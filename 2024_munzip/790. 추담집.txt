<title>五懷詩</title>,<text>爲樹當作松。亭亭傲大冬。寧將爲剪伐。不受大夫封。爲草當作蘭。不採佩何關。寧從屈子去。流恨夕陽灘。爲鳥當作鳳。丹霄備五章。時君如好德。隨意一來翔。爲虫當作螢。浮沉甘所丁。時君如窟步。引路照熒熒。爲鬼當作厲。被髮向燕薊。殺賊任所爲。歸來撓雙袂。</text>
<title>題五懷詩後</title>,<text>五者倘得一。雖死心所安。神工如不許。何關爲鼠肝。</text>
<title>與舍弟會宿江舍</title>,<text>中年頗有志。不但費吟哦。符擬傅黃石。書思搏白鴉。移山愚叟志。揮日魯陽戈。孝可忠同盡。言行將不訛。才名雖藉甚。時命奈蹉跎。毁積工投杼。年流易擲梭。孟生唯薄産。羅隱未登科。得失元非恨。凋殘理則那。悼傷同岳賦。曠達異莊歌。福去天無語。灾來鬼不呵。喪懷恒瑟縮。㥘膽每㛪婀。肺熱秋來少。詩情病後多。高亭聊會此。兄弟也非他。玉露纔團草。銀蟾已渡河。鳥還依密竹。蟬咽抱纖柯。爽氣三秋半。寒聲一雁過。獨眠凄水伯。孀宿冷姮娥。雨濕紅梨頰。霜肥紫蠏膰。吹燈兒口合。移席客肩磨。感舊悲哀至。言情涕泗和。焉能長戚戚。時復一何何。枕藉肱常並。欹斜足自摩。劇談羞後發。奇聞競先羅。灘遠波聲隱。階危樹影頗。一歡皆有數。萬事孰非魔。自喜聞瑤瑟。何須聽玉珂。且知穿露屨。猶勝滿霜靴。石路宜鳴杖。苔磯可被蓑。得詩遣寂寞。求藥養沉痾。是外他無說。吾生豈足詑。</text>
<title>寓言</title>,<text>雨庭雞啄蟲。雞飽蟲見屠。雞蟲同一氣。得失太相殊。未知主張者。厚薄如斯夫。靜念今夕間。有客來提壺。雞亦當遭烹。生死異須臾。萬事固如此。何須一嗚呼。</text>
<title>夢亡弟 友憲</title>,<text>去水絶回波。刻舟求劒難。嗟嗟余之季。已矣歸靑山。前夜來入夢。宛然平生姿。言生不言死。相對不知悲。蘧蘧忽不見。覺來空涕洟。奈何失同氣。獨此人世爲。</text>
<title>戲吟</title>,<text>佛祖我未知。神仙皆妄耳。浮生元是夢。何處有生死。天地本無情。造物寧有意。虫臂與鼠肝。順受而已矣。無可無不可。何須浪憂喜。寄詩同聲子。此說知何以。</text>
<title>山寺詠懷</title>,<text>向晩意不適。驅車向山谷。嚴霜被百草。陰風鳴萬壑。氣像何蕭條。川原空極目。同來二三子。誰知我心戚。山樓子夜月。寥寥更寂寂。老宿謂我困。吹燈促枕席。耿耿未合眼。晨鐘雲外落。</text>
<title>病中示諸弟</title>,<text>嗚咽復嗚咽。言之淚如水。去年失糟糠。今春喪伯氏。從前二三歲。骨肉皆入地。每逢朔望日。哭聲相對起。人生非木石。安得不哀毁。以此漸消鑠。未久吾亦死。題罷不成字。此詩悲何似。</text>
<title>八音歌</title>,<text>金華牧羊客。所願從之遊。石逕久荒凉。嗟嗟何處求。絲絲垂白髮。歲暮守林邱。竹窓閉幽寂。徒然談孔周。匏瓜且空懸。可憐冬一裘。土木視形骸。身世如泡漚。革舊賢俊等。在我風馬牛。木鴈各有喜。何必多悲愁。</text>
<title>江漲</title>,<text>美哉洋洋乎。一夕乃如是。寄語舊時魚。知今汝千里。白鳥滿江飛。驚惶如失所。未知水落後。汀洲無限好。</text>
<title>建除體邀友</title>,<text>建子月幾過。百年眞斯須。除夜又除夜。自然垂白鬚。滿目只傷心。無地安吾軀。平生耿介志。于今已矣天。定分旣如此。長年安可圖。執友與兄弟。一年凶聞俱。破産不足語。疾病何時蘇。危樓獨長嘆。時事且可吁。成湯無六失。驕陽亢東隅。收淚心語口。崩天憂亦愚。開懷舒萬一。非子誰與謀。閉戶爲君開。君行莫踟躕。</text>
<title>次權石洲 韠 韻</title>,<text>我生喜飮酒。十年猶未痛。于髡視惡客。李白如戲弄。居然成不飮。歡情漸不動。擧盃口若箝。臨觴失舊勇。衰謝此可知。盛年眞一夢。</text>
<title>悲字雙韻 三十句</title>,<text>不爲素絲悲。不作流年悲。貧寒何足悲。疾病無可悲。我不欲爲悲。悲來常作悲。悲來何以悲。自然爲之悲。悲非使我悲。我自使悲悲。我非使悲悲。悲能使我悲。悲與心共悲。何時無此悲。目所見而悲。耳所聞而悲。昏而以昏悲。夜而以夜悲。風以鳴故悲。日以明故悲。對案輒生悲。逢人每添悲。或於馬上悲。或於燈前悲。或忽然臥悲。或兀然坐悲。莊生叩盆悲。此悲非眞悲。潘郞作賦悲。是則近我悲。覽察衆人悲。無如我心悲。有客憐我悲。時來勸勿悲。人生孰無悲。所貴去其悲。見子所爲悲。應爲死者悲。在世雖獨悲。九原誰知悲。是謂無益悲。不如不爲悲。存亡雖可悲。達人寧是悲。傷生莫如悲。損性無過悲。莫以一時悲。永作終身悲。今子爲誰悲。今我爲君悲。客言尤可悲。何以慰我悲。對客若不悲。客去還用悲。掩門任其悲。新悲兼舊悲。嗚呼余之悲。誰能知余悲。誰能知余悲。此悲宜獨悲。</text>
<title>以牛易牛</title>,<text>以牛易牛歸。兩人皆相喜。牽驅出市門。得得還相避。得失兩不知。但以新爲貴。明朝試勸耕。前後各無異。咄咄皆相言。我牛非此類。始知世間事。何事不如是。寄語輕薄兒。故交無相棄。</text>
<title>歲除得數 自一至十</title>,<text>一朝復一夕。飛光如箭促。二年交替間。心懷轉消鑠。三生賦命奇。薄技終何益。四顧絶相知。交情少然諾。五更獨不寐。悲歌空轉側。六出暗山川。凍寒狀鼈縮。七情無不感。萬慮交相作。八荒雖廣大。牢落吾安適。九折醫未成。徒勞求百藥。十生九死間。形骸實土木。</text>
<title>贈小孫奇特</title>,<text>可憐爾祖母。錫汝以嘉名。謂言育且敎。乃及歸冥冥。恩愛竟寂寞。何由見眞而。聞昔王童子。六世泣遺硯。汝若稍長成。應知念天顯。因名思其義。得不悲且戀。題此涕濕筆。留之待汝見。</text>
<title>古意 丙子亂後</title>,<text>夢我遊齊都。偶出魯連墓。淸風凜如昨。千載猶能慕。彷徨不忍去。慷慨淚如雨。茫茫宇宙間。幾許人無數。但自㥘凶威。是非寧能顧。安得起玉貌。高談驚末路。</text>
<title>歎息</title>,<text>歎息復歎息。百感中夜生。造物本多端。時月又何情。曉星忽牢落。東方猶未明。是時屬淸和。春雲陰不晴。有鳥名鶬鶊。舌端何輕盈。始自蒿下出。漸漸近太淸。不知肉味薄。飽滿盤空鳴。飛下飛上間。似若誇春榮。可惜鸞與鳳。哀鳴何處尋。路遠毛羽短。無言空 缺。</text>
<title>贈金舍人晦卿 光爀</title>,<text>君侯標格奇。爲人元不凡。昔如冰出壑。今若馬脫銜。去冬辭玉署。暫着從事衫。于時南漢危。孤軍棲絶巖。誰能赴急難。獐㥘八路咸。君獨執苦節。周旋出至諴。驅馳爲國心。日月誠所監。如何犬吠雪。到底多謗讒。世路險如此。誰辨玉與瑊。而我早結義。半世同酸醎。自從兵亂後。相思阻巉巉。安得一相逢。十日語諵諵。題詩無寄便。何由見芳緘。願君莫自沮。霜後知松杉。附 次韻世事本難定。得失同楚凡。衡門考盤樂。孰如趨華銜。我昔實迷道。十年穿朝衫。五十始知非。朅來依林巖。前期固已卜。不必問巫咸。平生無所用。爲國罄寸諴。往者蒼黃日。南軍謬所監。主辱義當死。肯顧營營讒。但恨一世人。不曾分璵瑊。歸來溪上宅。鮮膾羅辛醎。門前流浼浼。屋後山巉巉。詩成待吾子。歲時相諵諵。江湖秋水多。歸鴈傳情緘。相思隔一嶺。望眼迷雲杉。</text>
<title>述懷 十八首○丙子亂</title>,<text>二百八十年。國容如完器。忽焉一塗敗。負此無前恥。未知省宮裏。當作何如思。我有若干詩。備悉當時事。倘可達九重。我死知無淚。南漢雖云險。不過一黑子。粟不支半年。軍無死守志。如何奉玉體。坐此孤城裏。廟筭一何拙。無止眞幸耳。可惜今日禍。歷歷皆由此。我壤雖滕也。可以小敵大。高麗一鼎足。隨漢皆無奈。如何有其三。遭罹此大旤。倘非曆數屯。無乃無王佐。願上更勵精。期無愧負荷。水險在江都。固天限彼此。檀君立國後。兵鋒所不至。倘或少有備。百萬無能耳。如何至重地。付此兒女子。噬臍悔無及。遺恨空千禩。江都鏖滅後。三將共一律。一死死猶生。人情多憤鬱。用法乃如此。將何施賞罰。剛極明可照。斷極威可出。願上體此意。毋牽營救說。咄咄兩元帥。靑冥下齊鉞。受任敗軍後。此則猶可說。提兵在境上。不日亦不月。料敵未知來。赴難行不疾。徘徊山路間。徒積蒼生骨。聞說湖西伯。聞變卽涕流。感激主恩厚。張目視仇讎。謂言有死所。此行寧逗遛。忽焉見陷沒。天地定悠悠。人或譏輕進。今世誰與儔。可笑義兵人。揚揚何所爲。劫執路人弓。奪取他馬騎。三步一回頭。十里再作炊。及夫兵退後。歸家空自奇。恒言稱有功。官爵謂可期。嗟爾統制使。蒙恩今幾年。休戚是可同。存亡寧恝然。人言一千砲。足以行無前。何不赴南漢。突入衝中堅。玉觴還無味。謂爾來必先。傳聞光交山。士卒殊死戰。此輩好身手。軍聲如怒電。主將無膽氣。㥘心生生眄。顧謂盡李矢。移來誰後殿。少焉山月出。㫌旗無一片。可憐江都城。萬人爲猿虫。或有女死節。未聞臣死忠。獨有金相國。自焚砲火中。平生冰玉心。死生同始終。太史何以書。忠節無如公。可憐王世子。秦烏幾時白。食飮必裁損。起居焉自得。驚沙萬里外。使者亦難續。哀哀九重裏。聖情那有極。念此歌以吁。中宵淚沾臆。痛哉守土官。發卒誰敢先。輕裝挈妻子。預入沿海邊。朝夕擇酒肉。美甘開華筵。誰知南漢城。御厨無腥羶。此而不加罪。國綱何以宣。念此禍亂根。向誰歸怨尤。或自疑斥和。斥和豈其由。倘使絶交後。銳意修戈矛。重鎭扼要害。良將坐邊頭。東漁亦可禁。况貽山河羞。往事旣已矣。來者亦何爲。金帛宋難繼。犬馬周不支。營備急誅求。未免煩公私。載舟與覆舟。一水安更危。願上照明燭。早察蒼生眉。我國於明朝。秋毫皆帝力。至今壬辰人。懷恩有時哭。何不治單舸。陳辭告上國。備悉事首末。庶幾見憐惻。此說莫謂迂。愚夫或有得。亂後用武士。專聚南漢城。但聞入者貴。未聞出者榮。出者豈盡冗。入者豈皆英。苟或專用此。執縛可呼名。何必責銓曹。稱之以權衡。我心我不知。如何每拱北。林嘯一何哀。杞憂還無極。願將一斗血。排雲叫丹堉。所憂非我力。每被家人讁。聊書感懷韻。愁來時展讀。</text>
<title>翫鶴韻 十四句</title>,<text>百丈丹崖古。千年玉樹䕺。何從此白鶴。多意下靑空。得非由赤壁。無乃自遼東。累日徘徊久。雙飛出入同。仙性能胎化。靈氣每鬱葱。山精非借地。造物豈爲功。靑白纔分色。高低未卞雄。夕飜松露碧。朝曬海輪紅。已作天邊影。將生背上風。山翁休設網。野老莫修籠。玄圃何時去。丹霄不日通。生平無道骨。飮啄有殘躳。對爾靑田質。慚吾白髮翁。終當修玉訣。歸路導靑童。</text>
<title>戲題</title>,<text>飛光何卒卒。百年如一旬。人生落其間。何者能長春。今日北邙客。昨日車馬賓。生死有先後。畢竟同是塵。如此又如此。賢愚豈異倫。可笑阮步兵。死欲埋其身。烏鳶何是薄。蟻螻亦何親。莫羡金谷富。莫恨南阮貧。來去一浮雲。何爲欲逡巡。聊書感懷韻。投之當世人。</text>
<title>暗行</title>,<text>暗行復暗行。爾行合爾名。暗暗苦難白。行行何所營。貪吏卽貪吏。暗行眞暗行。茫茫九重裏。無由達民情。暗行復暗行。寧不畏高明。</text>
<title>述懷得四百字。寄李結城。喜熊。全義人。文承旨。</title>,<text>鶴與鶴同林。蘭與蘭同畇。各以氣類隨。物然矧而人。吾人二三子。才行無緇磷。睡隱氣像古。彥章風味淳。偲偲共得意。同心而異身。墓木忽成拱。往事空悲辛。退之別元賓。何者如元賓。悲歌宇宙間。四顧無芳鄰。我初未識子。二子言諄諄。衆中見毛骨。文彩何彬彬。神秀射朝暉。才華誰等倫。倘非九苞鳳。疑是一角麟。自許櫝中玉。人推席上珍。時時吐奇論。使人驚心神。一言便許心。每事知天眞。各修擧子業。吾常趨下塵。短才愧垂槖。深仁許指囷。窺覘大手筆。傍坐每效嚬。子雖試屠龍。壯懷寧能伸。小邑非所屑。許丞還見嗔。不合可以去。何妨耕有莘。苽葛本相宜。葭莩終見親。但恨各衰老。相見亦未頻。子實有范憂。義不忘君臣。河汾十二策。徒勞叫楓宸。我亦抱耿介。其如禀命屯。十登禮部選。一覇還無因。酸寒老參奉。周旋纔一旬。杜鵑勸歸去。歸臥滄浪漘。功名徒爲耳。猶可爲閒民。無端又兵火。行帳巡峨岷。慟哭南漢事。尙忍今更陳。有臣勸王行。何人能却秦。波頹到此地。艱危日益新。寧將與夫子。共往寂寞濱。不必死無爲。避地甘寒貧。蕭蕭兩黃髮。對臥同昏晨。詩書閱閒暇。漁獵經冬春。種桃食其實。折枝以爲薪。孤吟志在此。有淚時沾巾。</text>
<title>次石洲集馴狐韻</title>,<text>歲暮寒氣嚴。白雪滿喬木。有鳥名馴狐。每於其間哭。村人相謂言。未知誰家厄。我言衆萬生。無非禀亭毒。莫謂此聲惡。不祥非此獨。人或有豺聲。凶險異橫目。各以不平鳴。寧能懷反側。在我無失德。雖禍當爲福。</text>
<title>自笑</title>,<text>老人心性異。事事背常理。洗手不洗面。抱孫不抱子。惡馬好騎牛。厭家每尋寺。喜着舊巾襪。羞對新衣被。有酒不願斟。無詩強欲吟。長夜或危坐。白晝常頹臥。好其不當好。怒其不當怒。白髮獨不變。朝夕長相見。</text>
<title>故篋中得一紙 乙巳五月日。寄內詩。</title>,<text>生爲同室親。死作同穴塵。匡衡論萬福。孟軻稱人倫。黔婁立四壁。其婦安其貧。孟光案齊眉。其夫乃耕民。今我與吾君。恩情異他人。同年同月生。兩姓如一身。自從結髮後。朝暮視鞶巾。厨中俱甘旨。廟裏薦頻繁。吾宗墮絶久。後嗣何荒陳。安得長兒孫。一一如君仁。繼我光山烈。令名垂千春。</text>
<title>雜詩 十四首○淸江一曲抱村流。長夏江村事事幽十四字爲韻。</title>,<text>病餘始出門。政値風日淸。林下水潺潺。花間鳥嚶嚶。欲踏芳草去。蹩跛難遠行。五步一成坐。感物空傷情。依依鳳凰山。歷歷黃龍江。惜我未得往。幽懷焉所降。憶昔每出遊。此樂難爲雙。身老病亦深。往事隨驚淙。可爲慟哭者。當今非獨一。抗首憶春宮。旋歸在曷日。大馬尙戀主。矧我在人列。哀哀萬里外。微誠難可徹。功名非不貴。此腰不可曲。一出永訣意。歸來在空谷。時危當戀闕。夜夜空拱北。那堪春暮後。靑山多蜀魄。倚柱歌激切。令我惡懷抱。亂離志未伸。兵戈身旣老。况當維暮春。忍見王孫草。安得倚天劒。橫行事征討。人羡桃源人。村憶朱陳村。何人好心事。何地風俗敦。離羣此索居。心懷安足論。今日又今日。寥寥常閉門。可惜蓬萊水。或作淸淺流。萬事固如此。變幻知有由。胡爲昧此理。騷屑多悲愁。所憂非我力。且可依林丘。寂寂還寂寂。奈此春晝長。支頤屢破睡。繞床行彷徨。村小懶耕稼。病久廢壺觴。忽憶少壯日。惻愴心內傷。學稼恥樊遲。爲儒嫌子夏。世人自棄我。我豈無心者。鬱鬱抱奇策。悲歌牛口下。是非雌雄烏。得失去來馬。少時慕學海。中年事文江。磨墨欲盡頂。把筆願如杠。此志竟濩落。萬事歸松窓。試問此隱者。何如鹿門龐。何處多春恨。春光生小村。花明杜宇血。草綠王孫魂。傷時杜陵淚。無日不作痕。潛行還獨坐。白日空掩門。智略自短淺。安能謀國事。千慮雖得一。還思誡出位。歸來寂寞地。鹿豕爲同類。時因北來奇。灑盡悲時淚。歎息又歎息。休道去年事。周綱旣已紊。漢屨奈倒置。東海尙未蹈。餘生欲何俟。潛行踽踽處。逃淵歎匪鮪。入林恐不深。在此山之幽。不是欲潔身。願學逍遙遊。薇蕨得春雨。傾筐兒亦收。殘年此旣足。營營何所求。</text>
<title>雜詩 十首○感時花濺淚。恨別鳥驚心十字爲韻。</title>,<text>老人恒抱病。志士例多感。而我何爲者。兼之每自憯。貿藥不自暇。匡時亦何敢。呻吟且鬱抑。逢春亦悽慘。人生本無機。榮悴各有時。死生須待命。禍福非所知。所以漆園翁。萬事不自期。虫臂與鼠肝。皆歸造化兒。枯膝似老藤。病眼多黑花。齒豁亦已久。豈但落一牙。舊室且零落。依林開小家。榮悴自古然。吾生何獨嗟。朅來坐石矼。風起驚波濺。白日奄西匿。忽然心魂變。在世復幾時。白髮垂滿面。旣無疎玉法。飛光奈如電。寄語同心子。莫灑憂時淚。艱極泰必來。時和運更至。國朝富人材。山河寧久恥。老生實有望。太平從可企。身老不足悲。家貧亦何恨。所嗟病支離。肌肉削如剗。軟腳似嬰兒。尙㥘越門限。春宵亦無寐。天明未合眼。世路又如此。何處乾坤別。桃源竟無路。身世更懶拙。有時立蒼茫。中情如有失。安得乘雲車。飄飄度巖穴。此身如可化。願爲山中鳥。刷尾玉潭夕。飛鳴琪樹曉。處世自局促。逢春愁未了。蜉蝣能幾日。滄海一粟渺。蚤蝨至瑣細。有時令我驚。花卉本無心。亦能傷我情。願棄人間世。從遊魏叔京。此志競難遂。徒然勞此生。閉戶自鬱鬱。無人知我心。看花少歡情。聽鳥徒哀音。商量古詩客。千載誰同襟。昌黎猶勝我。行出春江潯。</text>
<title>感興</title>,<text>孔孟去已遠。大道日漸熄。秦灰六經餘。漢儒一何鑿。宋德忽隆盛。河南兩程出。繼以紫陽翁。掇拾補缺裂。波頹抵今日。徒多功利說。尙難餔糟粕。誰能從戶入。晦盲乃如此。後學何由立。我衰斲輪扁。無成今七十。貴賤旣無分。少長寧有序。世路險如此。藏身更何所。且復歸去來。靑山焉我拒。空將十年事。每與山僧語。松寒不改容。蘭幽香自聞。野火忽上山。兩美皆俱焚。如何桃與李。獨向春風榮。念此感恨長。有淚空沾纓。</text>
<title>寄松庵柳和甫 玶</title>,<text>君我皆六十。餘年知幾何。倘使月一見。會面固無多。况於兩歲間。曾不一相過。如我不足道。殘骸困沉疴。君則稍康寧。何不來吾家。東風忽忽去。落盡東園花。此時不相見。夏炎無可那。願君更留意。莫言逢戲魔。</text>
<title>戲筆寄奇愼甫 處謙，李聖源 瀷。二首</title>,<text>我實古之人。妄意今猶古。行身處事間。應接如聾瞽。儒衣寬且長。少年指笑侮。擧趾徐更遲。誰謂遵規矩。惜乎今之世。吾身獨踽踽。靑山惟古貌。厚重誠可取。願棄人間事。深林結衡宇。寄語二老人。何如參佛祖。風日最娟煖。不患春衫薄。若非試殘力。安能携短策。徐徐沿澗路。困餘坐磐石。時節似不佳。獨遊心轉惡。歸來還閉門。萬事一淚滴。</text>
<title>自嘲</title>,<text>鼠有五技者。鳩性何其拙。爲巢昧經始。借鵲時有室。品物各殊科。人性亦不一。而我固歇後。何能強本質。時年過六十。路傍始作室。席門與蓬戶。倭椽且欹闑。起立每打頭。風雨難容膝。那堪朋友哂。交偏山婦叱。茅捲促驚呼。床闕支無術。時來內自愧。未久心還恝。餘年能幾何。萬事已嗟耋。蓬蓽且安分。庶可吾生畢。</text>
<title>喜報</title>,<text>羣居常有言。胡命未能久。傍人皆冷笑。甚者掩其口。今日是何日。懽聲齊北斗。爭傳皇帝怒。徵師掃兇醜。果然吾所見。一夕如合符。但念我貳君。無乃驚動否。仁兵必無犯。更恃皇恩厚。</text>
<title>贈得慶 姪汝錫幼名</title>,<text>人生貴爲男。爲男貴有才。汝父病未施。孔釋應見哀。若非親抱送。如汝何得來。記得汝生時。我夢何照回。龍駒高數尺。舊鬣乘驚雷。嘶鳴止汝屋。倏然風雲開。過門聽呱呱。果非尋常孩。及後見頭角。實是人中魁。吾宗自羅季。文名盈八垓。而來數三世。陵遲誠可咍。靜觀造物意。必爲栽者培。願言却努力。羣居莫詼詼。以腹爲篋笥。讀書日日催。而我力雖衰。精神猶未灰。安得須臾生。看汝登蓬萊。詩成道密意。忽復淚沾腮。</text>
<title>有感</title>,<text>病能害病人。不害治病人。庸醫自爲計。全不用精神。棄去古方法。私智任屈伸。補瀉失其宜。元氣日失眞。及其不可救。請去思避嗔。寄語醫國人。此說誠有倫。小可喩其大。可以書諸紳。</text>
<title>次李杞泉喜熊贈韻</title>,<text>欲制傷時淚。如川不可防。北辰非古所。東殿是何方。奈乏絲毫補。曾依日月光。多君知此意。時贈寫懷章。宗社安無術。方多禍亂萌。招兵眞是聳。發使豈常情。宸極妖氛漲。川原暴骨橫。來詩何鬱結。惟日望昇平。</text>
<title>偶題</title>,<text>遇害不必免。見利無苟取。是謂知天命。然後爲君子。</text>
<title>野人</title>,<text>野人負耒耟。牽牛且將犢。不暇荷蓑衣。蓬頭雨如沐。</text>
<title>用靑恩君韻。題林實之 㙐 詩帖。</title>,<text>吾家坦腹郞。行方而言公。常時雖異居。每事咨婦翁。時維己卯歲。政値西來風。匹馬到龍湖。謂言遊關東。如卜可居處。當老於其中。試看眉宇閒。决去塵土蒙。幾日在楓岳。又逐南飛鴻。聞有沈相國。再罹謗書叢。歷訪非偶然。從來臭味同。相逢羈旅中。歎息顔凋紅。論懷酬唱間。寧論松與蓬。喁噞固不厭。歸思還怱怱。聊將若干字。示我爲一通。覽畢欲拚和。奈此驢技竆。心知才力退。咄咄 缺 書空。</text>
<title>行吟</title>,<text>多病十年後。看花古洞下。村人曾識面。怪我能騎馬。</text>
<title>和石洲無心韻</title>,<text>我本有心人。願得無心友。同遊有樂地。時飮有腳酒。無無是謂有。有有更何有。爲問有識者。如此是有否。</text>
<title>記夢 二首</title>,<text>昔余夢爲女。被選作宮人。猥以蓬菲體。幸得君王憐。衣以金孔雀。裳以銀麒麟。方將荷天寵。可以當三千。俄然神氣旋。還爲男子身。半記宮中事。獨惹御爐烟。物理有合散。變化似或然。撫枕一大笑。曉月當窓姸。我又夢爲魚。其身大如車。脩鱗三十六。其肯居沮洳。千尋波浪中。志氣若有餘。俄然形忽開。吾身還復初。由來世間事。變互誰知歟。余旣不知魚。魚亦未知余。莊周化蝴蝶。此說知不虛。</text>
<title>輓姪婦盧氏</title>,<text>有齊玉溪後。作我宗家婦。阿姪病心人。恩情頗失厚。無違從法訓。柔順出人右。竭誠事湯藥。耐貧甘井臼。辛勤二十年。怨言不出口。誰知罹禍毒。一年同就木。哀哀朴山土。雙墳俱慘目。老我有遺恨。未得親救藥。已矣復何言。徒然一慟哭。只願養幼女。成雙慰餘魄。亡妻在世日。視之如骨肉。死者如有知。九地應相覿。爲說値罔極。新阡當改卜。</text>
<title>寓吟</title>,<text>山中半夜霜。木葉紛紛下。衰顔君莫怪。我本悲秋者。</text>
<title>鼠殺雞</title>,<text>夜半雞驚棲。雄亦失其雌。羣雛無可依。各自四散飛。倘非攘人來。唯應來老狸。蹴起房中兒。以火來照之。有鼠大如瓜。時方在於塒。噫噫誰謂害雞物。不是人不是狸乃是鼠。寄語多少四鄰人。莫以鼠竊輕備禦。</text>
<title>八歌</title>,<text>萬曆二年春。甲戌吾以降。忠孝旣無能。詩書亦未講。平生所爲事。乘舟過斷港。徒慚先世業。寂寞老竆巷。右一身同年同月生。幽閒良足取。二十拜吾堂。擧動合規矩。服喪十五年。悲哀異常數。莫怪得婦道。雪江乃其祖。右室人相居望煙火。日日欣相逐。一出望眼五。偕行連袂六。各自有子女。莫非吾骨肉。只恨北堂空。時來淚盈掬。右兄弟深林吐奇葩。照席有瓊枝。不願作卿相。只願無別離。宗文可守家。宗武宜相携。常怪老彭澤。題作責子詩。右男子愛女逾於男。我心我未知。旣嫁念饑寒。未嫁恐失時。常懷舐犢心。善惡何思惟。安得置我傍。搔背任所宜。右女子合我內外孫。三三其小乎。再光可再光。一儒已大儒。其餘童稺輩。鸞鳳峙碧梧。有此萬金産。聊可慰老夫。右孫子同居鄰里間。奚啻骨肉親。如或喪其一。天其喪予身。知識半靑山。存者只數人。念此歌以吁。蕭蕭霜鬢新。右朋友新居有草堂。一身聊自安。藏書樻亦足。對客床可寬。兒喧想果熟。犬吠知獵還。不願白玉堂。鳧趍無少閒。右新居</text>
<title>感興 四首</title>,<text>孔翠復孔翠。爾生超羽族。寒泉非可飮。况且牛有角。奈何不自重。忽然逢抵觸。所以丹穴禽。非竹實不食。右孔雀鸚鵡復鸚鵡。多言爾當坐。雖蒙主人憐。奈此便關鎖。哀哀伉儷情。中宵悲豈耐。不及春江鷗。和鳴喜相過。右鸚鵡問爾赴燭蛾。胡爲甘死禍。無乃慕高明。驟進還自破。是謂不量分。亡身知亦可。何如草間螢。潛飛自照火。右撲燈蛾桑蠶食厚葉。旣飽自纏。一入不復出。有同鍾室禍。死此婦人手。甘心赴湯火。豈如枝上蟬。飮露甘長餓。右蠶</text>
<title>次石洲集望晴韻。回文。</title>,<text>樓西竹日斜。惻惻唯心苦。流水亂分溪。落花飄別樹。浮生歎病積。急節傷春暮。頭白此蒼茫。眼枯迷遠路。</text>
<title>夜雪</title>,<text>終夜閉窓睡。知風未知雪。朝來始見深。空庭雞沒膝。</text>
<title>海棠花</title>,<text>一樹海棠花。豐榮三四朶。分明貴妃魂。留作千年態。</text>
<title>次石洲貧家詩</title>,<text>名譽素後人。豈脫囊中錐。智慮且疎遠。筭甕亦何期。嗜飮廢事酒。好吟能竆詩。貧是我自作。老去何能追。詩出於性情。感物宣於口。臨懽例平舒。當悲盡哀楚。我自去年後。有作成一箱。苦苦不可吟。無乃過非傷。倘飮一斗酒。足可緩愁腸。多病肺亦傷。何能呑一觴。只將溘然去。人與詩俱亡。念此歌以吁。心魂更茫茫。</text>
<title>晩秋後園有懷</title>,<text>我有百畝蕙。枝葉方菲菲。鶗鴂忽先鳴。衆芳皆已腓。無緣充佩幃。有淚沾我衣。所以屈大夫。悲傷歌楚辭。</text>
<title>戲寄奇愼甫，李聖源。</title>,<text>竆困士之常。疾病又何頻。可憐鄰里間。一月不相親。不恨故人踈。我亦踈故人。寂寂莫往來。辜負山中春。</text>
<title>題新曆韻</title>,<text>歷觀高麗史。艱危猶事宋。強將年號字。能與臣民共。</text>
<title>聞退東殿歸期</title>,<text>可來來未得。天心吾未度。若道時使然。誰令芳草綠。</text>
<title>樂府體</title>,<text>陰氛晴。婆娑寒日漸看明。淸輝細細。素魄盈盈。依前一朶白蓮花。幽人仰見空多情。凄凄風露。二更三更。</text>
<title>夢醉翁金南重汝兼。用石洲夢具容韻。</title>,<text>哀哀金公子。一去不復還。孤墳已宿草。况復非故山。如何每入夢。更對平生顔。不言生世樂。不言入地艱。依依復依依。惟應情一般。去影忽不見。有淚空潺潺。眞見在何遠。吾亦死生間。</text>
<title>題梁史後</title>,<text>萬物無非有。其間理亦俱。如何莊老學。一一盡歸無。知無不知有。果然非吾徒。笑矣乎夷甫諸人坐空談。昭陽殿作狐兔區。王何之罪甚桀紂。范甯之言豈欺吾。</text>
<title>殺狸</title>,<text>屋角雞伏雛。有狸潛來窺。此以慈愛心。外虞曾不思。彼以口腹累。每欲乘其機。晨往夕又來。毒涎口常垂。夜半禍忽作。雞急鳴聲悲。旣已殺其母。其子將何依。曳入深竹叢。食盡无餘皮。主翁非爲雞。聞之爲噓噫。呼兒設網罟。獵犬又相携。知走不能飛。巧避徒爲疲。果見裂肉死。爾死理亦宜。乘快自相賀。未久還不怡。最靈莫如人。同類亦相夷。矧惟一微物。義理何思惟。狸雖殺无辜。吾亦枉殺狸。感歎遂成詩。時時一吟之。</text>
<title>驟雨</title>,<text>黑雲從東來。炎風變成颭。樹林漸生凉。樓臺忽悽惜。飜江走沙石。入室捲枕簟。白日屋簷下。無端落數點。忽復猛勢橫。蒼茫電影閃。紛紛亂敲磕。天地亦相掩。黃流下羣壑。江漲在俄奄。汩汩驚魚龍。彌瀰覆菱芡。亢陽得一雨。枯苗少可斂。淸新天宇凈。颯爾鏖炎燄。民心得帖泰。昇平可見漸。老夫亦蘇氣。是後死无慊。無非聖上惠。作詩記巖厂。</text>
<title>感懷</title>,<text>閒居日无事。覽察園中木。其間木瓜葉。未秋已黃落。物理固難格。沉吟移日夕。忽焉有所得。悲愁還自極。草木各有味。此實酸臭獨。必也是氣盛。若是无顔色。物性尙如此。况人非金石。我自十年來。酸苦日相積。宜乎漸消鑠。自然爲黃䤋。感物遂成詩。吟哦倍悽惻。</text>
<title>井邊柳</title>,<text>井邊柳已衰朽。腹穿兒可入。根露蟻空聚。本節死將仆。半身生亦苟。此井鑿何年。是柳種誰某。旣無故老傳。歲月想已久。未知綠陰下。幾經戴盆婦。人生非木石。安得如汝壽。井邊柳誰衰朽。猶可過十年後。</text>
<title>記聞</title>,<text>老翁戒飭機上妻。斷布莫用常時尺。若非四十五尺餘。持去無緣免官責。</text>
<title>答</title>,<text>老妻停梭不肯答。向壁如何淚如水。有女今年當許嫁。取餘何能作裙子。</text>
<title>贈僧</title>,<text>我不喜隨緣山。又不愛隨緣僧。山非名山僧俗僧。我豈與人殊愛憎。汝是大珠之弟子。大珠所爲爾可能。胡爲久在此山中。乃與俗徒爲儔朋。爾師平生愛山水。八路名區皆所曾。獨於金岡住十年。東臺好見紅輪昇。晩來飛錫逗緣庵。而我幸同秋宵燈。白而長身高頰顴。胷衿灑灑懷淸冰。留連相對說關東。寒松鏡浦多所稱。明沙十里海棠雨。聞了足破竆愁凝。俄然去影忽不見。使我至今悲難勝。此日竆山幸逢汝。驚喜之餘還可矜。何處春風無好山。乃於此地甘寢興。一間茅屋衆髡咻。壁多蚤蝨旁多蠅。我亦猶未脫世緣。疾病憂患共相仍。可笑同浴譏裸裎。對汝不覺心魂崩。雖然早晩當遠去。流水桃花訪武陵。如滿如能從樂天。毗盧香爐同日登。</text>
<title>秋懷</title>,<text>我所思兮在何所。山珠丘兮水三淸。朝而望兮夕而望。目欲斷兮哀情生。念昔兮同居。碧草兮寒螿。忽焉兮相隔。雲海兮舊堂。音塵絶兮歲屢移。生與死兮長別離。秋風起兮白露零。覽時物兮增傷悲。虫喞喞兮近床。雁嗈嗈兮南飛。出門兮頻望。川原兮曠漠。地久兮天長。此恨兮難極。百歲後歸于其室兮。庶此身之相托。寄悲懷於短章兮。淚浪浪兮沾臆。</text>
<title>效韓詩體</title>,<text>江之水去悠悠。我不如江之流。我有一女在錦州。二年不見兮使我心憂。縞衣之巾。佩玉之璆。安得短船隨江風。一瞬直到楓湖洲。</text>
<title>憫病</title>,<text>人間生死海茫茫。拔劒擊地歌莫悲。我欲問天天不語。設使有語天何爲。生不爲生死當死。智不得免仁難辭。來今往古理勢然。堯舜禹湯文武周孔皆如斯。人間生死本茫茫。何必擊地歌聲悲。</text>
<title>寫恨 丙子亂後</title>,<text>請和與斥和。何者得其可。斥者恐有今日禍。請者幸免今日禍。苟或當年能斥和。修我甲兵愼關鎖。未必驕兵出無名。使我八路被兵火。畢竟請斥功罪殊。朝家是非無乃過。腐儒胷中有涇渭。欲言非職知無奈。</text>
<title>弊扇歌 汝兼持一弊扇而來。請余一言。俄而棄去故賦之。</title>,<text>老夫心情方惋憤。喜聞醉翁來相問。急速呼兒延入戶。手持弊扇趍而進。是時深冬十月後。雖新不佳况又弊。一邊純黑一邊白。蚊血點點羣蠅穢。重重穿孔如鬼目。揚而無風遮不遮。可付赤腳煽炙火。豈合騷人手中把。翁云此是團月扇。昔日老僧來贈我。形模不正塗紙麤。棄置中堂歲已累。來賓往客見輒笑。雖欲與人人不受。有時村童潛竊去。攔街亂揮爲相戲。豈無米粟可買扇。且有親朋多送似。嗚呼余心本虛浪。散盡溪翁與山叟。此物獨以麁惡故。十年猶爲吾所有。言訖捧腹一大笑。勸我試作弊扇歌。老夫還向醉翁言。才薄將如此扇何。但念凡物各有主。此物宜爲君所惜。深藏弊袴。千乘之君亦如此。弊扇之歌至於此。知我此言戲之耳。</text>
<title>築城歌</title>,<text>築城苦築城苦。築城之心我未知。去時此城非不高。今年改築欲何爲。築城非築城。乃是築怨令人疲。</text>
<title>毁譽歌</title>,<text>某良士某良士。良士未必爲良士。彼讒人彼讒人。讒人豈盡爲讒人。人間是非太濩落。譽升靑天毁丘壑。薰蕕難別冰炭同。只在聽者聰不聰。小儒念此每悲歌。欲言非職其奈何。</text>
<title>五月十六日小雨</title>,<text>崇禎戊寅歲。吾王 仁祖 十六年。旱魃肆爲虐。毒焰彌八埏。地文龜坼盡。不辨高下田。大麥乾枯小麥死。早秧霜殺晩秧燃。農夫拱手但咨嗟。負耒把鋤還無緣。刺史罔聞知。曾不具由上一箋。列宰何所見。亦莫虔告于山川。將見草樹無顔盡黃落。魚鱉出陸爲人得。匹夫饑餓只媕婀。大地生靈將若何。無何傷世一老翁。憂形於色憤塡胷。欲將郇筐與鄭圖。一坼愚頑陳聖聰。九重之門多夜叉。嗚呼丹陛無其蹤。昏朝但咄咄。每呵東南風。朝從南來暮北吹。薰薰颯颯欲何爲。彼澤之氣誰使泥。此雲之同誰使離。矧是南海龍之神。冊尊爲王又立祠。每歲遣官祭以禮。牲肥酒香陳盛儀。奈何食焉怠其事。沁沁不動無神姿。墨池猶作半山雨。曾是廣海餘波。以至川流澗瀆。可無一點變幻機。我將上告上天公。繫汝葛陂。使不得安其妃。言訖忽支頤。精神寂寞入希夷。夢見有夫玄冠。自稱玉皇案前吏。遺以一封詔諭紙。乃曰嗟爾地行臣。爾誠慷慨有志士。雖然所見眞兒戲。何爲欲因風龍求勺水。惟彼二臣雖我耳目官。我在何敢越厥旨。近觀爾土宰輔與從官。其於燮理應變之道。漫不知爲何事。當賞不賞當罰不罰。公論爲何。可愛不愛可畏不畏。亦何道理。其他背天違道。不忍聞不忍見之事。何莫非我之聽視。予乃深惡而痛憎之。獨不念二百年流傳之深仁厚澤。姑以仁愛而垂示。以冀其萬一追悔。卽今予乃嘉汝志。姑以若干點。以洩汝忠憤之氣。俄然驚喜雨中立。庭前老樹半身濕。</text>
<title>十八日題</title>,<text>有人來說去年事。我不欲聞輒掩耳。至今東海國非國。臣不爲臣子不子。嗟呼安得管夷吾。莫令廟社懷深恥。</text>
<title>寓言</title>,<text>我見太平餘話中。有人生還九泉下。目見趙高備苦楚。百乞始得化爲馬。開元騷伯杜與李。作詩贈行爭笑罵。始知宮中指鹿時。冥府已錄欺君罪。千年得從地上行。峻坂塩車何可奈。自作之孼不可逭。理勢信然無足怪。寄語當時賣國人。愼勿甘心馬可畏。</text>
<title>贈聖源以墨換南草</title>,<text>我有錦溪之龍烟。能淬筆鋒利於錐。磨來日記數百字。可憐無益只自疲。不如換了南靈草。鏖我胷中鬱峍之憂悲。處士宜量此間事。莫惜上品持送之。君不見鏡換杯老人。好惡異少時。</text>
<title>鷹鷂歌</title>,<text>秋山九月風北吹。阿奴掩取豪鷹歸。六翮如刀雙眼疾。雄姿緊腦人間稀。主家得之意欲驕。金鈴白羽紅絲絛。是時羅網亦廣取。不日又捕黃鷂子。毛羽蕭條小於拳。餒以餘肉飢將死。人皆笑此謂彼快。誰言才質禀受異。及今庭下有懸鶉。囊中未見山梁雉。主翁抱膝謂人言。向日所見誠可怪。鷹獵人必二人隨。鷂放人纔一人去。獵鷹必於高山茂林間。放鷂不過野田莎草裏。矧惟鷹性喜飛揚。不似是鷂能戀主。勞逸懸殊所得異。鷹乎鷂兮誰可取。從知凡物貴才能。大非爲大小非小。寄語人間遊獵子。莫以大小爲好惡。</text>
<title>代杜牧哀李甘詩</title>,<text>招君以漢臣賦鵩之句。酌君以楚累懷沙之水。爲問英靈知不知。我乃樊川舊知己。薇垣同受御史恩。馬是靑驄冠是豸。脆弱吾无諫爭姿。戇直君似朱槐里。剛腸㥘膽縱不同。嫉惡何曾有彼此。是時千官雲片縷。不料權奸朝夕起。潛身轉上何人斯。開閉天關從此始。盈城冠盖幾靑紫。摠是要津浮薄子。无何一夕有喧喧。爭道元戎爲膴仕。公時守閤髮衝冠。自說腰間有金矢。牽裾裂麻任所爲。儻論危言誰敢比。淸晨露布果在他。昨之傳言歸妄耳。萋斐終見貝錦成。嗟爾中情荃不揆。嚴程遙指鬼門關。瘴雨炎風何處是。靑雲飜覆理固然。宣室召還期在邇。如何從作未歸魂。埋玉荒煙衰草裏。鸞膠无復續斷絃。萬事人間嗟已矣。伊吾不過立仗馬。再列淸班承聖旨。憐君鬱鬱不得意。千里殊方含恨死。論章猶未雪幽寃。他日泉臺无面視。飜恩伸雪不待吾。留得淸名照靑史。時來浪吟感懷詩。哭向南天哀未止。</text>
<title>兒借寶刀猶愛惜詩</title>,<text>嗟汝兒咄汝兒。我不愛斑花袍。咄汝兒嗟汝兒。我不惜彤弓㢰。心乎愛矣不忍釋。猶是匣中平生刀。此身雖老武人也。豈必朝暮埋蓬蒿。棠溪之冶大食金。見之凜凜寒生毛。幾年提携出塞外。北至碣石西臨洮。橫行轉戰不畏縮。未見胡城扃鐍牢。霜鋩擬洗東海水。賴此願得天書褒。無端竆巷閉壯心。靜裏每看虛秋濤。嗟爾兒孫莫浪借。到此不耐心煩勞。男兒盖棺事始了。如此至寶難更遭。爾曹不得愛於吾。吾亦不可與爾曹。愼勿撫摩汚汗手。恐澁鸊鵜前時膏。愼勿揮却試盤根。神物豈可人人操。餘生他日試可用。一擧猶足淸腥臊。郭隗黃金不足貴。虞卿白璧眞秋毫。言訖擊地歌慷慨。胡天萬里陣雲高。</text>
<title>詞賦倣離騷</title>,<text>我去屈子今千年。每懷英靈心鬱陶。衆人皆醉我獨醒。何不歠醨哺其糟。空慚漁父濯纓歌。遂抱寃恨形離騷。殘骸亦是放逐臣。澤畔憔悴心煩勞。盛囊詞賦摠愁材。哀怨髣髴當時操。誰言白雪和無人。自是異代同襟袍。悲思苦語不忍讀。坐令秋霜生鬢毛。願將抱石入淸波。可憐魚腹從遊遨。</text>
<title>戲題</title>,<text>鳥有願死鳥。其然豈其然。草有好生草。似若有心焉。而我何爲者。一生一死皆恃天。生亦命死亦命。不是鳥不是草。甘與造化終天年。</text>
<title>香體</title>,<text>記艶陽三五許。一身花顔却笑春紅。淸歌公子樹下。妙舞王孫閣中。韶光忽忽不貸人。雲情水態摠成空。歎糚臺無復照鏡。門掩紅葉秋風。</text>
<title>秋懷側體</title>,<text>秋懷惻惻何時休。盡日看山苦幽獨。烏兔無情誰可留。神仙有術終難學。寒花得雨乍敷柔。黃葉迎風轉蕭索。可惜人生一丘山。莫將憂愁惱心曲。</text>
<title>題野翁傳後</title>,<text>杞泉持送野翁傳。令我作詩以爲跋。杞泉文字善形容。爲此傳也頗詳密。雖然未能盡首尾。乃於其間多闕失。此翁古貌又古心。隱若孤熊在巖穴。弊鞍羸馬喜出遊。數月未嘗頭一櫛。家徒四壁貧入骨。胷中所守不可奪。有女當醮室家憂。設需只許雄雞一。上舍同年李羅州。擬將俸餘補貧竭。百請不去若將凂。末路但修一謝札。謂言礪石何所産。願得一片付薪卒。海內名官皆拍手。爭笑羅公踈計活。郡將之任人苦避。公獨不厭幡然出。時有一吏力難制。乃以蒲鞭施其罰。調兵運粮皆得宜。有才無命人皆曰。元帥移文親領軍。嶺路時當政風雪。裂膚墮指勢將死。身無完衣足無襪。吾家嚴君寡相合。獨於斯人心內結。不忍見此一寒骨。手脫毛冠救凜慄。倘非情義兩相許。立枯何能受此物。嗚呼野翁眞可人。一言一行俱可列。生逢濁世獨耿介。競作鮑生河上沒。團團桂樹野水邊。往事流傳今幾日。作詩酹公公不來。仰視蒼天空歎咄。</text>
<title>江湖問答</title>,<text>問漁父。魚何負於汝。不患食無魚。盍向紅塵去。漁父答。俗子烏知予。年來在江口。取適非取魚。江湖老人笑且言。問雖失問答亦非。君不聞太公釣東海。八十猶爲文王歸。</text>
<title>狗</title>,<text>狗子復狗子。畜生無足取。去年寇至爾莫聞。今年闘狼傷其類。但爭投骨不知報。孰云爾性能戀主。殺烹似傷恩。無妨投與虎。但恐主人仁愛多。未久赦汝司門戶。</text>
<title>聞鼠殺雞作</title>,<text>雞雛數十纔下窠。有烏三日盡食之。主家攘臂呼不得。尋巢得烏殺其兒。片時報復得其當。旣而悔之心不怡。天生品物各有剋。弱肉強食理无疑。雞是家養烏外物。愛此害彼無乃私。若道抑強扶弱云。何不殺害雉之鷹兒。</text>
<title>題劉璋耕田歌後</title>,<text>耕田歌耕田歌。歌耕田何人斯。至尊之前九重裏。耕田之歌此何爲。耕田歌歌有思。耕田歌歌耕田。卯金刀還有時。嗟嗟當時左右相。去草去根何不知。</text>
<title>放吟 四首</title>,<text>得馬失馬禍福間。騎驢覓驢愚亦閒。如鉤封侯如弦死。萬事何如棲碧山。蓬萊之水復淸淺。蝴蝶莊周好相隨。人間是非亦孟浪。誰知烏之雄與雌。膾人之肝盜跖壽。不遷其怒顔淵夭。天公報施亦如此。何况人心異好惡。孤贅何能撾婦翁。獨子未必盜兄嫂。一句缺</text>
<title>輓進士羅彥章 逢緖</title>,<text>松齋有德不食報。人言子孫當克紹。果然三世得奇偉。隱居松林藏虎豹。自少能盡弟子職。滿腔子裏都是孝。桂堂當日二竪嬰。血泣呼天天不明。却將佩刀斷一指。觀者酸鼻聞者驚。衰麻无日不在身。親自負土營高塋。奉養偏慈盡甘旨。撫育諸弟如孩嬰。年高從此德益明。處世行身皆合義。嗜酒非爲養性情。愼言是豈逃唇齒。靑山半世抱國器。早晩雲路牽天驥。汝南才子見顔回。黨錮諸生尊孺子。方期仁德享无竆。彼蒼如何殲我良。室中有婦其眉翠。乳下有兒其口黃。破屋依然對林泉。忍看白璧埋荒凉。小夫平生寡知音。獨於吾君交契深。萬事相依苽與葛。子耳我指峨洋琴。當君臥病我北行。及至吾歸君已逝。生无救病沒不斂。有恨千年難可洩。近年佳友盡鬼錄。更送吾君痛何極。可惜西洲花樹下。自此永絶羊生跡。</text>
<title>輓望庵邊公 以中</title>,<text>先生古氣邁甘盤。人言鐵膽石肺肝。弱冠明經遊泮宮。聲名藉甚儒林間。一朝尋雲騏步高。排入天門朝紫袍。王用奇才試一國。因公黃櫝免提操。白雪從來非衆聽。半世自安无禽井。黑龍之世軍粮葚。健兒丁男无以命。走柁飛輪繼不乏。漢不貽飢賴蕭相。紀信未參雍齒列。衆論囂然公不屑。是非何辨烏雌雄。禍福全歸馬得失。幅巾鞶帶歸去來。園有疎篁階有梅。荀家歡樂倚八龍。王氏福祿期三槐。誰知本疴遽報凶。玉井寒露摧秋蓮。丹㫌翩翩出蒿里。到此論天天亦玄。嗟公盛德豈易言。欲道萬一悲塡胷。望之也儼卽之溫。執事也敬居處恭。倘非偉量能容人。不肖无狀焉相從。出入門庭三十春。情誼有同骨肉親。泰山今頹樑木摧。此生無復侍芳茵。作詩投公九峯下。公不少留我涕新。</text>
<title>誡子</title>,<text>願見良子弟。不有賢父兄。莫言未出正。先世有家聲。</text>
<title>贈辛希淳</title>,<text>自修貴當盡。不患多是非。從古哲人輩。何曾無笑譏。</text>
<title>寒食古墓</title>,<text>風雨寒食過。山紅杜宇花。斜陽人散後。寂寞但飛鴉。</text>
<title>自嘲</title>,<text>得得還無得。爲爲亦未爲。晩來知此理。獨坐負朝曦。</text>
<title>謝玄洲趙善述 纘韓 來訪</title>,<text>盡日靑梅下。高歌暢遠晞。沙路應多月。歸鞭莫早揮。</text>
<title>珠丘感懷 夫人柳氏墓在焉。二首。</title>,<text>珠丘夜來雨。葉落山更深。月黑路如漆。魄歸何處尋。此夜珠山月。如何轉分明。孤魂應怨我。輕別獨爲生。</text>
<title>謝高懋叔來訪。回詩。</title>,<text>身老尋誰有。得不願君留。春新更寂寞。髮白奈多愁。</text>
<title>淸明雨</title>,<text>不喜淸明雨。催花政滿枝。明朝還自落。不似未開時。</text>
<title>惜花歎雨</title>,<text>造物眞多劇。狂風巧作魔。傷心一夜雨。落盡未衰花。</text>
<title>集唐詩句。贈汝兼 二首。</title>,<text>去郭軒楹敞。杜。 踈籬帶晩花。杜。 相逢此溪曲。綦母潛。 落日對春華。杜。幽棲身懶動。杜。 離別奈情何。許渾。 自憐黃髮暮。王維。 擧酒復悲歌。錢起。</text>
<title>憶鷰棲庵</title>,<text>故寺春歸盡。門前軟綠多。老僧知入定。閒坐讀蓮華。</text>
<title>山寺晴晝 二首</title>,<text>蜀魄坐深樹。形如入定僧。無端一聲哭。來自亂雲層。深林四月後。一樹紅千層。僧言是寒谷。其下尙多冰。</text>
<title>傷時</title>,<text>聖朝尙多事。蒼生未察眉。試聞紅女語。尺布未敢私。</text>
<title>山中邀友</title>,<text>澗畔鹿常在。階前松自陰。今夜月如晝。莫憚山路深。</text>
<title>却鏡</title>,<text>白髮今如此。紅顔異昔時。何須照明鏡。添得暮年悲。</text>
<title>蜀魄</title>,<text>蜀魄千年恨。今宵更覺新。春山多小樹。無處不悲辛。</text>
<title>次月峯高君涉 傅川 關西韻</title>,<text>落木寒山雨。三秋塞北樓。那堪聽羌篴。歸思在楊州。</text>
<title>晴夜</title>,<text>快雨傾盆過。長風送月來。爲憐多爽氣。幽戶夜深開。</text>
<title>喜得蒲扇</title>,<text>野服具鹿葛。山裝修短筇。朝來又得此。釋子可相從。</text>
<title>偶吟</title>,<text>何處詩情好。蕭騷竹雨秋。孤吟猶未倦。風露滿高樓。</text>
<title>絶句</title>,<text>端正新秋月。應知病客愁。多情深夜後。流影入虛樓。</text>
<title>戲題</title>,<text>吾詩亦三百。一言蔽之悲。削則可以削。知音知是誰。</text>
<title>登樓覽景</title>,<text>長洲烟斂後。斜日雨飛初。漁人身半濕。猶釣上灘魚。</text>
<title>寫懷</title>,<text>去去虞卿璧。遲遲郭隗金。誰憐三尺劒。虛負百年心。</text>
<title>贈林東野 堜</title>,<text>聖代恩猶薄。江鄕興有餘。秋風好歸去。紅膾季鷹魚。</text>
<title>記夢</title>,<text>靜夜黃金界。淸秋白玉樓。却忘身在世。聊作片時遊。</text>
<title>避亂 五首</title>,<text>高飛遠難去。何地有桃源。還同杜老恨。隨處憶開元。國事今如此。生民更何爲。韓彭難可再。非但哭吾私。去歲奔金浦。今春欲何之。獨立蒼茫外。空吟杜老詩。曾見關西地。山深好避兵。殘年難可往。何處更謀生。莫說東來報。訛言自古然。民生眞可惜。吾亦恃蒼天。</text>
<title>宿種蓮菴</title>,<text>八月西山寺。悲凉病客心。何堪紅葉下。獨立聽鍾音。</text>
<title>題甲戌大統曆</title>,<text>回年過六十。吾壽可謂延。若逢來甲戌。於舜又多年。</text>
<title>歎旱</title>,<text>欲雨未能雨。吾不怨天工。今朝數三點。曾是十日風。</text>
<title>得愁字</title>,<text>病時願少愈。少愈愁轉幽。寧須還作病。有愁不知愁。</text>
<title>送子翰林汝鈺赴南漢</title>,<text>昔爲吾父子。今作爾君臣。恩義兼難盡。臨危莫愛身。</text>
<title>雨中歸家</title>,<text>萬事歸搖落。三秋白髮新。蕭蕭山店雨。斜日獨來人。</text>
<title>旅中</title>,<text>城外春歸盡。城中綠樹深。鶯兒兼鷰子。日日亂鄕心。</text>
<title>無題 三首</title>,<text>爲問主張者。何爲何不爲。雖有亦無有。吾知非爾私。離恨如秋草。蕭蕭不耐寒。無端十月雨。索寞又催殘。十月園中樹。北風無歇時。歸禽知葉盡。托宿捨高枝。</text>
<title>感吟</title>,<text>積雪迷天地。陰風捲白沙。誰憐一孤雁。索寞倚蒹葭。</text>
<title>卽事</title>,<text>渺渺水烟外。孤舟何處歸。漁歌一聲唱。江鳥夜深飛。</text>
<title>偶吟</title>,<text>郭外消殘雪。春聲入菜歌。川原知可賞。孤客病如何。</text>
<title>歲除有懷</title>,<text>日月忽遲暮。百年能幾何。事無可爲者。有淚空如何。</text>
<title>以汝兼請。戲贈檀娘。</title>,<text>不道春光早。幽花已吐香。自憐如凍蝶。無意戲紅房。</text>
<title>感春</title>,<text>寂寞杏花雨。出門無所之。如何一片恨。猶在賞春時。</text>
<title>聽禽有感</title>,<text>願死鳥何死。思歸鵑未歸。始知抱恨人。心與事相違。</text>
<title>惜花</title>,<text>可憐衆芳蘂。奈此風雨辰。春光如可贖。花亦百其身。</text>
<title>呈竹林李丈 瑨</title>,<text>右軍傳妙法。方朔借篇神。若並黃石出。師長問誰先。</text>
<title>春日憶山庄</title>,<text>不到山庄久。芰荷幾滿池。遙憐春夜月。空照舊題詩。</text>
<title>蓮花潭</title>,<text>流水歸無盡。江山尙不遷。蓮娥何處去。遺跡在巖邊。</text>
<title>贈松庵和甫</title>,<text>未見松江集。如何癢處爬。君能交胤子。幸借一篇無。</text>
<title>重陽日病</title>,<text>無妨今日病。使我未登臨。登臨多愴目。不如坐孤吟。</text>
<title>秋思</title>,<text>林壑風蕭瑟。秋光處處生。一蟬何苦晩。時復雨中鳴。</text>
<title>江村卽事</title>,<text>月黑雁驚叫。寒聲出浦間。依微數點火。漁父夜深還。</text>
<title>送僧</title>,<text>送爾西山寺。秋山日落時。禪窓政黃葉。忽憶舊題詩。</text>
<title>雞鳴</title>,<text>舜跖皆相待。孜孜利善間。聞鳴猶不起。誰似此翁頑。</text>
<title>絶句</title>,<text>短日竆簷下。無人問寂寥。寒風時捲地。黃葉政蕭蕭。</text>
<title>習懶</title>,<text>垢面未曾洗。日高猶擁裯。却哂杜陵叟。淸晨梳白頭。</text>
<title>雪夜 二首</title>,<text>窓外與窓內。燈花又雪花。獨無春意在。頻問夜如何。孤燭寒無焰。松風滿壑哀。相親唯煖火。中夜坐書灰。</text>
<title>贈三休趙敎官 休</title>,<text>聞君携小弟。來駐廣陵庄。感舊身難去。徒然泣數行。</text>
<title>次石洲畫倒松韻</title>,<text>孤直本天性。胡然倒不扶。區區求直榦。甫也未曾愚。</text>
<title>春暮詠懷</title>,<text>莫道殘花盡。非關軟綠新。沉痾如少歇。無日不佳辰。</text>
<title>寫懷</title>,<text>茗烟沉不起。竹樹靜無風。賴聽殘鷰語。時時罷睡功。</text>
<title>溪亭送友</title>,<text>軟綠初籠樹。淸和雨後天。靜聽鶯語好。離思却茫然。</text>
<title>端午日。送人珠丘。</title>,<text>今日非常日。魂應待我歸。無緣奠一酌。有淚却沾衣。</text>
<title>送僧</title>,<text>無家山處處。有食草年年。盂鉢如相住。吾將架數椽。</text>
<title>初夏過山店</title>,<text>苧葉風翻白。斜陽過小村。家家人出野。一犬護柴門。</text>
<title>韭子</title>,<text>翠髮和煙雨。昏朝剪更餘。人皆十八食。莫笑李尙書。</text>
<title>夏月</title>,<text>平生酷愛月。此夜最多情。不有冰光滿。心魂豈暫淸。</text>
<title>雨後獨坐</title>,<text>捲簾坐深夜。高樹雨聲偏。何來一螢火。忽復墮人前。</text>
<title>贈南子翼</title>,<text>皎皎南夫子。其歌也有思。聞來吾欲和。其奈鬢垂絲。</text>
<title>偶吟</title>,<text>占風知雨候。明日可分蔬。丁寧顧婢子。預借北鄰鋤。</text>
<title>夜坐有感</title>,<text>夜半視天宇。衆星皆自明。萬理此中在。人心寧獨盲。</text>
<title>卽事</title>,<text>兀兀倚書幌。暫眠還自驚。空庭無客到。深樹一蟬鳴。</text>
<title>悲枯木</title>,<text>可惜窓前樹。應知恨客情。寧將自枯死。無葉寄秋聲。</text>
<title>老樹</title>,<text>老樹經雷雨。容顔似有愁。無風還自落。寂寞等深秋。</text>
<title>八月初吉夜</title>,<text>庭樹秋聲緊。殘燈半欲燃。關心多少事。倚壁獨茫然。</text>
<title>責夢</title>,<text>咄咄爾何爲。莫知我心悲。艱難逢舊面。忽復使相離。</text>
<title>夢答</title>,<text>生死亦何爲。無知與有知。依依還自隔。非我使相離。</text>
<title>征婦怨 二首</title>,<text>可惜浮萍草。相逢自有時。君今隴上去。賤妾竟何爲。交河霜落後。一雁向南飛。聞君又出塞。何處寄寒衣。</text>
<title>無題</title>,<text>飛來何處鳥。擬與鶴同林。羽翮雖摧折。猶懷萬里心。</text>
<title>憫雨 二首</title>,<text>白鷺下平地。莫言生計疎。近來多雨水。原上豈無魚。飄風已折木。積雨又傷苗。擬進祈晴策。天門九虎驕。</text>
<title>有感</title>,<text>世人不識玉。玉亦未知時。胡爲浪自衒。魚目見相疑。</text>
<title>暮歸</title>,<text>十里平郊路。垂鞭信馬歸。臨溪知有月。人影在漁磯。</text>
<title>題楓葉</title>,<text>爲愛楓林好。停車坐水濱。居僧眞惡客。太半取爲薪。</text>
<title>睡後 三首</title>,<text>富貴雲相似。榮枯夢不煩。欠伸便隱几。秋色老柴門。惱肺惟思藥。吟髭已染霜。秋堂聊隱几。萬事付亡羊。病吟多苦語。身老少懽悰。睡餘添寂寞。拭目對秋峯。</text>
<title>勸兒收放心</title>,<text>此心須把捉。反復入身來。自能尋上去。萬理在靈臺。</text>
<title>讀魯論</title>,<text>朝日高三尺。明窓炯如冰。焚香讀論語。髣髴見顔曾。</text>
<title>心</title>,<text>本是虛靈地。冷冷霽月寒。天然具衆理。萬事有何難。</text>
<title>秋夜</title>,<text>讀罷秋聲賦。心中自不平。茫然步階月。白髮箇箇明。</text>
<title>秋夜憶舍弟</title>,<text>欲從深夜去。奈此無月何。松林多蟋蟀。知爾共悲秋。</text>
<title>南枝鵲</title>,<text>問爾南枝鵲。胡然苦査査。吾家多好事。飛去幸之他。</text>
<title>古寺晩秋</title>,<text>山路由來細。秋風葉又塡。有僧迷古寺。回望亂峯巓。</text>
<title>自警</title>,<text>十目不可掩。勿謂無人知。所以曾氏傳。先之毋自欺。</text>
<title>題靈光倅尹公八松 煌 食物帖</title>,<text>蛤蜊明珠動。鱸魚白雪寒。殘年須食物。不但問平安。</text>
<title>立春朝。得時字。</title>,<text>新陽初動後。紅日上窓時。老僧呼客起。勸作立春詩。</text>
<title>送推刷官金博士</title>,<text>白首此相送。臨歧多苦顔。北風上馬去。山中何日還。</text>
<title>冬至有感</title>,<text>小往大來日。兄亡弟死身。閉關泫下淚。誰謂一陽新。</text>
<title>立春在歲前</title>,<text>歲晩將何托。燈前白髮新。那堪當此夜。得見兩年春。</text>
<title>行客</title>,<text>頑雲埋日軸。積雪釀寒風。鄕關何處在。瘦馬臥冰中。</text>
<title>自反 二首</title>,<text>何思人德我。我亦未忠人。一笑出門去。山中風氣淳。沮溺輕夫子。臧倉毁孟軻。凡人未可說。先聖亦無何。</text>
<title>行客</title>,<text>瘦馬短橋路。斜陽人獨歸。誰家今夜宿。相識此間稀。</text>
<title>軟仙庵</title>,<text>瘦竹靑山路。登登第幾層。臨階見白衲。曾是乞詩僧。</text>
<title>社甕</title>,<text>社甕初浮蟻。香風轉面來。潛思少壯日。幾倒卯時盃。</text>
<title>贈舍弟士魯</title>,<text>吾弟元無事。江湖生理安。馬韉林下坐。魚笱雪中看。</text>
<title>悼傷</title>,<text>不怨過去雁。一聲倚枕時。暫夢勝無夢。猶得見依俙。</text>
<title>夜雨</title>,<text>昨夜蕭蕭雨。三更欲盡時。家家人盡宿。惟我獨聞知。</text>
<title>歲除有懷</title>,<text>病客對愁客。新年近舊年。論懷過夜半。孤燭小窓前。</text>
<title>觀俳優戲</title>,<text>假面爲相戲。廉風掃地無。君看京洛下。昏夜此規模。</text>
<title>寄愼甫</title>,<text>三宵蘭若話。奇絶冠平生。竹杕今猶在。期君可復行。</text>
<title>早春有喜</title>,<text>喫得菜根好。何須羅八珍。所思在香蕨。不徒欣見春。</text>
<title>晩起偶成</title>,<text>春夜無眠過。終朝體不怡。忽聽禽語好。聊復一吟詩。</text>
<title>哭汝兼</title>,<text>可惜河西後。傳家有盛名。官啣無一字。不忍見銘㫌。</text>
<title>過尹掌令 舜擧 遺墟</title>,<text>朋知多入地。隨處每呑聲。最是西城路。羊曇醉後情。</text>
<title>鷲棲寺感懷</title>,<text>古壁題名處。空餘此老翁。山花亦解恨。不敢笑春風。</text>
<title>責痰 二首</title>,<text>喉舌相親近。吾亡爾亦亡。懸知同一體。是後莫相戕。胡寧侵毒我。非我爾何生。所厚能相薄。何須怨五兵。</text>
<title>夜未眠</title>,<text>終日昏昏臥。胡然夜未眠。從前多少事。來往寸心邊。</text>
<title>詠花</title>,<text>索寞經冬雪。春來更滿枝。人生如似爾。不必怨年衰。</text>
<title>胡亂時。自井邑踰穿嶺。過山城。</title>,<text>二月山城雨。行尋一逕危。幽禽猶勝我。終日坐花枝。</text>
<title>對花</title>,<text>落花又落花。重開知有時。可憐此白髮。一白復何爲。</text>
<title>山寺偶吟</title>,<text>野亭逢白衲。節序近朱明。聽得山中語。幽禽處處鳴。</text>
<title>雨中惱睡</title>,<text>似夢却非夢。坐來還自欹。相親惟几席。一月謝朋知。</text>
<title>憫病</title>,<text>有生知有死。非敢怨衰遲。只恨空多病。殘骸困不支。</text>
<title>圓扇</title>,<text>似月元非月。生風不是風。誰能知體用。無乃主人翁。</text>
<title>獨吟</title>,<text>雷送千峯雨。風驅萬樹蟬。動中還有靜。此理賴誰傳。</text>
<title>感懷</title>,<text>萬事惟孤劒。三秋獨倚樓。無緣報聖主。空抱杞人憂。</text>
<title>院中雨夜</title>,<text>西塞胡書慢。東洋使舸遲。男兒歌激烈。秋雨五更時。</text>
<title>視</title>,<text>物欲交相蔽。其中卽有遷。存心如擧目。天理自能全。</text>
<title>聽</title>,<text>化物亡其正。存心以去邪。其中如有定。非禮豈相加。</text>
<title>言</title>,<text>輕易流虛誕。煩多近是非。興戎與出好。莫若愼樞機。</text>
<title>動</title>,<text>有爲當守正。臨事更無私。自然能合理。賢聖可同規。</text>
<title>輓尹正字 之任</title>,<text>可惜尹正字。適來何所爲。空餘子雲賦。無愧後人師。</text>
<title>次聖源山寺韻</title>,<text>二三白首老。今夕又僧廬。莫怪每來此。逢迎之所於。</text>
<title>所斤村老叟</title>,<text>雙肩齊兩膝。無子且無田。聽說辛勤語。曾經癸甲年。</text>
<title>病中聞喜報。後覺誤報。</title>,<text>獐㥘三方卒。鳥奔兩帥軍。雪消春欲動。南漢木開門。</text>
<title>金浦寓懷</title>,<text>海客曾山客。他鄕是故鄕。愁來空佇立。蘆葦已斜陽。</text>
<title>亂中夜吟</title>,<text>明月隱高樹。避枝時復明。獨鳥棲難定。乍驚還不驚。</text>
<title>江畔獨行</title>,<text>芳草何心綠。山花未肯明。杜陵眞幸耳。江曲但呑聲。</text>
<title>還家後詠懷</title>,<text>西塞尙戎馬。故鄕今始歸。春風不識恨。節序已芳菲。</text>
<title>路上見花</title>,<text>客情山雨後。歸路水雲中。林花眞世外。依舊笑春風。</text>
<title>過醉翁遺庄</title>,<text>舊路行猶慣。簷楹望覺虛。殘花眞識面。飛落故人裾。</text>
<title>無題</title>,<text>聞說朝衙後。千官盡步回。如何桃李樹。依舊滿城開。</text>
<title>春晩憶子</title>,<text>棲遲猶索寞。心事已蹉跎。別怨還無限。昏昏對落花。</text>
<title>悲歌</title>,<text>秦烏頭不白。塞馬返無期。春草看將歇。悲歌有所思。</text>
<title>釋道字誡兒</title>,<text>而道夫何遠。山來在一身。如能遵大道。隨處不迷津。</text>
<title>田家曉事</title>,<text>春雨細無聲。田翁疑晩晴。欲將耕曉月。催起小家丁。</text>
<title>記睡隱姜 沆 語</title>,<text>睡翁常有語。憂患倍多眠。此言吾不信。每坐五更前。</text>
<title>聽鶯</title>,<text>雨中勞百囀。喚我是何心。覺後詩還澁。無緣報好音。</text>
<title>畫柳</title>,<text>長堤烟雨裏。一樹最依然。所欠無鶯語。何由破晝眠。</text>
<title>輓友人</title>,<text>伯季吾曾輓。今君又上天。門庭三痛哭。誰與話殘年。</text>
<title>四月初吉</title>,<text>嫰綠添山翠。微風弄晩晴。草堂人不到。倚枕聽新鶯。</text>
<title>夢中贈人</title>,<text>有罪還無罪。無功且有功。榮枯與生死。風雨一夢中。</text>
<title>題屋山廣石</title>,<text>一片山頭石。能容坐十人。誅茅全爲此。毋怪往來頻。</text>
<title>追記金浦避亂時與舟人問答</title>,<text>只欲全妻子。餘生不是貪。蒿師風便否。今日到眞南。</text>
<title>舟人答</title>,<text>今日多風浪。舟行不可貪。明朝乘早水。一瞬到眞南。</text>
<title>次邊元禮韻</title>,<text>三將殊生死。張魂獨也孤。今朝聞道路。威命下金吾。</text>
<title>輓金南銑 以逃軍長官被刑</title>,<text>自知是亦走。於法死何辭。只恨無公道。當時大將誰。</text>
<title>十六夜月食</title>,<text>怪底天無眼。油燈照席明。玉川今不在。庭下有誰行。</text>
<title>憂憤</title>,<text>欲斷知空柄。思彎奈但繒。燕山難可拔。晨夕憤何勝。</text>
<title>過亡弟友憲家</title>,<text>每過門前路。經年不入堂。恩情非自薄。不忍見孤孀。</text>
<title>夜坐</title>,<text>屋角風生籟。簷楹仄月輝。多情惟燭影。爍爍照寒衣。</text>
<title>病裏吟</title>,<text>今日又病矣。其如長夜何。天寒雞不搏。風雪五更多。</text>
<title>冬霧</title>,<text>莫怪冬多霧。天心有自來。曾看元史上。無日不書災。</text>
<title>雪中尋寺</title>,<text>千疊凍雲裏。一聲淸磬寒。分明知有寺。密雪奈封關。</text>
<title>哀戰場</title>,<text>貴賤同歸盡。無緣記姓名。年年面上土。風雨草還生。</text>
<title>高祖司諫公忌日。有事未參。</title>,<text>未祭如不祭。不祭又何如。盡日心悽惋。還慚禮法踈。</text>
<title>寄金遂初</title>,<text>沉痾吾不起。聞健子能行。三年一不見。誰是最無情。</text>
<title>感恨</title>,<text>今年春色早。靡草不生芽。一去歸無日。王孫獨奈何。</text>
<title>立春日。移寓博山庄。</title>,<text>棄舊終求舊。圖新不好新。自來而自去。還作未閒人。</text>
<title>立春夜。在介山僧舍。</title>,<text>悄悄誰相語。殘燈獨可親。一年惟此夜。明日是新春。</text>
<title>偶吟</title>,<text>松下茅廬靜。門前有洌泉。衰年聊托跡。萬事恃蒼天。</text>
<title>雨中寄聖源</title>,<text>君家尤隔絶。由我遠來居。三日山中雨。何緣見一書。</text>
<title>贈逈遊</title>,<text>寂寞山村雨。無人訪竹扉。逢君眞幸耳。明日知何歸。</text>
<title>偶吟</title>,<text>小雨仍成雪。山村奈爾寒。添爐坐窓下。終夕悄無懽。</text>
<title>題十七帖後</title>,<text>今看十七帖。字字摠瓊琚。奈何韓夫子。稱之是俗書。</text>
<title>又贈逈遊</title>,<text>君從松縣去。應過士興家。伯子初成殯。何時動祖車。</text>
<title>題掌令簡後</title>,<text>王事還多難。爲臣肯頠私。難全忠與孝。吾不恨歸遲。</text>
<title>贈海寶</title>,<text>憐渠開小屋。一徑繞山腰。欲識生涯薄。厨中見木瓢。</text>
<title>贈臘日賀祝人</title>,<text>不喜正朝賀。來言壽千年。今吾未七十。三見廟社遷。</text>
<title>別舍弟</title>,<text>坐久日將落。前川生暮痕。那堪君去後。寂寞掩柴門。</text>
<title>除夕。寄舍弟友參。</title>,<text>邇來無影響。憂患恐難超。不然眞可惜。一歲但今宵。</text>
<title>夢見趙察訪兄弟</title>,<text>趙氏聯雙璧。能來訪竹扉。相逢無一語。只有淚沾衣。</text>
<title>偶吟</title>,<text>何處春光好。幽禽上竹扉。移來家更遠。尤覺故人稀。</text>
<title>悔獵</title>,<text>平生喜獵較。今日悔心多。食者雖云美。其如死者何。</text>
<title>贈姜景</title>,<text>我鬢曾飛雪。君眸已落花。從前兩壯志。今日更如何。</text>
<title>春雨</title>,<text>不喜春頻雨。催開萬樹花。開時雖可樂。落後又如何。</text>
<title>寥寥</title>,<text>過雨溪光好。迎暄鳥語嬌。孤村無伴侶。春後更寥寥。</text>
<title>鷰寺。贈凈上人。</title>,<text>楚客心長苦。傖人影半欹。逢渠半日話。幽興見於詩。</text>
<title>次勝玉詩軸韻</title>,<text>聞爾名稱玉。旋知潔爾心。餘輝如可照。吾亦伴山林。</text>
<title>春恨</title>,<text>亭午客行晩。靑山微雨過。時危無好意。啼烏亦悲歌。</text>
<title>述懷</title>,<text>書劒平生志。居然兩不成。詩多無好句。徒得一囊盛。</text>
<title>淳昌倅兪善曾來訪卽去</title>,<text>暗記十年面。纔成半日談。行塵忽已遠。山翠鎖煙嵐。</text>
<title>贈從子汝釳</title>,<text>可惜春來後。孤村又索居。跫音時入耳。無爾我空虛。</text>
<title>水閣途中</title>,<text>芳草斜陽路。垂鞭信馬還。傷時兼恨老。衰鬢又愁顔。</text>
<title>曉思</title>,<text>落月微微隱。春雲濕欲低。蜀禽哀未盡。猶在小山啼。</text>
<title>記夢</title>,<text>前宵孤枕上。爲鳥復爲魚。於山於水樂。頃刻忽成虛。</text>
<title>晩晴</title>,<text>積雨初收腳。春陰戲晩晴。斜陽無處照。纔得半林明。</text>
<title>夜行</title>,<text>自嗟馬上去。深夜向誰家。山路黑無月。聞香知有花。</text>
<title>自哂</title>,<text>垂老貪文字。人皆笑我頑。寧將爲一蠧。生死簡編間。</text>
<title>自笑</title>,<text>蠶眠桑婦歇。秧出野翁忙。頑然無一念。只是老齋郞。</text>
<title>過牛溪先生成 渾 墓</title>,<text>降賢天有意。慢士世無知。荒山埋玉處。樵牧至今悲。</text>
<title>月下贈友</title>,<text>仰見月不可。淸光照白髭。男兒非恨老。功業奈無時。</text>
<title>賞蓮</title>,<text>蓮朶尖如筆。蜻蜓坐不安。閒中無玩物。終日捲簾看。</text>
<title>避暑</title>,<text>有泉寒可飮。無樹不生凉。岸幘憑軒睡。荷花落晩香。</text>
<title>贈道僧</title>,<text>六鑿無塵累。秋江明月華。飛筇如暫住。吾欲學蓮花。</text>
<title>凶年</title>,<text>凶年寧殺我。所噉不盈升。單瓢竆巷裏。晨夕坐如僧。</text>
<title>讀史有感</title>,<text>萬里親遊幸。沙丘秘始皇。燕丹輕擧事。何不待天亡。</text>
<title>江村卽事</title>,<text>曲渚草烟斂。漁翁罷釣歸。秋天知不雨。磯畔棄蓑衣。</text>
<title>有感</title>,<text>孔桓生並世。倉孟又同時。聖德因遭禍。天心杳不知。</text>
<title>送南宮生客遊金海 二首</title>,<text>送君東海上。臨別意如何。年年長作客。此去又非家。落葉還多意。歸根不遠飛。人生亦如此。各向異鄕歸。</text>
<title>赦馴狐</title>,<text>禍福知非汝。聲音只可驚。韓弓誰不有。不敢害天生。</text>
<title>聞雁</title>,<text>北方霜雪暗。南土網羅多。西風吹更急。棲息欲如何。</text>
<title>輓柳生</title>,<text>爾死知何以。吾將問水濱。寒妻與病父。此去倚誰人。</text>
<title>落葉</title>,<text>落葉如和語。今人聽不聰。依微多少響。無乃怨秋風。</text>
<title>種蓮庵吟秋</title>,<text>紅葉西山寺。斜陽獨上來。此行無好句。方覺盡詩材。</text>
<title>老樹</title>,<text>老樹經霜後。金風無處生。病枝餘葉在。微風巧作聲。</text>
<title>冬至月書懷</title>,<text>節序關將閉。山阿日欲沉。防身無一劒。憂世但孤吟。</text>
<title>謝聖源送南草</title>,<text>惠送南蠻草。開封笑玉川。平生未博物。虛作譽茶篇。</text>
<title>次聖源韻</title>,<text>吾兄才不退。誰尙似樊川。開壇思欲和。良久未成篇。</text>
<title>輓金宜仲妻</title>,<text>祝螟能化子。歸女又多孫。百年人事足。持此慰餘魂。</text>
<title>逸鷹</title>,<text>附人非計得。颺去是良圖。萬里凌雲漢。何須待一呼。</text>
<title>得溪字</title>,<text>虛館無新月。紙窓燈影低。不有水禽過。何知近小溪。</text>
<title>無雪</title>,<text>莫恨今冬煖。天心我固知。何如南渡歲。白雪擁危陴。</text>
<title>憶元燮</title>,<text>可惜君歸後。吾詩過數千。精靈如不泯。將欲說墳前。</text>
<title>贈聖源</title>,<text>可與言詩者。平生有是翁。時來爭覓句。歸路夕陽中。</text>
<title>讀史</title>,<text>與國雖同氣。平居豈不思。書稱違命蜀。曺植亦無知。</text>
<title>讀勸進表</title>,<text>祖逖當時蹴。知公可有爲。平生勸進表。千載使人悲。</text>
<title>雨中寄守靜堂</title>,<text>忽晴忽復暗。孤村潦水飜。欲往未能往。出門還入門。</text>
<title>譏舌</title>,<text>輟耕今幾日。遊說且難工。咄嗟而已矣。雖在與無同。</text>
<title>譏腹</title>,<text>空虛由不學。雖大亦何爲。聊將一斗血。妄擬灑丹墀。</text>
<title>譏足</title>,<text>無緣加帝腹。且未踏名場。滄浪雖可濯。下堂奈見傷。</text>
<title>譏相</title>,<text>五竆皆備我。隨事見孤危。何須問唐擧。不相已先知。</text>
<title>詠炭</title>,<text>朝寒如墮指。擁爐喜相親。始知木德盛。化後猶活人。</text>
<title>夜吟 二首</title>,<text>牕外政風雪。一年餘幾時。茫然如有失。深夜獨支頤。自知詩未好。何事苦撚髭。殘生愁寂裏。除此更何爲。</text>
<title>以病禁酒。病止復飮。</title>,<text>二十年前面。三盃雪後天。還憐舊酒伴。先我盡黃泉。</text>
<title>庭畔三梅盛開</title>,<text>花有三梅好。詩無一字工。吾衰知已甚。何面對春風。</text>
<title>持平待其子榜甚苦 二首</title>,<text>莫知才不逮。溺愛未能明。過期猶有望。臨老竟何成。見汝今朝意。追吾先子心。得失雖有命。遺寃到此深。</text>
<title>夜坐</title>,<text>枯葉落無聲。雨中山月明。幽人耿不寐。直至雞三更。</text>
<title>移菊</title>,<text>移根我雖晩。立節爾能貞。歲寒心期在。霜風也莫驚。</text>
<title>夜坐</title>,<text>木落又秋盡。壯心無奈何。寂寞坐窓下。挑燈看鬼蛾。</text>
<title>過子華墓</title>,<text>每過悲君死。今來笑我生。何如當亂世。高臥此佳城。</text>
<title>贈海普</title>,<text>破屋如空寺。茅飛露竹椽。開窓方見汝。寂寞對殘篇。</text>
<title>次羅察訪 茂松 射帿韻</title>,<text>一片白雲裏。雷聲晴晝生。分行爭立飮。觶酒漸看傾。</text>
<title>題園壁</title>,<text>平居無號令。童僕且欺余。伐竹終難禁。園籬日漸疎。</text>
<title>長夜</title>,<text>不是厭貧賤。自然憂思多。倘絶南靈草。其如長夜何。</text>
<title>春詠</title>,<text>屋角喧晴哢。床前繞茗烟。春愁如霧雨。纔豁更茫然。</text>
<title>亂中。送林實之歸安東山中。</title>,<text>縶駒吾計拙。抱犢爾心堅。山川如彼闊。消息若爲傳。</text>
<title>贈口訥小孫</title>,<text>劇讀還無味。潛思最有功。聲音雖未了。心目自能通。</text>
<title>得聽字</title>,<text>悔我種松樹。有風無時停。蕭騷兼夜雨。孤枕不宜聽。</text>
<title>蕭寺雨後</title>,<text>春雨忽快霽。石間鳴暗泉。孤寺夕陽盡。山空啼一鵑。</text>
<title>病中。夢見長子礪山倅汝鈺。</title>,<text>似醉非眞醉。遊身有無間。依依多少夢。記得在壺山。</text>
<title>題篇末</title>,<text>題詩無刮目。驚世只以多。從今藏筆硯。不欲更吟哦。</text>
<title>春詠</title>,<text>久廢敲椎狀。冥心但晝眠。無端花裏鳥。催我送春篇。</text>
<title>對八人</title>,<text>悄悄心懷惡。終宵對八人。八人何有語。流淚但相親。</text>
<title>傷春</title>,<text>春日潛行處。風光只愴神。閒花猶泣露。况我有情人。</text>
<title>輓李丈</title>,<text>八十辭塵世。皆云此路榮。小夫何所見。臨輓欲無生。</text>
<title>會津林室來覲</title>,<text>汝面吾何見。吾聲汝忍聞。念昔言歸日。爺孃共立門。</text>
<title>偶吟</title>,<text>每恨在家苦。出門還憶家。心魂無定着。回首眼添花。</text>
<title>送舍弟歸寺</title>,<text>亂後隨緣寺。題詩半壁中。君歸訪古跡。不敢望紗籠。</text>
<title>聞東奇 二首</title>,<text>不自我先後。無生勝有生。檀公謀甚拙。今日又邊聲。艱難全性命。邊報又今春。謀生無上策。天地此何人。</text>
<title>寓吟</title>,<text>新凉生碧樹。斜日照茅茨。悄悄身如寄。孤吟五字詩。</text>
<title>稺子問答</title>,<text>稺子持新栗。頻來告乃翁。今年多結實。何不禁村童。</text>
<title>答</title>,<text>見爾貪梨栗。將何慰爾翁。園中如許樹。寧欲付村童。</text>
<title>問</title>,<text>前言非爲己。實是愛我翁。每看稀果後。啼索似兒童。</text>
<title>答</title>,<text>汝言亦有理。周密勝阿翁。從今籬落下。遮莫近村童。</text>
<title>山雨</title>,<text>孤枕聞山雨。蕭蕭落木秋。殘骸寒起粟。何處覓重裘。</text>
<title>雨夜</title>,<text>山店多秋雨。中天月不光。悲歌時一曲。互答有寒螿。</text>
<title>有懷</title>,<text>落葉風非害。黃花雨豈資。自然而至此。天理本無私。</text>
<title>竆民從軍者</title>,<text>聞說營官入。明朝又點兵。遑遑借弓劒。不寐聽雞鳴。</text>
<title>夢說</title>,<text>莊生爲蛺蝶。孔子見周公。所在看心事。蘧蘧同不同。</text>
<title>夢遊武夷山。有人呼韻。</title>,<text>天際雲猶黑。山中月不明。無緣對淸景。倚柱獨傷情。</text>
<title>惡懷</title>,<text>三秋仍一葛。萬事但孤燈。願入靑蓮寺。蕭然伴老僧。</text>
<title>哀基善</title>,<text>前宵君入夢。翌日奄承凶。精靈應造我。臨挽倍傷悰。</text>
<title>曉思</title>,<text>稍稍禽聲集。依依月上窓。傍人浪喚起。殘夢失滄江。</text>
<title>六十戲題</title>,<text>何心四簋食。自足一盤蔬。扶行有竹杕。亦不恨無車。</text>
<title>秋吟</title>,<text>山暗夕陽盡。寥寥人漸稀。水螢如有意。來傍小窓飛。附月峯高傅川關西原韻暝色隨寒雨。高秋入戍樓。三年關篴裏。慣聽古凉州。</text>
<title>寄林汝瞻求畫</title>,<text>君家烟雨歸雁。云是李澄丹靑。請君無惜數幅。坐我瀟湘洞庭。</text>
<title>偶吟</title>,<text>昔飮淳于一石。今噉孔明數合。計料前頭身世。人世不滿嗚悒。</text>
<title>王脩齡</title>,<text>寧從仁祖索食。不受胡奴米舟。爲言若是切迫。得無與者包羞。</text>
<title>夜吟</title>,<text>白露凄凄未已。坐見斗轉月斜。寒螿與人不寐。半夜互答悲歌。</text>
<title>竹贊</title>,<text>以直床以曲欄。葉用酒籜用冠。一詩吟六月寒。不可無朝暮看。</text>
<title>感吟</title>,<text>靑春早爲擧子。白首晩作山人。靜裏潛思得失。閒忙由我一身。</text>
<title>山中樂</title>,<text>薄官只是雞筋。世路不下羊腸。樂莫樂兮山中。終吾生而徜徉。</text>
<title>贈畫僧崇淡</title>,<text>惠崇數行歸雁。歷歷瀟湘洞庭。無乃前身再化。至今神妙丹靑。</text>
<title>守靜堂感懷 二首</title>,<text>陰風淅淅暝痕沉。已去繁華底處尋。猶有竹林靑不盡。坐來聊供一詩吟。獨雁嗷嗷聲苦酸。夢回驚起小窓間。霜露滿天時夜半。月痕猶在竹林端。</text>
<title>大霧</title>,<text>掩水籠山仍閉日。東鄰西舍是誰居。却恐興妖由鐵額。未知今有指南車。</text>
<title>感情 二首</title>,<text>休怪人心漸自漓。庖犧已愧太初時。佃漁不是仁君事。天地人皇定不爲。一萬八千餘歲月。三皇無疾自全天。自從炎帝傳醫藥。虞舜才經百有年。</text>
<title>量田時老嫗語 二首</title>,<text>戴盆操火觸晨寒。汲水歸來語更酸。翁有薄田遺我死。不堪辛苦餉監官。竆荒雷動椓杙聲。寸地無非陷民坑。猶有北邙人不到。始知死者勝於生。</text>
<title>龍江感懷</title>,<text>前波不爲後波休。日夜西流到海頭。無緣更作回歸水。休道江名萬古留。</text>
<title>讀元史</title>,<text>文山先死疊山隨。靑史千秋孰不悲。當時未有人臣勸。元祚靡長固亦宜。</text>
<title>哀世傑</title>,<text>孤忠雖切竟何爲。空使千年志士悲。可憐當日焚香語。始覺皇天聽不卑。</text>
<title>卽事 三首</title>,<text>荒郊風急鴉烏飜。暝色依依作暮痕。冰合斷橋江雨冷。一蓑行客問前村。弊裘無絮曉寒侵。爐火前頭獨擁衾。兒童無意開窓早。喜見林間凍殺禽。十年多病壯心摧。蓬纍生涯也自哀。孤村歲暮無人見。時有鄰童乞火來。</text>
<title>有客過去</title>,<text>吹角喧呼意氣麤。不勞將軍問衡茅。人情自古多如此。休怪劉生廣絶交。</text>
<title>巡相遺紙墨</title>,<text>相公情意晩尤勤。持送玄眞與白雲。多病未成官閣話。只拈枯筆謝云云。</text>
<title>愼甫來訪</title>,<text>自春辛苦歲將除。門外曾無一字書。今日故人心鄭重。雪中來問病何如。</text>
<title>卽事</title>,<text>冷雨蕭蕭和雪飛。園林索寞閉斜暉。微禽各有安巢處。猶帶前村暝色歸。</text>
<title>戲贈端溪處士</title>,<text>詩成千首摠悲辭。披閱朝昏淚欲滋。從此吾富不把筆。深居爾亦莫相隨。</text>
<title>處士答</title>,<text>吟哦何事自生悲。非我從傍贊一辭。記得向前豪放日。落花流水摠君詩。</text>
<title>澤畔夜火</title>,<text>驚叫無端鵝雁飛。松明微照澤邊磯。知有漁人敲石火。不堪寒氣坐燎衣。</text>
<title>記夢</title>,<text>寒雞咿喔斗星橫。虛室無人雪滿庭。支頤暗記三更夢。依舊椿堂彩服行。</text>
<title>偶吟 二首</title>,<text>求飽何能得三鱣。客來唯見坐馬韉。莫道老夫無事業。一年猶得作詩千。梅枝兩兩鳥聲嬌。簷外朝暾已丈高。卯酒一盃春思好。小牕閒坐養霜毛。</text>
<title>邀月亭。遇立春。</title>,<text>垂死形骸又一春。天時人事共辛酸。王孫去後無消息。獨上高亭淚滿巾。</text>
<title>次雨中網魚韻</title>,<text>張網橫江坐石磯。好看銀鯽入秋肥。縱有東邊一陣雨。無心歸去理蓑衣。</text>
<title>次汝兼韻</title>,<text>白頭浮世仍多病。歲暮愁情等去非。誰謂故人知寂寞。雪中詩句到荊扉。</text>
<title>鷰寺口絶</title>,<text>𩆌𩆷細雨釀輕陰。古寺殘燈夜已深。唯見老僧心不二。白頭趺坐誦觀音。</text>
<title>與士興望海庵有約</title>,<text>望海庵名盛有稱。自憐多病去無能。安得與君坐春夜。共看漁子往來燈。</text>
<title>贈丁武英</title>,<text>爾從京洛幾時旋。此地相逢非偶然。山村斜日杏花雨。一曲洞簫還別筵。</text>
<title>守靜堂。賞春卽歸。</title>,<text>慚吾未息漢陰機。白鳥相逢每遠飛。桃花錦浪留堪賞。却向荒村又獨歸。</text>
<title>先隴傷感</title>,<text>宿草荒原過廿春。殘骸寧得省來頻。凝然似有趨庭狀。却羡階前兩石人。</text>
<title>次朴量使贈師韻</title>,<text>目送遙空飛鳥過。此生於世也無多。從今欲向金沙去。塵土何人解彌陀。</text>
<title>始皇</title>,<text>過五兼三意氣雄。咸陽宮殿逼蒼穹。當年自信無竆計。誰謂阿房掃地空。</text>
<title>偶吟</title>,<text>春愁如霧又如麻。盡日呻吟獨在家。年年此病無良藥。辜負園林處處花。</text>
<title>過傳仁館店</title>,<text>歇馬橋頭春日斜。一溪淸淺繞山家。縣吏不來村巷靜。杜鵑啼在後園花。</text>
<title>過素斤村店</title>,<text>隔溪孤店杏花紅。無限春光繡畫中。疎籬短短無塵事。林下唯見採藥翁。</text>
<title>偶吟</title>,<text>雨後靑山烟霧深。捲簾終日意沉沉。憂患十年頭白盡。不關花鳥滿春林。</text>
<title>春江詞 三首</title>,<text>水村三月花如霰。夜雨朝來添起波。漁翁捲釣下沙觜。靑草包魚向酒家。江南江北荻芽肥。無限春波去不歸。浣紗兒女唱歌曲。驚起䲶鴦沙渚飛。花明柳綠春光好。似是無愁還有愁。斜陽何處竹枝曲。人在萋萋芳草洲。</text>
<title>聞晩竹 子淵 病</title>,<text>朋知零落半靑山。垂死殘骸獨閉關。今夕又聞君臥病。子規聲裏淚潸潸。</text>
<title>題辛希淳詩帖</title>,<text>珍羞何羡紫駝峯。麤飯猶能樂在中。落花門巷多來往。纔送詩翁又酒翁。</text>
<title>輓元燮</title>,<text>小夫多作悼亡章。每度臨篇語更長。今日苦難成短句。得無於子過悲傷。</text>
<title>春晝</title>,<text>海棠花發小池邊。村巷寥寥近午天。若非綠樹黃鶯語。誰喚山窓懶客眠。</text>
<title>過金上舍村</title>,<text>春晩孤村花欲飛。寥寥門巷帶斜暉。傷心爲問新來鷰。何事詩魂獨未歸。</text>
<title>安氏宅。口占二首。</title>,<text>楚山殘照重陽節。錦石黃花野老家。秋來客子本多感。長篴一聲愁更加。决决寒泉繞宅生。古城煙霧眼中平。龍眠遮莫誇神妙。如此園林畫不成。</text>
<title>次醉翁堂韻</title>,<text>固知狂藥非甘味。貪嗜何須號醉翁。不似煮茶春晝永。曲肱閒臥聽松風。</text>
<title>靑松臺絶句</title>,<text>誰剪山腰竹石開。一溪淸淺抱橋來。不是病餘詩思少。待吟新月上高臺。</text>
<title>謝城主</title>,<text>路入松陰細欲無。貴遊來訪不曾圖。十里高軒看漸近。夕陽村巷有傳呼。</text>
<title>落第</title>,<text>漢水沙頭聞弄笛。皇華亭畔聽啼鵑。十年前事心頭記。始覺榮枯繫在天。</text>
<title>贈金鍾城 地粹</title>,<text>寒氣侵帷病欲增。出門相訪我何能。却憶去年溪上話。白頭挑盡五更燈。</text>
<title>贈實之 二首</title>,<text>觀政樓中一賞春。至今魂夢往來頻。君是主人吾未去。自憐衰病臥江濱。剛泉水石平生念。霜後精神想益奇。安得與君携手去。滿山紅葉坐題詩。</text>
<title>醉中聞友人葬</title>,<text>石水庵中醉似泥。聞君入地在斯時。倩人扶起題哀字。淸淚無端濕我衣。</text>
<title>在洛寄趙玄洲</title>,<text>滿城凉雨夜來多。十月行人苦憶家。自是洛中無故舊。獨將衰鬢對黃花。</text>
<title>記老人說</title>,<text>老翁驅雀坐田間。云此豐登古亦難。却恐戶曹收上稅。一年民食盡歸官。</text>
<title>病間出遊</title>,<text>今年節候嗟何晩。二月山村未見花。只憐風緖和無力。扶病猶能坐水涯。</text>
<title>偶吟</title>,<text>自知書劒老無成。况復年來病轉縈。牢掩竹扉春睡足。世間榮願一毛輕。</text>
<title>送沈習之</title>,<text>郵亭斜日解行舟。離思茫茫政値秋。京洛故人如問我。爲言垂白伴沙鷗。</text>
<title>和邊紫霞嘲林子愼</title>,<text>塵間烟火十三年。人道前身謝自然。却向使君開一笑。玉簫同稔紫雲邊。</text>
<title>輓辛生宗孝 二首</title>,<text>亡妻病裏聞君訃。驚起猶能哭一聲。可惜兩阡同日葬。此間誰識老夫情。亡室視君猶子也。誰知埋玉一年同。哭向海門殘日暮。亂峯千疊白雲中。</text>
<title>悼傷</title>,<text>三尺纔封土未乾。棠陰何事㥘遷棺。始知爲善終無報。死後魂精亦不安。</text>
<title>寄愼甫</title>,<text>回龍山路苦縈回。垂老何能數往來。聞說石門君改築。芒鞋行色可相催。</text>
<title>讀陸宣公集有感</title>,<text>辭鋒凜凜逈超羣。悍將猶知泣詔文。可憐山館泫然後。何事天涯未得君。</text>
<title>病後始過亡弟友憲家 二首</title>,<text>蕭蕭落葉擁籬根。虛室無人早閉門。頭白老身今尙在。不堪騎馬過前村。一去英魂更未還。垣牆蕭索數年間。休怪老兄遮面過。前山曾是共遊山。</text>
<title>燈下偶吟</title>,<text>孤燈明滅照空床。暗數殘更覺夜長。飢鼠不知人假寐。巧穿窓紙下幽房。</text>
<title>長恨歌集句</title>,<text>孤燈挑盡未成眠。耿耿星河欲曙天。魂魄不曾來入夢。悠悠生死別經年。</text>
<title>悲秋回詩</title>,<text>懷秋又恨自多悲。鏡照空驚已白髭。階滿泣虫寒喞喞。樹生鳴雨晩絲絲。</text>
<title>次季弟友亮早梅韻。回詩。</title>,<text>春初得結暗魂回。樹繞香葩好遍開。人俗不宜看節苦。晨昏任我獨尋來。</text>
<title>偶吟</title>,<text>經旬積雪沒人腰。一夜東風吹遍消。百物解嚴生意在。上天仁愛信昭昭。</text>
<title>次石門韻</title>,<text>雪擁柴門久不開。春香懶上小庭梅。幽懷盡日無人識。賴有鄰翁詩送來。附元韻臘盡重陰閉不開。出門無處喚寒梅。題詩寄語秋潭老。雪裏陽春倘和來。</text>
<title>戲贈外孫女</title>,<text>二十諸孫自滿前。愛憎寧有我心偏。憐渠始學春禽語。合置阿翁病枕邊。</text>
<title>待女兒歸覲</title>,<text>素服依依在眼前。出門頻望日西懸。歸來愼莫多悲語。老我心神已黯然。</text>
<title>待汝兼不至</title>,<text>不見醉翁今有日。病餘無計慰殘魂。安得此間相對臥。劇談時聽九河飜。</text>
<title>取善述八景詩。作枕屛。因而有感。</title>,<text>故人詩本篋中留。手自摩挲淚未收。若要好辭爲玩目。世間寧小一玄洲。</text>
<title>院庭種梅</title>,<text>爲憐香骨困陳荄。移入中庭手自栽。從今始得寬閒地。好面冰霜雪月開。</text>
<title>仍與聖源同宿</title>,<text>隔窓風露透寒衣。一夜愁人苦憶家。燈前縱有同來客。舊日閒談轉覺稀。</text>
<title>用錢先試頒祿</title>,<text>聞說朝廷用靑銅。百官頒賜也獨豐。扶杖出門無一貫。不堪頻望酒旗風。</text>
<title>舊家傷感</title>,<text>荷盡荒池吠暮竈。誰言此地舊繁華。生憎人世催花雨。纔見開花又落花。</text>
<title>葬伯氏 二首</title>,<text>葬罷歸來日已殘。不知魂在翠微間。宛見高亭花樹下。白眉靑眼岸黃冠。吾門骨肉半靑山。此去英靈定不還。恩義九泉知有托。肯憐衰朽獨人間。</text>
<title>寄汝兼</title>,<text>紅杏山茶野水隈。出門頻望意茫然。不忍訪君緣底事。路傍新起故人阡。</text>
<title>偶吟</title>,<text>白髮老人多怨思。對花盡日心悽悽。折得一枝非爲興。持贈兒孫勸勿啼。</text>
<title>松間梅</title>,<text>寒梅一樹近松林。香蘂堆邊翠影深。莫將異色看爲二。共抱凌霜傲雪心。</text>
<title>聽鶯</title>,<text>風打垂楊白絮輕。晩來微雨送新晴。黃鶯未識傷春恨。飛入花間恰恰鳴。</text>
<title>訪汝兼途中作</title>,<text>不到仙家花幾飄。一年歸興始今朝。生憎舊日溪邊柳。長得新稍掩小橋。</text>
<title>閒居</title>,<text>一樹閒花照眼多。隔牕時聽鳥來歌。今朝忽見飄搖盡。知有狂風半夜過。</text>
<title>贈汝兼</title>,<text>卵山殘日小橋斜。野水回環處士家。近因多病春遊晩。辜負名園亂樹花。</text>
<title>睡起</title>,<text>近山濃翠接茅簷。看了殘篇眼欲黏。午睡暫醒還又熟。不知泥鷰汚牙籤。</text>
<title>過故松亭李丈宅</title>,<text>喬木村墟夕照邊。舊遊回望此山川。魂去不來春寂寂。落花啼鳥一潸然。</text>
<title>過子餘故宅</title>,<text>深交終自絶猜嫌。嗟我良人早見殲。今日小橋亭畔路。不堪衣袖淚痕沾。</text>
<title>留筆院詠墨竹</title>,<text>岐山村裏花千樹。誰似東牆竹數竿。靑靑好保輕霜節。却憶仁宗畫裏看。</text>
<title>憶仙謠</title>,<text>曉風初散碧峯寒。琪樹枝間下紫鸞。遙知仙子朝天罷。穩整花冠坐瑤壇。</text>
<title>病中有感。敬呈朴南平道案 二首。</title>,<text>膏火年來久煎熬。自然衣帶緩長腰。先生倘許延生訣。願向丹爐作道僚。骨靑眉綠體輕旋。八十年來却少年。尋常俗眼雖相見。誰識荷翁是謫仙。</text>
<title>兒孫勸學</title>,<text>海東文種吾門是。不必揚名在妙年。願惜寸陰對不輟。傳家遮莫墮靑氊。</text>
<title>病後賞園中雜花</title>,<text>獨將衰鬢對春林。終日無言涕自淫。含情欲向東君說。開是何心落何心。</text>
<title>杜宇</title>,<text>春暉靄靄夜凄凄。露滴高林月欲西。年年杜宇聞來慣。誰似今宵苦苦啼。</text>
<title>守靜堂。感懷 四首。</title>,<text>荒陂頹落野水涯。雨後猶聞吠暮蛙。誰知此地繁華日。香亂芙蓉八月花。右廢池幢幢一樹近前臺。曾是先人手自栽。萬事千年春夢盡。不堪終日撫荒苔。右冬靑春盡陰崖花已飄。獨憐山杏始糚梢。疑是燭龍棲樹下。至今殘雪未全消。右山杏兩樹交柯枝更斜。半邊新綠半邊花。幽禽似識求專意。分占中梢坐不頗。右兩樹交柯</text>
<title>贈姜居士 時彦</title>,<text>憐君索居小溪濱。花譜茶經好養神。冬靑莫恨朱門去。猶勝吾身染素塵。</text>
<title>老牛</title>,<text>只願齊王堂下問。每愁村社過陳平。鄰翁莫謂無筋力。猶得春田半日耕。</text>
<title>贈小孫奇特 渠祖母所贈兒名</title>,<text>愛汝之身惡汝名。此間誰識我心情。自從飽得潘生恨。二字昏朝不欲聽。</text>
<title>三月晦日</title>,<text>今日乃是春去日。風光無處可從尋。賴有黃鸝憐此意。隔窓猶送未衰音。</text>
<title>搏狸雞</title>,<text>爲問搏狸雞雛母。何不畏死乃此爲。聞說壬辰兵火日。深山何處不棄兒。</text>
<title>淸和初吉</title>,<text>困眠如醉苦難醒。終日昏昏意未寧。暫起獨行仍獨坐。時看闘雀墮空庭。</text>
<title>贈汝兼 二首</title>,<text>讀罷南華更寂寥。起來庭畔倚花條。閒中且有關心事。怕見棲禽損菊苗。惜花終日意悽悽。窺見殘紅葉裏棲。斜陽未識貪芳恨。催了三竿已在西。</text>
<title>過金起之村居</title>,<text>四月山村鶯亂飛。綠楊芳草對斜暉。園林物色還堪賞。人在紅塵久不歸。</text>
<title>過河西先生墓</title>,<text>中廟朝間第一人。東宮殊錫獨無倫。殘碑未盡當時事。恨入荒原杜宇春。</text>
<title>過徐友 貞履 墓 府使</title>,<text>荒阡立馬久咨嗟。落日風吹木覓花。人世舊情魂可念。吾行安得早歸家。</text>
<title>新造佛像</title>,<text>佛前男女幾千千。老少奔波恐未先。若使退之生此世。一封應奏九重天。</text>
<title>見雞卵不食</title>,<text>近口無端意不平。懸知此日是生成。靜思黃白團凝裏。應有扶桑半夜聲。</text>
<title>有感</title>,<text>上自三皇下宋元。英雄幾億死爲魂。曾無再出人間世。說破重泉事本源。</text>
<title>舍弟家偶吟</title>,<text>樹陰垂地篆烟殘。人在昏昏醉夢間。忽覺有風來枕上。松花飛落竹欄干。</text>
<title>輓鄰老</title>,<text>何幸居鄰近郭南。每逢罇酒語喃喃。八十二年如夢過。臨岐此日淚還添。</text>
<title>追輓鄰老</title>,<text>故人零落已無多。今日送君奈此何。新阡幸接黃山墓。相訪知應月下過。</text>
<title>和石洲憫旱韻</title>,<text>終日看風待雨來。郊原回首但黃埃。生憎頭上紅雲片。空帶斜陽自北迴。</text>
<title>和舍弟月夜韻</title>,<text>野水無風絶點塵。月華星彩共淸新。漁歌一曲疎烟外。沙上依依獨去人。</text>
<title>次舍弟賞花詩</title>,<text>自從多病兼憂患。懷抱時來不願開。况復對花無興久。題詩何事要余來。</text>
<title>又用舍弟前韻</title>,<text>玉兔揚輝無點塵。一天風露轉淸新。沙際依依微影動。捕魚穿柳獨來人。</text>
<title>悼懷</title>,<text>出門常小閉門多。魂夢時時入大羅。若見漆翁吾有語。此生宜哭不宜歌。</text>
<title>次松江鄭相國贈道甲山僧韻</title>,<text>月出山中道甲寺。松江曾有送僧詩。天外鳳凰誰得髓。白雲蒼壁望多時。</text>
<title>夢亡兄</title>,<text>一別佳城已久時。滿山風雨草離離。中宵賴有滄洲夢。花下依然舊接罹。</text>
<title>次舍弟寄魚韻</title>,<text>回看朝日過簷枝。自恨殘年頓食遲。送來穿柳紅葱嘴。政合馮生彈鋏時。</text>
<title>到舊家有感</title>,<text>柔桑濃綠菜花香。擧目依然見孟光。人情始覺堅於石。忍淚猶能坐小堂。</text>
<title>病中忽憶元燮</title>,<text>亭子山前沙似雪。鳳凰臺下水如銀。忽憶故人來往處。病中添得一酸辛。</text>
<title>水仙花</title>,<text>香魂依舊欲傾城。任是無情似有情。詩人豈識花名品。妄取山礬作弟兄。</text>
<title>雨中招舍弟</title>,<text>田家一雨是千金。分喜如何不見臨。鄰家又得南靈草。味勝東萊細似針。</text>
<title>種菊</title>,<text>好雨今朝報節忙。田家無處不移秧。堪笑老夫遺世事。只將䕺菊巧分行。</text>
<title>贈牧羊小兒</title>,<text>辛勤來往小水傍。均是看羊異閒忙。金華霧裏多仙客。歸及春風問秘方。</text>
<title>還家</title>,<text>居家無樂在家稀。忽復出遊今始歸。去時屋角尋巢鳥。養得新雛已學飛。</text>
<title>病愈 二首</title>,<text>呻苦經旬又見痊。天心有意此生延。莫言家世無長筭。先子曾經孔子年。蘇來心力獨先知。政是黃梅欲雨時。扶倚小窓看景物。強拈枯筆一題詩。</text>
<title>夷齊</title>,<text>千萬人中獨一人。將身無意作周民。可憐當日山中草。留帶殷家萬古春。</text>
<title>韓信</title>,<text>劉項興亡在一投。功名終豈愧召周。只憐當日無謙讓。兒女謀中喪大謀。</text>
<title>張良</title>,<text>隱匿好傳黃石法。謙虛聊托赤松遊。可惜漢家甕裏肉。八年同是獻功儔。</text>
<title>范增</title>,<text>我不殺劉劉殺我。鴻門擧玦不全非。當時但乏知人鑑。枉向剛強欲指揮。</text>
<title>嚴光</title>,<text>幾年耕隱富春山。暫脫羊裘未得閒。忽揖萬乘歸意浩。釣臺遙指白雲間。</text>
<title>陶潛</title>,<text>劉家天地晉家臣。千古綱常倚一身。想得當年無限恨。寄奴草除未除人。</text>
<title>蘇武</title>,<text>辛苦看羊十九年。節旄空盡海西邊。歸來故國成何事。三字官名只可憐。</text>
<title>李陵</title>,<text>矢盡投降勢或然。甘心何忍老腥羶。示刀環處無歸思。吉了千年獨可憐。</text>
<title>范蠡</title>,<text>䲭夷成覇有餘謨。此說吾猶未解愚。若言尤物當除去。不必扁舟載五湖。</text>
<title>林和靖</title>,<text>元亮詩中無鶴字。子陵臺上欠梅花。爭似西湖奇絶地。得兼梅鶴又詩歌。</text>
<title>紀信</title>,<text>若非當日乘黃屋。未必山河漢土疆。可憐功大恩還薄。雍齒猶封侯什方。</text>
<title>陳平</title>,<text>歸劉當日輕秦鹿。封呂他年畏野雞。一節事君前後異。功名無奈素心迷。</text>
<title>劉伶</title>,<text>劉伶荷鍤誰稱達。忘死還思埋却身。若使七賢知此說。竹林但有二三人。</text>
<title>賈誼</title>,<text>天子眼前曾慟哭。淮王幕下過傷情。可憐忠耿多成疾。叵耐三湘弔屈平。</text>
<title>崔瑩</title>,<text>納女宮中非本意。興兵遼上且由人。可憐功過空相準。紅塚千年恨未伸。</text>
<title>過慕巖書院</title>,<text>海東忠孝我公全。遺廟基荒但暮烟。書生晩有重營志。無乃蒼天不假年。</text>
<title>夢謁穆陵 仁祖癸亥。有穆陵之命。</title>,<text>穆陵松栢小溪濱。冠劒依然兩石人。香火一春曾奉引。至今魂夢往來頻。</text>
<title>眠字</title>,<text>無時思有有思無。其去其來我未圖。安得一心爲主宰。呼來斥去在斯須。</text>
<title>久旱</title>,<text>業業將身不事家。雨何爲喜旱何嗟。但取一甁寒井水。階前時灑石榴花。</text>
<title>待雨</title>,<text>不信靑蛙聲閤閤。欲徵連日舞商羊。吾王近有桑林禱。應見甘霖沛四方。</text>
<title>尹景望海庄。次石洲八詠韻。一首逸</title>,<text>海畔仙山列玉屛。無邊蒼翠鎖窓欞。昏朝柱笏看雲氣。多少峯巒未了靑。右瀛山挹翠九月蕭蕭蘆葦花。長洲遙望夕陽斜。寒聲忽落靑天外。知有歸鴻下晩沙。右蘆洲雁陣極目沙津海接天。櫓聲初在杳茫中。歸帆漸沒斜陽外。知有漁人得便風。右沙津遠帆侵山撞石忽排空。來去盈虛一任風。慇懃試問漁舟子。幾許奇觀入望中。右溟海觀濤銅鉦催動漸看飜。返照依依近海門。低到半竿應更好。却愁孤島亂雲昏。右蝟島落照入望蒼翠亂依依。處處漁村晝掩扉。全家結網爲生理。淸曉催舟薄暮歸。右竹嶼漁村山下孤城早閉門。嗚嗚殘角報初昏。却看寒鴉棲未定。戍墉猶帶暝煙昏。右孤城戍角</text>
<title>金平甫家。次石洲韻。</title>,<text>郊居寥落多閒事。一味淸疎近漆園。階上朝來看濈濈。也知今夜竹生孫。</text>
<title>次石洲晩秋回文詩</title>,<text>寒潮落日秋天暮。遠浦烟邊過鳥雙。寥寂依船歸客懶。蕭蕭冷雨晩侵江。</text>
<title>在筆院呼韻</title>,<text>圓冠幾日望門墻。活水依然半畝塘。平昔摳衣雖未及。每年猶得一焚香。</text>
<title>口呼得宮字</title>,<text>養勇年來愧北宮。獨將衰鬢臥如弓。蘧蘧忽得中宵夢。鐵馬燕山劒吼風。</text>
<title>得登字</title>,<text>九級龍門恨未登。田家生理且無能。荷衣只合山中去。朝暮相親入定僧。</text>
<title>得盆字</title>,<text>今天何日雨翻盆。長日猶看起火雲。可憐東作終無路。西塞應多呼癸軍。</text>
<title>歸家</title>,<text>爲客經旬却到家。入門兒女喜相挐。從傍更有悲凉語。無母如何久別爺。</text>
<title>憶山齋</title>,<text>庭前奇絶兩寒梅。曾是當年手自栽。聞說春來花滿樹。隨風飛落點蒼苔。</text>
<title>聽雨</title>,<text>雨聲初自竹林生。漸近寒窓盡夜鳴。自是天工能潤物。胡然孤枕不宜聽。</text>
<title>夢林參議 子愼</title>,<text>不覺存亡已十齡。依然相對百花亭。無端驚起還成別。窓外猶聞竹露零。</text>
<title>亡女忌日傷感</title>,<text>淸香一縷曉風寒。小紙書名墨未乾。忽憶每年今日事。汝孃親祭我傍看。</text>
<title>夏夜</title>,<text>夜深人靜百虫休。碧樹生凉似九秋。吟罷短篇終不寐。月痕移在竹西樓。</text>
<title>次石洲集中四時韻</title>,<text>綠楊如醉亂垂絲。沙暖前溪荻茁芽。多情㝡是連宵雨。催發前村處處花。右春鳴鳩乳鷰報新晴。竹樹多情送晩淸。一床筠簟無塵事。臥聽黃鸝隔葉聲。右夏手摘黃花泛瓦樽。蕭蕭落葉擁柴門。兒童暫不連末坐。知是梨棗滿後園。右秋虛村未聞足音跫。冰合前溪咽石矼。深室靜居如縮鼈。寂寥終日未開牕。右冬</text>
<title>田婦</title>,<text>夏畦終日汗如醬。顚倒歸家巷路荒。看取麥芒舂作飯。何顔持到老姑傍。</text>
<title>種蓮庵。憶大珠上人 二首。</title>,<text>伊昔磨尤久照此。袈裟憶見種蓮時。眞蹤一去無尋處。架上殘經付是誰。大珠先去雪堂隨。白首重來少舊知。時序又逢秋色晩。滿山紅葉摠生悲。</text>
<title>暑極中一雨</title>,<text>頭上烏巾整復欹。起來時少臥多時。生憎雨後庭前樹。鉤引鳴嘽盡日悲。</text>
<title>見月</title>,<text>少時見月好飮酒。中年見月但吟詩。卽今相對却凄冷。一邊懷古一傷時。</text>
<title>題壬子榜目</title>,<text>二十年前二百人。幾人騰踏幾沉淪。得失悠悠皆可笑。存亡只使一悲辛。</text>
<title>早秋田家卽事 二首</title>,<text>雨歇原頭早稻肥。老翁驅雀坐蓑衣。臨夕幸看無暑氣。却來塍下捕魚歸。老翁無力不搖身。童子看疑木偶神。連阡驅雀聲還急。然後方知此是人。</text>
<title>邀月亭傷感</title>,<text>餘生天地每咨嗟。今日亭高眼更加。人事一年磨欲盡。芙蓉八月未開花。</text>
<title>古墳</title>,<text>陂上殘頹土一丘。當時貴賤有誰知。春後白楊無尺寸。夕陽惟見下來牛。</text>
<title>絶句 三首</title>,<text>不堪悽切倍傷神。徙倚山窓日欲沉。寥落小村人語絶。栗林微雨一蟬吟。十年多病絶追隨。寥落新知與舊知。朝來片札驚愁眼。知有醫人報炙期。蕭蕭微雨五更凉。白首愁人怨夜長。風動帳開殘月入。悲歌聊爾答寒螿。</text>
<title>送絶和使</title>,<text>指蒼刑白是誰盟。奸計凶言乃爾生。天諭吾王先告絶。用賢從此作長城。</text>
<title>贈金廓如</title>,<text>聞君昨夜來江上。何事朝間尙不臨。多病自憐相識罕。荷堂徒自久沉吟。</text>
<title>秋夜</title>,<text>寒蛩喞喞近床鳴。風露凄凄月欲傾。愁與病媒終眽眽。不堪秋氣枕邊生。</text>
<title>題宜觀集後</title>,<text>吟哦何必浪多爲。隻字能當萬卷辭。試看二陵松栢句。懸知此外更無詩。</text>
<title>江村卽事 三首</title>,<text>水村秋夜雨霏霏。漁火依依漸覺稀。惟有老翁留待月。荻花叢裏擁蓑衣。白露橫江星斗移。荻花楓葉滿江湄。依俙聽得漁人語。張網宜先月落時。獨倚高樓風露寒。月痕猶在水烟間。忽聞沙上歌聲起。知有漁童罷釣還。</text>
<title>次梁太守石上韻</title>,<text>不見三韓輿地圖。名區獨擅洞庭湖。昌黎若聞玆遊勝。未知神仙說有無。</text>
<title>卽事 二首</title>,<text>寥落幽堂坐似癡。此間無客訪衰羸。山雨滿簾秋日暮。草虫時入讀書帷。寒齋蕭瑟對松明。淸夜漫漫到二更。不喜庭中山杏樹。也多枝葉産秋聲。</text>
<title>地倅送朝報與西果</title>,<text>惠來朝報似不關。丘壑何須識千官。最憐珍果甘如蜜。能使枯腸潤更寒。</text>
<title>春日卽事</title>,<text>岫頭紅日破雲衣。岸柳汀風露欲晞。猶有老翁歸未得。手持竿竹坐漁磯。</text>
<title>高亭野望</title>,<text>暉暉朝日掛銅鉦。漁店山村入眼平。秋雨一坪紅稻熟。往來多少太平氓。</text>
<title>雜詠</title>,<text>木綿花發亂如雲。田婦携筐盡日欣。倘得輸官餘布尺。出門何幸有完裙。</text>
<title>無題</title>,<text>綿上山中死子推。麒麟閣中醉輿儓。得失千秋皆可見。功名未必在人才。</text>
<title>壁上畫雁</title>,<text>蘆花如雪水雲空。獨鴈猶應怨畫工。無端一入高堂裏。碧海長天路不通。</text>
<title>登樓</title>,<text>漁父微茫點渡頭。酸嘶一雁下汀洲。不是愁人且有恨。况余心事素悲秋。</text>
<title>林汝瞻寄畫</title>,<text>終朝八帖捲還舒。中有漁翁最起予。靑篛綠蓑垂柳下。滿江風雨政蕭疎。</text>
<title>悲秋</title>,<text>江上悲秋不自由。斷雲歸雁夕陽樓。此時蕭瑟千般恨。宋玉當年未盡抽。</text>
<title>題後園三石</title>,<text>一回看了一傷情。無限秋風綠髮生。舊遊陳跡今如許。誰識衰翁此獨行。</text>
<title>述懷</title>,<text>素心非欲負明時。其奈功名此苦遲。千里范憂猶未盡。白頭頻問北來奇。</text>
<title>寄聖源 二首</title>,<text>望望幽居不可忘。石門秋色已斜陽。微雨一村香稻熟。應看兒婢在漁梁。君家仙棗滿枝紅。瓊實能令藥性通。莫遣村兒空剝盡。一封須寄巷南翁。</text>
<title>述懷</title>,<text>松明微照夜殘更。塵暗幽房鼠婦行。愁倚小窓思假寐。滿庭黃葉雨聲生。</text>
<title>秋夜</title>,<text>病心羈思共悽悽。秋夜如年竟轉迷。山窓小雨一陣過。紅葉滿庭虫語低。</text>
<title>月山峯</title>,<text>廣淵南畔月山峯。司諫遺風是我宗。行人遙指讀書處。蒼翠猶存澗底松。</text>
<title>寄金秀才自輝 二首</title>,<text>百年心事已寥寥。每向雲山興未消。聞說古城蘭若好。預將芒屩待君招。芳荷洞裏在仙翁。行遠無勞鶴背風。倘許名區招二老。丹經將欲與君同。</text>
<title>邀汝兼</title>,<text>雲暗天低雨欲飛。緲茫山色鎖秋暉。心情寂寞無人會。獨有西風待子歸。</text>
<title>汝兼不至</title>,<text>思君不見意凄其。望裏靑山已夕暉。生憎一陣竆秋雨。空負詩翁此夜期。</text>
<title>留愼甫</title>,<text>秋雨霏霏秋日微。同來何事欲先歸。未忍送君身獨在。起來窓外更牽衣。</text>
<title>夜坐 三首</title>,<text>空山落木露凄凄。寥落寒齋意轉迷。暗數殘更眠不得。月輪移在小峯西。溪上靑山微雨晴。滿庭紅葉閙秋聲。還家自料無歡事。一片歸心客裏生。客間秋思雨中多。獨倚山牕感歲華。心魂不是虛消物。其奈空庭落葉何。</text>
<title>贈聖源</title>,<text>妙年曾見唾成珠。早晩霜蹄喜坦途。桃僵李仆今如此。白髮相看但一吁。</text>
<title>述懷玉連環</title>,<text>心懷騷屑鬢垂絲。小屋寒燈聽雨時。寸心非爲憐衰病。人世存亡最自悲。</text>
<title>秋思</title>,<text>蕭蕭晩雨寒鳴葉。淅淅輕風亂拂林。寥寂此心愁裏病。暮秋悲切更呻吟。</text>
<title>過土泉。有感玄洲。</title>,<text>土泉文會兩三賢。屈指今經二十年。最是花山權處士。至今猶想聳山肩。</text>
<title>贈智逈</title>,<text>高頰厖眉道氣舒。白雲深處是禪居。吾衰定有歸山計。倘許沙彌護小車。</text>
<title>過忠烈公高霽峯墓</title>,<text>珠山幸接梧桐里。死去吾應見霽峯。敬吊忠魂仍再拜。百年相對歲寒松。</text>
<title>次畸翁鄭子容 弘溟 贈韻</title>,<text>江上蕭然水石居。門開白板是吾廬。欲識此間淸意味。竹風荷氣滿人裾。</text>
<title>有感</title>,<text>十年多病苦吟呻。少日相知摠路人。獨有梅兄終不負。淸香依舊又新春。</text>
<title>院夜詠懷</title>,<text>悲風淅淅閙空林。孤館寒衾到夜深。無情蠟燭還垂淚。似識衰翁感舊心。</text>
<title>舍弟家遣恨</title>,<text>入夜松亭風露凄。漸看微月已天西。支頤欲得三更夢。其奈東林杜宇啼。</text>
<title>舍弟家詠菊</title>,<text>竆秋一雨滿山來。籬下黃花晩又開。憂患十年淸興盡。臨階無意索深盃。</text>
<title>賜馬正郞 長子汝鈺時以兵曹正郞。仁祖朝乙亥冬。特賜內馬一匹。</title>,<text>卽今雖患瘦稜稜。逸態生來見未曾。安得與人一心去。遼河蹴踏十月冰。</text>
<title>淳昌倅林實之饋魚</title>,<text>秋後無腥胃不調。自憐衣帶緩長腰。賴得林郞情意重。一年佳味試今朝。</text>
<title>無題 二首</title>,<text>秋室燈寒簾幕踈。五更風露透窓虛。傍人未識心中事。怪我殘年好讀書。燒丹術誤身還病。尙白心勤鬢已絲。萬事不堪寥落去。暮年添得幾多悲。</text>
<title>夢與玄翁賦詩蓮塘</title>,<text>人間萬事苦無爲。少日詩情尙未衰。忘却玄翁已朽骨。夢中時和採蓮詞。</text>
<title>夏日。舍弟家偶吟。</title>,<text>梅陰西轉篆烟微。門巷寥寥客到稀。回首小山多綠樹。夕陽唯見哺烏歸。</text>
<title>鷰棲寺口絶</title>,<text>壇上層層山杏花。數聲啼鳥弄春華。浮生自是多塵累。半日偸閒已憶家。</text>
<title>禿筆</title>,<text>當年束髮最輕豪。誰謂今朝見二毛。戀主一心猶未盡。有時含默不辭勞。</text>
<title>有感</title>,<text>春宵寂寂雨霏霏。寃淚無端濕滿衣。杜宇未知人世恨。隔林催了不如歸。</text>
<title>夢與士美把酒</title>,<text>春雨霏霏春日斜。薔薇落盡滿庭花。可憐一片支頤夢。飛入南鄰舊酒家。</text>
<title>香體</title>,<text>六曲欄邊微雨過。綠陰深處囀黃鸝。低帷欲作相思夢。一片春情上翠眉。</text>
<title>過珠丘</title>,<text>幽明難接此玄宮。三尺依然夕照中。不忍捨君空獨立。滿山紅葉白頭翁。</text>
<title>叉魚人</title>,<text>爲魚得計此江深。何負於人日日侵。寄語少年無縱樂。物吾同賦好生心。</text>
<title>過松亭古臺</title>,<text>埋沒古臺木葉稀。鷓鴣飛去夕陽時。行人暗記十年事。馬上無端淸淚滋。</text>
<title>宿朴明遠家</title>,<text>殘年未得登長道。來往湖山十里間。不有君家花竹好。更於何地作閒閒。</text>
<title>秋懷</title>,<text>霜落山村百卉腓。感時聊復坐斜暉。最憐籬下芭蕉葉。恰似佳人被錦衣。</text>
<title>次金去非在白巖山贈韻 二首</title>,<text>嗟君失意謗如山。散跡江潭水石間。聞說殘秋尋古寺。寂寥吟罷一詩還。想得吟詩肩聳山。瀛洲遙望白雲間。高秋一別無消息。槽答何時再往還。附原韻澄江如練挼秋山。一訪君家雲水間。恨不拉來遊古寺。滿林黃葉獨吟還。</text>
<title>金去非求和</title>,<text>聞子遊山詩更好。傍人誰識後陳三。無限白雲紅樹裏。祇應言及老秋潭。</text>
<title>送月出山僧</title>,<text>一年秋色海雲端。無限楓林處處丹。安能以爾爲先導。多少奇峯面面看。</text>
<title>贈魏進士 廷獻</title>,<text>二百人中身最老。一千里外路逾多。遙憶海鄕垂橘柚。不知何日始還家。</text>
<title>賀柳生登第</title>,<text>知君才調出尋常。時見佳篇錦繡光。莫恨蓮花今始折。桂林還有一枝香。</text>
<title>慰金生下第</title>,<text>雖於疑義功程淺。詩似媧皇十二絃。一蹶霜蹄君莫恨。老夫曾亦負靑年。</text>
<title>題昌黎集抄後</title>,<text>博極羣書眼欲空。昌黎果是大賢公。文章不但詼諧器。辛苦如何送五竆。</text>
<title>雪夜</title>,<text>閉牕愁寂了吟詩。縮頸寒眠似凍龜。日出始聞童僕語。夜來風雪捲重籬。</text>
<title>新構書齋 三首</title>,<text>誅茅初與野僧謀。一片靑山雲水幽。今日始成終老地。白頭人世更何求。窓前隙地未能多。可築方池種綠荷。憑君莫謂今蕭索。秋後來看十丈花。衰年何事起書樓。一癖支離老未休。有眼尙能看細字。紙窓明處可潛求。</text>
<title>贈海印禪師</title>,<text>終宵聽說香山事。最喜紅輪暎海臺。他年若更遊仙境。寫取吳綃數幅來。</text>
<title>次和甫遊瑞石韻</title>,<text>絶頂天風寒更稜。白頭難上最高層。自恨老來筋力盡。任他少年見欺凌。</text>
<title>庚申夜贈友</title>,<text>我醉欲眠君莫嗔。此心可與知者宣。白頭人世少懽意。不恨三彭訴上天。</text>
<title>贈僧 二首</title>,<text>手把楞嚴臥白雲。幾年魂夢隔塵紛。松風澗水多閒地。倘許吾生一半分。招提遠上白雲邊。入夜香燈繡佛前。自恨病身如瘦鶴。五更風雪獨無眠。</text>
<title>寄林實之</title>,<text>在官何喜罷何悲。塞馬從來禍福隨。聞說南風無好色。携家西上也相宜。</text>
<title>寄長子持平</title>,<text>北極迢迢南雁稀。一身怊悴更無依。丹墀早綴辭朝草。歸及春風舞彩衣。</text>
<title>書適</title>,<text>休嫌貧病出無驢。靜室明窓可讀書。山婦猶能謀薄饌。爛烹多少雪中蔬。</text>
<title>夢蘭</title>,<text>念飢而食念寒衣。此計於心暫不違。只恐年衰身又病。未能醮汝我先歸。</text>
<title>倉橋</title>,<text>四十年前是酒家。酒樓隨處灩流霞。明月小庭時醉臥。至今猶記石榴花。</text>
<title>聖源贈冠</title>,<text>知君持送此皮冠。禿鬜年來最㥘寒。騎馬出門輕雨雪。路人誰作白頭看。</text>
<title>歎酒器見破 錦湖林先生亨秀得一酒器於主倅。傳之外孫壻。</title>,<text>白川佳器異形模。主倅當年贈錦湖。三姓相傳唯此物。一朝俱碎是堪吁。</text>
<title>夜占坤字</title>,<text>一氣輪行朝又昏。無竆至理是中存。莫道天人殊上下。一身還有一乾坤。</text>
<title>貧女吟</title>,<text>面無沿粉手無香。碎珥斜篸短短裳。自恨身如冬夜月。雪中誰肯翫淸光。</text>
<title>贈友 二首</title>,<text>日日相從夜夜携。一年歡樂未多時。如何此別經旬朔。雪月梅窓有所思。雪月梅牕有所思。請君無更曠佳期。一生歡樂元無幾。何况餘年未可知。</text>
<title>賀林同福 墰 及第</title>,<text>聞君萬里天風擧。不必朱衣一點頭。每惜臥龍鱗鬣困。幾時幢紱到羅州。</text>
<title>塞下曲</title>,<text>聞說春來春未見。塞雲侵日雨霏霏。篴聲雜亂無調律。回首荒原牧馬歸。</text>
<title>聞起之罷官</title>,<text>莫恨醉遭官長罵。白頭何用困風塵。聞來欲作山中客。五老峯前又一人。</text>
<title>寄愼甫 二首</title>,<text>失馬君應還得馬。觀魚我實未知魚。蓮花寺裏多新綠。二老前期幸莫虛。源之未罷楊州夢。兼也今爲守閤人。人世可憐吾二老。獨無歡意過今春。</text>
<title>偶吟</title>,<text>朝來又見山中客。聞說前塘碧荷生。今宵一雨添新漲。多少遊魚作隊行。</text>
<title>夜坐</title>,<text>黑雲催雨漸霏霏。徙倚欄干露濕衣。煩惱滿襟窓未閉。有時蝙蝠掠入飛。</text>
<title>聞高吉州 用厚 量移</title>,<text>聞君移配湖西縣。漸覺天恩解網羅。十載重逢知有路。殘骸此日病如何。</text>
<title>哀折笋</title>,<text>折來新笋大如壺。白汁微生碧玉膚。憐渠未遂捎雲志。老我心情更鬱紆。</text>
<title>讀李石灘傳</title>,<text>平生可惜李長沙。耿耿孤忠在擊邪。詳量一篇剛正意。洛陽年少未曾多。</text>
<title>哀錦湖林公</title>,<text>文章豈獨擅當時。義氣英風衆所推。畢竟九泉空飮恨。孤忠祇有鬼神知。</text>
<title>浩歌亭感舊</title>,<text>飛閣流丹擁綺羅。繁華當日有誰知。人事百年風雨過。遺墟只見刺桐花。</text>
<title>放吟</title>,<text>夢裏撫身身是蝶。靜中觀物物皆吾。從今莫作延生計。萬事無非造化鑪。</text>
<title>伏日。憶院中諸友。</title>,<text>一間茅屋意茫然。苦霧炎風近午天。忽憶故人離垢去。竹床梧几雨中眠。</text>
<title>贈僧</title>,<text>無心何事又觀心。六祖來根且莫尋。若要勉強能得道。滿山和尙摠觀音。</text>
<title>七月初吉夜</title>,<text>壁間虫語報新秋。雲漢昭回見斗牛。商筭比來蕭瑟意。有增無减去年愁。</text>
<title>夕吟</title>,<text>園林暑雨歇初收。烏鵲迎凉上樹頭。今夜想應多霽月。褰簾豫倚最高樓。</text>
<title>感懷</title>,<text>五賢之後兩賢出。道德當爲百世師。休道異論多怪底。叔孫曾亦毁宣尼。</text>
<title>贈白鷗</title>,<text>自許吾身已息機。相逢何事却驚飛。所異於前唯白髮。不知猶着舊時衣。</text>
<title>征夫 二首</title>,<text>同來丁壯盡沙虫。百戰遼河未有功。泣望家山千里外。不堪衰鬢又秋風。暮營殘角暗相呼。回首燕山雪滿鬚。聞說將軍潛出塞。含枚欲斬小單于。</text>
<title>石松臺</title>,<text>江上高臺松落陰。英雄千古幾登臨。人間興廢無竆恨。都付楓林倦鳥吟。</text>
<title>感興 二首</title>,<text>淸霜一夜衆芳歇。君子悲傷誰與歸。注目寒山白日暮。竹風淅淅吹人衣。秋陰漠漠雨霏霏。騎馬出門何所之。美人遲暮隔千里。瞻望不及心悽其。</text>
<title>朝日</title>,<text>梧桐露滴小牕前。朝日暉暉煖更鮮。呼兒盥手披書坐。讀罷文公善行篇。</text>
<title>送子汝鈺</title>,<text>老來傷別倍常時。况是人間骨肉悲。錦水車山紅葉盡。不堪回首望歸期。</text>
<title>送子赴禮部</title>,<text>業繼箕裘子與孫。有時佳句使人喧。憐渠兩兩趨蘭省。得失從來我不論。</text>
<title>友人來宿</title>,<text>逢君一一話平生。壁裏靑燈暗復明。睡後不知中夜雨。晩來庭樹有秋聲。</text>
<title>秋夜病懷</title>,<text>病根牢固瘳無日。况奈高秋感古情。獨臥南窓明月夜。滿庭紅葉閙寒聲。</text>
<title>立春夜。山寺口呼。</title>,<text>舊歲光陰此夜銷。新春消息在明朝。幽懷暫與山僧討。風燭依依盡一條。</text>
<title>寄浦渚趙 翼 有感</title>,<text>黑往白來犬吠主。朝三暮四狙愛人。似詰而癡良亦怪。元非背恩與懷恩。</text>
<title>舍弟士魯家詠梅</title>,<text>梅今如此無佳句。獨樹繁英恨未裁。憂患十年心事變。梅何負我我負梅。</text>
<title>伊川贈鷹有感</title>,<text>惠鶻應知俊更馴。喜餘還用一悲呻。憶曾同獵橫城雪。君我當年有老親。</text>
<title>聞起之解官歸家。送黃橘戲譏。</title>,<text>團團黃橘帶霜寒。持送東鄰慰解官。相如病渴應甘喫。莫與文君蹙遠山。</text>
<title>佛甲山</title>,<text>睡翁平日愛淸奇。每說玆山口不離。人事十年雲去盡。不堪斜日望脩眉。</text>
<title>晬辰日感泣</title>,<text>松楸西望雪滿山。人世光陰此互還。却憶舊年今日事。六人兄弟彩衣斑。</text>
<title>輓沈僉知</title>,<text>老人心事我能言。病極無寧棄世紛。况今竄伏何林藪。未必人間勝九原。</text>
<title>九岫山</title>,<text>山名九峀擅東方。天際纔分一髮蒼。安得此身從此始。芒鞋獨上最高崗。</text>
<title>聞舍弟士弼來在姜嶷家</title>,<text>知君來會話深更。風外時聞笑語聲。不是不知相見好。㥘寒唯自守孤檠。</text>
<title>次李相公 植 寄示金起之韻</title>,<text>隱德宜爲王者師。天葩豈但賦詩奇。憶曾扈聖江都日。衆裏初看海鶴姿。</text>
<title>次醉翁韻。贈玉上人。</title>,<text>汝是雪堂之弟子。少年蹤跡遍關東。他時倘作江陵畫。坐我寒松鏡浦中。</text>
<title>書懷</title>,<text>江潭芳草又今春。依舊柴門老病身。看盡夕陽天外去。不堪搔首一沾巾。</text>
<title>讀易</title>,<text>盥面梳頭坐兀然。文言爻象上中篇。從前歧路東西意。收入明窓靜几邊。</text>
<title>李同年 𤅊 見訪</title>,<text>三淸洞裏無端別。湖嶺相思二十年。誰謂羸驂千里路。白頭來訪小溪邊。</text>
<title>江閣次諸公韻</title>,<text>破牕無紙水樓空。此地重來恨不竆。最惜舊時松下月。夜深流入小屛中。</text>
<title>麥谷溪上</title>,<text>十年來往此溪濱。只爲溪濱有故人。春後故人猶臥病。臨溪有淚自沾巾。</text>
<title>哭汝兼</title>,<text>送君歸去御前山。無乃英靈不復還。花暖草香春又至。不關身世在人間。</text>
<title>溪上吟</title>,<text>溪邊細草已蒙蒙。倚杕沉吟思不竆。臨水更驚雙鬢雪。誰言今日是春風。</text>
<title>通穴庵望遠</title>,<text>徙倚東樓眼界寬。幾多川瀆幾峯巒。只嫌瑞石空重疊。遮却扶桑未許看。</text>
<title>客路</title>,<text>澗邊芳草碧萋萋。山上幽禽恰恰啼。一自汝兼歸去後。客懷無日不悽悽。</text>
<title>水山路邊古松</title>,<text>路上蟠根問幾時。百年猶保歲寒姿。臨風爲憶河西老。到此應留一首詩。</text>
<title>江樓夜吟</title>,<text>江空月落露凄凄。入夜愁人意轉悽。何事水禽棲未定。時時飛向竹欄啼。</text>
<title>春恨</title>,<text>極目平原芳草生。一年佳節近淸明。山鳥不知人有恨。隔林終日盡情鳴。</text>
<title>春日小菴</title>,<text>千花糚谷百草柔。一鳥聲中山轉幽。齋後老僧思晝寐。却拋春磬臥樓頭。</text>
<title>偶吟</title>,<text>生離死別恨無涯。徙倚湖山日欲斜。多病未知春色晩。出門何處不飛花。</text>
<title>夢尹直長 瑛</title>,<text>心交一結片言間。貧賤方期管鮑歡。誰謂死生分爾我。夢中唯見別時顔。</text>
<title>中庸</title>,<text>熟讀中庸費隱章。胷中一字未嘗忘。昏朝點閱無竆理。不信人間有土牆。</text>
<title>魏野</title>,<text>專貞猶可老丘山。生子誰能有魏閒。兩世少微星照耀。淸名留在水雲間。</text>
<title>題金將軍 應河 傳後</title>,<text>卽今胡騎尙縱橫。爲厲如何願未成。地下倘無公殺賊。人間寧得左營兵。</text>
<title>憶文巖</title>,<text>文巖曾是故人居。萬事年來已作虛。遙記水雲春色裏。數枝紅杏暎遺墟。</text>
<title>外孫生七日</title>,<text>墮成毛骨見中奇。與我還同月日時。幸假殘年經七十。可能騎竹眼前嬉。</text>
<title>病間示得瀛</title>,<text>晩學無如我曾祖。淸名早得弱齡中。渠今縱未追先武。豈必庸庸墮厥終。</text>
<title>淸明 二首</title>,<text>草生花發鳥和鳴。觸物那堪感舊情。多病十年豪氣盡。不妨無酒過淸明。淸明籬落草靑靑。午睡如酣苦未醒。山鳥獨專春意思。隔林終日響嚶嚶。</text>
<title>大谷道中</title>,<text>敲推何事苦吟詩。馬上偏驚節序移。山城斜日獨經過。古樹無花啼子規。</text>
<title>遣懷</title>,<text>從衰得白白何爲。萬事人間此一時。盡日掩門無客到。不堪倚枕獨吟詩。</text>
<title>次洪士貞草堂韻</title>,<text>十年猶未叩仙扉。花露無緣濕我衣。却羡秋城狂居士。每來泥醉不在家。</text>
<title>珠丘</title>,<text>珠丘墳上草離離。人世光陰已舊時。多病此身猶未死。別來添得二孫兒。</text>
<title>山寺偶吟</title>,<text>獨來蕭寺倚西樓。林壑依然水自流。老僧來拜笑相語。向日少年今白頭。</text>
<title>夢汝兼</title>,<text>昨夜殘燈夢汝兼。筆床茶鼎坐茅簷。相逢未說幽明恨。覺後徒看老淚添。</text>
<title>伏巖</title>,<text>澄江如練凈無埃。白鳥雙雙去又來。靑篛綠蓑漁唱晩。此間應有子陵臺。</text>
<title>示後</title>,<text>文安公是海東賢。使宋煕寧甲寅年。當日侍臣皆動色。雪堂佳句至今傳。</text>
<title>聞汝兼葬地崩破出棺。作詩慰懷。</title>,<text>仙姿曾是小微精。此去還依白玉京。應恨餘塵棲下土。故令風雨破新塋。</text>
<title>筆院。追懷尹相國梧陰 斗壽。</title>,<text>湛翁忠節本諸心。祠廟荒凉野水潯。末路敬賢人不在。至今空說一梧陰。</text>
<title>六月六日病甚。未副書院之約。因寄諸友。</title>,<text>一年霾雨苦支離。病裏形神轉覺疲。不但未成今夕會。人間相見恐無期。</text>
<title>得懷字</title>,<text>謫仙空說生前樂。阮籍長思死後埋。千古漆翁稱達士。鼠肝虫臂不掛懷。</text>
<title>喜晴</title>,<text>晩來園後聽鳩鳴。却喜今朝積雨晴。起向石榴花畔去。鬢邊時有北風生。</text>
<title>晩起</title>,<text>簾影初開花露低。隔林時聽亂鶯啼。休怪老夫猶未起。㥘春魂夢曉來迷。</text>
<title>秋夜集句</title>,<text>老人無睡刻漏長。蘇。 身欲奮飛病在床。杜。 一坐直到孤燈死。唐。 悲歌互答有寒螿。蘓。</text>
<title>次晦卿韻 四首</title>,<text>流落南朝作逋臣。西淸曾是演綸人。丹心一片終難盡。時上危樓望北辰。秋日凄凄秋草腓。故人猶未授寒衣。回首不堪頻悵望。滿山紅葉雨霏霏。戀闕何堪又思鄕。牟陽秋色異漢陽。遙知九日登樓處。錦石寒花只自傷。蕭瑟風烟已暮秋。政看鴻鴈下沙洲。無人報道春宮信。落日孤臣獨上樓。附原韻 四首去年今日忝詞臣。玉署含香近一人。楓菊不殊前物色。白頭無意答佳辰。秋晩空山百草腓。夜深霜露濕人衣。春宮萬里無消息。北望遼河老淚霏。萬死歸來客異鄕。一年秋色近重陽。黃花白酒渾無興。千里看雲意自傷。落葉寒聲動九秋。暮天烟雨暗沙洲。傷時更惹思人恨。日夕悠悠獨倚樓。</text>
<title>送子礪山試官行</title>,<text>自古難稱良有司。歐陽且有失人時。懷才枉屈眞寃事。須念先公訓誡辭。</text>
<title>憤懷 聞八月十五日春殿未免松山之行。</title>,<text>遙聞春殿向戎臺。故國平居恨未裁。今來欲食 缺缺 肉。當日城門底事開。</text>
<title>江樓夜懷</title>,<text>芳洲十里鎖村烟。淸夜沉沉不見天。惟有水禽知舊路。飛來飛去小臺邊。</text>
<title>松上藤花</title>,<text>藤花一樹附寒松。紅影重重翠色濃。觀者未知根本異。謂言連類互相容。</text>
<title>鳴蟬</title>,<text>古木晴陰夕籟生。一蟬鳴了一蟬鳴。聲聲盡日如相得。殊勝吾人索寞情。</text>
<title>偶吟</title>,<text>空庭雨歇夕暉低。多少蜻蜓上下齊。吟得一詩無寸紙。強拈枯筆壁閒題。</text>
<title>山中卽事</title>,<text>春後寥寥此老翁。疲筇纔倚亂山中。晩來鬚鬢飄杳屑。知是松花落晩風。</text>
<title>覽景</title>,<text>積雨初收風北吹。斷橋烟草夕陽時。牧童始脫蓑衣去。橫篴一聲牛倒騎。</text>
<title>有思 二首</title>,<text>白頭愁寂此吟筇。徙倚秋峯夕照舂。聞說西關多警報。不堪頻撫手中龍。年華冉冉身空老。孤劒中宵笑此生。舊不讀書今好讀。有時燈下聽雞鳴。</text>
<title>歌曲</title>,<text>歌曲人間問幾何。歌還爲哭哭還歌。來今往古長如此。多少悲歡夢裏過。</text>
<title>朴明遠家口呼</title>,<text>水繞柴門山繞家。一年村興入秋多。西風不下東風好。催發靑黃萬頃花。</text>
<title>輓汝兼改葬</title>,<text>玉棺雖出王喬墓。人世無緣對舊儀。一片英魂埋不得。再令衰友寫哀辭。</text>
<title>待愼甫不至</title>,<text>寒齋悄悄坐如癡。自恨歡情異昔時。誰謂故人無好意。又孤今夜對床期。</text>
<title>徐振翊爲其父改葬求輓</title>,<text>憶曾共君在淸淵。存沒今經四十年。入地出地還入地。故人安得不潸然。</text>
<title>丙子聞變 二首</title>,<text>殺氣橫天日欲浸。美人消息隔千岑。孤臣有志無筋力。白首危樓淚滿襟。捐軀誰肯作忠臣。八路精兵盡退屯。遙想孤城風雨裏。玉觴無味彩眉嚬。</text>
<title>金浦寓懷</title>,<text>漠漠春陰鎖海門。寒潮猶帶曉來痕。沙頭獨立無人見。無限風波欲斷魂。</text>
<title>亂後寒食</title>,<text>滿目傷心無主花。家家門巷但飛鴉。一年寒食寥寥過。水自潺潺日自斜。</text>
<title>還家後詠懷</title>,<text>間關金浦始還家。悲恨歡情却自加。多亂未知春已晩。野墻紅盡舊時花。</text>
<title>門前柳</title>,<text>門前楊柳兩三枝。記得當年始種時。多少世閒人事盡。春來更拂綠烟絲。</text>
<title>遣恨</title>,<text>春宮消息有誰傳。白首孤臣淚似泉。若爲化作波神去。鴨水淸江可繫船。</text>
<title>壯士避亂</title>,<text>嶺西山水多奇險。自古流傳可避兵。官軍所以屯玆土。砲射三千盡得生。</text>
<title>路上聽鳥</title>,<text>芳草萋萋西日斜。干戈阻絶恨偏多。山禽本是無情物。亂後春風亦自歌。</text>
<title>寫恨 二首</title>,<text>忍使兇蛙近太陽。衆星何事但驚恇。願引赤心風萬里。飛叫天門正厥常。三月春光歸故園。一年芳草怨王孫。遙想五陵松栢裏。鵑聲悽咽訴幽寃。</text>
<title>感恨</title>,<text>聞說春宮已渡江。吾君何日更相逢。固知貴賤同慈愛。蟣蝨微臣每叩胷。</text>
<title>輓金基善妻</title>,<text>賢翁臨老病還危。何事夫人又遠離。傷虎自然聞虎㥘。爲夫人慟爲翁悲。</text>
<title>見哺雛雀</title>,<text>巢成生子已含虫。卵育恩情物我同。可惜今春兵亂後。幾多襁褓棄江中。</text>
<title>寄愼司諫伯擧</title>,<text>伯擧標格如淸冰。世人比之張季鷹。吾家亦有鱸魚膾。何不一過剪春燈。</text>
<title>自笑</title>,<text>村南村北麥靑靑。田婦耕翁腳不停。自笑老餘無一事。獨來幽澗聽冷冷。</text>
<title>三月晦日</title>,<text>重簾如漆雨霏霏。蝙蝠時時入室飛。可惜今夜春光盡。定知明日見花稀。</text>
<title>過雪隱舊居 二首</title>,<text>梨花千樹竹千竿。曾是山人雪隱壇。記得十年來往事。子規聲裏獨盤桓。梨花一樹小溪西。暫住吟筇坐石溪。始覺蜀禽心更苦。靑山白日盡情啼。</text>
<title>憂時</title>,<text>淸人去後還多事。朝野艱危不敢言。何時更見昇平日。坐使遺氓養兒孫。</text>
<title>在金浦時。贈鄭文擧。</title>,<text>十生九死我靑眸。一莖兩莖君白頭。相逢江上亂離際。說盡平生無恨愁。</text>
<title>路逢館主人英叔</title>,<text>幾年來往要相親。家在橋門泮水濱。今日主人還作客。落花芳草路中春。</text>
<title>江都 二首</title>,<text>江都當日孰周旋。萬事由人不獨天。試聞敗來篙卒語。一船能禦滿江船。三人生死可相同。一死二生最不公。若謂功家難施律。兄德如何弟不蒙。</text>
<title>輓潘進士 汝廈</title>,<text>春風三十夭顔回。近聽驚呼遠聽哀。誰似爺孃無限恨。白頭朝暮淚漼漼。</text>
<title>輓金晉輝妻</title>,<text>友人之女族人妻。萬事如今說亦奚。不獨爺孃相訣恨。碧梧寒月鳳孤棲。</text>
<title>感懷</title>,<text>周侵玁狁終修攘。漢困凶奴易解圍。願我聖明知此意。交鄰事大兩無違。</text>
<title>獨臥</title>,<text>一身萬事無如臥。坐困腰肢立腳疲。安得短床移竹塢。有風終日枕邊吹。</text>
<title>白羊山露臺巖。白鶴來巢。</title>,<text>喜聞仙禽已化胎。衰年無意上高臺。師乎倘或憐吾病。畫取霜毛丹頂來。</text>
<title>贈鶴</title>,<text>遼東城郭已成灰。羽翮惟應避地來。今日海中多慘目。如何還住故山隈。</text>
<title>詠雨</title>,<text>坐看時雨滿高田。今歲還應大有年。只恨狂瀾添鴨水。春宮消息更茫然。</text>
<title>詠烏</title>,<text>爾先曾有惡佞者。候彼晝眠來啄之。卽今廊廟多完口。誰使汝嘴利如錐。</text>
<title>次林御史贈巡相韻 二首</title>,<text>白頭竆巷問何曾。江上高亭每獨憑。繡衣今夕來相訪。始覺交情老更增。十年多病臥江潭。御史初傳枉顧緘。暫聽南城多苦語。令人不覺更喃喃。</text>
<title>登樓晩眺</title>,<text>繁陰垂野雨霏霏。快閣東南倚夕暉。何處數聲漁唱晩。綠蘋汀畔一蓑衣。</text>
<title>端午日。寄李結城一絶。</title>,<text>公年於我十年增。聞說墳塋步步登。自恨病餘無眼力。開窓猶未望先陵。附李結城次韻耄矣年來百病增。李膺門上可能登。居然佳句閒吟罷。快意還如倚太陵。</text>
<title>過邊子餘墓</title>,<text>水繞荒墳山逕微。斜陽回望淚沾衣。可令眉宇重相見。知我今宵宿不歸。</text>
<title>病中贈聖源 二首</title>,<text>居鄰逼側每相離。人事思來可耐嘻。近日炎暑兼霾雨。又失靈泉玩寫期。吟君詩罷空三歎。觀我生來只五噫。不是營家無暇日。自然多事見何時。</text>
<title>遣愁</title>,<text>新添竹樹繞回廊。伏日猶能産得凉。病欲蘇來方有睡。兒孫問字莫須忙。</text>
<title>題晦庵先生詩集後</title>,<text>欲知字字皆元氣。請讀文公感興詩。小子妄求風露態。長吟空慕李靑蓮。</text>
<title>用文公集中枯木韻</title>,<text>白摧靑盡只槎牙。誰信從前滿好花。自古榮枯相遞進。後來桃李莫爭誇。</text>
<title>秋日憶東殿</title>,<text>天際秋雲片片紅。從西知有萬里風。卽今鴻雁能來否。一去深河信不通。</text>
<title>哀病梅</title>,<text>枝枝枯折葉葉黃。對爾沉吟感歎長。玉色深衣多苦態。誰將喚起雪中香。</text>
<title>亂後秋思</title>,<text>歲月不隨人事盡。孤村微雨又深秋。寒虫豈識無紅女。催織虛堂苦未休。</text>
<title>夢家兒掌令</title>,<text>夢中遊子已還家。諫草分明示舊槎。諸弟滿堂慈父笑。豈知憔悴在京華。</text>
<title>輓李弘識</title>,<text>頎然風骨白而長。不料斯人今也亡。哭盡岐山紅葉下。憶君詩句錦千張。</text>
<title>得掌令手書</title>,<text>書回千里見平安。少慰秋風望眼寒。只恐驚波猶未靜。諫臣行路此時難。</text>
<title>鑷白髮</title>,<text>雙鬢羞看雪盡蒙。終朝鑷去未成空。出門應有街童笑。不是當時純白翁。</text>
<title>哀尹吳</title>,<text>曲突徙薪終不會。聽盎誅錯事酸辛。荒沙寂寞千年恨。空使幽人淚滿巾。</text>
<title>聞尹獻納 鳴殷 奉偏慈。流寓順天。</title>,<text>聞君流落瘴江濱。扶老行裝想苦辛。分宅下車俱未得。九原無面見亡人。</text>
<title>贈柳秀才 懋</title>,<text>老夫於世閱人多。美質唯君未見他。發軸願從忠與孝。莫將文字但吟哦。附次韻炯戒丁寧許我多。從來弱植愧無他。今朝偶得瓊琚句。歸去親庭日日哦。</text>
<title>重陽對菊有感</title>,<text>霜後淸香似舊時。貞姿不逐世情移。從來胡地無花草。誰向東宮進一枝。</text>
<title>哀道源</title>,<text>九九添年翁獨在。三三剩數子何依。人間慘毒無如此。不信英靈去不歸。</text>
<title>九日有懷 二首</title>,<text>萬事無心此老翁。栽松種竹是家風。重陽未醉黃花酒。知我今年又病中。重陽無酒且無花。盡日蕭然獨在家。兒孫掃葉收殘果。時過窓前也自誇。</text>
<title>借菊</title>,<text>聞君養菊長尋餘。霜後淸香滿人裾。多病未能治杖屨。一盆何不送吾廬。</text>
<title>途中 二首</title>,<text>傳仁館前黃葉飛。斜陽行客淚沾衣。靑山是處少閒土。太半故人歸未歸。山下孤城小雨晴。一村籬落夕陽明。行人自是悲秋者。到底溪山惱客情。</text>
<title>朴鐵堅新居</title>,<text>秋花錦石小溪邊。始信人間別有天。卜宅非無終老計。自憐囊乏買山錢。</text>
<title>秋夜卽事</title>,<text>松明侵壁暖烟浮。山雨淫淫不似秋。愁倚小牕何所見。一螢流盡一螢流。</text>
<title>大谷徐友宅有感</title>,<text>澗路荒凉山日微。蕭蕭黃葉向人飛。從今此路誰來往。立馬門前淚滴衣。</text>
<title>登高望北</title>,<text>登高無路望春宮。落日揚沙萬里風。頭白老臣知已矣。只將寃淚灑秋空。</text>
<title>次李結城韻</title>,<text>從前詩什寄來多。不是悲歌卽怨歌。尋寺一聯今始到。秋山回首興如何。附原韻年來心事蝟毛多。日日高吟慷慨歌。聞道伽藍秋色盡。欲將君去賞如何。</text>
<title>小橋成。次諸公韻。</title>,<text>行人遮莫立多時。是後東西任所之。待得梅花風雪裏。聳肩知有孟生詩。</text>
<title>又以詩字爲首韻</title>,<text>臨溪吟罷小橋詩。看盡行人各所之。却恐春來燒野火。夕陽歸客住多時。附聖源韻橋成吾得一新詩。問爾秋潭倘和之。莫恨未成題柱志。百年應有可爲時。附舍弟友亮韻賦得新橋各有詩。獨於之子和難之。余亦苦吟好無句。但看諸子手叉時。附長子汝鈺韻江頭吟罷美人詩。如此風霜欲有之。僕夫莫作無梁恨。獨木猶宜病涉時。</text>
<title>又用之字爲韻</title>,<text>問爾歸僧何所之。政是危橋欲就時。他年倘記龍江畫。寫我秋潭一首詩。</text>
<title>解人鬼相雜之說 二首</title>,<text>明則爲人幽則神。由來此理不相親。誰家倡造無根說。能使村村擾萬民。朋興邪說甚孤村。擊柝家家早閉門。八十老翁猶畏死。終宵向壁誦嗔言。</text>
<title>植梅春晩始開</title>,<text>移植非關結子垂。要看冰蘂雪中肥。今來便覺開花晩。似識衰翁訪未遲。</text>
<title>對梅有感</title>,<text>十年多病苦吟呻。少日相知摠路人。獨有梅兄終不負。淸香依舊又新春。</text>
<title>春夜</title>,<text>漠漠春陰暗曉天。隔林微月小窓前。朝來定有移家計。是處靑山有杜鵑。</text>
<title>寒食古墓</title>,<text>古碑無字臥斜陽。是處春光亦未嘗。可憐同是淸明節。誰遣兒孫一炷香。</text>
<title>老痰</title>,<text>一回而上一回消。進退如期暮又朝。始覺此身如大海。自然呑吐去來潮。</text>
<title>回文詩</title>,<text>深夜寒燈一向愁。夢間人世此生浮。今古同論無貴賤。心驚莫作恨山丘。</text>
<title>見雪有感</title>,<text>十月南天初見雪。孤臣危涕自潸然。遼河本是玄冰地。何事春宮駐一年。</text>
<title>倒用晩翁韻。還寄。</title>,<text>秋山回望興如何。休唱君歌聽我歌。人世光陰何草草。一年開口有誰多。</text>
<title>恨</title>,<text>宣廟大王今不在。神宗皇帝亦何爲。孤臣萬里無歸路。淚盡靑山日暮時。</text>
<title>催租</title>,<text>一聲寒角動孤城。村巷家家吏夜行。明日縣官期畢租。不堪舂杵度三更。</text>
<title>經珠丘</title>,<text>三尺孤墳冷奈何。北風吹雪暗山阿。盟深同穴吾歸晩。不是人間好事多。</text>
<title>過汝兼古宅</title>,<text>破屋無椽庭半苔。遊魂何事未歸來。北風淅淅吹虛幌。歎息思君倚老梅。</text>
<title>次晩翁再招韻</title>,<text>秋山辜負同遊約。飛雪如今灑石矼。多病畏寒如畏虎。何緣同去倚禪牕。</text>
<title>山寺。次晩叟韻。</title>,<text>向夕聞君來古寺。入山方覺夜烏啼。時事卽今那忍說。封關未得一丸泥。附原韻歸來古寺尋前約。獨倚禪窓宿烏啼。正坐賤夫詩句拙。疑吾老病怕衝泥。</text>
<title>次晩叟詠佛韻</title>,<text>晨鍾暮鼓莫爭拜。崇奉虛門歲幾多。老少奔波非好事。小儒來此獨何何。</text>
<title>次聖源韻</title>,<text>獨來虛館少相知。孤枕愁多合眼遲。山月漸低窓影黑。五更風雪閙簷枝。</text>
<title>記老翁語 二首</title>,<text>征戍誅求幸得全。一生辛苦最今年。無緣辦出山城米。賣得傳家數頃田。子婦俱亡孫獨在。生來無屨且無衣。今曉負薪官上去。未知風雪得全歸。</text>
<title>山店記見</title>,<text>茅捲寒廬仰見天。雪深村路小人烟。老翁不作明年計。自撤藩籬向竈前。</text>
<title>無睡</title>,<text>事事關心解去遲。三思纔了又三思。老人不是元無睡。亂後驚魂異昔時。</text>
<title>寄具錦州</title>,<text>今君倘或知嚴武。子美林塘我欲登。却恐老來詩思盡。冷雲秋雁和無能。</text>
<title>病後</title>,<text>漫漫長夜何時旦。空腹雷鳴體不安。催兒乞火烹殘粥。茅捲寒厨雪擁盤。</text>
<title>國祥日感懷 仁烈王后韓氏</title>,<text>流年荏苒能來復。哀我春宮獨未還。若爲化得遼東鶴。飛入雲中望玉顔。</text>
<title>首末韻。贈李結城。</title>,<text>結城久阻心如結。牛峙還同風馬牛。鳳亭何日逢孤鳳。留得五章吾亦留。</text>
<title>贈李結城</title>,<text>留君安得在禪宮。雪裏香燈夜夜同。除却十年人世事。睡餘時復說空空。</text>
<title>題戊寅曆書後</title>,<text>六十人間還苟且。何須加我一年籌。不然願入深山裏。花落知春葉落秋。</text>
<title>詠史</title>,<text>夷叔行心我未知。逃周何採首山薇。淑媛當日如無諫。難免千秋惜死譏。</text>
<title>立春帖</title>,<text>家人勸起題祥帖。把筆沉吟有所思。春宮消息春來好。不必新年頌我私。</text>
<title>草堂</title>,<text>臘盡柴關春已回。新荷初茁老梅開。日長林下身無事。時見兒孫問字來。</text>
<title>移家後一日小雨</title>,<text>殘溜懸簷日出遲。晩來扶杖檢藩籬。平生産業皆磨盡。只有詩竆處處隨。</text>
<title>瀉恨</title>,<text>移家爲此先塋在。每起昏晨望石人。屈指暗知新臘近。殘骸無路薦蘩蘋。</text>
<title>立春日。憶汝兼。</title>,<text>音容相接更無因。每過山陽淚濕巾。頭白此身何不死。草生花發又今春。</text>
<title>寄愼甫及小谷諸生</title>,<text>新居聊卜好林泉。一室圖書坐臥便。只恨故人家更遠。逢迎誰與話殘年。</text>
<title>除夜 二首</title>,<text>星斗昭回山夜晨。寂寥燈下兩三人。猶勝去年今夕會。北來消息聽酸辛。金甌還作小朝廷。中夜悲歌涕旣零。可憐臣子當斯世。留得何名照汗靑。</text>
<title>寓吟</title>,<text>世事浮雲無足道。人間何處有桃源。春來願學漁舟子。尋得紅流作小村。</text>
<title>次水村暮景韻</title>,<text>洲渚依微半有無。水村寥落諸禽呼。漁人收網帶烟去。疑是龍眠醉墨圖。</text>
<title>輓林太一</title>,<text>海內文章姜太初。每言君賦似相如。卽今埋沒靑霞意。人世才名摠是虛。</text>
<title>新居</title>,<text>新居誰似舊田園。十日春霖暗小村。不但濕樵難炊玉。定無佳客到柴門。</text>
<title>伯氏直長公舊庄 三首</title>,<text>伯氏平生愛此地。壬寅之歲始茅誅。松摧巖畔小潭在。時有水禽中夜呼。玄翁曾亦好名區。泉石平生願與俱。人事千年春夢過。石潭晴日野鴉呼。餘生於此獨區區。蘧然茅廬過曉晡。扶杖有時巖畔坐。水禽多意近前呼。</text>
<title>讀史</title>,<text>以五千衆當三萬。降敵雖憎殺敵多。若使漢家輕用律。將軍何至葬胡沙。</text>
<title>尋春</title>,<text>竹杖紗巾山路微。尋春何處淚沾衣。無心芳草年年綠。一去王孫更不歸。</text>
<title>春恨</title>,<text>野亭微雨添新恨。蕭寺斜陽憶舊遊。春後此身憔悴甚。一年無地可消憂。</text>
<title>寄朴生求竹</title>,<text>知君種竹助淸修。營繕年來不敢求。今日亦非多所望。客床元是小如舟。</text>
<title>寒食</title>,<text>十年寒食長憂患。况復今春病更加。先墓未伸如在敬。此生人世竟如何。</text>
<title>偶吟</title>,<text>溪花亂發柳眉低。處處幽禽自在啼。始覺老夫衰更甚。春來未見一詩題。</text>
<title>偶題</title>,<text>春雲漠漠雨絲絲。盡日幽房坐似癡。惡濕未能開戶視。含泥時有鷰來窺。</text>
<title>雨後</title>,<text>鳴鳩飛上哺烏還。孤店依依水石間。午睡醒來無一事。好看嵐翠抹春山。</text>
<title>病中聞聖源避寓他村</title>,<text>憑君莫歎多憂患。猶勝人間抱病人。我從春後添呻苦。不喜殘年有此身。</text>
<title>歎衰</title>,<text>日午園林烏雀閒。紗巾竹杖始開關。徐徐欲訪東鄰去。却怕殘骸半路還。</text>
<title>久旱</title>,<text>溝澮飛塵蟻作屯。黑雲消盡赤雲繁。田翁未識天心在。每日占風坐到昏。</text>
<title>憂旱</title>,<text>籬落開殘枳殼花。播秧餘日已無多。兵戈又値凶荒歲。哀爾蒼生更若何。</text>
<title>雨中還博山庄</title>,<text>偶然騎馬向山前。政是南風送雨天。來到竹軒聊息偃。好看荷露碎還圓。</text>
<title>養蜂</title>,<text>子美林居看蟻穴。坡翁宦謫數飛鴉。老我卽今何所見。白頭朝暮對蜂衙。</text>
<title>寄愼甫</title>,<text>今日風和體可安。速宜相就話圓團。知君欲食沙魚膾。張網先沉上下灘。</text>
<title>卽事</title>,<text>江上輕寒近麥秋。病人猶未解重裘。單衣快馬少年子。來到橋邊浴下流。</text>
<title>贈南宮上舍 碩</title>,<text>平生敬慕辛參判。出入門庭二十年。人事卽今如一夢。逢君不覺淚泫然。</text>
<title>聞司諫赴西 二首</title>,<text>弱國之臣眞可惜。沙場此去幾時回。恩情萬里知相阻。垂死餘生淚滿腮。今日行裝異赴京。白頭西望淚交橫。臨危盡節惟常事。何恨分離父子情。</text>
<title>奉次杞泉贈韻</title>,<text>杞泉老叟詩淸苦。湘江枯竹曉風愁。何不一成留數夕。慰吾寥落臥山區。</text>
<title>贈杞泉翁 二首</title>,<text>早知文海波瀾壯。晩覺儒門學業尊。殘年幸結莩葭誼。之子曾孫我外孫。蘇秦之世儀何言。夫子詩聲衆所喧。如我爭名眞可笑。侯生曾已伏軒轅。</text>
<title>遣恨</title>,<text>勳業蹉跎歲易流。莫將成敗置心頭。碁飜數局人間事。千古英雄土一丘。</text>
<title>次軸中諸公韻。因贈主人 二首。</title>,<text>知爾家臨大路邊。幾留騷客筆如椽。求詩獨在十年後。始覺老夫無好篇。人品何須貴賤分。淤泥猶托玉蓮魂。平生四海陳參奉。言及長城每說君。</text>
<title>自邀月亭還博山</title>,<text>山扉斜日半邊紅。無數蜻蜓弄晩風。自恨僑居還有累。白頭來往野田中。</text>
<title>敗荷</title>,<text>惡風吹倒滿池荷。無限淸香奈爾何。天地卽今和氣盡。可憐花卉亦消磨。</text>
<title>讀史有感 二首</title>,<text>輕謀何必犯豺狼。當日燕丹未思量。一朝之憤如能忍。猶見驪山葬始皇。世間交道固難同。刎頸終爲厄兩賢。若使張陳能少忍。漢家宮闕共蹁躚。</text>
<title>謝人送西瓜</title>,<text>惠來珍果凝霜雪。政是幽人患暍時。一嘗非但枯腸潤。排遣炎風變颯吹。</text>
<title>傷歎</title>,<text>瘡痍方甚又凶荒。移粟移民政所當。聞說抄兵歸戶籍。廟堂籌策恐非良。</text>
<title>過山村</title>,<text>山村寥落草茅中。十室蕭然見九空。聞說老人相偶語。秋霖隨處又傷農。</text>
<title>恨</title>,<text>聞說淸人初到時。前鋒力盡凍如梨。強將牛酒要和好。何事完城建白旗。</text>
<title>陳鷹出</title>,<text>溽暑深籠養羽毛。乘秋何幸見雲霄。舊日豪心應不减。草中狐兔莫相驕。</text>
<title>卽事</title>,<text>蘆葦蕭蕭楓葉衰。一年秋氣又凄其。烟波十里斜陽盡。沙上行吟有所思。</text>
<title>謝吳上舍 德裕 來訪</title>,<text>南塘舊學君能記。當日相從七十人。冠者童蒙皆鬼錄。相逢安得不沾巾。</text>
<title>題趙衡仲簡後</title>,<text>開緘咄咄倍傷神。交道思來愧古人。千里長程難命駕。一書何至十年春。</text>
<title>奉寄杞泉</title>,<text>老人相訪誠難事。音問如何亦見疎。回首鳳山秋已早。一年佳約恐歸虛。</text>
<title>蜀魄</title>,<text>世人好做無根說。蜀魄咸稱望帝魂。若道至寃能化此。江中義帝獨無寃。</text>
<title>贈聖源</title>,<text>石門寒日下遲遲。無數烏鴉滿野飛。咫尺望君君不見。不堪吟苦坐柴扉。</text>
<title>輓陳仁甲</title>,<text>腮面于鐵少年生。朝出而嘻暮九京。行人尙愴華州哭。何况同居父子情。</text>
<title>送姜進士冬柏亭</title>,<text>海畔名區冬栢亭。近間埋沒草冥冥。君歸政値開花節。留見繁紅帶雪零。</text>
<title>次聖源絶句 五首</title>,<text>自笑柴門老病身。如何生理又淸貧。年來浪作詩千首。無怪詩竆巧戲人。淸夜悲歌獨撫身。誰言生理不全貧。秋來計數園中果。梨栗猶存散與人。白髮蒼顔兩老身。棲遑半菽共寒貧。終宵枕上辛勤語。不是朝秦暮楚人。歲暮竆陰一老身。衣寒尤覺此生貧。書灰半夜山牕下。無限心懷付八人。不恨儒冠已誤身。蓬廬猶足耐寒貧。時危獨有驚心處。未作捐軀報國人。</text>
<title>守靜堂。口呼 二首。</title>,<text>年律無端已閉關。北風雷吼動千山。徙倚竹窓擡遠望。一雙寒鴉雪邊還。丸泥無力去封關。歲晩心懷雪擁山。蓬廬寂寂誰相問。幸得鄰翁數往還。</text>
<title>次聖源韻 二首</title>,<text>鶉衣單薄似陳三。孤館寒燈凍不堪。知我一身無好事。得朋何幸有西南。區區何必上書三。支廈元非一木堪。誰似此身無撿束。逍遙水北與山南。</text>
<title>贈聖源</title>,<text>寢屛無紙未排寒。殘燭成灰淚已乾。開戶始知更五點。斗星移掛晩雲端。</text>
<title>守靜堂夜坐</title>,<text>嗚咽水聲自遠江。夜深紅粟落殘釭。料理百憂仍獨坐。不堪風雪打寒窓。</text>
<title>雨中寄聖源</title>,<text>冬霖連日漏竆廬。病骨難堪氣力虛。遊浪一心猶未盡。出門頻望水雲居。</text>
<title>讀離騷經</title>,<text>孤忠未遇楚懷王。虛作離騷怨語長。湘水有情流不盡。至今波底說興亡。</text>
<title>馬上得開字</title>,<text>歲暮竆陰耿不開。雪霜鴻雁摠愁媒。無人會此心中事。空向南鄰費往來。</text>
<title>歲晩有懷</title>,<text>殘卷惟有數頃田。行無車轍坐無氊。盡日掩門人不見。今年如此又明年。</text>
<title>近聞</title>,<text>近聞王子從戎馬。千里關河信不傳。若爲化作春歸雁。含得邊書進御前。</text>
<title>次聖源江樓韻</title>,<text>此心何事每悁悁。東望詩翁野樹邊。會宿高亭眞一幸。白頭聊復向江天。</text>
<title>次早朝韻</title>,<text>觚稜夜色尙蒼蒼。花鬣斑虬就道忙。玉珮爭門班漏促。暗中時有觸柱郞。</text>
<title>慰徐生哭子</title>,<text>聞君失子過悲傷。回首西河費我思。欲解孟生朝夕戀。恨無韓子問天詩。</text>
<title>寄聖源乞酒</title>,<text>梨花雖晩尙氛氤。別有仙家分外春。蜀老病餘方患渴。出門頻望白衣人。</text>
<title>秋吟 二首</title>,<text>萬事無何一老翁。高秋况復畏寒風。起居猶愛楓林晩。霜葉時時墮硯中。寒齋終日坐如齊。自恨平生素志乖。山雨霽來風晩起。政看紅葉走前階。</text>
<title>欲斷詩</title>,<text>杜詩韓筆篇雖少。千載流傳簡亦奇。堪笑老夫吟詠久。以多爲務欲何爲。</text>
<title>李結城示上疏草。作詩一絶以答。</title>,<text>嗟君疏說何煩萬。無乃明君且厭看。齊賢十策雖皆善。宋帝當年聽未寬。</text>
<title>讀史</title>,<text>人君立志是根基。請看吳王破曹師。若非斫案能自奮。千百周郞亦無爲。</text>
<title>憶李長源所居。作詩寄之。</title>,<text>泉石四時當異態。每年遊賞負深冬。病夫今日差強意。願見前山雪滿松。</text>
<title>哀樂生 二首</title>,<text>鳥有願死終不死。爾何樂生終未生。生不爲生死不死。少年詞賦可留名。苗而不秀理難評。豈獨人間父子情。作賦妙年聲價重。有時佳句學西京。</text>
<title>感李貫一登第到門</title>,<text>烏帕開來喜氣同。滿山紅葉笑聲中。席間有客空懷古。多少笙歌淚不竆。</text>
<title>可惜 二首</title>,<text>可惜沉綿月有餘。人無一字問何如。記得戊午年間病。門前不絶汝兼書。自憐遊說少黃金。衰朽形骸病更深。龜伏廢廬無一寐。短屛難掩曉寒侵。</text>
<title>悼傷</title>,<text>冥漠孤魂倘有知。試看三載所爲詩。可憐多少篇中語。盡是潘郞感古詞。</text>
<title>悲懷</title>,<text>嵯巖東畔小溪邊。苦竹疎烟二月天。曾是謝墩行樂處。白頭經過一泫然。</text>
<title>解亂訛</title>,<text>有亂之萌無亂形。訛言隨處迅雷霆。念我聖明無失德。皇天應不盡生靈。</text>
<title>哀金生臨絶有言</title>,<text>親老妻單惟可恨。靑年身死孰如悲。斯言慘惻聞來苦。鄰里何人不涕洟。</text>
<title>蔬菜</title>,<text>經冬薄飯似焦沙。垂老生涯實可嗟。今日忽逢春信好。新蔬贏得一盤奢。</text>
<title>聞退東殿歸期</title>,<text>聞說東宮未卽來。重懽無計倍悲哀。那堪一日三秋恨。待我龍灣信使回。</text>
<title>贈李童子 幷小序</title>,<text>余暫有蕭寺之行。嗟來中見一童子年甫巫峽。眉目如畫。遭罹凶荒。轉乞到此。辭甚哀慘。問之。咸平李氏子也。余乃招置座傍。撫頂不已。傾囊與之錢。因勸力學。臨別題贈絶句一首。是歲壬午麥夏也。子父不能保厥子。令人相對淚沾裾。憐渠豈是長貧者。歸讀三經與四書。</text>
<title>寄石門索酒</title>,<text>園林春色雨中明。酒興無端靜裏生。家貧不敢謀諸婦。願借三盃細細傾。</text>
<title>謝石門送酒</title>,<text>醇醪貪嗜似淵明。衰病年間困此生。惠來眞釀多風味。強把三盃未盡傾。</text>
<title>戲吟</title>,<text>莫着儒衣兼大帶。納言何用筆如杠。聞說高官多武士。姓名纔記且經邦。</text>
<title>和高適除夜韻</title>,<text>異鄕孤燭照無眠。歷歷歸程倍黯然。客中願不逢新歲。休道殘更但舊年。</text>
<title>歎杞翁</title>,<text>此翁幽憤賴誰傳。虛老江湖我獨憐。雲路某人時有問。每言憂國太公年。</text>
<title>聞東殿的報</title>,<text>聞說春宮已到灣。孤臣天末淚潺潺。自恨鬚眉如四皓。至今猶未出商顔。</text>
<title>舍弟友說家。有冬靑一盆。丁丑亂。林實之持去。至庚辰春。始得還來。</title>,<text>摩挲終日對殘英。似是無情却有情。去舊就新還就舊。爲誰憔悴爲誰榮。</text>
<title>舍弟友參家盆梅</title>,<text>托根盆土衆皆輕。移去移來豈爾情。倘借玉階方寸地。百年應不負貞盟。</text>
<title>松廣龍湫</title>,<text>巖下靈湫半畝寬。淸虛見底靜無瀾。秋潭老子還多意。澄活來源倚杖看。</text>
<title>筆院暮吟</title>,<text>遠樹微茫生暮烟。靑沙白石間長川。無人聽此春愁曲。獨倚林間看日懸。</text>
<title>次聖源贈逈遊韻</title>,<text>自笑文章徒篆巧。波瀾奚似建安曹。一癢老來猶未已。落花芳草又提毫。</text>
<title>讀史</title>,<text>諸葛未能扶漢鼎。魯連纔用却秦兵。男兒事業還如此。生晩千秋意不平。</text>
<title>舍弟家葡萄見焚</title>,<text>枝葉雖焚根尙存。他時應見綠陰繁。猶勝朱門樑上鷰。不知將有覆巢寃。</text>
<title>次聖源韻</title>,<text>桃花錦浪漲長川。下上漁村渾一烟。無限春光酬不暇。詩情先在柳橋邊。附原韻縹緲高樓俯碧川。桃花如錦木如煙。別有風流難盡處。一枝丹桂壽星邊。</text>
<title>礪山桃花馬</title>,<text>指鹿當年爾尙存。隨人無乃入桃源。背上春風吹不老。至今猶帶落花痕。</text>
<title>諱辰。舍弟往礪山。</title>,<text>異鄕香火少周旋。君去猶能奉几筵。堪恨此身難與祭。數行衰淚曉風前。</text>
<title>次院生 二首</title>,<text>羸驂載我到空汀。楊柳無風水自平。高齋半日閒眠罷。始覺從前困此生。小橋中斷水侵汀。病客思歸意不平。吟詩未就夕陽盡。蜀魄數聲山月生。</text>
<title>次聖源韻</title>,<text>雨後輕風吹綠蕪。亂雲迷霧漸看無。吟哦未寫鮮明態。願借龍眠畫作圖。</text>
<title>臨水有感</title>,<text>人心何事不相同。政似江派散野中。地勢自然分彼此。本源寧可異西東。</text>
<title>海紅</title>,<text>殘年失味任疲癃。枵腹朝來喫海紅。張翰未應嘗此物。只因蓴菜憶江東。</text>
<title>愛山</title>,<text>愛山平日在山多。慣聽金沙世界歌。不是信奉求佛敎。自然詩語出禪家。</text>
<title>夢遊東野海庄</title>,<text>避世兼謀遊賞地。此翁生理未全踈。終朝來去舟中物。不是黃柑是白魚。</text>
<title>新居</title>,<text>新居殊不惡。春後轉多懽。病合茶山近。貧宜菜圃寬。栽松曾作陣。種竹已成班。不必營華屋。蓬廬亦自安。</text>
<title>題金剛寺</title>,<text>塵世無歸路。秋風訪小庵。僧殘常閉戶。佛古半欹龕。鶴去松摧谷。龍移石護潭。獨遊添寂寞。歸思在江南。</text>
<title>久旱得雨</title>,<text>五月三十日。甘霖始下來。天時雖已晩。人事政相催。遠野牛頭出。前川水面開。草堂生一興。籬菊可移栽。</text>
<title>山寺偶吟</title>,<text>日午尋蘭若。崎嶇渡石矼。烟嵐相鴻洞。僧語漸紛厖。濕鵲依枯枿。飢烏瞰水舂。獨來無好意。聊復倚禪窓。</text>
<title>輓鄭生</title>,<text>昔拜尊王父。先公尙妙年。誰知三世沒。在我一身先。凶聞其眞是。來書或誤傳。悲凉前後事。不敢問蒼天。</text>
<title>幽興</title>,<text>獨坐幽園裏。無營興有餘。巷深稀客子。池晩長芙蕖。課蜜蜂行速。將雛鶴步徐。夕陽今在否。當釣後溪魚。</text>
<title>哭凈散子柳閏甫</title>,<text>凈散平生事。時人誰得知。顔淵不貳過。端木可言詩。忍是居家行。恭爲處世規。稱物雖我志。幼婦奈無詞。</text>
<title>偶題 二首</title>,<text>山村寥落盡。秋色又柴扉。病裏常忘食。寒來奈授衣。百年將有限。萬事已無機。終日空頹臥。枯碁勸客圍。倚杖看秋色。柴門日落時。黑雲隨雁沒。黃葉打蟬飛。哀謝身難健。兵戈世更危。那堪政蕭索。獨立露沾衣。</text>
<title>半枯竹</title>,<text>蕭蕭依石下。生意未全竆。舊葉留霜恨。新梢帶雨功。猶堪避箒老。不必㥘樵童。賴有吟詩客。時來剪棘䕺。</text>
<title>輓邊氏女</title>,<text>入海爺孃遠。移天又失天。依微同月魄。悲咽似秋蟬。不料新霜下。還驚蕙草捐。眼看三世歿。老淚落襟前。</text>
<title>輓朴世挺</title>,<text>弱歲雖相闊。年來托契深。異鄕無異態。同病又同心。頃得庭蘭報。方期呂駕臨。誰言花未發。先失伯牙琴。</text>
<title>二月八日夜。苦不成眠。五更始就。依然到珠丘。作四韻一首。末聯五字未就。覺後仍尾之。</title>,<text>去歲曾埋玉。今春剪紙錢。鳥驚林下語。山寂雨餘天。恩義雖相念。幽明奈漠然。空將一掬淚。揮灑暮雲邊。</text>
<title>出遊</title>,<text>病裏兼憂患。殘魂每黯然。看春三過月。筭老一回年。恰似傷弓雁。還同絶粒禪。薄言非爲興。聊欲寫幽悁。</text>
<title>途中作</title>,<text>久作龜寒㥘。逢暄始出郊。草生臨水岸。花發向陽梢。身老思遺世。門羅擬息交。病禽如告我。未夕易還巢。</text>
<title>喪後到別庄有感</title>,<text>辛未年前日。誅茅始占崖。改泉因婦請。移樹見孫偕。山近頻修壠。林深好積柴。重來不忍說。心與事偏乖。</text>
<title>病間有作 二首</title>,<text>一病春來愈。殘年氣漸多。香蔬猶可進。煖服不須加。靜聽鶯三譯。相看鷰一家。睡餘惟肺渴。時復煮新茶。重三微雨後。百草已抽芽。病久思移席。人亡欲棄家。惜花春易盡。邀月夜還遲。衰白今如此。人生况有涯。</text>
<title>寄醉翁金汝兼</title>,<text>每憶高人宅。依依亂竹間。百年長作病。半日未偸閒。松老猶知幹。花繁暗記斑。何當一歸去。徐步小溪灣。</text>
<title>次石洲荒園雨晴韻</title>,<text>荒園雨初捲。落日強扶藜。露重蜻蜓墮。林昏杜宇啼。興隨春意盡。路向草間迷。却羡簷間雀。雙飛入故棲。</text>
<title>春日獨坐</title>,<text>百筭終何賴。乾愁只益悲。一年春欲半。三折臂難醫。蝴蝶頻爲夢。風花懶就詩。逢人無好語。却說少年時。</text>
<title>聞汝兼臥病</title>,<text>病裏聞君病。繁愁又一端。得非因酒渴。無乃感風寒。少壯還如夢。衰遲只可歎。殃消知不遠。日夕望平安。</text>
<title>招奇生震鐸 進士</title>,<text>上漢鴻聲遠。尋雲驥步高。問胡尋海曲。必欲老蓬蒿。爾逐吾兒樂。吾從爾老遨。歸歟春未暮。遮莫久風濤。</text>
<title>惜春</title>,<text>近來憔悴甚。獨臥覽晴暉。漸覺白髭滿。那堪黃鳥稀。貧隨病不去。春共老將歸。欲起無筋力。徒然淚沾衣。</text>
<title>逢上國僧</title>,<text>天涯無限淚。懷土只吟哦。乞米囊何滿。言情舌更訛。凉凉舊杖鉢。漠漠異山河。尋寺知依宿。其如聽磬何。</text>
<title>老僧</title>,<text>衲破肌常露。毫垂眼欲眵。鹿疑林下石。人訝谷中魑。寫影知宜早。焚身會有時。無言心寂滅。衣鉢付阿誰。</text>
<title>聞金姪入故城別庄</title>,<text>遺堞千年在。丘珍古縣名。此閒經幾客。郭外是誰耕。老樹春無葉。幽泉雨有聲。新居兼愴古。君去若爲情。</text>
<title>鷰棲庵偶題</title>,<text>路細何時盡。危梯接寺門。沙留虎去跡。樹癰鹿摩痕。佛古猶知面。僧新未慣言。行齋纔有日。石角掛殘幡。</text>
<title>贈林方士</title>,<text>萬疊春山裏。孤村四五家。路由雙澗水。門對一巖花。術業閒中懶。狂談醉後多。不妨從此老。何必在紛譁。</text>
<title>高僧</title>,<text>鐵鎖高垂地。厖眉八定師。道精何待念。經宿不勞披。袖用招龍擧。冠因望鶴欹。懸知寫影日。花雨落絲絲。</text>
<title>贈僧</title>,<text>爾昔沙彌日。同登海岳層。誰知十載後。更對五更燈。筆法驚新妙。茶方認舊能。無衣留可贈。聊復寫溪藤。</text>
<title>寄愼甫</title>,<text>小谷名雖僻。幽居地實寬。桑麻十里內。耕釣一身閒。水煖橋邊井。花明屋後山。百年聊自適。何必走鵷班。</text>
<title>送柳生還謫所 二首</title>,<text>有累君虛棄。無家我自憐。相逢九秋後。却憶十年前。得失皆由命。安排豈怨天。空將蕭瑟意。携手各潸然。聞說池員外。爲官漳海邊。曾同春殿扈。已見此人賢。接物多寬地。於君想二天。竆鱗應被活。羈旅豈徒然。</text>
<title>聞詔使來</title>,<text>北極皇恩大。東朝捧演綸。謳歌歸啓日。玉帛會塗辰。鶴禁烟花穩。龍樓雨露新。遙知黃鵠擧。佳氣滿楓宸。</text>
<title>夏日偶吟</title>,<text>欹斜坐柱下。終日鳥聲中。階茁初生笋。盤殘舊斷葱。睡深疑着霧。身倦懶迎風。時見靑梅岸。持竿聚小童。</text>
<title>高祖司諫公墓有火患</title>,<text>四海文章伯。百年丘壠平。雲仍空寂寞。樵牧自橫行。况是前宵半。無端野火生。艱難猶撲滅。瞻拜若爲情。</text>
<title>留柳松庵和甫 四首</title>,<text>一病最支離。十年無歇時。風殘猶自㥘。雨候獨先知。旣極鬼方誚。况兼人世悲。留居深有意。非必爲療醫。罔極鴒原恨。君三我亦雙。那堪兩白髮。相對一靑缸。撫跡徒懷曩。逃空且喜跫。留君無好計。惟願漲前江。昔子頻相過。逢迎喜可知。來要留數日。歸問返何時。門館今如此。情親更有誰。空將兩白髮。終夕涕交頤。今曰不宜去。此心君豈知。出門但疲影。入室空虛帷。死別已無及。生離何忍爲。須將眷戀意。毋使我添愁。</text>
<title>別和甫</title>,<text>握手還分手。看看白髮新。君爲愁裏客。我是病中人。會合知猶乍。逢迎覺未頻。何堪相送後。寂寞又吟呻。</text>
<title>呈荷翁朴南平</title>,<text>自古學仙侶。多於物外移。先生非爲此。俗子敢能窺。守靜身常穩。無營體自怡。逢人雖不語。自信上天期。</text>
<title>四月下旬。小雨 二首。</title>,<text>霏霏隨暮靄。點點入茅簷。見樹纔分露。看階漸覺霑。客移牕外屨。童下壁前簾。夕照俄開豁。鷰泥暫喜黏。微雨黃梅節。苔階獨立時。菊苗隨後濕。荷葉已先知。不語鶯依樹。低飛蝶打籬。丁寧顧婢子。移置近欄碁。</text>
<title>次杜詩江漲韻</title>,<text>急雨翻成水。涓涔總合流。纔看浸柳岸。漸覺失蘋洲。猛勢驅藏虺。輕濤打起鷗。漁人催戴笠。維艇小山頭。</text>
<title>謝和甫贈刀</title>,<text>請借腰間佩。冰光瀅鸊鵜。解携非要犢。排割豈曾雞。藏笑吾憎李。爲鍛子學嵇。懸知持贈意。能使魑啼。</text>
<title>次舍弟韻 五首</title>,<text>不堪來此地。空使一沾裾。風雨池臺古。烟雲竹樹疎。臨花思共賞。看菊憶同鋤。多少悲凉恨。無山訴太虛。自憐一病老。有淚常盈裾。素性固知懶。靑囊何恨踈。生涯無甔石。計活只耰鋤。說賦心猶在。時時誦子虛。丘壑心常在。王門豈曳裾。年流今過半。齒落已成踈。懶把題詩筆。頻留種藥鋤。慇懃邀道類。方欲托空虛。林居無撿束。不必整冠裾。野性春增懶。山姿老更踈。尋花留客屨。移菊借鄰鋤。阮籍如同世。猶應笑我虛。幼承詩書訓。纔免馬襟裾。山野容顔樸。逢迎笑語疎。塵蒙猶未擊。茅塞竟誰鋤。况又工程少。何能實若虛。</text>
<title>送孫再光省楸</title>,<text>今日是良辰。先壠情可伸。在孫惟汝長。以爾代吾身。陟降魂應慽。沉痾涕更新。休言如不祭。猶勝使他人。</text>
<title>舍弟家。遣懷二首。</title>,<text>鬱鬱又到此。還悲老形骸。憑兒能下馬。扶杖好登階。墻角蝸涎印。庭心蚓壤排。連床終日話。聊復寫幽懷。自憐垂白髮。誰惜此殘骸。眼暗慵開卷。筋衰㥘上階。百年長局促。萬事豈安排。餘日知無幾。前頭恃孔懷。</text>
<title>次石洲韻</title>,<text>寥落愁難盡。竆簷暫曲肱。前期依月魄。往事已風燈。鬚鬢羞看鏡。生涯願學僧。何堪當肺熱。炎夏更相仍。</text>
<title>次鄭松江金山寺韻</title>,<text>詩到松江好。平生戀國心。簡翁多苦語。杜老有哀音。北極空勞眼。南薰未和琴。寥寥千載下。愁絶幾人吟。</text>
<title>遣懷 二首</title>,<text>出遊還寂寂。且復歸去來。春服夏仍着。夕門朝不開。孤行誰可並。獨宿每如敦。靜念平生事。無端涕下腮。咄咄空書字。蕭蕭鬂毛殘。身緣病不健。心覺老無歡。文豈西京古。詩非東野酸。生平少好意。此日更淸寒。</text>
<title>贈義擧</title>,<text>張良初豈遇。韓信本家貧。會値英明主。能爲傑特人。方知身未老。不患運長屯。功大心還小。天恩到底新。</text>
<title>遣暑</title>,<text>何如能避暑。今日始思量。解籜添新竹。褰簾蔽小堂。身閒無苦熱。心靜自生凉。不必求冰冷。寒泉在舍傍。</text>
<title>復愁 二首</title>,<text>希夷長日睡。杜老忽高吟。雨砌蝸成字。風崖松學琴。盤羞唯竹笋。時果只林檎。曳杖將奚適。園中好樹陰。忽復坐長嘯。殘生誠可哀。才將命不合。貧與病相媒。藥債吏持去。懽情愁削來。無寧隨釋子。雲臥最高臺。</text>
<title>得死字戲題</title>,<text>不喜此死字。人間莫須存。風君初作畫。水帝曾未焚。貴賤同歸土。賢愚共一門。無人削則削。千載敎兒孫。</text>
<title>旱極有雨</title>,<text>油雲看盡夜。膏雨見崇朝。籬落烟光好。郊原暑氣消。牧童身半濕。農老語新驕。莫笑吾生懶。貽書借菊苗。</text>
<title>驟雨</title>,<text>頃刻雲濃黑。傾盆氣勢驕。蒼茫迷宇宙。寂寞似中宵。野老投依樹。行人走伏橋。俄然收亂腳。殘照半山腰。</text>
<title>次筆院諸友韻 三首</title>,<text>萬事亡筌久。詩情獨未殘。猶嫌韓子富。還失孟郊寒。聞說會騷客。相酬到夜闌。自憐無好句。終日獨憑欄。萬事夢中夢。繁愁如撒沙。浮生都是客。何地不爲家。覓句林生月。論心燈落花。從來無檢束。莫笑岸烏紗。寥落倚風簷。夕陽俄入簾。暖波魚婢聚。微雨鷰兒沾。煮茗燒胷鬱。提毫趼指尖。病餘除檢束。散髮亦何嫌。</text>
<title>嘲卜人</title>,<text>卜以决其疑。不疑何卜爲。病多死未久。年老貴無期。旣往人皆見。將來自可知。巫咸將夕降。椒糈肯要之。</text>
<title>次樊川綠竹韻</title>,<text>幷生行欲密。稀出陣初分。得雨掀龍角。因風解錦紋。漸看遮白日。忽覺拂蒼雲。歲晩無相好。今朝見此君。</text>
<title>閒居</title>,<text>無人到長日。竆巷獨閒居。頭上陶公葛。房中老氏書。睡餘謾數笋。雨後且看蔬。淡泊甘生理。何能食有魚。</text>
<title>雜興</title>,<text>省事還多事。崇虛未盡虛。同僧尋藥草。邀老問農書。竹密嫌看月。荷繁害釣魚。易編將欲絶。籬菊且誰鋤。</text>
<title>林室歸覲</title>,<text>知汝歸期近。令吾淚數行。升堂雖見父。入室奈無孃。地下儀形隔。人間怨恨長。來應留數月。唯幸說悲傷。</text>
<title>夢在俛仰亭。得目極斜陽盡句。覺後仍尾之。</title>,<text>相國風流遠。平生慕企村。悲凉歌舞地。寂寞謝公墩。目極斜陽盡。愁連芳草繁。憑高空愴古。何處酹英魂。</text>
<title>觀漲</title>,<text>急雨傾盆罷。前川水正肥。纔看新柳沒。漸覺舊洲非。蛇臥浮苴去。鷗翻蹙浪歸。東樓擡眼久。却恐損漁磯。</text>
<title>贈聖源，愼甫二首。</title>,<text>落日投寒館。衰遲合老翁。寥寥秋夜半。眽眽雨聲中。節序炎凉異。襟期爾我同。相看兩不厭。殘燭枕邊紅。落地爲兄弟。追隨幸及時。陳雷膠漆契。張范死生期。出入相連袂。團圓每解頤。唯憐孤燭下。鬚鬂各成絲。</text>
<title>山寺偶吟</title>,<text>白髮明雙鬢。空山此獨行。疎林初暝色。何樹不秋聲。佛古三千界。僧殘四五迎。昇階愁轉劇。無地慰餘生。</text>
<title>晩秋古寺 二首</title>,<text>古殿僧寥落。門開小澗潯。林深風有露。秋晩樹無陰。掃葉收殘果。看圖認古金。法緣猶未盡。鍾磬送餘音。拖竹尋幽逕。芒鞋夕露沾。葉沉寒澗淺。雲盡暮峯尖。洞狹逢麛過。林昏見虎覘。敲門看老宿。移席坐前簷。</text>
<title>盛夏在筆院</title>,<text>空齋稀客到。紅日政流金。寂寂誰相語。昏昏自不禁。庭虛一鳥下。林晩衆蟬吟。欲得微陽過。披襟倚樹陰。</text>
<title>偶吟</title>,<text>已無妻子累。胡不脫拘攣。老眼常多眯。柔腸每自牽。哦詩非爲興。採藥異求仙。日出長如此。陶然鬚鬂鮮。</text>
<title>初秋述懷</title>,<text>出門迷所適。衰謝自蕭然。看字知枯眼。含盃憶壯年。鳥還風樹岸。蟬噪夕陽天。傷別兼秋思。人生足可憐。</text>
<title>徐金二子來宿</title>,<text>赫熱今方酷。親朋比見踈。頻看病暑賦。廣擬絶交書。誰謂荒村暮。偕連二子車。相逢發一笑。終日喜何如。</text>
<title>雨後覽物</title>,<text>雨後多幽怪。形容實可嗤。菌如具甲冑。蝸似去毛皮。螢擧僞烽火。蛙喧眞鼓吹。閒中聊演雅。此興可全奇。</text>
<title>立秋感懷</title>,<text>散髮憑欄久。虛簷夜欲移。風蟬飛不定。雲月照如私。漸覺精魂爽。還憐刻漏遲。何須戀枕席。坐詠早秋詩。</text>
<title>述懷 二首</title>,<text>早失榮名路。全身喪亂餘。生涯病裏促。世事夢中虛。得句思猶苦。逢秋計又踈。艱難携短策。時得步庭除。愁眼看秋色。心情自動悲。樹寒蟬欲咽。巢冷鷰將辭。時有重回信。人無再到期。昌黎非恨客。但作十懷詩。</text>
<title>江亭懷古 二首</title>,<text>暝色起高樓。有人樓上愁。蟬聲如怨雨。潭影政看秋。圓缺月長在。存亡時幾遒。傷心零落地。曾是少年遊。此地難頻過。愁懷可耐繁。臺今人獨古。江變石猶存。往事風欺燭。新秋月入門。羊生曾有見。不到謝公墩。</text>
<title>用張籍山中古寺韻</title>,<text>朱門已零落。碧瓦半飄飛。跡古碑猶在。年深祭更稀。陰廊居木客。幽砌覆苔衣。頭白林中老。時時掃榻歸。</text>
<title>思博山庄</title>,<text>竆老兼多事。山庄奈不容。淸溪一片月。蕭寺五更鍾。病葉鳴槐柳。寒香落芙蓉。何當一歸去。隨意撫孤松。</text>
<title>八月十五夜</title>,<text>仲秋端正月。冰影凈無瑕。蘇子空看小。韓公幸見多。嶺樓摩玉匣。咫尺對銀河。可惜姮娥寡。孤棲奈冷何。</text>
<title>聞鄭兵使鳳壽領農軍往益山</title>,<text>白髮郵亭路。秋風卷旆㫌。誰知一身膽。曾却萬胡兵。聖代無相戰。將軍有此行。何堪望關塞。雄劒匣中鳴。</text>
<title>久客還家</title>,<text>入室終無見。孤燈怨此生。渾鄰皆笑語。而我獨傷情。飢鼠潛乘壁。微螢閃過楹。歸來更愁絶。還羡客中行。</text>
<title>輓朴參軍</title>,<text>相親無貌敬。頭白好追隨。說病常憂肺。言心每解頤。誰知半夜禍。奄結百年悲。痛哭秋山暮。天乎此奈爲。</text>
<title>八月中旬出遊</title>,<text>凉秋蘇肺氣。歇馬坐崇阿。甘苦齊山果。靑黃半野禾。溪兒負笱去。田婦把鎌過。景物難堪賞。其於蕭瑟何。</text>
<title>守靜堂感懷</title>,<text>臺榭荒墟古。今來倍然。靑山微雨後。流水落花前。笑語誰相聞。酸心空復連。臨階還上馬。斜日更回鞭。</text>
<title>冬暖</title>,<text>但見日南至。未聽北風來。鳥多春後語。梅盡臘前開。卒歲身雖穩。傷時眼幾擡。曾見胡氏傳。無雪是天災。</text>
<title>量田</title>,<text>選擇行仁政。名臣下玉墀。不從遵守法。妄作變通規。潤色終無路。嚴刑但有威。民情大可見。早晩聖主知。</text>
<title>輓李三㤞</title>,<text>歇后好男子。頎然七尺強。言如不出口。飮若欲呑觴。名敎何須念。沉冥不足傷。只憐空絶世。孤塚托南鄕。</text>
<title>冬至</title>,<text>天上星躔易。人間亞歲新。陽生媒淑氣。關閉絶行塵。豆粥村家閙。椒花節序均。龜寒猶自縮。幾日更看春。</text>
<title>冬日偶吟 二首</title>,<text>無家常自歎。寒至更悲凉。厨冷盤飛雪。窓虛枕帶霜。塒傾雞上樹。粮盡鼠侵箱。賤妾元無狀。寒衣豈敢望。蒼茫埋日軸。陰氣漸看添。釀雪山容重。生風水態嚴。雁歸迷失陣。鳥宿亂爭簷。拈筆題詩句。霜威在指尖。</text>
<title>感懷 二首</title>,<text>歎息茅簷下。煩愁苦未開。蒼生眉可察。赤子髓將堆。徵稅星催戶。均田火燒荄。九重深似海。應不聽冬雷。竆陰催雨雪。天色漸看低。虎吼風從北。鴉翻日欲西。老來將戀子。寒至倍傷妻。空抱悲凉意。冥冥不敢啼。</text>
<title>贈金生從謙</title>,<text>莫難爲四六。知子學西京。繡句曾開眼。金聲尙入情。胡將百勝藝。未得一成名。剪拂終無路。相逢愧我生。</text>
<title>輓周生</title>,<text>不是比不周。胡然多怨尤。一鄕賢者好。三折病難瘳。毁譽心無怍。存亡恨未休。衰羸未往哭。聊以涕沾裘。</text>
<title>偶吟 二首</title>,<text>靜坐孤燈下。崎嶇笑此生。官惟九品職。田是一夫耕。歲晩添新恨。詩荒减舊名。經營多少事。臨老竟無成。寥落悲身世。何如感古情。竆冬十一月。深夜二三更。斷續鴻聲過。蒼茫月影橫。魂淸眠不得。欲臥更張檠。</text>
<title>卽事</title>,<text>惻惻幽房裏。寒衾獨夜情。年流餘一月。漏促已三更。撥火灰空冷。挑燈影不明。誰知方寸上。隱隱有長城。</text>
<title>次柳和甫贈鄭金堤韻</title>,<text>丹墀辭幾日。碧骨歲將餘。渡北看羣虎。移南見暴魚。方期籠卓茂。誰肯念郊居。聞說門前過。逢迎愧獨踈。附原韻自是髫年契。相逢十載餘。靑雲辭玉署。白首佩銅魚。父老歌新政。松筠鎖舊居。平生珍重意。臨老不相踈。</text>
<title>病中偶吟</title>,<text>少小多行怪。衰遲减尙虛。猶憐三尺劒。尙愛五車書。冬至病還至。歲除愁未除。倘逢花柳月。身世更何如。</text>
<title>戲題</title>,<text>誰謂詩千首。能輕萬戶侯。孟生辭北闕。蘇子困南州。嗜好雖相別。榮枯自不侔。男兒貴得志。何必坐竆愁。</text>
<title>寫懷</title>,<text>不自我先後。今時事可驚。交情飜似葉。讒說巧如笙。但見壽多辱。未聞仁則榮。深林如可到。麋鹿與從行。</text>
<title>贈姜進士嶷 二首</title>,<text>折取二蓮花。人皆以爲華。自慚非異骨。何幸得同家。睡雨常連袂。吟梅每共査。邇來罕相見。使我意紛挐。生涯將欲盡。身世苦迍邅。病數年前藥。愁牽別後筵。悲吟同楚客。寂寞等逃禪。休怪龍江上。昏朝望玉川。</text>
<title>寄林實之</title>,<text>病裏身無暇。閒中事更忙。梳頭要却熱。移席爲乘凉。每拈迎醫筆。頻看貯藥囊。晩來思小睡。聊復倚繩床。</text>
<title>歲除日贈友 二首</title>,<text>萬事終無賴。三生此一寒。殘年多閉戶。落日獨憑欄。浪詠詩無律。煩襟體未胖。何須同守歲。羞對頌花盤。廓落終何用。生涯老更寒。家貧唯有劒。才薄獨無官。吟苦曾如杜。傷深晩類潘。殘年看又過。心事若爲寬。</text>
<title>元日</title>,<text>不喜此元日。曾無惠我人。徒能催白髮。誰肯住靑春。去來如相信。驅除且未均。何顔居歲首。仁愛負蒼旻。</text>
<title>重過徐友 貞履 墓</title>,<text>寂寞徐君墓。悲凉苦竹邊。堦分蕭寺雨。碑對小村田。留劒人誰在。傳家事可憐。幽明頗異路。立馬但泫然。</text>
<title>望海寺詠漁燈</title>,<text>極目羅千點。悠揚近遠行。奪奇潛怪蜃。分㥘走長鯨。僧訝天無月。童喧水有星。良工雖欲畫。浩汗孰經營。</text>
<title>寄時淑</title>,<text>聞子一旬後。悲凉世事虛。哭妻禍莫修。失弟慟何如。㥘虎是傷虎。知魚猶在魚。衰遲難往見。聊復一沾裾。</text>
<title>出遊</title>,<text>強出非他意。爲憐春已闌。身騎三足馬。頭戴十年冠。闘草元無賴。看花自不寬。浮生眞一夢。時序又如丸。</text>
<title>次姜僉知水樂堂韻 二首</title>,<text>至樂元非外。昏朝對水烟。紅塵無地着。芳草與天連。但見漁爭席。誰聞吏索錢。風泉時有響。留作伯牙絃。不合老淸渭。胡然謝凌烟。中堂雖獨樂。甲第未嘗連。壯志初投筆。生涯晩乏錢。靑霞今已遠。遺恨在斷絃。</text>
<title>春晩出遊</title>,<text>聞說春將盡。開窓喜日和。倩人梳白髮。隨客過靑坡。困雨花姿淺。含虫鳥語訛。寥寥添得恨。浮世奈無多。</text>
<title>呈竹林李丈 瑨</title>,<text>商山遺一皓。意者是先生。酒量江無底。談鋒鬼有聲。延年無待藥。憂食不勞耕。來往湖山裏。閒閒杖屨輕。</text>
<title>送金注書上洛</title>,<text>暫見忽相送。其如草率何。南來猶薄産。西上亦悲歌。世路羊腸險。年光駟隙過。淸秋蓴未老。歸計莫蹉跎。</text>
<title>寄愼甫</title>,<text>涸轍寧相濕。衰遲各自悲。君猶謀夕食。我亦困春飢。別恨天應鑑。交情鬼可知。何當同白社。晨暮莫睽離。</text>
<title>元方伯 斗杓 求詩</title>,<text>休戚藩維重。恩榮節制專。華陽三掌月。河內一年天。末眷叨行館。逢場奈別筵。從前憂國語。倉卒未能宣。</text>
<title>江閣詠懷</title>,<text>春光留不得。高閣獨來登。興入殘花盡。愁連暮靄增。渡江雙去鳥。尋寺一歸僧。新舊酸辛恨。人間見未曾。</text>
<title>次石洲集再宿太初家韻</title>,<text>擧擧生同世。文章並有聲。芝蘭相許與。湖海幾逢迎。黃壤空埋骨。靑篇但記名。餘生一掬淚。重爲兩人傾。</text>
<title>贈廓如</title>,<text>寧論一月長。曾是十年交。雅論君冰玉。微才我斗筲。自憐身蹭蹬。莫恨誇喧呶。盡夕茅簷下。看梅月上梢。</text>
<title>贈晦之</title>,<text>此日還騷屑。孤村落木秋。無端君白髮。不改我靑眸。故故添詩病。看看减酒籌。浮生寧有幾。相對各生愁。</text>
<title>送子汝鈺赴憲府</title>,<text>見爾騎驄馬。中心喜更悲。家聲賴不墜。何日是歸期。願效風霜勁。無忘雨露私。秋光政蕭瑟。臨別淚如絲。</text>
<title>輓仁穆王后</title>,<text>倫紀重申後。天人母德和。蒼蠅齊女曉。黃鳥周妑歌。半夜空繭館。新陵慘玉 缺。臣民眞罔極。慈訓竟無何。</text>
<title>輓時淑妻</title>,<text>小谷居相近。閨中事可詳。食貧勞病骨。哭子斷柔腸。大化雖難免。歸魂此獨忙。悼亡曾未久。臨輓涕添行。</text>
<title>晩秋古寺</title>,<text>此寺吾所曾。重來恨未勝。陰廊秋有雨。寒殿夜無燈。興廢佛何力。守成僧莫能。古龕餘燭淚。飢鼠巧攀登。</text>
<title>贈聖源 二首</title>,<text>奇絶江西地。平生我二人。宅分南北巷。情結睦婣親。尋寺筇相幷。吟詩韻各新。百年無表𧟊。隨處見天眞。無心事耕稼。半菽是棲遑。野出思冬暖。家居怨夜長。客稀塵滿席。茅捲雨侵床。懶把殘書讀。時來獨炷香。</text>
<title>次玄洲大風韻</title>,<text>刁刁漸淅淅。山木亂相號。沙石渾相走。藩籬誰得牢。雄聲隨雷起。猛勢助秋高。最惜三間屋。茅飛灑江濤。</text>
<title>輓醉翁</title>,<text>汝兼今棄世。時日屬春暄。草碧王孫恨。花紅杜宇魂。幽明知已隔。出入與誰論。灑盡山陽淚。歸來獨掩門。</text>
<title>輓月峯</title>,<text>忠烈家聲大。文章世業傳。胡然埋白璧。不敢問蒼天。純粹人誰在。交遊事已遷。空將一掬淚。獨立暮江邊。</text>
<title>挽辛希淳</title>,<text>念子平生事。心中自鬱紆。朝家輕宿德。鄕里侮師儒。虎去狐相賀。松摧栢欲枯。幽寃終未雪。天地亦糢糊。</text>
<title>挽宋斗先</title>,<text>兩祖家聲遠。孱孫子與吾。猶承先世義。不作小嵇孤。存沒還如此。追遊亦已夫。自憐多病久。未得奠生芻。</text>
<title>輓曺同年 璲</title>,<text>短小猶精悍。平生臭味同。才高還忌滿。心遠反招竆。齊瑟功名闊。莊歌世事空。重泉終抱恨。烏嘯奈阿翁。</text>
<title>輓林實之大夫人</title>,<text>行是傳家得。名因敎子尊。葱厨曾有譽。經幔忽無言。桃誤三千壽。蘭留十五孫。綿綿當布慶。持此慰餘魂。</text>
<title>輓參奉高傅立</title>,<text>家世忠兼孝。南州第一人。淵源黃叔度。博洽李元賓。瓜葛曾相好。葭莩近更親。存亡嗟異路。誰與說天眞。</text>
<title>輓徐氏妹</title>,<text>外家無金玉。夫人獨擅奇。少時猶視母。老去始呼姨。盛德今冥漠。餘生重涕洟。難將四十字。瀉我百年悲。</text>
<title>挽金友南獻</title>,<text>髫髮相知早。松篁歲暮心。較年君稍後。言病我先沉。存沒遽如許。神明難可諶。平生勤苦志。今日與誰吟。</text>
<title>挽金精甫</title>,<text>次次親朋盡。今君又黃泉。那堪懷往事。不忍對新阡。似聽期期語。如看醉醉眠。弟兄連歲去。臨挽益酸然。</text>
<title>博山庄有懷</title>,<text>摧折兼愁思。餘生奈可持。三秋千鶴髮。萬事一烏皮。鳥倦歸無意。虫寒泣有時。山庄今再卜。臨水強吟詩。</text>
<title>過汝兼居。追後寄贈。</title>,<text>寥寥村巷靜。歷歷見柴關。雪擁踈籬曲。橋橫小水灣。世情深似海。交意重如山。望望空經過。君應待我還。</text>
<title>聞趙校理 備 到廣陵</title>,<text>白璧初售價。玄洲第二郞。曾看騎竹馬。今聞劈蓮房。水墨驚新榜。泥金輝舊鄕。自憐多病久。辜負說存亡。</text>
<title>贈鄕射金君</title>,<text>生世同花甲。言姻喜見葭。來書雖未數。去地則無多。杜老傷時淚。莊生悼別歌。相看兩白髮。萬事命如何。</text>
<title>南草</title>,<text>傳方無處考。黃籙未曾書。烏喙雖知害。鵝頭孰敢除。自非金石質。遭此火炎噓。胷海唯盃勺。何能救一車。</text>
<title>友人山庄</title>,<text>避喧思遠去。卜築近雲林。置局留佳客。開筵坐樹陰。觀魚憐比目。招鶴待淸音。試問紅塵老。白雲何不尋。</text>
<title>偶吟</title>,<text>未副幽棲志。竆居一巷深。柴門連日雨。烏几暮年心。病久人誰問。詩新忽自吟。愁來空獨立。春盡入巢禽。</text>
<title>贈汝兼</title>,<text>白玉冰壺月。平生此老翁。詩成山色裏。眠罷鳥聲中。俯仰心無怍。譏評耳若聾。秋潭時會席。相與說空空。</text>
<title>次石洲松棚韻</title>,<text>不有蒼髯庇。何堪赤日侵。卑枝添屋角。密葉借淸陰。豈但排炎暑。因兼聽瑟琴。從知歲寒節。到底感人深。</text>
<title>自笑</title>,<text>出門一大笑。我豈不知歟。得鹿還迷鹿。騎驢父覓驢。行身每如此。何事不爲虛。固合時人棄。離羣而索居。</text>
<title>哭林子淵</title>,<text>不謂遽如此。胡然而至斯。慇懃平日意。寂寞後來期。破屋魚山下。歸魂錦水湄。暮松應問我。爲說病支離。</text>
<title>辭院生索詩</title>,<text>吾衰知又甚。萬事已無爲。但有貧兼病。寧論賦與詩。叨承推奬分。自切愧歎私。聞說光山倅。文衡冠一時。</text>
<title>夢遊蘆山寺</title>,<text>夢入蘆山寺。依然坐上房。共僧談佛祖。招鶴見翺翔。瀑近衣全濕。松多月欲蒼。塵緣還自盡。榮辱兩相忘。</text>
<title>贈愼甫</title>,<text>與君成二老。來往幾多春。世事殘骸外。行裝野水濱。百年偕曠達。一室共淸貧。願入香山寺。三花掛兩巾。</text>
<title>述懷</title>,<text>霾雨連旬日。空堂獨愴神。祝兒蜂語切。哺子鷰心均。米盡還須粥。梁摧足可薪。生涯今止此。孤枕笑吾身。</text>
<title>宿隨緣寺</title>,<text>一宿隨緣寺。秋風半夜情。佛身唯舊面。僧語摠新聲。往事從誰問。羈懷觴處生。壁間無絶句。重愧十年名。</text>
<title>過水山村居</title>,<text>兩山圍野窄。一水抱村遙。立木分田界。橫槎作小橋。故人多寂寞。新計且蕭條。薄暮依依過。踈籬掛苦瓢。</text>
<title>書懷</title>,<text>撲筆還長嘯。崎嶇笑此身。孟生無骨相。韓子是竆人。病入淸秋緊。愁從落日新。升沉曾有定。莫作浪吟呻。</text>
<title>次淸溪梁大樸湧珍山韻</title>,<text>誰把雙尖玉。毿毿倚碧空。秦鞭難自力。禹斧未專功。北壓蘆峯近。南連漢挐通。羽人乘鶴背。疑或借天風。</text>
<title>自遣</title>,<text>猶堪詑鄕里。不恨久無能。敎子猶看貴。生孫又見曾。靑氊知有托。白首喜難勝。守分他何望。常如履薄冰。</text>
<title>贈張倅</title>,<text>良牧稱召杜。深恩及老郞。習家臨皁盖。簡齋借繩床。奈此瓜期滿。徒然別意長。殘骸誰與獨。寂寞掩溪堂。</text>
<title>書懷</title>,<text>此意向誰道。百年猶苦吟。鏡中多白髮。囊裏少黃金。世事雲將盡。生涯陸又沉。荒村日欲暮。獨立聽秋砧。</text>
<title>和聖源</title>,<text>隻影但自携。此懷誰得知。衰遲空此日。蕭瑟又秋時。腰瘦帶常緩。頭童冠自欹。君今捨我去。明月奈相思。</text>
<title>客情</title>,<text>西風生枕上。孤燭照床邊。不是棲棲者。何爲踽踽然。無端雙白鬢。有意一靑篇。落葉兼寒雨。終宵未得眠。</text>
<title>述懷</title>,<text>年年人事變。日日恨情加。自分明雙鬂。何事動二牙。有心看病葉。無意對閒花。蕭瑟兼孤寐。昏朝不在家。</text>
<title>題舍弟士魯新構壁上</title>,<text>小屋依林樾。風煙摠可憐。詩情芳草岸。漁思夕陽川。有此藏身地。何論負郭田。朋來時自遠。聊副學而篇。</text>
<title>送推刷官金博士</title>,<text>去去望平安。此時行路難。人情悔薄宦。國事礙高官。白雪歲將暮。北風天正寒。山中無過雁。書札若爲看。</text>
<title>輓吳正郞 益昌○二首</title>,<text>知公誰似我。我亦見公知。雅論金波靜。淸談玉露滋。方多從老志。忽復悼亡詩。病隔壺山幔。何緣奠一巵。年德俱宜尙。朝家奈未尊。湖山猶晩福。鄕里但嘉言。降世天何意。埋魂地可寃。分華知有約。不忍過深源。</text>
<title>過李長源家</title>,<text>知君臥不出。有此好田園。谷裏還幽谷。村前又別村。潭淸移樹影。竹密護柴門。屋角多晴哢。何須對客言。</text>
<title>過林奉事居</title>,<text>何地無泉石。蕭踈此別村。自然消世慮。非必避塵喧。竹路通樵路。梅園接菜園。移家吾計晩。獨立短籬根。</text>
<title>柳宜甫來宿</title>,<text>二十年前事。酸辛不欲宣。同穿車嶺屐。幾上錦江船。得失君無恨。衰遲我獨偏。相逢俱白髮。眽眽小燈前。</text>
<title>除夜</title>,<text>白雪西山寺。靑燈繡佛前。今宵唯舊歲。明日是來年。愁恨專爲主。歡情小自牽。煩僧休擊磬。聞了恐茫然。</text>
<title>自反</title>,<text>自反元無失。求全竟未全。中情甘出胯。雞筋奈安拳。衰朽今如此。侵陵勢自然。那堪橫逆至。三復孟軻篇。</text>
<title>贈舍弟士弼</title>,<text>一帶松林下。閒閒靜裏身。避人嫌避世。憂道不憂貧。梅愛枝柯古。書憐卷軸新。相隨唯白鳥。何處是紅塵。</text>
<title>贈醉翁汝兼</title>,<text>一逕通修火。三椽近水居。向花斟社酒。和雨剪春蔬。至老身常健。終年首不梳。靜觀朝暮意。猶恐病犂鋤。</text>
<title>感時</title>,<text>虺毒潛吹海。浮生又亂離。檀君走是策。杜老避何之。宅舊人非舊。年衰恨未衰。孤飛無羽翰。獨立淚如絲。</text>
<title>早春出遊</title>,<text>春引幽人起。枯筇野水前。沉疴今幾日。芳草又新年。酒興無何盡。詩情也或牽。衰顔無伴侶。回首却茫然。</text>
<title>用前韻。贈聖源二首。</title>,<text>自恨三生累。沉疴十載前。無端頻度臘。不喜又今年。草是春春綠。愁將日日牽。出遊君莫勸。臨水倍茫然。昨投西鄰宿。相知摠眼前。吾今憐白髮。子亦謝靑年。把酒愁難遣。憂時念自牽。何緣凈散地。高枕度蕭然。</text>
<title>次舍弟友參留宋師長韻</title>,<text>多君敎不倦。先知覺後知。聞聲曾已久。會面此何遲。莫以在陳歎。旋催歸魯期。如將留笈子。吾亦可言詩。</text>
<title>別金郞重五</title>,<text>衰暮何堪別。離亭白髮新。春來方惱恨。君去更傷神。細草危橋岸。斜陽野水濱。愁邊山海共。歸計莫逡巡。</text>
<title>記壁</title>,<text>政當春思亂。而又病侵驅。世事歸蕉鹿。流光過隙駒。自憐無勝况。何地有名區。願着荷衣去。超然謝俗徒。</text>
<title>詠松</title>,<text>菀翠臨丹壑。蟠根問幾時。留僧依老榦。借鶴峙高枝。爽籟風前壯。淸陰月下奇。畢宏今不在。誰畫偃蹇姿。</text>
<title>病劇永慕</title>,<text>人世誰無疾。天乎我獨寃。何能陪几席。况敢拜丘墳。風樹徒纏恨。慈烏奈報恩。速亡眞所欲。臨絶莫招魂。</text>
<title>桷懸寺</title>,<text>偶來尋野寺。半日竹樓間。椸掛懸鶉褐。門開顧馬山。僧談傳古跡。佛像煥新顔。幽鳥時相喚。令人學得閒。</text>
<title>出遊放懷</title>,<text>偶然穿柳去。沿㵎費吟詩。居士身輕後。東君日暖時。物外看天穩。人間踏地危。行行踈宕意。聊付野僧知。</text>
<title>自適</title>,<text>奕世羅王後。傳家有此身。年籌垂大耋。生産是中人。官至齋郞足。詩多拗字新。時來移野步。隨柳滿江春。</text>
<title>寄聖源</title>,<text>卒卒流光促。春風復幾時。憑君遊古寺。屈指待佳期。身老偏依杖。談閒半說詩。追隨寧可忽。人世少朋知。</text>
<title>遊山</title>,<text>強棄人間事。行春入遠山。逢僧危路畔。尋寺亂雲間。怪石依花立。淸泉抱樹灣。玆遊暫合意。明日不須還。</text>
<title>閒適</title>,<text>終年思避世。無事到心中。自許逃空者。爲憐造物翁。移松分舊土。護鶴借新籠。此味人知少。披襟獨向風。</text>
<title>書懷</title>,<text>寥寥竆巷裏。寂寞子雲居。病久多知藥。頭童亦廢梳。明知皆去盡。生理竟踈虛。鄰老還無意。留難種樹書。</text>
<title>遣懷</title>,<text>江岸風舒柳。園林雨發花。天時如有待。人事奈無涯。詩到新春减。愁從舊恨加。良朋皆鬼錄。誰復訪吾家。</text>
<title>春日卽事</title>,<text>地僻春常晩。人閒日亦長。草堂方管樂。孤枕夢羲皇。辨白時留客。糚黃每借僧。何須愁寂寞。閒坐獨焚香。</text>
<title>南村貧叟</title>,<text>逢亂無妻子。經荒失故園。筭年回甲子。誇産只雞孫。傍井要親汲。依籬爲作門。身名猶版籍。辛苦可堪論。</text>
<title>用前韻。譏富翁。</title>,<text>凶年知不殺。日日廣家園。牲酒酬田租。藩籬養竹孫。結交皆猾吏。容接是高門。未信官多役。財將巨萬論。</text>
<title>柳生泰翊來傳丁進士閒居</title>,<text>人言丁進士。湖海擅風流。不應勸之仕。未嘗辭出遊。望花行伴蝶。隨水坐盟鷗。願逐春波去。被蓑共釣舟。</text>
<title>鷲棲寺</title>,<text>山名同鷲嶺。騷客後千齡。古跡憑無路。新宮覺有靈。谷鳥知飯鼓。林鹿喜談經。桂子天香句。依然月下聽。</text>
<title>遣懷</title>,<text>萬慮歸蕉鹿。黔驢技又竆。鶉居終蕩析。藿食任疲癃。天固魔吾事。人誰惜此生。平生詩酒興。寂寞對春風。</text>
<title>寄和甫</title>,<text>涸轍難相沫。愁憂每逼躳。君爲杜老惰。我作孟生竆。往事悲齊瑟。前期笑越弓。參同今已晩。無面對荷翁。</text>
<title>久雨詩。寄八松尹公 二首。</title>,<text>傍風而上雨。十日困陰氛。牕畫丹靑屑。菌張縞素紋。衣裳全汚濕。書史盡披紛。一士誠難格。祈晴謾有文。濛濛十日雨。不下九年多。后土乾何以。皇天意欲加。無時見白日。隨處有黃河。山岳雖孤立。丘陵獨奈何。</text>
<title>病後寄八松 三首</title>,<text>病後稀相訪。竆簷坐似癡。蝶殘依亂菜。鶯老避高枝。論事空看劒。開襟獨詠詩。阿婆甚無意。時復告蠶飢。吾衰知又甚。世事已蒼茫。一語氣三引。百年愁萬方。功名歸白豕。時運厄黃楊。誰信少年日。臨場校崛強。寂寂無人問。茶烟繞鬢絲。鳥聲當午歇。荷葉被風欹。身老偏宜睡。吟多間好詩。鶉居爲計拙。何堪免春飢。</text>
<title>自歎成韻。寄八松。</title>,<text>咄咄空書字。虛堂坐似齊。多年唯病况。此夜又秋懷。獻策悲三黜。爭詩愧八叉。無人問幽獨。寂寞撫殘骸。</text>
<title>聖源家孤竹</title>,<text>不必蟠根大。蕭踈此亦奇。趙孤杵臼匿。周粟伯夷辭。朱鳳何時宿。蒼龍是處期。客來無一語。吟了衛風詩。</text>
<title>贈愼甫</title>,<text>四老亡一老。餘存有幾人。看吾身每病。見子食長貧。開口笑何日。滿腔愁暮春。平生俱薄命。惟願會相頻。</text>
<title>次玄洲村興 八首</title>,<text>甘雨知時節。凌泉夜夜生。農功寧後備。布穀恐先鳴。荒陌從風火。平田帶月耕。蓬芽方軟美。饁婦善調羹。右春移秧與拾麥。不恨事多䕺。月下牛無喘。雨中蓑有功。飯醪鄰里共。歌鼓暮朝通。白髮田翁在。逢人說屢豐。右夏雨侵蕉葉裂。霜飽豆萁枯。處處魚鰕好。家家棗栗俱。芋蘭歌激楚。樵牧醉喧呼。萬穀無風害。何關縣吏誅。右秋納采隨早晩。修室問安危。償債官先急。酬傭晩亦宜。負暄捫蝨穩。對竈飯牛遲。雉兔從鄰得。懸藏待臘時。右冬呼傭催食出。郊外日華浮。喧聒初塡巷。分張各向疇。犢將喚友去。犬獨伴翁留。社讌無多遠。壺醬少可休。右朝寥寥村巷靜。籬落枳花開。殫粟園無雀。經霾井有苔。困餘人欲息。饁罷犬先來。蝴蝶知多少。時從菜圃回。右晝牛背斜陽過。依依入巷門。薪芻依壯子。蓑笠付兒孫。徵酒嘲新少。占風上古原。喧喧多笑語。不覺度黃昏。右夕村荒天似墨。一犬待柴扉。汲水婦先至。驅牛翁始歸。防狸移桀木。避蝎臥蓑衣。自說農間事。明春可免饑。右夜</text>
<title>登樓觀漲</title>,<text>候晴騎馬出。觀水此登樓。野外無靑草。山間見白鷗。自然爲勝地。何處是瀛洲。如有從吾者。歸來買釣舟。</text>
<title>病甚</title>,<text>沉綿今至此。一死世所皆。壽是六旬後。官爲八品階。妻亡夫可往。兄歿弟當偕。三子兼三婿。何難葬我骸。</text>
<title>憫病</title>,<text>今日又明日。一年還百年。賢愚俱死耳。貴賤摠茫然。誕甚延生說。空虛集藥篇。由來千萬古。何者是眞仙。</text>
<title>自嘲</title>,<text>靜思身上事。自與盛年殊。酒量虛稱大。碁籌妄較輸。愛孫時譴子。憐馬每憎奴。未覺筋骸盡。功名若可圖。</text>
<title>寄聖源</title>,<text>萬事歸黃落。乾坤六十霜。詩書空刮目。藜藿但充腸。鄕黨誰加敬。行裝只可傷。時從年少輩。說盡舊淸狂。</text>
<title>草亭</title>,<text>草堂無客過。蕭瑟又秋天。將子低飛鷰。驚鸇遠引蟬。那堪此寂寞。可惜久沉綿。賴有兒孫大。時來坐枕邊。</text>
<title>家有奴名長世者死。避亂同苦。廬墓亦同。</title>,<text>兩地奔遑日。三年泣血時。依持如手足。朝夕共寒飢。奄忽終無見。循良更有誰。酬勞吾未克。慚慟奈何爲。</text>
<title>除禧陵參奉。病未肅謝。</title>,<text>久墜靑雲志。林居已十霜。朝廷猶記憶。香火又齋郞。踈散今如此。恩私詎敢當。徒然違北去。松栢夢中蒼。</text>
<title>偶吟</title>,<text>山樓聊岸幘。秋思已無竆。木葉俱鳴雨。蟬聲暫息風。生涯殘夢裏。時事短歌中。返照飜江壁。歸雲處處紅。</text>
<title>深夜</title>,<text>坐看孤燈盡。秋色已殘更。暗壁蛩將歇。高林露欲淸。光陰愁裏促。心事夢中驚。倦睡何曾着。寒雞又一聲。</text>
<title>七月諱辰。宿江舍。</title>,<text>素月光如晝。幽軒夜已深。悲哀例此夕。蕭瑟又秋襟。露重螢依草。風輕鳥墜林。淸齋寧有夢。因着曉寒侵。</text>
<title>秋雨後</title>,<text>驟雨初收腳。微風斷復吹。披襟開戶牖。扶杖步園池。飢雀窺新果。驚蟬捨舊枝。淸愁非不足。今夕又添悲。</text>
<title>院中雨夜</title>,<text>淫霖秋更甚。虛閣夜沈沈。鳥宿風梢亂。蛩吟露草深。生涯悲晩節。世事異初心。悄悄終無寐。時時也苦吟。</text>
<title>偶吟 二首</title>,<text>多病兼愁思。平生此廢廬。自知竆有鬼。何恨食無魚。破壁蛩催織。空庭鳥記書。淸秋政蕭瑟。身世更何如。何堪久寂寞。蕭瑟又秋時。抹摋身名晩。疲羸藥效遲。雨餘還有雨。詩罷更無詩。日日無相問。幽懷祇自知。</text>
<title>山寺口呼</title>,<text>落葉西山寺。巖居在百層。高懸新架屋。羅拜舊知僧。待月頻開戶。觀碁幾剪燈。玆遊眞一幸。今夜睡何能。</text>
<title>夢登湖上雪樓。得一句。覺後仍尾之。</title>,<text>借問艤船者。玆樓誰氏家。生平夢不到。此日興如何。積雪堆成岸。寒潮退作沙。淸詩吟未了。江日已西斜。</text>
<title>冬夜</title>,<text>格格風生幌。竆陰釀作霾。悠揚燈是伴。驚叫雁猶偕。草草平生事。凉凉此夜懷。艱危今更甚。何地養殘骸。</text>
<title>贈舍弟士魯</title>,<text>看君三日內。稠疊一家榮。喜悅雖常理。憂疑獨我情。謙虛須抑損。神鬼瞰高明。素是楊州鶴。人間不可並。</text>
<title>讀屈原，伯夷傳。</title>,<text>往事留靑史。晴牕淚欲滋。澤邊吟幾苦。山上命何衰。主暗何爲此。時危可取斯。蕭條魂萬古。空使後人悲。</text>
<title>冬至寫懷</title>,<text>風燈猶爍爍。孤館獨支頤。陽一排陰夜。雞三唱曉時。物終還有始。人病更添衰。所得嗟無補。寒厨豆粥遲。</text>
<title>雪景</title>,<text>五色惟存一。乾坤盡白波。人行無影月。鳥宿不香花。試問柵中入。何如橋上過。詩情與酒興。今日兩蹉跎。</text>
<title>聞變 丙子亂</title>,<text>彗孛乾文動。時當兩雪䨦。防關太闊遠。行幸勢蒼黃。宮女啼冰上。王孫泣路傍。天乎吾赤子。今日是何殃。</text>
<title>人日曉吟 丁丑</title>,<text>鬱鬱兼寥落。挑燈坐臥頻。丑年時又丑。人日我何人。恐作兵前夢。愁逢亂後春。生憎無意鳥。窓外一聲新。</text>
<title>咸平道中</title>,<text>草草檀公策。間關海際行。靑山猶舊面。芳草又何情。漠漠歸期遠。昏昏瘴氣侵。官軍頻自潰。無路靜氛祲。</text>
<title>感恨</title>,<text>南漢城中事。聞來恨未伸。竄身多武士。躡足欠謀臣。聖慮徘徊久。軍情畏懼均。終然天不助。白日漲胡塵。</text>
<title>述懷</title>,<text>壹鬱誰相語。寥寥欲了春。傷時增戀主。多病苦思人。洗甲知無日。生丁此不辰。看花空濺淚。竆巷獨吟呻。</text>
<title>尋寺 二首</title>,<text>軟綠藏山腹。招提上幾層。見泉流出漸。知雨夜來增。佛殿更新佛。僧房間舊僧。留情曾有檻。今日獨來憑。遭亂愁逾萬。行春節盡三。草香蜂附石。苔滑鹿投潭。尙怪詩還澁。持危杖却尖。逢僧坐澗底。落日見晴嵐。</text>
<title>追記咸平道中韻</title>,<text>世亂今如此。謀生更若何。問程愁水遠。爲客見山多。天險終難恃。柴門恐未過。潛心唯默禱。看劒有時歌。</text>
<title>感吟</title>,<text>朝野艱虞日。乾坤獨倚樓。天時寧少暇。人世奈多愁。暖氣催秧夏。輕寒近麥秋。靑山猶聞哭。閭里廢鋤耰。</text>
<title>蜂王</title>,<text>敦朴茅茨下。桐宮畫野分。興亡寧恃險。成敗摠由勤。爲市休功刀。趨衙點衆軍。稱王知不僭。治化竟氤氳。</text>
<title>江樓寫懷</title>,<text>幽意忽不愜。獨憑江上欄。靑山猶萬古。殘日已三竿。世事頭空白。生涯老更寒。煩愁還極目。何地解吾顔。</text>
<title>晩起</title>,<text>晩起尋藜杖。柴門節序移。笋尖穿地早。松老散花遲。惻惻臨歧恨。茫茫踏草詩。歸家宜閉戶。一出一添悲。</text>
<title>世網</title>,<text>世網還多目。餘生更若何。高飛難遠去。獨立但悲歌。書劒俱非用。衣冠且不和。無知寧似草。風雨亂山阿。</text>
<title>過故李節度 宗胤 墓</title>,<text>七路諸軍節。當朝寵渥新。誰知絶世骨。埋此斷壠春。鼎食纔蕉奠。親兵但石人。殘碑對立久。終日撫苔錢。</text>
<title>亂後感懷</title>,<text>不自我先後。忽然時事終。秦功徒取上。漢策果無中。名義日將紊。是非誰復同。悲歌空壹鬱。前路暗西東。</text>
<title>蜀魄</title>,<text>蜀魄聲聲苦。千年恨未央。得非懷社稷。無乃戀嬪嬙。啼血山河異。思歸道路長。今宵轉嗚咽。松月政蒼茫。</text>
<title>偶吟 三首</title>,<text>偶到孤松下。園林已夕陰。鳥還如有意。雲去本無心。護藥添新法。題詩减舊吟。生平謀計拙。何處好開衿。人世知音少。林泉歲却深。身寒惟起粟。囊倒素無金。抱恨言多楚。離羣伴是禽。時時遇風景。聊作短長吟。長夏惟高枕。柴門更寂寥。雨晴鶯語滑。風亂菜花飄。志氣曾知减。皮膚轉覺消。自然人事少。何必厭煩囂。</text>
<title>聞說</title>,<text>聞說日東國。年來好讀書。家家無劒客。處處見儒裾。變俗斯爲貴。交鄰庶不踈。尊賢亦可尙。牛栗問何如。</text>
<title>春日。憶李 澂 池塘。</title>,<text>山晝長如歲。幽蘭獨臥時。碧迷眠竹穩。紅濕落荷遲。不是多淸福。何緣卜此池。自憐衰朽甚。咫尺阻吟詩。</text>
<title>江樓夜懷</title>,<text>久厭村居僻。來登水上樓。山風呼密葉。江雨壓長洲。悄悄還無睡。茫茫更有愁。龍神眞戲劇。憎我一宵留。</text>
<title>聞元監司 斗杓 病臥</title>,<text>曁曁原州伯。當朝第一人。艱危曾識面。離合每傷神。麟閣丹靑舊。棠陰蔽芾新。應憐衰白老。嬰疾暮江濱。</text>
<title>驟雨</title>,<text>驚雹鞭龍起。吾廬害最先。土崩床闕足。天漏屋摧椽。婢戴空盎立。兒蒙束楚跧。老翁猶不變。題作驟雨篇。</text>
<title>漲後眺望</title>,<text>江漲朝初落。依微見水家。魚龍還舊穴。鷗鷺戲新沙。樹護危堤偃。苴棲亂石斜。平波猶極目。直欲泛仙槎。</text>
<title>久雨</title>,<text>極備還如此。傷時涕不竆。夏來誰見月。春後轉多風。望野無耕叟。看山有釣翁。農民皆失業。何以見豐年。</text>
<title>積雨晴</title>,<text>積雨初收腳。山樓始見天。露搖新起竹。風直半欹蓮。哺雀離還合。鳴蟬斷復連。幽溪知得水。林外漸涓涓。</text>
<title>次邊元禮韻</title>,<text>山人烏有村。仙鶴本無羣。灑落羊何韻。雄奇班馬文。養魚依藻活。馴雀近階喧。網漏遺丹鳳。南風未盡薰。附原韻龍江江上村。雙老與鷗羣。倚馬題新句。分魚點古文。身閒鹿門靜。跡謝鳳城喧。家卜牛鳴地。鶯遷晉鄙薰。</text>
<title>又</title>,<text>吾友邊元禮。棲遲江上村。閒情同謝眺。詩思邁崔羣。近久違淸覿。何緣爽塵氛。朝來得數紙。如對一床論。附原韻伊人逈出俗。宛在水南村。大器違鵷列。閒情友鹿羣。千篇弄花月。一室謝塵氛。末路無知己。心交與子論。</text>
<title>記夢</title>,<text>雨中聊得睡。一體變須臾。似蝶元非蝶。如吾豈識吾。浮遊無住着。寂寞謝朋徒。可笑依俙裏。高官與腐儒。</text>
<title>季弟士龍家言懷</title>,<text>自是成衰朽。愁憂乃更侵。事多忙後錯。詩或偶然吟。心恙添新火。囊資减舊金。憐渠無故在。風雨幸同衾。</text>
<title>憶李結城</title>,<text>此老今荒野。誰憐臥草廬。春秋三傳筆。朝夕一盤蔬。欲識憂時語。當看去歲疏。朝廷輕宿德。雖切竟何如。</text>
<title>病木</title>,<text>可惜園中樹。年來苦心多。北枝曾雪虐。南葉且霜過。已許生虫蟻。從他絶蔦蘿。栽培無造化。終日獨摩挲。</text>
<title>聖源草亭 二首</title>,<text>石門秋氣早。村巷更蕭騷。次次收黃稻。閒閒對白醪。鉤簾看雁。將棘護葡萄。園栗今將罅。逢人問山刀。患胃全忘食。今來好飮飧。黃雞堆骨節。白酒美容顔。此是衰年幸。能無半日歡。黃昏始上馬。新月照林端。</text>
<title>憶宗人市西 璇</title>,<text>市西金夫子。魁梧有古風。平生同壯志。今日各衰翁。鶴髮三秋後。鶉居百歲中。相思無羽翰。却羡向南鴻。</text>
<title>詠懷</title>,<text>喪亂不堪說。浮生方覺危。悲歌無地托。孤劒有誰知。自是夢中夢。何須棋上棋。秋懷更蕭瑟。隨處每增悲。</text>
<title>秋思</title>,<text>歲月催陰律。踈廬又入秋。雨侵山果落。風引水螢流。夜永挑殘火。身寒撫弊裘。一年餘幾日。辛苦病難瘳。</text>
<title>秋懷</title>,<text>棲棲無樂土。咄咄歎餘生。白髮非公道。靑山亦世情。驚心聞落葉。拭淚對殘英。蟋蟀從何意。終宵向我鳴。</text>
<title>登高 二首</title>,<text>重陽唯獨酌。誰訪此寒翁。山赤龍藏雨。江翻岸落風。黃花佳節暮。白首壯心竆。多少悲凉事。茫然夕照中。強欲登高去。如船遇逆風。佳辰身獨老。落日意無竆。誰把黃花酒。相酬白髮翁。羞將沾淚眼。移入少年䕺。</text>
<title>晩菊</title>,<text>多情今日菊。氣節倍淸高。似識重陽早。遲開十月交。非關霜下傑。可作雪中豪。正席宜相對。何須泛白醪。</text>
<title>有懷 二首</title>,<text>聞說西來報。心中少可平。皇威宣萬里。廟筭聳三京。露洗妖氛豁。風從義氣鳴。懸知龍骨大。不復渡昌城。有生知有死。七十近階梯。服藥身常困。爲家計未齊。殘秋虫共咽。永夜月同凄。每欲孤飛去。松雲伴鶴棲。</text>
<title>次金舍人</title>,<text>聞子來傍縣。誅茅起草堂。有誰傳菜把。無地借繩床。別恨逢秋雨。離情阻夕陽。深慚魚喣沫。獨立淚盈眶。附原韻南北東西客。餘生老此堂。檻前雲出峀。庭畔水侵床。種竹憐凌雪。栽葵愛向陽。干戈君莫說。危涕自盈眶。</text>
<title>又次金舍人</title>,<text>歎息中書老。能來樂在阿。世緣方覺淺。幽事漸看多。合幷雖天與。逢迎奈病何。淸秋今已暮。咫尺未相過。附原韻亂離身仍遠。端居詠在阿。鬢毛今日變。秋色去年多。縱欲歡娛甚。其如感慨何。寒簷虛對月。佳節夢中過。</text>
<title>贈金舍人</title>,<text>一嶺天限固。三秋今忽過。艱危爲客慣。離別奈情何。回首水空遠。出門雲更多。斜陽猶勝我。每夕下君家。</text>
<title>隨緣寺。次聖源韻。</title>,<text>披榛尋石路。寒上此高樓。落葉飄塡壑。飢鼯訴別秋。時危空濺淚。歲晩更添愁。喜子同遊賞。淸詩更寡儔。</text>
<title>用前韻。送子掌令赴西。</title>,<text>驄馬追前武。翩翩向玉樓。當吾多病日。見爾得言秋。恩義知相奪。分離不足愁。牽裾與折檻。直氣幸無儔。</text>
<title>博山庄有懷</title>,<text>舊日幽棲地。重來作小村。濯湘盤谷水。芋栗錦溪園。不是逃名姓。端宜避世煩。只憐山婦歿。寒煖有誰論。</text>
<title>過醉翁故墟</title>,<text>自從多病後。懽意固無多。况此秋風路。重經故友家。貯愁聞落葉。拭淚對寒花。來往從前事。空看夕照斜。</text>
<title>重陽前一日</title>,<text>朝來忽惆悵。明日是重陽。白酒家家好。黃花處處香。自知非健骨。無計上高崗。獨坐幽軒裏。呼兒洗茗鐺。</text>
<title>軟西寺瀉懷</title>,<text>細路何時盡。斜陽已半山。僧歸紅葉裏。鍾動白雲間。乘興還無興。求閒不是閒。明朝更出洞。依舊在塵寰。</text>
<title>次聖源韻</title>,<text>落葉西山寺。思君倍黯然。淸愁知此夜。佳句是曾年。伴影惟殘燭。論心秖老禪。平生同出入。悔我獨來先。</text>
<title>傷歎</title>,<text>東海終難蹈。昏朝秖自悲。山河餘恥在。廊廟大臣誰。荏苒年將暮。陵夷勢莫支。龍樓空曉色。鶴駕返無期。</text>
<title>哀奇士偉</title>,<text>樸直兼柔善。奇中每見奇。尋秋曾共宿。臘雪又相期。不料丁年訃。那堪辰日悲。誰言賢有後。天道本無知。</text>
<title>輓金卿老</title>,<text>七十猶康健。持喪盡禮儀。那知一夜病。奄結百年悲。儕友今無幾。循良更有誰。時時共記憶。破屋小溪湄。</text>
<title>寫恨</title>,<text>本身如寄耳。餘日固無多。貧寠政如此。衰遲今奈何。還丹非可試。垂白任從他。終歲猶多亂。時時撫劒歌。</text>
<title>傷時</title>,<text>板蕩今如此。朝臣欠大材。兵戈纔見罷。漕輓但相催。天意終難測。民生實可哀。叫閽無少助。搔首獨徘徊。</text>
<title>愼甫家醉吟</title>,<text>炎熱何來此。情深路豈難。快眠知簟冷。蠲渴喜泉寒。細酌非關酒。相親不欲冠。亂離心久死。惟此片時歡。</text>
<title>輓洞人</title>,<text>我昔移來此。君先巷南居。老猶開舊面。貧尙過新蔬。每欲魚吹沫。俄看雉繪輿。空將衰白淚。寂寞灑前裾。</text>
<title>除夜有懷</title>,<text>半分新舊夜。無限古今悲。爆竹家家火。驅儺處處兒。漸看燈影盡。還喜漏聲遲。不用人來賀。春愁預自知。</text>
<title>次晩翁冬至韻</title>,<text>默計年時日。吾生也不辰。管陽雖夜復。宮樂欠天匀。豆粥纔從俗。椒盤奈未新。閉關無一語。知是此何人。</text>
<title>輓金南銑 以逃軍長官被刑</title>,<text>公山鶴唳日。誰肯退還屯。自恨無軍將。終爲犯律人。元戎猶貸死。褊將獨非民。慟哭重泉下。高堂有老親。</text>
<title>次晩叟韻</title>,<text>乘夜尋前約。北風衣袖寒。短僮僵絶澗。羸馬㥘重巒。交情曾異衆。行路豈辭難。到寺招僧起。樓前月色完。附晩叟原韻孰云冬日愛。山路朔風寒。念子同懽興。忘君度疊巒。長年貽阻久。短景說懷難。鳳寺道非遠。前遊倘後完。</text>
<title>深夜訪晩叟</title>,<text>午夜深山路。崎嶇上石磴。聽鍾知近寺。看馬訝崩橋。流月回無術。寒僧喚不應。多情惟此老。吟苦幾添燈。</text>
<title>次晩叟韻</title>,<text>初年吾以降。曾見太平春。玉帛通中國。衣冠作偉人。誰知文物地。終作犬戎臣。不恨無中策。長嗟我不辰。</text>
<title>寒朝有感</title>,<text>擁爐牕前坐。北風窓外喧。南涯猶若是。西塞更何言。冷落行人信。悲凉義士魂。誰將鄒子律。邊土布春溫。</text>
<title>次聖源山寺夜話韻</title>,<text>伊昔西山寺。寒花九秋深。靑牛同出路。白鶴共棲林。多少燈前話。無非亂後心。終宵鍾子耳。喜聽伯牙琴。</text>
<title>次諸公韻</title>,<text>東南分一巷。占得碩人寬。愧我爲詩拙。多君取友端。如何長作別。奈爾未成懽。錢租今將畢。無勞畏縣官。</text>
<title>大冬山寺。詠栢。</title>,<text>頑雲埋日軸。朔氣滿靑空。萬樹飛禽盡。千山死瓦同。水舂冰作碓。雲寺雪爲宮。愛爾林中栢。扶持倚烈風。</text>
<title>次晩叟韻</title>,<text>古道終難復。人間怪鬼多。兵戈時事變。功利世情訛。綿蕝誰從野。乖張但起波。淳風死已久。而子獨如何。</text>
<title>送林晉州 堜○承旨</title>,<text>重鎭資英俊。殊恩寵節旄。天時當臘月。官序自秋曹。路出花開遠。山連楓岳高。湖庄應在目。歸及煖波濤。</text>
<title>謝尹副學 文擧 來訪</title>,<text>相見各頭白。喜餘心孔悲。一年來又再。斜日去還遲。世路竆何怨。交情老不衰。春江同起柁。臨別更相期。</text>
<title>聞雁有感</title>,<text>不是南中物。何從北地來。未傳蘇武信。空使杜陵哀。飮啄雖云樂。繒羅或可灾。汝陽今寂寞。唐苑等閒回。</text>
<title>都人語</title>,<text>何以謂之使。衣冠非昔時。彩棚雖古禮。戎服豈前規。但見採花去。未聞持筆隨。城南回首望。不覺淚沾頤。</text>
<title>還家詠懷</title>,<text>憶曾避地日。隨處任消魂。行在難聞信。軍情易做言。寧知有今日。各自保田園。却恨衰遲甚。無緣報主恩。</text>
<title>早行博山道中</title>,<text>乃爾朝寒甚。如何又出門。獺歸冰欲裂。鴉起樹初喧。自是悲殘骨。無緣棄世煩。靡日過峻坂。茅屋小山根。</text>
<title>獨坐</title>,<text>歲月催新律。山村此索居。生涯兵亂後。心事老病餘。霧雨衣裳濕。風霜戶牖虛。茅簷恒獨坐。誰見丈人車。</text>
<title>大雪</title>,<text>白雪滿深谷。陰風鳴樹林。生涯同老釋。飮啄似寒禽。爐上時添火。窓前獨語心。一年餘數月。愁恨更難禁。</text>
<title>偶題 三首</title>,<text>破屋盧仝是。淸詩愧未同。庭寒雞啄雪。園靜鳥呼風。處世無三樂。從身有五竆。長年空抱病。頹臥笑如弓。山行六七里。茅屋數三間。計活貧何怨。棲遲老更閒。有林皆藥草。無客訪柴關。所樂如斯耳。何須羡玉班。丹忱勞拱北。壯志失圖南。賈涕空流二。韓書已上三。幽居尙晩節。誰與共玄談。默坐松欄下。怊然見暮嵐。</text>
<title>感懷</title>,<text>干城代不乏。宗社賴扶持。羅季生方慶。麗朝在乙支。山河猶古態。英傑降何時。兵甲雖堅利。侵凌每到斯。</text>
<title>除夜</title>,<text>剪燈寒窓下。三更至四更。今宵唯舊歲。明日是新正。一筭還無用。千愁奈又生。東邊無好報。何者是干城。</text>
<title>病中。次晩叟除夕韻。</title>,<text>今夕知何夕。半分新舊年。鍾音思緩報。燭淚怨催燃。鳳曆餘無幾。龍躔動欲遷。送迎俱是恨。誰作片時眠。</text>
<title>酬杞泉人日見寄</title>,<text>客日逢今日。新堂異舊堂。病身元未快。弱念更難強。憶弟頻回首。懷兒足斷腸。公詩何所聞。謂我尙平康。</text>
<title>人日吟</title>,<text>流來有佳號。今世是何人。覽節猶依舊。看眉未盡伸。西塞村烟絶。東洋羽牒頻。皇皇惟上帝。曾不惠吾民。</text>
<title>敦排山</title>,<text>玆山如削玉。名號亦多情。開張何歲月。扶護有神明。春夏形容富。秋冬氣骨淸。殘生移卜晩。晨夕對崢嶸。</text>
<title>春思</title>,<text>淑景催和氣。輕風弄晩晴。澤鴻辭舊渚。山鳥語新情。等是逢佳節。何如息戰爭。時危無好思。寂寞送餘生。</text>
<title>哭羅生</title>,<text>短折雖知命。如君實可憐。兒生纔閱月。親老已臨年。破屋椽將落。寒妻病甚綿。人間多少恨。冥漠若爲傳。</text>
<title>偶吟</title>,<text>衆人皆有事。而我獨無心。雨裏支頤睡。燈前抱膝吟。近籬憐野蓿。窺戶愛山禽。寂寂聊消日。時時幽事尋。</text>
<title>野老語</title>,<text>野老何分別。恒言哂廟堂。輕南虛勇敢。重北每驚惶。鉞甲雖云壯。丸兵詎可當。曾經壬辰禍。不下丙午殃。</text>
<title>傷時</title>,<text>板蕩今如此。朝臣欠大材。兵戈纔見罷。漕輓但相催。天意終難測。民生實可哀。叫閽無少助。搔首獨徘徊。</text>
<title>家兒汝鈺以司諫赴召</title>,<text>猗我曾高祖。俱爲此諫臣。誰言傳數世。爾亦踵淸塵。漸覺天恩重。定知物議新。殘年難制淚。悲喜倍沾巾。</text>
<title>孟夏始還家</title>,<text>三春猶避寓。今日始還家。宿病終難减。煩襟此轉多。窓穿寧有紙。田旱奈無禾。生産尤踈闊。今來事更嗟。</text>
<title>守靜堂詠懷</title>,<text>寂寞幽欄檻。阿誰問老翁。亂鶯飜密葉。戲蝶倒輕風。急節今年半。沉病去歲同。無緣得佳句。終日苦吟中。</text>
<title>寫恨</title>,<text>亂離加數歲。無日不潸然。底處埋愁地。何時悔禍天。病深虛貿藥。吟苦未連篇。願入維摩室。焚香凈六塵。</text>
<title>憫病</title>,<text>一病無冬夏。何曾異始初。遇風常外感。因飮每中虛。陳藥時時棄。殘糜頓頓餘。人生而至此。心事更何如。</text>
<title>演雅偶吟</title>,<text>槐安孤夢冷。幽事付農桑。節序當蒲月。棲遲是竹床。雨知新稻長。風覺小蓮香。時復憑梧几。閒披種菊方。</text>
<title>觀農</title>,<text>田家得小雨。溝畝會涓流。農節今何晩。人功詎可休。負秧翁似草。載耟馬如牛。處處喧歌鼓。忙忙望有秋。</text>
<title>聞子司諫赴西</title>,<text>關路艱如棘。炎天六月曦。有生知有別。憂國不憂私。文子三思日。蘇卿一節時。茫茫沙塞外。豈敢計歸期。</text>
<title>招兒司諫</title>,<text>家世三司諫。聯綿六代間。聲名旣不忝。淪滯亦無關。試問薇垣興。何如農畝閒。吾衰且惜別。晨夕望刀環。</text>
<title>贈農僧</title>,<text>赤汗迷雙眼。黃塵染素襟。沙彌爲饁婦。呼唱是觀音。不是無生理。都緣有慾心。科科逢笑侮。莫若在深林。</text>
<title>遣懷寄聖源</title>,<text>忽忽多悲憤。此心知者稀。高風無羽翰。何處可依歸。身在卽憂患。道修方是非。寧爲雙白鳥。終日坐苔磯。</text>
<title>自道</title>,<text>自恨無奇節。平生懈惰容。三間風雨屋。十里去來蹤。謹疾還多疾。爲農實厲農。竆詩空結習。日夕費噞喁。</text>
<title>夜吟</title>,<text>悄悄空延佇。山樓月上遲。政當三伏夜。將至五更時。草砌虫無語。風林虎有威。僑居今已久。一念在言歸。</text>
<title>筆巖書院重營後有感</title>,<text>百歲猶親炙。依歸自少年。無端回祿禍。不敢向人傳。幸得新樑屹。依然古杏邊。將期吾道復。敦事賴諸賢。</text>
<title>傷時作</title>,<text>生丁多亂日。無力掃氛芒。所噉同諸葛。傷時過草堂。悲歌空激切。寃淚只沱滂。殘命絲毫是。中心老更狂。</text>
<title>偶吟</title>,<text>身老還無事。衰遲不足悲。編茅乘漏屋。持棘補踈籬。籠貯三年艾。篇留七月詩。携兒時獨出。林下拾殘梨。</text>
<title>題象村集後</title>,<text>晩見象村集。披來淚欲滋。贖金論事切。爲纍處身奇。白璧今何壤。靑篇是楚辭。斷絃誰可續。空使後人悲。</text>
<title>仲秋月</title>,<text>中秋端正月。十分好婆娑。玉露橫蟾殿。金風掃鵲河。自憐今日病。辜負一年多。對影非無願。殘骸奈冷何。</text>
<title>偶吟</title>,<text>息交仍屛跡。於世是何人。晨絶僧來謁。門多客去嗔。自能甘寂寞。猶足耐寒貧。賴有兒孫大。來遺棗栗頻。</text>
<title>姜氏亭上韻</title>,<text>等是閒居志。名區得所先。幽貞期獨樂。經濟付諸賢。苦節千竿竹。寒容八月蓮。何由分隙地。琴鶴共盤旋。</text>
<title>偶題</title>,<text>薄産隨時减。竆愁逐日滋。十千無美酒。三百但新詩。瑟縮同龜伏。淸羸異鶴姿。逢秋尤寂寞。誰與話心期。</text>
<title>江樓寫懷 二首</title>,<text>天際斜陽暮。高樓倚夕風。人烟前後異。秋色古今同。水縮魚龍穴。林寒烏鵲䕺。悲傷無乃過。詩句未能工。虛亭留數日。日日倍添傷。秋意方蕭瑟。人煙漸緲茫。江風朝捲石。山雨夜鳴岡。坐覺重陽近。何必索酒觴。</text>
<title>聞鴈</title>,<text>南來知幾日。爲爾更傷神。影冷寒波夕。聲悲落月晨。雪霜寧少假。繒繳巧相因。就煖雖云計。危機恐誤身。</text>
<title>贈訓導金伯見</title>,<text>可惜西家老。平生氣味淳。臨碁忘勝負。得酒暫逡巡。稟賦眞三代。淸貧最四鄰。年荒無斗粟。爲爾更傷神。</text>
<title>曉月</title>,<text>向晩無完魄。纖輝漸欲沉。兔應嫌夜永。蟾亦怨秋深。慘惔雲鴻背。依微野水心。虧盈知有度。不必對長吟。</text>
<title>孤雁詩。寄晦卿。</title>,<text>可惜南來雁。離羣可奈何。羽毛同病鶴。飮啄愧昏鴉。洲渚元非故。風霜比若多。孤飛迷去路。繒繳恐將加。</text>
<title>輓朴上舍 榮霖 妻</title>,<text>上舍稠中見。含悽懇我前。亡人當有輓。而子可無篇。世誼居兼近。閨儀聞所先。稱揚非不願。傷虎意茫然。</text>
<title>貧舂</title>,<text>殘粟多芒刺。侵更𥳽復揚。砧寒聲不遠。薪濕火無光。逐母兒牽後。占糠犬在傍。阿翁時誡婦。朋日乃輸倉。</text>
<title>偶吟</title>,<text>白髮今如許。人間萬事昏。竆通寧有望。生死了無分。夜字挑燈見。晨雞出戶聞。惟祈時事定。饘粥臥山村。</text>
<title>輓鄭說書 日成 妻</title>,<text>記得豐川老。時時說有齊。于歸泉水隔。宜室儀範偕。鳧鴈賓初席。蘋蘩祝上階。無端潘淚逬。金浦玉將埋。</text>
<title>寄舍人金晦卿</title>,<text>抆數當朝傑。非公倒指誰。羊腸怨世路。驢背送生涯。每値黃花節。空吟白雁詩。相知無似我。而又阻佳期。</text>
<title>傷時作 二首</title>,<text>散雹驚環土。頑雲漲碧霄。忽晴復忽雨。連日又連宵。無備凶如許。陽陰苦未調。水中人摘穗。閭巷轉蕭條。人事何須恨。天時亦自紛。空然多變態。誰謂各平分。秋雨如春雨。冬雲似夏雲。那堪茅屋下。搔首望妖氛。</text>
<title>冬夜獨吟 二首</title>,<text>永夜蒲團冷。元非入定僧。愁城勞百戰。詩壘退千層。凍雨時侵壁。陰風每覆燈。歸鴻莫驚叫。恐爾掩寒繒。萬事唯高枕。寥寥一野僧。殘更心暗數。幽夢感無憑。飢鼠潛移粟。寒虫偶撲燈。聞雞誰可蹴。空撫劒鋒稜。</text>
<title>輓宋生德奎妻</title>,<text>凶訃其眞是。天乎何至斯。家聲曾聞厚。年筭未云衰。堂上白頭老。眼中黃口兒。他鄕埋玉骨。閭里共含悲。</text>
<title>挽柳宗吉</title>,<text>敬長知非貌。頻來見老身。容婆精又悍。衣佩儉還新。訃至傳疑誤。塋開葬是眞。更端今寂寞。回首一沾巾。</text>
<title>用東槎集中韻 二首</title>,<text>腰邊無一貫。况望刺楊州。得酒慚非品。聞歌欠莫愁。蓬廬還寂寞。竆巷獨淹留。幸得蓑衣好。持竿下晩洲。我愛李進士。風流傾九州。倘非訪草屋。安得破竆愁。談笑復談笑。滯留還滯留。功名徒浪耳。相與老滄洲。</text>
<title>次聖源韻</title>,<text>素性如鳩拙。謀身多失宜。靑囊迷一訣。黃石誤三期。蜀老虛消渴。坡翁空坐詩。衰遲還更甚。咄咄政何爲。</text>
<title>輓羅應瑞 海鳳○二首</title>,<text>丹穴金章備。秋天玉露滋。雄奇西漢賦。淸苦晩唐詩。命薄身長病。名高官獨卑。平生同臭味。今日更何爲。短小能精悍。仍兼術業優。居鄕惟直道。行世愼交遊。命薄天何遠。官卑人可尤。同心同病久。臨挽涕交流。</text>
<title>哭洪氏女</title>,<text>吾門衰落盡。骨肉半靑山。汝亦何爲去。終然未得還。兒啼襁褓裏。舅在死生間。地下惟應視。思來老淚潸。</text>
<title>大雪</title>,<text>盡臘猶多雪。冬官苦不廉。因風紛鳳舞。着樹亂龍髯。處處傾銀海。家家散白塩。尋梅無去路。連日對冰簷。</text>
<title>晦夕</title>,<text>萬事歸黃髮。流光不貸人。三竿餘臘月。半夜隔新春。驢技竆無賴。牛歌恨莫伸。心思耕空谷。何處是朱陳。</text>
<title>夢汝兼</title>,<text>可憐君去後。白髮又今春。深夜眼中夢。舊時頭上巾。無言還惜別。有意未相親。世路知音盡。思來撫獨身。</text>
<title>隨緣寺</title>,<text>不喜隨緣寺。由來未出塵。醉僧訛誦佛。飢蝎巧侵人。不見紗中句。徒多飯後嗔。何如茅屋裏。松菊與相親。</text>
<title>送南宮生客遊金海</title>,<text>滄海雲垂地。秋風木落辰。病中還遠別。身外有誰親。涸轍魚思沫。虛弓鳥傷神。翩翩衣袖薄。爲爾一酸辛。</text>
<title>書懷</title>,<text>踈林橫夕照。喬木又秋風。塞馬歸無日。黔驢技獨竆。一身自分苦。萬事未專工。多少此間思。何如陸放翁。</text>
<title>邀月亭感懷</title>,<text>才力難強健。登高亂眼花。斜陽留半嶺。孤背殘霞。野水交山水。漁家近酒家。名區雖可賞。其奈感情多。</text>
<title>感懷 二首</title>,<text>出位誠知誡。中心自不頑。聞雞驚夜舞。看鏡㥘衰顔。精衛寧塡海。蚊蝱未負山。高秋望燕塞。幾日更封關。西塞音書斷。南天雨雪多。誰憐中夜舞。自恨醉後歌。孤劒知誰託。空拳更奈何。徒然驚主辱。未得死胡沙。</text>
<title>减食</title>,<text>不須問所噉。孔明於我優。漸知山果硬。每憶野蔬柔。近口還含舌。流涎却掉頭。寒蟬惟飮露。此外更何求。</text>
<title>患虎</title>,<text>此地曾無虎。靑山始可嗔。胡然産惡物。乃爾害生民。北里磨紡婦。西崖吮野人。年來多殺戮。此禍又相因。</text>
<title>言志 二首</title>,<text>此老將何事。幽居閟姓名。傾家輸貢賦。拭目待昇平。用拙安微分。平生近世情。百年知不遠。如此送餘生。屛跡依林樾。無名勝有名。何須尊郭隗。不恨棄君平。採藥知靈性。尋僧解俗情。閒閒聊自適。如此養殘生。</text>
<title>謝杞翁</title>,<text>吾身雖後降。一病奈先侵。百計曾無往。三年每見臨。經霜殘柳狀。傲雪獨松心。悲喜還分袂。中宵任苦吟。</text>
<title>怨歌</title>,<text>喪亂家無賴。艱危國事非。竆猿悲失樹。獨鳥恨無枝。芳草政堪綠。王孫何所歸。悲歌向北洛。春日亦凄其。</text>
<title>寄和甫</title>,<text>懋叔曾經過。言君不甚衰。筋骸猶上馬。出入或非時。棄我如遺也。終年未見之。宜乘暄煖候。一者慰相思。</text>
<title>書事</title>,<text>不必容吾道。猶甘性命全。竆年謀藥物。課日點詩篇。戀闕春無興。傷時夜不眠。耦耕忘世事。沮溺未曾賢。</text>
<title>次實之告別韻</title>,<text>逃難多傍島。氛塵未蔽陽。強爲千里客。誰辦四時香。禍福天皆定。竆通士豈常。山川何隔遠。縮地恨無方。附原韻光陰欺白首。節序又靑陽。風送霏霏雨。梅傳暗暗香。歸程連海岱。此別豈尋常。再拜出門去。迢迢天一方。</text>
<title>與杞翁有約蕭寺 二首</title>,<text>四載一相合。百年知幾時。談淸樂莫樂。貌古奇而奇。屈指待今夜。伸眉逢舊儀。丁寧誡老釋。莫恨下燈遲。伊呂平生志。于今說亦奚。慕賢心獨古。行世口難齊。白髮終難禁。靑藜此可携。孤懷無定托。芳草踏萋萋。</text>
<title>仲秋</title>,<text>誰謂仲秋好。令人轉不安。雨聲工破碎。虫語解圓團。遭亂當顚壑。平居願盖棺。流螢非可數。何事每回看。</text>
<title>仲秋淫雨</title>,<text>政當霜露節。何事雨濛濛。霧繞山皆暗。川奔海欲通。年豐纔可頌。水溢奄招凶。杞老空憂憤。無緣訴上穹。</text>
<title>秋吟</title>,<text>杖屨徐行去。悲秋坐曲阿。鳴蟬猶碧樹。浥露未黃花。朝野危疑日。凄凉斷續歌。茫然忘日夕。起立已昏鴉。</text>
<title>夜吟</title>,<text>不堪看劒氣。中夜獨憑欄。邊鄙無孫武。朝家有子蘭。虫吟四壁破。月吐半山明。蕭瑟兼悲憤。無端涕淚汎。</text>
<title>聞聖源遊下淸寺</title>,<text>聞君向蘭若。逸興滿西風。流水古城外。霜林殘照中。逍遙雖自得。酬唱與誰同。坐想行吟處。時時憶老翁。</text>
<title>贈秋娘</title>,<text>女色多竆薄。杜秋爾同名。曲鬟雲不起。殘黛月無生。憔悴存餘態。依微憶舊情。誰知歌舞日。傾國又傾城。</text>
<title>十月見菊</title>,<text>薄地移時晩。乾枯可奈何。纔逢十月雨。始坼一枝花。屈子飧無賴。淵明泛豈多。猶堪對霜雪。騷客日來哦。</text>
<title>至月賞菊有感</title>,<text>似厭重陽節。開花閉關時。傲霜知有性。輕雪見還奇。程杵爭生死。夷齊獨是非。不堪歌正氣。相對淚沾衣。</text>
<title>金羅州將赴任歷訪。臨別求詩。</title>,<text>幾年同飮墨。辦此兩衰遲。寒棘君棲鳳。沙泥我蟄龜。逢場纔煖席。別路已寒曦。漸覺行塵遠。依依錦水湄。</text>
<title>與聖源滯雨同宿博山庄</title>,<text>玆庄雖薄産。聊可與盤旋。滯穗雞場外。枯萁馬牢邊。留君非爲雨。要我穩同眠。試問殘年趣。何如白樂天。</text>
<title>怨二友</title>,<text>旣未信於友。阿誰親愛余。三旬九死病。一絶二生書。蕭寺桃花路。幽村水竹居。尋春如可往。誰與共停車。</text>
<title>寫懷</title>,<text>衰病猶踈放。吾家每掩扉。暫寒兒諫出。稍夕弟催歸。行止俱難任。朋遊見却違。家殘兼主辱。何日不沾衣。</text>
<title>郭察訪見過</title>,<text>暫見還相送。春風動竹扉。看君能上馬。愧我不勝衣。驛路迷芳草。離亭淡夕暉。何當蕭寺下。翫鶴踏花歸。</text>
<title>頹臥</title>,<text>胡床容一席。頹臥送殘春。長日頻驚睡。衰年懶起身。家孫還作友。林鳥更爲鄰。客至聞時事。悽然欲損神。</text>
<title>閒適</title>,<text>長日惟孤臥。蘧蘧午睡驚。共僧論寂滅。無酒過淸明。棄置心何慍。衰遲病却縈。起來憑小檻。幽樹怪禽鳴。</text>
<title>輓曺驪州 弘立</title>,<text>釋褐聲名大。靑雲步驟多。爲郞曾記馬。從事擬乘槎。世溷甘三黜。時淸試兩衙。醇儒今就木。吾道竟如何。</text>
<title>偶題</title>,<text>稍稍消和氣。心中自不平。無家還是樂。有壽豈云榮。世路危三峽。人情險五兵。寧從麋鹿去。閒適送餘生。</text>
<title>舍弟家葡萄</title>,<text>爾昔遭焚日。吾曾一酹吟。栽培人有意。榮悴物何心。玉露垂成實。龍鬚引作陰。生凉仍止渴。移席爲來臨。</text>
<title>寄居接儒生</title>,<text>誠至多能化。怠生恐不成。爲山虧一簣。百里返中程。弟兄宜同榜。孩兒豈倒綳。臨場無坦率。宋五晩登名。</text>
<title>夜吟</title>,<text>患暍思良夜。山樓北望通。虫聲四壁下。月色五更中。颯爽金風過。崢嶸玉宇空。丁寧蘇肺氣。直欲謝天工。</text>
<title>次金鍾城赴京韻</title>,<text>沙堤昨夜雨。河水北風凉。大陸高秋逈。殘山落日荒。行人猶半道。時節近重陽。蕭瑟天涯意。東飛雁數行。</text>
<title>還家詠懷</title>,<text>憶曾避地日。隨處任消魂。行在難聞信。軍情易做言。寧知有今日。各自保田園。却恨衰遲甚。無緣報主恩。</text>
<title>夜吟</title>,<text>萬事今何望。蓬廬一禿翁。無緣奉聖主。有恨失春宮。筋力門庭遠。生涯甔石空。徒將鬱峍意。彈劒五更中。</text>
<title>聖蹟寺。別朴上舍。</title>,<text>聖朝輕釣築。君亦老滄浪。不採以爲佩。於蘭何可傷。靑眸三日話。紅葉萬樹霜。一別還怊悵。何時更對床。</text>
<title>自誡</title>,<text>處世柔爲貴。剛強是禍基。發言當若訥。臨事可如癡。急地常思緩。安時不忘危。一生從此誡。眞箇好男兒。</text>
<title>秋日晩晴</title>,<text>斜陽明欲盡。微雨落餘花。鵲濕欹翔去。僧忙袒肩歸。果園梨告熟。魚笱鮒看肥。酒興家皆有。詩情我獨微。循階空遠望。凉露晩沾衣。</text>
<title>貧人說</title>,<text>不是厲農稼。自然無始終。深耕還有害。力穡竟何功。暑月逢枯旱。凉秋又烈風。良田傳累世。當入富家中。</text>
<title>富人說</title>,<text>力農勤節候。饑歲亦豐年。白甲垂山稻。靑囊綻木綿。旱深寧害穀。霜早不尤天。歇價窺連陌。何難得甫田。</text>
<title>山庄偶題</title>,<text>山家纔八九。物色似朱陳。匏重擎竿竹。牕虛疊破茵。績麻鄰照火。耕谷巷稀人。官租能輸畢。生涯不恨貧。</text>
<title>竹床</title>,<text>竹床於我好。規制不須寬。闕足寧無石。憑身小有欄。猶堪迎素月。自了對靑山。滿壑松聲近。懸知六月寒。</text>
<title>自嘲</title>,<text>踈誕仍成癖。施爲鮮合宜。捲簾迎鷰早。開卷敎孫遲。好花移果木。留月斷茅茨。貯藥心雖在。甑乾每失時。</text>
<title>山店</title>,<text>縛柴爲門戶。孤店數三居。山雨婦牽犢。石田翁把鋤。盎中儲斗粟。楣上掛編蔬。邑遠吏人絶。村殘戶役除。昏朝煙火裏。生理不全踈。</text>
<title>冬日</title>,<text>神官白旆儼成行。寒旭曈曨政在旁。六鷁退飛風剪剪。四雲同起雪滂滂。溪翁捲釣皆銀口。行客驅驢盡玉韁。頃刻花開園裏樹。却疑春色是中藏。</text>
<title>冬雨</title>,<text>冬帝何廉懶施爲。深冬但見雨如絲。陰陽不是愆常度。寒煖胡然異舊時。波靜澤心眠浴雁。風殘峽口裸樵兒。小牕晴日看梅蘂。不必尋春歲後期。</text>
<title>卽事 四首</title>,<text>病餘更厭冬之夜。合眼何時暫得眠。灰冷爐中時畫字。紙穿窓隙每看天。坐多臥少銷殘漏。律失音哇吟短篇。晩後曉風侵四壁。不堪寒氣逼燈前。雪深虛館已殘更。寒透書帷夢未成。萬慮在心來又去。一燈相伴暗還明。交情末路猶堪笑。世事衰年只可驚。憂患向來今到此。不關天地有餘生。百年人事坐成空。歎息憑欄仰碧穹。風自北來千里外。雁從南去五更中。潘郞賦恨終難盡。陸老詩情自不竆。愁與病深終未寐。漸看微月上窓櫳。季冬時節按新年。身世茫茫欲問天。好事已隨殘夢過。悲懷自與病骸纏。交遊落落誰相語。長夜漫漫獨未眠。風露滿牕霜月白。不堪吟嘯倚欄邊。</text>
<title>寫懷</title>,<text>坐臥徒爲百慮牽。不堪衰謝日蕭然。丹墀曳罷三千字。白屋沉綿二十年。自恨老來多涕淚。誰憐病後絶隨肩。兒孫幸說新庄興。歸及春風引小泉。</text>
<title>贈林僉知</title>,<text>五誡當年好讀經。衆中眉骨最輕淸。窓前有女甘虧節。冰下無冠且得生。丹筆題符何處呪。靑囊驗術幾人驚。年將八十猶強健。醉踏千山萬水行。</text>
<title>偶吟</title>,<text>百年心事已蹉跎。中夜徒然感慨多。貧後猶難留客醉。老來誰復與人歌。功名自是同齊瑟。忠壯何曾似魯戈。竆巷白頭而已矣。濁醪麁飯竟如何。</text>
<title>酬元方伯 斗杓 求詩</title>,<text>鰲山館裏幸相携。政是空庭葉落時。方面才雄公召伯。聳肩詩拙我寒兒。靑燈說舊夢中夢。白首憂邊棋上棋。分袂欲從江海去。冷雲歸雁奈堪悲。</text>
<title>登高獨坐</title>,<text>茱萸花發雁南飛。強欲登高力已微。愁裏每逢佳節過。病中偏覺壯心違。盈虛有數皆流水。天地無竆幾落暉。始識杜郞眞解事。牛山何必淚沾衣。</text>
<title>重陽日獨坐</title>,<text>紅葉蕭蕭繞草堂。強扶衰病坐斜陽。兒孫拾栗呈新果。癡女抽針補舊裳。暫思白醪澆肺渴。不關黃菊滿頭香。昏昏盡日無懽意。誰謂重陽引興長。</text>
<title>感懷</title>,<text>日東消息是誰傳。白首聞來更憮然。回祿去年延武庫。惡風前日碎樓船。彼之長技能乘隙。今也何人重守邊。願坼愚胷陳秘計。赤心無路借升天。</text>
<title>詠懷</title>,<text>老來憂患倍傷神。颼館殘宵坐臥頻。未信燈花能報喜。也知詩句巧竆人。淸狂裘馬夢中事。枯朽形容病裏身。窓外秋聲偏入耳。不堪風露獨吟呻。</text>
<title>贈金去非</title>,<text>淸詩異世誰同苦。金去非如陳去非。秋雨一聯喧上國。杏花佳句照禪扉。人情於子雖相薄。交道如吾獨不違。行路卽今多白眼。滿江寒浪向何歸。</text>
<title>感興</title>,<text>羲鞭西走水聲東。催却人生作老翁。千萬輪回多歲月。古今塵土幾英雄。漢宮隋苑皆荒草。弱吐強呑已過鴻。天地無竆人易去。不堪搔首立西風。</text>
<title>夜坐</title>,<text>挑燈細料年前事。未滿中宵數曲歌。富貴在天非在外。死生由命不由他。一盂一鉢心何怨。春去春來災亦多。虫臂鼠肝隨造化。何須人世恨蹉跎。</text>
<title>上光山沈年伯 演</title>,<text>書帷暫輟殿中香。符印遙臨瘴霧鄕。無等山前人一等。海陽城外化春陽。慈祥回甲均田日。孝悌還申接士場。河內願借雖有望。廟堂其奈議徵黃。</text>
<title>丁酉亂後。金公直家口號。</title>,<text>亂後相逢鬢髮蒼。手持蒲薦坐方塘。雲邊疊嶂排帷幕。樓外奔泉濺玉琅。開口故人能縶馬。捧心兒女可偸香。一盃春酒生豪氣。嗔却村童報夕陽。</text>
<title>病中述古示子孫</title>,<text>金雞何日櫝邊咿。德合天人聖骨奇。王業一千年故國。平章十二代新基。遺傳世係皆豪貴。文武衣冠摠本支。餘慶至今猶未盡。流派豈必竟陵遲。</text>
<title>王脩齡</title>,<text>孱材雖未掃烟塵。料敵如神不下人。預度适兒竆漢北。且知胡虜退臨津。草堂春睡何多日。牛口商歌問幾辰。身老卽今無處試。此心紆鬱向誰陳。</text>
<title>偶吟</title>,<text>官是齋郞家石田。聲名不滿一訢然。竆同顔子仁何遠。睡過陳搏道未傳。醜女新迎開闔日。神方欲試却醫年。固知定分終難脫。肯把榮枯問上天。</text>
<title>寄林實之</title>,<text>淳昌素稱難治邑。今付吾家坦腹郞。初始英聲欣藉甚。末終訾毁怪譸張。得非勤倦殊前後。無乃黎蒼厭果強。空穴風來聞古語。請君中夜試思量。</text>
<title>述懷 二首</title>,<text>衣袖闌殘面色黃。八音無復助淸狂。王郞擊地心蕭索。小杜登樓意緲茫。亡弟在時無白髮。友人埋處有垂楊。勿論年少同歸土。一室空傷淚滿裳。腹蟠萬卷將底用。巾掛三花計又乖。一鬱心懷空感恨。彷徨身世只存骸。自憐曺植生無用。何怪劉伶死便埋。抆淚有時江上去。不堪踈冷對殘槐。</text>
<title>地主席上口占</title>,<text>幾年琴閣要相携。不是新交是舊知。萬事奈何頭白後。一樽聊爾眼靑時。殘荷落盡山塘暮。獨鳥飛來野岸欹。忽覺苽期如月滿。此間應有夢中思。</text>
<title>守靜堂。得磯字。</title>,<text>蝸室何堪赤日威。晩來江上坐漁磯。江飜驟雨生凉氣。山挓微雲掩落暉。爲要迎風煩惱盡。不妨乘月夜深歸。慇懃寄語沙頭鷺。我亦忘機願莫飛。</text>
<title>夜吟</title>,<text>惻惻幽懷苦不禁。北軒欄檻費孤吟。雨聲蕭瑟知秋至。星影參差覺夜深。衰謝可堪寒煖後。昏朝徒切悼傷心。坐憐踈樹驚巢鳥。時復飛來墮小林。</text>
<title>邀月亭。追酬趙玄洲留韻。</title>,<text>興亡千古此山河。今日春光屬幾家。鳳鳥不來臺獨立。蓮娥一去水空斜。牧兒吹篴行芳草。漁老持竿下晩沙。怊悵玄翁佳句在。後人誰復和羊何。</text>
<title>感憶李相國 廷龜</title>,<text>曾拜齋郞見月沙。登龍不必李膺家。溫溫似入芝蘭室。浩浩如升雲漢槎。一代英華冰出壑。平生進退玉無瑕。秦舂忽輟艱危際。遺表空傳太史嘉。</text>
<title>李結城家老松 二首</title>,<text>聞說蒼髯在屋東。苦心貞節與人同。狂風亦解憐孤榦。怪雨猶能慰巨公。更向梅梢分霽月。不從楠樹作顚龍。他年好値良工顧。回首丘山可畫宮。飄風中夜撼西東。樹木催傷處處同。衰老悲懷無似我。神明扶護孰如公。山崩松拔爲僵虎。堦坼梅顚作臥龍。從此園林增索寞。意將歸去托禪宮。</text>
<title>秋日寄友</title>,<text>雲樹交情奈老何。故人誰肯一相過。竆愁此日空專我。歡意曾年已付他。紅葉况逢蕭瑟後。白頭叵耐短長歌。知君未廣劉生 缺。歲晩猶應守舊柯。</text>
<title>久雨詩。寄示尹公八松。</title>,<text>濛濛淫雨已經旬。一室湫卑任苦辛。苔鼎自甘無異味。漏床何望有芳茵。體生鱗甲空多汗。衣惹炎霾倍損神。回首試望江上路。晩來新漲阻行人。</text>
<title>病後寄尹公八松</title>,<text>一年好是淸和兩。梅子靑靑竹笋抽。風靜故巢雙鷰語。水添新澗隊魚遊。牛眠芳草得休暇。蠶臥柔桑姑縱囚。獨有病身無好况。避風深坐小樓頭。</text>
<title>哀尹公八松</title>,<text>醫藏鍼石藥投丸。瘴裏俄驚旅櫬寒。千疊白雲遮舊國。一封朱組付新官。先歸老母門方倚。未死孤妻命欲殘。自古人生皆有盡。世間初見此辛酸。</text>
<title>述懷</title>,<text>江上靑山烏欲棲。登臨忽覺意悽悽。風鳴高樹暮聲緊。煙鎖遠村寒日低。紅蓼渡頭漁唱晩。碧雲天際雁行齊。淸秋無物不成感。何事草虫空復啼。</text>
<title>過知止堂，觀水亭有感。</title>,<text>聽說先生致仕年。君王賜宴此林泉。圭庵玉節臨花底。高氏蓮帷倚水邊。三尺畫屛模勝事。一時瞻望擬羣仙。豪華去盡遺墟在。深樹唯聞哭杜鵑。</text>
<title>觀瀾亭韻</title>,<text>玄圃誰云此去遙。登臨意氣自生驕。村烟暗結昏林雨。山澗爭通入野潮。琴酒百年多樂地。樓臺千尺接層霄。玉京仙侶寧休暇。辛苦朝天暮又朝。</text>
<title>夜坐</title>,<text>撥灰難見火光紅。冬夜如年漏不竆。疲馬摧眉槽滿雪。寒雞斂翼榤撓風。衣襟冷落三更後。心事迷茫百慮中。欲寫此間無限意。自知詩句未能工。</text>
<title>偶吟</title>,<text>衣無完幅食無魚。門外何曾見大車。眇福徒能同塞馬。微才還復似黔驢。詩牽好字時違律。夢結懽情每作虛。只有數竿蒼竹在。年來不負野人居。</text>
<title>效次放翁閒居韻</title>,<text>無妨衰髮不勝簪。岸幘移床臥樹陰。看竹靜憐門外影。聽禽時愛澗中音。山兒拾栗誇拳滿。園友飜碁喜手深。垂老始知棲息穩。向來乾沒是何心。</text>
<title>遣懷</title>,<text>寒居何敢覓溫柔。朝暮倀倀不自謀。無處得來中夜睡。有誰持送每年愁。巢禽見慣時相近。門客伴尊未蹔留。偶向春山逢老釋。翻經半日坐樓頭。</text>
<title>哀孔君</title>,<text>孔君今復就佳城。萬事冥冥不可評。天使鄧公空絶緖。人於鄕籍又除名。閨中少婦眉方翠。床下兒蛉羽未成。記得數年來往事。白雲深鎖古長城。</text>
<title>寄陳參奉汝郁</title>,<text>深交寧許俗人窺。松貌蘭姿各自持。棘裏幾年爭觜距。天邊今日隔鬚眉。聞君已放靑山妓。怪我猶吟甫里詩。安得短船隨水去。海門風雨共垂絲。</text>
<title>與洪士貞</title>,<text>聞說幽居好草廬。壁間圖畫枕邊書。雨侵斜日巡堦屐。花覆春山採藥鋤。莊叟已甘蝴蝶夢。阮生奚擅竹林虛。沈痾未遂從遊計。神往身留十載餘。</text>
<title>聞金基善新構草堂</title>,<text>新居幽事我先知。不必登臨強展眉。丘壑風流眞所願。廟堂籌畫本無期。家臨碧海千帆穩。門對靑山九峀奇。倘借籬根餘隙地。可能添作兩漁師。</text>
<title>海州判官吳 景鎭 來訪</title>,<text>何事每來尋朴野。僻居風味已能知。山花得雨紅千點。溪柳搖烟綠萬絲。病後屠龍無壯夢。閒中養鶴有新詩。村醪豈合明公醉。強把深情勸一巵。</text>
<title>夜坐有得。寄趙浦渚 冀。</title>,<text>席門蓬戶樹林中。萬事終歸泣路竆。誰倩麻姑搔背癢。每看兒女問頭風。詩成卷軸將何用。業廢箕裘只可恫。壁蝎未知皮肉减。侵西纔了又侵東。</text>
<title>久雨餘。寄聖源。</title>,<text>醫無三世驗方訛。一病沉沉奈若何。床竹引風身喜臥。眼花迷霧睡能魔。從朝至暮懽悰少。自夏臨秋雨日多。寄語石門詩客子。此間何不蹔來過。</text>
<title>初秋卽事</title>,<text>一年秋管又飛灰。三日柴門掩不開。荒逕久無親客過。茂林時有怪禽來。身隨急景看看老。心逐竆愁故故摧。吟了短篇空佇立。夕陽移在小庭梅。</text>
<title>書懷</title>,<text>萬慮糾紛鬢已絲。園林蕭瑟又秋期。鷰沾微雨低垂幕。蟬咽寒聲抱上枝。薄宦固非衰後事。竆愁均是病中詩。也知貧困皆由我。不信人間有戲兒。</text>
<title>偶吟</title>,<text>江上高樓微雨晴。眼中風物轉凄淸。殘霞暎樹山增翠。落照飜江岸忽明。浮世功名時入笑。暮年詩句只傷情。悲秋自是騷人事。况此殘骸病久縈。</text>
<title>題養生方後</title>,<text>生死茫茫眞逆旅。可憐形役世間人。謾將富貴輕調養。虛把憂愁作苦辛。今夕未知明日事。百年誰謂一朝塵。勞勞漸見消磨盡。何異胡商自剖身。</text>
<title>對人勸酒</title>,<text>勸君今日醉醺醺。浮世人生一片雲。白髮朝朝無舊面。靑山處處有新墳。莫將富貴勞心曲。休作譏評露齒齦。惟此麯君聊可伴。每獻百拜禮儀勤。</text>
<title>贈體府從事金晦卿</title>,<text>九重啣命視王師。蓮幕威名草木知。身着錦衣辭禁掖。手提金印點熊羆。㫌竿拂地風烟動。劒氣衝天星斗垂。聞說皇朝徵外國。大功無奈出於斯。</text>
<title>聖源獨遊白羊後來訪</title>,<text>聞君遠向雙溪洞。棄我何爲獨入深。自恨雲泥還異路。誰言茅蕙久同林。靈泉窟下躋攀興。櫟樹村中老病心。何幸今宵來作話。挑燈聊復和淸吟。</text>
<title>金浦得舟字</title>,<text>避地無端此滯留。挾江篁竹小山頭。人情險似橫波石。時事危如失楫舟。一病去來潮水變。千態雜亂海雲浮。故園東望無歸日。生死還從津吏謀。</text>
<title>亂後</title>,<text>亂後愁端到底新。故山歸日倍傷春。斷橋殘照空看影。虛館寒宵獨撫身。江左幾人憂弱晉。城中諸將幸尊秦。固知瑣力終無補。恥向寰區作庶民。</text>
<title>因邊元禮見鄭益山詩韻。卽次。</title>,<text>君居海上我溪灣。兩地迢迢隔幾巒。老去但知頭已白。詩來幸見墨初乾。蘭幽自可同憔悴。魚呴誰能救急難。今日秋風生九岫。不堪回首費吟安。</text>
<title>淸和節出遊</title>,<text>政値淸和風日嘉。紗巾竹杖過鄰家。合溪喜渡重流水。交樹欣逢兩色花。亂後心情渾是恨。客間遊賞暫相誇。吟哦不覺歸來晩。山外依微夕照斜。</text>
<title>僧軸中次天冠山韻</title>,<text>方士飛軒每往來。玆山不必下天台。落花流水春長在。古木危巖路幾回。深谷雲留龍曬鬣。半林香惹麝生胎。依然換得排風骨。手把仙經坐玉臺。</text>
<title>金浦偶吟</title>,<text>心驚魄散已疲癃。况復流離瘴霧中。萬事依微春夜月。一身生死半帆風。愁聞南漢樵蘇絶。妄恃江都地勢雄。北極迢迢千里隔。兩宮消息有誰通。</text>
<title>聞高善行省楸旋去</title>,<text>嗟君頃在梧桐里。何不裁書也寄儂。無可奈何曾久別。庶將相好此重逢。晩聞高駕空經過。自恨殘骸未得從。却憶少年同臭味。退之雲是孟生龍。</text>
<title>病懷</title>,<text>十年辛苦膈間痰。到此爲生我豈貪。目見弟兄新入土。耳聞宗社遠離龕。杞人徒抱崩天恨。莊叟虛爲傲世談。久托塵寰無可用。願將歸去學仙參。</text>
<title>邀月亭。寄聖源。</title>,<text>爲問東鄰老居士。農蠶無乃政當時。我從前夜來邀月。君亦今朝枉賦詩。勝地重臨愁欲歇。佳期一失悔何追。移秧倘或無騎馬。雨後山溪步亦宜。附聖源次韻如何咫尺同千里。一日相思十二時。招我費吟多好意。終朝欲和奈無詩。觀魚已許同游約。附驥何難此去追。莫根江樓無夜月。遠江聲裏眺還宜。附子汝鈺次韻秋風未必催吾興。正値長程五月時。漢水漫吟湘水曲。南征仍和北征詩。齊臣晝出曾誰問。漢卒宵征莫我追。薇蕨故山歸已晩。夜窓松月夢還宜。</text>
<title>詠鶴雛</title>,<text>絶壁危巢勢莫攀。雄雌來伴化胎完。霜毛四皓鬚初白。花頂西施頰欲丹。聲聞九天何日叫。影過華表幾時寒。山翁妄抱馴籠意。每向雲間仔細看。</text>
<title>自嘲</title>,<text>人事無涯生有涯。近間功業問如何。淸談謾擬嵇中散。秘計還慚李左車。豪氣已知三倍减。殘骸寧得數年加。邇來誤信仙方說。時向西鄰借菊花。</text>
<title>白羊寺夜吟</title>,<text>患後逃虛笑此身。雙溪樓上岸烏巾。詩留二百年前寺。雨洗三千世外塵。山揭白羊嘉號在。鶴來丹壁舊巢新。多情又有禪牕月。猶爲愁人照草茵。</text>
<title>病心 二首</title>,<text>亂後那堪病肺增。自憐癡似遇寒蠅。晴窓隕淚千年史。虛閣傷心每夜燈。無地可安全性命。有生難遠棄墳陵。詩腸抑塞茶腸渴。如許淸愁破未能。頭重齒豁困疲癃。一葛一裘冬夏中。自謂浮虛甫里子。人言憔悴杜陵翁。六旬春過長嬰疾。千首詩成但坐竆。落拓當年無舊侶。強顔羞入少年䕺。</text>
<title>大雨</title>,<text>頃刻同雲掩四方。北風驅雨下蒼茫。江翻已覺魚龍慴。林捲還看烏鵲忙。憤極謀臣撞玉斗。姤深嬌女碎明璫。得無銅額魂猶在。重與軒皇較崛強。</text>
<title>筆院重修後</title>,<text>先生心跡有誰傳。祠廟丹靑野水邊。新構初年因二老。重營今日賴諸賢。河汾土木功將訖。雲谷儒生業可專。自惜近來筋力盡。未堪敦事歲時遷。</text>
<title>聖蹟庵偶吟</title>,<text>庵名聖蹟異常名。足踏仙梯步步驚。峽裏秋光楓葉晩。客間晴景夕暉明。重巖鎭北星宮逼。雙嶂開南野水平。三日吟詩留不去。向前榮願一毛輕。</text>
<title>重陽偶吟</title>,<text>萬事其如老去何。此間歡意苦無多。斜陽殘郭暮鴉噪。細雨寒潭新雁過。杜子登臺空抱病。陸翁携杖但悲歌。黃花白酒渾無賴。取醉誰能效孟嘉。</text>
<title>江樓夜吟</title>,<text>獨夜危樓劒氣寒。無端孤客涕汎瀾。三秋蕪沒淵明菊。九畹荒凉屈子蘭。志願妄同精衛海。事功何異蛣蜣丸。悲歌倚柱倍怊悵。霜月曉風歸雁酸。</text>
<title>感懷 二首</title>,<text>秋來懷抱欲如何。白首危樓感慨多。世事紛紛愁裏盡。流光卒卒夢中過。秦庭幾日高聲哭。燕獄何人正氣歌。欲擘愚胷陳短策。空言無施有誰嘉。自憐生理少黃金。靡室年來突不黔。南浦避兵曾倚柁。北山移構又開林。病餘衰骨多奇禍。亂後殘篇欠好音。平楚未堪擡首望。冷雲歸鴈政蕭森。</text>
<title>哀金生</title>,<text>可堪埋玉作新阡。詩禮持身問幾年。孝子奔遑天不弔。棘人哀毁病難痊。才華是後誰能並。淳厚從前我最憐。羸馬短童竆巷路。往來眉目每依然。</text>
<title>傷時</title>,<text>廟堂籌畫欲如何。亂後流光一鳥過。糾合誰尊周日月。流離只泣晉山河。春宮杳杳行人絶。塞草蕭蕭戰馬多。聞說差官將號令。滿城冠盖盡遮羅。</text>
<title>贈聖源</title>,<text>未相通告獨携衾。路入踈根故洞林。雲暗近峯勞仰望。雪深荒澗昧曾臨。充腸只得山村黍。護氣寧逢道士蔘。記得玆遊多小興。不如看子一詩吟。</text>
<title>又次聖源韻</title>,<text>自謂非狂誰見信。老來方覺重吾身。何辭匍匐少年笑。不必近前承相嗔。失馬未逢歸馬日。騎驢還作覓驢人。詩成千首空成癖。酬唱東鄰與北鄰。</text>
<title>送金司諫晦卿</title>,<text>聞君官以諫爲名。家世從來聳直聲。千里恩光同范老。一時職品異陽城。欲將經緯無遺失。肯惜驅馳有此行。只恨王都人事變。何堪春後聽新鶯。</text>
<title>次晩叟立春韻</title>,<text>花甲如鱗次戊寅。一年時序已開春。陰崖雪盡萌芽動。陽管灰飛律呂新。自是化工能按節。何如孤客獨傷神。近聞京洛無佳氣。寂寞春坊鎖暗塵。附原韻節到靑陽斗建寅。東風吹動萬家春。埋牛旣出農祥正。剪鷰初懸物候新。隨處江山多氣象。逢時草木總精神。千官朝罷承恩賜。綵勝金幡拂路塵。</text>
<title>復次前韻</title>,<text>似聞朝著失同寅。隆古淳風散幾春。靑眼慇懃誰見信。白頭然諾每如新。憐君失意空懷憤。怪我憂時枉費神。今日東風生兩地。若爲佳節會淸塵。</text>
<title>次晩叟續華人詩句韻</title>,<text>中興豪傑朱夫子。千載儒林敬慕同。祭以程周惟列國。心誠尊奉最吾公。願新雲谷思賢廟。兼進竆鄕潔已童。釋菜妥靈知不遠。門墻何日鞠微躳。</text>
<title>除夜</title>,<text>此日元非足可惜。無眠猶可度殘更。愁看處處驅儺戲。厭聽家家爆竹聲。已去光陰寒燭盡。將來消息早雞鳴。傍人不識中心苦。浪說椒花頌旣成。</text>
<title>寄聖源</title>,<text>洞房半夜東風來。一年病客愁難裁。西遊鶴駕久不返。南報羽書復相催。低垂何用岸邊柳。爛漫不必窓前梅。心懷政苦奈積阻。安得與子同徘徊。</text>
<title>偶吟 三首</title>,<text>二月山村春色好。尋芳何處不相宜。燕來舊舍兒先見。魚入新荷鷺未知。寒食淸明眞令節。亂花幽草可吟詩。如何一病支離久。終日蝸廬坐欲欹。病裏筋骸不自持。東風起我坐溪湄。斜陽芳草有餘態。去水洩雲無定姿。憂患百年長作恨。烟花三月莫吟詩。鴒原近日尤相隔。咫尺相思可耐悲。養拙林泉萬事慵。草徑荒蕪沒人蹤。自笑癡愚同守兔。敢望勳業試攀龍。親朋猝至呵無室。村老時來勸學農。耳若不聞聊隱几。一年春色在晴峯。</text>
<title>戲筆寄愼甫，聖源。</title>,<text>休言半世少功程。師聖希賢是本情。四體不勤思魯叟。三年未學似公明。程翁喜獵吾能等。原憲甘貧我可幷。參魯柴愚兼一己。寧從請稼效樊生。</text>
<title>睡起</title>,<text>晴窓睡起獨支頤。牕外薰風滿面吹。世事昏昏愁裏盡。天時倏倏靜中移。蟻憚舊穴開新壤。鶯好新聲坐別枝。強就一聯思把筆。眼迷其奈字參差。</text>
<title>病中幽思</title>,<text>天中佳節已初旬。一病依前備苦辛。安得康寧延歲月。自然幽鬱損精神。交無舊侶誰相訪。醫有新方轉見親。筭盡年來多少恨。五更窓外雨聲頻。</text>
<title>博山庄</title>,<text>寒冬初僦過春風。甔石生涯白首翁。桐帽草鞋山色裏。客情詩思水聲中。只憐老去朋知少。不恨移來世事空。趺坐竹床聊送日。荷花開遍小池紅。</text>
<title>感恨</title>,<text>聞說京城似奕碁。百年朝野屬艱危。虎威狐假人皆畏。魚網鴻罹事可悲。第宅蕭條無故主。衣冠零落異平時。傳家累世舍恩久。回首斜陽有所思。</text>
<title>讀宋史</title>,<text>岳飛秦檜宋朝中。征伐和親意不同。自擬一身能擅國。誰憐四字願輸忠。東窓聘議人爭附。西土埋魂事可恫。志士千年空慷慨。靑篇終日淚無竆。</text>
<title>晴沙高 用厚 來宿</title>,<text>翰墨相從早自親。心交非是白頭新。每憐半世違雙袂。何幸今宵會兩身。說盡沉痾吾苦楚。聽來憂患子酸辛。而今可續林泉契。莫向人間更問津。</text>
<title>守靜堂。次諸公韻。</title>,<text>吾詩已就聽無譁。落筆其如字若鴉。世事刻舟難索劒。文章作飯奈炊沙。子安興盡登高閣。簡老愁深對菊花。天地卽今多慘楚。餘生不願數年加。</text>
<title>聖源以詩請同遊</title>,<text>逸士從來無俗氣。每於山水愛淸奇。孫公興入天台賦。李白名留瀑布詩。只願乘風遊碧落。不關斜日對丹墀。隨君倘踏三淸路。綺皓猶堪詠紫芝。</text>
<title>贈聖源</title>,<text>工瑟從知未合竽。巷分南北養微軀。我詩欲就君操筆。君唱悲歌我擊壺。萬事自憐雙濩落。一床聊復兩嗚呼。白頭鳩杖時相訪。垂老心懷也不孤。</text>
<title>述懷</title>,<text>歷路崎嶇何所爲。雞皮鶴髮漸衰羸。每思無益拔貧計。欲罷未能憂亂詩。長夜伴燈同老釋。非時索果似孩兒。可憐多少逢人語。盡是憑河暴虎時。</text>
<title>歎吟</title>,<text>鶴髮蕭蕭漸覺多。不堪臨鏡笑蹉跎。愁城到處無沈板。詩壘年來見倒戈。世事莫從兵後說。功名聊付醉時歌。東風半夜消殘雪。次次花時奈恨何。</text>
<title>在洛贈鄭伯樞</title>,<text>三載三臨漢水濱。津亭自愧去來頻。衣沾宿雨細如墨。鬚㥘新霜白似銀。蜀柱有心題大字。齊門無意掃遺塵。知音幸見長沙老。時送淸篇問故人。</text>
<title>題舍弟士弼草堂</title>,<text>重午晴天暑氣微。中堂寥寂茗烟飛。門通平野連芳草。樹接虛簷掩落暉。已見兒成能挾矢。莫言妻瘦懶縫衣。全家歡樂如君少。恨我年來失所依。</text>
<title>筆院。敬次西坰柳相公 根 韻。</title>,<text>末學悠悠茅塞蹊。逢人頻得說河西。光輝同玉誰能點。堦級猶天不可梯。鼎水倘無寃似海。卵山何必醉如泥。固知忠節超千古。餘事詩名李杜齊。附原韻後死長悲失路蹊。平生未及拜河西。淸新俊逸詩無敵。博約操存學有梯。天上徒勞望星斗。人間奚啻隔雲泥。巋然祠宇瞻如在。安得依歸勉與齊。</text>
<title>次金正言 地南 詠鷰韻</title>,<text>簾外看如說寸腸。尋巢不必謝家堂。影斜喜掠煙中草。衣濕偏憐雨後陽。墮卵幾時傳舊史。避風何日倚新糚。三春得意如相競。誰識秋天去路長。附原韻歲歲相逢自斷腸。幾回來入舊時堂。偏憐細雨侵飛絮。忙說香愁帶夕陽。掠草似誇秦地舞。近簾如妬漢宮糚。縱橫春色渾無迹。夜宿梨花一夢長。</text>
<title>邀和甫</title>,<text>君欲觀魚來穴浦。吾將翫鶴向靈泉。觀魚未必知魚樂。翫鶴惟應共鶴眠。見我此詩須默想。捨君初志速翻然。與其浪作江邊叟。何似從遊物外仙。</text>
<title>次閔橘洲子愚韻</title>,<text>敎官心迹兩神奇。白髮齋郞是舊知。情見七枚投木果。書傳百里賴文師。想今金洞多淸景。從古騷人有好詩。莫恨盤桓今不在。三洪猶足唱酬之。</text>
<title>輓醉翁</title>,<text>兩家交誼體前賢。髫髮相從至暮年。三日爲踈來往數。一言同法切磋專。誰知別恨成千古。未信音容隔九泉。可惜孤嫠曾見托。餘生其奈病沉綿。</text>
<title>輓金平甫</title>,<text>聞君暴下傷和氣。誰謂今朝卽九泉。兄勸弟酬曾所樂。子孤妻寡奈乎天。水流古村傳金姓。山疊新阡向玉川。緗紼過門猶未挽。曉風吹淚白雲邊。</text>
<title>輓吳龍潭</title>,<text>傳聞衰境哀傷過。欒棘形骸恐不支。良藥果然無驗力。至誠終莫賴神祇。來書每惜孤哀字。出弔將看子父碑。許與平生兼世分。可堪連賦悼亡詩。</text>
<title>輓高正郞</title>,<text>功名人世誰無意。甲子年間士路開。愧我趍榮隨北去。多君謝譽自南來。濁涇淸渭雖殊品。孤栢委松豈異材。驚聽梧山埋白璧。夕陽鄰篴獨徘徊。</text>
<title>輓林子愼改葬</title>,<text>湖上靑山是好基。香車發傳欲何之。卽新去舊君雖得。念死懷生我實悲。碑碣向前猶可望。風烟此後杳無期。殘骸病裏添新恨。回首南天重涕洟。</text>
<title>輓金相國 尙容</title>,<text>相公心事吾曾料。千百臨危必不降。商量此時誰堪比。歷觀前古固無雙。魯連只願投東海。元亮惟知臥北窓。和淚何須書短句。史臣應把筆如杠。</text>
<title>輓金鍾城 地粹 夫人</title>,<text>兒時失母老鱞居。聞訃初心莫我如。傷虎自然驚說虎。非魚何敢得知魚。賢翁入室空虛幌。小子歸家孰倚閭。看案手縫俱寂寞。瀛洲催發五雲車。</text>
<title>輓南宮生生員 荇</title>,<text>南別宮前舊所居。每因西笑訪君廬。分厨送饌盤芋盛。携筐同寢臥箕舒。誰謂亂離君客寓。一番尋問我虛徐。卽聞埋玉幷州土。慚負幽明淚滴裾。</text>
<title>輓宗人市西 璇 夫人</title>,<text>鄙夫曾與市西親。記得從前婦道純。雖克亂離能養舅。豈因貧窶厭招賓。天遺兩壁酬千福。命別三生化一身。遙想夫君酸苦意。自然衰涕滿衣巾。</text>
<title>傷內</title>,<text>英靈何不一來過。三載星霜已擲梭。井臼晨昏誰自任。蘋蘩春夏更將何。固知此後艱危甚。却悔從前恩愛多。他日九原如可見。不言悲楚卽嗔呵。</text>
<title>賀曺驪州司馬榜回甲宴</title>,<text>試看己卯蓮花榜。二百靑衿盡九泉。獨把舊恩多送日。好經新甲已回年。人間仙老沾金液。天上奎星照綺筵。衰病無緣伸燕賀。勝談聊付客來情。</text>
<title>邀聖源</title>,<text>平居亦足惱胷襟。何事悲情近轉深。詩料有時元自减。病恨無日不相侵。天寒鸛鶴衣裳薄。歲暮河山氣勢隆。寥落閉門風雪裏。此閒親舊倘來尋。</text>
<title>除夜</title>,<text>寥寥山館夜深更。病裏便傷感慨情。舊歲光陰殘燭盡。新春消息遠雞鳴。王孫幾日歸芳草。冠盖何時向玉京。世事迷茫難可料。添年非是老人榮。</text>
<title>輓鄭益山</title>,<text>憶子分符同福日。我方淹疾滯竆廬。往來必欲知差劇。存問何嘗間始初。厚意尙鐫中夜夢。十年纔寄一封書。今逢胤子求哀挽。慚慟徒然淚濕裾。</text>
<title>詠鷰</title>,<text>王謝遺墟幾回翔。尋春來入此空樑。雙飛低地沾朝雨。一去盤空弄夕陽。啄虺每疑簾影黑。落泥時汚卷中黃。丁寧欲說完巢意。盡日風端語更長。</text>
<title>寄趙僉知</title>,<text>花裏偶然初識面。樽前幾許與相携。十年憂憤君空老。一席沉痾我亦衰。積雪負梅知是癖。嚴程牽狗問何思。從今把手尤難得。玆敢因風送此詩。</text>
<title>哭府使李安眞</title>,<text>飜水文成意激揚。每於科第子專場。朱衣不惜屠龍藝。皁盖纔稱解犢良。子父並官雖可慶。弟兄連沒奈堪傷。春新雨日生芳草。記得從前重涕滂。</text>
<title>偶吟</title>,<text>習懶從前生理踈。雪霜經過一寒裾。倘無憂患猶心穩。賴有詩書免腹虛。塊石支頭甘晝臥。牙籌在手笑蒙居。春來苦被鄰翁勸。數畝山田始欲鋤。</text>
<title>憂時作</title>,<text>胡寧忍我彼天公。願坼愚胷路未通。納貢一時儒案盡。治船三道海村空。人情索莫霜前草。時議悠揚水上風。專委大臣能制淚。吾猶不取杜陵翁。</text>
<title>奉謝杞翁</title>,<text>行年八十齒如冰。上馬如飛坐不憑。氣逸宛然千歲鶴。眼明奚啻九秋鷹。倘非異骨初辭案。無乃靈丸久服膺。堪笑此身衰朽甚。曲腰藤膝步何能。</text>
<title>偶吟寄杞翁</title>,<text>初年鶯谷未同遷。枯槁形容已可憐。無日訪花行遠野。有時忘字考諸篇。風多白屋朝慵起。煙盡丹爐晝始眠。安得一丘幽絶處。二三同志共蹁躚。</text>
<title>與杞翁有約蕭寺</title>,<text>應擧聯鞭自妙齡。聲名猶足耀瞻聆。龍門浪靜君長尾。鶯谷風高我弱翎。得喪竟歸雙白髮。襟懷聊付一靑萍。却聞蘭若春光好。布襪同來看翠屛。</text>
<title>勸留杞翁</title>,<text>梅花如雪柳如絲。蕭寺春遊二月時。身老何須論世事。情多猶可較新詩。看君騎馬筋骸穩。愧我臨階陟降危。莫惜更圖三日話。居僧何至厭支離。</text>
<title>別林實之</title>,<text>難將愁緖送殘年。何事東風又別筵。千里脩程隨海盡。一春芳草與天連。檀公計策留心上。杜老詩情在馬前。努力異鄕加飧飯。時平須早把歸鞭。</text>
<title>述懷</title>,<text>微才自分非良具。先後戎兵鬢已摧。欲罷未能吟苦律。無營多事訪寒梅。江湖縱是憂君地。間適還宜遯世媒。調病息交而已矣。不妨門巷滿靑苔。</text>
<title>寄子礪山倅汝鈺</title>,<text>人來喜得平安報。領略居官大小奇。淸白行身非不勉。寬容接物願詳思。催科可待農耕後。猛政當除長養時。初度莫愁無適口。不過春酒兩三巵。</text>
<title>恨老</title>,<text>添年爲老老添衰。次次無爲內自知。不是看花花滿眼。未曾擐甲甲生肌。一時安穩終難得。百體堅強况有思。所以須臾欲無死。衣冠應有太平期。</text>
<title>次聖源韻</title>,<text>哀歌獨立仰看天。萬事悲凉在目前。鄕老幾人能住世。門生今日半爲仙。夢中行樂將何恃。亂後春光只可憐。賴有石門詩句好。吟哦來往半江烟。</text>
<title>偶吟</title>,<text>節盡靑陽夏氣宣。丘原回望樹如烟。竹從隙地將抽笋。荷得淤泥已疊錢。鷰補舊巢功見省。蟻分新穴力難專。一年光景還成恨。那奈今宵聽晩鵑。</text>
<title>寄礪山</title>,<text>自今年始更迍邅。騷屑煩懷日日新。苦疾政値三伏節。平書幸賴一官人。汝來不必便吾體。吾老常思對汝身。休告何時踰葦嶺。出門空復一酸辛。</text>
<title>偶吟</title>,<text>老去人間萬慮昏。衰遲端合老常村。只能力穡輸公上。誰謂藏書敎子孫。見客覓冠時出戶。隨童索果每巡園。酒中豪氣空消盡。塵滿床頭舊瓦盆。</text>
<title>笑閒</title>,<text>閒中有味人誰識。每欲求閒未得閒。臨水翫魚衣半濕。買園招鶴眼空寒。花前覓句髭將斷。松下圍碁手自瘢。爭似小窓烏几畔。無思無慮睡闌殘。</text>
<title>次閔子愚 與顔 韻</title>,<text>聞說金安洞裏奇。天應以子覺後知。斂跡將來雖得計。當仁非是好爲師。龍門賞雪當時賦。錦里吟風此日詩。記憶盛年同入貢。鵩摶壯志各何之。</text>
<title>題家姪汝錫書室</title>,<text>規制端宜靜者居。非樓非樻小於車。窓前僅脫兩人屨。架上能容千卷書。山月爲燈明筆硯。松風代箒掃階除。僅僅勿謂三冬足。根本興亡盡捲舒。</text>
<title>歲暮書懷 二首</title>,<text>暗數歸鴻過碧空。不堪吟倚北來風。悠悠往事悲歌外。草草浮生苦樂中。書劒已從年共老。心期俱與計將竆。每逢佳節惟惆悵。何况凝寒歲欲終。豈必翺翔白玉階。蝸廬亦足過安排。盤盂不絶時時好。兄弟從遊處處偕。病至十年無漸劇。詩將千首有餘懷。劉伶未慣淸虛者。忘死如何未忘盃。</text>
<title>半夜獨坐</title>,<text>風露凄凄蕙欲摧。沉吟孤坐恨難裁。何時再見乾坤凈。近日尤傷歲月催。一句纔成二句澁。三更已過四更來。風燈爍爍無人見。但覺鴻聲失侶哀。</text>
<title>偶吟</title>,<text>丹籙陰符久鎖塵。野僧樵老轉相親。雖爲斂跡林間客。不是無心世外人。衰暮自憐懷往事。沉綿還㥘見新春。閒花細草看將好。奈此扶藜腳未伸。</text>
<title>卽事</title>,<text>孤村微雪欲皚皚。歲暮竆陰耿未開。世事但看人臥病。天時何耐臘將催。鼠知盎乏收田去。烏待厨空入室來。衰白畏寒如畏虎。擁爐終日撥寒灰。</text>
<title>簡得金生臘雉。以詩謝之。</title>,<text>亦䎖嬌雉翰如雷。架上蒼膺奈不才。朝夕厨膏非所望。歲時官納未堪催。誰知一片雲孫去。忽覩千年漢后來。得隴便生全蜀計。望君遊獵迓山隈。</text>
<title>山寺贈僧</title>,<text>悲歌眽眽倚前楹。羞向山僧道姓名。誤恃天心期善福。不量人壽俟河淸。智謀未必圖功業。沉痛何曾决死生。比若浮雲無定態。忽然而止忽然行。</text>
<title>贈僧</title>,<text>苾芻五義兼五誡。茆屋三間已十年。布帒無妨諸市乞。革囊寧有此心遷。樺皮彷彿寒山子。瘦骨依俙遠法師。如滿倘不遺白社。白頭鳩杖共翩翩。</text>
<title>煩襟</title>,<text>煩襟無賴椀茶澆。盡日空簷坐寂寥。乳鷰入巢簾影靜。稺蜂供蜜栗香消。客因炎熱稀相問。童被昏眠屢見招。貴不可求貧獨甚。柴門唯幸絶塵囂。</text>
<title>書懷</title>,<text>早向塵間絶五交。郭南何幸有衡茅。貧淸已許聊隨分。玄白何須強解嘲。詩好客來論舊課。梅憐春去長新梢。鄰翁又借栽花譜。却勸兒孫仔細抄。</text>
<title>述懷</title>,<text>半夜刁刁風欲生。開戶出看星月明。讀書萬卷有今夕。多病百年何所成。蕙草無端萎厥美。寒螿乃爾鳴不平。古劒悲凉竟誰托。悲歌切切難爲情。</text>
<title>輓李子華</title>,<text>伯仁未必由我死。竊負偏慈可避仇。况是里人移闘事。實非吾子釀成尤。如何浪自輕身命。致此喧囂上口頭。不忍倖生堪自决。始知仁勇兩相優。</text>
<title>偶吟</title>,<text>男婚女嫁無他望。何事不歸棲碧山。遲日煖風花寂寂。怪禽幽草水潺潺。平生志願雖高尙。垂老煩冗尙未刪。多病百年空汩沒。抱孫携妾在人間。</text>
<title>春日出遊</title>,<text>困臨流水起行遲。半日尋春興不貲。淑景已催寒食節。病人初厭煖衣時。鳴鳩語鵲聲聲好。芳草閒花處處宜。乾沒世間非計得。向來何事未之思。</text>
<title>德平途中</title>,<text>秣馬催僮戒曉行。德平村外野雞鳴。溪光漸白知露緊。山影微分覺月生。長路繫心寧易解。短詩無律苦難成。幽居自有安身策。何事年年惱客情。</text>
<title>遣懷</title>,<text>分崩生理室荒凉。全盛今歸夢一場。時到午鍾難遇食。節經鶉律未移秧。百年誰是無愁日。萬藥俱非有驗方。多少世緣思脫去。不堪臨老遠離鄕。</text>
<title>大谷道中</title>,<text>一馬玄黃如土牛。山中行客意悠悠。平生良友已黃壤。未死此生空白頭。殘照閃雲紅欲盡。長林礙水淸而幽。歸歟歸歟歸未得。家在龍江江上流。</text>
<title>秋夕前日</title>,<text>居諸何莫少留連。蕭瑟風烟又眼前。陸老詩情黃葉裏。杜陵羈思暮江邊。松楸處處修殘隴。醪飯家家理郭田。佳節每年愁裏過。殘骸人世最堪憐。</text>
<title>江樓偶吟</title>,<text>萬牛未挽白駒過。宇內寄形時幾何。三代興亡皆夢寐。六朝豪貴盡山河。固知泉下裎期近。其奈人間縶縛多。自就昏朝膏火裏。念來空復一悲歌。</text>
<title>散雲庵古墓</title>,<text>斷碑零落臥春林。舊日繁華底處尋。鹿路踏來階有迹。犬田侵盡樹無陰。每逢寒食人誰到。時見晴天月獨臨。埋沒百年今至此。不堪經過一悲吟。</text>
<title>歲末有懷</title>,<text>千里封疆利戈鋋。梁甌無缺累百年。昔時西路誰何地。今日東宮若箇邊。拔劒未聞驚主辱。開門曾見喜身全。流光冉冉催殘臘。浮海何人更朝天。</text>
<title>立春夜。在介山僧舍。</title>,<text>野寺逢迎日暮時。竹窓蒲席也相宜。開軒俯瞰人間世。欹枕閒吟物外詩。風引梵音山鬼答。月移僧影井禽疑。春來倘遂重尋約。紅白花中可追隨。</text>
<title>人日夜</title>,<text>悲吟繞避坐來遲。白髮愁人有所思。千古英雄爲鬼後。五更燈火落花時。寒雞喔喔聲猶慣。孤雁嗷嗷聽更悲。人日此間將欲過。明朝雙鬢奈添絲。</text>
<title>用晦庵集中栗熟韻</title>,<text>看霜知有振柯風。近樹三方預剪蓬。新罅雖從晴曉落。舊黃應趁此時空。何須責子同陶令。政合收園等杜翁。三嚥有方今可試。衰顔差得暮年紅。</text>
<title>新居博山庄</title>,<text>詩難摹取畫難奇。幽興閒情漸欲滋。多小池魚手可指。陰晴山日眼先知。兒童慣虎晨興早。翁老看牛夜臥遲。最是月明人靜後。水禽飛上小梅枝。</text>
<title>次四友堂韻</title>,<text>四友何從也得來。昏朝相對好懷開。空心有此風前竹。抱節爭如月下梅。時撫松公吟古調。還携菊老倒深杯。滿三加一爲堂號。人世交情摠是灰。</text>
<title>偶吟</title>,<text>寂寞幽園一事無。出門聊爾獨踟躕。鷰含泥處甘濡尾。蜂學飛時自挽鬚。便覺年光催節序。自憐鱗甲汚皮膚。此時倘値同襟子。春服猶能詠舞雩。</text>
<title>立春日感懷</title>,<text>自覺年來二竪嬰。幾看親舊向佳城。輕裘快馬夢中事。百賦千詩身後名。何處靑山非靜地。不關人世贅餘生。太平雖致猶無興。何况朝昏有禍萌。</text>
<title>宿耳巖店舍</title>,<text>依微孤店寄山阿。今歲春光一倍多。採女衣沾寒食雨。樵兒頭揷杜鵑花。黃粱不逐西粮盡。白酒還將社宴過。懸吏罕來門巷靜。滿林啼鳥閙如歌。</text>
<title>重陽前一日</title>,<text>休言節序近重陽。每遇佳辰倍斷腸。人事世間多變亂。歲星天上太怱忙。蕭條意態新移菊。枯槁形容老齋郞。回首交河千萬里。鴈邊消息政茫茫。</text>
<title>輓岐陽處士</title>,<text>松江門下早推譽。文彩風流世莫如。堪笑朝廷輕釣築。乃於賢俊惜吹噓。冬裘夏葛三間屋。大學中庸兩卷書。師友卽今難再見。小夫何日不沾巾。</text>
<title>悼羅生通緖 進士逢緖之弟</title>,<text>見子平生似彥章。季方難可弟元方。藏舟移壑曾堪慟。埋玉作山今更傷。骨肉九原知有托。朋知人世竟何忘。白頭南望呑聲哭。無限春風涕自滂。</text>
<title>輓金慶州夫人</title>,<text>新平家世久零丁。何幸夫人配巨卿。四郡上衙豐俸祿。二張崇牒耀恩榮。蓬山女子雖孀寡。蘭茁兒孫已長成。萬事人間皆自足。好將名譽托新塋。</text>
<title>悼慶州</title>,<text>憶曾隨亂扈春宮。白髮相逢故驛中。首敍少年同困苦。終悲近日各衰癃。溪亭未副重尋約。蒿里俄驚萬事空。花發草生寒食過。不堪垂淚立東風。</text>
<title>輓亡室柳氏</title>,<text>倩人扶起勢將顚。泣送歸車眼欲穿。破屋獨全黃葉裏。新阡遙記白雲邊。固知此別無多日。叵耐玆行在我先。死耳願從今夜去。珠丘山下共翩翩。</text>
<title>輓奇務安</title>,<text>武藝文才兩得完。晩傳弓馬事驒驒。名聲早擅三軍帥。品職纔爲一縣官。每說新居林下勝。可憐孤塚雪邊寒。舊遊磨滅今安在。回首山陽重涕汍。</text>
<title>輓朴直長 璟</title>,<text>一帶長川上下分。幾多樽酒往來勤。野亭春色風同賞。蕭寺鍾聲月共聞。泣甚秦京君戀我。喪連東野我憐君。白頭相見今無路。獨倚山門看夕曛。</text>
<title>輓長兄直長公</title>,<text>香車初動蕙帷移。白髮無緣暎白眉。荊樹可堪花落去。雁沙誰復影相隨。詩留素壁空遺跡。魂逐丹㫌斷後期。多病十年猶未死。乃於同氣抱深悲。</text>
<title>輓松臺李丈</title>,<text>丈人早與先人好。呼我壯年猶小名。出入何嘗殊內外。逢迎不但話心情。吾翁哭後公無弟。令子存前我有兄。可惜悲凉新舊恨。那堪今日獨爲生。</text>
<title>誡子孫</title>,<text>嗟爾兒孫見我詩。書紳幸作處身規。靜中微語天卑聽。暗裏欺人鬼密窺。與物相干徒起閙。持心能正自無私。由來忠孝吾家事。不必先知覺後知。</text>
<title>贈外孫一儒</title>,<text>念昔端人爾內姑。衆孫偏愛汝怡愉。欲知當日深情喜。看取兒時小字呼。生死如今何有語。哀榮從此只長吁。百年恩義應難盡。寒食孤墳幸奠芻。</text>
<title>輓金宜寧大夫人</title>,<text>同鄕又有通家義。我識夫人壽福並。九耋春秋無疾病。兩官衙俸享恩榮。子垂鶴髮常怡色。孫入龍門舊策名。莫恨孤魂埋此地。高陽他日可同塋。附輓詞秋葉蕭蕭潭水凈。風流往跡盡凄凉。一生義理春秋大。萬古貞忠日月長。憶昔諸儒隨杖屨。酌今後學仰門牆。可憐地下郞官署。白髮兩朝死不僵。進士李道燁謹輓</text>
