<title>次歸去來辭</title>,<text>歸去來兮。山林幽絶可不歸。畏虛名如畏虎。拊初心而潛悲。縱浮雲之無與。嘆渙汗之莫追。雉曷鳳而鼠璞。愧似是而實非。由下邑而猥叨。寵命章於荷衣。會霑祿而求田。猶生事之轉微。十載黃塵。東馳西奔。止之而止。失路得門。迹由此寄。心由此存。謝彼醴筵。飮此窪樽。實嬰情於鍾顒。迺託迹於巷顔。仗友生而買山。豈余心之攸安。分所甘於鷦棲。掩蓬藋而爲關。收自家之寶藏。坐虛室而靜觀。察草木而區別。散鷄犬而各還。山中客兮淹留。孰障余之盤桓。歸去來兮。期達士而躡天遊。友黃卷而意會。亦深解之不求。苟伊人之莫覯。曷以紓此幽憂。望逸軌於長途。納遠風於平疇。香蔌當漁。蠟屐當舟。固衆美之難兼。亦一壑而一邱。倚冠岳之秀色。傍紫霞之淸流。慙仁智而亦樂。雖無德而日休。已矣乎。我其爲棄物於明時。分無加損。孰榮辱之。桎梏不須加。萍蓬不可期。孰賈無貨。孰農不耔。欥同歸而異情。尙曠感於陶詩。我亦願夫樂天知命。庶不憂而不疑。</text>
<title>卽事 幼時作</title>,<text>小爐香已歇。返景竹林斜。明月君子堂。踈烟處士家。</text>
<title>族叔子建 龍柱 歸賦。贈一律。兼示見山及從弟聖就 遂默。○戊辰</title>,<text>秋日西傾便欲昏。踈林靄靄帶烟痕。客來自酌黃花酒。屬見山 君去誰憐落葉村。屬子建 蕭寺懸燈期刮目。屬聖就 南樓對月解銷魂。歲闌况復悲離索。獨抱幽貞卧駱園。</text>
<title>讀東坡集。和集中韻。</title>,<text>我思坡老政愔然。石友竹君淸且堅。嬉笑怒嗔皆可誦。流離遷謫不能天。金蓮燭冷功名夢。水調歌傳樂府絃。最是千秋難洗謗。觀衵靈偈敵伊川。</text>
<title>過松坡碑 己巳</title>,<text>胡騎當年振北風。巍然一石大江東。碑文有巍然一石句。 此石至今頑不轉。行人羞指夕陽中。</text>
<title>柳戒仲 儆 將歸。夜話齊雲樓。</title>,<text>梅雨麥凉水氣秋。夜深歌吹滿高樓。明朝別恨知多少。楊柳依依杜若洲。</text>
<title>敬次聽松先祖坡山唱酬四言韻</title>,<text>我心匪髮。不可以沐。我心匪纓。不可以濯。觀彼泉流。維以消憂。無憂斯樂。曷不優遊。</text>
<title>留客</title>,<text>來不嫌忙歸故遅。光風灑落雨收時。昨日衣霑今已曬。良宵皓月又佳期。</text>
<title>過斗湄 庚午</title>,<text>斷山重複路縈迴。一帶長江隱復開。惱殺南天無數鴈。相呼相喚向人來。</text>
<title>題舍人巖</title>,<text>嶄絶猶堪愛。巧奇孰使然。神功資禹斧。眞面對媧天。積累金墉起。崔嵬砥柱連。那將一幅畵。付與世人傳。</text>
<title>偕姜友景會 文奎。發淸凉之行。暮投蓮臺寺。寺有周愼齋及退溪記遊詩文。</title>,<text>寺在名山裏。塵埃不敢侵。淸流信一杖。情話對雙襟。夜冷殘僧夢。秋深古木陰。遺芬傳二老。珍惜抵千金。</text>
<title>地藏菴</title>,<text>塵慮刪來酒力添。箇中風味不知厭。自有平生難赦罪。獨於山水太無廉。</text>
<title>題金生窟 金生習字于此。取楓葉寫之。泉水皆黑云。</title>,<text>金生窟下白雲起。葉亂蹬危路轉迷。墨池尙有涓涓滴。應待吾人染筆題。</text>
<title>至豆浦。與景會分路。臨歧甚悵。</title>,<text>玆遊未易得。分手意何如。回首蓮臺寺。傷心退老居。他時吾輩事。須讀古人書。片言替解佩。此外更無餘。</text>
<title>抵榮川。登龜鶴亭。月色極好。眼界奇絶。</title>,<text>水白沙明月一團。千家烟樹畵中看。綠龜不死鶴何去。獨對穹巖倚暮欄。沙邊左右穹巖。有龜鶴之形云。</text>
<title>元朝。自楸下歸。閤梅之蓓蕾者。凍縮不開。慨咄不自勝。從弟聖發 退默 梅花詩際到。遂步其韻以叙懷。辛未</title>,<text>我行自西歸。我梅已凍死。古人詩不誣。開花積雪裏。我梅今如許。咄嗟情何已。蘭蕙爲蕭艾。奈此委厥美。香信伴驛筒。謾驚江南使。美人不可見。迢迢幾百里。何不寄一枝。斷膓人欲老。我梅非眞死。晩香聊自葆。</text>
<title>梅花復有生意。甚可喜也。不可無詩。</title>,<text>我有一朶梅。藏之綺窓裏。微爾有姱節。不須愛惜爾。遮護防烟熏。沾漑借盥匜。結萼日以滋。看來獨自喜。一夕竈不煬。顦顇凍欲死。怕寒委姱節。孰爲梅可恃。從今謝梅花。須㘽桃與李。桃李眞可愛。繁花更多子。靈均苦未悔。惓惓惜蘭芷。我梅安忍棄。好意勤終始。那無救汝寒。煗堗奪化晷。昫濡極人功。保之嬰兒似。開閤發孤笑。我梅其甦矣。生香返古枝。破寒欲吐蘂。昭質固不。由來悟物理。寒梅本孤絶。雪姿氷爲髓。托根非土宜。何異橘爲枳。怕寒諒非素。戕賊奈如此。曩余失其養。幾令愛好弛。且須戒𣌑寒。相期葆珵美。</text>
<title>自警 五首○幷序</title>,<text>今日卽辛未元月三日也。年近三十。而器量之輕淺。學業之鹵莾。與十年前無異。已往如此。來者可知。庸非可懼之甚乎。先祖文簡公。嘗以矯治氣質。察病加藥。爲切己之要。不肖自念偏蔽之病。孰非可勉。而姑就其大者。拈出名目。仍述五言詩以自警焉。其曰定心志者。戒其有撓奪之病也。其曰恢識量者。戒其有狹隘之病也。氣力萎薾則欲其養之。謀慮淺近則欲其遠之。心無間斷。然後事有終始。故以致誠勤結之。勖哉定心志。萬化從此施。奈何爲形役。紛紛逐物移。天壤與人鬼。所差爭毫釐。聖賢垂旨訣。萬世爲人師。存理守神舍。帥氣竪勿旗。確乎無外誘。信命復何疑。威武不能屈。富貴不能淫。毁譽復榮辱。無足貳吾心。勖哉定心志。墨卿告良箴。勖哉恢識量。天生大丈夫。識淺安流俗。量狹作拘儒。盜名與徇利。唉彼等穿窬。井蛙何所見。海鵬尙遠圖。豁然見大意。進步方在玆。河海不可涯。天地廓無私。古書須多讀。遠大以爲期。勖哉養氣力。丈夫不虛生。沮澁易自棄。懦弱竟何成。鄒聖斯善養。浩然兩間盈。強哉有矯矯。陋矣彼硜硜。持守千匀重。取舍一毛輕。改過象風雷。從善决江河。都從氣力做。惟斷兮無他。勖哉遠謀慮。人世多事爲。膠滯難容物。穿鑿易失宜。運智同流水。虛心契靈龜。先時宜有備。愼幾且精思。膽大心欲小。氣和神更凝。加以多聞識。萬變可酬應。勖哉致誠勤。有始必有終。小人底日拙。惰農倖年豐。循循蹈實地。慥慥做眞工。勿忘更勿助。功效在此中。此詩之成。今已十年。其間薄宦奔走。了無實下工夫。如此詩所警者。意亦好矣。以今觀之。只是舊日伎倆。前後自警。盡虛語也。不勝惕然于中。仍具書一通。庶自今常目于此。日以五件事自省。以不負初心云爾。庚辰月日。日章菴書。</text>
<title>舍人巖 壬申</title>,<text>小亭俯兩岸。松石何森羅。細水分阡陌。幽花隱薜蘿。愁吟靑嶂近。閒坐白雲多。喜得騷人重。同舟聽浩歌。</text>
<title>伏聞上候平復。以四月十三日陳賀。遙述韻語。以伸慶抃之忱。</title>,<text>微雲捲盡瑞暉明。寶座天高擁百靈。萬戶洞開來淑氣。千官拜賀引臚聲。簫管承恩歸樂院。烟花生色滿春城。日月岡陵遙獻壽。野人亦有愛君情。</text>
<title>聞元子冊封恭賦</title>,<text>爀爀吾君是盛年。縟儀更設震宮筵。彩衣紅炤扶桑日。寶盖靑垂御柳烟。朝野皆知元子聖。熏陶須用大夫賢。此身已被巖雲住。欲覲淸光不自緣。</text>
<title>寄呈健寢郞 三首○甲戌</title>,<text>於爀先朝日月輝。羣龍濟濟近彤闈。如今萬事浮雲過。供奉山陵一布衣。漢陵周鎬費經營。聖化如春物物榮。欲識舊民無限思。梧雲空逗老來亭。園陵相望鬱穹林。渥葉榮柯雨露深。樵牧皆能知愛惜。也應封殖不勞心。</text>
<title>苦寒吟</title>,<text>富貴焉知白屋貧。銷金帳裏暖重鞇。滿天風雪長安道。多是朱門炙手人。</text>
<title>至月卄六日夜。在靖陵齋室謾草。</title>,<text>虛送一年復一年。顓蒙只是十年前。年年空賦自警句。不識明年也補諐。</text>
<title>積雨初收。凉生遠郊。幽興可愛。山官持被之暇。謀以鷄黍。速洛下舊伴。對話山寺。有約不至。故五人分韻。以嘲食言。乙亥</title>,<text>仙寢忝灑掃。草樹何蓊蔚。雲霞接靈境。隱隱現道氣。頹砌存故迹。幽巖訪奇卉。剡溪乘逸興。故人來相謂。山鳥求儔侶。芝蘭同臭味。我有鷄黍具。不煩借饔餼。聞此欣然笑。厚意良足貴。淸風鏖熱炎。晴靄更靉霼。林端凝遠眺。小車入山未。白雲滿幽壑。悵望日入旣。頓忘黃昏約。詎免灌夫誹。佳期乃如此。對樽發長欷。咎我驢不邀。甘此罰籌蝟。臠餘羣奴利。米逋山僧乞。山齋徂淸夜。諧笑以自慰。皛皛澄月華。昭昭逼象緯。肯泛中秋舟。那惜沽酒費。</text>
<title>郡齋漫吟 二首○丁丑○時宰慶山</title>,<text>愛民民是愚。束吏吏爲亂。知有牧羊憂。坐令倉鼠歎。廉則家貧何。貪且爲罪耳。二者將安從。重嘆孫叔子。</text>
<title>賦卽事</title>,<text>夕陽翻石壁。山水忽分明。大地凹兼凸。綠縱復橫。鋪叙分小聚。芸職俯羣生。吾且遊方外。何爲局一城。</text>
<title>讀後漢史有感</title>,<text>縞素徒然遙發喪。武擔卽阼太忩忙。十四年間何所事。未聞一使到山陽。山陽公禪後十四年而崩</text>
<title>釜山宴大廳。見倭人。翻思龍蛇事。有不忍對之意。</title>,<text>尋常欲看異邦人。今看倭兒眼欲瞋。世間安得焚舟盡。與爾相忘碧海濱。</text>
<title>自警</title>,<text>此心如馬復如舟。險路狂瀾摠是憂。省內自然無外慕。責躬何暇復人尤。善端擴去江河决。大任擔來道里悠。須取盤銘勤洗濯。溪堂依舊尙淸流。</text>
<title>正月五日。會話駱園。</title>,<text>天機無停息。人生不終休。志士感暮年。瞿瞿惜一遊。偶吟斜川作。古人亦風流。我似籠中鳥。矯首海上鷗。停雲非在遠。雪中駱之邱。投足成奇會。相見盡良儔。談笑無畦畛。觴咏有唱酬。當時二三子。安知過此不。常恠此老達。待酒以忘憂。一詩留勝迹。令名在不求。</text>
<title>丁丑秋。余作京行。會子建于丹邱。仍與之偕。沿道共賦。十一首</title>,<text>立馬松陰日欲斜。秋風回首白雲家。此去洛城知幾日。重陽尙可趁黃花。右過長林與子此行十載前。篔簹題字更依然。如今可償烟霞債。料理龜潭上釣船。右過丹陽郡山下淸江江上楓。行人歷歷畵圖中。仙舟定是那邊待。荻岸烟汀小店東。右過龜尾楓葉荻花兩岸秋。江光隱見逐山流。尋常去路皆靈境。從古丹邱第一州。右宿長匯秋風駐馬吊荒臺。江水背人不復來。空使當年幾萬卒。黃沙白骨至今哀。右過彈琴臺進道宜如臺九層。無間斷處是先登。百里梨亭努力去。會須不待照松燈。右過板街萬木初黃百草殘。西風吹拂客衣寒。年來始覺悲秋意。不有壺觴詎自寬。右過擺撥幕數行槐柳影扶踈。借問何人此結廬。牕對南山淸晝靜。一床倘有子雲書。右過碑街丁男打糓女治絲。馬上看來足察眉。也知勤苦非身計。輸納官家爲及時。右過廣峴秦渭魯坰十里野。千頭依偎不覊馬。安得移來一幅圖。卧者踶者與齕者。右過滋馬塲千山萬水向京城。匹馬今來幾日行。吾王不惜臨軒試。爲是四方賀太平。右入東門</text>
<title>會海隱姜先生于玉山書院。講太極圖，西銘，玉山講義及仁說。敬次先生韻。二首○戊寅</title>,<text>夜火仍論性。春山足驗仁。出門多歧路。倀倀別愁新。竹栢靑蔥護古祠。當年尼老此躕踟。澄心臺下長流水。分派同源政若玆。</text>
<title>溪亭。次李潛溪 全仁 韻。</title>,<text>道氣留穹岑。春容耀碧林。石泉聆佩玉。箱帙貯籯金。風竹淸閒意。雲松錯落陰。當年獨樂意。非直有遐心。</text>
<title>偕李仲及 天峻。向圓谷。或舟或步。仍留宿。己卯</title>,<text>輕策小舠無不宜。評山論水日遲遅。落花微逕幽人宅。幾卷床書幾卷詩。</text>
<title>登南將臺</title>,<text>唾雲樓上坐來幽。勝蹟未須別處求。仙仗當年撝白羽。汗峯何事崒靑邱。地形剩設關防險。節物都歸漫浪遊。東海茫茫高士去。朝天無復泛孤舟。</text>
<title>偕吳汝善 養默。遊南漢。</title>,<text>顯節祠前水不流。溫王廟下草生愁。地分九寺風雲護。山向西臺劒戟稠。想像丙丁事歷歷。登臨今古恨悠悠。四字缺 玆遊樂。躑躅花紅揷滿頭。</text>
<title>祗拜顯節祠。敬次御製韻。</title>,<text>欲訪遺祠去。其如慷慨何。高風齊海蹈。時事漢廷和。此日天同戴。平生劒欲磨。三仁生死際。遺恨更誰多。</text>
<title>法華庵</title>,<text>逈尋蘭若卽南坰。巖穴翻驚一草亭。萬里天光連積水。百年人事等浮萍。禪心淡泊雲長住。山勢扶輿國永寧。惱殺苦吟歸意懶。何妨碧墠夜看星。</text>
<title>登西將臺</title>,<text>城上愁雲晝欲昏。白烏棲處黯餘痕。江流中坼楊驪峽。樹色遠生兪李村。地錯犬牙分甸服。山騰鳥翼擁轅門。翠華想像蒙塵日。西望長陵恰斷魂。</text>
<title>還家偶吟</title>,<text>九陌三條次第過。寒泉窮巷是吾家。莫道吾家無所有。滿園草樹亦繁華。</text>
<title>西隣獨鶴。從墻頭時時過余。若有情焉。近日久不來。感而有吟。得古體二十句。</title>,<text>鳳凰愛梧桐。鶢鶋辭鍾鼓。物性貴自然。彼樂此有苦。我家來孤鶴。西隣宰相馴。何事厭朱門。訪我白屋貧。淸唳如有㤪。餘音復長嘆。孑立刷羽毛。悵望極霄漢。知音諒獨希。乘軒爾所耻。本非鷰雀鄰。肯飮要津水。我慙林逋隱。爾獨情繾綣。苔庭故翩躚。永日澹忘返。脫畧炎凉態。謂言托契深。夢中失道士。惆悵勞我心。聞聲不可見。竟是朱門歸。朱門使爾飽。白屋使爾饑。去留愧玄蟬。不能餐淸露。前日虞羅獲。亦以飮啄故。有生悲如此。志氣空爲爾。懷爾覺我貧。感歎情何已。我非緱嶺仙。爾愧靑田眞。孰榮復孰辱。嗟嗟世間人。</text>
<title>北漢中城門外寓眺</title>,<text>烟林霧樾洞天昏。坤竇西傾射海門。落日山含雲外暈。古磯苔滑雨餘痕。泉因帖石仍成瀑。居爲抱關 門邊有監門者數家故云。 強作村。倦步何妨歸帶月。一般詩思在無言。</text>
<title>詠瀑布</title>,<text>飄風驅雨至。日脚蔽雲深。晻靄千峯影。號呼萬木音。乍看虹飮澗。翻恐電燒林。水檻牽詩思。槐花落暗金。</text>
<title>與從弟聖就。做儷工數日。已不勝厭苦。遂慨然停筆。賦古體詩。以謝就從。</title>,<text>人生多外慕。所慕在繁華。愛春非觀理。爲是灼灼花。品題逾百種。栽培非一方。結根須及時。春風掇羣芳。莫種不花樹。孤負艶陽天。粉蝶與香蜂。逐逐競後先。我亦愛花者。但失蒔花時。忽此驚晼晩。芳心猶自持。回首故園裏。櫻桃樹若干。道實也。 不待別樹栽。猶堪春色看。花豈殿河陽。實可羞宗公。滋潤培新土。封殖長舊叢。借令玆花稀。庭有古柏靑。有側柏一樹。 枝葉毓金氣。四時獨亭亭。春花非不美。晩節諒自珍。人物本一理。神明逌晦身。採掇餌芳液。霜雪莫相侵。與君拾瑤草。益懋歲寒心。</text>
<title>三日拈唐人韻 庚辰</title>,<text>寂寥春已晩。詩思若爲開。晴可蠶種浴。寒猶燕子來。</text>
<title>雜詠</title>,<text>孟夏草木長。繞屋樹扶踈。我誦陶潛句。怳然造其廬。古人不可見。床上有古書。我屋東山下。門無長者車。山僧許乞米。畦丁懶種蔬。對月猶解飮。淸賞誰與俱。肯讀陰符字。緬思摩詰圖。天命苟可樂。此樂復何如。</text>
<title>漫吟。用聖發韻。</title>,<text>平生不喜酒。猶且嘆樽空。雪積還疑月。松高易受風。深山非象外。至樂在心中。寂寞鍾牙後。何須更斲桐。</text>
<title>寄吳汝善</title>,<text>千里命駕古有人。我行十里不見君。十里中間盈盈水。欲渡無梁白日曛。山陰回棹興不盡。悵望江天起孤雲。歸來城闉熱焰烘。坐我甑底心如焚。獨憐林下天遊子。呼吸沆瀣吐奇芬。來日秋水明月夜。安得同舟大江濱。</text>
<title>逢新有感。謾成一絶。甲申</title>,<text>回首前年不動心。今年點檢尙童心。從此苟能眞志學。餘生猶得聖人心。</text>
<title>送金友稚秉 圻。偕舍弟聖紹 述默。之驪州。</title>,<text>風前蟬獨語。雲外鳥雙飛。對床還掩卷。離別易秋暉。</text>
<title>十月初五日。與族叔龍申，三從弟原默，舍弟述默。敬尋聽松堂遺址。</title>,<text>聞有思賢 徐孺子墓。有思賢亭。 與聚星。陳氏居。有聚星亭。 蕭條異代尙留名。登覽江山爲勝跡。敬恭桑榟自常情。如今欲覔松堂去。依舊惟聽石瀨淸。最是吾家基業大。不煩土木也經營。斯堂之邱墟。後孫之責。然弘我先業。大厥家聲。顧有不費財而可能者。凡我諸族。苟以是爲勉。則堂雖廢。道其不墜矣。道不墜則堂亦復興矣。盍相與勉之。</text>
<title>示弟若子</title>,<text>翾翾棲林鳥。䧺雌鳴相繞。慈鷄覆其雛。呴呴煖土窠。人情非相遠。無敎謂之何。丈夫謹居室。幼子亦就傅。正心端爾躬。恐爲物所誤。以之盡彜倫。斯義聞聖人。我慙賢父兄。不使燠且飫。親之常若踈。來之常欲去。而我守空堂。日短意轉長。北村有曠宅。堂搆尙起敬。隔岡松聲近。感此塵心凈。來汝此讀書。我祖若有命。一牀對歡顔。孝悌在此間。禽獸無玆樂。玆與禽獸異。從來家人吉。在敬不在肆。</text>
<title>述懷</title>,<text>乾坤父母賦吾形。客氣邪心是寄生。於木若寄生。 人性倘敎有時泯。天機更向此間停。善端相感親蠻貊。私欲偏勝邈弟兄。一理會通須體認。孝經推去讀西銘。</text>
<title>省文靖公墓有感</title>,<text>送客橋頭獨自悲。當年心事牧翁知。歸來爲愛王方字。居在玆山葬又斯。文靖公不仕我朝。退居于抱川王方山下。盖寓王氏地方之義。</text>
<title>金水亭。謹次思齋韻。</title>,<text>石作洞門雲結楹。化工於此費經營。紆迴一壑川光逈。拱揖羣山野望平。琴裏古心今寂寞。壁間丹字尙分明。主人家世神仙福。贏得塵寰分外淸。</text>
<title>未訪蒼玉屛。悵甚賦一絶。</title>,<text>金沙璚島樹移陰。咫尺雲屛未暇尋。回首拜鵑遺躅在。三更明月更傷心。先祖詩曰。拜鵑窩上三更月。應照先生一片心。</text>
<title>守歲聽鷄</title>,<text>熒熒燈火靑。喔喔晨鷄鳴。彼惟知及時。豈知歲色更。而我多心人。聽此感送迎。向非曆日月。人物無多爭。最是與物異。爲善紆舜情。暮年志激烈。子夜氣淸明。然彼司晨鳥。率性以同聲。性塞能盡職。物有一善名。倘用牛爲乘。復道馬可耕。是謂滅其天。此理孰改評。吾人愧最靈。云胡罔其生。巧智甘自賊。於道若聾盲。人哉豈貌取。能言猩又鸚。浩浩性分內。地平而天成。還從方寸密。識取用處宏。志長苦年促。感嘆何時平。哀哉醉夢塲。彭殤詎足驚。</text>
<title>賞花 乙酉</title>,<text>春光引步幾芳園。偶到山深坐水源。爲問此中桃李樹。開花何不近朱門。</text>
<title>訪兪和仲不遇</title>,<text>何限洛陽桃李園。諸公車馬去源源。數間破屋高人宅。採藥何山晝掩門。</text>
<title>酒德詩十一章</title>,<text>維天降命。亦曰降威。酒誥有云。 匪天之渝。人實自私。物無無則。孰始孰終。亦有酒德。以吉以㐫。酒星于天。地亦有泉。儀狄之昉。杜康是踵。豈無聖言。不斥之俑。馨爾黍稷。潔爾犧羊。鍾皷簡簡。磬筦將將。淸酒旣載。祀事以明。先祖是皇。神其具醉。芬芬苾苾。禮洽福至。儐爾籩豆。旅厥殽核。琴瑟和奏。玉帛交錯。旨酒旣藇。式燕以敖。兄弟晏晏。嘉客陶陶。聊厚不薄。靡有所迫。男女之性。或失之淫。財用之養。或失之貪。嗟嗟飮者。胡乃沉酣。夏曰甘酒。商曰巫風。弗念厥紹。迺喪厥邦。周王有誥。俾劼剛制。聖狂之幾。永鑑千世。惟唐八仙。惟晉七賢。世治世亂。意有顯晦。祗適其意。靡虞其敝。唉彼任俠。屠沽者流。自謂不遇。酒人乎遊。借使有遇。能有道行。不辰于聖。幸免乎刑。庶人之𨠯。尙可疾也。哲人之𨠯。不可說也。惟士有恒。志無攸奪。我用酒娛。酒敢我奪。旣醉而狂。莫論未醉。號呶而止。尙亦高致。君子敬悳。孝子衛生。嗟嗟飮者。胡寧斯忘。賓之初筵。莫興非詩。誦而不繹。雖多奚爲。壹醉日富。非再非三。衛公何人。我實代慙。人亦有譏。因噎廢食。茹蔬滅倫。奚取乎釋。君子之學。是中是庸。理復乎初。郵遠厥躬。酒不在止。德將無醉。德將維何。鄕飮有禮。斯禁以戒。立正佐史。敬而不慢。讓而不爭。念玆在玆。紳書肺銘。朋友攸攝。攝以威儀。匪直威儀。愛此切偲。豈伊肩隨。惟德之友。愛而不䂓。能不相負。靡盈靡拒。倘不余藐。子寧不知。式我心懆。</text>
<title>李松下丈 洛秀。將養疾斗湖。隣社咸惜其去。李監役震遠甫。有詩贈別。自念契眷有素。願言之懷。適與震遠相類。謹用其韻。以塵離筵。丙戌</title>,<text>晩計優閒儘不虛。超然白鷺洲 二水洲 邊居。孤雲彭澤曾慙鳥。晩棹吳江豈取魚。勝地樓臺多逆旅。殘年事業獨詩書。可堪怊悵違床下。窮巷蒼苔古木踈。</text>
<title>朝陽閣。古稱明遠樓。 謹次原韻。戊子○時宰永川。</title>,<text>山如鳳舞水彎回。高閣超然眺望開。物色年年仍歲歲。騷人去去復來來。長懸庾亮樓頭月。共醉郞官湖上杯。衙罷郡淸無一事。終朝拄笏獨徘徊。</text>
<title>謁臨皋書院 院享圃隱先生</title>,<text>山自何來 山名飛來故云。 水北來。蒼松翠竹廟門開。有誰曾說三仁事。與齋儒講三仁說故云。 愧我元無百里才。遺像在堂精爽古。短碑埋草夢魂回。孝子碑事見邑誌。 此行不是尋常過。更躡芳塵上釣臺。傳是先生舊釣處。</text>
<title>過暎湖樓</title>,<text>萍蹤桑宿此偏多。前到今登意轉加。冠盖風流傳勝蹟。山川淑氣鍾名家。共誰醉殺杯中物。有景慚無筆上花。㶑灧湖光樓欲動。坐來疑是泛仙槎。</text>
<title>用林塘韻。賦朝陽閣朝暮四時景。</title>,<text>領畧朝陰與晩晴。淸風高閣動簾㫌。長洲草色留烟景。大野秧歌和雨聲。霜後雲山看幾疊。雪中寒月坐三更。四時佳興人人得。象外誰傳萬古情。</text>
<title>過慶山 辛卯</title>,<text>浪迹居然十四年。山川村落摠依然。門柳塢篁今老大。曾於知縣時所㘽種者。今已長大故云。 不知遺愛有誰傳。</text>
<title>朝陽閣觀漲</title>,<text>朝來涓滴化江流。微草晴沙失故洲。盡日波聲樓欲動。此身如坐洞庭舟。</text>
<title>雙光軒。郡齋名。 與子建共吟。時宰靑松。</title>,<text>知君文藻嗇高名。不幸不於中國生。壯心海鳥搏應遠。奇氣秋天杳欲橫。江河流轉文辭富。玉佩鏗鏘韻語淸。愧無詩思能追步。樽酒秖宜和舊情。</text>
<title>重陽節。登秀孤亭。</title>,<text>重陽小雨獨登亭。細菊開花也自馨。鏡裡霜華侵鬢白。吟邊山色拭眸靑。澗流激石鏗鏘玉。楓葉隣松錦繡屛。有酒奈無嘉客醉。不堪惆悵步空庭。</text>
<title>龍湫 壬辰</title>,<text>心會神融境便眞。此行不是偸閒人。但無佳句酬佳景。應被林慚與嶽嗔。</text>
<title>周房山中</title>,<text>花裏僧歸立斷橋。淸流一曲去遙遙。千林濃綠繁華界。上方孤磬更蕭條。</text>
<title>半仙堂夜話 癸巳○時宰廣州</title>,<text>黃花開處是佳辰。醉興詩愁轉覺新。落木寒山松栢出。汚邪樂歲黍禾均。弘農坐嘯思賢佐。王粲登樓憐故人。相對衰翁眞可笑。壯心猶自葆靑春。</text>
<title>次金洛元 鼎鉉 韻 乙未</title>,<text>今是安知非昨非。堯夫強辨愛吟詩。琴中妙在無名樸。局外高占不着碁。小道只堪觚墨戱。大家肯許藩籬窺。知君健筆凌鮑謝。經傳菑畬好作基。</text>
<title>郡齋會話 二首○時宰高陽</title>,<text>我寄愁心送上天。好逢達子共談玄。可堪薄宦縻塵罟。無奈羣生在漏船。詩卷光陰身已老。華胥物色夢常懸。風流北海盈盈酒。留醉嘉賓作飮仙。詡君建赤幟。愧我不成軍。落地鏘鏘玉。連空靄靄雲。愁城從可破。談屑更多聞。榮達非良貴。何須歎白紛。</text>
<title>登五中臺</title>,<text>晴景春三月。高陽此一臺。於戲聖人遠。偶與嘉賓來。古木依官閣。殘花繡石苔。悠悠今昔恨。對酒莫停盃。</text>
<title>津寬寺泉石</title>,<text>下馬理山屐。招提在上頭。燈傳栴一片。石出劫千秋。移席看雲起。飛觴任水流。問津迷寶筏。那識箇中幽。</text>
<title>遊古靈寺。次樓上辛淵氷堂 碩祖 韻。丙申</title>,<text>蘭若揷天天不遙。粧嚴梵宇碧岹嶤。膏肓泉石詩仍癖。唐突風流罪不饒。入定禪心常寂寂。逢秋羈思漫搖搖。妙聽山水淸音發。何必秦樓月下簫。</text>
<title>秋夜小集</title>,<text>瑩徹不留一點塵。瑤臺月色逈侵身。白雲如掃心同遠。黃菊欲開秋不貧。醉擊玉壺悲烈士。吟成琴調憶伊人。竹林高致君休說。錯把淸狂認性眞。</text>
<title>壺齋夜會。賦歎老。</title>,<text>天地如許大。人得多少氣。草木皆有生。試看零茂彙。雪壑挺高松。春風媚百卉。至人秉元化。味此淡泊味。鉛汞何必求。聲氣不苟費。云胡自戕賊。醉生眞無謂。居然身全老。方知老可畏。年年復歲歲。秋聲驚絡緯。元來頭上白。不曾饒賤貴。潘毛感秋興。呂髮照淸渭。書生嘆窮廬。故將呵醉尉。殤不殤汪踦。老或老趙魏。苟得存順術。雖老曷足唏。生道資柔伏。仁德參剛毅。不問五星差。不管百川沸。採山可以茹。製荷可以衣。飮我太和酒。湔膓更滌胃。黃卷友千古。終身用不旣。君子諒難老。季章尙云未。愧我空白首。作詩聊自慰。</text>
<title>訪子城 族叔龍申 留宿</title>,<text>寸心猶襞積。返照已莓苔。器共主人飯。爐仍前夜灰。但憂無酒債。不必有家醅。等是乾坤客。何妨宿未回。</text>
<title>壺齋重會</title>,<text>相逢無日不欣然。小巷窮廬落木邊。聊以酒盃留永夜。且將詩卷付衰年。蒼凉悲角聲中月。寥廓賓鴻去後天。推却寒窓排睡意。滿山松翠足雲烟。</text>
<title>[題缺]</title>,<text>乾坤却向酒中寬。剩得浮生一日懽。霜菊終非春物色。今人何必古衣冠。寄愁好是忘宵永。崇德慙無期歲寒。拳石杯流猶可意。翻疑童子昔時看。</text>
<title>雪中子城見過</title>,<text>素心白首以爲期。解珮相將遺所思。晦迹從來隱於酒。放懷聊復假之詩。山河窄窄途窮地。風雪凄凄日暮時。呼燭猶堪今夕永。請君撰屨且遲遅。</text>
<title>大雪連三日。朝起觀之。琉璃水銀。和合成界。甚瓌觀也。邀子城共拈長蘓木假韻。丁酉</title>,<text>璚屑糝均萬樹梢。淸風祗合掛巢瓢。先春院落花含月。平地菰蘆沫過潮。悽惻倘無晴晝晛。消瀜翻恐大爐焦。定知盈尺呈春瑞。覆塊蘄蘄麥長苗。</text>
<title>與昊卿 三從弟敎默 夜酌。懷洛元。</title>,<text>沙搏雲散感人生。聊續舊題章不成。烏山今夜行應宿。鳧舃明朝去又輕。風塵耐作幾年別。雪月獨留吾輩淸。未到江州猶送酒。停盃悵望若爲情。</text>
<title>雨中吟</title>,<text>誰把銀甁滴漸加。春雲漠漠正無涯。煦濡膏液絲絲柳。生動眞香點點花。細溜盡成歸壑水。空濛偏濕近山家。聊吟好雨知時句。藻思慙無健筆誇。</text>
<title>泮北賞花</title>,<text>谷盤路轉便深山。蘿月松雲若可攀。潘岳桃花明壑裏。武陵流水出人間。客來日日笙歌閙。春去年年鬂髮斑。叵耐吾人酒錢儉。強將餘興趁鍾還。</text>
<title>泮北漫遊</title>,<text>微逕緣崖斷復迴。松門石塌凈無埃。也是桃源花落後。遊人猶逐澗流來。</text>
<title>吳汝善挽</title>,<text>哀哀志士九原深。僑屋凄凉倚道岑。胡忍重貽晝宵哭。居然俱泯孝慈心。珠遺罔象誰能拾。絃斷峩洋不復音。魂氣流行何處在。故山秋葉月沉沉。</text>
<title>流頭日。到臨淵堂。李公亮淵所居堂名。 留止八日。以詩追識。</title>,<text>久熱思一濯。久雨思更𣌑。而我抱氷炭。邪氣攻心腹。壹欝苦不舒。何以慰幽獨。聊欲養神丹。道書奧難讀。塵溷染我衣。蕭艾繞我屋。仰天大笑出。無地可投足。白雲起靑山。淸池俯深谷。已有方外期。珍重書來速。幸玆値新晴。東流時可沐。江分三田渡。樹標獻陵麓。一舍行便到。中阿此薖軸。淸風開北窓。先生對案牘。拜揖未及竟。顔色喜可掬。邂逅有尊客。荷衣把淸穆。手持酒一壺。酒淸不用漉。勸酬仍起去。不敢問卜築。我來爲淹留。歸馬付我僕。勝不須山水。樂非必絲竹。希音在襟期。聊以朗心目。熏德窮朝曛。佩訓感諄複。大哉理氣論。腐儒舌應縮。散袠間笑語。忘年去邊幅。娛之如嘉賓。醉飫增慚恧。悅口錯兼味。補臟嘗五糓。閔我有心恙。神方出玄籙。詔我鳳凰翔。勸我紫霞服。謂宜暢幽情。不應太局束。和雨聽農謳。野色占秋熟。追風訪遐踪。谷蘭播晩馥。於焉倍幽賞。園陵起秪肅。杉逕行行林。磵流往往瀑。石竈凈攤飯。野酌襍肴蔌。盡日川上游。洗濯塵萬斛。歸來月下眠。悠然忘煩燠。曉風掀卧房。朝看拔大木。正大英䧺語。曠感爲三復。瞻彼西林寺。勝事杳難續。懷哉水中央。後期猛可卜。古穪一夜語。八日此止宿。豈意湖海姿。不以卑庸碌。縱慚寸莛撞。粗窺武庫蓄。豪氣兩間彌。玄鑑衆妙燭。澗中石磊磊。松下風謖謖。囊句斡神造。篋書涵濃郁。茫然若望洋。斂襟徒粥粥。自是躬炙多。不是飽梁肉。金火相推遷。雲雨易翻覆。至人秉元化。春光宮六六。歸來自家寶。戒在曹交粟。杖屨來相送。野渡堤草綠。舟泛廣陵濤。行並謝家玉。還栖病仍痊。脫然如新浴。再拜謝先生。咏嘆以自勖。</text>
<title>蓮舍夜話 二首</title>,<text>墨帳垂垂筆溷墻。生平藝苑漱餘芳。天機嗜慾知深淺。衰髮 缺 心孰短長。君病幾時詩久廢。客來今日酒能香。最憐官吏煩公事。爭奈趁期珂馬傍。悲歌一曲動寒城。多愧踈慵負聖明。白社曾聞脩凈土。靑蓮有語飮香名。連年關海空厨冷。幾處樓臺醉管鳴。願得歡情同物我。太平烟月送餘生。</text>
<title>送別李季文 章培 歸鄕</title>,<text>知子歸心繞舊溪。一天梅雨夢全迷。良朋未易靑眸裏。晩境其如白日西。滚滚短長看鳧鶴。悠悠得喪付筌蹄。行期須待秋風展。準備銀鞍錦障泥</text>
<title>淸風亭 亭在淸節祠前門外。祠在東峯下。</title>,<text>古廟風聲百世淸。東峯不是衆香城。英靈如水求斯在。正氣攸鍾死亦生。天地腐儒逢盛代。烟霞過客屬新晴。山阿蕪沒空多感。頑懦何知但慕名。</text>
<title>洛元書堂。遇臨淵翁共賦。</title>,<text>城中家十萬。松下人三兩。白雲出無端。淸風與之上。</text>
<title>秋日偶會</title>,<text>折柳爲籬席作門。靑熒燈火似山村。滴身松露秋兼冷。照卷眼花朝更昏。薄宦俸錢逋酒債。高朋浩唱動詩魂。新秋彩菊非直菊。譜品羣芳也細論。</text>
<title>小栢園晩眺</title>,<text>月明樹樹摠瓊枝。白玉堂前桂影移。雙手折來傷歲暮。寸心寄贈定伊誰。</text>
<title>次喜雨吟七言十八韻</title>,<text>喜雨短篇復長篇。詞人擧筆祝豊年。一霈雖晩亦可喜。長養成就上有天。從此時燠且時雨。融曳春光歸肺腑。方今六月枯苗興。正是周代七八月。秧後白露少百日。節氣此時爭毫髮。但願羲叔弭秋節。分付靑女退霜期。我是生長城闉者。聞諸老農能言之。耘夫滴汗日當午。入夜灌水不閉戶。自言一雨由聖德。肯把神功歸甁柳。公堂兕觥萬壽祝。十月香秔可春酒。不勞田畯課南畒。炊麥饛飧嫵媚婦。最怕縣門呼召頻。苛政年來閱歷久。新糓已耗五月糶。庸調不饒一日遅。田家作苦漫不問。俗吏事事風颸颸。自是王澤八人深。仁以㘽培義灌浸。記取春初綸綍音。光明燭化吾王心。吾儕小人復何憂。惟知稼穡夏迺秋。賤臣再拜謝農師。敢言詩敎裨風流。</text>
<title>次姜仲可 必魯 芍藥山寮韻</title>,<text>山色來虛牖。村聲隔一溪。可論人小大。休問室高低。氣吐乾坤塞。心存淡泊棲。知君許止宿。何日手同携。</text>
<title>送洛元之任燕歧</title>,<text>黼黻違初志。詩書潤此身。朝廷重字牧。邱壑少閒人。官自淸寒分。民應悃愊親。行看吾道信。何用別愁新。</text>
<title>送子城歸嶺南 二首</title>,<text>芳草萋萋日暮時。不堪遽作送君詩。靑山有約思鄕遠。白髮關情去國遲。別恨且看千尺水。春光已付百花枝。前期淹速憑誰問。離合奇緣人不知。朝送剛齋暮送君。風流勝事更無聞。孤松門巷新苔合。幽草山園舊逕分。世路艱難山又水。人情翻覆雨兼雲。從前只管交遊少。非是渠儂獨不羣。</text>
<title>直廬苦熱</title>,<text>晴日最宜暑雨晴。飄然逸興遠空橫。出門鄭重名亭約。走馬依俙流水聲。大地難逃朱火遍。虛樓猶許白雲生。歸來伴宿霜臺月。自是詞人不世情。</text>
<title>次杜詩破屋韻。贈李仲及。幷小序</title>,<text>李友仲及所居僦屋。撤瓦以償價。土宇不苫以居者半年餘。迺六月二日大雨。全家傾覆。而於摧樑摟捂之中。奉老無恙。幸也。余聞而驚往慰之。則仲及起破材如茇舍。手一卷冊處其中。若無事者。念杜工部茅屋爲風雨所破。而有大庇之詩。今仲及不直屋破而已。而處之晏如。可敬也。未知何人能庇渠得其所乎。感歎之極。遂用杜詩破屋韻以贈之。仍倡同志。醵錢得十數緡。以爲結搆之資云。金臺過客仰天號。毅辛去後英俊老草茅。鳳不復苑麟不郊。一枝難借上林梢。寸芥可舟盃水坳。嗟君衒玉不自力。有屋撤瓦還自賊。剜心醫瘡終何補。措大拙計忘失得。土梗木偶與偃息。一朝漏天無霽色。雨影空壁垂昏黑。坐如石室膓如鐵。不覺棟宇已摧裂。倉皇覆巢將安歸。門前舫舟路斷絶。天公饒爾巖墻命。子母妻夫精誠徹。結草搆木槎牙間。主人尙有好容顔。他日棟樑度在山。君不見千家百家流亡屋。富家蒐材憂不足。</text>
<title>琴鶴堂。郡齋名。 與客共賦。戊戌○時宰楊根</title>,<text>相逢便一笑。烱烱照雙眸。堆案愁朱墨。臨江愧白鷗。參商曾幾日。萍水又今秋。非必龍門雪。吟詩可少留。</text>
<title>屛山趙敬汝 雲躋 再過婆城。外從兄適臨同泛舟。登太虛樓。</title>,<text>江色涵虛秋影深。岸邊踈柳不成林。小樓雲濕千峯影。孤帆風生萬里心。漁戶掩來仍峽戶。渚禽飛去更山禽。龍門楓葉君休說。隨處不妨醉且吟。</text>
<title>龍門途中。懷臨淵丈。</title>,<text>羣玉山頭未易期。靑谿洞裏空相思。忽看壁上題名字。坐想先生少壯時。玆遊也。未及約日於臨淵丈爲恨。忽見舊所題名。賦一絶。</text>
<title>遊上元菴</title>,<text>緣溪不覺到靈源。疊石方知有寺門。深鎖雲扃僧不在。山田惟見舊耕痕。</text>
<title>歷拜先執安淸州丈 廷鐸 墓</title>,<text>白楊風葉振蕭蕭。山日無光天泬寥。從古賢豪都幻了。夜臺千劫更難朝。</text>
<title>曺尙書 鳳振 挽 己亥</title>,<text>松栢需棟樑。龍虎衛山澤。惟公奮大家。名德世赫奕。直道遵考訓。佩服如拱璧。鳳神海鶴姿。早展靑雲翮。翰苑抗時論。亨衢日以闢。橫經游講肆。眷注動前席。才猷試廟剡。讋夷折象譯。玉節布嘉惠。威名振獩貊。利器剸棼錯。勵操凈氷櫱。車服纔擢庸。卿月仍隆爀。宸憂寬南顧。諞俗庶矯革。恩召翻奇禍。泪血朱厓讁。不遠玦復環。昭雪洞心迹。佇迴不忍訣。龍山與琴石。聖眷收簪履。往哉萬里役。旣愼復加勉。夷險不暇擇。踵美北門鑰。宿趼方面責。庭趨送贏博。福善一何逆。歸來養優閒。以理聊自適。百鍊金更精。九死志不易。遵此康莊道。耻彼邱陵獲。訏謨處廟堂。都人爲加額。銓寄愜宿望。黑頭奄衰白。招麾矯強項。擔負着硬脊。山公啓事日。祐甫銓選格。庶幾新一世。迓命補國脈。天意颯風飆。降此殄瘁戹。儓隷紛相告。朝野咸慟惜。嗟哉社稷臣。無愧古名碩。勇可奪三軍。忠可托六尺。良臣亦公幸。何煩炳竹帛。磊落騏驥步。跼顧末路窄。威重能嫵媚。寬綽兼綜核。家興孝悌風。門絶聚斂客。表裏分華實。花卉最痼癖。繼佩志芳潔。入室美襞積。筆健耀榜題。意會味書籍。卓然五斗酒。瀉此腔血赤。風流傾四座。䧺辯抗今昔。如許魁偉人。忍令掩幽宅。愚也托先契。晩更忝三益。縱懷下士風。未曾昵永夕。藻鑑偶一玷。曩者議曹辟。余時輸硜硜。荷公於玆釋。一誤竟誤人。其奈幽明隔。寵命辱凡夫。盛典歸戱劇。公歸倘知否。余留空跼躋。丹旐過楊根。莫余臨窀穸。已矣公私哭。瞻望滋眶液。哀挽助薤曲。俚辭神肯格。</text>
<title>正月廿八日曉夢。覿松峴曺台。一夢而再見。一則平時而命飯留余。一則幽界而顔色勝昔。欣然迎接。余猶欲更哭靈几。仍欠伸而覺。不勝愴然。坐而待曙。遂用權石洲哭松江墓韻。吟一絶以記之。</title>,<text>山窓落月隔晨蕭。遙想新阡掩寂寥。平昔不曾魂夢接。如何髣髴遇今朝。</text>
<title>有感 五首○用朱子讀道書韻</title>,<text>泛覽神仙傳。至道諒非虛。朝眞贊元化。壽民遺素書。笙鶴不可見。嘆息千載餘。脫屣誰不願。無奈形役拘。愧我賦凡骨。戕生以自誤。俛仰日婆娑。鵠蟲竟何如。一從虹橋斷。消息渺瀛洲。未曾披雲笈。空言訪道流。自身却在此。餬口秫田秋。世無具眼者。毁譽兩悠悠。玄蟬號中林。感此遞炎凉。金風日以高。蒹葭老蒼蒼。聞說調鼎手。爲求煉丹方。若非羣玉府。倘在燕齊鄕。我自若童蒙。崆峒辱問道。寶此蕭艾笥。俾出瓊瑤草。加我丹霞綬。呼我河上老。可笑方寸木。標高岑樓杪。仰頭遊仙枕。月露空凄凄。雲輧如可馭。帝鄕如可期。欠伸翻一覺。依舊糞壤姿。鳻雀豈瑞物。眞鳳盍求思。</text>
<title>寄聖就</title>,<text>形影相憐獨自知。等閒春意上花枝。三秋不見人千里。山日旅窓鳥語遅。自東萊歸後未卽見故云。</text>
<title>短驢行。所騎驢放之草間。有感作。</title>,<text>爾耳何長爾尾禿。跨宜詩人技宜磨。求馬涓人云爾駿。於乘獻爾太官駕。玉駄金鞍珠勤不相稱。強以千里其可奈。鳴非驚人秪自驚。逃歸空谷長飢餓。瘦馬爲伴羊牛欺。無人收爾與爾莝。近者狎侮遠者疑。打訛傳道麋鹿卧。</text>
<title>漫吟</title>,<text>六字缺 岡。任他眞隱笑行裝。雲去雲來山自在。花開花落樹相忘。數家細逕蒼苔合。一卷殘書白日長。且將聖澤勤歌詠。猶得優閒謝紲韁。</text>
<title>和李而獻 民耆 唐湖八咏詩 幷序</title>,<text>吾友李而獻。以其唐湖幽居之勝。著爲八咏。寄余求和。余念而獻卽自樂其樂者也。何求諸人之知之乎。斯必有以也。夫而獻世其不言躬行之美。性其天然自有之眞。乃棲棲冷官。月半在職。月半在鄕。在職則安其職。在鄕則安於鄕。非心有所主者。能之乎。惟其知之者尠。寓懷山水。養素葆眞。而不能無幽眇堙欝之思。思與知者晤言而不可得焉。則漫取江山雲物之態。托之詩而寄同聲。此其蘊中發外者。非如詞人浮華之結習而已。余安得無所感于此歟。余嘗踵而獻之堂。而目唐湖之槩。則不可以不能言辭。遂就八景詩。各取二韻。合成一篇以謝之。楊廣接地絡。夾江攢羣峯。慣是舟車過。魂夢興猶濃。寤言素心友。小築在唐湖。品題八景勝。一一筆端摹。斗尾爲高河。玉女宜梳巖。南城鎭嶙峋。唐島窺空嵌。含欝木覔奠。補傾三角高。藻餙雲烟熊。傲兀風流豪。虛室無塵雜。道流來二三。靈壁兼仕隱。祠官迭東南。公道惟天餉。疇爭故山春。釣採何所樂。樂哉智且仁。眞隱應笑我。佇迴近王城。愛山慙康樂。臨流媿淵明。君詩醫我癖。一讀雙眸靑。何必依㨾畵。妙賞在不形。</text>
<title>謹次海隱姜先生大明山庵韻</title>,<text>牕前紅萼一般意。姜先生先祖陶隱公。嘗種大明紅於窓前。以寓風泉之感云。 更有家山寓慕新。羊餼禮存魯祖朔。麟經義著周王春。石猶不履應推孝。因物起感。其意相類故云。 地自同名便感人。九曲未須依㨾說。振衣那復躡光塵。</text>
<title>霞洞漫吟</title>,<text>掩戶何堪坐嗒然。風光雲物艶陽天。自憐霜髮非前日。每見春花似去年。懷遠如登霄漢上。尋幽只在澗流邊。喜逢山客愁無酒。拈韻還成枕石眠。</text>
<title>寄朴甥平老 昇壽</title>,<text>凍雪滿庭除。北風裂衣巾。老懷潛獨悲。顧影是二身。兒女安足慰。所思玉潤人。故家詩書業。琢磨日以新。久抱連城璧。薄採泮水芹。會有龍伸時。存身豈常鱗。</text>
<title>登冠岳念主臺 二首○本名戀主臺。以有孝寧大君舊蹟云。</title>,<text>鬼傭補石帖成臺。鳳吹何年子晉來。江水東流靑野坼。星文北拱紫宮開。因心篤慶棣華帳。至德難名揖遜盃。戀主訛稱念珠字。鄕人禮佛等閒回。奇峯削出最高臺。遙望多年此上來。表裏山分畿甸壯。西南天接海門開。薄才安得爭䧺句。豪氣端宜無限盃。下視人寰如許小。夕陽歸路首頻回。</text>
<title>霞石亭。成屛山老友適至。遂與登臨。庚子</title>,<text>烟霞古洞裏。水石自相喧。斷壑疑無地。靈泉信有源。小亭如許逈。穹壁與之尊。痼癖醫難得。佳朋共一樽。</text>
<title>雨中與客登霞石亭</title>,<text>淸溪一以漲。嘉客於焉留。自是移秧雨。不宜大麥秋。化工多損益。人事遞歡憂。隨遇而安分。陸車水可舟。</text>
<title>雨後更登霞石亭</title>,<text>高躅依然出俗塵。夢魂猶自發驚頻。未聞賢士名無實。曾謂逸民仕爲貧。羊假虎皮難做虎。鸚能人語倘疑人。試看天地生成化。芸職洪纖物各春。</text>
<title>展重陽日。遊冠岳。三首</title>,<text>草逕無媒細菊香。新晴秋日裌衣凉。飛泉添得前宵雨。幾道寒流引興長。羣峯傑卓勢盤廻。超壒危巖自作臺。地軸南隨平野轉。海門西接遠天開。若爲志士不平氣。合有秋風無限盃。此地登臨斯一快。今行休道間關來。山行何所得。詩筆揷黃花。欲知冠岳好。秀句滿吾家。</text>
<title>夢中作</title>,<text>天下雖云大。其本在身家。己私須克去。恢恢絜矩加。</text>
<title>與客登霞石亭共賦 二首</title>,<text>閙處無聞靜裏聽。泉聲松籟集危亭。溪山日照烟霞紫。天地春噓草木靑。象外道心難與辨。風前酒力易成醒。少炊灘上饒淸味。鳴策蒼苔不覺暝。幽賞常嫌獨。伊來我客嘉。醉中有韻士。花底無貧家。貼石開新逕。疏泉汰舊沙。玆遊倘後約。不是道途遐。</text>
<title>坡山院會</title>,<text>蟋蟀在堂又此會。悲歡人事幾年間。鄕關可志思居婺。朱子舊居徽州婺源之紫陽山下。後居崇安。榜書室曰紫陽書堂。志鄕關在目中也。 正學不忘銘樂顔。程子作顔樂亭銘。末章曰。於乎正學。其何可忘。 照水淸光猶古月。先祖詩曰。惟想年年山月好。淸光依舊照牛溪。 染衣秋色卽家山。朱詩有李家山之稱。 傍人詎識余心事。漫說偸閒去復還。</text>
<title>三月十一日。仁陵幸行時。有成李兩先正墓致祭之命。感而有賦。壬寅</title>,<text>誰記兩賢列傳中。同心同道榮辱同。見說宮家西出路。一般恩酹又堂封。</text>
<title>看山還。聞城主虛枉。詩以謝之。二首</title>,<text>蓬蓽漫勞駐使君。秋山幾疊鎖閒雲。莫須門上題凡鳥。採藥歸來日欲曛。浪得東岡隱士名。不妨蓬累草中行。道途相識休驚恠。自是尋常一老生。</text>
<title>紫霞洞。同朴穆如 宗吉 聯句。</title>,<text>紅泉又一會。餘興展春殘。穆如。 小雨猶膏澤。瘦溪怱急湍。聖思。 政知橫素瀑。剛喜露靑巒。穆。 景物難兼美。人生易寡歡。思。 近郊無此勝。入洞有奇觀。穆。 曲曲頻搘杖。登登不整冠。思。 巉巖何太險。飛沫欲生寒。穆。 幽夐紫霞洞。縈紆白石灘。思。 尙餘三宿戀。不盡一區寬。穆。 吾輩風流勝。世間行路難。思。 緣溪迷近遠。倚石數巑岏。穆。 合有仙家住。慳敎俗子看。思。 行知巾屨潤。淸聽筑琴彈。穆。 層劫傳禪諦。逝川發聖嘆。思。 流光忙石火。密契托金蘭。穆。 嘉客方投轄。主人愧考槃。思。 渴喉㪺水白。照眼詠山丹。穆。 未到源頭止。非緣逸興闌。思。 囊羞一錢澀。酒惜半壺乾。穆。 美醁徠從事。隣侯亦好官。思。 浪吟憑荻筆。爛醉卧松壇。穆。 薄暮歸來倦。誰知興一般。思。</text>
<title>望京臺 二首○高麗忠臣趙松山。嘗居淸溪山下圓通洞。登山望松京而泣。則松京必有不時之雨。後人名之曰望京臺。</title>,<text>登臨努力躡飛仙。塵界茫茫蟻垤然。萬里天長神𨓏處。四圍山限眼窮邊。有生何莫留名字。此地于今感昔賢。况復雲窓新結搆。重尋準擬月中眠。採薇人已去。鳴策客空來。雨灑忠臣淚。雲迷故國臺。因之名迹古。使此心顔開。酹地思臨澗。西風忽送哀。</text>
<title>賀孝子李公兩世貤㫌 幷序</title>,<text>砥平縣。有上舍李公父子。並以孝行聞于朝。今上六年庚子冬。命一體㫌閭。越二年壬寅春三月。同日延㫌。鄕黨親戚來會者。多歌咏之。其曾孫禮憲。要余續其章。嗟乎前此四世。俱以孝貤㫌。今又兩世雙㫌。此古今天下所未有也。太史家宜著陽城李氏六世孝子傳。以昭光來世。樹風一代。奚特爲一家之私而已哉。其孝行事實。鄕狀道啓可按。愧余僻陋。未及奉讀也。余昔逮拜上舍公之胤時。雖顓蒙。猶景仰公不置。今於詩什。幸玆托名而申祝。公家子孫。須深知孝子世類之難爲子難爲孫。以無忝爾祖。孝思不匱。則李氏昌大。宜無待乎榮利之外物。吁其勉旃。派連準海溥同源。褒錫增光綽楔門。邦典本要興美俗。人情重在感隆恩。曷酬鄕里揄揚筆。且醉春風㶑灧樽。爲祝君家無盡福。繩繩祖武業垂昆。</text>
<title>霞石亭會話</title>,<text>信息自然氣類通。山家茶果一樽同。人生齷齪塵埃裏。世路崎嶇裨海東。老去工夫看炳燭。古來志士感秋風。伊來願學休糧法。娛客無勞計約豐。</text>
<title>金明遠 熽 下第槐圍。枉顧田舍。輒賦小詩。拚餞行李。</title>,<text>三徑荒凉獨掩門。故人筇屐過相存。春陽此去無千里。濁酒何妨盡一樽。共說淵源敦夙昔。好披肝膽喜燖熅。不堪妄竊仁人號。執手臨歧敢贈言。明遠請余贈言而辭不敢。後閱朱子詩。有題語可引類者。卽仲縝尊兄云云。七言律也。輒敢就此詩點化若干字。追書以呈。愧愧悚悚。</text>
<title>敬用栗谷集中韻述懷</title>,<text>欲秋胡不耘。欲成胡不爲。蹩守閨房。空與白雲期。於焉歲已暮。回首感良時。瓊琚珮陸離。出入響彤墀。有意竟未就。窮廬空自悲。歸來求大道。難容寸管窺。千載聖人心。炯炯謨訓垂。開卷如有立。出門已詭隨。反覆牛山章。嘆息谷鳥詩。日暮萬里途。倀倀行轉遲。聖賢如可作。我欲跪陳辭。沉沉氣質病。膠膠室家私。藤蔓纏孤芳。何由剔除之。此心靡所質。耿耿獨自知。幽蘭在空谷。黯然伊人思。文質兼兩美。優哉是我師。爲己雖在我。成物微子誰。</text>
<title>山行</title>,<text>難上山時易下山。其如愁殺近人間。愧吾不似棲巖翮。斜日却從鳥道還。</text>
<title>諸君 洪生徽謨，徹謨。從姪載瑗，載瑋。 往霞洞。獨坐和睡。</title>,<text>居合樓臺夏。愁仍花鳥春。風生水面石。淸濯心頭塵。料得諸君樂。詩能幾句新。有書空在手。終日夢中人。</text>
<title>子建挽</title>,<text>人情見厚薄。最是死生際。嗚呼碧松子。使我抆愴涕。袒免叔姪親。其年則兄事。童丱及衰暮。厚結師友誼。走僵愧莫追。詞塲騁直轡。懽笑頻整冠。情話間文字。游從無虛歲。更僕難悉記。托子未終業。誄章空酸鼻。靑鳧聯鳴策。紅亭荷倒屣。豈料此別永。已矣且棄置。嗚呼碧松子。落落靑雲志。攻苦懸螢囊。績文富腹笥。香山醉後詩。秋水篇中思。知音少鍾期。凌雲失揚意。生員壯元名。焉足後人示。敎育多邨秀。懷材是薄試。一笑息塵機。遐遁伏老驥。碧松居士傳。誰當發掩翳。疎脫本天性。精勤見文藝。淸風朗月詩。名山大川地。漫游忘主客。把酒任自恣。笑罵皆文章。奮筆吐閎肆。厚福天所餉。休道世人棄。仕隱各安分。基業賴賢季。偕老仍前光。肖子亦善繼。膝前兩兒孫。餘慶庶昌熾。食實遠華名。斯無造物忌。七旬纔幾日。遐筭胡不遅。寬樂亦云多。一理驗報施。念我積諐殃。盜名寧不愧。前秋郵筒後。德音不復嗣。南天雲欲斷。萬事水空逝。蕭挽使人歌。微誠替一酹。</text>
<title>曾與李仲及。約同遊蓬萊。舟泊月溪。仲及果追至。喜賦。二首</title>,<text>欲尋滄海路。先泛上流舟。詩酒俱靑眼。風塵易白頭。芳菲春已暮。烟水去還留。望望謇誰待。中洲鷺伴鷗。遲遲驢背客。汎汎雨中舟。已熟連江路。相邀暮渡頭。佳期易蹉跌。過景多淹留。以仲及故。留待已久。 一枕旅燈夢。同隨海上鷗。</text>
<title>淸心樓。次板上韻。</title>,<text>楊柳繁陰蘸碧灣。千家岸上列松關。淸風帆送東遊客。秀色江穿四面山。十里郊原靑草外。二陵松栢白雲間。名樓莫問誰爲主。明月今宵我輩閒。</text>
<title>神勒寺九龍樓。次板上韻。</title>,<text>神馬何年下玉山。九龍巨搒起危欄。磅礴雲根蟠大澤。參差松影落空壇。繡佛荒凉依一衲。苔碑剝落記三韓。肯將輪相論層塔。勝狀東臺政好看。</text>
<title>留別朴重璧 宗完</title>,<text>縱他相隨到。其如惜別情。幾回淸灞渡。獨阻仙山程。重璧渡灞。幷今行凡十番。而不能從我輩行故云。 貧有書連屋。愁因酒破城。相思若爲寄。瑤草長新莖。</text>
<title>次金凡秀 周敎 三陟巖韻 安興地傍潭水有巖。巖上有烈妓桂花碑。桂花者三陟妓。故巖名如此。</title>,<text>使君歸馬邈難從。汀草山花摠淚蹤。莫道狂童緣業惡。香名成就是渠儂。</text>
<title>五臺山登中臺</title>,<text>虛中忽起一臺尊。囿得四山千里根。贔屭始知神力健。登臨翻覺道心存。九疇有數終歸極。衆善雖多實統元。休把瑰觀強題品。東峯去後更誰論。</text>
<title>上院菴</title>,<text>半日中臺路。行穿萬木陰。溪山何合沓。氣像轉崇深。到此風流興。孰知仁智心。泠然枕上思。一雨增淸音。</text>
<title>大關嶺</title>,<text>嶺上長風萬里寒。壯遊今屬晩年殘。蒼茫無路吾何適。雲海黏天君試看。邈矣蓬壺行便到。危哉蜀道定非難。藍輿於我猶塵事。竹杖靑鞋緩步安。</text>
<title>寒松亭。次瑟腹樂調韻。</title>,<text>石船沉綠渚。浩劫幾千秋。寶瑟無人和。知音有海鷗。</text>
<title>烏竹軒。謹次板上韻。</title>,<text>黑龍飛去有遺亭。緜邈芳塵百世馨。懷玉永年參四友。牖蒙手澤續前經。牛溪後裔偏多感。烏竹淸陰尙滿庭。宸翰炳然雲漢在。令名留與簡編靑。</text>
<title>鏡浦臺。次曺西洲韻。三首</title>,<text>霞堂霧閣弄笙簫。海遠湖平逸氣飄。雲夢心胸天外放。杭州眉目鏡中嬌。芳陰欲合愁黃鳥。明月難賖問碧霄。時四月晦日。 寄語使君停畵舫。蒼茫消息更虹橋。湘靈瑟和秦樓簫。鷗鳥飛來白雪飄。若有三山瑤草秀。未須十里荷花嬌。鯨濤咫尺分平浦。桂棹前頭向紫霄。隔岸欲尋舊時跡。靑林一路羽溪橋。以虛白詩觀之。平沙海曲。靑林板橋。是羽溪亭路。而橋則今無。遊仙一夢月中簫。鸞鶴相隨蝴蝶飄。靑草洲長留客久。紅粧巖秀揷花嬌。半千里外東浮海。十二闌干上出霄。信宿朝朝空歎息。頑雲遮日失金橋。</text>
<title>敬次退溪先生懷仙韻</title>,<text>人皆愛鏡湖。我亦同所愛。眼窮海外天。唉此方之內。洛神有佳期。延佇結瓊佩。靑鳥終不來。白雲空千載。</text>
<title>梅鶴亭</title>,<text>鏡湖移面目。蘊藉更林園。山出松間逈。天低海際昏。泊沙橫小艇。留客醉芳樽。甲乙休題品。臺亭合兩存。</text>
<title>留別臨瀛使君聯句</title>,<text>形勝曾聞古濊城。登臨此日攪詩情。穆如。 緣豪氣誤風流足。任主人爲樂事成。聖思○圃隱先生有百年豪氣誤書生之句。唐詩有樂任主人爲之句。 豹隱蔚文看澤霧。鹿鳴佳什愧周行。仲及。 鏡湖堪供月三往。更欲移家居四明。凡秀。</text>
<title>留別峴山使君聯句</title>,<text>爲携絲竹共登高。遠客忘愁太守勞。穆如。 古寺烟霞空寂寞。危樓日夜走波濤。聖思。 蓬壺消息仙人遠。湖海風流我輩豪。仲及。 惟恐名區移浩劫。須敎扶護仗神鰲。凡秀。</text>
<title>望九仙峯 此爲今行所見。最絶勝處。而未能一登可恨。</title>,<text>山削芙蓉嶼列碁。溟波湧起碧琉璃。夕陽映帶祥光逈。好與飛仙鸞鶴期。</text>
<title>海金剛</title>,<text>數疊金剛落海波。沿洄小艇意如何。海兼山湧山兼海。山海不知誰少多。</text>
<title>海山亭。次板上韻。</title>,<text>南江一面啓玄關。興入蓬萊羣玉間。海口翻光星化石。七星石 樓頭環翠樹連山。葛洪宦跡丹應鍊。此一句指車楊兩翁。 崔灝詩愁鶴不還。怊悵數盃仍下去。此身忙爲此心閒。</text>
<title>山映樓</title>,<text>連天疊嶺路穿雲。萬木蔥籠白日曛。五十有三金狄像。楡根盤據細難分。</text>
<title>歇惺樓</title>,<text>萬峯若爲一樓然。竦聳奔騰競輸前。盡發精英傾大塊。亂抽稜角揷重天。奮銳誰爭眞宰怒。刓方難使世寰圓。最憐山色明心目。羣玉森羅羽蓋仙。</text>
<title>天一臺</title>,<text>天作臺高佛敢尊。於此不敢建寺故云。 下樓孤坐古松根。反三隅去冥搜倦。收一原來妙處存。峯態千千仍萬萬。化工本本又元元。四圍到此俱呈露。眞面廬山有定論。鄭松江於天一㙜。稱以廬山眞固。</text>
<title>永郞岾</title>,<text>萬二千峯如許多。玆峯豈獨永郞過。仙蹤偶被山僧覷。響絶笙簫年幾何。</text>
<title>觀音窟寶沱菴</title>,<text>架巖跨海數椽高。役得鬼傭良亦勞。泛似張槎還几席。觀如彭井奈波濤。戰兢淵谷心逾小。浩蕩乾坤氣更豪。若把蜃樓論此地。骨霜無復戴山鰲。</text>
<title>東海</title>,<text>坤軸東傾水最高。扶桑一畔望偏勞。與天同量混容物。無地宣風欻起濤。蝸角蟭眉生亦苟。鵬搏鯤徙氣方豪。魯連欲蹈田橫死。爭似騎鯨復釣鼇。</text>
<title>贈正陽僧如訓</title>,<text>良遂妙門秘鍵關。提河鹿苑這中間。我來方踐蓬萊境。君去倘看靈鷲山。靈鷲今改阿耨。 花雨經床休說法。烟霞竹院且偸閒。上方興廢煩人力。空寂何曾出俗寰。</text>
<title>出山有感</title>,<text>爲客三旬始換衣。榴花時節雨中歸。偸閒難得淸遊久。到老那堪樂事稀。燕雀啾喧知底意。鳳凰辛苦更高飛。靑鞋布襪無勞遠。邱壑占居計莫違。</text>
<title>金城贈別仲及</title>,<text>劉阮名山不負期。君爲龍處我雲隨。如今一路分歧恨。永日仍兼明月時。</text>
<title>不見叢石 余曾爲通川郡守。以公格未赴任。今行又不得見叢石。可謂未復鴈門之踦也。豈亦有數存焉耶。</title>,<text>太陰之數石稜六。砥柱東溟簇幾叢。通川於我元無分。瓌觀今行又落空。朱子言陰數六。太陰玄精。石亦六稜。盖自然之數。</text>
<title>樓山留別穆如</title>,<text>東北兼山海。一般乘興狂。欲知心事遠。爭似道途長。後先同店舍。賓主此仙鄕。聚散元無定。人間歲月忙。</text>
<title>和朴君望 宗始 題軸韻</title>,<text>旬月之間讀幾卷。我行歸自嶺東遊。于今廉立遺風在。愧殺荒唐話十洲。</text>
<title>追和江陵金斯文 秉斗 贐章</title>,<text>江陵處處武陵村。儒雅風流最德門。梅鶴亭分一湖勝。勝狀在鏡浦一湖故云。 鳶魚臺接五峯尊。五峯卽夫子影堂。 居山倘得仁山樂。觀海難窮學海源。始看士夫遺種地。爲君誦我先民言。</text>
<title>追和金岐翁 秉星 贐章</title>,<text>玉㤪三朝楚。書慚一識荊。松潭宜講業。香浦尙傳名。浪跡輕千里。風流負此生。去來何所見。追憶不勝情。松潭之不得展誠。香浦之不得踐迹。爲可恨。故因此詩及之。</text>
<title>關東紀行古詩十二章。章八句。</title>,<text>我生何齪齪。塵昧送光陰。晦翁歌遠遊。勝地事幽尋。東天海嶠晴。行矣可登臨。故人有宿約。指仲及。 新知又同心。凡秀未曾有舊。而聞余行。約與同遊。發軔至石泉。敬爲主人說。主人聞欣然。石上壺觴列。原州亦一路。牽連情所切。平邱許同舟。北轅爲改轍。始欲從楊州路。以向金淮。歷訪穆如于石泉洞。則穆如方發原州楸行。有伴遊意。遂改余行程。同出平邱。 磨驢楊廣迹。引纜二水東。飽喫灘上飯。沉吟烟雨濛。婆城悲涕攬。歷入婆城。哭外從兄。 文湖往事空。文湖卽大姑母金氏婦舊居。而今其子孫無有存者。悵然而過。 捨舟過鍾浦。宿留著鞭同。飄然向五臺。中臺峙物表。平生所見山。偪仄培塿小。道氣何圓瀜。峻谷仍窈窕。木天隣梵宇。雷呵雲長繞。靈鑒寺。有璿源閣。悠悠江陵路。山雨欺林暉。嶺西田野曠。蕭條居民稀。好官近布德。澤鴻頗歸依。大關坼滄海。豁然息塵機。弭節馭風門。馭風江陵南門名。 孝烈猗此屋。松汀傳荒唐。鏡湖儲淸淑。靈毓夢龍亭。芳籜尙烏竹。蒙訣手澤新。硯銘獲盥讀。烏竹軒。卽栗谷先生胎室也。有擊蒙要訣草本及硯石。硯陰有正宗御製序及銘。洛山窺嵌竇。雲空義相遊。移得甘露勝。長發燕媒烋。寺有義相臺，觀音窟。窟卽翼祖祈嗣處。比於中朝金山甘露寺。 路逐海濤轉。眼窮雲物稠。欲逢槎客問。坤倪使人愁。注湖蓬萊仙。開巖康樂始。水城愴前塵。海山宜高士。朱子於同安。名軒以高士。 金剛起海中。漾舟訪恢詭。璇洲匝椔楗。仙亭岌將圮。四仙亭石島淪於水中。岌然有將圮狀。可惜。斜日神溪路。七松緬懷傷。七松亭。權灘村後孫居之。欲歷訪而未果。 千尺九龍瀑。廬山叫楚狂。淸逈摩訶衍。赤城失輝光。鴈門分頂背。排鋪孰開張。山戴武庫兵。峯標仙聖宅。鬼斧工神剜。千巖幾層壁。遠近各殊形。氷鏤玉笋碧。我欲問眞宰。瓌奇冠開闢。不能窮冥搜。衰軀戒垂堂。凡秀上毗盧峯。而余㥘於踔險。不能從。 天一見眞面。森羅在我傍。偉蹟最節旄。名髡驚四方。楡岾有惟政師使日本之旄節。 胷中輸山海。歸歟樂無疆。仙事竟無徵。佛語皆假設。過境已惘然。同遊臨歧別。從今識大方。相期勵晩節。獨還冠岳山。一天共明月。凡秀於樓山。贐余以五言四句曰。昨別蓬萊山。今與先生別。箇中難了懷。歸路弄明月。余未及和。及其拈朱詩紀行韻。覺卒章偶合於凡秀韻。仍用此爲和章。</text>
<title>次松川集中韻</title>,<text>今古聲音孰審聾。絲桐不似月梧桐。人情易見花千樹。春色無聊翠萬松。百種嚶嚶求友鳥。孤飛肅肅失羣鴻。天高地逈悠悠恨。許大難容腔子中。</text>
<title>書事</title>,<text>山家頻雨長莓苔。靜對林中濁酒盃。三夏消息無一事。從知卒歲儘悠哉。</text>
<title>霞石亭雜詠 十一首○乙巳</title>,<text>小㜎賖酒至。初月已西林。對月如良友。不須恨獨斟。爲謀沽酒錢。濁酒一杯半。乘興猶微醺。愁眉莫謾攢。醉倚石頭松樹邊。靜聽流水忽成眠。客來叫問神遊處。笑答無懷與葛天。人歌人哭水何知。水自水哉人自私。逝者之嘆智者樂。於吾無與空爾爲。有書宜讀復宜觀。底事浪遊山水間。活物由來勝糟粕。縱慙仁智不全閒。死法宜將活法觀。水流山靜簡編間。箇中眞樂能知未。遊詠非無暇日閒。多病日來懶起居。山窓晝寂夢醒初。家僮知我林泉趣。奉杖無煩問所如。紫霞之水如黃生。一日相踈鄙吝萌。我自知音溪不對。牙琴付與鍾期評。追風不妨觸炎行。石上草亭水氣凉。引領時時如有待。夕陽盡處月光流。嘯月卧雲無事人。只憂溪瘦不憂貧。孤筇喜趁泉聲大。雨後何曾不水濱。天以淸閒餉我多。不關窮鬼與愁魔。陶翁時運苟如此。邵子浩歌無奈何。三伏炎蒸宜水石。一區風月足松蘿。最憐喉渴霑難得。有客誰能載酒過。</text>
<title>偶讀先集次僧軸栗谷韻一絶。忽不禁愴涕。竊異夫涕之無從。輒敢用其韻識之。</title>,<text>爲知己死未爲非。非直也牙琴亦悲。想像當年心事苦。那堪末路空躕踟。</text>
<title>敬次先祖文貞公述懷八十韻以自遣</title>,<text>北叟喩得喪。周翁論拙巧。利害互糾纏。孰能筭多少。天道𨓏必復。皇極錫亦保。敎有明而備。道有寂而窅。老氏崇玄牝。釋家去熱惱。無絃琴何譜。不哭兒易抱。君子道中庸。言行交慥慥。循循遵繩墨。秩秩開堂奧。脩途戒勿亟。極處非力到。內重外斯輕。自得方深造。聖遠衆趍卑。罔生招笑悼。正路久榛荒。行險躓窘步。功利猶足耻。富貴漫空慕。富貴以榮耀。榮耀豈不好。鍾鼎朱門居。珂馬紅塵道。妖冶妬寵娘。輕裾何嫋嫋。白日對人驕。容邈其言悄。春華及時媚。遑論不朽久。未得如中熱。旣失如中酒。俗見牢不破。何必問其故。天地賴人極。君臣重際遇。一種時措義。師今不師古。塵網布 二字缺。芒芒彌下土。扣角漫漫夜。聽鷄凄凄雨。余亦同俗者。立身嗟不早。薆然蔽香蘭。甘此化肆鮑。經訓資剽竊。工程在尋數。愍㐫仍遘疾。孤苦靡覆露。科名纔小成。翻爲斗米誤。歸來葆拙艱。激烈壯志矯。寧爲原憲病。耻同曹交飽。且放躍羣龍。不復羡二鳥。哿矣遠汶汶。胡乃喜皎皎。因文窺一斑。筮復厲无咎。爲文質先靈。家學曰有受。精誠苟能格。豈不勞左右。仁不庇一子。殃咎昭施報。點檢積諐尤。沈着病悔懊。或氣如火熺。或心如木槁。不能夢玄夫。不可訴蒼昊。收束愈悁悁。放情頗浩浩。吊賀忽紛錯。宦榮極太守。縱欲鉛刀試。奈乏剸理手。浪走十載餘。無往非辜負。巧宦工龍斷。貪夫守婟嫪。欲學奈不才。秪以寄嘯傲。未沽廉吏譽。敢盜仁者號。功過無甚著。進退無甚苟。倖免何足夸。棲遲到皓首。豈曰吏倉庫。貧富惟所素。窮獨誤平生。學落安自暴。玉碎那復成。金堅亦易耗。禍福何回互。蒼天迷好惡。聖朝勤招賢。菲質叨僞冒。俾也解銅符。仍之名高蹈。勖以伊傅道。詡以箕潁操。匪分侈敦奬。所幸礪猛躁。虛譽是眞毁。懦譏剛者媢。得失吾未知。寒山對虛牖。自是轉萍蓬。猶似退畎畝。德非恩可造。隱爲我固有。宅同洛錢醵。人穪澗槃考。云胡不耕織。衣絲又食稻。連屋架上書。而不事講討。四海皆同胞。孤鳥尙求友。薄德孤無隣。蓬門誰復扣。可意紫霞洞。谽谺見窈窕。獨坐石上亭。淸流其下遶。焉足舒幽憂。遐擧物之表。鯨海風濤遠。鶴岑雲氣杳。損益思懲窒。迷復嘆遅暮。南望空矯首。迢迢太白路。前山有白雲。雲深叢桂樹。樹下拜丈人。豪氣許一吐。名理窮玄覽。爐韛歸善誘。辨惑如發蔀。宣欝如濯垢。烏頭力難繼。猿膓恨彌固。聖人無凝滯。委命絶瞻顧。願言學大易。觀翫不知老。要通說避礙。哂他太玄草。</text>
<title>春祝 三首</title>,<text>冬至陽生到立春。日滋月長積氳氤。吾心有復還無剝。養得善端體至仁。右自祝一家還有一乾坤。乾始坤生萬物繁。存得至誠相接續。慶流子子又孫孫。右祝夫婦和順一氣分成幾箇身。此心同得滿腔仁。試看庭樹生香活。南北枝枝摠是春。右祝子弟孝悌</text>
<title>霞石山庄。逢屛山老友。拈唐人韻。三首</title>,<text>親友凋零奈寡歡。一樽奇遌屬天寒。山家消息梅花發。攀折瓊枝仔細看。殘盃淺淺博深歡。金帳誰家會㬉寒。若問山居何所有。高松老栢雪中看。留客愧無酒合歡。藜牀白屋不勝寒。何由持贈山間月。分照雲窓徹夜看。</text>
<title>題韓翊徹四敎箴，克己箴，誠齋銘後。</title>,<text>多君勵志寓箴銘。感應自然誠則形。作聖根基須厚積。精微心法在前經。</text>
<title>從弟聖就。自北臬歸送千金。以爲甫田承祀之資。此其以親心爲心。永言孝思。孝思維則。爲何如哉。以吾不孝。感深于衷。聊賦短什以識之。丙午</title>,<text>擧世愛錢兄。賈售競紛紛。方伯雖厚俸。詎易千金分。施德仍相忘。曠懷棲浮雲。獻賢義已足。玆事古未聞。門楣重光耀。以此高門。閭揭綽楔故云。 祖廟垂苾芬。愧昔祿仕拙。不祭憂思殷。是宜銘牲石。短詞非儀文。</text>
<title>自寬 二首○擬自果川移居獐項馬山等地。而力絀不就。徒取人譏笑。故有此二作。</title>,<text>兀兀窮愁不自裁。一邱一壑計全癡。那堪花樹違情話。謾把璚枝思結貽。山水有音知者寡。樓臺空鎖主人誰。徐庄曾擬賃居。而亦未諧故云。 其如世界多空缺。懷土樂天無復疑。荒塗倀倀履艱屯。鷃集鷦居豈苦辛。生怕千金來入手。余平生拙於營産。嘗屢典郡縣。而未曾有千金之作爲家財。 誰敎一壑去安身。涸魚已足喣濡力。塞馬無非禍福因。但願臨泉搆樹屋。餘齡免作負心人。</text>
<title>朴平老簪花來見。詩以贈之。</title>,<text>天地中有人。人參后立極。一般天人爵。明爀施誥勑。人人而臣臣。踐形恐癏職。反是則罔生。縱免均自賊。所以大學敎。王道基天德。善固有兼獨。窮達非失得。仁榮不仁辱。聖贒貽我則。是非如不信。利害較白黑。肯將良貴美。空被浮榮惑。自求爲可知。俟命不容力。亂倫非大義。行藏問顔稷。得之苟以道。何殊性食色。富貴戕仁義。前鑑見歷歷。奈何迷津筏。滔滔歸胥溺。菲衣與錦衣。惡食與鼎食。何損又何加。市童哂有識。苟完斯美矣。安用榱數尺。摠爲承奉誤。哀此外物役。官美德實疚。身榮道則戹。疾徐分險易。吉㐫在迪逆。君子有大欲。心主身如客。名利等雲烟。屈伸視龍蚇。禽鳥相鵬鷃。草木區梓棘。大人豈巍巍。小心而翼翼。敬君敬天君。一是己私克。明道曁希文。立志斯準的。約情繕其性。隨分效厥績。中和戒倚流。強哉不變塞。升沉處四五。侃然能體國。自餘何足論。斷斷矢靡忒。誰敎捨康莊。窘步困偪仄。淬礪百鍊金。卓立千仞壁。惟是无妄災。明哲尙興惕。大處忘趍避。庸行愼語嘿。讀書人孰侮。藏器衆所惜。天乃百神佑。皇以五福錫。聖謨非我誣。斯義聞宿昔。賀君不惑年。立身事明辟。如欲盡人道。先美寶拱璧。人哉而臣哉。無忝生之直。</text>
<title>過靜庵先生墓</title>,<text>草際穹碑恨未尋。叢叢嘉樹幾重深。至今掩鼻衮貞臭。天日光懸萬古心。</text>
<title>不見舍人嚴懷舊</title>,<text>猿去山空鶴已飛。此用晦翁句。 烟霞長鎖舊漁磯。也識白雲非俗態。恐敎留住便忘歸。</text>
<title>拜姜先生於法溪。與諸益會山堂。謹次先生韻。二首</title>,<text>千里非遙百世短。我心之思法溪翁。此來旣見欣然處。方眼紺瞳佔畢工。四十二年前度六。阿蒙如昔髮成翁。虛來實往桑楡志。一日要須一日工。</text>
<title>姜景元 運奎 案上。展看松月齋集而異之。其孫李致楨甫適見顧。乃乞得其餘帙。詩以謝之。</title>,<text>生千古下友千古。古道古文松月翁。新帙拜嘉仍盥讀。慚渠畫脂鏤冰工。</text>
<title>隨姜仲可。至芍藥山寮。用舊題韻奉贈。</title>,<text>爲向山寮去。緣崖傍小溪。蒔花踈復密。拓地高兼低。時至雲俱出。興來鳥共棲。那知斯境踐。藜杖後先携。舊題惡詩。看在楣間。卽丁酉間事也。其末句曰。知君許止宿。何日手同携。</text>
<title>後二日。有山寮會集。更用板上韻。</title>,<text>夕風人影散。山榭酒香餘。杖屨叨陪久。林園勝事初。仕兼靈壁隱。耕後陶潛書。分華那由得。空慙霞石居。</text>
<title>訪金明遠奈谷幽居。留題壁上。</title>,<text>君家茶果信。先生昨日行。破苔屐齒印。題字墨氣淸。海隱函丈。前一日。以木屐來往。有題於明遠家帖故云。 縱無後至責。而我媿先生。山中留故事。詩語有餘情。</text>
<title>五月望日晡後到法田。而除尺曲往還及覺華行。則終日留門下者。實爲七箇日。而每被人事紛冗。夜輒昏睡。講席請益。只有一日而已。事之不如意者如此。多負初心。寧不愧恨。然其周旋左右。熏炙德輝。計其所得。固亦多矣。今於告歸之席。敢再拜獻壽盃。以寓慕禱之忱云。三首○酒肴用行中帶去者。</title>,<text>先生百歲無疆壽。衍慶錫齡光俟翁。俟翁。卽函丈王考。 奚但宜家兼保族。俾斯文壽大哉功。前八十春後八十。至今不死酉峯翁。若非後進親傳授。那識先生遠紹功。我爲先生祝上壽。豈惟勝固書肆翁。衛公抑戒眞高致。立德安容尙事功。</text>
<title>題法溪書室</title>,<text>人說從師似壯年。我慙無德負蒙泉。先生記近默果齋文。引蒙卦果行育德之辭。以勉之故云。 一番好引西林事。半晌空吟大學編。題目鋪排眞可耻。本原心法孰相傳。山堂炳燭違初願。歸軫誰敎趁日騫。</text>
<title>姜晉五 晉奎，成玉 鏶 及姜甥 永奎 從兄弟。送行至基川。追贈一律。</title>,<text>何時更到說今年。多謝相將過石泉。冲齋別業。 講討何曾興國事。唱酬未有衡山編。懷賢空喫周卿食。冲齋三溪書院。本孫設食。 臨別敢言老氏傳。相勉無如名實辨。莫敎歲月空騰騫。</text>
<title>醉嘲蓬萊閣</title>,<text>雨過水檻凈浮埃。紅濕汀花盡意開。合有暮春修稧會。豈惟九日望鄕臺。幸逢騷客傳詩筆。催喚歌娥勸酒盃。歸去不如方外好。此生端合老蒿萊。</text>
<title>哀族姪士修 載崇</title>,<text>憨翁久不見。見之送黃澗。仙貌玉稜稜。皓髮感歲晏。店舍醉官酒。靈芝問前期。烏哺能幾何。鶴化仍不歸。歸些人不見。南郊淚霑衣。嗚呼我憨翁。情好五十春。甥舘視先進。宗法叙懿親。忘年忘輩行。逢輒語津津。人多間心面。吾知一始終。然我文詞拙。未曾唱酬同。死生無一言。恐我負憨翁。憨翁豈易得。由來席上珍。文學原天性。淸脩篤人倫。藻思耻腐熟。筆法哂春蚓。靑箱貯富贍。丹鉛事點勘。鑑識金石錄。纂述文獻誌。床東收遺草。宅相傳故事。東壁圖書府。西垣梧竹林。是宜處令望。胡乃老窮閻。氷心照玉壺。浮雲一郞潛。友善多名勝。優遊作家計。酒後善諧謔。風流亦豈弟。於今南社空。邈矣挹淸芬。二字缺 在翰墨。巾衍貽子孫。我生豈如死。哀逝猶有言。秪以瀉悲衷。何由起憨翁。</text>
<title>題春風亭</title>,<text>有客到亭子。跪問名春風。主人莞爾笑。爲說明道翁。龍德施孔普。河飮量盡充。緬尋孔顔樂。善誘發羣蒙。遺書見典型。使人血衇通。公掞與後先。坐了一團中。名言敦斯義。斗室看幈幪。風以聲動物。所感有不同。惠和夷之淸。豈若時聖功。觀物皆自得。餘韻何渢渢。元氣亘終古。仁道斡化工。賓主遂忘言。共酌太和濃。</text>
<title>用邵子首尾吟體。賦梅花。十一首</title>,<text>老夫非是愛吟詩。詩是盆梅入室時。不向玉堂封植了。誰將金屋貯藏之。一牀土炕依人活。萬木霜風拂地吹。只被好名勤護惜。老夫非是愛吟詩。老夫非是愛吟詩。詩是踈枝着意時。人力可憐資欝養。風威不復見侵欺。胚胎先得春心住。造化誰敎煖律移。欲將瓜破還解惜。老夫非是愛吟詩。老夫非是愛吟詩。詩是瓊英欲綻時。有意含藏曾幾許。謇誰延竚爲遲之。精神雲吐峨嵋月。消息春迷漢水湄。日夜看看膓恰斷。老夫非是愛吟詩。老夫非是愛吟詩。詩是一葩初發時。噓出飛灰觀復象。藹然端緖露天機。春光不待花神管。氷魄先輸詞客知。妙處須尋香在蘂。老夫非是愛吟詩。老夫非是愛吟詩。詩是枝枝吐萼時。猜殺殆如花有意。後先無乃氣爲機。眼明冷蘂書仍潤。酒近眞香觴不揮。日日山家消息別。老夫非是愛吟詩。老夫非是愛吟詩。詩是花花競發時。點檢應多夜間息。本根可以菁華知。水仙高操猶堪比。山杏繁英未易欺。惟有一花開未了。老夫非是愛吟詩。老夫非是愛吟詩。詩是丫枝榮悴時。安有同根得失養。適然一氣流行機。已聞庾嶺分開落。空使楊朱歎貳歧。記取明年和鼎實。老夫非是愛吟詩。老夫非是愛吟詩。詩是看花看雪時。窓外爭光林皚皚。鏡中同照髮絲絲。何煩鄭綮騎驢思。合試王恭鶴氅衣。開室參看雪梅是。老夫非是愛吟詩。老夫非是愛吟詩。詩是淸香欲老時。烟火與鄰無可奈。薰蕕同室竟何爲。攀枝欲折人俱遠。繞樹無言衆却疑。錦障誰家藏得密。老夫非是愛吟詩。老夫非是愛吟詩。詩是宜妻宜友時。淸漢弄珠芳信近。孤山伴鶴夢魂疑。陽春白雪元同調。流水古松如對棊。姱節淸標誰得似。老夫非是愛吟詩。老夫非是愛吟詩。詩是無人共賞時。肯許春風蜂蝶信。却思旬日牛醫兒。名姬訪去爭濡足。高士卧來獨展眉。何似朱門梅下飮。老夫非是愛吟詩。</text>
<title>與客守歲。客拈唐人韻。二首</title>,<text>莫愁遠客愁無眠。我亦從來似客然。若論賓主愁多少。奚啻生年間九年。主人老於客九歲故云。○右贈鄭生誰將眉白 俗語有云 警兒眠。經歷如今一夢然。少壯幾何君莫恃。老來空惜已過年。右贈姜甥</text>
<title>訪池谷</title>,<text>下馬穿林去。時聞石瀨鳴。素秋憐宋玉。黃菊遇淵明。我有遊仙夢。其如落葉聲。朝來蕭寺約。巖逕何由平。</text>
<title>五載重尋逸園草堂。見壁上舊詩。感而續題。</title>,<text>九龍山色暮雲齊。賞雨於焉日已西。比屋倉箱人語樂。滿天風露鴈飛低。敢言敬簡堂中會。重嘆篔簹壁上題。可愛源頭流一脈。方塘層瀑下成溪。</text>
<title>亭後有三層巖石。所望見不過數十里。不足謂登高。而謾成一律。以攄幽懷。</title>,<text>物先得氣最知時。陽鳥南來社鷰歸。從古騷人賞佳節。秪今志士感斜暉。厚孤楓岳曾留約。想像丹霞欲染衣。不有天遊那自得。鍊詩非必入通微。</text>
<title>燈火</title>,<text>老人闔眼坐深更。羞見靑燈一點明。寄語少年勤誦讀。流光容易逝無情。</text>
<title>除夕</title>,<text>三冬送盡屬初春。閭里紛紛袨服人。莫將衣服誇佳節。洗滌此心新又新。</text>
<title>和李淸風 復鉉○己酉</title>,<text>愧殺來詩詡讀書。讀書曾是不關渠。淸風夜可許玄度。濁酒醉如陶隱居。官舍角聲語悲壯。古壇松影畵扶踈。璵璠魚目嫌唐突。罪在風流倘赦除。</text>
<title>山亭獨坐</title>,<text>山鳥來窺獨坐翁。蒼苔滿地酒樽空。夕陽岸上移筇立。躍躍纖鱗曲沼中。</text>
<title>金岐翁十舍重趼來訪窮居。此意眞可感。而愧無以識其事。遂拈雅誦韻共賦。</title>,<text>寂寞三春掩草廬。風乎何處詠歸餘。閒愁黯黯思高枕。病眼昏昏拋看書。酒峽良朋能自遠。黎溪道士詎忘初。士興有約不至故云。 終歸先後閒追逐。獨學深居恐不如。</text>
<title>登挹淸樓。敬次板上御製韻。</title>,<text>羣山南望欝蒼然。輸入江光滿眼前。直欲今宵樓上月。白鷗同夢白沙邊。</text>
<title>訪觀音寺</title>,<text>平朝風濯熱。近午霞蒸嵐。亂石中無逕。老槐上有庵。貧僧持鉢一。倦客宿桑三。邂逅韓康伯。把杯勸我含。邂逅崔道人故云</text>
<title>謹次雲樵三從叔父韻</title>,<text>沐芳何必振長纓。無酒也醒非獨醒。我本貧寒宜祿仕。古來賢達有躬耕。幸逢治敎興三物。浪得虛名誤一生。諷誦來詩欽德義。遂初無愧賦閒情。</text>
<title>次李錫老 學永 求和韻</title>,<text>感昔休言淚濺巾。秪今猶幸有吾人。前塵影事蘧蘧夢。古木孫枝歲歲春。愧我竄身空谷裏。憐君送老暮江濱。不知來許兩家子。能復傷心手澤新。</text>
<title>溪亭</title>,<text>百道飛泉曲曲通。狂奔怒吼響雷同。淸聽一壑喧幽耳。隔水不分松下風。</text>
<title>李生絅輝挽</title>,<text>再來千里久相親。別後年年問訊頻。只爲讀書恒作客。縱令居室不憂貧。奉盈執玉淸修士。折秀摧榮短命人。幸有遺孤傳一脉。哀哀托付竟誰因。</text>
<title>明倫堂口呼 庚戌</title>,<text>聊與少年試裌衣。微吟還似浴沂歸。市槐壇杏今猶昨。言志伊誰點瑟希。</text>
<title>送客獨吟</title>,<text>靜中好與太初鄰。送客山翁獨賞春。豐歲閭閻多笑語。和風草木足精神。簷端鷄菢應成子。花底蜂衙不報申。待月林亭兼待酒。何妨夕露濕衣巾。</text>
<title>贈聖就燕行 三首</title>,<text>爲羡遠遊一慨然。三春再度事無前。振衣易水長城外。駐馬凌河古渡邊。天運百年新曆服。冀方一面舊山川。豈如圃老逢明代。航海頻年路萬千。用圃隱集使行韻。詎使桑蓬負此生。階庭萬里慣長程。謀身誰似閨中婦。仗節無如塞外行。千劫雲過華表柱。八旗風動撫寧城。遼東夏淖賢勞役。留得高名播帝京。桑抽新葉麥長苗。玉節聯翩隣曲招。副价是隣友故云。 專對由來稱峻望。羣賢非乏滿淸朝。去時仙嶺鶯初囀。歸路閭陽馬不驕。老我尋常離思苦。郊居燕塞等相遙。</text>
<title>徽園齋室之會。園令朴始卿 初壽 在直。谷城宰申龜徵自京十里而至。成聖思自冠山四十里而至。信宿晤語。臨歸。龜徵爲拈柳柳州詩六韵。歸卽各賦。合成一軸。時商橫淹茂午月旣望也。二首</title>,<text>吏隱方休沐。齋居亦涔寂。山客赴佳期。玆會非浪跡。挹之千頃波。仰之千仞壁。况有盈樽酒。共慰風雨夕。朝起步淸景。林霏翠滴滴。談文却忘言。非無羣疑積。不須樂芬華。不必慕枯寂。願言拾瑤草。相期塵外跡。何限然諾交。對之如墻壁。流水高山曲。淸風朗月夕。古稱死知己。令人淚欲滴。酒豐酒戶窄。奈此葷血積。</text>
<title>題近水亭</title>,<text>誰獨吾遊障。居然樓上臨。江湖惟浪跡。鷗鷺是知心。穿樹漁燈照。漫天雨氣深。欲知水面月。烱烱在胸襟。</text>
<title>贈別高生濟萬</title>,<text>欣迎勝友愧虛名。鸚鵡徒言負此生。樹立已知家亦世。林居何恨老無成。賖來白酒論心好。看去黃花照眼明。况是悲秋兼送別。不堪南鴈伴歸程。</text>
<title>余自果川邑底。移居于樓院。見新舍壁上詩。漫步其韻以自嘲。仍呈石泉 朴公宗始 經几。二首○辛亥</title>,<text>佳處每尋要路頭。佳處指終南捷經。新舊所居。俱是近京大路傍故云。 終南何不占菟裘。淸溪 山名 冠岳曾相間。曾居兩山間故云。 水落道峯更此遊。兩地生涯均淡泊。一區林舘倍淸幽。隔溪高士休嚬笑。乞與飛泉石上流。此無石泉故云。呂叟渭濱照白頭。子陵草澤被羊裘。愧余充隱非眞隱。疇與從遊喜舊遊。忠孝風傳溪塾古。淸寒 東峯一號 廟在石林幽。洛涯南北心相許。畦域何論一曲流。</text>
<title>得臨淵堂書問。感而有作。未知於古體何如也。</title>,<text>百源山七里灘五柳村。臨淵堂題此九字。繼以幽居字。 合以名之手題新。正學高風與節義。其必嘐嘐感遇古之人。公不見古人我見公。旬月不見如三春。自從移居聲光遠。得書忽若見容顔。何遠之有不百里。爭似晨起越河關。</text>
<title>自責示孫兒</title>,<text>縱有兩孫兒。半年未讀書。敎而不讀責兒可。不敎之讀責在余。敎之易倦學易厭。無寧罪己不罪渠。責善恐不祥。自責竟何如。人當恕我病。易子而敎且莫徐。</text>
<title>和呈石泉淸几 四首</title>,<text>謹禮劬經七十年。蕭然破屋草萊邊。不遇何傷應不慍。奈非鮀佞宋朝姸。傳家正氣不曾消。富貴何人白日驕。異石奇花子孫計。平泉肯數李文饒。自治磨琢玉無玷。直諒平生不解諂。我欲從君讀盤銘。聊將巾佩洗塵染。師友道喪自棄多。長歌歎息意如何。游山禊事猶餘暇。小學齋䂓莫放過。</text>
<title>遊石林寺</title>,<text>遠遊何必在名山。天放幽人到處閒。梅月溪樵一去後。何人合着這中間。</text>
