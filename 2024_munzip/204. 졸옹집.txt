<title>古意</title>,<text>我願黃河水。不濁長自淸。我願天上月。不缺長自盈。天乎貸二者。庶遂平生情。佳人在空谷。不被緇塵傷。札札弄機杼。願作公子裳。公子安穩未。如今定何鄕。黃昏有幽約。指彼梅樹間。浩蕩喜改路。夜深人未還。臨風空獨立。多事此人寰。平生愛君子。君亦愛吾身。夜夢忽見之。其人美且仁。有書留在篋。披來思此人。又憮憮爲博厚。浩浩爲太淸。山川自流峙。日月相虧盈。願見無極翁。一一問性情。昨日心暫定。白刃不畏傷。今日心轉放。遇事倒衣裳。活物儘可畏。出入元無鄕。斯道本一脈。流自洙泗間。淳風久不作。一去何時還。帝舜一欽字。足以光八寰。凡人才不才。亦各言其身。願把孟賁勇。學得顔氏仁。有爲亦若是。堯舜是何人。又家在南山下。小窓風日淸。有琴不須絃。有樽長自盈。何時此中去。隨意陶性情。母曰嗟余子。北風吹爾傷。兄曰嗟余季。朔雪透爾裳。海隔望不極。何時歸故鄕。我家海東隅。我行燕塞間。乘槎浮海來。願把文明還。詩書苟有得。此理同人寰。茫茫宇宙闊。眇爾寄此身。斯道無內外。只是一箇仁。觀周倘無得。歸去猶夫人。又有客揖我言。如今漢水淸。相將采芳芷。士女殷其盈。我欲遊其間。無乃君言或不情。東隣競歌舞。我獨空悲傷。難將五色線。獲補舜衣裳。計熟事已非。此時願入無何鄕。有客操瑟立。自矜談笑間。吾瑟一彈罷。淳風隨手還。師▣▣▣▣。▣▣▣▣▣▣▣。拙性學得恕。以身度人身。有客詰余言。固哉偏於仁。吾將受爲過。默默不敢辭其人。</text>
<title>淸字韻古意</title>,<text>我訪孤竹來。高風有餘淸。城上山嶪嶪。城下水盈盈。楫罷百代後。佇立起予情。平生抱沈疾。心神無日淸。有醫向余說。須令心血盈。醫乎爾言誤。當求吾性情。</text>
<title>傷字韻古意</title>,<text>臨途却周章。揆義傷未傷。人或昧此理。禽犢而冠裳。嗚呼世滔滔。彼哉愿於鄕。余心信好修。頷顑亦何傷。芳芷以爲佩。芙蓉以爲裳。持此去不變。可入君子鄕。</text>
<title>病暍五言古風</title>,<text>天心本悶下。王道須愛人。扇彼路旁暍。君哉周武仁。先王視如傷。能活西土民。小子體無愆。藹然吾心眞。殷勤手扇之。暍者生意伸。扇一能扇百。仁風遍八垠。不爾王政非。吾將達楓宸。</text>
<title>張學士焚章圖</title>,<text>擾擾朝市裏。名利者所趨。排前又旁出。千百以爲徒。焚章歸去來。張公眞丈夫。急流中勇退。世有此人無。少年計太銳。枉上靑雲衢。靑綾直承明。從來榮辱俱。勢利苦焚火。吾獨胡爲乎。襟期與世乖。踽踽蹤亦孤。解章一焚之。歸路不踟躕。章焚慾亦焚。片雪點紅鑪。世念已灰冷。林泉聊可娛。後人慕作畫。高風那得摹。猶足諷我頑。竟日撫此圖。默默靜言思。昨夜夢江湖。</text>
<title>次壁上趙相國士秀韻</title>,<text>看竹始免俗。臨流端取潔。二者得兼之。欲去還駐節。玆縣何許地。力能挽行客。虛中且直外。擁籬編如束。波急鳴欲咽。撞砌散碧玉。淸宜纓子濯。實可鳳鳥食。和嵐交作翠。受月偏生白。有軒跨其中。有巖立其側。衆籟滿淸聽。奇觀來遐矚。仙區無乃是。爲問雲邊鶴。</text>
<title>遼陽</title>,<text>衛分二十五。東北壓要衝。月裏傳宵柝。雲邊報夕烽。桓桓精士馬。屹屹壯城墉。語與防秋將。籌邊愼莫慵。</text>
<title>別友人後寓懷</title>,<text>分離已昨日。遺恨到今添。綠酒共誰酌。朱絃不忍拈。幽懷從鬢白。殘淚任巾霑。墻角桃花樹。春愁一半兼。</text>
<title>奔忙中寓懷</title>,<text>悠悠經歲月。擾擾絆簪纓。白髮梳還短。紅塵拂轉縈。天機那免淺。人事謾多營。朝晝奔忙甚。要看夜氣生。</text>
<title>湖堂卽事</title>,<text>江閣煙光媚。漁村午影添。探春停桂棹。納日捲珠簾。沙暖鷗初睡。風輕浪自恬。山城花落盡。何處訪靑帘。</text>
<title>悶旱</title>,<text>不雨今三月。嗷嗷共四方。西郊密將散。南畝綠還黃。紫陌塵飛色。蒼空日出光。桑林當日應。何獨靳吾王。</text>
<title>沛中置酒</title>,<text>功成一劍後。事在七年中。靑眼情親舊。深杯笑語同。西都途更遠。南國思何窮。懷抱悲兼壯。悠然詠大風。</text>
<title>自警</title>,<text>悾悾何所有。經歲又經年。未着升高足。難容上水船。愆歸人共指。悔與事相牽。靜裏生深省。江城曉漏傳。</text>
<title>君明臣直</title>,<text>納言須路豁。抗直賴君明。世亂金人戒。時熙諫鼓鳴。有心唐壺賀。無隱魏臣情。自是存亡界。九重儻盡誠。</text>
<title>送梁公燮赴京</title>,<text>海外推人傑。雲間指帝都。吟高雄氣像。天迥大規模。珠玉增新唾。山河入遠圖。三千燕北路。物色不枝梧。</text>
<title>贈別李可謙赴京</title>,<text>不覩皇居壯。寧知天子尊。曾從大庭謁。始信古人言。瑞日明三殿。祥雲擁九閽。送君此中去。情緖不容論。</text>
<title>南陽滌暑樓次先祖韻</title>,<text>花飜長眩眼。帶緩未宜腰。難辦詩書效。空將歲月銷。自嘆愚魯質。無補聖明朝。此處龍堪臥。有桑問幾條。詩在楣高額。樓明山半腰。吾鄕傳自遠。此處暑堪銷。月檻偏宜夜。晴窓最可朝。依然猶物色。風木自鳴條。</text>
<title>詠梅</title>,<text>春生梅雪裏。點點照窓明。不把繁姿鬪。唯將淡態呈。折來將遠贈。吟罷有餘情。自是遺賢恨。眞香欠楚經。</text>
<title>別後寓懷</title>,<text>世上元多恨。春來又別愁。紅塵緇客袖。白髮上人頭。芳草山南路。虛舟漢水陬。閑雲不解事。輕簿映江樓。</text>
<title>別後有懷</title>,<text>江上獨延佇。柔腸一半銷。遮來渭城柳。棹罷木蘭橈。芳草迷煙渚。梅花只斷橋。相懷心了了。魂去不須招。</text>
<title>湖堂卽事</title>,<text>珠樓漢水北。桂楫廣津西。歌鼓連村咽。綺羅照岸迷。波淨雲光合。風輕樹影齊。探春亦多事。白馬隔江嘶。</text>
<title>次洪正郞韻</title>,<text>人猶憐近姓。況我共唐城。殘燭三河驛。驚沙萬里程。初逢唯喜意。相別倍傷情。到此腸全弱。鬢絲一半明。</text>
<title>廣寧。逢南京商人王一元。</title>,<text>君住鍾山右。我居東海濱。十年行貨業。千里作行人。客路偶相見。他鄕可與親。傷心一別後。兩地問無因。</text>
<title>贈別尹尙中再赴燕京</title>,<text>憶昨三河驛。看君壁上詩。看來如面目。客裡爲躕踟。過眼月三彀。回頭天一涯。行行如到此。千里幸相思。</text>
<title>湖堂寓懷</title>,<text>坐淸風竹裏。神喚卯申餘。亭午茶宜啜。凌晨髮幾梳。衛生方最妙。醫國術何疏。展轉對殘燭。江城曉漏初。</text>
<title>贈尹伯昭赴京</title>,<text>一人垂拱處。四海以爲家。日御當黃道。龍章隱紫霞。超騰經寶界。收拾摠文華。得意回槎日。應將勝事誇。</text>
<title>挽閔牛峯</title>,<text>白首牛城守。凄風驛舍涼。偶從西路見。眞是文人行。倏爾今安在。依然意未忘。趨庭吾執友。題挽倍悲傷。</text>
<title>湖堂偶吟</title>,<text>殘更聲欲促。寒燭影初微。咄咄口猶語。悠悠事轉違。髮增今夜白。帶減昔年圍。欹枕心還耿。山風掩竹扉。</text>
<title>次龍仁東軒韻</title>,<text>半壁燈初暗。寒更夜正中。堂虛衣浥露。庭靜樹生風。宦況元催老。羈愁易作翁。不寐仍展轉。曙色小窓東。</text>
<title>倚雲亭韻</title>,<text>海闊天疑盡。山高日易陰。蠻村依浦暗。山郭着煙深。信美非吾土。無端憶故林。一聲殘角動。羈思更難任。</text>
<title>次豐基東軒韻</title>,<text>風鬧荒城曉。燈殘半壁時。怕寒難引睡。欹枕強裁詩。心遠還千里。身輕擬一絲。未傳雙鯉信。昨夜凍官池。</text>
<title>次義城東軒韻</title>,<text>遇勝神猶眩。尋詩句未成。樓臺誇壯麗。風物愜光榮。拓戶迎遙岫。捲簾納晩晴。平生觀第一。應數此南行。</text>
<title>次義興東軒韻</title>,<text>官事無時了。煩襟入夜淸。風鳴窓語鬧。霜落曉寒生。燭淚自愁思。鷄歌非惡聲。鬢邊絲太早。渾爲博虛名。</text>
<title>次慶山東軒韻</title>,<text>白頭惟簿領。靑眼忽淸江。滄海虛舟一。晴空舞鶴雙。山看煩柱笏。風引要開窓。富貴逃無地。誰跳百尺杠。</text>
<title>次淸道東軒韻</title>,<text>靑春興已滅。白首意如何。千里身隨影。三更夢到家。花生眼底霧。繩作盞中蛇。客裏漫漫夜。晨鍾莫厭撾。夢歸輕鳥道。旅宿是鰲山。愁緖風飜纛。年光板走丸。不須歌白雪。無柰損朱顔。長路窮無日。明朝又據鞍。</text>
<title>次開寧東軒韻</title>,<text>客路驚沙惡。旅窓曉月涼。愁邊心轉弱。吟裏意猶強。細竹猶含翠。寒梅欲吐香。天涯歸去夢。無夜不潯陽。</text>
<title>霽景樓。次高祖韻。</title>,<text>往跡隨雲散。淸詩掛壁留。吾家漢北極。是地海南頭。梅樹新春暖。蠻煙古堞幽。臨風自生感。吟罷咽難休。</text>
<title>昆陽東軒韻</title>,<text>十年猶昨日。歷歷渡河橋。翠郭屛三疊。谿煙玉一條。逢人欣舊面。問俗闕新謠。世事從天數。吾心證日昭。</text>
<title>巨濟東軒韻</title>,<text>維舟黃橘樹。把酒白鷗邊。渺靄無窮地。層波欲缺天。馭風疑換骨。駕鶴便登仙。快濯塵煩盡。胸襟自灑然。小島滄環裏。孤城地盡邊。窓明山吐月。簷豁水涵天。壇上玉童子。雲端金骨仙。相望儻相見。衣袂便飄然。</text>
<title>泗川東軒韻</title>,<text>玉耀重來節。龍橫舊見山。不須問道路。直可渡河灣。雁拂南天去。星從北極環。君恩猶未報。何日始偸閑。</text>
<title>三嘉正襟堂韻</title>,<text>繞砌步初散。陞堂坐亦宜。捲簾來遠岫。映檻近澄漪。風葉時看拂。煙花不待披。韶光偏厚客。細細入吾詩。</text>
<title>陜川東軒韻</title>,<text>吏散公庭靜。花明小院深。風簾生亂影。燕語鬧微陰。春力枕邊夢。鄕愁嶺外心。耿然不自暢。時復一長吟。</text>
<title>次富寧板上韻</title>,<text>歸心南嶽下。孤影北河邊。世事雲飜覆。天心月缺圓。霜從疏鬢上。風向獘裘穿。野老猶相語。謫來上界仙。</text>
<title>高靈東軒韻表五代祖申參判韻</title>,<text>北風吹更急。南國路何長。梅冷封殘雪。荷枯立小塘。嶺雲空望白。江橘未懷黃。池凍魚難動。天寒雁未翔。長歌聲激烈。短律味膏梁。捨此吾無奈。難堪思故鄕。</text>
<title>秋雷嘆</title>,<text>九月之望秋之季。轟轟有聲從天來。前聲纔斷後聲續。海可傾兮山可摧。天工於此枉着手。節屆收聲鳴以雷。小臣中夜驚起立。繞遍四壁空徘佪。天耶人耶未可測。怒在冥冥有底催。曾聞三代以上天。納民熙皡登春臺。景星燦爛玉燭明。品物交泰乾坤開。如今聖哲不下古。雷於秋也胡爲哉。祥雲疾風本不常。一念之間祥與災。視聽自我天不高。未信有聲從九垓。吾王此時意何如。丙枕想應憂未裁。天道遠矣人事近。顧瞻無以扶其頹。天怒非怒愛非愛。此心可遣天心回。自今以後只敬畏。上天本欲栽者培。</text>
<title>次義城聞韶樓韻</title>,<text>十二峯巒盡土塊。九萬雲霄纔咫尺。風邊逸駕可靑鶴。月裏遠響宜鐵篴。羅幃香煙薰漸細。綵簾眞珠光似滴。仙若實有應此居。題品難成心轉怕。</text>
<title>建炎行</title>,<text>姓汪，黃。胡爲乎不謀守禦謀出奔。渡江來何似者。只酬虜恩辜國恩。天於宋祚已矣夫。敢生數姦媒主昏。渠家富貴主家非。自作厲階誰圖存。八陵荒涼松柏古。五國寂寞風霜繁。中原士氣寒雁索。汴京邪議春雷喧。宗爺過河呼奈何。武穆大理難招魂。布衣一昨棄東市。直言無復來天閽。十日黃閣坐未暖。八章車攻徒自煩。甘將王業付偏安。孟后一詔無復論。君不見周宣中興仗方召。薄伐玁狁至太原。</text>
<title>中書會食嘆</title>,<text>渠莫食渠莫食。食固可食。何心能擧匙。渠莫食渠莫食。食可下咽。何顔不忸怩。堂吏呼帝駕出會食此日何等時。楊州咫尺鐵騎橫。烈焰連空影漸移。前年此賊寇此州。宗帥仗義能唱勤王師。長河未渡壯士死。國勢已弱人自危。今年此賊寇此州。滿朝無人能將左足規。宰臣執檄只心醉。鳥獸散去不躕踟。五國風霜旰未食。八陵松柏魂猶飢。中原無主事事非。車駕日日東南馳。百年王業便落空。此禍之作知由誰。邪人謀國正人去。食君之食徒爲屍。肉食者鄙只伴食。當此蒼黃尙回遲。環四海盡是嗷嗷者。欲食汝肉寢汝皮。雖將爾身作萬段充萬口。國事已矣終何爲。</text>
<title>兄弟巖</title>,<text>有石巖巖立者雙。問之人以兄弟名。居左爲高右爲下。下者爲弟高爲兄。竝峙能禦外來侮。相好宛得怡愉情。山高不狎河不橫。天固不崩崩可擎。友于居一五可推。稟質孰如渠堅貞。磨之不磷立卓爾。白日照之明崢嶸。西風有客過路傍。觀汝亦足觀我生。平生每願介于石。巖乎巖乎吾與盟。自今以後托交契。南北雖阻有神明。</text>
<title>長相思</title>,<text>長相思長相思。坐固含嗟臥亦嗟。朝到夕昏到曉。耿然一念在京華。枕上忽從蝴蝶去。魂迷赤城之丹霞。雲母屛風水精簾。香寢分明美人家。望之如玉不得語。覺而思之道路賒。美人若知我所思。携手而上邇其遐。長相思長相思。有如皦日思無邪。</text>
<title>愼矣哉行</title>,<text>愼矣哉愼矣哉。惡不可爲善可爲。爲善未必要他識。爲惡從來恐人窺。黃昏鼠動曲房側。潛投暗抵乘其時。白晝經過街市中。自謂此事知者誰。昨夜房中促膝語。朝日未暾人已知。天眼昭昭鬼眼張。心固可欺天難欺。兒童指之走卒嗤。問渠持此將安之。珊瑚簾裏錦繡衣。香風來去徒紛披。君不見千萬古靑史上。一鑑照之分姸雖。世上倘無爲惡者。鈇鉞之誅安所施。功名富貴任汝爲。鬼責人譏渠勿辭。寄語吾黨二三子。遵此正路期不移。愼矣哉愼矣哉。庶把一心終始持。</text>
<title>羌村仲冬有感</title>,<text>去年今日晉陽城。羅幕紅粧映銀燭。珠樓熏盡香霧浥。玉楼聲咽朱絃促。佳人知我旅思苦。當筵每奏相思曲。今年今日羌北村。朔風鳴山雪滿谷。寒櫪時聞羸馬嘶。冷壁每弔孤影局。時時舒嘯舒未盡。意短不覺聲斷續。天南行返又天北。歲歲年年立於獨。流轉之中榮枯異。世事自是雲飜覆。江海微茫只短梗。宇宙汗漫惟一粟。此後行止那可期。未能奮飛身羈束。他時如許自由去。枕石耕雲一壑足</text>
<title>歲云徂行</title>,<text>今夕何夕歲云徂。吾不敢惜還不平。平生每愁歲律換。長繩欲絆西日傾。今年不惜今歲去。擬見明朝春意生。憶昨此日在洛陽。樂事自與愁思幷。平明改着新錦袍。朝日照之煙縷輕。文石階前拜跪罷。雲霄咫尺香霧縈。中官傳賜內廚饌。玉盤耀來金橙明。銀桃杯裏紫霞液。瀉來細細霑恩榮。醺醺扶醉出禁門。紫陌忽促香車行。歸來門巷喧咽甚。東隣歌又南隣笙。北堂謁罷對妻孥。滿堂融融談笑聲。此日此夜惜歲去。坐對殘燭消殘更。如今流落塞北尾。兩鬢白髮知幾莖。千里唯携一影來。寒櫪只聞羸馬鳴。人生到此語亦酸。千愁萬愁來相嬰。歲之去也吾何惜。曾聞天道元虧盈。歲其去矣吾不餞。似是無情還有情。新春儻把好意到。歸去石田雲可耕。</text>
<title>歲云暮行</title>,<text>歲云暮歲云暮。算到今年餘四日。雲霄不禁犬馬戀。北堂難懷陸郞橘。人情到此自爾戚。歲律欲換難自律。茅簷風雪坐竟日。悒悒不覺顔色失。有客過余爲余說。君胡爲乎空自㤕。盈虛自是天之道。晝還夜兮甲還乙。乾坤凝閉剝已極。來復元從日之七。大寒之後陽氣生。甲者欲柝荄者茁。殘雪初融土脈潤。向南梅萼香初溢。君不見家家門戶有祝辭。災隨冬去春來吉。如今淪落北海頭。天於爾也貽疚疾。人事循環理不偏。天於爾也寧不恤。休將外患損性靈。白日昭昭天可必。我聞斯語便自悟。盪盡腦襟釋其窒。飜然拍手一大笑。憂樂只爲吾身一。天工造化任自然。人把榮枯以爲怵。將身便置快活地。坦蕩平生期始卒。歲云暮歲云暮。聽天所爲揮一筆。</text>
<title>寧城</title>,<text>地勢北走沙塞幽。辭山四塞以爲高。中有古邑殘堞小。凍雲沈沈風怒號。寒威尙於春後勒。春色何由着林皐。城名以寧人不寧。滿山猛獸聲號咷。大狐跳梁小狐舞。上山下山意轉豪。澗煙離披寒影過。孤鶴初驚去其曹。繞樹悲啼朝復朝。細雨濕來落盡毛。毛落毿毿不得刷。觸盡驚沙增一勞。天涯遷客腸易搖。見爾難堪愁緖挑。開窓眼亂閉窓坐。倚壁咄咄頭空搔。頭空搔奈爾何。不禁淸淚霑客袍。</text>
<title>寧城中。三月三日有感。</title>,<text>人間佳節三月三。洛陽城中最繁華。香車馳逐寶馬走。街南街北爭紛挐。懷春兒女事丹粉。走上河橋芳意加。金孔雀雜銀麒麟。日照錦繡凝紫霞。玉臂弄罷香汗滴。 嬌笑折得溪南花。三三五五各成隊。隔岸觀者森如麻。金鞭玉勒遊冶郞。見此踟躕至日斜。穿花爭向綠楊去。摻袂相將向酒家。靑樓醉罷興欲狂。妬寵黃昏聲轉譁。歲歲年年長若此。只把樂事爭相誇。邊城此日索莫甚。白屋處處人怨嗟。節屆淸明雪未融。春色何能到草芽。前山雲冷凍雨下。芒鞋難踏溪邊沙。兒童不牧杏不花。前村有酒那能賒。從來造化本至公。怪底陽和別邇遐。倚杖風邊觀百變。獨立城頭數棲鴉。</text>
<title>賣魚翁行</title>,<text>平明籬落有市語。病夫強起開柴門。一人持魚一人粟。上下其價聲自喧。呼來一一問所以。魚者却與粟者言。把竿昨夜入滄海。一葦却犯千文渾。驚濤纔亢疊浪起。拍盡天端控山根。狂風儻或不我饒。扁舠定作長鯨呑。冒百死窺一魚。環却滄溟投幾番。歸來談笑對妻子。十鬣可備十口餐。凌晨作急向人家。粟粒庶及朝未暾。渠胡爲貴爾粟賤爾魚。死生輕重君須論。我聞翁語爲翁說。翁乎恐作波底魂。蹈危不止險不避。爲口腹死將誰冤。翁聞吾語還拍手。一笑不覺髥自掀。君不見尋常平地起波瀾。不啻海洋驚濤飜。前舟旣覆後舟繼。名利所在爭波奔。人生有口卽謀食。滔滔世上人自惛。聞來赧顔慙不對。吾舌難將吾手捫。</text>
<title>遼陽</title>,<text>遼陽城下駐征驢。無賴凄風動客裾。歷歷臺隍新制作。依依事蹟舊詩書。鶴啼華表千年後。雲冷山河百戰餘。探盡興亡天亦老。寒鴉飛度夕陽初。</text>
<title>薊門</title>,<text>薊州城外自躕踟。無賴凄風盡意吹。萬木葉凋秋盡後。千家煙起日斜時。鄕關路隔鴻音斷。沙塞雲寒馬影移。行色蕭條歸思動。投棲夕鳥爾先知。</text>
<title>送梁公燮赴京</title>,<text>銜命歸來歲轉三。幽燕行李我能諳。塵埃街市難開眼。風雨關山自駐驂。直北長城連海矗。鎭東高閣與天參。臨程不用說艱苦。物色猶堪盡意探。</text>
<title>戲裵汝友</title>,<text>聞道故人能畏畏。神明誘子策扶持。閑情易動杯中物。春意輕搖帳裏兒。鋤去二難寧復患。秋來一笑以爲期。只憂此癖猶馮婦。下到車時不自知。</text>
<title>贈別奇景廷赴京</title>,<text>憶曾竝向淸都上。君賀陽生我進香。白酒共傾燕市露。黃橙偕嚼楚天霜。三千里路塵埃隔。十八年來鬢髮蒼。燕北河山安穩在。君歸儻記舊觀光。</text>
<title>贈關東方伯</title>,<text>吾家夙分在關東。夢入仙山第幾重。一片洛山餘舊月。五更楓嶽有遺鍾。塵間局縮頭將白。海上飛騰興最濃。歸去若逢方外客。爲言吾有一枝筇。</text>
<title>別金士晦赴密陽府</title>,<text>臨別憶曾之北日。壯年懷抱制能寬。今來老境從心弱。却到離筵倍骨酸。千里江山看杳杳。六年雲樹隔漫漫。停杯脈脈難爲語。只祝平安不作艱。</text>
<title>燕岐縣。獻壽慈親。次板上韻</title>,<text>羅幃不怕夜風凄。壽酒方濃信手携。銀燭燒來金燼落。錦衫飄盡玉簪低。盤中自覓蟠桃實。海上寧勞八駿蹄。祝了萱堂還一祝。無疆宸極與天齊。</text>
<title>義州聚勝亭。次先君韻。</title>,<text>吾家塵跡在西陲。淚眼生花看轉微。風露撲簾當歲暮。煙江生浪漾斜暉。梳邊短髮增新禿。帶裏衰容減昔肥。望斷鄕山妨極目。歸心都逐白雲飛。憑闌忽忽到斜曛。滿目江山自糾紛。落木打窓疑是雨。尖峯當檻欲生雲。羹墻有見還如在。物色猶留不恡分。耿耿有懷抛來得。詩難爲力酒難勳。</text>
<title>統軍亭韻</title>,<text>行到關河愴客情。吾家於此世題名。天邊歸雁寫悲行斷。夜半啼鴉有底驚。霜落江山寒欲慘。風披林木攪難平。拂來塵板躕踟久。眼淚增花看未明。</text>
<title>次黃州廣遠樓韻</title>,<text>幽懷忽忽復忉忉。心弱愁來拒不牢。四紀陳蹤雲共散。百層嵬閣鳥將翺。海西廣遠人爭說。句裏形容物莫逃。半壁殘燈驚容夢。啼烏古樹北風高。</text>
<title>四慕堂</title>,<text>倚山爲閣石爲臺。簾外方塘一面開。慕以四懸心自在。徑從三闢手堪裁。收功靜裏寧容慢。扶醉閑中不厭頹。笑向簪纓還有說。無榮吾屋本無災。</text>
<title>贈別朴尙初赴京</title>,<text>甘棠行返又征旄。燕塞風沙動客袍。東里不堪惜分散。北山寧用歎賢勞。名天下是金剛勝。雄地上惟玉京高。觀此又能觀彼盡。歸來聊可共春醪。人世消魂惟是別。送君行邁恨難勝。年差數歲隣呼丈。笈共三冬榻喚朋。別路此時傷白髮。異鄕何處對靑燈。臨分顔面難爲色。語複加餐口沫凝。</text>
<title>南樓</title>,<text>不分南樓忝此登。華欄十二幾回憑。丹心只益傾陽苦。赧面還慙漏澤承。四載江湖親白鳥。五更風雨對靑燈。靜中每起閑中趣。貪戀君恩退未能。</text>
<title>別柳永健健之赴湖南</title>,<text>人於離合不容謀。聚卽爲歡散卽愁。南郡想應歌父母。東隣其奈少朋儔。灞橋風急行塵起。蘆嶺雲寒去路悠。行過錦江樓下去。儻思歌管倚闌秋。</text>
<title>贈別關東方伯柳景說</title>,<text>昨別說來今作別。西隅行返又東隅。班荊脈脈吾兒女。持節翩翩子丈夫。隔海金壇仙欲語。排雲玉岫鶴相呼。煙霞界裹飛騰去。肯念人間無。</text>
<title>次李應堯韻。寄密陽太守金士晦。</title>,<text>美非吾土可登樓。嶺樹難容放目遊。宮裏簿書無了日。鏡中霜鬢不禁秋。汀蘭欲採將誰贈。官酒宜斟且少留。人世有愁生與共。愁來排去莫言愁。</text>
<title>重次士晦前韻</title>,<text>望斷休登江上楼。扶携時許夢中遊。相思歷歷魚傳信。不見悠悠日幾秋。嶺表暮雲憎樹隔。屋頭明月爲誰留。強追高韻情先動。擬撥牢愁反作愁。</text>
<title>挽金參判重晦公</title>,<text>趨謁明光語未終。如何一疾訣重瞳。身隨箕去今難作。才爲時生竟落空。雅論足知儒者象。直躬還有古人風。家居淸儉公餘事。朝野爭稱議亦公。</text>
<title>吳二相挽</title>,<text>詩書事業到公卿。進沐殊恩退亦榮。北闕風雲麟錦重。南鄕日月角巾輕。四朝宦歷收功遠。八十生涯受福弘。先世分深吾有慕。臨牋喉塞自呑聲。</text>
<title>贈別宋質正赴京</title>,<text>我先匡定君忠烈。竝立麗朝姓字芳。二百年來餘後裔。一千時際共班行。披襟末路心肝照。分袂斜陽鬢髮蒼。東海刷冤須好手。會將恩誥報吾王。</text>
<title>挽具參判景瑞公 柏潭鳳齡</title>,<text>禁庭攀問重逢日。未久歸來公答云。人事易乖南北隔。年光纔轉死生分。言猶耳在虛前約。篋尙書留揖夙芬。此後容儀那復見。登樓不忍送斜曛。</text>
<title>漠南無王庭</title>,<text>免續亡秦亦可慙。禍連窮黷坐狼貪。雄心每向龍沙騖。快意惟從虎穴探。帝德喪來關以北。王庭撤去漠之南。輪臺有詔嗚呼晩。經戰蒼生命不堪。</text>
<title>次質正官韻</title>,<text>殘生於世事無全。風擺荊花只冷煙。萊舞未翻堂北裏。爐香誰暖寢東邊。行窮紫塞天連海。挑盡靑燈夜似年。悄悄此懷人不識。心從口語告蒼天。不把形骸學瓦全。功名寧用上凌煙。玉珂爭躍柯南裏。竹杖誰携水北邊。驢背行裝從此日。鷺羣淸契卜他年。風窓獨坐生深省。要遣中心不愧天。千里行装百不全。飄飄初惹鴨江煙。綠途埃漲驚風裏。竟日泥飜暑雨邊。此去秦關當六月。曾遊燕國祗三年。瘁來筋力吾何歎。已把丹心誓九天。</text>
<title>又次前韻</title>,<text>太平繁庶事俱全。撲地閭閻摠起煙。驄馬初肥沙草裏。酒旗高掛杏林邊。耕田有剩餘三歲。種木將需後十年。扣腹小民渠不識。熙熙惟自戴堯天。運入豐亨樂事全。家家門巷摠香煙。珊瑚簾襯金壇上。錦繡袍明玉階邊。茶酒興濃高會處。笙歌聲咽太平年。熙熙此地孤蹤過。海外應恩夢裏天。金甌遞轉尙餘全。往事依然散冷煙。百戰遺墟蝸角後。三更孤影鶴飄邊。沙場鬼怨無窮日。遼碣城荒不記年。萬古流來誰得喪。臨風欲問彼蒼天。</text>
<title>過楊忠壯舊莊</title>,<text>夕陽行客自停車。忠壯將軍有舊廬。海宇雄名公最得。男兒高節此無如。丹心本契三生舊。白刃初甘四字餘。古里居人猶有說。平生喜讀左丘書。</text>
<title>山海關。次前韻。</title>,<text>鎭北將軍計萬全。燕然一面息狼煙。朝曛牌掛城門外。長短亭連瀚海邊。列堞遠蟠千有里。雄關高矗萬斯年。牛羊布野渠何識。會是飛龍正御天。行装草草計無全。坐對爐灰半沒煙。隻影弔來雄堞下。寸腸柔盡客窓邊。茫茫宇宙元千古。渺渺形骸此百年。甘苦備嘗歸去後。張皇方說大哉天。</text>
<title>次白麓韻 辛應時</title>,<text>玉署曾參上下番。幾看金燭吐花繁。靑綾寢密深僚契。白獸樽開共主恩。惹袖香煙依舊在。半頭霜髮到今飜。襟期論罷淡如水。臨路應歸不二門。折臂人間抵九番。成醫無計鬢霜繁。分來岐路多非是。論到絲毫孰怨恩。枕上紛挐春夢亂。風邊輕薄野雲飜。悠然看得機關外。孤鶴翩翩過海門。名場歲月幾回番。博得紅塵滿袖繁。出袖閑雲初豈意。催花甘雨亦非恩。有時擧首靑山好。到處逢人白眼飜。塞馬不須論得失。從來禍福本無門。</text>
<title>挽辛白麓</title>,<text>臨牋忍作挽君詞。哭爲公家不但私。忠悃竭來天亦照。善良殲去鬼無知。堂堂大節今安在。衮衮淸談更可追。地下若逢栗谷老。爲言時事日乖離。</text>
<title>贈別奏請使黃景文</title>,<text>排雲曾叫玉皇家。含恨虛回八月槎。事待人能時有會。對由詩誦學無邪。把杯相視傷頭白。臨路重携勸飯加。丹懇好將恩誥返。西郊歌鼓媚黃花。</text>
<title>贈韓持平應寅以奏請書狀赴京</title>,<text>乘驄來剝崔羅門。却把蠻牋乞贈言。千里有行去路杳。十年相識舊情敦。善辭庶可回天意。積懇還能洗國冤。將命此時身亦重。風沙須更愼寒暄。</text>
<title>朝天契軸</title>,<text>人間最是朝天事。種種奇觀步步艱。白草連陂記幽薊。紅塵漲陌憶長安。三千里外嘗甘苦。一百年前此肺肝。名姓披來心了了。吾儕莫作畫圖看。</text>
<title>別權而遠赴湖西方伯</title>,<text>我向南行君有贈。君從湖去可無言。篋中面目披猶慰。句裏心肝照益敦。一枕悲歡驚夢罷。十年離合亂雲飜。邇來世事悠悠甚。江樹依依倍斷魂。</text>
<title>贈許太輝公嶺南方伯</title>,<text>原隰誰分丙枕憂。儒臣此日戒征輈。草堂長物三千卷。嶺海雄藩七十州。香案向來宜晝日。甘棠今去正歌謳。只憂論道須才望。逖矣南人可得留。</text>
<title>銀臺。次僚伴韻。詠松竹。</title>,<text>庭畔松篁巧作園。瀟然幽趣似山村。枝枝盡得風煙態。歲歲長霑雨露恩。生計每期謀一壑。衷情猶未訣重閽。見渠不覺歸心動。淸影披來倍斷魂。</text>
<title>銀臺。次前韻寓懷。</title>,<text>十年憔瘁病文園。每憶潯陽江上村。殘骨只謀資藥力。庸才無計答君恩。半頭白髮明愁緖。三日靑綾鎖禁閽。煙渚鈞船安穩未。未歸人送獨歸魂。</text>
<title>移告後。次銀臺園字前韻。</title>,<text>小屋蕭條一畝園。終南在近敵山村。十年騰蹋皆天借。數日優游亦主恩。殘骨塵間看白髮。羣公雲裏掩丹閽。仙壇松竹今何似。風露三更役夢魂。</text>
<title>次銀臺諸僚韻</title>,<text>僚分休論此百年。翩翩同上九重天。將迎每向床頭揖。名姓時從紙尾塡。金燭影搖看細細。銀桃霞爛瀉涓涓。太平同作醺醺醉。縮手吟邊未覺賢。重上銀臺抵六年。祥雲依舊繞中天。白頭飄向鏡中亂。丹懇心從臆裏塡。隆寵此生紆海嶽。不才無路報埃涓。時來談笑顔先赧。只爲悠悠未讓賢。身縻廩粟已多年。不分今來又近天。紫錦袍非殘骨據。碧山薇可寸喉塡。眼花歲暮飜生暈。燭淚更深細滴涓。倚壁沈吟思爛熟。焚章學士古之賢。</text>
<title>次竹山鳳棲樓韻</title>,<text>強把殘生作遠遊。嚴程那得小遲留。三更寒露侵羈枕。八月高風送客愁。梧老墻根餘病葉。鳳去天末只空樓。悠悠有意長吟罷。北闕迢迢欲白頭。</text>
<title>次忠州慶延樓韻</title>,<text>五十州中第一區。山河無數擁方隅。林圍睥睨宜藩屛。雲護樓臺可畫圖。官路茜裙誇艶麗。村廬煙火鬧懽呼。欲將勝賞供摹寫。南國行人語轉蕪。</text>
<title>次咸昌東軒韻</title>,<text>客窓深怕五更鷄。魂夢頻驚入殿西。雁正南來書儻寄。樓宜北望眼還迷。神疲長路無時了。味寓新詩得暇題。堪笑倥偬潛引睡。烏紗頻向案頭低。</text>
<title>次永川光風堂韻</title>,<text>雙川遙自大堤廻。丹碧樓臺面面開。簷豁每邀山月貯。窓虛時許野雲來。詩因素癖頻尋債。酒爲沈痾懶把杯。倚遍闌干人或訝。皇華何事謾徘佪。黃花疏柳滿江湄。正是秋天搖落時。觸石灘聲當渚急。冪煙山影入窓遲。露華故向征衫濕。風縷偏從鬢髮吹。歲暮難堪歸思動。登楼此意古人知。</text>
<title>次慶州延春軒韻</title>,<text>千年全盛舊東都。無數山河百戰餘。捲盡疏簾堪望遠。倚來危閣可憑虛。不辭理屐探雲物。只怕盈床有簿書。燿壁孤雲吟尙在。風謠今與古何如。崔孤雲所詠。皆是新羅舊事也。</text>
<title>延日東軒韻</title>,<text>一聲殘角夢初回。近海蠻煙鬱不開。落葉嘯風飄雨裏。飢鴉噪晝下城隈。奔忙虛負黃花節。病渴仍停白玉杯。物色異鄕撩我甚。愁來未遣又詩來</text>
<title>度泣嶺</title>,<text>木葉蕭蕭澗水鳴。漏雲寒日照行旌。無端白髮緣愁緖。有底靑山帶泣名。玉顂向分應掩面。金鞍未挽自呑聲。願傾東海洋洋水。洗盡人間別恨平。</text>
<title>次龍宮浮翠樓韻</title>,<text>鬢毛斑盡簿書間。造物胡爲不借閑。身抵百年惟赤悃。簾開三面是靑山。危樓望眼昏猶冷。垂釣何人夕未還。溪畔白鷗休笑我。窺魚終日得無艱。</text>
<title>次尙州東軒韻</title>,<text>客裏光陰昨又今。無端風雪滿西林。人從路隔思如玉。書自家來不抵金。歸去每煩千里夢。支離長是百年心。淸愁消遣惟詩卷。簿領前頭強作吟。</text>
<title>次比安東軒韻</title>,<text>水爲羅帶嶂蒼龍。無數風煙入短墉。巖骨露形皆落木。庭陰成翠有孤松。流年暗促頭邊雪。雄劍潛傷匣裏鋒。報了聖恩眞錯計。乞骸猶未上章封。</text>
<title>比安路中。次宋齊仲韻。</title>,<text>連理從來作一枝。鴛鴦何事苦追隨。三生夙約同心結。千里多年兩意馳。天豈無知今借便。時應有會且休思。商山仁政人爭道。須向春風穩畫眉。</text>
<title>來安東。追次豐山板上韻。</title>,<text>價不要高不厭低。休將口後較牛鷄。危樓望斷星辰北。 孤鶴盟深湖水西。倦客此時津欲問。漁舟何處路猶迷。悠悠旅況長吟裏。隨意還堪信筆題。</text>
<title>次安東東軒韻</title>,<text>消遣羈愁只有詩。悠悠此外我無爲。窺墻野鳥寧須喚。入幕山雲不待披。醉夢頻驚風動竹。品題時辦蠒抽絲。樓臺七十逍遙遍。南國棠花未入詞。</text>
<title>次義興東軒韻</title>,<text>驅馳南國閱來多。此地林泉分外佳。霞老洞天團野店。樹圍山郭護官家。停車覓句髭成雪。把燭題詩眼眩花。他日洛城龜縮處。浪遊陳跡望中遐。</text>
<title>次河陽東軒韻</title>,<text>今思昨日後思今。行路悠悠只寸心。馬向南天看漸遠。愁量東海覺差深。關河歲暮歸來夢。嶺樹風高長短吟。默數驛程欹枕臥。小窓寒露夜沈沈。</text>
<title>次淸道東軒韻</title>,<text>消遣羈愁酒欠功。吟詩續續短長中。依俙丹渥花相似。踊躍微情草與同。夢裏乍傳今日意。鏡中無復舊時容。山河無數東南闊。一日長程幾着蹤。</text>
<title>次雙碧楼高祖韻 少時。隨婦翁遊是郡。及按節來。歲回二十四。江山是而人物非。老者逝少者衰。面舊可諳。跡陳難尋。始焉喜。中焉喜。終焉興感。不能自已。敢次板上韻。仍示邑居諸故人。</title>,<text>分明寶唾墨痕邊。滿壁諸篇未有賢。隔岸正看苞粉玉。憑軒時迓舃鳧仙。百年杖屨歸何地。一水煙霞屬老天。坐到三更愁不寐。浸江寒月作瓊田。老懷難制暮江邊。鐵石肝腸始覺賢。遼鶴歸來華表柱。漁郞邂逅武陵仙。樓臺盡是曾遊地。人事惟從已定天。願洗世間去住恨。直看滄海變田。雙碧光凝水竹邊。構斯樓者合稱賢。一塵不到地非世。三鳥爲隣人卽仙。盡態江山成活畫。無私風月屬長天。勝遊自是君恩重。歸意寧牽負郭田。</text>
<title>次昌寧秋月軒韻</title>,<text>小塘流月浻相涵。白玉鎔成變綠藍。大地騰光只曜兩。陰精增彩是秋三。憑欄漸覺貂裘冷。顧影還驚鶴髮毿。却憶當年經始者。淸芬徒起後人慙。</text>
<title>次星州東軒韻 州東軒名以百花。題額在探上。故及之。</title>,<text>星嶽橫分霧列州。離披雲物自千秋。靑樓正合珠簾捲。皓月初呈玉斧修。花在東楹寧待折。樽盈北海不須謀。男兒行止元關數。持節南來辦勝遊。</text>
<title>醴泉次板上韻 去秋曾巡過。今春。以聖殿別祭事來到。故及之。</title>,<text>可惜從來說寸陰。朱顔昨日白頭今。纔看病葉曾飄砌。忽覺春香欲上林。行盡南州知漸遠。愁量東海孰差深。壯心不逐年華減。龍老滄溟吼作吟。奔忙客裏閱光陰。非是猶堪較昨今。千里眼波迷北嶽。一天風雪滿西林。太倉稊米寧論小。滄海虛舟不問深。窓外叢梅春意動。淸香嗅了更微吟。</text>
<title>金海燕子樓韻</title>,<text>百戰經來只古城。劫灰飛盡一丘平。山河擁郭南維固。風露侵窓北客驚。烽照暝煙寒閃影。角飜溟海冷傳聲。天涯物色撩人甚。嬴得蕭蕭鬢髮明。</text>
<title>固城東軒次高祖韻</title>,<text>平生勝事此南征。吟嘯偏宜海上城。風竹當階珠箔冷。叢梅照閣玉欄明。星飜遠岫邊烽影。波涌層溟畫角聲。物色異鄕還作祟。百年遺感苦難平。</text>
<title>次金海燕子樓韻</title>,<text>亡國遺墟愼莫探。可哀從古說江南。縈苔石塔煙光冷。臨水神魚黛影涵。日照花間春正暖。樓高雲表鶴宜驂。豪華往事消磨盡。都付騷人醉興酣。駕洛遺墟只畫楼。靑山影冷水悠悠。角蝸爭罷渾無跡。遼鶴飛來幾度秋。披柳白門和霧暗。穿花紫燕逐風流。居人不解前朝事。鳴篴斜陽動客愁。</text>
<title>次東軒韻</title>,<text>南國山河摠勝形。高城隱隱塔亭亭。繞梁語燕光飜紫。照野煙花暈倒靑。塘草迷魂春雨暗。玉梅驚篴暮江橫。三杯擬洗淸愁盡。沈醉斜陽不願醒。盆山翠影映雕梁。滿谷煙霞自一方。北海樽邊閑日月。南溟句裏凜風霜。橋橫烏鵲銀河白。窓濕鮫綃沆瀣涼。却訝廣寒移下界。層層渾作水晶光。</text>
<title>次巨濟黃翠樓</title>,<text>天南尾卽海東頭。甘苦平生說此遊。作惡瘴雲渾似墨。亂陰春日半如秋。三更風雨聲傳幌。萬里滄溟影入樓。物色猶堪寬逆旅。橘橙林下且遲留。</text>
<title>次右水營</title>,<text>粉堞光飜細柳煙。俯臨靑海傍山巓。雲樓要豁褰珠箔。氷簟須溫設錦筵。劍戟當階宜白日。風花入座媚晴天。將軍帳裏無餘事。把酒留人未覺偏。</text>
<title>次右兵營東軒韻</title>,<text>春風細柳太平年。多少邊籌摠得便。河絶東漁人是寶。國無南顧將其賢。森森劍戟明滄海。簌簌煙花亂管絃。樽酒合供談笑裏。當筵休怕醉狂顚。</text>
<title>次攬秀亭韻 亭在密陽地</title>,<text>飛甍高壓大堤平。拆盡東南面面明。羅帶水長遙拖尾。玉簪山迥細抽莖。空虛影裏迷還藹。黯淡煙邊隱復橫。眼力短時意亦短。畫難摹寫語難名。珠簾開遍納山川。奇勝都輸曉旭邊。萬象齊搖浩蕩影。一天中落靉靉煙。浪前漁舶應無事。雲外人家儻是仙。詩債滿江供眼盡。無心魚鳥也爭先。</text>
<title>次密陽嶺南樓韻</title>,<text>練江螺岫碧羅天。三面當樓忽在前。垂釣人歸孤鶩外。采菱舟向斷橋邊。桃花氣暖輕含雨。杜若香薰細吐煙。寶瑟調來宜到夜。風傳珠箔月侵筵。</text>
<title>次左水營板上韻</title>,<text>此區眞可小蓬萊。鰲背平蟠百尺臺。鶴舞長空時半下。風吹驚浪未全排。濕林香露巖花落。射壑晴暉海霧開。鳳管鬧時霞液細。儒仙今夕儻歸來。千秋鰲背有遺臺。一棹長風挽我來。三島霧消螺䯻出。半空暉轉海門開。塵纓濯盡銀波浻。舞袖飄時蜃影廻。玉管數聲人欲散。夕陽驚鶴獨徘佪。</text>
<title>次彦陽東軒高祖韻</title>,<text>昨夜羈魂到漢陽。覺來南極海天長。楣間忽見吾先筆。客裏還疑是故鄕。映樹疏簾和霧濕。臨池小閣得風涼。此中世荷君恩重。前後淸遊各一場。</text>
<title>次昆陽凝翠樓韻</title>,<text>征鞍初卸拂行塵。雕檻憑來物色新。槐樹陰宣五月夏。榴花紅占一枝春。簷邀岫影休垂箔。閣貯氷床不用茵。竟日涼風吹作快。天敎醒盡客精神。</text>
<title>次南海韻</title>,<text>危檻纔憑忽碧洋。尋仙秦漢漫舟梁。波通弱水三千近。鶴舞靑空九萬長。電劍耀來雲歛海。風琴鳴罷月移床。不辭探盡壼中界。行旆無端自作忙。鰲背蜿蜒作一區。乾坤浮處有斯樓。墮鳶炎瘴偏蒸島。醞雨繁陰半隱洲。海戌雲黃鳴角急。漁村月黑點燈稠。天涯物色撩人意。收拾吟邊記遠遊。</text>
<title>次右兵營韻</title>,<text>左右兵廂抵四年。輕車熟路事多便。寇當鎖鑰餘非可。李較長城倍覺賢。細柳人閑開翠幕。綵花春爛映朱絃。臨機堪着將軍手。劍吐寒霜馬白顚。時兵使邊國韓纔遞左還鎭右。今抵四年。故及之。</text>
<title>寧海海晏樓韻</title>,<text>身繫南陲夢漢陽。身心分路兩邊忙。情深禁闥淮陽戀。政拙甘棠召伯章。嶺樹風高衰葉赤。海天波黑晩雲黃。蒼茫獨立惟孤影。白盡吟髭斷盡腸。</text>
<title>善山東軒韻</title>,<text>萬事悠悠不要成。靜中時看寸心明。梳邊白髮挑愁緖。簾外靑山不世情。重到異黃聞鳳鳥。淸吟非謝坐宣城。隔林定被高人笑。長路驅來只索名。</text>
<title>宜寧淸暑樓板韻</title>,<text>纔看去馬又來牛。人盡奔忙我倚楼。官裏暫閑還自哂。天涯孤影爲誰留。形容勞了心爲役。身世較來名是浮。何日抛玆簪笏去。却扶衰疾托林丘。</text>
<title>聞慶慶雲樓韻</title>,<text>南人莫說舊皇華。十載重來奈老何。筋力已從原隰盡。眼花偏向簿書多。擡頭尺是心懸日。依枕非關夢到家。倚偏攔干時覓句。吟邊情至不成歌。</text>
<title>聞慶▣▣韻</title>,<text>擬將詩律破羈愁。長路驅來意未留。官裏簿書難了事。鏡邊霜髮不禁秋。葵花向日元成癖。萍草中河未得休。南極蒼茫北極遠。靑山障目 自回頭。</text>
<title>尙州東軒韻</title>,<text>不才叨遇盛時今。幾度春風侍上林。未效畫眉粧半額。徒將弊帚博千金。全無分寸留南惠。尺有尋常拱北心。情曲漲腦排未得。臨程日日課長吟。</text>
<title>月波亭韻</title>,<text>步上危樓自作忙。長風引袖不彷徨。簾搖虛白波添影。檻納輕靑黛送光。范老行裝憂在退。王生霞鶩侈成章。探窮勝致吟髭斷。意短還慙語未揚。</text>
<title>咸安東軒韻</title>,<text>人於塵世謾營營。半爲飢寒半爲名。千里孤形今白髮。十年重倚此丹楹。蜂喧庭訴情難柝。泥疊文書語未明。忙裏忽思閑裏事。江湖漁篴晩來聲。</text>
<title>居昌東軒韻</title>,<text>客中詩卷未宜舒。吟嘯難酣公務餘。算到簿書籌欲積。計來行路日無虛。梳邊鬢髮新霜樣。忙裏精神沈醉如。合眼便成歸去夢。終南山下舊鄕閭。</text>
<title>星州百花軒韻</title>,<text>行盡南中七十州。半頭霜髮不禁秋。泥飜簿牒揮還積。塵沒瑤琴懶未修。情逐葵傾元有約。身從梗泛豈容謀。寸心擬報君恩重。臨路初非作浪遊。表裏山河霧列州。尋來陳迹十回秋。元將問俗爲能事。旋把吟詩擬好修。香挹羅帷曾有分。樽盈霞液不須謀。梨花一樹明如雪。風送芳菲佐勝遊。</text>
<title>陜川東軒韻。誕日望關行禮。</title>,<text>丹忱寧逐旅魂消。千里關河不作遙。雲裏誰呈金鏡錄。日邊空想紫宸朝。空慙裨海涓難滴。未覺呼嵩聲更高。耿耿心中申一祝。德輶從此造如毛。</text>
<title>梁山雙碧樓韻</title>,<text>滿江風月自無邊。氣像猶堪較宋賢。聲色難藏歸造物。樓居最好屬神仙。入窓疏疏影篁墜露。打箔淸光水拍天。側耳中宵時有響。一雙玄鶴下瑤田。衷情難閟碧江邊。范老深憂始覺賢。官裏十年無了事。樓頭半日作癡仙。鏡中白髮髮千丈。簾外靑山隔九天。怪底中宵蝴蝶夢。每歸香案不歸田。</text>
<title>金海東軒韻</title>,<text>驅車盡日入荒城。雲海前頭意未平。篋裏詩書曾自信。鏡邊衰白不須驚。汀蘭採罷餘香臭。瑤瑟彈來剩舊情。愧坐黃昏心更耿。一眉新月向人明。</text>
<title>密陽嶺南樓韻贈主伯</title>,<text>人事寧逃已定天。聞君有夢數年前。行装只任浮沈裏。談笑惟從道路邊。樽酒慰來前面目。江山巧逞舊風煙。休將急管鳴嗚咽。萍水相逢又別筵。</text>
<title>密陽樓船韻</title>,<text>擊罷空明信所如。玲瓏小閣合仙居。茜裙影亂穿霞鶩。簫鼓聲驚蹙浪魚。坡老海中誇亦得。杜陵天上語非虛。較來蓮葉差誰勝。閑臥宜觀玉字書。</text>
<title>鷄林東軒韻</title>,<text>鷄林風物舊東都。無賴閑雲飜覆餘。頑土任他人得喪。老天潛遣幾盈虛。玉丸曾入崔仙詠。金樻猶傳太史書。飛鳳只今靑一朶。閱來興替意何如。</text>
<title>鷄林賓賢樓韻</title>,<text>羅代繁華等鳥過。老天猶擁舊山河。殘霞長向荒城合。廢礎偏從官路多。玉篴每鳴明月巷。金甌曾付美人歌。興亡閱盡遺墟在。爲問坤靈意若何。</text>
<title>佛谷寺</title>,<text>亂峽荒涼羅代寺。金銀佳氣到今濃。鶴啼三夜遼城月。僧打千年建葉鍾。禪塔煙披寒影過。石橋霜澁老苔封。天工不閟當時物。窓外層層從碧峯。</text>
<title>鷄林東軒韻</title>,<text>金樻遺墟鎖冷霞。年年沈盡舊繁華。石羊難問侯王塜。煙草誰知富貴家。華表月明仙鶴過。臺城雨歇柳枝斜。太平盡付今歌管。銀燭中宵秉絳紗。</text>
<title>奉化東軒韻</title>,<text>秋於四時足悲哉。況復天涯客上臺。黃相可能聞鳳鳥。何郞無興訪官梅。霜凄錦幕衣初冷。雲凍關山雁欲回。北極日隨南極背。臨程不覺自徘佪。</text>
<title>咸昌東軒韻</title>,<text>鳳池遙憶樹棲鷄。倚柱遑遑日欲西。嶺路歸來頭半白。簿書看到眼全迷。登樓那得消新恨。掃壁猶堪續舊題。世事悠悠堪一笑。聲名此去不嫌低。</text>
<title>永川明遠樓韻</title>,<text>宿緣挽我此中回。蕩盡煩襟細細開。超忽宛乘鳧舃去。飄騰怳着羽衣來。長風吹月留詩債。度鳥披雲落酒杯。文簿自成淸賞累。丹梯欲下小徘徊。</text>
<title>永川朝陽閣韻</title>,<text>丹閣高飛碧澗湄。野雲來去自無時。灘聲咽耳飜嫌鬧。岫影侵窓不厭遲。繡幕披來山月白。珠簾捲盡竹風吹。時時笙鶴空中響。漏洩玄機報我知。</text>
<title>永川明遠樓韻</title>,<text>鳥嶺之南七十州。數來名勝說玆。窓呑遠岫堪開眼。檻入長空怕擧頭。林木每爲歌響振。晴川幾入句中流。烏山又送風霜凜。超忽如從汗漫遊。</text>
<title>蔚山太和樓韻</title>,<text>十年重倚此江樓。曾在夏初今孟秋。世事自添新短髮。風煙不改舊長流。三生緣結海東尾。七字詩留壁上頭。吟到夕陽未歸去。有情魚鳥佐淸遊。</text>
<title>昌原燕賓楼韻</title>,<text>休說南來味苦酸。十年重倚此華欄。海雲送影飜成綵。庭竹搖風釀作寒。和管鳴絃偏忤緩。當筵舞袖不嫌寬。萍蓬此會論情處。銀燭燒宜到夜闌。</text>
<title>蔚山太和樓韻</title>,<text>疑是仙山十二樓。夜來浮海下中流。高飛氣像輕鰲背。妙畫形容倩虎頭。珠箔影搖雲拍水。玉欄光亂月籠秋。此生不有三淸契。此日那能作此遊。</text>
<title>大丘東軒韻</title>,<text>棋布山南七十州。中間巨府說玆丘。殘更爆竹驚時換。華館張燈慰客留。他夜應成今夜夢。新年休作去年憂。人生於世萍浮水。談笑惟從在處遊。</text>
<title>靑松東軒韻</title>,<text>洞壑陰陰閟半天。淸川曲曲後還前。芝田影亂飜靑鶴。琪樹風披生紫煙。衰骨苦爲朱紱縛。殘生應被白鷗憐。今宵借得虛堂宿。却恐明朝不是仙。</text>
<title>密陽。次府伯金士晦韻。</title>,<text>一歲悠悠兩地思。相逢此日又分岐。人情自切交深處。離恨偏從意苦時。休說愁端消是酒。却敎心曲亂如絲。摻裾脈脈無多語。只結城東晩歲期。</text>
<title>嶺南樓韻</title>,<text>眼豁平湖欲缺天。情遊曾在十年前。臨虛樓閣層霄裡。盡態江山活畫邊。錦繡窓明搖日影。珊瑚簾細裊香煙。滿林花鳥休相訝。有分新筵是舊筵。</text>
<title>固城東軒高祖韻</title>,<text>十載重臨海上城。此身長逐雁南征。鏡邊新雪斑毛白。壁上先珠和唾明。芳草自生今日意。寒潮猶作舊時聲。老天無語殘霞冷。攪盡柔腸助不平。</text>
<title>新春</title>,<text>心苟平平足快哉。無猜何與被人猜。鄕園莫問山川隔。身世從他宇宙恢。玄沍融來氷欲釋。和風吹盡霧還開。天工造化唯公道。會見陽明次第回。</text>
<title>次藥圃韻</title>,<text>關北行從嶺以南。鄕園長鎖數間菴。飄然泛海憐渠梗。到處爲家貴是男。風力折綿寒欲凍。神明在近質無慙。只緣葵向元成癖。望斷終南思不堪。</text>
<title>塞上新春</title>,<text>岸雪將融柳欲嚬。簷間鳥語報新春。寒威乍弛風霜苦。生意先從天地仁。南澗細流初赴海。東窓暖旭漸饒人。陽和世上唯公道。不作親疏一樣新。</text>
<title>羌村寓懷</title>,<text>皺盡容顔髮漸稀。增來衰白減來肥。漢關迢遞歸心苦。秦樹蒼茫入眼微。霜雪冷驚蝴蝶夢。風沙打破芰荷衣。無私天日寧容意。不後陰荒輾暖暉。</text>
<title>羌村寓懷</title>,<text>漲臆幽懷自鬱紆。箇中無事可爲娛。時披亂緖吐談強。旋擺羣憂發笑孤。竟日沈吟眞事業。中庭散步是工夫。安排習熟心初定。從此窮途改坦途。</text>
<title>理山板上韻</title>,<text>一影携來亂峽間。沿途步步動成艱。傾葵向日姿猶癖。驚鵲當枝翅未安。關路芒鞋行欲急。鴨江牙笏意非閑。城頭畫角聲聲咽。鏡裏偏驚皺上顔。</text>
<title>廣寧城外</title>,<text>野水連天遠。長林帀岸齊。波心驢影亂。人度小橋西。</text>
<title>向淸聖祠。將渡灤河舟人索扇。</title>,<text>萬古淸風在。盈盈一水間。舟人休索扇。我向採薇山。</text>
<title>聞市聲</title>,<text>喧喞午來甚。市中爭利者。所爭問幾何。高下兩論價。</text>
<title>見中樞府朝報。戲吟。</title>,<text>中樞眞草草。朝報數行書。猶勝山中客。時聞衆鬧餘。</text>
<title>遼塞。次朴使韻。</title>,<text>去路天之北。歸心海以東。遙知故山裏。秋晩桂花叢。</text>
<title>次松江韻</title>,<text>君居竹西村。我在終南下。莫作邇遐看。幽襟兩未寫。</text>
<title>洪丈應善公韻</title>,<text>每笑潘郞小。秋來惱却秋。今朝秋氣冷。悲到自登樓。</text>
<title>諫院契軸</title>,<text>獻言寧厭讜。開蘊最宜眞。莫逆一樽酒。有如我輩人。</text>
<title>次用安驛東軒韻</title>,<text>回頭望北日。持節向南時。驛路西風急。一鞭信所之。</text>
<title>榮川丌峴。偶吟。</title>,<text>穩坐松陰下。身如脫世間。簿書飜浼我。無面對靑山。</text>
<title>次金海東軒高祖韻</title>,<text>山色古來碧。林花幾度紅。風煙非作意。悽感自由中。三義與七點。襟帶一樓紅。笙鶴時時咽。雲窓縹緲中。</text>
<title>次機張東軒韻</title>,<text>孤城臨海地。隻影倚樓人。客裏又花落。無情昨日春。</text>
<title>次金海高祖韻</title>,<text>東窓今曙旭。應是昔時紅。紅去紅來處。天機衮衮中。</text>
<title>通道寺</title>,<text>塵土元無暇。煙霞本占閑。洗心聞寫水。拭目見靑山。</text>
<title>次寶上人軸韻</title>,<text>雲固舒而卷。月於滿後虧。問禪禪不語。亢坐夜分時。</text>
<title>次海印雪峻軸</title>,<text>影幷雲外鶴。衣濕樹頭嵐。靜裏誦經罷。中宵月滿潭。</text>
<title>機張東軒韻</title>,<text>雲海空留影。風霜不貸人。看花十年事。歷歷夢中春。</text>
<title>次梁山板上韻。贈崔洌崔滉諸弟。</title>,<text>縫掖當時伴。深盟久未寒。相逢猶舊意。莫作別人看。</text>
<title>見李君綏書。仍次絶句韻。</title>,<text>暫見憑魂夢。相思未奮飛。書來更撫玩。君淚此中揮。</text>
<title>遼東旅舍</title>,<text>旅館淹留今五日。故園迢遞幾千山。天涯情緖知多少。雙鬢今朝箇箇斑。</text>
<title>漁陽橋</title>,<text>漁陽城外長橋畔。曾起驕兒汗馬塵。若遣曲江言見採。薊門人作太平人。</text>
<title>昌黎縣</title>,<text>人去江都世絶聲。昌黎巨擘以文鳴。一篇原道光猶燁。未必玆山自揭名。</text>
<title>通州</title>,<text>通州城下大堤隈。畫閣玲瓏面面開。賣餠市連沽酒處。捲簾時復喚人來。海戌遙連長短亭。商帆無數簇沙汀。舟中儻有金陵客。欲問鍾山踞虎形。</text>
<title>夷齊廟</title>,<text>山斗門闌炳炳新。雲霄形像露精神。澗邊薇蕨今猶在。應待千年更有人。空山餓死曾誰怨。志在求仁竟得仁。賜也當時猶錯見。謾將淸聖擬何人。</text>
<title>將入都門</title>,<text>長安信美非吾土。今入都門始展眉。默數故園歸去日。梅花初發向南枝。</text>
<title>三河館</title>,<text>爲問村鷄鳴幾何。風窓此夜若爲過。四千里路嘗艱苦。偏向三河館裏多。</text>
<title>平山道中。遙見蔥秀山。</title>,<text>終朝馬上昏昏甚。和睡山川不記名。忽見蔥山依舊秀。雙眸還與遠峯靑。</text>
<title>中和生陽館</title>,<text>風擺長林樹影斜。使君家似野人家。山城八月秋先冷。浥露層崖菊自花。</text>
<title>次亞使韻戲吟</title>,<text>西都妙質畫新眉。北路行人瘦盡肌。三百刻中長起念。莫言無日不相思。</text>
<title>近都門度長川</title>,<text>晴川林外浸紅霞。一帶流從太液波。自此天門知不遠。珠樓處處沸笙歌。</text>
<title>昌黎山</title>,<text>平生每想韓山斗。自許猶能類聖人。今日昌黎山下過。不堪回首久凝神。</text>
<title>九月初八日。三叉河口。偶吟。</title>,<text>行装草草古河頭。疏柳殘煙照晩秋。佳節重陽明日是。菊花何處對金甌。</text>
<title>向漁陽</title>,<text>行到漁陽自駐驂。微茫煙樹鎖東南。關河十月天猶暖。應遣行人盡意探。</text>
<title>沙嶺途中</title>,<text>胡山索莫胡天遠。白草蕭蕭隱晩暉。極目平原人不見。飢鴉時向遠村飛。</text>
<title>夜聞賣糖人聲</title>,<text>霜侵雙鬢病侵身。萬里風沙味苦辛。人世勞生非一事。夜深猶有賣糖人。</text>
<title>曉臥玉河館。聞喝道聲。戲吟。</title>,<text>萬里乘槎猶穩臥。三更喝道彼何人。兩邊甘苦寧須問。簪紱牢纏一樣身。</text>
<title>楡關</title>,<text>萬古楡關風雨罷。幾番蝸角幾人爭。汗馬將軍曾踏盡。只今墻外小山平。</text>
<title>山海別居停</title>,<text>同朝乾坤我二人。一場談笑卽情親。臨岐又起分離恨。落木蕭蕭北海濱。</text>
<title>山海關。次朴使韻。</title>,<text>長亭纔過短亭連。無數山河擁北燕。虜膽欲寒門鎖壯。軍中儻有范韓賢。</text>
<title>潞河。次前韻。</title>,<text>楊子波通一帶連。萬方都會此幽燕。若爲遡得江流去。遺蹟窮探古聖賢。</text>
<title>燕路</title>,<text>欲遣羈愁詩作課。爲防羸疾酒猶停。行行日日辛勤甚。幾度西方長短亭。</text>
<title>淸聖祠</title>,<text>淸風孤竹幾千春。祠宇雲霄炳炳新。堪笑張公未解事。尊賢猶待夢中人。</text>
<title>坐玉河外廊。聞墻外笑語聲</title>,<text>玉河孤館鎖重門。寥落風簷日欲昏。墻外有聲來入耳。酒樓何處笑談喧。</text>
<title>通州</title>,<text>平原斷處忽江流。粉堞微茫上有樓。都會萬方惟此地。山河無數擁神州。</text>
<title>題朝天錄</title>,<text>足跡已行天下半。形容今縮海東邊。披來舊錄心飛動。燕路三千尙宛然。</text>
<title>聽松書屛</title>,<text>窮甚吾家侈有餘。風廊猶有聽松書。精神養得林泉裏。收拾煙霞一半舒。</text>
<title>葡桃畫屛</title>,<text>名韁奔走已多年。病渴沈綿藥未痊。畫裏葡桃猶有液。看來聊可口生涎。</text>
<title>病中夜吟</title>,<text>昨夜沈眠今未眠。睡魔來去一何偏。尺緣病裏眞元弱。開闔樞機握未專。</text>
<title>病中朝臥</title>,<text>朝日照窓兒子語。廚煙初起鼎初煎。病夫夢覺猶堅臥。強擁重衾苦索眠。</text>
<title>禧陵路中</title>,<text>朝暉向暖雪初消。第一春心著柳條。融盡澗氷分片片。潛魚煦沫動鱗驕。</text>
<title>牛峯族人洪春良氏來訪</title>,<text>牛峯有族來相見。說道明朝應點軍。同姓此身何似者。續貂官秩尙靑雲。聞說孱居峽裏村。索租官吏日敲門。居人若問公家世。須道麗朝匡定孫。</text>
<title>舊友來訪</title>,<text>兒童顚倒忽來傳。門巷今臨玉署仙。邂逅一場猶面目。當時談笑尙依然。同舟西浦衣霑浪。携手東湖夜踏氷。舊事忽隨雲幻盡。只今惟許夢魂憑。</text>
<title>折簡索臘藥。戲吟。</title>,<text>平生不喜索諸人。藥物唯關濟病身。裁簡不堪吾手凍。扣門何處小兒嗔。衛生爲計未全疏。臨臘還成數幅書。要活世間人性命。不須專我不專渠。</text>
<title>早春江頭。贈別具景瑞。</title>,<text>殘雪江頭惜別離。相携一一瀉心期。停杯更問歸來日。須及江花未吐時。</text>
<title>江村暮雨卽事</title>,<text>雲黑前山雨意驕。漁郞促棹木蘭橈。衡泥白鳥猶嫌汚。洗翅斜陽犯晩潮。</text>
<title>贈別友人赴外</title>,<text>行塵纔起又行塵。多事人間惜別頻。辛苦灞陵橋上柳。殘枝折盡不成春。</text>
<title>元日</title>,<text>月正元日屬回春。天地中間物候新。立脚正須加一等。前頭休作去年人。</text>
<title>在洛中。次江陵珍富驛先世韻。</title>,<text>有客東來說驛亭。君家累世踵斯庭。臨風嘆息未歸去。爲問巖松幾許靑。郵亭於我是思亭。陟降依俙在此庭。魂夢每從關外去。松風不斷數峯靑。</text>
<title>廣州東軒韻</title>,<text>簿書當夜最嫌多。官燭生花眼眩花。辦了倥偬欹枕臥。天遊一味夢南華。</text>
<title>利川東軒韻</title>,<text>長路驅馳自作忙。眼添花又鬢添霜。此身恐被高人笑。爲問溪邊有草堂。</text>
<title>安城東軒韻</title>,<text>身如老鶴返遼城。問到存亡一壟平。倚柱三更愁不寐。滿庭寒月爲誰明。雲冷前山月滿城。老松疏影一庭平。此間定有吾蹤跡。欲問還疑証未明。</text>
<title>安山東軒韻</title>,<text>冷雲飄雪掠前山。一味艱辛在客間。何處牛衣茅屋裏。閉窓朝日不知寒。</text>
<title>燕岐東軒韻 時仲氏奉大夫人。宰此邑。</title>,<text>秋晩江城雁影分。叫來天末隔重雲。一年南北虛長枕。却恐居人借寇君。</text>
<title>公州錦江樓韻</title>,<text>客中風色不宜秋。蘆葦風披摠作愁。緣渚歸來情緖動。夕陽鳴篴滿江樓。</text>
<title>立春生菜</title>,<text>金莖新嬾玉芽齊。排到春盤影欲迷。齒觸甘酸香液溢。不堪春興入蔬畦。</text>
<title>病中迎醫。戲吟。</title>,<text>病來迎却醫師問。說道風寒覘卯申。揖送未終面先赧。煙霞久負故山春。</text>
<title>畫竹屛風</title>,<text>兩岸肅疏曉月團。楚江煙雨長琅玕。今來小屋圍三面。護得衰翁不作寒。</text>
<title>病中晝睡</title>,<text>病骸疲弱坐難強。明到西窓已夕陽。倚壁昏昏纔合眼。分明有夢對羲皇。</text>
<title>聞湯藥奚子語。戲吟。</title>,<text>小奚蕩藥潛相說。底事年年此苦辛。廩祿分來曾汝口。莫將疲病任吾身。</text>
<title>移告</title>,<text>人間最是安閑味。堪笑天工丐我遲。移告始爲休息地。故園歸去定何時。</text>
<title>病中夜臥未眠</title>,<text>強擁重衾苦索眠。擬交雙睫亂心曲。心纔動去安閑地。了了江湖生遠目。</text>
<title>寓懷</title>,<text>白髮三千丈幾莖。紅塵無數惹簪纓。將身忽憶機關外。沙鳥江湖箇箇輕。</text>
<title>病中夜闌不眠</title>,<text>展轉三更臥未堅。愁隨衰病苦無眠。靑樓何處張紅燭。長夜歡娛最少年。</text>
<title>邊應虛袖通鑑以來</title>,<text>圖南作計未金疏。袖裏猶藏史氏書。寄語少年須勉力。跳丸歲月不饒渠。</text>
<title>長安街</title>,<text>長安街上屋翬飛。無數香煙漲作輝。白馬少年回勒急。黃昏應訪酒樓歸。</text>
<title>燕路中。追思先世有感。</title>,<text>三千里外馬蕭蕭。霜露關山一影飄。愴到羹墻如有見。曾從此路向天朝。</text>
<title>通州</title>,<text>秋晩關河漾夕暉。商帆無數滿江飛。舟中商旅時相語。家在江南久未歸。臺隍隱約枕長流。無數繁華大野頭。三面垂楊香霧裏。家家紅袖凭江樓。</text>
<title>嘉平有感</title>,<text>霜落前山木葉鳴。不堪哀淚下霑纓。嘉平館裏悄然坐。初見庭墻旋見羹。</text>
<title>偶吟</title>,<text>盈虛那得避玆天。天氣炎涼月缺圓。名利古稱非樂事。五湖煙雨最宜船。</text>
<title>休上人詩軸韻</title>,<text>利名場裏動如林。僧在香爐第幾岑。寄語老禪須省事。索吾詩恐擾渠心。</text>
<title>薊州旅舍</title>,<text>蟲聲喞喞自鳴秋。異國風霜便作愁。昨見舍兄書札到。倚門慈母淚長流。</text>
<title>七家嶺途中。憶亡兄。</title>,<text>風急遼山雁影回。眼花和淚拭難開。去年今日連衾罷。家廟淸晨共奠杯。</text>
<title>過成學士家</title>,<text>薊門煙月足生涯。太史坊頭學士家。高枕五更眞有味。南柯驚夢不須嗟。</text>
<title>次書狀韻</title>,<text>關河萍草逐瀾浮。百計難容爲爾謀。行到天西飄更遠。風邊獨立自生愁。</text>
<title>十三山旅舍</title>,<text>沙塞初寒病不堪。風吹華髮亂毿毿。携來孤影虛堂坐。客路秋山映十三。</text>
<title>以禧陵獻官回來時。憩延曙亭上。有負薪老叟過亭下者。戲吟。</title>,<text>笑渠亭下負薪行。口腹謀來困爾形。吾說未終渠有語。問君何事到玆亭。</text>
<title>春後寒甚</title>,<text>春後玄冥枉自謀。寒威欲釋更遲留。東君力弱難爲柄。小戢陽和讓一頭。</text>
<title>春日稍暖</title>,<text>寒勒三冬陰力強。却憂無日更春陽。今朝暖旭融殘雪。始信天工有弛張。</text>
<title>巡廳</title>,<text>薄暮揮鞭趨闕下。紛紛白雪點人衣。朅來虛閣分軍罷。終夜狂風打板扉。</text>
<title>黃孤山筆法屛風</title>,<text>墨池驅出北溟魚。云是孤山處士書。揮灑當時惟戲劇。繞來堂壁侈吾廬。</text>
<title>家童折杜鵑花來</title>,<text>家僮作意試東風。折取山花點點紅。渠意亦憐春事晩。殷勤來報主人翁。</text>
<title>靈山舊人朴世亨來見</title>,<text>十五年間幾夢思。相逢先問舊相知。答云人物渾非昔。老者今亡少者衰。一千里外相思久。顔面看來喜欲呼。爲問靑春行樂處。池臺猶似昔年無。兩地中間消息斷。南天回首隔千岑。寶林往事分明憶。終日看書借樹陰。靑眸相視舊容顔。往事依俙一夢間。記取扶携尋寺日。縈紆石逕細苔斑。</text>
<title>禧陵齋堂卽事</title>,<text>鳥語初驕柳眼顰。和風吹樹報新春。虛堂正對山南面。暖旭暉暉正貸人。</text>
<title>燕路。次相使韻。戲吟。</title>,<text>莫把幽懷瘦却肌。美人今畫鏡中眉。楚天長短黃昏雨。應洗悠悠兩地思。</text>
<title>分水嶺偶吟</title>,<text>秋冷遼山劍戟尖。滿林紅葉亂毿毿。水分嶺下潺潺響。攪盡羈愁不自堪。</text>
<title>灤河</title>,<text>揖向高風一水長。河流萬古自洋洋。問渠那得淸如許。來自采薇山下鄕。</text>
<title>蔥秀山下</title>,<text>煙冪層巒半有無。飛泉一道細縈紆。仙居欲向林間問。却恐玆山是畫圖。</text>
<title>隣友李都事惠送芙蓉香</title>,<text>封面書兼封裏香。殷勤來自錦衣郞。芙蓉好結閑中約。五柳亭邊一徜徉。</text>
<title>黃景文初度日。見邀參席。</title>,<text>剪綵花明映錦筵。催絃玉篴一聲先。蟠桃休覓三山外。香霧熏邊便是仙。</text>
<title>伯顔洞人家。曉起看吟</title>,<text>燈殘半壁夢初驚。爲問村鷄鳴未鳴。異國風霜今夜苦。他年應記伯顔名。</text>
<title>康陵齋堂</title>,<text>喬陵松柏長新枝。風露蕭蕭作許悲。經幄舊臣香火了。寸心惟許曉天知。天上仙遊歲屢移。風來宿草冷離披。香煙飄盡龍顔似。怳接經帷晝接時。村鷄初唱整冠襟。步上齋壇曉月沈。閟閣忽開淸淚下。看來無見聽無音。</text>
<title>次松江韻</title>,<text>書自何來詩自何。一封還較萬全多。應門僮僕猶傳說。昨暮陰城太守過。</text>
<title>竹山族人洪景斗來見</title>,<text>同姓行装眞草草。長途底事冒冬寒。答云荒僻難爲業。斗粟持來爲買冠。</text>
<title>戲李應堯韻</title>,<text>驚起鴛鴦不作雙。淸香冷落舊紗窓。憑君莫笑吳郞恨。別淚陽臺辦一江。</text>
<title>應堯以海西都事遞來。戲吟。</title>,<text>一別今來一念存。從他魂去不招魂。逢人語到西方事。吃吃喉乾不得言。</text>
<title>洪丈應善韻</title>,<text>河淸聖代千年一。佳節人間四月八。醉踏薔薇花影搖。香風滿袖興飛越。</text>
<title>白麓詠畫韻</title>,<text>殘花弱柳小橋西。風送芳樽影欲迷。模得太平閑氣像。婆娑最可醉扶携。</text>
<title>庚申夜病中偶吟</title>,<text>兒把笙歌慰病身。人言今夜是庚申。非關柳子文章巧。老眼難眠坐到晨。</text>
<title>詠漢史</title>,<text>霍家人向衛家奔。只較炎涼不較恩。一箇任安何似者。白頭猶自滯寒門。</text>
<title>次陽智淸鑑亭韻</title>,<text>人間擾擾鬪姸蚩。色色形形未可知。淸鑑小塘渠最妙。分明眞態見於斯。</text>
<title>用安驛偶吟</title>,<text>古驛蕭條草樹荒。透窓淸露夜來涼。黃花猶解秋風意。虛作東籬舊日香。</text>
<title>聞慶東軒韻</title>,<text>唯唯更覺漸休休。我自無謀任彼謀。來坐小軒回首望。身曾九折嶺頭由。</text>
<title>陜川五里江亭韻</title>,<text>煙浸春波漾碧天。長橋如畫小樓前。休將鄕思添春思。江草江花任自然。</text>
<title>驅馳嶺卽事</title>,<text>兩峽參天石逕危。森森藤棘細生枝。行尋崖口從高下。車欲欹時身亦欹。</text>
<title>次孝令縣東軒韻</title>,<text>三面靑山擁作城。黃花丹葉向人明。原頭籬落吾家似。無賴西風動客情。鬢欲蕭疏眼欲昏。向人開口已忘言。簿書惱我喉仍渴。爲問湯茶幾許存。</text>
<title>自孝令向義興路中卽事</title>,<text>小婦前行童子後。驅牛老叟立阡頭。西風昨夜寒霜緊。將向山田取次收。</text>
<title>次新寧竹亭韻</title>,<text>小閣平臨碧玉流。庭邊時遣野雲留。蕭蕭風露非人世。莫向閑中說客愁。鶴氅披來上翠巖。從他散髮亂毿毿。傍人却笑皇華使。不惜冠巾犯暮嵐。千竿脩竹露精神。臨水流蒼得月新。苦節會看飛雪日。一軒惟自逗長春。三面靑山一曲溪。擁籬蒼玉入簷低。幽禽兩兩忽飛去。偏向楓林作意啼。玲瓏畫閣有餘侈。水繞庭除竹繞簷。解事秋光增賁飾。黃花丹葉一時兼。依篁小檻引輕寒。觸石鳴瀾直作灣。莫把琴絃來奏耳。風林爽籟送淸歡。</text>
<title>永川光風堂韻</title>,<text>淸露蕭蕭媚晩秋。遙岑影入百層樓。中分二水知何處。疑是江南白鷺洲。</text>
<title>慶州瞻星臺韻</title>,<text>臺前秋月幾回經。古木叢生霧欲冥。夜夜碧空明晳晳。看來應是舊時星。東都今日屬南州。一笛聲中萬古愁。全盛衣冠磨滅盡。靑山無語水空流。右東軒韻</text>
<title>東軒韻</title>,<text>冷着溪山屬晩秋。蕭條樹影入高樓。逢人欲問前朝事。只怕千年語謬悠。太平煙月屬官家。丹碧樓臺樂事多。一髮山光靑未了。憑渠爲問舊繁華。</text>
<title>明月巷韻</title>,<text>興亡吾欲問天翁。明月依然古巷中。樵牧不知當日恨。謾將長笛弄西風。</text>
<title>羅朝銅案</title>,<text>羅朝舊物渠猶在。百變興亡物自閑。鮑石宴安能記否。流傳今日恐無顔。</text>
<title>鷄林玉笛</title>,<text>亡國當時玉未碎。千年抱恨滯梨園。渠猶可惜還堪笑。楚主前頭不肯言。笛度鳥嶺則無聲云故及之曾是羅朝第一珍。凄涼風月幾回春。應嫌質委伶人手。飛入紅焰願作塵。笛於壬子年。爲烈焰所傷。幾至破壞。故及之。</text>
<title>贈月城小童朴麒麟</title>,<text>羅朝臺殿一丘平。風露蕭蕭木葉鳴。無語山川歸指點。千年陳跡爾能名。愁到風窓入夜深。燒殘銀燭不成吟。悠悠此意渠先獲。一首詩堪敵萬金。麟之詩中。有戀闕之語。故及之。</text>
<title>嶺南方伯先生案</title>,<text>不才持節忝觀風。彌月驅馳闕寸功。舊譜披來吾自大。姓名聯錄鄭文忠。</text>
<title>次延日倚雲亭韻 亭之北。有貴賓堂舊址。</title>,<text>雲水滄茫嶺以東。天形更與地形窮。賓來出日光無礙。始信陽精本至公。</text>
<title>倚雲亭韻</title>,<text>雲山巍嶪海淵源。圃隱高名可與論。白骨朽來天亦老。丹誠猶托未亡魂。嶠南之極海東傍。此地元稱列士鄕。一片丹心歌更慘。千年白日可爭光。亭之南有雲階。山亭之北有東海。故及之。</text>
<title>次盈德淸心軒韻</title>,<text>三面溪山滿眼明。玉窓開盡愜幽情。十年塵土心如醉。半日登»臨便作醒。客路方知步步難。離家每憶在家樂。君恩重處覺身輕。閑向江樓聽畫角。薄領前頭不廢詩。江山應許我相知。珠樓欲下趦趄久。心緖還如看所思。強向楣間掛惡詩。姓名非要後人知。江山一面明如畫。洛下他時費夢思。</text>
<title>淸河觀海</title>,<text>蓬萊咫尺隔雲海。眼欲窮時意欲追。抱病殘生持節過。神仙應笑我支離。</text>
<title>盈德道中觀海</title>,<text>海於天地元稱大。人在堪輿最眇然。只把寸眸窮遠賞。胸中吾欲納淵淵。</text>
<title>盈德道中。遇大風。</title>,<text>粘天浪涌雷疑動。捲野沙驚地欲傾。不是風師煩作惡。故將奇壯向人呈。</text>
<title>丑山望海</title>,<text>尖山巧削層銀立。驚浪飜隨疊雪移。人世壯觀今日最。此身眞箇作男兒。</text>
<title>寧海海晏樓。謹次高祖韻。</title>,<text>遺板高懸第一頭。分明寶唾映珠樓。吾家偏荷君恩重。頻向南州作勝遊。天南勝界海東頭。盡態風煙屬此樓。淸興已輸當日詠。碧山還對後人遊。多情白鳥舊沙頭。飛去飛來近畫樓。物色已成先世契。分留今日迓斯遊。先祖作幕賓於是。方今將一百三十年。世屢移而詩尙存。仰瞻遺板。悲不自勝。謹將荒拙。拭淚以題。</text>
<title>觀海臺。望東海。</title>,<text>九萬天傾地欲浮。怒濤飛迸碧璃琉。虛無元氣蒼茫裏。怳忽難容縱寸眸。</text>
<title>答關東方伯鄭季涵 松江鄭澈</title>,<text>喜與愁兼意轉迷。入窓風露冷凄凄。好音未到吾先卜。庭樹今朝鵲亂啼。</text>
<title>寧海境上。次鄭季涵韻。</title>,<text>東南不遠路猶迷。雲海蒼茫日色凄。身是丈夫元制淚。臨分恐作女兒啼。</text>
<title>次禮安東軒韻</title>,<text>倚轉明。白雲籬擁碧山屛。官居却訝仙居勝。難向居人問姓名。四面靑山入戶明。看來聊復撤障屛。風煙此地陶丘近。留與千秋不杇名。透林寒月照窓明。風露蕭蕭入短屛。殘夢忽驚京國遠。鬢霜仇我覓虛名。</text>
<title>過愛日堂。用前韻。堂乃故宰相李希輔退老處</title>,<text>玲瓏朱檻壓江明。戶納靑山不用屛。持節定貽高士笑。鬢毛斑盡博功名。</text>
<title>次榮川東軒韻</title>,<text>持節南來入古城。題詩只是要題名。文忠句裏氷霜在。二百年前此地行。</text>
<title>榮川路中。次梁廣文士元之韻。</title>,<text>愁看殘照下西林。林外江流幾許深。喚洞只今名以易。直緣當日見天心。初意將欲秪謁陶山之後。仍詣易洞。因日暮且因涉江之難。未杲。有感。</text>
<title>次豐基東軒韻</title>,<text>三更風雪打窓深。冷著貂裘攪客心。更覺明朝行路苦。千山凍盡結層陰。霜侵雙鬢冷侵床。客裡甘酸信彼蒼。萬事不如歸去好。茅簷終日穩焚香。</text>
<title>醴泉東軒。次高祖韻。</title>,<text>臨風非敢要詩成。擬續吾先此地行。杖屨無蹤雲散盡。山容水色摠傷情。吾家於此夙緣成。曾度前行又後行。四面山光吟裏物。入簷蒼翠最多情。</text>
<title>詠梅</title>,<text>雪裏寒花品格新。明珠姿態玉精神。疏枝欲近還驚訝。無限淸香苦逼人。寒花不受路傍塵。好保姸姿點點新。遇雪玉膚看最妙。只憂虛白損天眞。照嶺名花元妙姿。滿城寒月又添奇。看來可愛猶難折。題品淸宵自作遲。</text>
<title>自龍宮向商山路中。次梁廣文士元之韻。</title>,<text>身大丈夫焉用假。從天所賦本來眞。官銜且莫論眞假。說到功名不是眞。</text>
<title>自德通向商山路中</title>,<text>二十年前此地行。今來道路舊知名。帶腰莫道黃金好。滿鬢難禁白髮生。</text>
<title>次多仁縣東軒韻</title>,<text>行雲返岫鳥歸林。沙窟潛魚入水深。古縣蕭條山路細。征車何事此中尋。</text>
<title>義城縣東軒。記夢。</title>,<text>歸夢無防入禁閽。一封珍重下殊恩。覺來山嶽重重隔。猶記雲邊玉色溫。</text>
<title>次義興東軒韻</title>,<text>孤雲出岫鳥知還。南服行人皺上顔。官裏簿書何日了。三間草屋有餘閑。</text>
<title>次河陽東軒韻</title>,<text>人間萬事關情少。天上祥雲入夢多。盟在三生心了了。傾陽性癖是葵花。歡情每向中年少。樂事曾從早歲多。白髮愁邊臨小鏡。靑春醉裏插宮花。驅車南國歡悰少。柱笏西山爽氣多。紫陌舊蹤今緲緲。白頭無夢到看花。江湖開眼機關少。嶺路驅車困惱多。貪戀聖恩空汨沒。鬢生霜雪眼生花。村落蕭條侵野少。樓臺敞豁得山多。莫言古縣欠繁麗。千載城名尙帶花。河陽號曰花城故及之承流到處收功少。非據如今叨寵多。南國舊謠那復聽。春來無面見棠花。煙霞勝地元非少。人世閑時本不多。溪上白鷗吾羨爾。風邊嫩羽欲成花。雁足書來天際少。劍鋩山隔玉京多。欲憑驛使傳芳信。梅樹衝寒未吐花。</text>
<title>次密陽東軒韻</title>,<text>風日那能到此樓。一天雲物足銷愁。斗牛咫尺銀河冷。莫把靈槎下碧流。定是仙山十二樓。蟠桃影向玉窓留。蕭蕭風露非人世。休把金丹謾有求。</text>
<title>次凌波堂韻</title>,<text>丹碧高樓聳郭頭。遠披山影近江流。風簾無力紗窓冷。林際閑雲一半留。紫陌飛塵沒盡頭。抽身欲濯愧江流。磯邊定被沙鷗笑。仙閣煩將玉節留。氷輪初輾玉峯寒。皓色平分十二欄。鶴氅披來江閣迥。臨風直訝上雲端。華欄直向半空橫。霧閤開來遠岫平。鶴夢初驚山月白。前灘流作枕邊聲。</text>
<title>枕流堂韻</title>,<text>連天碧水霧初收。銀漢應從下界流。何處風邊吹鳳管。碧城琪樹是瀛洲。南浦波明畫棟飛。珊瑚簾冷濕煙霏。雲邊笙鶴空中響。鮫婦停梭欲下機。澄江如練月如霜。風露蕭蕭滿一堂。透閤淸光元最好。隔簾疏影也無妨。</text>
<title>凌波堂韻</title>,<text>無邊風月摠宜詩。嫵媚江山入夜奇。風露透窓遊氣亂。芰荷衣冷夢驚時。層城高壓碧江陬。春水初生沒盡丘。兩兩白鷗來又去。一天煙雨爾優游。畫閣玲瓏彩霧凝。銀屛斜掩映紅燈。華筵好是秦箏撥。氷蹴江娥撲鉢僧。寒透瓊樓風滿林。江山搖落鎖窮陰。層氷斷處灘聲急。咽盡關河歲暮心。凌波扁額揭堂名。霧閤玲瓏照水明。雲母小屛休早捲。紗窓煙濕曉寒生。</text>
<title>次梁山澄心軒韻</title>,<text>陳跡難尋水急流。邇來二十四回秋。逢人說到當時事。無賴風煙暗起愁。檻外長江空自流。鏡中霜髮不禁秋。把杯更覺吾衰甚。不作歡悰只作愁。</text>
<title>次玄風東軒韻</title>,<text>簿領前頭眼忽開。靑山一朶護樓臺。故園松竹今何似。歲晩長歌歸去來。</text>
<title>自玄風向高靈路中</title>,<text>容易何人題七字。意傷輕淺語傷多。深情本在難言地。海渴山崩竟奈何。路傍巖上。有人題之曰。誓海盟山心已許。</text>
<title>戲吟 時都事郤妓。妓願入帳中云。故戲作一絶。</title>,<text>風露梨園第一枝。謾將輕艶要人知。香心未到陽臺夢。願作孫郞帳裏兒。</text>
<title>次星州百花軒韻</title>,<text>軒裏芳菲分外加。東君於此不虛過。紛紛浪蕊寧須百。點雪寒梅一已多。春信難尋鬢雪加。行裝歲暮等閑過。香心未放梨花樹。冷落疏枝得月多。</text>
<title>東軒韻</title>,<text>北風吹拂芰荷衣。星嶽寒雲凍不飛。歲暮關河行色急。壯心猶是鬢毛非。</text>
<title>商山。拜箋後有感。</title>,<text>川北橋邊鼓角鳴。一封歸處寸心明。臨風忽見旗中字。千歲臨呼口自聲。旗中。有君王千歲四字。歲律將窮雪意驕。華山雲掩王京遙。北川橋下潺潺響。驚罷羈魂一半銷。</text>
<title>偶吟</title>,<text>白下門東是謝家。一枝應謝舊時花。欲傳芳信年華晩。白雪渾山細路斜。</text>
<title>在商山。風寒不得出戶。令小童探梅。仍次東軒板上韻</title>,<text>病怯春寒掩紫絨。梅花消息問兒童。兒童探自東墻說。半拆瓊葩欲吐紅。</text>
<title>咸昌縣卽事</title>,<text>寒鏖初春雪意驕。輕陰漠漠晩雲黑。風生林木夢初驚。客子從來無定力。</text>
<title>發自咸昌。行向龍宮。偶吟。</title>,<text>巡遊南極千餘里。日下長安望亦難。今到咸寧鳥嶺近。倚樓雙眼不禁寒。</text>
<title>龍宮。次板上韻。</title>,<text>磯邊垂釣亦非閑。簑笠風飜凍樹間。白雪漫天江路細。短筇歸去失前山。</text>
<title>次海印寺韻</title>,<text>百尺飛泉十二巒。斷氷殘雪淡粧間。雲寒古洞仙蹤遠。欲把瑤琴問此山。虹流洞裏水悠悠。學士臺荒問幾秋。笙鶴漸遙雲杳杳。蟠桃樹老映山樓。入定高僧眼正碧。隨身只有一甁錫。此中所樂問何如。笑指伽倻山水綠。</text>
<title>次三嘉板上韻</title>,<text>樓臺四面盡林巒。簾幙輕陰生晩寒。南國蒼茫吾獨立。北天星斗自闌干。危樓孤倚眼寒時。林冪前山月上遲。欲折梅花傳驛使。怯寒瓊萼隱疏籬。淸坐襟懷作玉壺。世間無夢到吹竽。中庭皓月宜寒影。分照蒼松三兩株。</text>
<title>矗石樓韻</title>,<text>斯樓地位近三淸。滿洞濃煙畫不成。玉閤開來天更豁。遙山宛轉一川明。風露蕭蕭徹骨淸。金丹仙藥不須成。珠簾捲盡西山近。玉檻憑來南浦明。捲箔風從小閣淸。採菱歌向別灘成。山雲漠漠春陰重。鷗下芳洲鳥道明。</text>
<title>昌原東軒韻</title>,<text>吏散空庭掩朱門。隨身隻影爾猶存。欹枕忽成蝴蝶夢。蘧然飛入殿含元。</text>
<title>金海燕子樓韻</title>,<text>一朶梅花出竹間。照來衰白不宜顔。攀枝欲寄相思意。雲外微茫萬疊山。樓入層霄迥絶塵。蟠桃樹老映千春。超然獨倚闌干立。我是人間第一人。海門開豁海山靑。雨濕巒村夕照明。首露墓荒天亦老。去來潮水古今情。方塘波滑燕初回。花暖江城亂影來。春力着人朝睡重。日高珠幕不須開。朱樓敞豁曲廊回。四面混迎萬象來。海上三山看歷歷。雲窓霧閤摠宜開。</text>
<title>商山感舊戲吟</title>,<text>鷄聲初暢細苔生。纖手調絃弄轉縈。淸唱至今猶在耳。問渠能記舊時情。</text>
<title>商山衰柳戲吟</title>,<text>垂柳陰濃指謝家。上枝高起下枝斜。風霜打後攀來少。莫怨王孫怨歲華。</text>
<title>泗川東軒。次高祖韻。</title>,<text>脩竹叢梅護古城。蕭蕭風露入簾淸。靑山一髮當時物。似是無情却有情。</text>
<title>次固城東軒韻</title>,<text>千里關河敢憚勞。流年不遣壯心消。雲端回首人如玉。瑤瑟一聲山月高。</text>
<title>次東軒韻</title>,<text>雲海蒼茫地盡邊。眼迷南北後還前。蠻村漠漠孤城小。千里行裝更渺然。山圍古戍水連城。物色無端動客情。烽火乍傳靑海影。長風時送暮潮聲。</text>
<title>鎭海。次板上韻。</title>,<text>海門雲散占天多。露盡蠻村傍岸家。芳草浦邊歸路細。巴童時唱竹枝歌。</text>
<title>昌原。次板上韻。</title>,<text>客裏光陰又一年。東風海國意悠然。野梅官柳春先到。日照輕枝生暖煙。天南行盡海山歸。梅雪輕輕欲濕衣。十二樓臺芳信到。珊瑚簾細納春暉。</text>
<title>安骨浦</title>,<text>三面山圍粉堞明。天形遙向海門平。龍泉舞罷鯨波靜。雲捲蠻村月照營。邊城鼓角暗驚人。捲盡簾旌物色新。瘴海東風煙草綠。一年羈思不宜春。</text>
<title>次加德韻</title>,<text>一城能扼海東邊。金鼓無聲四十年。鯨浪盡恬春日暖。風煙還許白鷗眠。</text>
<title>次天城韻</title>,<text>萬里層波一片城。悠然海月照幽情。邊聲四起仍無寐。接響村鷄殺五更。</text>
<title>次熊川鎭溟樓韻</title>,<text>微茫滄海拍孤城。畫鷁飛來一道明。滿谷春陰兼瘴霧。蠻村風日未全晴。</text>
<title>次薺浦朝宗閣</title>,<text>羈懷千里苦難開。一篴無端落盡梅。賴是朝宗高閣在。海山蒼翠入簾來。</text>
<title>永登浦</title>,<text>舟自熊川到永登。玻瓈萬頃碧層層。回頭欲指曾經地。雲海微茫辨未能。</text>
<title>栗浦</title>,<text>殘堞蕭條尙粉痕。遙臨海口傍山根。瘴雲作雨隨風下。打盡行旌濕不飜。</text>
<title>玉浦受款樓</title>,<text>滄溟萬里一孤島。殘堞蕭條臨古道。風角數聲客倚樓。茫茫煙渚迷春草。</text>
<title>知世浦</title>,<text>小島蒼茫曉角催。枕邊驚夢海中雷。問渠今夜寒潮水。打罷孤城幾度廻。</text>
<title>次右水營</title>,<text>只今東海淸如鏡。耀盡將軍劍戟明。號令風霆指顧裏。樓頭畫角兩三聲。右贈水使萬頃滄波一葉舟。靑眸相對意悠悠。無端短棹分南北。岸草汀花也自愁。</text>
<title>助羅浦淸心閣</title>,<text>滄溟三面亂山橫。小閣高臨粉堞明。海戍煙消春雨歇。風花無數撲行旌。</text>
<title>唐浦東軒</title>,<text>水營城外片帆張。西下層波浦號唐。千里行裝惟隻影。一天雲海更蒼茫。</text>
<title>固城丘墟驛</title>,<text>扁舟盡意遍東南。渡海歸來滿袖嵐。歇馬郵亭欹枕臥。一簾春雨午眠酣。</text>
<title>次鎭海東軒</title>,<text>杏花村裏得春多。香霧濛濛冪酒家。行色怱怱空勝節。微吟斷續不成歌。</text>
<title>題巨濟黃翠樓</title>,<text>無窮滄海碧玻瓈。拍盡天端限地倪。高下兩間爲物大。孤城自是一丸泥。</text>
<title>次咸安東軒韻</title>,<text>休將花木路傍栽。客恨隨春一倂回。紅白艶濃香霧暗。晴窓夢破意悠哉。</text>
<title>漆原東軒</title>,<text>小縣依山是漆園。一燈春夜掩朱門。曉來殘夢驚蝴蝶。紅杏臨窓浥露飜。</text>
<title>次密陽嶺南樓韻</title>,<text>春雲含雨起龍頭。却向山腰一半流。薄暮輕風吹散盡。霏微痕着澗蘋留。桃花浪漲沒沙頭。匯到深潭不肯流。芳草渡邊風正急。木蘭舟向小橋留。江山送影打樓頭。透盡疏簾翠欲流。解事春風增賁飾。碧桃花向粉墻留。垂柳飛花映碧流。一春煙雨爽如秋。采蘋何處歸來晩。短棹風顚惹起愁。</text>
<title>次梁山澄心軒韻</title>,<text>檻外春江深不流。綠蘋風縷欲生秋。晩雲冪洞平林失。三疊山形摠作愁。路從南去水東流。春氣撩人倍却秋。飛絮落花飄蕩盡。鬢添霜雪骨縈愁。三面山圍一水流。桃含春意竹含秋。滿堂風露仙區是。願借瓊漿洗客愁。</text>
<title>次東萊板上韻</title>,<text>近海高樓迥受風。一簾凝盡彩雲紅。蟠桃樹碧瓊花白。隱約仙山亂影中。雲海微茫東復東。天形缺又地形窮。乘槎欲向空明去。只怕銀河一路通。來近扶桑日出東。仙區入望望還窮。蒼茫天地元無碍。鶴背風輕去路通。</text>
<title>次多大浦板上韻</title>,<text>洗兵亭上獨踟躕。瘴海淸愁白盡鬚。一劍光消佳節晩。城頭樹葉已藏烏。萬重銀浪百層臺。雙眼明時四面開。十八風鬟雲半動。空虛影裏却空廻。微茫三島坐來收。天借佳期辦此遊。說與神仙吾不羨。沒雲臺上好遲留。地形窮處忽高臺。沒盡重雲未許開。萬里海山不自力。影和殘照一時廻。三生宿債未全收。來近蓬山作勝遊。只恐神仙猶妬我。塵蹤不許久淹留。</text>
<title>海雲臺。醉吟。</title>,<text>樂府遺音今尙鬧。一竿明月亦君恩。投杯欲誓波無際。春柏花邊玉節飜。</text>
<title>自海雲來。舟中偶吟。</title>,<text>人世百年今日勝。滄溟萬里此身閑。神仙咫尺欲吾語。一葉扁舟載興還。</text>
<title>鎭溟樓</title>,<text>粉堞逶迤地勢雄。亂山中斷海橫通。春深細柳人無事。玉女窓扉好掛弓。</text>
<title>次辛正字景行韻 以假都爭來。將返有贈。故酬之。</title>,<text>城頭斜日晩荒荒。芳草煙生路渺茫。春色向殘人去住。一杯離恨海天長。</text>
<title>豆毛浦。皇華臺。在機張池</title>,<text>半削層巖未作稜。俯臨無地坐難憑。銀山萬疊空中起。勢欲崩時轉不崩。右次林塘韻天缺東南雲海遙。玻瓈層浪得風驕。神鰲有力扶嵬嶪。臺向空中壓不搖。</text>
<title>次西生浦韻</title>,<text>驅車入夜抵西城。炬焰靑熒導我行。投宿小軒愁不寐。寒潮來作枕邊聲。錯莫南天海上城。行行日日重行行。歸家有夢圓還破。鼓角中宵是惡聲。</text>
<title>次開雲浦韻</title>,<text>離披寒影浦邊雲。昔駐龍舟今摠軍。羅代海山猶壯麗。微吟過客不能文。</text>
<title>次左兵營</title>,<text>行到轅門不敢前。貔貅亂擁綠槐邊。如今海戍知無事。弓掛高樓度外捐。笙歌聲裏好傳杯。萬事悠悠首不回。無數海山簾幙外。一天煙雨要詩催。</text>
<title>贈松都人安慶昌 昌以周遊四方。逍遙山水爲事者。</title>,<text>天地中間身可放。海山隨處杖頻移。東西南北元無礙。來去飄飄不自知。</text>
<title>次太和樓韻</title>,<text>臨海遙岑要發輝。天敎一雨洗增奇。珠簾卷盡雲初散。無數風光不負詩。樓臨曠漠野雲閑。咫尺層霄手可攀。簾外海山呈變態。動搖微影有無間。</text>
<title>次慶州東軒韻</title>,<text>山自南騰水北迤。風生喬木晩雲移。千年陳迹今安在。人指崔仙板上詩。</text>
<title>卽事</title>,<text>流鶯初囀野棠落。四月天公作許悲。自是東都稱古國。臨風無語立移時。</text>
<title>金藏臺</title>,<text>野日荒荒夕霧生。羅朝臺殿一丘平。千年玉篴吹難了。半入長川盡意鳴。羅代山河摠不平。形形崛曲斷還縈。蒼茫天地千秋恨。澆以三杯未盡傾。</text>
<title>東都</title>,<text>一片金甌曾脫手。千年羅府只遺基。樓臺歌舞無尋處。野水侵橋亂石欹。</text>
<title>次東軒韻</title>,<text>雲寒古國已千年。喬木風鳴鶴欲遷。物色不隨人共去。老天猶露舊山川。</text>
<title>牟梁驛 在慶州</title>,<text>小院寥寥擁短籬。風來庭樹翠陰移。千年事往雲無跡。語燕窺簷也自悲。</text>
<title>阿火驛。詠芍藥。驛在慶州</title>,<text>古驛寥寥野霧濃。名花芍藥倚頹墉。繁華舊習今猶在。蔓草叢邊謾作容。</text>
<title>孝令縣。次板上韻。</title>,<text>小閤蕭條枕縣城。茅簷雲度納微明。雨餘庭樹半身濕。風籟時傳太古情。客心如醉轉昏昏。意不自知那得言。倚遍闌干山日暮。隨身隻影爾猶存。</text>
<title>次海平縣韻</title>,<text>雨過庭樹鬧成音。半雜凄風入幙深。殘燭影搖孤枕冷。一年羈思苦難禁。</text>
<title>次草溪勸稼亭韻</title>,<text>長路驅車滿袖塵。惹生霜髮鏡中新。憑欄好是槐陰轉。一縷涼風正貸人。</text>
<title>次河東東軒韻</title>,<text>北極漸遙馬首東。有懷何處好音通。海山無數蠻雲重。一鳥長天獨遡風。</text>
<title>偶吟南海召伯臺韻</title>,<text>亂髮三千丈種種。照來滄海散無妨。東南回首扶桑近。願濯緇塵不受霜。</text>
<title>平山浦</title>,<text>平山城外水連天。劍戟森森生白煙。畫角一聲風縷遠。重溟驚罷老龍眠。</text>
<title>曲浦</title>,<text>小島人稀海曲遙。腥雲作雨冷蕭蕭。王程不惜衣渾濕。看盡城池聽晩潮。</text>
<title>尙州浦</title>,<text>侵窓海氣濕衣裳。瘦骨稜稜臥轉床。官燭燒殘人不寐。滄溟萬里雨浪浪。</text>
<title>彌助項</title>,<text>書生事業亦非酸。節制南來劍鍔寒。踏盡神鰲背上去。海天氛散不生瀾。天南飛上最高峯。萬里滄溟晴不風。蓬島仙人纔咫尺。雲邊應見我乘空。</text>
<title>赤梁 在晉州地。州妓月夜彈琴。故及之。</title>,<text>孤島三更客倚欄。瑤琴彈罷一天寒。最宜月色明滄海。只恐蛟珠淚作瀾。</text>
<title>次召村環碧亭韻</title>,<text>陰濃樹合小亭淸。風籟披空細作聲。觸石澗流知底意。投林棲鳥且休鳴。</text>
<title>次漆原擇勝亭韻</title>,<text>琪樹風來颯作涼。露荷珠瀉暗生香。此身正在空明裏。倒影樓臺半入塘。</text>
<title>次靈山韻</title>,<text>梅花樹下踏芳塵。二十年餘跡便陳。句裏老龍今尙在。問渠能記舊時人。</text>
<title>次三郞亭韻 在密陽地</title>,<text>二十年前投宿處。夕陽鳴篴不堪聞。江山依舊頭將白。世事羈懷兩糾紛。</text>
<title>通道寺 在梁山地</title>,<text>靑山環合水盤回。雲掩松關晝未開。伴鶴老僧驚客至。禪壇掃盡損莓苔。林間細路少時行。二十年來眼忽明。飜倒老僧潛有說。今方伯是舊書生。一聲淸磬透巖雲。鶴夢初驚夜欲分。隱映小窓寒影過。滿谿蘿月白紛紛。洞門初出自回頭。陳跡纔尋又別愁。寄語山中松桂樹。他時須許夢中遊。</text>
<title>樊口 在彦陽</title>,<text>層湍漲壑作奔狂。大石中橫小石防。撩亂洞門雷鼓吼。夕陽驚鶴自回翔。奇巖巧削近層霄。峻骨逢秋勢轉驕。壓得厚坤傾富媼。狂湍撞罷不能搖。</text>
<title>鮑石亭在慶州</title>,<text>紋損魚形斷石橫。流觴痕澁老苔生。溪風山雨蕭蕭至。暗打松林細作聲。澗水嗚嗚亂石欹。故都雲物摠非宜。西風入樹飜生感。一雨連宵未洗悲。</text>
<title>過赫居氏陵前</title>,<text>古木森森夕霧冥。赫居遺墓土饅形。只今樵牧騎牛過。踏盡荒苔不乞靈。</text>
<title>次神興寺凌波閣 在晉州智異山</title>,<text>臨波畫閣倒玲瓏。憑檻身疑便落空。欲濯塵纓還不敢。山靈威勒水聲中。</text>
<title>次林葛川茅亭韻</title>,<text>功名寧敵此溪山。魚鳥相親枕席間。石逕苔荒人跡斷。柴門雲掩不須關。聲名透出萬重山。泛水花非漏世間。客不敢邀還不拒。百年心事脫機關。人言素僻愛玆山。誰識高情脫世間。靜裏只需魚鳥伴。興來吟斷不相關。</text>
<title>次神興寺僧延壽詩軸韻</title>,<text>灘聲警夜要人興。鶴氅披來林靄凝。徙倚禪窓仍不寐。吟餘時復蹴眠僧。</text>
<title>智異山。次雙溪寺僧性甫詩軸韻。</title>,<text>松桂參天洞府幽。靑山無數自頭頭。仙禽已逐孤雲去。溪月無心映小樓。</text>
<title>聞慶東軒韻</title>,<text>世事猶堪一笑休。人謀更覺儘非謀。將身願放機關外。天地中間得自由。</text>
<title>咸昌東軒韻</title>,<text>落木蕭蕭攪客情。拓窓終日對山城。傍人不解心中事。謾道皇華得意行。</text>
<title>忠州路中。憶主牧。</title>,<text>離情如醉轉昏昏。歌管依俙夢裏聞。別後靑山行漸隔。君應思我我思君。</text>
<title>晉州矗石樓韻</title>,<text>捲盡珠簾忽碧江。水中雲度影先窓。臨風倚柱移時立。眠渚鴛鴦巧作雙。寒月流光搖一江。風生階竹語生窓。三更露下雲初凍。沙渚驚鷗不作雙。</text>
<title>昆陽凝翠樓韻</title>,<text>羈夢中宵入鳳池。香煙惹袖轉微微。蝴蝶散來驚起坐。手持殘燭更題詩。方塘波滑燕差池。着樹殘紅影轉微。春色老催羈客老。海山斜日苦吟詩。</text>
<title>昆陽浣沙樓韻</title>,<text>倚遍層欄夕照西。樓前嗚咽石鳴溪。臨風意在千山外。日下長安望欲迷。玉指當時姓是西。着紗香汗點前溪。扁舟去後無消息。索莫朱欄夕霧迷。</text>
<title>山陰換鵝亭韻</title>,<text>驚鷗中夜影雙雙。皓月流光擅一江。靜裏却嫌還未靜。風生叢竹語生窓。竹碧沙明影作雙。却和寒月攪秋江。曉來休把珠簾捲。露滴▣▣濕玉窓。</text>
<title>淸道東軒韻</title>,<text>羈魂昨夜忝經筵。坐怯天威膝未前。蝴蝶散來情曲亂。此身還出漢甘泉。</text>
<title>晉州矗石樓韻</title>,<text>風拖紅霞漾碧江。殘花無數撲紗窓。看來漸覺年華晩。垂柳藏鴉不辨雙。</text>
<title>眞寶東軒韻</title>,<text>蒼狗翩翩挽走龍。一軒佳致在奇峯。若將歸意論山色。却恐秋山未盡濃。</text>
<title>河陽溪亭</title>,<text>倥偬日日且驅馳。筋力衰兼眼力衰。坐對溪山堪自哂。一官渾作百年癡。</text>
<title>靈山東軒韻</title>,<text>慣踏南州路上塵。逢人欲語口難陳。路旁觀者潛相說。曾是甘棠舊憩人。當時親舊半成塵。問到存亡咽未陳。遺老潛傳今按節。寶林寺裏讀書人。微茫雲海隔音塵。每把幽懷夢裏陳。孤枕驚來耿不寐。一燈寒影照愁人。</text>
<title>丹城東軒韻</title>,<text>行行日日重行行。歷盡南州七十城。忙裏每思閑裏事。最宜雲月釣兼耕。</text>
<title>昌寧秋月軒韻</title>,<text>四月山南軟草長。風披庭樹作微涼。遙知舊屋終南下。手植叢篁已度墻。</text>
<title>大丘東軒韻</title>,<text>驅車原隰非生客。挑句風煙有舊心。夙分已從南國在。天敎於此許重臨。南極蒼茫北極遠。倚窓終日把瑤琴。入簾皓月如相約。何處天邊報好音。</text>
<title>延日東軒韻</title>,<text>在上天臨鬼在旁。斯人斯意在斯鄕。蒼蒼山下洋洋海。二百年來猶耿光。</text>
<title>安康縣偶吟</title>,<text>客心如醉海山間。煙起前村夕靄殘。宿鳥爭林渠底事。棲身不過一枝安。倦臥虛堂醉夢間。夜深還覺暑初殘。氷輪休輾庭前樹。驚鵲當枝翅未安。</text>
<title>柏栗寺樓韻</title>,<text>來倚新羅古寺樓。金銀佳氣冷千秋。山川索莫天將老。啼鳥斜陽也自愁。</text>
<title>玄風東軒韻</title>,<text>鬱鬱無方襟抱開。登臺還下又登臺。撚髭覓句安排處。小吏休將文簿來。</text>
<title>咸安東軒韻</title>,<text>寧山官柳知誰栽。一日腰支一百回。吾意搖搖渠意似。臨風獨立足嗟哉。今朝細雨樹宜栽。千里鄕園首獨回。昨見吾家消息到。碧桃花發正時哉。故園梅竹手曾栽。夢逐淸香攬便回。推枕忽攀庭畔樹。懷哉不覺更懷哉。</text>
<title>草溪勸稼亭韻</title>,<text>煙花京國隔音塵。丹懇還隨白髮新。隴水咽來腸斷盡。蕭疏孤影動隨人。</text>
<title>高靈東軒韻</title>,<text>迢迢南北謾相思。夢裏扶携覺後非。雲日微茫秦樹隔。時時噓口又支頤。</text>
<title>大丘東軒韻</title>,<text>黃昏驅馬入古城。風雨虛堂擾客情。簿領裁來燒燭盡。勞生最是此功名。兩行煙樹擁孤城。十載重來最有情。綵幕經宵還作別。他年琴鶴記渠名。</text>
<title>楡川驛卽事</title>,<text>凄風作惡掣襟裾。行到楡川自駐車。裁罷簿書郵卒語。角聲飛動夕陽初。</text>
<title>宜寧庭中。梅花盛開。</title>,<text>梅花千樹小庭幽。影亂瓊枝入畫樓。夙約得偕何水部。宜春元不下楊州。</text>
<title>梁山龍堂。舊知崔沂追來以別。仍次板上韻。</title>,<text>故人追我到龍堂。別意臨江誰短長。一棹移來分去住。眼回煙樹限微茫。行裝一劍意堂堂。坐拂三千白髮長。海曲煙霞衣盡濕。臨江獨立更蒼茫。</text>
<title>梁山澄心軒韻</title>,<text>少時曾泝此江流。一棹頻披蘋白秋。遼鶴歸來人事改。滿城寒月也增愁。朝宗遙向海門流。歸雁頻驚漢北秋。日日王程詩作課。裁愁未了轉生愁。</text>
<title>梁山舊知。設宴話別。次前韻以示之。</title>,<text>宴入更深燭淚流。思來往事幾回秋。臨分休把笙歌咽。強擬銷愁反作愁。</text>
<title>入通道洞口感舊</title>,<text>出洞當時惹別愁。淸盟期托夢中遊。今來眞境分明是。爲問林泉能記不。</text>
<title>自金海到獐項院</title>,<text>金沙洞口海波明。二月長堤芳草生。水國蒼茫京國遠。臨風默數去來程。</text>
<title>薺浦韻</title>,<text>牙旌揮罷瘴煙開。畫角吹殘響小梅。寄語海山能記未。十年前客又重來。</text>
<title>安骨浦韻</title>,<text>暖日暉暉正惱人。汀芷初茁海光新。南天有約煙花節。十一年回二月春。</text>
<title>永登浦</title>,<text>樓上登如天上登。壓來煙浪碧千層。此身倘無仙家分。兩度淸遊辦不能。羽可化來仙可登。玻瓈披盡碧層層。空中一棹眞渠力。滄海飛騰我不能。十回年際再回登。樓下銀山碧幾層。滿眼風煙眞舊面。問渠魚鳥記吾能。</text>
<title>知世浦</title>,<text>令嚴轅門鼓角催。散天飛雹作奔雷。書生枉踏鰲頭去。泝盡滄溟萬頃回。</text>
<title>玉浦受款樓韻</title>,<text>孤影飄來海上島。殘魂每向長安道。分明丹渥看如花。踊躍微情還似草。仙山何處蓬萊島。雲際微茫明鳥道。安得乘風此中去。手携玉杖拾瑤草。</text>
<title>栗浦韻</title>,<text>孤城尙帶太平痕。無數魚舟繫石根。閱盡城池環海去。夕陽殘角入雲飜。</text>
<title>加德韻</title>,<text>輕橈棹罷海雲邊。陳跡依然十一年。爲問白鷗能記我。春波須保舊時眠。</text>
<title>多大浦韻</title>,<text>乘風飛上不踟躕。却訝仙童挽客鬚。何處輕舟來兩兩。蓬山消息問檣焉。</text>
<title>詠沒雲臺韻</title>,<text>人生不上沒雲臺。塵世煩襟那得開。滄海窮來吾意短。空中微影眼中回。</text>
<title>知世浦韻</title>,<text>畫戟森森海上營。春波初暖麗暉明。沙汀鷗鷺渠休怕。邊靜無煩洗甲兵。</text>
<title>助羅浦韻</title>,<text>煙花搖堞碧波明。靑眼還從海岳橫。十一年回春二月。天敎於此駐行旌。</text>
<title>唐浦韻</title>,<text>吹角轅門陣法張。分明學得六花唐。寒儒枉作將軍事。踏盡鰲頭控渺茫。</text>
<title>三千鎭</title>,<text>扁舟來泊三千鎭。一棹能輕萬頃天。擊罷空明還獨立。此身初訝便登仙。</text>
<title>加甫梁</title>,<text>海日將沈暮角鳴。城門初閉客心驚。臨風爲向邊烽說。渠到終南達此情。角聲初咽邊聲動。海色沈沈夜色昏。孤戌黃雲微影度。小窓紅燭寸心存。</text>
<title>曲浦韻</title>,<text>陳跡依依歲月遙。霜毛照海冷蕭蕭。此身非是初來客。不怕滄溟送晩潮。夜黑滄溟閟半天。一丸殘堞阽腥煙。蠻雲作雨蕭蕭下。半壁燈殘人未眠。</text>
<title>鎭安東軒韻</title>,<text>午夢驚來意緖多。分明我醉美人家。窓前梅蕊香煙冷。折得瓊枝爲爾歌。</text>
<title>南海東軒舊題詩板。已入灰燼中。有感。</title>,<text>燼餘樓觀依前樣。四壁看來欠舊詩。夙債欲酬還七字。海山應許我相知。</text>
<title>固城東軒韻</title>,<text>吟詩盡日倚春城。無數煙花惱客情。想得終南山下路。風傳歌鼓作雷聲。曙色初開海上城。無端殘角動幽情。臨風忽憶朝天日。行到沙堤聽漏聲。吟嘯蕭條倚海城。飛花垂柳尙春情。此中儻得丹靑手。始信無聲勝有聲。</text>
<title>固城東軒韻</title>,<text>羈魂飛入五雲邊。宣席虛來膝欲前。驚罷一場推枕起。浻然情曲轉悽然。粉堞輝明碧海邊。勝遊曾在十年前。看來不覺靑人眼。樓觀還如故舊然。</text>
<title>固城東軒韻</title>,<text>人間離別說勞勞。鐵石心腸一半銷。驅使小詩酬寸懇。南中紙價不嫌高。攻愁無策費神勞。詩未能裁酒未銷。捲箔時臨滄海坐。尖山無數鏡中高。</text>
<title>太和樓韻</title>,<text>雲海點山猶舊態。微涼送夕又新奇。登樓庶免孤佳勝。前度詩聯後度詩。</text>
<title>靑鶴洞</title>,<text>十一年前上此峯。林巒疏冷淡秋容。山靈欲改當時態。粧點韶光盡意濃。</text>
<title>上峯頭</title>,<text>路入雲根迥出塵。一層陞了一層新。有窮足辦無窮眼。自是風邊快活身。千層峯上已騰身。萬壑看來細似塵。若遣吾軀長此地。百年應作快哉人。</text>
<title>贈智異山老僧</title>,<text>談水談山口不離。焚香偏向靜中宜。知師用意渾無事。淸坐相看不索詩。</text>
<title>向鶴峯</title>,<text>前巖攀了後巖回。荒竹纔披細路開。嗽石細泉鳴咽咽。奔流擬洗俗塵來。</text>
<title>伽倻山海印寺韻</title>,<text>曲曲層崖疊疊巒。不敎仙訣漏塵間。臨流說與潺潺水。有底奔忙便出山。珠樹瓊枝擁作巒。梵宮飛入白雲間。溪流莫放桃花去。恐遣漁郞便入山。</text>
<title>龍宮篁翠樓韻</title>,<text>長途行瘁簿書間。十日難成一日閑。收得此身樓上坐。捲簾無面見靑山。</text>
<title>星州百花軒韻</title>,<text>春愁飜與旅愁加。客裏光陰忙裏過。芳草欲齊花欲盡。較來情緖爲誰多。</text>
<title>河東東軒韻</title>,<text>疲盡精神簿領間。捲簾時復見靑山。愁邊每得吟詩力。一集猶▣了一官。蹤跡棲棲嶺海間。日邊何處是南山。天機用盡頭渾白。屑屑從前謾做官。</text>
<title>花園縣</title>,<text>長路驅來滿袖塵。簿書堆案病纏身。庭前喬木微陰轉。却遣涼風貸却人。</text>
<title>丹城蝴蝶樓韻</title>,<text>再回樓上十回年。山水還如故舊然。此後願從蝴蝶約。夢魂披入澗邊煙。今年遊憶舊遊年。樓外溪山尙宛然。下到朱闌煩說與。丁寧好在老風煙。</text>
<title>榮川東軒韻</title>,<text>休怕西風苦作涼。錦袍猶惹舊時香。無端憶得祥雲裏。曉旭初昇捧御床。庭樹蕭蕭生夜涼。敗荷時復送餘香。還家有夢飜多崇。風透單衾月透床。</text>
<title>榮川次圃隱韻</title>,<text>文忠一詠重龜城。烈日光兼霽月明。爲問靑山曾見不。携家人向嶺頭行。今來潛記舊山城。觀者寧知我姓名。南國未成棠茇曲。穎川應笑再回行。</text>
<title>豐基東軒韻</title>,<text>金闕朝朝捧御床。萬年枝映玉龍蒼。今來嶺下虛堂宿。風露時傳野菊香。</text>
<title>咸安郡。患疾。夢中有文簿。覺而有吟。</title>,<text>倥偬掃罷睡酣初。殘夢纔圓又簿書。蝴蝶散來飜自哂。精神錯盡困憔餘。倥偬日夜夢還眞。有底文書困此身。夜夢本從朝晝事。覺來休說錯精神。</text>
<title>黃山江舟中卽事</title>,<text>海上靑山鏡裏搖。近峯如狎遠峯驕。欲將七字論豪縱。却怕坤靈厭鬧囂。</text>
<title>雲興寺洞口</title>,<text>探盡仙山意便驕。輕衫飄拂度紅橋。風花煙草阿人意。粧點春容影動搖。</text>
<title>永川明遠樓。次圃隱韻。</title>,<text>正氣寧隨世盛衰。看來遺詠語猶危。聲音貴在無邪地。事不驚人不是詩。</text>
<title>三嘉東軒韻</title>,<text>風花飛度簿書間。排得新詩字未安。斷盡吟髭神轉困。不知西日過前山。風披繡幕夜凄凄。蝴蝶三更覺轉迷。說與杜鵑行太苦。故驚人夢徹宵啼。步上高樓望碧岑。不知佳勝在樓陰。小童導我西階去。云是軒窓合正襟。連墻槐樹蔭庭幽。風送飛花着葉稠。小吏休將文薄至。塵凡恐溷碧溪頭。右二首正襟堂韻</text>
<title>伽倻山海印寺韻</title>,<text>層層琪樹擁重巒。淸磬如何落世間。觸石淸泉磨濯盡。嫌他陳跡溷仙山。</text>
<title>居昌東軒韻</title>,<text>南極經年鬢欲霜。風邊獨立更蒼茫。煙披芳草鄕山隔。歸意長於歸路長。</text>
<title>別後。次金士晦見寄韻。</title>,<text>我在舟中君在樓。相看脈脈各含愁。無端一棹微風動。無數靑山隔密州。時密伯金君來別於三郞亭脈脈臨筵咽未歌。衷情偏向客中多。滿船南北分離恨。孰與黃山萬頃波。</text>
<title>盈德。次高祖韻。高祖曾爲都事於是。方舊篋中。有淸心樓一絶。而今到是縣。則無詩板。抑歲月久而墮失者歟。有感以足之。</title>,<text>篋裏曾披七字詩。唾珠留與後人知。今來南國尋無處。露浥溪山摠作思。</text>
<title>前爲方伯曾有詩。有感又次。</title>,<text>樓頭誦來十年詩。滿日風煙摠舊知。說與溪山吾有約。丁寧他日更相思。</text>
<title>金海東軒韻</title>,<text>淸唱中宵響落梅。一樽聊可好懷開。紅粧滿座潛相說。前度皇華今又來。</text>
<title>寧海海晏樓韻</title>,<text>看水看山自側頭。却疑奇勝枉斯樓。欄南欄北隨宜立。收拾從他目自遊。天缺東邊地盡頭。舊時人倚舊時樓。吾家不有仙家分。前後那能辦勝遊。將身不憚到壺頭。鳧舃來憑海上樓。靑眼細看前面目。今年遊勝昔年遊。</text>
<title>海晏樓。次具柏潭韻</title>,<text>柏潭詩在人安在。七字銀鈎映海雲。却憶東湖分手日。一聲羌篴到斜曛。</text>
<title>露梁院</title>,<text>小亭猶在古河頭。陳跡依依十一秋。洗眼分明看舊物。飛來飛去爾沙鷗。</text>
<title>醴泉東軒韻</title>,<text>錦樹迎霜畫不成。一川流影侈吾行。風煙巧作當時態。對舊皇華有舊情。簿領堆床績未成。等閑官路漫行行。峴山非愛還非醉。道側兒童有底情。欹枕孤眠耿不成。十回年後再回行。隔簾聽得蕭蕭響。雨打疏林攪客情。</text>
<title>巨濟溟珍縣</title>,<text>雲黑滄溟風滿堂。孤燈明滅夜何長。佳人休唱相思曲。楚客聞來斷盡腸。</text>
<title>興海東軒韻</title>,<text>十年重按山南道。老眼生花怯簿書。寸腸葵懇無多少。較却精神頓不如。</text>
<title>梁山通道寺</title>,<text>塵裏每思方外寺。夢魂長在薜蘿間。今來眞境怱怱去。難向玆山道愛山。</text>
<title>崔洌崔泝等諸公追來敍別</title>,<text>故人追我踵禪壇。樽酒開來強作歡。臨分脈脈難爲色。祝到平安語亦艱。</text>
<title>左兵營</title>,<text>鳴劍將軍宜細柳。觀風方伯怯甘棠。錦筵辦却笙歌咽。銀燭光飜舞袖長。</text>
<title>晉州豆致江亭</title>,<text>仙山去路小徘徊。泛水花來眼便開。江畔白鷗應笑我。片時抛却簿書來。步來沙渚坐巖隈。風拂輕陰嬾葉開。何處漁舟來去晩。桃花浪漲夕陽回。</text>
<title>雙溪寺夜吟</title>,<text>月黑春山萬籟沈。禪房孤臥靜無音。杜鵑一倂淸泉響。叫到殘更有底心。</text>
<title>郭汾陽</title>,<text>功名終始郭汾陽。謀國謀身計孰長。僮僕來傳藍面至。却敎兒女屛深堂。</text>
<title>富相國</title>,<text>富相初除文相驚。遍街欣躍見人情。宮中爭說新黃閣。曾未聞來此姓名。</text>
<title>張舍人</title>,<text>舍人家本碧江潯。典午乾坤欲陸沈。若遣銅駝安穩在。蓴鱸那得動歸心。</text>
<title>張子房</title>,<text>儒家氣自舌端伸。韓室心懸漢室身。滄海有君何似者。做成忠智兩全人。</text>
<title>趙普</title>,<text>燭影飜成櫃約寒。國人明目見心肝。魯論在篋將安用。應作渠家一橐看。</text>
<title>管幼安</title>,<text>遼東來臥一床高。不事吾劉肯事曹。三十七年無事客。一船西海試輕濤。</text>
<title>陶穀</title>,<text>學士淸班近玉音。袖中禪制汝何心。九泉若値韓通手。鈇鉞應先舊翰林。</text>
<title>馮道</title>,<text>不愧人又不愧天。渠家坐視主家顚。千秋人唾馮丞相。代五經來富貴全。</text>
<title>周太尉</title>,<text>盜賊長安那得數。麤才元不合經綸。安劉只是吾能事。富貴輸他冠玉人。</text>
<title>范相國</title>,<text>霸業成來宦味衰。高情元不在西施。隔江聞說世間事。市虎專由賣國人。</text>
<title>汲淮陽</title>,<text>狗馬情深滯一麾。臨風不忍別舟墀。荃心已左言難入。寧用區區乞拾遺。</text>
<title>王導</title>,<text>戮力邦家伯仲間。新亭相對有河山。坐遣良朋歸賊手。中書涕泣竟何顔。</text>
<title>伯仁</title>,<text>生茂弘孤死伯仁。江東王業坐沈淪。桓郞不解新亭淚。漫把夷吾屬別人。</text>
<title>陶靖節</title>,<text>世入劉奴意不降。當時人物此無雙。籬邊松菊關何事。留得淸風晉北窓。</text>
<title>呂夷簡</title>,<text>富老忠言呂老銜。竟將同異陷關南。國書啓來奸情露。被詐無慙詐者慙。</text>
<title>王丞相</title>,<text>劉氏安來吾事了。十年窮巷意還怡。閑中聞說陳丞相。長樂雲邊口吐奇。</text>
<title>王大夫</title>,<text>不二忠臣王大夫。民彝千古一言扶。高風却遣全齊化。五百滄溟義士俱。</text>
<title>莽大夫</title>,<text>美新儒筆巧還麤。投閣當時悔也無。精妙休誇玄裏得。紫陽書汝莽大夫。</text>
<title>二疏</title>,<text>漢日將移鬢欲疏。同車父子返田廬。諸兒莫惜黃金盡。僚伴家傾縲絏餘。</text>
<title>梅處七</title>,<text>劉家天地已之新。頌德紛紛幾萬人。名姓變來身蛻去。吳門煙月漢純臣。</text>
<title>狄仁傑</title>,<text>張老才由狄藥籠。蓮花凋盡上陽宮。房州龍轉家猶索。雙陸寧饒貫日衷。</text>
<title>天寶</title>,<text>嬉嬉當日昧苞桑。萬事全憑偃月堂。鳥獸散來方有恨。精忠曾未識顔張。</text>
<title>怪鬼兒</title>,<text>進固茅斯脫距斯。煩將四一目於詩。路中拊股朝中舊。壞事憎他愧鬼兒。</text>
<title>賈似道</title>,<text>畫閣平臨葛嶺開。朝家權斡掌中回。湖船一棹朝堂近。人道周公羽翼來。</text>
<title>文山</title>,<text>衷未存亡死未休。六年燕獄宋天幽。雄鋒初淬入朝日。賈賊心驚葛嶺頭。</text>
<title>臨春</title>,<text>紅粉臨春醉裏嬉。韓將軍到夢回遲。景陽問却江詹事。云作楊家幕裏兒。</text>
<title>樊噲</title>,<text>突入鴻門快倒危。柔腸變作呂家兒。天心欲護劉家物。去汝軍門左袒時。</text>
<title>陸賈</title>,<text>好疇田地買身閒。兼博聲名將相間。滿橐黃金收口債。兒家酒熟寶車還。</text>
<title>司馬溫公</title>,<text>休將禽獸較胡兒。司馬當朝戒自持。怪底衣冠諸士子。目成姦黨筆於碑。</text>
<title>袁盎</title>,<text>鼠動黃昏嗾魏其。揚揚白晝報仇時。天敎梁客論渠罪。橐裏吳金更與誰。</text>
<title>元祐</title>,<text>齊人有語楚人咻。元祐諸公嶺海幽。公議世間猶一脈。畫工踊躍石工愁。</text>
<title>陳平</title>,<text>一語能排太尉賢。六奇餘策又欺天。路傍牛喘渠休問。好把功名入手專。</text>
<title>張廷尉</title>,<text>稠中結身初屈。公子停車行轉危。王老不凡天子聖。却敎廷尉重當時。</text>
<title>白尙書</title>,<text>子午橋邊花竹裏。風流詩酒太娛嬉。元和以後危疑甚。擬學東山謝傳棋。</text>
<title>陸賈</title>,<text>將相融融酒樂張。和風吹動義聲昌。誰敎也作安劉策。平勃無顔坐巖廊。</text>
<title>羌村道中</title>,<text>胡天慘澹夕陽初。驢影蕭條鬢欲疏。卅載功名今擺盡。傍人休喚舊尙書。</text>
<title>羌村</title>,<text>海北原頭苦索居。蕭疏短髮不容梳。行裝眞箇山僧樣。較却安閑愧不如。</text>
<title>晝眠</title>,<text>枕上頹然困瘁身。傍人休訝晝眠頻。合眼便成歸去夢。片時猶作故鄕人。</text>
<title>寧城。聞塞角。</title>,<text>影冷靑燈到夜分。近人孤嶂欲生雲。休將塞角驚羈枕。長樂鍾聲夢裏聞。</text>
<title>羌村見月</title>,<text>身留千里心千里。分却身心作兩般。只是天心一片月。淸輝猶似洛中看。</text>
<title>羌村亢坐有感</title>,<text>擬上峯頭望故鄕。力窮雙眼漲中腸。不如終日閉門坐。默默無言看彼蒼。</text>
<title>送家奴應壽還洛</title>,<text>裁書臨紙轉茫然。情緖塡匈百未宣。更向行人煩囑語。不知渠口盡能傳。</text>
<title>應守去後有感</title>,<text>情緖如絲亂未裁。一封封訖幾還開。行人去後心還耿。追怕當時馬首催。</text>
<title>警</title>,<text>臨吾頭上質吾傍。天目昭昭鬼目張。明不可欺幽可畏。渠身猶自有冠裳。</text>
<title>羌村。見衣白者。</title>,<text>北方風與以南殊。盡把毛皮蓋體膚。路側忽逢衣白者。問渠來自洛中無。</text>
<title>見家書</title>,<text>家札看來喜若驚。平安兩字眼先明。一封遠過黃金萬。杜子當年語太輕。</text>
<title>羌村卽事</title>,<text>黃雲拖冷羃前山。殘雪輕輕凍樹間。日落林廬煙不起。却敎童子掩松關。</text>
<title>庚申</title>,<text>微蟲寧溷上帝尊。多事人間誕語喧。博得中宵歡樂地。紅燈處處對芳樽。</text>
<title>夢</title>,<text>精神默契舊情親。牛酒相迎久別人。蝴蝶尙憐沙塞苦。枕邊陶作一場春。</text>
<title>冬至烹豆粥</title>,<text>隔窓撩亂爐煙起。云是名辰豆粥烹。塞俗亦知陽復日。天心無處不生生。</text>
<title>謝金銓金鏡兄弟</title>,<text>窮巷寥寥斷足音。二難於此幾回尋。應門僮僕潛相語。除是昆金卽季金。</text>
<title>臨瀛居人韓世豪待我甚款</title>,<text>末路人皆溺死灰。韓生眷我者何哉。潛呼村落相傳語。此老今從天上來。謂我自王所以來</text>
<title>羌村居停家。當午有感。</title>,<text>休說風沙北塞深。日輪當午破幽陰。天工自是持公道。不作親疏一樣臨。</text>
<title>焚膏看書</title>,<text>沈沈長夜坐焚膏。亂焰煙生手未挑。強把古書尋細字。數行纔過眼先勞。</text>
<title>仲冬初六日。乃先人初度日。有感。</title>,<text>無聲有聽無形視。家廟今晨閤面開。白首慈親含淚語。天涯遊子幾時回。</text>
<title>家書</title>,<text>百札爭如一見面。披來無影又無聲。褊心苦待歸來雁。只是能傳兩地情。</text>
<title>燈油乏盡。早臥有吟。</title>,<text>夕照將昏早擁衾。漫漫冬夜又沈沈。頹然欲作還家夢。睡未成時便動心。</text>
<title>夜深有吟</title>,<text>沈沈長夜掩寒扃。冷壁無因借雪螢。展轉三更眠未就。短衾欹盡露衰形。</text>
<title>夢</title>,<text>歸夢分明返獘廬。手持甘旨侍庭除。若將此事爲眞事。從此吾身不出閭。</text>
<title>夢見李應堯 名雍</title>,<text>夢裏分明善谷翁。一場談笑覺還空。如今病渴知何似。皓月臨窓顔色同。</text>
<title>憶應堯</title>,<text>思君不得訪君家。風雨都門轉眼遮。追憶病中煩寄札。栖鴉書字半橫斜。</text>
<title>羌村冬夜</title>,<text>白雪渾山樹欲氷。凄風透幕冷初凝。窮途已失黃昏約。破壁還殘半夜燈。</text>
<title>見凝川朴尙初書</title>,<text>從弟來傳一度書。凝川交道久猶初。從他世態雲飜覆。只作情親不作疏。</text>
<title>送家奴安連還洛。寓意五首。</title>,<text>慈親白髮慈親書札到。勉加餐飯免飢羸。渠歸若被庭闈問。須道形容勝昔時。先塋南邊巡又北邊流。哭望先塋抵二秋。爲向居人煩囑語。莫敎蒭牧近松楸。書籍吾家四壁素無儲。架上猶藏內賜書。爲向小奚傳我懇。時時曝曬掃蟲魚。兒子舊屋曾餘萬卷書。一年風兩長虫魚。渠歸爲向吾兒說。且掃軒窓好卷舒。梅歲律將窮臘節回。淸香暗憶故園梅。渠歸爲向南枝看。先把氤氳好意來。</text>
<title>送家奴良金還衿川</title>,<text>曾卜花山一畝基。天涯流落計還非。渠歸好種花千樹。春到窮村亦暖暉。</text>
<title>富寧板上絶句韻</title>,<text>無端霜雪上人頭。種種愁痕拔未休。立脚一蹉身萬里。何時會伴赤松遊。</text>
<title>謫來途中。憶應堯。</title>,<text>作急行裝出國門。交情欺殺病文園。遙知驚起寒窓下。風雨殘燈亂影飜。</text>
<title>路中</title>,<text>南轍纔回有此行。情親無暇作相迎。聞君臥病思君苦。嶺樹風高澗水鳴。</text>
<title>夢登江閣</title>,<text>環堵蕭條束短蒿。幽居藏蟄類藏逃。無端夢裏能跳去。飛上江樓十丈高。</text>
<title>記夢</title>,<text>蝴蝶飛騰近玉宸。覺來身是異鄕人。自今以後方知夢。將把衷情細細陳。</text>
<title>見李通津壽俊書</title>,<text>通津太守數行書。有客來傳千里餘。披玩不堪悲感集。高風眞箇乃翁如。</text>
<title>唐陵之子洪建來訪</title>,<text>云是唐陵胤子洪。殷勤來把好音通。精神有契方成夢。今曉分明見乃翁。</text>
<title>偶吟</title>,<text>難將矢直爲弦曲。此癖猶存九死餘。沙塞風霜挑耿耿。勿欺曾信聖人書。</text>
<title>自嘲</title>,<text>平生拙宦路迷方。漫把褊心學木強。畢竟被他人指目。爲癡爲怪或爲狂。</text>
<title>見家書戲吟</title>,<text>昨日老妻書札到。罵余何事口興戎。褊心未免傷離別。渠語宜供一笑中。</text>
<title>偶吟</title>,<text>靑娥兩朶坐仙壇。紅粉初均淡欲殘。題品未知誰第一。嬌恣不許別人看。</text>
<title>除夜</title>,<text>獨對殘燈口自噓。寸心非敢惜居諸。黃沙磧裏陰山下。此歲還從此夜除。</text>
<title>立春偶吟</title>,<text>人於新歲有私祈。貼却門頭兩句詩。今日吾兒應有語。陽春扶得乃翁歸。</text>
<title>先訓</title>,<text>丁寧先訓保音徽。篋裏今留字字輝。寄語諸兒百努力。將身莫作小人歸。</text>
<title>自警</title>,<text>數百年來世有傳。不欺心又不欺天。世間得失元非緊。休把吾身忝祖先。</text>
<title>伶人</title>,<text>幽固可欺明可欺。怪他無賴是伶兒。還從市上矜誇甚。手裏猶將造物持。</text>
<title>捕蝨</title>,<text>癢毒初非敢死人。惟輕吾欲宥渠身。只緣襖裏投藏巧。情犯論來未可仁。</text>
<title>夢</title>,<text>枕邊蝴蝶恣飛騰。上我高樓數十層。何日放身天地去。却敎雙脚展其能。</text>
<title>夢餠戲吟</title>,<text>夢餠追思畫餠同。覺來無味啗來空。悠悠三十年間事。今日渾歸夢畫中。</text>
<title>夢見李景誾</title>,<text>成州太守李文翁。夢入山樓笑語同。蝴蝶散來西北遠。眼寒天末望飛鴻。</text>
<title>夢見李都憲 元翼</title>,<text>同朝相識今都憲。夢入山樓笑語俱。天上飛騰雲路好。舊情能及北邊無。</text>
<title>賣篩人</title>,<text>剝啄凌晨小僕嗔。門前來到賣篩人。問渠寒苦能無怕。笑道飢腸虐此身。</text>
<title>卽事</title>,<text>山橫長白天容慘。海控黃沙地勢窮。隻影弔來鄕國遠。空將短髮試凄風。</text>
<title>羌村日夕敍懷</title>,<text>較來世事腸全熱。望斷鄕山眼欲寒。昨日已過今日暮。若爲消盡夜漫漫。</text>
<title>新歲。居人獻祝。戲吟。</title>,<text>人情自爾惜分離。塞外離家倍却斯。新歲居人爭有祝。君今捨我向京師。</text>
<title>見玄誠仲書</title>,<text>人自北來書自西。一封披了意還迷。臨風欲謝殷勤意。飜倒難容信筆題。</text>
<title>羌村餞歲</title>,<text>南路於京未滿千。華堂餞歲尙悽然。穹廬此夜風霜裏。始覺今年倍去年。</text>
<title>謝朴萬戶鵬</title>,<text>朴老於吾屬意敦。頻將鱗鬣啄柴門。君家僮僕潛相語。山路羌村踏幾番。</text>
<title>別洪彦規有懷</title>,<text>臨岐不忍斷離情。追我來隨數日程。脈脈忽分南北路。風邊落葉向人鳴。衰草荒陂坐屢移。靑燈白屋語更悲。臨岐欲別難爲別。此恨偏從別後知。</text>
<title>歸心</title>,<text>歸心日夜望京師。如玉人兼白髮慈。僮僕亦知歸去好。喧喧有語每稱斯。</text>
<title>見鄭評事文孚書</title>,<text>幕佐於吾曾有契。同年之子舊僚郞。邊沙歲晩披情札。前固難忘後可忘。</text>
<title>見湖西伯尹粹夫書 國馨</title>,<text>湖西一札十分珍。遠寄風沙塞外人。去歲商山歌舞事。依俙夢也恐非眞。</text>
<title>見李▣▣來自京洛</title>,<text>今朝有客自京師。道我容顔勝昔時。關北風霜休怕惡。不敎人病不敎衰。</text>
<title>居人姜應淸來訪</title>,<text>白雪渾山細路開。斜陽有客佩壺來。相迎却向虛堂坐。酸苦全消暖律回。</text>
<title>別崔察訪歸京</title>,<text>送君歸去我腸柔。望北情深又別愁。拭目試看雙闕上。祥雲猶似舊時不。</text>
<title>裁家書</title>,<text>裁書不覺意重重。筆澁還嫌字未濃。欲悉艱辛多少事。歸家恐作割腸鋒。</text>
<title>夢月汀 尹根壽</title>,<text>蘧蘧有夢覺還空。面目依然月汀翁。人意有孚神有契。三千里入一床中。</text>
<title>見友人閔思恭書</title>,<text>陽城野老意頗珍。問及三千塞外身。交道世間墜地久。義風猶屬布衣人。</text>
<title>女巫</title>,<text>居停鬧亂有妖巫。一擲錢珓是也無。若遣斯人能直語。世間姦鬼未容逋。</text>
<title>聞女巫聲。戲吟。</title>,<text>難把吾心混俗凡。行裝吾欲問巫咸。神明在近猶難感。自愧平生欠至誠。</text>
<title>寧城暮春。大雪旋霽。</title>,<text>春暮邊城雪轉驕。壓來高柳沒長條。天工尙放朝暉暖。融盡前溪漲作潮。</text>
<title>嘗艾羹有感</title>,<text>薪艾細莖茁畝南。摘來非但味偏甘。無私最是王正月。春意遙從塞外覃。</text>
<title>憶洛中故舊</title>,<text>北來難見故人書。不是交情頓作疏。風雨滿城魚雁凍。白頭應縮閉門餘。</text>
<title>家奴自洛來</title>,<text>驅馬前來訝是奴。容顔認了便相呼。捧書不暇披書見。先問吾家安穩無。</text>
<title>憶故舊</title>,<text>人情一任險夷別。逆境看來順境殊。塞外每思親舊面。舊人能憶舊人無。</text>
<title>嘗尙州皮狄栗。有感。栗卽尙牧之所餽于大夫人。而仍寄來者也。</title>,<text>商山皮栗果中珍。遠及風沙塞外身。太守情兼慈母意。嚼來甘味便成辛。商山於此四千里。皮栗嘗來思杳然。却憶去年此樹下。笙歌聲咽酒如泉。</text>
<title>謝吉牧</title>,<text>一封書較萬金多。佳貺還兼六味加。南國舊遊今未忘。北天深眷復如何。</text>
<title>寧城。聞溪聲。有感。</title>,<text>長川日夜隔城鳴。朝海我情愜渠心。堪笑柳州虛用淚。偏心只作斷腸聲。</text>
<title>吟詩</title>,<text>坐卽昏昏臥鬱紆。中庭散步是工夫。隨身有影渠難語。時復吟詩作一娛。</text>
<title>寧城。見新藥。有感。</title>,<text>和氣乾坤到處恢。邊城草木亦佳哉。五加皮又山精朮。能保年齡俾不頹。</text>
<title>自笑</title>,<text>平生羞恥稟成姿。酬酢於人便忸怩。一癖沈綿垂老甚。此身終始此心持。</text>
<title>見大丘族人禹▣▣書</title>,<text>故人喩我且休憂。大聖明明定燭幽。渠故有情還有見。遡風南國更回頭。</text>
<title>謝淮陽太守</title>,<text>千里慈親書札到。開緘未竟淚先流。病口向來加一筯。淮陽太守饋珍羞。</text>
<title>警</title>,<text>吾家忠藎以爲規。五百年來炳炳垂。儻把一毫欺白日。前人應唾後人虧。</text>
<title>寓懷</title>,<text>蹙口爲聲氣未伸。永言成響曲難均。臨風無語移時立。靑海城頭困悴人。</text>
<title>家奴輩埋炭來</title>,<text>丁丁伐木北山中。短褐嚴寒犯朔風。咄咄諸奴吾愧汝。艱辛全爲主人翁。</text>
<title>贈居停朴順</title>,<text>我曾雲路腰犀客。渠是邊沙額抹人。此日茅簷爲等伍。天敎於此作情親。</text>
<title>次藥圃韻 李海壽</title>,<text>終南山下舊隣居。北塞今來事亦如。每向原頭空悵望。風沙眯眼不饒予。悵望無因問起居。愁來霜鬢白紛如。好音忽到神孚地。驚鵲今朝已報予。</text>
<title>寧城三月三日有雨</title>,<text>寒勒邊城草未生。居人難踏澗邊靑。天於塞北慳佳節。又遣行雲作雨零。</text>
<title>次鄭察訪韻</title>,<text>嶠南前歲共長程。追憶依然夢裏行。寒外今朝書札到。披來飜倒若平生。塞北三千里外程。風沙漠漠少人行。迢迢魚雁難傳處。詩札君能問死生。</text>
<title>中樞舊吏李光庭來訪。饋白粒。</title>,<text>中樞舊吏情殊厚。來慰凄涼又助糧。居者欲辭行者饋。重渠高義俾無傷。平生交契知何限。除却樞郞太半非。寄語吾家年少輩。從今取友要寒微。</text>
<title>曉聞杵聲</title>,<text>鷄聲初唱杵聲動。籬落喧闐客夢驚。羣動算來皆爲口。人生於世謾勞生。</text>
<title>讀羲經有感</title>,<text>微可極來幾可硏。渙然融盡竟怡然。此時不向羲經看。霧塞那能見得天。霧塞匈中鬱未舒。空將醉夢寄堪輿。明窓披得羲經盡。始信人間樂有餘。</text>
<title>崔察訪魯瞻來訪</title>,<text>跫斷柴門晝未開。無端村犬吠籬隈。俄然僮僕爭飜倒。傳說輸城察訪來。今日疏皆昔日親。窮途能顧見天眞。天涯傾蓋情殊重。高義君今第一人。</text>
<title>狄村寓懷</title>,<text>殘喘猶存九死餘。時時談笑曩時如。人生只任天公手。飽食今年北海魚。</text>
<title>羌村出門散步</title>,<text>一室陰陰自作幽。出門聊欲散沈憂。郊原踏盡情還動。愁入鄕山與目謀。</text>
<title>寓懷</title>,<text>多病平生百不宜。公門朝下只迎醫。衰年淪落邊沙外。自是天公付一癡。</text>
<title>朱槐里</title>,<text>一劍將期血百張。朱生忠義太堂堂。五候門客知多少。肝膽全寒是孔光。</text>
<title>寧城淸明。杏花未開。</title>,<text>節到淸明冷尙饕。山村無處覓春醪。杏花厭被兒童指。懶吐芳心也自韜。</text>
<title>羌村</title>,<text>唯將短髮犯凄風。歸眼有窮心不窮。咄咄未舒煩一指。衝寒時復謾書空。</text>
<title>寧城寓懷</title>,<text>鴉鳴老樹晝沈沈。小院當城自作陰。強出柴門時散步。凄風吹袂未披襟。</text>
<title>羌村</title>,<text>平生齟齬計全疏。世事方知狼狽餘。身不自由心自祝。邊城居換故林居。</text>
<title>寧城淸明</title>,<text>淸明失節冷還牢。春色那能着一毛。村裏杏花尋不見。山城何處覓春醪。</text>
<title>羌村上元有感</title>,<text>邊塞那能作上元。滿山風雪掩柴門。去年今夜鷄林館。銀燭明邊舞袖飜。</text>
<title>謝玉蓮鎭將安沃</title>,<text>羅雀場邊雀亦驚。玉蓮牙卒啄門聲。聞來點檢人間事。惟有將軍不世情。</text>
<title>金僉使磁來訪于羌村。傳朴僉知宣之寄札。且致朴令公問訊之語曰。吾乃曾經朴之褊裨者也。朴乃同年及第。</title>,<text>兩札勤。金公傳說令公云。從前相識知何限。問及窮途只有君。</text>
<title>自北塞向義州行朝。有感。仍次江界府板上韻。</title>,<text>正是袁安泣涕年。度來危地戴來天。風吹客袂飄飄去。挑盡丹心自炯然。都門別後一回年。有底江州路近天。行逐溪流趨鴨水。耿然衷曲屬潺然。</text>
<title>按嶺南遞來。旋謫塞北。蒙恩見放。行向龍灣。有感。仍次前韻。</title>,<text>道路奔馳抵數年。休將行止問蒼天。異方風氣從寒暖。塞草蠻煙任自然。</text>
<title>在北靑臨安岐山中。次藥翁韻。</title>,<text>飢腸憔盡亂離餘。一筯還驚食有魚。口裏味甘心裏笑。江東何地不宜廬。</text>
<title>自臨安向咸興屛風鋪。次藥翁韻。</title>,<text>遠客悲秋草共腓。一聲天外雁南歸。渠歸爲向吾家說。扶杖邊山未奮飛。亂固有階治有階。此時須革曩時乖。衰慵合作淸朝散。不卜南崖卽北崖。天涯事事劇艱辛。此味同來契自親。樽酒他年應說道。吾儕俱是十生人。</text>
<title>屛風鋪。次藥翁韻。</title>,<text>度盡千林不見村。沿溪終日便窮源。炊煙起處家三四。云是屛風隔世喧。</text>
<title>黃鐵坡</title>,<text>靑山斷處忽郊墟。籬外荒田數頃餘。說與主人吾羡汝。一生眞味在林廬。</text>
<title>三水道中。有溪水伐木爲槎。</title>,<text>伐木爲槎犯碧漪。撑來沙石破煙霏。輕橈力弱歸心急。不覺驚濤濕客衣。</text>
<title>雪寒嶺。次藥翁韻。</title>,<text>同庚人作同隣久。沙塞歸來事事同。稅駕從今問何地。不妨人喚耦耕翁。又雪嶺度來鴨水近。蒼茫關塞兩衰翁。天於歲丙非無意。間道趨朝事亦同。</text>
<title>向別害峽路卽事</title>,<text>隨風落葉鬧城雨。埋盡千山石徑微。倦馬亦憐秋色晩。衰丹懶踏夕陽歸。</text>
<title>雪嶺途中</title>,<text>飄來客袖摠煙嵐。山百盤回水十三。秋思易悲旅思苦。不堪紅葉亂毿毿。</text>
<title>江界造山村人家</title>,<text>土宜黍粟山宜菜。女汲淸川男採薪。道路遑遑頭白者。生生羡爾造山人。</text>
<title>江界魚賴村雨中</title>,<text>茅簷夢覺響蕭蕭。西塞頑雲送雨驕。不惜客衣霑濕盡。龍灣寒日意先搖。</text>
<title>渭原板上韻</title>,<text>乾坤霧塞力難收。丹盡心腸白盡頭。漢國威儀何處所。西風吹急塞西秋。</text>
<title>見李同年夢應詩板。仍次之。</title>,<text>世事悠悠淚未收。故人詩掛壁西頭。英雄去後風塵擾。獨立蒼茫亂峽秋。</text>
<title>自理山向山洋途中</title>,<text>趨朝西極意先馳。一步還嫌一步遲。歸馬莫從關路倦。淮陽寸念爾曾知。</text>
<title>山羊堡</title>,<text>孤戌荒涼疲卒說。山洋地勢對胡山。波儲江口朝朝望。莫是凶奴近漢關。</text>
<title>堡</title>,<text>兩堞交橫兩邑間。層崖斷麓最宜關。胡兒愼莫窺關外。天塹江橫劍㦸山。</text>
<title>新豐十韻</title>,<text>長安城裏獨傷神。夜夜南州歸夢頻。晩歲不甘天下養。少年曾是沛中人。松楸望盡魂堪斷。鄕邑移來意可伸。靑眼相逢吾父老。白頭交慶爾鄕隣。前坊後巷依曾覿。直檻欄倣舊陳。曩日捷從今日是。楚天移向漢天新。無心鷄犬尋家入。有意人民比屋親。千里爲家閑日月。一場開酌作陽春。融融盡得親心悅。皡皡爭稱長者仁。獨惜杯羹曾出口。親親王化恐非純。</text>
<title>好善優於天下賦 司馬魁</title>,<text>余惟爲政之有要兮。貴虛己而受益。志苟狃於自廣。人豈助於吾德。斯好善之一心兮。實致治之大務。邇可遠兮在玆。莅天下而有裕。原一人之方寸兮。本智慮之有限。束聞見於咫尺兮。識豈及於幽遠。彼四海之博大兮。固衆善之無窮。夫豈曰不足之在人兮。諉有餘於吾躬。矧已長之難恃。抑取善之多術。宜善善而用亶兮。要汲汲如不及。肆君子之知務兮。恒念玆而彌篤。奚滿假以自足。要以好夫人善。若已有而有容好之勤兮。不倦知蓄德之有自兮。翕衆美於一已。示如渴之有誠兮。來彼善於千里。心旣切於樂取。人詎憚於忠告。非善言之自至兮。由我心之所好。玆十朋之駢臻。認萬善之攸集。始捨己而從人。竟成務而開物。擴此善之大用兮。措世道於雍穆。推一心之所得兮。置萬民於戩穀。噫天賦以至理兮。本有善而無惡。雖民心之不齊兮。惟以善而可服。固收效於不勞兮。同風草之孔速。玆推化於率普。有餘裕兮綽綽。仰前聖之爲政兮。盧嘉言之或伏。懿大舜若決江河兮。致允釐於庶績。美神禹聞善則拜兮。曁聲敎於遠域。何後世之拒人兮。習已痼於媢嫉。謂彼人莫已若兮。施訑訑於聲色。遠忠諒而近謟諛兮。寧一善之或得。勢必及於胥溺。尙何治之能淑。幸我聖之克明兮。惟主善以爲師。冀以聖而益聖。雖蒭蕘而不遺。然人心不敬則或怠兮。願終始乎如一。安得以孟氏之格言。庶啓沃乎前席也哉。</text>
