<title>明農堂雜詠 開城府。有先人弊廬。</title>,<text>半千年盛業。三十代神州。孤客一襟淚。昌陵草樹秋。其二風月詩千首。江山酒一樽。悲歌何限意。矯首望君門。</text>
<title>丁卯七月夜坐</title>,<text>七月蓬山雨。高梧一葉秋。行藏固未決。獨坐意悠悠。</text>
<title>次野堂韻</title>,<text>酒熟花初發。春深草自香。山翁本多睡。醉裏費韶光。其二春半淵明宅。山多庾信園。草光煙外白。山色雨中昏。</text>
<title>桃林驛</title>,<text>公館三更雨。秋空四壁聲。思君萬行淚。獨坐到天明。</text>
<title>謝旌善守金公 謙 惠參</title>,<text>人參白如雪。高節冷如霜。霜雪照吾面。故人如在傍。</text>
<title>詠盆蘭</title>,<text>寒色宣尼操。孤芳楚澤吟。香淸月初上。識得故人心。</text>
<title>詠盆松</title>,<text>枯槁存高節。靑蒼正烈霜。他時霄漢上。鸞鶴亦彷徨。</text>
<title>閒居</title>,<text>綠樹欹斜處。黃鸝一兩聲。誰知閒氣味。況値雨初晴。</text>
<title>寄德川宋使君得師</title>,<text>春半花如海。悠悠一片心。別來知幾日。西望暮雲深。</text>
<title>長湍兪先生寄詩惠山菜。次韻謝之。</title>,<text>盈筐春色嫩。細細暖煙和。昨夜長湍雨。遙知綠滿家。</text>
<title>題月背寺壁 少年讀書處</title>,<text>春半尋幽寺。桃花寂寞開。院深人不見。遼海鶴重來。</text>
<title>詠楓樹</title>,<text>酷愛雙楓樹。移根托竹林。霜酣一片赤。似識主人心。</text>
<title>石磵趙先生寄西爪。以詩遙謝。云仡</title>,<text>玉斗流瓊液。來從處士家。年年塵土下。羞對邵平瓜。</text>
<title>星臺</title>,<text>花發留僧語。鶯嬌近客飛。把琴聲轉苦。松露滴春衣。</text>
<title>與黃生遊蓬山下。是日雨。戲</title>,<text>細雨蓬山下。芳菲足厭塵。尋花衣半濕。暮日携佳人。</text>
<title>夜雨憶弟</title>,<text>疏雨滴梧葉。寒齋夜寂寥。西窓燭誰翦。却恨弟兄遙。</text>
<title>謝惠鴨</title>,<text>齊安田使君。處處樹豐績。翩翩一雙鴨。疑是王喬舃。</text>
<title>謝送檜</title>,<text>得此童童樹。中庭手自植。感君傲霜雪。四時同一色。</text>
<title>詠龍穴庵石上松</title>,<text>寒松倚蒼石。萬古同一色。棟樑回萬牛。何如山月白。</text>
<title>次趙石磵先生詩韻</title>,<text>違時常寬合。偃蹇恥雷同。何日對樽酒。孤舟一夜風。</text>
<title>送尹商州歸鷄林尹承順相幕</title>,<text>嚇腐鴟鴞氣勢盈。飄飄孤鳳上雲征。令公若問崧山面。爲報年來一樣靑。</text>
<title>送中原金判官赴任肇</title>,<text>送君芳草淚如波。塗炭生民可奈何。昭代分符殊不惡。施仁予豈望於他。</text>
<title>尹待制紹宗慈氏挽詞</title>,<text>曾謁文貞小少時。親承敎授得摳衣。狀元亦是平生友。今日邙陽不勝悲。</text>
<title>寄徐御史 彥</title>,<text>玄陵御史臥雲山。高節夷齊伯仲間。十載別來人事異。無端南望涕汍瀾。</text>
<title>明農堂雜詠</title>,<text>閱馬坡頭山似畫。銜恩亭上月如波。棲遲一詠亦君賜。慷慨時賡五子歌。其二禮成江上白雲秋。何限蒼波一葉舟。欲伴逄萌同去國。昌陵政在碧瀾頭。其三秋雨蕭蕭不濕衣。江頭獨立鷺初飛。悠然識得間中味。任了明時是與非。</text>
<title>謝趙判事 仁沃 惠江魚</title>,<text>珍重東溟一尺魚。慇懃寄我數行書。何當與爾龍門浪。直上扶搖九萬餘。</text>
<title>次宮詞夜直韻 丁卯</title>,<text>洛陽秋半暑初殘。小閣棋燈簟色寒。心不動來身亦泰。都緣榮利不相干。</text>
<title>雪後次野堂韻</title>,<text>顚狂不禁逐風斜。絮散鹽飛態轉多。想像山陰回棹處。也應和月壓梅花。</text>
<title>久雨。次野堂韻。</title>,<text>四海同雲氣鬱蒸。風纏雨脚亂繩繩。何當白日中天看。不覺樽前太息增。</text>
<title>次野堂喜雨韻</title>,<text>洪爐一雨便淸涼。柏子殘香滿石床。商略人間惟合睡。故園山水似淸湘。其二雨聲來自碧梧枝。風定松欞睡覺時。皓皓易緇嶢者缺。愀然起坐獨題詩。</text>
<title>寄尹桐軒</title>,<text>相思南望正秋風。錦岳蒼蒼屹半空。禮樂詩書天下計。蕭然擁膝章廬中。</text>
<title>朴副正呼韻</title>,<text>木蘭花發子規啼。堤柳春歸翠幄低。竹帛明時誰死節。無端高臥聽寒溪。</text>
<title>癸亥踏靑。望大觀殿次野堂韻。</title>,<text>良辰無酒苦無良。悵望春光獨斷腸。曾奉先王爲近侍。當時宮柳又鵝黃。</text>
<title>次野堂韻</title>,<text>戎馬乾坤萬丈塵。蛇山白酒樂靑春。世無鮑叔曾知我。多感先生德照隣。其二少慕功名白日垂。如今蹭蹬負明時。放開狂態常因酒。消遣傷懷摠是詩。</text>
<title>次閔左尹溪堂詩韻</title>,<text>平生浪慕謝東山。剩得人間半日閒。夢罷雨餘黃鳥語。石溪流水正潺湲。</text>
<title>題星洞松亭</title>,<text>桐花落盡槿花開。目在關河客不來。六月松風涼似水。人間何處覓蓬萊。</text>
<title>次萬景臺韻</title>,<text>住旆觀瀾獨上臺。長天一色送靑來。民生未似江山美。念此憑軒不盡杯。</text>
<title>次狼川客舍韻</title>,<text>宇宙風塵一歎長。朝天馬上憶南陽。山西將士誰豪俊。圖畫凌煙鬢未蒼。</text>
<title>壬戌夏。倭入寇慶尙。遂屠州郡。六月十有二日。承督戰之命。題赤登樓。</title>,<text>棲棲六月路三千。野渡無人獨上船。採菊出師誰得計。赤登樓下水如天。</text>
<title>次尙州客舍東軒韻</title>,<text>炎蒸酷暑欲生煙。奉使南方路二千。滅賊朝天知有日。聞鷄起讀出師篇。</text>
<title>次鷄林倚風樓詩韻</title>,<text>誰是梨園弟子家。半天喬木夕陽多。當時文物今安在。秪有龜山學翠華。其二犂鋤盡入五侯家。搔首登臨古意多。千載分明殷鑑甚。固知天命失奢華。</text>
<title>題毛良驛亭</title>,<text>鷄林山水欲淸秋。萬古興亡獨倚樓。尙使後人還不鑑。阿誰知得我悠悠。</text>
<title>次陜州涵碧樓詩韻</title>,<text>危樓金碧漾虛明。樓下澄江一抹橫。迂遠自知無所着。江山處處盡題名。其二驅馬悠悠獨上樓。風塵宇宙十年愁。恨無諸葛開平策。橫槊高吟芳草洲。</text>
<title>題若木縣客舍</title>,<text>荒涼公館似村家。木落關山路正賖。誰使民生臻此極。臨觴不覺涕流多。</text>
<title>道過善州。偶入得益寺。大藏殿板上。有先祖題名。感歎不已。因題一絶。</title>,<text>吾家忠肅佐忠宣。將相功名四十年。此日來遊天幸耳。空瞻函丈淚如泉。</text>
<title>次安按部詩韻 景恭</title>,<text>曾爲斯民一歎長。方塘細雨芰荷香。回頭江漢東流處。誰信男兒有鐵腸。</text>
<title>次香林堂韻</title>,<text>憶曾負笈嶺南遊。詩酒相從已十秋。一笑高陽如隔歲。依依溪日轉虛樓。其二杖節悠悠作遠遊。澄江紅樹客中秋。斯民塗炭知無奈。獨凭湖南處處樓。其三明時已倦子長遊。況是鷄林一葉秋。客裏相逢非易得。彷徨欲別更登樓。</text>
<title>題永同客舍</title>,<text>磨牙封豕吮生民。秉鉞天南一老臣。五月渡瀘誰料得。永淸同樂太平春。</text>
<title>次草溪客舍韻</title>,<text>十載干戈萬丈塵。碧油幢下二毛新。臨風擧目山河異。北斗以南知幾人。</text>
<title>壬戌八月十六日。寓宿草溪。霽月欲上。公館寥闃。時有卞承景者。携琴入謁。彈盡一曲。誦詩而前曰。子能記此乎。曩在京師。余與子訪柳君爰廷。爰廷爲子鼓琴。子作此詩。蓋今十有一年。聽訖。余怳然而後省。</title>,<text>五柳陰中聽素琴。峨洋千載少知音。勸君莫盡爪亭曲。世上無人識此心。</text>
<title>寄柳山人 爰廷</title>,<text>秋風馬首正依依。雁斷江澄木葉飛。且問江陽離別後。行行吟得幾篇詩。</text>
<title>辛未六月二十日。奉使大明。道過黃州。贈尹觀察。就。</title>,<text>客裏相逢欲相別。危樓寒壁夕陽明。此行不是觀周樂。要使吾民見太平。</text>
<title>大同江船上。次鄭三峯韻。道傳。</title>,<text>紅粧畫舸信中流。江上靑山山上樓。一曲梅花聲轉苦。淡煙斜日摠關愁。</text>
<title>安州懷古</title>,<text>薩水湯湯漾碧虛。隋兵百萬化爲魚。至今留得漁樵話。未滿征夫一笑餘。碧一作太</text>
<title>次麟州板上韻</title>,<text>秋館蕭條蟋蟀鳴。却嗟豪氣誤書生。斯民憔悴君知否。獨凭東軒月正明。</text>
<title>鞍山道中</title>,<text>鶴野東頭山似畫。漁陽南畔草如煙。夕陽何處吹長笛。萬里征途我獨賢。</text>
<title>八月十五日夜</title>,<text>雨黑臨淄秋水生。蹇驢鞭末欲三更。他年文會堂前月。須說靑州此夜行。</text>
<title>高郵城北懷古</title>,<text>天低水國雲籠樹。霜落寒湖浪拍空。千古英雄無限恨。只今衰草起秋風。</text>
<title>戊寅五月二十二日夜坐</title>,<text>明河如掃月如眉。風定危欄獨夜時。輔相七年無寸補。于今白首晚知非。</text>
<title>山齋獨坐</title>,<text>病後山齋夢未成。竹窓松吹月光明。悄然剩得林泉趣。不省吾身負大名</text>
<title>李學士詹作詩送南敎授歸慶尙。次韻贈行。</title>,<text>少年爲客嶺南遊。同上題詩涵碧樓。樓下水聲猶在耳。送君今日思悠悠。</text>
<title>己卯三月十三日。自新都駕幸松都。宿長湍。次李學士詹詩韻。</title>,<text>水黑屛回鴨綠波。連雲芳草滿山花。平沙萬幕靑雲合。江月上時歌吹多。其二綠淨春深水自波。無邊紅紫一時花。都人盡是看花客。識得春光有幾多。</text>
<title>奠于先塋。馬上偶吟。</title>,<text>煙花三月出城闉。百物生成共一春。料得天工無黨處。導宣君澤酌斯民。</text>
<title>靈通義砧法師惠扇並詩。次韻謝之。</title>,<text>吳松江水兩淸幽。六月淸風可買求。萬事紅塵多熱惱。道人嘉惠重山丘。其二月色松聲寺轉幽。水沈銷盡澹忘求。病夫固乏匡時略。他日尋師卜一丘。</text>
<title>次江原觀察金公詩韻 希善</title>,<text>前呵塞道鬢絲新。觸熱朝天萬馬塵。何似海棠旌旆路。白鷗寒水照烏巾。</text>
<title>己卯六月二十一日極熱。題松堂壁上。</title>,<text>山畔松堂盡日風。氷峯當面冷凝空。田間六月炎如火。分我淸涼遍大東。</text>
<title>夜坐</title>,<text>讀罷三謨欲五更。松堂夜雪小窓明。自憐豪氣消磨盡。臥聽寒溪送曉聲。</text>
<title>松堂夜坐</title>,<text>寒齋明月白如霜。柏子香殘冬夜長。十載中書成底事。愀然起坐我心傷。</text>
<title>詠盆菊</title>,<text>粲粲金葩細細香。凌霜傲雪擅韶光。東君不識隱君子。宜與騷人對酒觴。</text>
<title>己卯冬十有二月初四日。上箋乞退。次金觀察詩韻。</title>,<text>承乏中書昧所施。白頭墻面負明時。如今乞得松堂臥。欲與曾生共浴沂。</text>
<title>冬雨 時己卯十有二月初四日乞退</title>,<text>冬雨浪浪苦夜長。無人識得波蒼蒼。明時厥咎其誰執。獨坐寒堂鬢欲霜。</text>
<title>偶吟</title>,<text>一色梨花萬戶同。夜來時雨正濛濛。可憐春盡成何事。但覺高吟便做工。</text>
<title>夜坐</title>,<text>閒來奇事與誰評。挑盡燈花到五更。細雨綠荷三兩葉。慇懃一夜送寒聲。</text>
<title>松堂卽事</title>,<text>睍睆雙雙黃栗留。忽驚魂夢繞滄洲。松齋日午無餘響。寂寞山蜂衙未休。</text>
<title>次金海燕子樓韻</title>,<text>煙鬟鏡面海山靑。雲錦波頭夕照明。多謝伽倻舊時月。夜深偏照倚樓情。</text>
<title>成政丞母氏挽章</title>,<text>懿節康寧八十春。三韓萬石大夫人。欲知平日柔貞德。名相高風冠搢紳。</text>
<title>鄭政堂 擢 母氏挽章</title>,<text>貞敬銘旌照世光。忍看春色曉蒼蒼。一門餘慶何煩說。開國元勳兩政堂。</text>
<title>趙六宰 胖 母氏挽章</title>,<text>孰主張皇孰是維。康寧八十古來稀。家兒亦是元勳老。今日還鄕不用悲。</text>
<title>閱馬溪行</title>,<text>溪柳吹綿點客衣。平沙斷處亦芳菲。臨風箕踞沙棠下。却憶金鑾借箸時。其二鴨綠平堤春水生。尋芳行樂及淸明。風流誰是同曾點。深淺何忘揭厲情。其三憂來意氣轉崢嶸。芳草西郊晚雨晴。溪上短筇吾事足。是非榮辱不須驚。其四柳岸縈紆曲曲斜。綠蕪無處不飛花。顧君法此東君化。推遍吾仁百姓家。</text>
<title>題明農堂壁</title>,<text>茅簷晴日杏花香。燕坐陶然氣味長。山靄晚來開復合。誤疑無地不深藏。</text>
<title>惜落花</title>,<text>香玉隨風去却來。花開不似未曾開。自憐春雨濛濛灑。愛惜飛紅櫬綠苔。</text>
<title>寶山道中</title>,<text>萬幅丹靑七月秋。一生行止任風流。壯心不與身俱老。每向虞廷欲轉籌。</text>
<title>金巖道中</title>,<text>風送殘花點客衣。彭彭四牡快如飛。關西千里靑山路。行盡都無一首詩。</text>
<title>題興義站樓</title>,<text>獨凭層欄日欲斜。桑麻鷄犬兩三家。鉛刀銛利干將鈍。其奈蟠根錯節何。</text>
<title>辛巳八月初九日。月下獨吟。</title>,<text>氷簟松欞臥月明。寒螿聲斷欲三更。可憐博濟平生志。贏得淸時伴食名。</text>
<title>九月十三日。月夜獨坐。</title>,<text>玻瓈湧出綠雲開。松影如龍轉石臺。宇宙寒光同一白。身生羽翰上蓬萊。</text>
<title>十四日月夜。與宋上將，黃生員同坐。</title>,<text>松堂月色涼如水。月與三人共一淸。擁膝陶然神氣足。世間榮辱不須驚。</text>
<title>偶吟</title>,<text>萬卷圖書石室淸。博山爐上細煙橫。曾生氣像三杯後。趙孟浮名一羽輕。</text>
<title>松堂晚秋</title>,<text>山齋秋晚恨茫茫。風送飜金萬點黃。旋轉蕭蕭如有雨。却疑蓬底宿瀟湘。</text>
<title>金晉陽 爾音 寄詩惠鱸魚。次韻答之。</title>,<text>老矣悠悠白髮新。龍山蒼翠暗光塵。秋風忽見鱸魚美。惱殺江東隱故人。</text>
<title>感主恩</title>,<text>龍山翠色八松欞。一掬孤忠日下螢。白髮漸疏心益壯。德音在耳骨猶銘。</text>
<title>松堂卽事</title>,<text>月華浮動雪華生。方丈書堂十分明。自惜此心同雪月。終宵皎潔不勝淸。</text>
<title>王午元日</title>,<text>扶日回天萬死身。短屛琴史整烏巾。可憐濯濯牛山木。萌蘖如今又欲春。</text>
<title>送李敎授歸平海</title>,<text>少年當日海東游。玉節朱幢碧樹秋。白首如今渾似夢。送君芳草思悠悠。</text>
<title>次張敎授韻</title>,<text>春風細細月斜斜。一色桃花十萬家。却憶西原走馬日。探花衣上酒痕多。</text>
<title>書農堂壁上</title>,<text>十頃方塘五畝陰。寒光疏影綠沈沈。夢魂誤入金鑾殿。時覺流鶯送好音。其二茅屋低低樹遍陰。海棠花上雨沈沈。京洛美人都不見。爪亭歌斷有餘音。</text>
<title>月下獨酌</title>,<text>碧天如水月如波。氷簟松軒爽氣多。十載思君雙鬢雪。五更風露一聲歌。</text>
<title>兔山有感</title>,<text>往事悠悠若鳥飛。荒臺立馬獨霑衣。多情最是南江水。半夜寒聲似舊時。</text>
<title>層城獨上</title>,<text>蒲萄一色共秋雲。獨上觀瀾日欲曛。堪笑馮唐頭似雪。江山如此不忘君。</text>
<title>氈城卽事</title>,<text>披榛建國屬休明。慙愧凌煙第一名。人意不隨杯酒淺。江城斜照不勝情。</text>
<title>松堂樂</title>,<text>掃地燒香日閉門。松堂堂下水聲喧。閑小氣味憑誰說。臥看龍巒出岫雲。</text>
<title>次南觀察詩韻</title>,<text>扶日虞淵草昧時。同呼萬歲拜龍墀。如今雙鬢渾如雪。欲伴逋翁採紫芝。</text>
<title>長安早春</title>,<text>長慶宮前芳草綠。玉粧橋畔柳如煙。蕭曹未似陶彭澤。宜向春風一醉眠。</text>
<title>閱馬壁上</title>,<text>少年一謁大明宮。馳騁功名作上公。慙愧蒼生不見德。時時擧筆但書空。</text>
<title>有感卽事</title>,<text>誤着儒冠受侮多。陶潛身世兩蹉跎。男兒大事惟尊主。流涕何人不顧家。</text>
<title>題永興客舍壁</title>,<text>山雨隨風凍成雪。旌旗畫角思難裁。只緣廊廟多遺策。未是吾身將將才。</text>
<title>偶題</title>,<text>庭院沈沈曉色寒。人間平地足波瀾。留侯一伴赤松去。千載高風灑雨間。其二六月氷峯畫屋寒。金樽綠酒起微瀾。若除痛飮無餘事。何用伊周伯仲間。</text>
<title>庭菊</title>,<text>孤貞黃紫一庭霜。把酒相看氣味長。歲歲群花搖落盡。憐渠能慰我心傷。</text>
<title>十九日。詠四季花。</title>,<text>杜門觀物樂吾神。籬菊庭梅絶點塵。秋月春風偏有約。何如專擅四時春。</text>
<title>十九日星臺</title>,<text>萬松風雨一襟秋。盡日看山不下樓。范蠡淸塵今寂寞。龍山秋浪買扁舟。</text>
<title>題閱馬村堂</title>,<text>寂寂三朝地。悠悠一病愁。孔明圖北伐。夫子欲東周。酒熟荒村雨。詩成落葉秋。蒼蒼本仁愛。回首望神州。</text>
<title>次南生員韻</title>,<text>鴻雁長天渺。秋風故國遙。一杯神蕩蕩。萬事鬢蕭蕭。平賊無奇策。知心但舊交。旌旗南北路。矯首望宣招。其二昭代風雲盛。朝天道路遙。欺君夷漢卓。崇佛鄙梁蕭。脾裏欲生肉。朝中有幾交。南生莫甘遯。聖主正旁招。</text>
<title>次崔敎授詩韻 卜麟</title>,<text>濃墨數行字。相思一故人。敎官非不達。園竹未全貧。薄海妖氛息。中天日月新。古來高尙者。盛世亦傷神。</text>
<title>次趙石磵先生韻</title>,<text>明月楊江水。松風廣濟樓。高人成大隱。泉石又新秋。雲斷龍泥蟄。天昏鶴野愁。余曾盟白鳥。濡滯起包羞。</text>
<title>登蓬山</title>,<text>春衫陟峯屺。奇事有誰知。過竹尋僧舍。看雲上翠微。刓方鑄圓日。揭淺厲深時。膠柱欲調瑟。何傷範我馳。</text>
<title>宿聖燈庵</title>,<text>石磴紆林麓。寒峯繞晚墻。佛香僧舍小。鳥投碧空長。樹老前朝事。楓明一岸霜。天方扶盛業。誰是宋公昌。大上卽位之日。夜召臥內曰。卿知漢文帝夜拜宋呂爲上將古事耶。因賜都統銀印一。銀長角一。彤片一。五道軍馬。卿皆總之。故云。</text>
<title>次黃州客舍詩韻</title>,<text>薄薄三杯酒。悠悠一片情。殘蟬宜郡晚。幽鳥悅山晴。書劍憐吳札。絃歌揖武城。功成時亦泰。白首欲歸耕。</text>
<title>贈黃生員</title>,<text>茅屋溪聲合。琴書竹影宜。興高詩放肆。身老酒扶持。心爽月明夜。情新木落時。滔滔回首處。不屈是男兒。</text>
<title>蓬山晚詠</title>,<text>草積孤材晚。春歸小洞幽。淵明初解印。王粲獨登樓。竹晦西峯色。松藏北澗流。無端動高興。扶策上山頭。</text>
<title>次權司諫 湛 韻</title>,<text>彼美權司諫。遨遊水雲鄕。詩書才轉大。風月興尢長。世事三杯酒。人情九曲腸。何當乞骸骨。與子共亡羊。</text>
<title>偶吟</title>,<text>與世少相合。晚家蓬山皐。門無人問字。松有鶴零毛。讀易心初洗。尋春興亦豪。驅馳諸葛子。龍臥孰爲高。</text>
<title>松堂</title>,<text>顏厚千鍾祿。時危一片心。故人皆白首。交結但黃金。夜久松聲足。窓寒月色深。陶然賦歌器。閣筆獨長吟。</text>
<title>秋日。偶題明農堂壁。</title>,<text>淸時迂遠愛淸閒。數朶靑峯屋數間。五畝秋歸人語早。一江雲濕雁聲寒。琉璃疏雨碧瀾渡。錦繡斜陽白馬山。樂此亦知今已矣。如何時復望崧巒。</text>
<title>遊天磨山</title>,<text>溪雨隨風止復連。山中淸勝也無邊。峯回嵐嫩羅靑嶂。洞僻春深鎖紫煙。遊客盡疑蘇子輩。居僧多是悟生賢。曾聞此地多瑤草。不必商山可學仙。</text>
<title>題明農齋壁上</title>,<text>古松陰下坐胡床。磅礴開襟野意長。再暗魚磯燈火細。秋回煙壟稻花香。嗟卑嗟老人皆是。逢世逢君我不良。時見東流極天際。臨風收淚一蒼茫。其二風送山花滿石床。無端時復引杯長。斜陽草色連空綠。細雨荷花渡水香。言遜行危聞魯叟。功成身退慕張良。秋風桂櫂誰能扣。白馬滄波極渺茫。</text>
<title>送大明使周倬</title>,<text>聖主龍飛撫萬方。腥膻收盡德馨香。疇咨禮樂風雲會。整頓乾坤日月光。天上文昌回碣石。人問聲敎揭扶桑。欲知慰悅蒼生望。須採謳歌獻玉皇。</text>
<title>次江陵客舍韻 丙辰秋九月日。受江原道按廉之命。</title>,<text>自古功名貴壯年。宦遊滄海又春天。寢陵西隔雲橫外。江漢東流日出邊。十載衣冠心似月。五更絲竹帳如煙。明時未展澄淸志。浪學壺中第一仙。</text>
<title>次襄州客舍韻</title>,<text>古郡經營自國前。太平風月半千年。鳥還官柳三竿日。人語漁村一帶煙。江漢奔流傷世道。山河壯蹟誓皇天。邇來瀆賦民憔悴。欲到東溟作布泉。</text>
<title>次杆城客舍韻</title>,<text>薄海山城草樹幽。尋詩板上揖先修。一區煙月堪前席。十載風塵獨凭樓。失道民生驚散久。少年功業感行休。都兪異日金鑾殿。蠲復吾當議此州。</text>
<title>次旌善客舍韻</title>,<text>溪山初雪少人行。乘與高吟到鳳城。水疊雷奔衝地入。峯層屛束半天橫。引杯看劍寬吾志。攬轡觀風檢俗情。滌蕩東溟當有日。居民洗眼待澄淸。</text>
<title>次原州東軒韻</title>,<text>鐵關胡馬若風行。一劍功高白面生。許國孤忠應貫日。忘身大義便長城。至今父老蒙餘澤。後世英雄揖盛名。我亦掃淸敷奏已。杏花春雨耦而耕。</text>
<title>題義州樓</title>,<text>七月邊城一笛風。登樓客子鬢如蓬。地窮鶴野江橫碧。家在龍灣淚落紅。神聖山河天設險。隋唐甲胄草連空。丹靑鴨綠朝宗水。欲獻皇明紫極宮。</text>
<title>夜泊金陵</title>,<text>蘭舟綠水晚荷紅。夜泊金陵一夜風。老柳長波楊子渡。寒花細草館娃宮。百年榮辱身將老。六代興亡鳥沒空。天下莫強仁可結。鍾山隱隱月䑃朧。</text>
<title>江都夜泊</title>,<text>嶽色江聲共寂寥。朱樓何處夜吹簫。月明淮水霜初落。秋盡江頭柳未凋。去國頻驚佳節過。繫舟還憶故園遙。可憐煬帝春遊處。一色蘆花欲晚潮。</text>
<title>題日月寺壁上</title>,<text>平生疏蕩愛淸幽。遠上寒山古寺秋。一望前朝仍抆淚。都忘萬事獨登樓。崧巒凍雨寒聲急。紫洞歸雲翠色浮。安用棲棲居寵利。飄然欲與赤松遊。</text>
<title>送大明使禮部主事陸顒</title>,<text>風流當代兩儒仙。玉節煌煌自九天。道德文章天下少。乾坤雨露海東偏。香侵驛路花如錦。綠滿征袍草似煙。多謝白駒永今夕。長吟時復鹿鳴篇。</text>
<title>次黃州客舍詩韻</title>,<text>鶯聲院落綠陰重。何況當軒紫翠峯。公道古來惟白髮。人生豈是等寒松。敢期狂直登霄漢。慙愧微功勒鼎鍾。師友何人能起我。九原可作喚南容。</text>
<title>次龍川站天使章謹樓上韻</title>,<text>朱樓一夜雨初收。覽鏡功名欲白頭。匹馬關河孤月冷。殘蟬驛路暮雲愁。壯心不屈遭三黜。豪氣何曾蓋九州。秋七正當初七日。乘槎何處訪牽牛。</text>
<title>贈黃生員</title>,<text>遊巖南畔萬松岡。中有騷人萬卷堂。臺迥楓殘偏月色。庭虛山近瀉秋光。山河帶礪功名小。几席琴樽野意長。行事要當如白日。肯將孤媚負君王。</text>
<title>次黃生員韻</title>,<text>山畔松堂松竹深。秋風夜半雜龍吟。泥塗軒冕三杯酒。陶鑄唐虞一片心。阮氏窮途時痛哭。淵明荒徑亦橫琴。浩然吾氣塞天地。忍使緇塵點素襟。</text>
<title>角山獨釣</title>,<text>霜落沙寒雁正飛。千帆一色夕陽時。高冠扶國有榮辱。短棹釣魚無是非。萬頃稻粱黃世界。半江秋浪碧琉璃。蘆花如雪山如畫。薄暮歸來雨滿衣。</text>
<title>角山觀海</title>,<text>鯨蹴層濤海色紅。晨登秋好最高峯。靑銅磨洗三千里。銀闕高低九萬重。山岳動搖波撼日。乾坤蕩漾水浮空。觀瀾有術君知否。萬泒朝宗向此中。</text>
<title>次張觀察 子忠 詩軸韻</title>,<text>攬轡關西父老歡。風流文彩幾環觀。仁聲春遍閭閻暖。美節霜橫幕府寒。鈇鉞巡遊河岳壯。歌鍾登眺地天寬。何如返旆從民望。入相淸時摠百官。</text>
<title>月下寄南政堂</title>,<text>心知止足孰能加。老去丹衷未滅磨。遂許驅馳盟帶礪。身都將相割山河。松聲挾雨茶煙細。梅影如龍月彩多。一夜書堂無夢寐。思君淸淚浩如波。</text>
<title>題松堂壁上</title>,<text>山擁溪回路轉斜。居人云是侍中家。一庭雨過蒼苔合。盡日鶯啼綠樹多。碧玉雙雙新粉竹。黃金點點老松花。吾今偃息祝明主。無間當時丞相何。</text>
<title>次成二相次省中諸郞詩韻 時有省宰以術數猷者</title>,<text>中書殘漏曉凄涼。推枕無端感歎長。立馬何妨鳴玉仗。好君多是進靑囊。蚊肩仰荷山河誓。螢火增輝日月光。諸葛三分天下計。何如開笑一傾觴。</text>
<title>送華嚴師</title>,<text>白馬飮河洛。邪說盈華夏。拈花一奮臂。貿貿奔天下。揖君逃租賦。飽暖廢桑稼。論難凌空虛。孔轍幾稅駕。誰哉繼三聖。爲我廬其舍。師歸話心事。壯淚一揮灑。</text>
<title>題西京浮碧樓</title>,<text>東明九梯宮。荒涼草樹風。危樓控大同。豁若登高空。江流動碧深。絶壁生層陰。怳然玄都間。六月淸風寒。緬懷殷太師。張皇九疇綱。繼往開來人。日月吾東方。隋唐四海衆。毛關百萬師。高堂若建瓴。莫強天下知。往事若鳥過。擧酒鬢如絲。功業衆所賴。利名何草草。功成乞餘齡。吾將吾土老。</text>
<title>題孟尙書詩軸 希道。 占民字。</title>,<text>淵明早休官。好賦歸去來。春盡田園蕪。風來五柳開。偃仰夷惠間。高節橫秋旻。顧予參佐命。墻面秉陶鈞。蚊背負山岳。日夜心輪囷。固乏經濟策。其奈澤斯民。綠野淸秋月。楊江日暮春。主恩不可負。悵望空逡巡。楊江有書堂故云爾</text>
<title>次昌城君 汝完 賀金政丞詩軸</title>,<text>否極生明公。開平廟謨雄。淸德畏人知。談笑愼興戎。樂善得河決。高節華嶽崇。嗟予敢不愛。同出忠烈翁。況當開國初。共參扶日功。攀聯踐台斗。揖讓明光宮。承恩日三接。分茅食萬鍾。爲國當盡忠。因循敢雷同。格君興東周。微子吾誰從。不負明主知。相與安天衷。</text>
<title>題趙石磵書堂 云仡</title>,<text>書室小如斗。蓬蒿蔽風日。寬於一天下。四壁圖書積。矯矯南陽龍。高臥擁短褐。蒼生望一起。軒冕等毛髮。洪客請建籌。淵明願結襪。英風橫三韓。高節凌雲月。樽酒對不酌。出語平生豁。少焉江上月。万項琉璃闊。得山好圖畫。亡國鳥飛過。孰謂淡如水。愛歎相逢寡。明主用賢急。愼莫堅高臥。</text>
<title>送同年崔 卜麟 敎授咸安。得冒字。</title>,<text>春風一斗酒。街柳黃金色。此行胡不樂。英才得敎育。好爲明主知。盛名題竹帛。</text>
<title>李政丞居易焚黃於廟。朝中士夫咸作詩歌詠。予亦賦焉。</title>,<text>桓桓李相國。氣槪凌蒼蒼。乘時佐神聖。拯溺開東方。烈烈文貞子。義色橫秋霜。臨風玉樹迥。貯月氷壺明。刑部克淸修。淡泊常激昻。粹然畜潛德。散之爲文章。根深末盛茂。德厚遠流芳。明公篤前烈。壯節冠龍驤。萬死扶紅日。品彙涵春光。攀鱗踐台斗。鳴玉回虞唐。帶礪勳庸壯。笙鏞世道昌。明君倚山嶽。恩數及先葬。雨露重泉土。薰蒿一瓣香。灑淚地天窄。永慕山川長。枯樹生春色。冬烏引雛翔。忠臣出孝門。格言垂煒煌。達孝於公見。頌德仍稽顙。</text>
<title>謝師送茶</title>,<text>一味曹溪水。紫壁黃金茅。松濤起石鼎。雪乳開瓊花。一甌羽翼生。二甌淸風多。眠魔豎降幡。凜凜終不磨。胸中一片白。逸氣凌紫霞。且問此何時。松堂月似波。珍重遠公意。覆甌書短歌。</text>
<title>松堂壁上</title>,<text>喜此春服成。援琴坐盤石。松風灑烏帽。雲氣生巾舃。凭虛送遠目。快若身生翮。桃李滿皇都。紅錦鋪紫陌。韶光眩白日。香霧兩間格。峨峨壽昌宮。宮花尙如昔。花深不見人。玉砌芳草積。風伯挾雷雨。一夜掃紅白。紅白卷如濤。九街深一尺。細酌金罍酒。傷心徒寤擗。抽毫訟風伯。天門九重隔。</text>
<title>丁卯八月十八日登蓬山</title>,<text>蓬山秋欲半。携酒上層峯。浮雲蔽斜照。殺氣凌遙空。日月鳥飛隙。關河木落風。高歌一襟淚。美人生不逢。</text>
<title>借馬於金開城 稛</title>,<text>僑居卑且隘。大火燒空紅。五岳翠彩滅。一世洪爐中。庶見君子人。笑語足淸風。纓冠欲往從。假我浮雲驄。</text>
<title>又用借馬詩韻寄金開城</title>,<text>美人隔雲端。灼灼桃花紅。秀色眞絶世。傾城一笑中。纖手怨玉琴。絺絡泣凄風。何日南薰殿。承恩共玉驄。其二豐城有古劍。紫氣凌雲紅。星斗燠陽紋。芙蓉倚水中。何當躍玉匣。爲君生雄風。世乏風胡子。着錦策飛驄。</text>
<title>卽墨途中</title>,<text>轍環天下半。窮秋行路難。泥濘齊東遠。霜高洒水寒。蹇驢五更月。孤帆萬丈瀾。莫作遠遊客。少年雙鬢斑。</text>
<title>偶題</title>,<text>沈冥蓬山曲。墻肩室如斗。寡合甘肥遯。高臥愧奔走。竹晦水沈堆。松老山月小。平生一琴鶴。白日如轉燭。浩歌華岳傾。起舞寒鷄曉。把酒氣如虹。龍巒靑未了。直爲衛道計。休論榮與辱。</text>
<title>寄柳山人 爰廷</title>,<text>智異之山何壯哉。蟠聯直折九萬里。蒼蒼壁立八千丈。峻極秋旻鎭南紀。於焉藏光一奇士。明哲見幾眞君子。魯連英風龔勝潔。屈平詞賦淵明醉。神龍自珍九淵潛。孤鳳遙增千仞起。孰謂山擁九萬里。却小夫子伊周志。孰謂山高八千丈。却下夫子巢由節。天下滔滔方有爲。霜空高高一片月。紅顏不肯事侯王。信命樂天知出處。詩書石室小如斗。溪深晚荷紅作堵。風乎濯足潁川月。擁膝絃歌疊山暮。憶昔玄陵如日月。淸燕鯁議搖五嶽。拜手稽首談人天。敷陳仁義帝王略。龍顏一解宇宙春。彤庭搢紳呼萬歲。勅賜御手緇衣眞。仍錫天書光照世。金鑾崢嶸賡載歌。欲挽唐虞天下濟。嗚呼鼎湖淚灑雨。斯道如絲日陵替。君不見伊尹躬耕畎畝中。囂囂樂道將終身。幡然湯之三聘餘。已任四海堯舜民。又不見太公八十忘天下。蕭然臨流釣渭濱。一朝歘作帝王師。永淸八極方經綸。風雲感會起釣屠。伊尹太公亦何人。天心豈欲喪斯文。空乏拂亂會不淺。時來一起東山臥。共濟蒼生固未晚。</text>
<title>古柏 宅北有雙柏</title>,<text>古柏古柏生陰崖。薄天蒼蒼綠滿家。崢嶸鱗甲上靑冥。龍吟月冷金波明。蒼銅直榦鬼神持。烈風起處聞蕭笙。橫霜秀色壓松筠。饕霰虐雪長靑靑。飄飄子晉醉碧桃。手携綠玉登蓬瀛。肅肅靑衿杏壇侍。周旋問仁蔥珩鳴。雪花如手宇宙昏。挺然獨立伯夷淸。是屈原乎巢許乎。頑廉懶立淸風生。薄言顚倒整佩冠。月下酬酌奔瑤觥。拂素欲摹壯與節。恐了明公惡好名。猗歟正合丈人行。肯與桃李爭春榮。</text>
<title>座主溪堂。恕菴之門人。恕菴曰。吾門中傳衣鉢者溪堂也。其言果然。溪堂作詩贈宗伯李學士誠中云。追感前言淚滿巾。</title>,<text>恕菴先生典文衡。溪堂座主出門下。奇遇玄陵登上台。入對金鑾善更化。遂策多士傳衣鉢。斯文盛事相藉藉。恕菴藻鑑懸明鏡。直與白日光相射。溪堂淸詩出眞情。萬丈光焰凌鮑謝。知人繼志兩未易。二老風流誰敢追。鴻樞學士恕菴胤。倜倘眞率平生知。波生翠幕倚天開。盡鼓如雷春日遲。溪堂無恙九旬強。兩鬢如雪心如水。雲從佳客摠元老。愧我不才忝珠履。云胡醉舞不肯狂。我亦溪堂門下士。</text>
<title>送朴祕書奉使日本</title>,<text>海闊風帆若鳥飛。祕書意氣東溟窄。平生許國仗忠信。任看長天高浪白。洪濤日出紫松岡。香火煙斜徐福宅。好將玉節播聲敎。遂令盛烈光竹帛。</text>
<title>贈鄭判事 復周</title>,<text>故人抱道深山中。信宿山中霜木濃。秋風卷地柹葉脫。滿山一色玻瓈紅。慇懃掇拾寄千里。顏如渥丹如見公。安得與公過瀚海。而後一笑山中同。</text>
<title>送鴻臚寺行人林士英</title>,<text>文昌回北極。聲敎曁東陲。景命日星煥。同仁雨露私。欣瞻周禮樂。復見漢官儀。父老懽呼日。三朝再造時。朝宗鴨江水。圖寫獻龍墀。</text>
