<title>懷遊詞 己未</title>,<text>天地定位。日月往來。廣輪邈矣。古今悠哉。眇玆七尺。適時胚胎。燾我載我。恩德恢恢。儼然參三。軆具用該。略窺陳編。上下徨徊。海陬荒荒。掩卷曰唉。閒居閨房。經營八垓。着眼千里。學步萬回。始也出腳。扶桑之東。沃焦何在。涯際難竆。蜃噓蜿蜿。鼉吼逢逢。飄身祛累。狂惑斯通。金烏載翔。迺啓羣蒙。鞭策萬品。使之悤悤。幾喪正性。眸子瞪矇。迴志暘谷。膏車指南。陟彼大郞。極度中函。鵬摩絳霄。鰐徙澄潭。文章煥發。游戲方酣。虐炎爍金。熏灼不堪。封狐脩蛇。肆其貪婪。屛息一迹。孰與與談。翩然遠擧。將往于西。乍憇阿耨。倏迢大泥。建木滅景。折作鞭兮。迨未纁黃。庶竆坤倪。九九分區。昔耳今稽。釋敎已誕。耶學愈迷。後出者巧。自作大題。天下靡然。逼我防堤。誰哉擔當。爲爾刮篦。大道之閟。聖人棲棲。吾黨緜力。詎資勃豀。愼莫少嘗。毒浮於砒。歸歟歸歟。無寧向北。燭龍前導。周流絶域。超海獨有。攄此胷臆。雪虐風饕。恐自遺賊。戰兢波吒。不敢久息。玉宇難階。冥府莫測。睥睨四表。馳入中國。山川不改。人物非舊。晁登日觀。歷想竆宙。昊天不復。慨此椎陋。備嘗險阻。十顚九仆。生吾寄也。古語非謬。在在安之。無忝屋漏。何必劬勞。竭力奔走。</text>
<title>雨雪詩。送柳石舍 基鎬 謫關東。庚午</title>,<text>雨雪紛紛。征車皇皇。涉彼脩川。陟彼高岡。行道遲遲。我思彌長。賦也。水之深矣。尙可桴也。山之高矣。亦可踰也。言之艱矣。哲人其愚。賦也。積冰峩峩。飛雪千里。遡彼北風。亦孔之悝。載顚載倒。僕夫怳瘁。賦也。屹彼楓嶽。瀛海之潯。道之云遠。曷月登臨。君子于役。懷之好音。賦也。君子矯矯。邦之直兮。維其小心。是以自克。天欲玉女。不遑燕息。賦也。歲亦莫止。誰之華余。于濊于貊。君子居之。神所勞矣。式遄旋車。賦也。雨雪六章章六句。</text>
<title>壇杏詩。呈校宮鄕飮酒禮席。甲申</title>,<text>菀彼壇杏。風其徐來。我有旨酒。嘉賓以懷。嘉賓戾止。永夕周旋。圓冠峩峩。大袖翩翩。興也。菀彼壇杏。綠葉層層。肆筵設席。速我賓朋。誦我古訓。講我古禮。有儼宮牆。冠衣濟濟。興也。菀彼壇杏。有鳥和鳴。嘉賓交讓。示民不爭。詠詩讀規。擊鼓興之。凡百君子。敬愼威儀。興也。壇杏三章章八句。</text>
<title>冬日吟 壬子</title>,<text>終年守靜坐。茅屋小於窠。洞僻看人少。山寒飮酒多。讀書知日短。倚枕聞風過。往迹無非悔。東銘復講磨。</text>
<title>展拜墨洞先塋。感而有作。癸丑</title>,<text>順興治西墨洞原。吾黃七世托靈䰟。百年積德思先祖。十月履霜愴後孫。姜豹菴書連野色。李鵝溪撰半苔痕。人情神理元無二。骨肉團歡感應存。</text>
<title>鄭文五 奎鉉 臨行索詩。忘拙贈之。甲寅</title>,<text>久留不是小因緣。臨別其何益惘然。早識歸程風雪惡。悔他投轄到竆年。</text>
<title>金五衍 景洛 留越中。書示山未忍向喬陵去之句。用爲押韻。丙辰</title>,<text>故人何處在。欝欝越中山。遙憶千巖桂。秋風花發未。杜宇年年哭。使人聞不忍。滔滔龍虎灘。萬折必東向。嗟乎嚴戶長。古墓木應喬。毅魄至今在。千秋護莊陵。所以感慨士。山未忍向喬陵去。</text>
<title>哭金理翁 韻永</title>,<text>昔君送我送以詩。今我哭君哭宜詩。詩雖未及寧無哭。哭盡其哀似勝詩。</text>
<title>苦暑</title>,<text>徐捫蚊忽去。疾打蚤因失。徐疾俱無獲。機心從此歇。</text>
<title>讀莊陵誌。伏次御製韻。</title>,<text>蜀魄來。夜每啾。聲甚悲。到樓頭。十六歲。吾王孫。聞爾聲。倍添愁。至今天下慷慨士。不忍登春風三月子規樓。</text>
<title>觀風軒。伏次御製韻。</title>,<text>奈城東畔故行宮。寶座依然設此中。庭草喚愁愁不盡。林禽啼恨恨難竆。二旬烘炭廚生黑。六字題楣箭立紅。有志齎嗟凡幾載。申公畢竟感天聰。</text>
<title>過原州有感 二絶○丁巳</title>,<text>雉嶽連天碧。羣山其下低。我思耘谷老。卓節與之齊。滔滔酒泉水。往朝淸泠浦。觀瀾千古心。不死歷竆宇。</text>
<title>呈柱下池丈 運浩</title>,<text>大朴駸駸散。林居少眞儒。豈無自好者。言行或相殊。丹邱得賢主。二樂不終孤。深藏柱下草。遙應天上楡。東邦重榮利。調批競錙銖。逐逐風埃去。車馬咽九衢。古者賢賢議。而終於斯拘。所以肥遯士。不肯出林區。賤蹤自嶺外。敢扣飮墨愚。聞見博明淸。榘式勖程朱。發言貫洪纖。論文析精粗。三宵雖樂聞。口耳是瞿瞿。</text>
<title>次呈柱下 戊午</title>,<text>嶺路如天險。迢迢恨不鶱。竹扉風送韻。梅斛月生痕。久切無人歎。初承有道言。洗心仍大讀。此意詎能諼。</text>
<title>族叔上舍公 範夏 挽</title>,<text>吾宗耆德上庠公。千疊山中一畝宮。大宅元無衰世意。劇談常有古人風。半生涉了茫茫海。萬事歸之咄咄空。從此無由床下拜。前秋一進恨悤悤。</text>
<title>贈金士欽 承洛</title>,<text>擧世重交遊。立談許膠漆。此特逢場事。別後恐無實。貌同心則殊。誰能卞正譎。所以巖穴士。閉戶不敢出。乃者固麻城。歸袂秋風瑟。懿民臭如蘭。五衍人其玉。之子英竗年。奇氣脫凡俗。以我瓦礫質。追後共彳亍。廣陵落木下。丹邱流水曲。不須歎潦倒。何幸快遠矚。見在皆逆旅。且以光蓬蓽。一宿旋促駕。刺刺語未悉。匪意一月內。聯翩獲二畢。念我書法鈍。投之彩箋一。索詩甚於債。令人寒起粟。陶謝世已曠。雅響誰復續。中間善鳴者。不過其婢僕。啁啾日漸繁。塞耳聞不欲。歲暮竆山坐。熟思勞心㤕。昔覯尊伯氏。惕然斂雙膝。應知數年內。工夫益加密。每欲往見之。如身垢思浴。意澁詩未能。情極言以告。弦韋交相資。然後萬理燭。</text>
<title>騎牛過玉山 己未</title>,<text>春光如畫淡而濃。花欲殘時草已茸。半日看山山不厭。何妨牛步太從容。</text>
<title>次族叔性善甫 繼夏 重修中山齋韻。庚申</title>,<text>築室金華歲月深。悠悠興廢迭相尋。居然泉石仍隨現。邈矣羹牆宛復臨。當戶靑山開舊面。循階鳴澗續遺音。百年灑掃還多感。留與來人述此心。</text>
<title>晨卧自責</title>,<text>阿母紡車中夜月。家君旅榻十年霜。痴兒罔念勤勞志。鼾鼻尋常到曉長。</text>
<title>伏次御製大報壇詩 幷小序</title>,<text>維崇禎紀元後四庚申二月。上侑享于北苑。有詩曰列聖尊周大義明。皇恩長頌再昇平。心香一炷淸齋夕。北斗京華百感生。卽命參祭臣賡和。臣在英父以弘文館副修撰。製進曰靜肅皇壇祀事明。洋洋鍾磬奏和平。千官劒佩中宵立。紅日依瞻碧海生。大報壇大明三皇帝妥靈之所也。藩邦匹夫。義不敢私述。而吾王旣以臣禮追報焉。吾父又以陪臣續和焉。在英所述。乃吾父之詩也。敬足其韻。庸寓微忱。大明日月到今明。東國山河帶不平。一席君臣歌詠地。風泉舊感自然生。</text>
<title>淸河使君任丈 時準 京第行。沒于道。以詩慰其甥鄭文五。三絶</title>,<text>一見犂然不有年。萬人如海獨全天。三長公筆今無在。誰補西京循吏編。嶺路臯音萬事哀。家人相別僅宵回。吉昌城外羊曇在。只信朱旛早晩來。海邑疲氓獲蹔休。使君苽近便懷憂。赴京五馬何時返。官柳靑靑趁麥秋。</text>
<title>黃澗記行</title>,<text>僮指十尖馬四蹄。吾身如意任東西。天於洛谷長風積。地是中牟列嶽低。歷涉險艱方遠到。忽逢奇絶可高棲。白華山下多霜露。八世兒孫不勝悽。</text>
<title>庚申仲冬。進候坪上先生。書贈沈隱侯詩。多致悵戀之意。在英亦有所感。謹構一絶仰呈。以謝眷注之厚。</title>,<text>爲附朱藍理素絲。此生何幸遇人師。却憐少婦于歸日。君子年光已老時。</text>
<title>金誠齋 周敎 挽 六絶</title>,<text>東國何偏小。水無千里長。惟人識量大。胷海自汪汪。日月耀東華。鱗鱗車馬沸。此中有逸民。家計淡無味。漢代武夫行。俗儒難及之。苦心積九歲。只許鬼神知。公居喪九年不入內。癸丑嶠南旱。眞民獨晏然。問渠那得爾。爭頌使君賢。豈意華東筆。旋逢造物猜。主人一去後。山色冷如灰。往事談霏散。前期䰟夢懸。西州他日路。復過舊林泉。</text>
<title>次呈柱下 辛酉</title>,<text>我有一片玉。誤向塵臼墮。可惜昧眞性。未經三日火。磨礱何處之。鶻巖磊且砢。拳石不敢多。屹然超𡾋瑣。隱隱起霞標。見者振慵惰。往歲黃花節。去叩洞門鎖。筳撞那易罄。橐載亦云夥。况此江海喩。謙德以敎我。有如上灘船。副手忽捩柁。爲歌君子行。杕杜生道左。</text>
<title>赴擧及還。性善叔示自警韻。遂次之。</title>,<text>纔出山門夢想悠。備經艱險始回頭。可憐汲汲三年學。不免營營一字求。閱去人情知倚伏。由來世事等浮休。幸從鄰曲時提警。空谷跫音破我愁。</text>
<title>灌稻 壬戌</title>,<text>筧水枯田入。飢兒吮乳聲。散從凹處去。坐見一頃平。</text>
<title>登嶺南樓</title>,<text>大嶺之南七十州。江山有數此高樓。居民尙說千年刹。過客還疑六月秋。栗藪行人都歷歷。萊州歸帆劇悠悠。如何未了登臨樂。我僕催程立渡頭。</text>
<title>梁山雙碧樓。次板上韻。</title>,<text>海門遙望望無邊。南國樓臺問孰賢。萬里秋風來作客。三杯官酒換飛仙。快哉今日憑欄地。笑殺平生坐井天。此去蓬萊知不遠。乘桴直欲訪瑤田。</text>
<title>次春雪樓板上韻</title>,<text>省退西樓立。秋光逼四圍。天寒聲在樹。海近氣成霏。翠篠霜全瘦。黃花日漸肥。鄕思雖滿目。獨我敢言歸。</text>
<title>次喜晴軒板上韻</title>,<text>抵敵羈愁賴墨兵。閒來聊自倚層楹。雲橫西北慈藏塔。水散東南節制營。十畝脩篁當戶暗。三聲畫角報秋淸。梅軒咫尺慚無補。秖爲梁民頌喜晴。</text>
<title>登圓寂峯</title>,<text>千仞峯頭一振衣。飄然遺世似吾稀。却嫌彤葉埋眞面。間得靑松相發揮。</text>
<title>登七點山</title>,<text>山氣將收海氣來。中間曠野淨無埃。造翁到此方留意。却把靑峯巧剪裁。</text>
<title>渡平光津</title>,<text>一自南遊屢問津。客中爲客客愁新。靑霜已落山餘骨。紅日將沉水起鱗。大海茫茫如許世。孤舟汎汎杳然身。旵仙一去無消息。悵立西風寂寞濱。</text>
<title>金海鷰子樓。次板上韻。</title>,<text>鷰子飛飛故國春。江山城郭語前塵。禽中爾得千年壽。曾見金王樓上人。</text>
<title>檜山舘懷古</title>,<text>檜山舘下路三丫。匹馬蕭蕭趁夕鴉。五百年光流水去。不知何處是吾家。</text>
<title>送內弟柳汝聞 玄睦○甲子</title>,<text>君自洛江干。沿流到小白。小白拔地蒼。積得一拳石。有本乃如斯。寸陰眞可惜。雖慚仁者言。持贈母相斁。</text>
<title>挽鄭文五</title>,<text>人生百年內。脩短一間耳。星翁眼目大。其言乃如此。之子心忽動。覓出古篋紙。爲有難解字。勤尋寂寞涘。所疑旣冰釋。津津費牙齒。朝讀卞蕭斧。夜話陳霜柿。獲交十二年。果然蒙不鄙。呂約願扶將。朱文且料理。歸袂朔雲寒。靑春好相俟。少年輕別離。前程期萬里。不得見明時。萬事嗚乎已。雙鴈雲邊沒。慈烏竟何恃。慟哭誰爲甚。蕭條白山裏。知面豈或無。論心從此止。我亦遘毒疾。數朔濱於死。鬼關間譫發。文五每汝爾。家人怕不祥。高聲扶我起。回頭人間世。古今如流水。何以慰長逝。續貂湖上李。</text>
<title>柱下池丈挽 三絶</title>,<text>唐詩宋學漢之文。天以其能異代分。四海寥寥千載曠。誰將收拾與同羣。屋上巖巒如拱揖。門前江水正沉沉。中藏幾卷漢唐宋。不盡先生懷古心。當面高人失者多。適然來去奈時何。百年知己雙行淚。灑向楊江萬斛波。</text>
<title>賀族兄 基敬 陞庠 乙丑</title>,<text>精神所注可忘疲。三十年來萬首詩。快手登壇諸子走。苦心穿石造翁知。著書司馬元多病。愈讀唐臯竟有時。自此山居無別事。更從黃卷對賢師。</text>
<title>與李稺道 範成 觀鳴鳳寺。出山拈微字。</title>,<text>梵宇穹崇闢翠微。佛燈終夜對殘輝。飢鼯得栗深深伏。怪鳥飜風撲撲飛。愧我苦吟工部瘦。知君勝戰卜商肥。人間歧路還多悵。落日平郊獨也歸。</text>
<title>次稺道魚字</title>,<text>天地茫茫一蠧魚。潛窺古紙十年餘。無竆義理宗論孟。有數文章出易書。幸托金蘭交臂後。寧忘縞紵話心初。兩京班馬鳴于世。何似眞儒董仲舒。稺道專意看史。故及之。</text>
<title>次齊字</title>,<text>百花開落不相齊。又見東籬菊影低。大地揚沙風起北。一天如水月生西。悠悠世界都無繫。落落朋懷竟是悽。靜想伊人調息法。也應端坐第三鷄。</text>
<title>次灰字</title>,<text>三十行年百念灰。半生懷抱爲君開。不嫌豆馬蕭蕭去。敢望籃輿數數來。今日重逢黃菊節。他時遙望白雲臺。萍蓬離合元常事。且向良辰進一杯。</text>
<title>次元字</title>,<text>幽居有術養眞元。種得蘆兒與芥孫。着力勤勞身世拙。棲神淡泊道心存。那知函谷騎靑客。忽到金華叱白村。邱壑生涯君莫笑。怕他朝市注金昏。</text>
<title>次寒字</title>,<text>廣陵坡下水淸寒。上有蕭蕭竹數竿。可愛自持君子節。不妨難合俗人看。無雙世德惟淸白。第一工夫是養丹。贈我瓊琚何以報。空山歲暮擷芳蘭。</text>
<title>次麻字</title>,<text>幸我短蓬得處麻。良箴吉語日相加。十年有志期穿石。千劫無成愧熱沙。更願交修恢地步。終然分散隔天涯。獨立衡門仍悵望。夕陽征鴈兩三斜。</text>
<title>次靑字</title>,<text>朱門深處一燈靑。襟佩溫溫退鯉庭。漢魏古文常獨對。米鹽宂語若無聆。坐如金佛衾何愧。嚥盡玉池漏已丁。穩做秋風山水夢。君邊應復展新屛。</text>
<title>李忠武公閑山島夜吟曰水國秋光暮。驚寒鴈陣高。憂心轉輾夜。殘月照弓刀。以公忠毅勇武。於文詞又能新且奇。尤足感發。諸公多續和。余亦忘拙寓慕。丙寅</title>,<text>氣魄山河壯。精忠日月高。將軍猶在世。千古手中刀。</text>
<title>止庵金丈 健壽 挽</title>,<text>問答洋洋道益尊。一方薖軸矢無諼。競陰終日書留案。澡雪淸晨水貯盆。知足小成登繡啓。操身不變質師言。山南講樹蕭條甚。重歎斯文喪虎賁。</text>
<title>歲丁卯。王父白埜公以年八十陞嘉善。遂追榮三世。以是年三月初七日。焚黃設酌。從祖怡齋公以二律獻壽。家君次之。在英又謹伏次。二首○丁卯</title>,<text>喜懼情深每競辰。今年華誥感歡新。耕田鑿井 高祖參議公軒號耕鑿。 承前業。責孝課忠啓後人。曠絶天恩泉壤曁。連緜孫慶祖先因。小同此日無疆祝。但願如今春復春。北堂夜夜誦丹經。縞髮韶顔壽且寧。連萼交輝姜氏枕。簪花重彩老萊庭。隆恩聖代連三世。縟禮吾家曠百齡。盡室丹衷輸魏闕。安于磐泰壽于星。附怡齋公原韻天恩感祝拜良辰。八耋阿兄福履新。侍從三朝來孝子。追榮四世及夫人。門閭不獨光輝有。書史由來積累因。黃敎旨烟茅酒綠。滿庭蓮桂又逢春。懸玉懸金歲十經。家兄筋力尙康寧。吏曹司僕焚黃牒。承旨阿兒舞彩庭。嘉靖年間應此慶。同知公後最遐齡。涓埃無以天恩答。壽有南山老有星。</text>
<title>送李稺靜 範學 之寧越 時大人公移除是邑。</title>,<text>故人湖海足風流。離合無常我思悠。可意錦江亭畔月。果能時復憶幷州。</text>
<title>立春會陪家親拈韻 庚午</title>,<text>雪墮前簷一鳥鳴。忽驚春信到山城。招呼宗族情相洽。領略松篁韻更淸。菜送靑絲思杜老。餻銘丹棗哂劉生。痴兒六六陪歡笑。始覺人間萬戶輕。</text>
<title>雨中白農兄 在恒 示韻遂次</title>,<text>一村來往本無營。百遍相過也管情。膝下髧髫懷昔歲。王考白埜公與族祖蘿窩公。每日拈韻共賦。在英及見之。蘿窩公。白農祖考也。 鏡中華髮感浮生。微風忽與寒蟬到。驟雨旋隨返照明。試把遠遊歌一曲。凌凌逸氣九區橫。</text>
<title>次呈任心齋 思準</title>,<text>早辭京洛卜菟裘。遺却塵寰萬斛愁。生長綺紈能食粥。往來城市亦騎牛。四時松葉香人頰。半夜泉華爽客喉。百里山關勞夢想。何時乘興剡溪舟。</text>
<title>次寄任斗觀 悳準</title>,<text>簪笏林泉孰重輕。多君早歲賦閒情。千尋月嶽當窓立。一曲星川繞屋淸。此地端宜公擇讀。來人應說子眞耕。固知分內靑雲在。莫破當年隱士名。</text>
<title>登中山齋拈韻。示內姪柳淵如。道淵</title>,<text>爲排幽欝強登臯。不是吾曹興致高。灞渡初歸竆道歎。白農兄不利南省。 山房大讀少年豪。指淵如 巖頭花氣醺如酒。洞口槐芽嫰可餻。最是今春饒好雨。澗邊無數長新毛。</text>
<title>呈徐上舍 在愚，獻納 在懋 伯仲戚丈。</title>,<text>竹隱尋遺址。耘齋拜主人。吾年將不惑。相去未由旬。古木悲疇昔。游沙證宿因。願言敦世好。舊德日新新。</text>
<title>過古項從祖考別庄有感</title>,<text>依舊山川歲月忙。年來萬事摠堪傷。數間茅屋無人管。遺墨縱橫照夕陽。</text>
<title>庚午秋。往展石項從祖考墓所。仍伏念前日府君誦韋史申判書 錫禧 哭其兄海藏 錫愚 墓詩曰。思君甚欝來將見。棄我如遺哭不知之句。意可悲也。人事遽變。萬感難抑。遂次其韻以識之。</title>,<text>原頭宿草露華滋。跋涉崎嶇我到遲。山迥那由瞻祖嶽。根深幸得保孫枝。當時心事猶能記。此日精靈倘或知。甚欝如遺悽愴句。古人先獲後人悲。</text>
<title>柳丈 淵喆 挽</title>,<text>慣看兒童喜。山南兩姓親。簪纓垂十世。門戶係單身。屢屈名逾著。無成理莫伸。同聲才子淚。千古灞橋人。</text>
<title>與族叔應賢氏 鍾夏 戲占一絶</title>,<text>雨過溪生色。秋深樹有聲。家家新稻入。聊以慰田更。</text>
<title>秋日卽事</title>,<text>耕時宜雨穫時晴。可喜豐年笑語聲。詩或興來題柿葉。書要夜讀備松明。羣禽爭食喧平野。獨鶴忘飢坐太淸。忽聽秋風含悵久。佳山佳水摠關情。</text>
<title>赴安東道會。馬上占七絶。時以臨川復院疏事有會。</title>,<text>武陵刱院退陶修。東國儒風四海優。聖代編成俎豆錄。扶持禮俗庶無憂。朝家頒額恐難詳。士自崇賢亦不妨。末俗浮文還極盛。居然氣數一更張。斯文興替定關天。中葉之前有五賢。恰似宋時關洛盛。考亭門下若干傳。文純手筆付文忠。堯舜程朱一幅中。飽飫工夫猶有憾。斯言懇到大山翁。平林蕭瑟久無光。俛仰遺墟摠感傷。願爲先師甘一死。山南大論也堂堂。吾家僻在白山前。斂跡鄕邦許久年。匹馬秋風鞭忽打。丌頭方讀海槎篇。道匪其人豈易言。法門猶賴典刑存。區區割裂誠何益。收拾東南舊學溫。</text>
<title>過榮川朴烈婦旌閭。有感口占。</title>,<text>自吾初結髮。每式此閭前。公論儒林在。芳名女史傳。傷心興感地。擊節秉彝天。忠僕同時出。烏頭更肅然。</text>
<title>次暎江亭韻</title>,<text>十載南州路。登臨有好樓。林疎通野色。沙漲穩江流。避客魚深入。隨人鷺近浮。爲緣賢主在。欲發更遲留。</text>
<title>敬次金鶴峯先生金城驛韻。送金仲賢 獻洛 謫金城。</title>,<text>先賢仗節地。溪水古今流。慷慨排雲客。蒼茫立塞樓。金剛知幾里。白鷺已千秋。鶴峯集本註縣前有白鷺洲。 驛路花開日。何妨一壯遊。</text>
<title>除夕。與白農兄拈韻。</title>,<text>紛紛拜揖歲云除。十世山居共一閭。可笑生涯齊塞馬。堪憐俗學止黔驢。家家砧急千忙了。處處杯寬萬念虛。莫道玆筵無勝事。白農佳句渚樵書。</text>
<title>洛坡柳相公告老還鄕。伯胤都事公設宴樂之。因賦二律。求和於當世諸名公。以圖傳後。甚盛事也。在英年淺學蔑。固不敢廁名於其間。秖述同慶之忱。私布溪堂下執事。二首○辛未</title>,<text>一曲潢流釀壽巵。天於柳氏本非私。靑氈舊業忠能養。黃閣新榮孝可移。萬里皇華旋故社。七旬耆繪遇明時。邦人爭頌源源慶。白首郞中拜獻詩。湖山春動酒盈巵。犀帶烏巾穩退私。曠絶隆恩河海闊。無疆洪福歲星移。文忠世德多今日。淸白家聲自昔時。我願淮南雞犬作。小仙門下矢新詩。</text>
<title>次贈金上舍 喆銖 謫行</title>,<text>一士輕還重。方能不負巾。奉身吾自去。太學匪無人。</text>
<title>柳承旨 致好 挽</title>,<text>胚光賢父祖。飽德大門庭。家食官銜進。年衰氣貌寧。躳耕巖石動。夜讀鬼神聽。違誨因承訃。回頭歲十經。</text>
<title>柳上舍 致游 挽</title>,<text>經術文章略異同。優游卒歲占奇功。擩來耳目風斯在。刮去皮毛境乃竆。蓮桂交輝時樣外。芝蘭生臭法門中。傷心萬事西林路。悽切雲間哭一鴻。</text>
<title>追次小雲兄 基敬 魚洞韻</title>,<text>萬壑雲烟一室開。主人高卧伴寒梅。家貧賴有賢哥在。洞僻應無俗士來。門外水田如掌疊。庭中朽草若山堆。莫言竆峽生涯薄。爛熟甘藷替酒杯。</text>
<title>崇報祠奉審後。有感拈二絶。</title>,<text>檜山舘下昔吟詩。何處吾家杳莫知。此地羹牆垂五百。年年宗族聚於斯。儒林尸祝蕩然空。私廟三間立此中。却似竹溪風雨裏。保全門戶到無竆。</text>
<title>鄭文五亡後。過西里有感。</title>,<text>盡日林禽喚友悲。依依過境夢然疑。何心復向城西路。爲有雙蘭慰我思。</text>
<title>頤齋權丈 璉夏 見枉。約四郡之行。臨發拈韻。</title>,<text>遠林暑薄已凉秋。靜僻村居可敵樓。柿葉政肥堪比掌。稻花初熟摠低頭。淸緣已辦遊三島。靈境何須問十洲。談笑從容詩令急。爬沙鈍質敢遲留。</text>
<title>踰嶺至道德巖。觀隱瀑。</title>,<text>道德巖前隱瀑流。蒼凉古木四時秋。兩山俱到砯厓合。一水爭喧亂沫浮。鳥道傾危方快覩。龍湫黝黑竟全收。惡名始待今朝洗。世傳古有強盜據巖剽奪。故稱盜賊巖。今觀大路咫尺。巖下瀑㳍隱藏不見。有似乎懷抱道德者。遂改名道德巖。 嶺外單單或讓頭。單單喜方瀑名。</text>
<title>宿胎峯</title>,<text>隱約茅茨倚碧峯。不知何代玉胎封。主人苦覓常平寶。時嶺西用胡錢。嶺南獨用常平。故接界之人爲其便用。必覓常平通寶也。 掛杖風流憶仲容。</text>
<title>宿楊津有感獨吟</title>,<text>一曲楊江憶舊遊。茅簷入望却生愁。堂前楡樹依然立。雪月風花度幾秋。柱下有瞻楡賦。又自挽詩曰。明知倘覓神遊處。依舊風花雪月邊。</text>
<title>午憇別谷</title>,<text>一曲淸江萬疊山。桑麻籬落自閒閒。主人迎客醇風在。爲說陶翁過此間。老先生錫村名云。</text>
<title>宿墨石尹道山 最植 寓庄</title>,<text>偶從酉谷丈。共訪道山居。此地百年後。平生一席初。衣冠常整攝。書籍每閒舒。集註成疏語。道山方纂論語大學集疏。 精微自有餘。</text>
<title>下仙巖</title>,<text>丹邱勝狀屬新秋。倦屐逶迤遡碧流。人坐瑤臺開面面。魚行菱鏡活頭頭。半生宿債遊仙枕。今日眞緣逐水舟。聞道奇觀前路在。怱怱看過興難收。</text>
<title>暮抵佳山權丈。有詩云淸狂謾道學仙遊。五日丹邱到處休。却歎不學休糧法。夕照山村轉覺愁。余遂步韻解之。</title>,<text>斜陽廑得下仙遊。未見竆源便不休。到處江山賢主在。淸狂吾輩定無愁。</text>
<title>除夕前日。偕渚樵叔 肇夏，白農兄拈韻敍懷。</title>,<text>浮生離合豈徒然。幸得連宵對榻眠。差喜風流隨處在。堪憐俗務動相牽。南鄰酒出明朝後。西舍杵鳴落照邊。十世菟裘吾亦足。何須更用買山錢。</text>
<title>訂窩金丈 岱鎭 挽 二絶○壬申</title>,<text>文章世與降。學術士爭分。竆宙一長嘯。何時得子雲。公文我雖讀。我作公未批。千古得失事。題挽謾自悽。</text>
<title>登中山齋</title>,<text>常苦人生不暫閒。強移書榻入靑山。榮琴聊自歌三樂。摩室應須付八還。流水夜聞鳴枕下。飛雲朝見出林間。終然世味難排却。柴米油鹽動輒關。</text>
<title>中山齋得石磬。與醒齋叔 璉夏，小雲，白農兩兄，李石屋 中遠，朴梅史 齊鉉 賦聯句。</title>,<text>天地畜希音。豐城出石磬。醒齋。 厲聲逢鐸鳴。寶彩照車乘。小雲。 東海倘從襄。南山却憶甯。白農。 肉廉隨韽䃂。奇峭琢淸瑩。石屋。 橢似隴頭犂。團疑案上飣。大溪。 豈無同好人。自悅不堪贈。梅史。 擊拊固無方。輕淸各有稱。醒。 氣通少昊川。浮貢夏王庭。雲。 響戛白雲停。神凝烏几凭。白。 葆光發澗阿。取重鎭舟矴。石。 梨院已輸珍。巖居且占剩。溪。 樂魂此日還。氣母幾年孕。梅。 隱隱秘神雷。轟轟轉磴。醒。 十枚犍水濱。一片寒山徑。雲。 肜洩八音和。噌吰兩耳醒。白。竗參波息竽。制挹俗離甑。石。 願得更磨礱。堪憐久沒濘。溪。 銳頭如錧尖。傴腹似甁罄。梅。 節合九韶成。調高萬古亘。醒。 過門歎有心。載簴至無脛。雲。 呈瑞地靈鍾。升歌聖運應。白。 破荒基羽宮。絫黍合金秤。 石。 毋句屬前矛。洲鳩附後鐙。溪。 羚椎鍾始鳴。鳳操瑟初絚。梅。 東國際辰昌。南陽記覽勝。醒。 玉晨初破昏。金華自生聽。雲。 已許音相倫。應論價十錠。白。 軒媧已杳冥。干繚自蹭蹬。石。 立辨笙歌依。終條雅譜定。溪。 成形因鬼功。發省動詩興。梅。 相質辮靑黃。審音報曉暝。醒。 撾傳處士甌。紐着玉樓釘。雲。 異刻幸逢華。良材豈棄鄧。白。 正聲登樂章。匏革揔爲媵。石。</text>
<title>梅史亟稱中山仙境。遂吟一絶。</title>,<text>擊磬邀明月。山中塵事無。慇懃乘興客。隔樹遙相呼。</text>
<title>挽金義叔 鎭憼</title>,<text>談笑塲中獨儼然。憶曾初對弱冠年。能輕外慕天資好。篤信賢師學力專。貧固不堪書可讀。病胡偏酷命難延。平生期勉今虛事。謹厚家風倘或傳。</text>
<title>與柳敏兼 烋睦 上靑龍寺</title>,<text>洛江東畔聳層峯。分半爲臺萬象濃。沙際漁人來暮火。巖間釋子送晨鍾。寺名自古龍猶在。院事傷今道不容。道南院址。隔江相望故云。 一夜奇緣風雨裏。回頭應復意重重。</text>
<title>與內弟柳汝聞入晩景菴。次老杜韻。</title>,<text>坐軒遙對大江流。散盡吾曹十分愁。山號千登登不厭。菴名萬景景方稠。荒凉寮舍僧言出。蕭瑟松楸客意悠。此山卽外氏世葬之地。 未卜前期何日在。洞門深處屢回頭。</text>
<title>送金範初 瀅模○癸酉</title>,<text>山齋荒廢久。之子幸追隨。將賦遠遊日。方論好學時。沈潛多本質。展拓貴新知。臨別無他語。長吟杕杜詩。</text>
<title>挽李宗近 中遠○三絶</title>,<text>曾聞人如玉。今見玉如人。不沽亦不櫝。胡乃遽委塵。寡合人疑簡。不求我如愚。溫恭堅所執。願爲君子儒。良朋佳句句。戲言發於詩。此鄕復誰在。來世知不知。去歲石屋訪余。余有若無佳句遺來世。誰識良朋住此鄕之句。石屋曰主人自任如是耶。因相與一笑。</text>
<title>賤名濫入道剡。有安貧勵操四字。便是勉戒之言。竦然賦一絶。</title>,<text>平生每恨拙謀身。烏鳥微誠未一伸。眞箇安貧那易說。愧將名字達楓宸。</text>
<title>先祖延諡後。諸族拈韻志喜。甲戌</title>,<text>明良際會憶明宣。十世恩綸降九天。已兆淸標題畫日。更輸深慮拜疏年。旌麾入洞榮光動。士女漫山盛事傳。謙約持身遺後蔭。吾宗寧不法吾先。</text>
<title>巖后李丈 晩愨 挽 二絶</title>,<text>圭璋金錫萃精神。端合靑春侍紫宸。六十行年書案下。何曾一問漢江津。陶山寂寞洛江寒。夫子遺風我欲觀。日望東南身未到。更將雙淚灑雲端。</text>
<title>陪地主李侯 定會 登錦仙亭。乙亥</title>,<text>偶從杖屨襲餘香。來到名亭吸一觴。拔跡簿書方樂界。留心水石便仙鄕。磵回席底長雷響。山近簷端乍日光。剛恨淸遊差晩卜。平林夕氣已蒼蒼。</text>
<title>與宋巨濟景鎬 煕昇。 共賦于李侯寓舘。</title>,<text>悲歡離合揔成詩。凉夜城西剪燭時。世路無端多貝錦。生涯隨處寄鷦枝。宋令以謫行留中山齋。 酒因美品澆胷快。琴遇良師下指遲。小白深深星斗朗。風流誰遣別人知。</text>
<title>與宋令作鳴鳳行。道中口呼。</title>,<text>重陽過後客來初。強意登高世務疎。園柿熟濃生或半。郊禾穫早晩猶餘。黃花夾路行堪摘。白石臨溪坐可書。愧此粃糠前列在。諸君雅雅且魚魚。</text>
<title>入鳴鳳山玩楓菊</title>,<text>化工於物費精深。長使遊人竗境尋。紅似着來猩血點。黃疑散出鼠姑心。山容處處無高下。秋色年年自古今。錦繡旌旗堅不動。將軍遙望欲鳴金。將軍指宋令。</text>
<title>金上舍 燦銖 挽</title>,<text>憶在孩童日。歡迎大父行。家通孔世好。地接孟鄰芳。質實誰能及。功名俗自忙。悤悤三十載。頹盡泣靈光。</text>
<title>朴丈 時默 挽 丙子</title>,<text>雲門山色夢中靑。一點文星是福星。終日欽欽知好禮。竆年矻矻想劬經。洗心眞樂優餘地。庇士高風特起亭。十世交情方轉密。未承顔範涕先零。</text>
<title>洛坡柳相公挽 六絶</title>,<text>玉淵庭畔水。流作洛波淸。百歲忠勤報。江湖享太平。父賢子又肖。大嶺重臯比。公是無憂者。上京有羽儀。亞卿八十日。擢置百僚前。朝野驚而喜。方知隕自天。七旬東海老。萬里北京槎。中國非疇昔。休言第一家。乞退非忘世。辭榮豈爲名。扶綱言重地。千古樹風聲。病枕多忠憤。何時海祲消。後生詹仰日。箕尾忽迢迢。</text>
<title>次參同禊帖韻 幷小序○丁丑</title>,<text>前年慵庵金兄書報在英曰。頃者石門之會。卽所謂同舟禊也。額外同參。又號參同禊。臨別拈韻。後便一揮付之。以侈禊帖。時在英遭服未果。慵庵忽棄世。在英乃忍悲追步。爲幽明間贖逋。而竊惟此禊不忘庚午行遣時同舟遇風之義。然使人望之。起霄漢喬松之想。故小變其說。質之石舍柳丈云。仙侶依然月下舟。石門亭子洛江流。論心此地修蘭禊。回首何年倚戍樓。不但淸標傾大嶺。直將名節映千秋。古人雖有參同訣。歲暮丹遲使我愁。</text>
<title>挽金仲賢 三絶</title>,<text>多君愛我似冰翁。二十七年聲氣中。孝友之推如是已。平生受賜敢言功。聯翩筍束意重重。手墨摩挲一字慵。日暮伻來驚起視。別人裁訃代書封。文章學術未嘗居。見解恢恢一着初。邊幅修爲終不屑。也知人世等蘧廬。</text>
<title>敬次景濂亭板上韻</title>,<text>入洞皆山色。憑欄又水聲。幾人吟弄過。不負此名亭。</text>
<title>與黃同輔 蘭善，淸道朴友 秀五 登中山齋。敬次板上韻。</title>,<text>偶從騷客短筇斜。自古雲林着小家。石逕東迴流水抱。柴扉南闢遠山多。鄰稀豫備宵煨榾。泉近何難曉煎茶。半日浮生遊賞地。年光還惜薄於紗。</text>
<title>次贈柳敏兼 戊寅</title>,<text>嘉賓穿雪水西頭。吾亦竆居不俗流。積歲相逢言更少。寒天將別悵還稠。平生期許宜交勉。浮世營爲未足愁。大道茫茫無界限。百年心事立沙鷗。</text>
<title>與海底諸友。宿蘇池洞齋舍共賦。</title>,<text>班荊拈韻鬢毛蕭。脈脈無言意更遙。磵石淸陰排紙筆。林邱斜日見漁樵。稻田秋入香新聞。苔碣年多字半消。物理細推行樂地。本無前約竟誰招。</text>
<title>宿斗巖。與金德文 碩奎 拈斜字。</title>,<text>東出剛州白道斜。心人來訪喜無涯。多時勞仰詹雲樹。今夕優遊詠露葭。不欲和光爲此世。生憎流俗冒名家。一鞭往返非難事。何用悠悠歎歲華。</text>
<title>挽金上舍伯鸞 泰林○三絶</title>,<text>崑山之玉鄧林材。早就良師却斐裁。一自法門衰敗後。散無綱紀正堪哀。政府剡登六六名。向來才行揔新榮。道山不調公今又。後世應須有定評。兩年空負遊山約。千里喪車路又丫。生死無端交臂失。自知緣薄也興嗟。</text>
<title>挽朴宗望 齊崙</title>,<text>戊寅秋七月小望。有客自榮來相存。袖致松谷李友書。兼誦來時長公言。一宿城東李靑陽。又訪松谷廣陵村。二家家行今第一。河山漠若終難諼。且許自然無外飾。堪愧淺劣入高論。孝友自是求淡交。可想平生本領惇。季方旋駕纔一宵。平頭赴使踵我門。我見赴紙然疑作。更進來使詰病源。人生變幻須臾事。前夕嘻嘻饗朋樽。螟兒未冠女在室。悲風淅瀝吹鴒原。屢屈南省文空富。共恨人間諸解元。人間得失何足道。我哭公家祖子孫。</text>
<title>鄭丈 在麒 挽</title>,<text>嗚乎竹竹嶺。此走京城路。迎迎送送間。人生如朝露。京城世居族。云胡遐土寓。伊昔隨大人。五馬載馳驅。安禮君子鄕。老幼欣共聚。白眉中道隕。萬里蹶驥步。獨扶兩櫬返。梁山風雨暮。敎得一阿咸。門戶庶可樹。理裝送神都。年年漢水渡。又忽奪之速。直欲彼蒼籲。不憚踰絶險。越峽營二墓。不嫌道里邈。湖鄕多嫁娶。變易苦無常。歲月不暫駐。天寒日轣轆。丹旐西風遡。嶺路險如此。嗟爾齊力護。我作斥苦謳。公靈倘或顧。</text>
<title>敬次退溪先生山居四時吟 己卯</title>,<text>千古陶山道闡明。文章餘事亦隨鳴。山居十絶晨興誦。拍拍春懷感此生。朝明窓漸愛日遲遲。熟複遺篇整我衣。博不支離要不陋。微斯人也孰同歸。晝山中雨後采新薇。春日春盤足救飢。可敵高門芻豢美。幽居何恨世相違。暮嗟吾生晩海之東。半夜馳神杳不竆。畢竟歸來名敎地。蕭然一枕萬緣空。夜右春四吟早起推窓氣暫淸。相看不厭一山靑。若爲保得斯光景。座右何須更著銘。朝梅黃榴赤各分明。午熱猶堪坐小楹。會事天公成一快。山風鏖暑忽雷聲。晝蒼凉西日下前山。無數啼禽撲撲還。散步逍遙聊自適。綠槐深處水聲潺。暮翛然庭宇入虛明。收拾箴銘肺腑淸。莫歎無人堪共賞。鬼神應聽讀書聲。夜右夏四吟庭樹微凉自起風。幽人夢罷盪襟胷。悲愁放曠非吾道。景仰千秋我晦翁。朝志士逢秋氣益豪。或臨流水或登高。神交曠世云誰想。楚有靈均晉有陶。晝淸秋夕氣儘堪娛。黃菊丹楓滿幅圖。又是長天迎素月。百年心事一塵無。暮蒲團起坐夢魂淸。喚惺吾心一點明。每使時光如此夜。寧憂流蕩與昏冥。夜右秋四吟霜後田園萬象空。幽篁獨保兩三叢。淸晨整攝衣冠坐。方驗當初帝降衷。朝龜藏冷屋本無營。書籍中間葆我形。一士會心如或訪。終年不讀可歡迎。晝沉沉北陸日之西。人與幽禽此共棲。幽獨隱微尤可戒。人情易向宴安迷。暮默坐澄心淡有光。工夫偏好夜長長。雖無實得終難捨。經歷于今十數霜。夜右冬四吟</text>
<title>李判書 孝淳 挽</title>,<text>崇品降南服。大年承大賢。聰明堅固地。心力定通天。孫肖家書讀。坐深恩渥專。仙輧忽已遠。一拜悵前緣。</text>
<title>族弟道凝 基道 科行。與金宣叔 虎相 歷訪。</title>,<text>衡門幽寂日將西。二客多情遡碧溪。萬馬奔騰那得駐。一枝蕭瑟只堪棲。學求本領論心久。詩遇奇才着手低。自有人間安樂地。參差歧路不須迷。</text>
<title>金聲大 駿遠 設濟勝之具於兜率峯卧瀑上。簡速赴會。</title>,<text>半日登山半日仙。塵中相望幾多年。全峯石立難尋土。一瀑崖懸定自天。絶境杯樽能辦得。仄途筇屧僅容緣。他時更上竆千里。南北東西浩浩邊。</text>
<title>毗寺。與朴臺丈 明壽，權庠兄 世淵 及諸益拈韻。己卯</title>,<text>憶曾開刹屬羅初。郡誌山經不一書。峯落蓮華關鎖密。村深月白俗緣疎。菴僧掃壁丹流閣。野客尋芳翠上裾。暫脫塵紛談且笑。休休落落且如如。</text>
<title>與家弟應韶 在薰 由定安洞入梯內山。還登蓮華峯。宿喜方寺。</title>,<text>此山經意已多時。兄弟聯筇着步遲。二客同來緣業重。三斑 虎雉蛇 遠避鉅靈垂。經年黃葉埋前路。如紼蒼藤絡古枝。日暮仍投僧舍宿。題詩留與後人知。</text>
<title>豐基石歌 庚辰</title>,<text>亂石縱橫豐基郡。介于湖嶺小如掌。退溪無碑愼齋碑。百歲之下俱慕仰。比來民不蒙至治。剛嚴數公遺光響。上之元年歲閼逢。賤子緣深拜李丈。龍夏 李丈家法今世稀。孝友忠信浩氣養。小學論語不離手。擬將此道天下廣。况是褊邑治何有。注措淸淨無勞攘。失意吏鄕或不悅。撼樹蚍蜉起往往。解紱經年公議定。大字刻石毫無爽。東部西部不謀同。屹然相向野莽蒼。或因天成或磨崖。在在頌德爭模倣。此土多石從古稱。列立六碑今實昉。伊後睦公 養錫 儘廉介。有邑有民可追想。我作長歌記實蹟。後人視此盍勉強。</text>
<title>宋景鎬以順天營將。專人致饋。又投一絶于金華石室詩禊中。家親次其韻曰支離病枕卧竆村。喜見庭梅稍返魂。佳什遠從千里外。故人消息始蓬門。在英因伏次。</title>,<text>遠客孤棲水上村。至今回首黯銷魂。行廚餘瀝來千里。何日旌麾到石門。</text>
<title>拈朱夫子雲谷韻。留贈李希濂。敦會</title>,<text>悠悠湖嶺路。十年多今夕。今夕悤悤去。所懷誠難極。何當會衆說。從容辨白黑。</text>
<title>呈澹齋任公 應準 冬至上使行部</title>,<text>士生俶擾秋。神州感慨多。駸駸數百禩。習熟奈爾何。萬里皇華使。屋漏久切磋。素節安淸儉。壯麗不管他。如逢慕古人。不妨與講劘。周觀返故居。漢江是黃河。</text>
<title>送金聲大還一善故居 辛巳</title>,<text>生長金烏下。觀時小白陽。茫茫貧富海。滾滾聲名塲。命矣受其拂。賢哉無所傷。今朝送君去。一笑盡吾觴。</text>
<title>箔蠶</title>,<text>箔中無數蠶。食息不離箔。蠶婦采桑歸。均施無厚薄。一蠶離箔出。求食無所托。是乃喪本性。蠶婦見作惡。不惜投門外。任他鄰雞嚼。胡不少忍飢。人物略相若。</text>
<title>觀史</title>,<text>佔畢何心吊義帝。轉媒奇禍豈曾圖。留傳後代名雖著。當世羣猜未必無。</text>
<title>和寄金德文德川謫中</title>,<text>自送琅函我思悠。恥菴無負萬人頭。心存大義誰能屈。身謫他鄕未足愁。日嶺聊知雲遠蔽。浿江那得月同流。申懃情誨來千里。愧殺空堂偃仰休。</text>
<title>又拈心字幷寄</title>,<text>居今能獲古人心。楡景遂初更可欽。泣血三年成白髮。披肝九日罄丹忱。飮箕子井天恩重。拜圃老祠感淚深。繞廟草生除盡未。鄕山回首定悲吟。</text>
<title>復齋姜丈 楗 挽</title>,<text>儒門全軆各分流。公獨孜孜本領求。竹自孤標殊卉衆。金雖百鍊肯鉛柔。綱常大義中心定。闢異危言半幅留。海內如今誰可恃。諄諄末命匪私謀。</text>
<title>悼人 洪在鶴以關東斥邪疏疏首被禍。</title>,<text>人生有一死。君獨死而生。於人死莫大。義重死還輕。以其輕死心。遡君得生平。一家絶洋物。素異凡人情。然諾師友間。不避偏僻名。激昂勵氣節。錚錚金矢貞。邪書渡海日。嶺士先倡聲。圻湖繼而起。浪籍島塞行。乃從關東來。危言披腹呈。哀哉當路人。不敢苦口爭。其身於是殺。其名於是成。閏七月中旬。蒼天淚河傾。</text>
<title>松月齋李公 時善 挽 二絶○改葬時○壬午</title>,<text>博不支離襲不陳。古人機軸若抽新。多時龍隱天劑蔚。燁燁荷華億載春。公所著荷華篇曰數起於一。至于億兆京秭垓壤澗正載。山深太白毓眞精。其後百年訥隱鳴。遼鶴暫歸旋復遠。應悲濁世寂無聲。</text>
<title>悼金台初 正鉉○幷小誄</title>,<text>君恥庵公長子也。公閉門讀書幾十年。君亦多過庭之聞。士友方倚重之。公一朝憤邪說肆行。倡同志叫閽。鄕邦聞見。莫不危懼。况君之所處乎。公秉義益堅。君內積憂惶。及天威震疊。嚴旨遽降。則公雖坦然。君之惴惴日深。公配德川。君又隨往。千里異域。冒涉霧露。辭歸之際。尤掩抑傷心。還家未幾。遂成勞瘵而終。痛矣痛矣。見義阿爺險路臨。也應三諫涕淋淋。隨行千里惟其職。盡瘁捐生豈本心。</text>
<title>柳丈 道洙 初配吉州。量移平海。是年秋蒙宥旋配。歷路見訪。二絶</title>,<text>鬢積摩天雪。裘寒海曲風。如何匏繫者。獲拜此山中。金鐵相糅世。秤錘細分時。但知天敍重。不說楚囚悲。</text>
<title>挽朴正言 明壽 戚丈 三絶</title>,<text>七書爲骨髓。諸子羽翼之。文章尙典則。往往用法奇。六旬亦云壽。臺端豈非榮。空負篋中草。深藏身後名。賢甥有恥庵。義理將無同。縉紳異韋布。寧歸九原中。</text>
<title>昨年黃澗先塋立石時。族姪堯伯 始欽 往書碑面。因以三絶詩寄來。追次其韻。三絶○癸未</title>,<text>白華巖巖秀。黃溪浩浩盈。名師李啓白。叔祖與之營。巋然王母宅。密邇考妣阡。顯刻未曾豎。遑遑歲暮天。地能產樂石。人適遇良工。從此牲醪奠。年年賽壽宮。</text>
<title>挽李希濂</title>,<text>我從嶺表去。蘂郭見斯人。分緯侵宵半。披經露性眞。齊名多忝竊。年前同被九卿薦。 衛道不孤鄰。忽此幽音到。西雲暗悵神。</text>
<title>挽金德文 二絶</title>,<text>古者顔高孝。今之陳董忠。讀書能踐實。不負兩儀中。朝聞夕猶可。况今十數年。爲人人道盡。何必問靑天。</text>
<title>外草 外華音倭</title>,<text>丙子七月湖西路。始從一葦申丈 申監役杭號一葦。 聞。有草生自甲戌歲。內浦之人外草云。葉似地膚白毛刺。種下生種一何紛。邇來不過六七載。氣化形化盈八垠。牛馬不肯啖。農人不勝耘。或言療瘧且療瘡。效未必然意徒勤。嗚乎何時地運重回正。自滅外至氛。</text>
<title>次金聖趨 樂鏞 老親壽席韻</title>,<text>遠溯盆城慶壽筵。耳孫今復好林泉。千金易得書難讀。百巧何如拙以傳。旨瀡供歡嘗愛日。晬盤殫力更祈年。舊邦人瑞餘輝在。徧照吾鄕丙宿圓。</text>
<title>鄰洞寓居諸友。置酒錦仙亭。有速往賦。</title>,<text>卜日邀賓錦水頭。西來豪士足風流。溪聲喧似千峯雨。石氣凉疑五月秋。寡欲方追雲際鶴。忘機能狎水中鷗。坐看耘耔吾猶愧。到處勞心且莫休。</text>
<title>次族祖 中明 僉樞慶宴韻</title>,<text>伊來壽職實難期。幸値邦家特敎時。國法古以八十除通政。今則以九十爲定式。八十通政。壬午特敎也。 已喜西樞恩荷重。莫嫌南省數緣奇。百年如昨承先武。三萼交輝映秀眉。何日重成花樹會。滿堂緋玉仰風儀。</text>
<title>愚川感舊</title>,<text>山川依舊是。人物覺今非。一匊羊曇淚。秋風獨自揮。</text>
<title>墨洞路中</title>,<text>寸人牽豆馬。十里稻花中。天地秋陽滿。時來一陣風。</text>
<title>次族叔 鐘夏 慶州奉德鐘歌</title>,<text>君不見雞林故都奉德鐘。積得十二萬斤銅。金氏前王號惠恭。竭力邀福海之東。蚊川倒沙金尺封。幻語往往驚盲聾。齒餠時俗極醇醲。萬萬波波笛聲終。黃葉自落鵠嶺松。千年王業轉頭空。瞻星半月杳遺踪。憑誰可問泱泱風。夏時追蠡商時鏞。至今依俙經傳中。况是偏邦僅劣容。果將那物傳無竆。愚民捨身佛事供。可以斡旋造化功。洪爐巨匠費陶鎔。穹然古器天成同。隱隱十里吼老龍。形何壯也聲何雄。遠客摩挲難爲悰。歲暮天寒勞心忡。大篇澆瀉芥滯胷。還鄕投示文一通。滿紙鏗鏘起疎慵。犂然欲向瑤石宮。</text>
<title>江陵文生 鍾晃 來訪。自言有志此學。臨行請一言。</title>,<text>吾道有如日。容光隨處明。今朝益信此。之子自東瀛。</text>
<title>別朴典籍 壽昌</title>,<text>近住阻猶好。遠分思亦何。勞勞無限酒。所以不成酡。</text>
<title>白山謠。呈興寧城主。睦承錫○甲申</title>,<text>白山屹屹半天橫。蓄霧興雲覆二城。昔値丙焦基木活。今逢癸涸竹溪鳴。莫言時俗相傳染。重見名家獨割淸。我欲安貧方轉苦。聞風還自愧中情。天下惟利是求。不復知有廉恥。獨睦公從兄弟前後割數千金淸俸。以救歉歲之民。令人不覺竦然起敬。</text>
<title>宿泉巖洞</title>,<text>頑雲初撥見朱陽。天賜遊人趣味長。入洞巖泉依舊面。緣谿花卉摠新香。逢塲敍話皆千里。座上多是圻湖西關寓居人。 把酒論心卽一鄕。此會年年來者孰。愴然相對鬢毛蒼。</text>
<title>海州石潭李淳如 湜永 楓嶽歸路歷訪。共拈一律。</title>,<text>有客擔簦自海西。黃梅時節渡前溪。石潭秀色登眉映。楓嶽淸嵐滿袖低。舊學應從先訓得。玆遊可與昔人齊。遐觀大眼難爲說。愧我疎慵一壑棲。</text>
<title>與李淳如往錦仙亭。拈板上韻。</title>,<text>兀立孤亭不設窓。溪居方識勝於江。倚簷老樹因成盖。覆水危巖自作矼。嚥日自跳魚一一。隔林相樂鳥雙雙。吾儕供給何疎闊。野店斜陽喚酒缸。</text>
<title>與諸益訪喜方寺。朴庠星弼 鎬陽 方讀書寺中。</title>,<text>行到水竆束流。讀書聲出碧山頭。來時暫快三杯聖。坐處還疑六月秋。彝相竗毫懸北閣。權相敦仁謫順興時。書法喜社三字揭板。 樂禪淸影掛西樓。樂庵近世道僧也。 巖泉雲霧深深裏。誰識吾曹適意遊。</text>
<title>慶州居林生 蘭相 往在丙子春。過余賦詩。別後耿然。今忽來宿請賦。拈杜律秋興韻。</title>,<text>能詩一士姓云林。別後音容每自森。千里山川勞夢想。十年人世走光陰。終然萍合還多感。是亦桑緣更話心。重此風流今夜席。西鄰秋響起寒砧。</text>
<title>金五衍自泮齋聞變服令。卽發鄕行。歷路見訪。遂邀以鄕飮賓位。</title>,<text>風雨鴒原共說悲。隻身相對兩心知。聯翩翰牘家人語。磊落衣冠烈士眉。失馬而歸猶可賀。審熊所取復奚疑。賓階幸有存羊禮。百拜酬君且莫辭。</text>
<title>渚谷文山亭。鄕飮酒禮禮畢後。留與諸賢共賦。</title>,<text>瀼溪東畔夕陽明。濟濟衣冠禮讓成。獨鶴人間迎大耋。小渚權護軍丈年八十。終日參席觀禮。神彩翛然可敬。 三鱣堂上挹芳名。涒灘已矣多新感。褡𧞤紛然訝衆情。新令朝官生進幼學。幷去袖衣。着褡𧞤。 緜蕝尙能傳古法。慇懃更謝誦詩生。</text>
<title>荷泉金公 世鎬 挽 三首</title>,<text>天降賢才最秀人。溫其如玉藹如春。早年直指風稜凜。晩道旬宣德氣淳。劉穆聰明聊展布。賈生文學竟沉淪。太平生老行窩暮。回首蓮坊淚滿巾。大人執友大夫賢。古宅蓮坊夢想懸。篤尙彝倫神可質。博通書史世誰肩。輸贏無定棋高着。明晦隨時燭炳先。六年全省還朝路。依舊牆東小隱然。驛路承顔遽十霜。中間萬事閱滄桑。往時或得平安信。遠地那由曲折詳。蒙叟大言頗有理。衛公箴戒定無疆。寢門一慟今焉已。隨筆何年仰末光。隨筆。卽公平生所手錄冊名。</text>
<title>李豐基丈 晩昇 挽</title>,<text>夫子南康得耳孫。曾陪大耋枉柴門。寒宗破屋多勤庇。遑恤悠悠薄俗言。黌堂忝竊誨諸生。特命筍輿屢勸成。最是不堪擔重負。當時拜受小同名。每診沉痾幸獲痊。六旬有五亦稀年。高堂今日何辭慰。肖子良孫尙且綿。</text>
<title>肯庵李台丈 敦禹 挽 乙酉</title>,<text>夫子之孫又有孫。微言雖絶典刑存。獨行古道天官重。交濟分流地望尊。覿德已知民德厚。聞風宜使士風敦。有疑莫質仍成訣。遺簡披來涕自捫。</text>
<title>挽李而誨 中塾改葬時</title>,<text>衢翁入此鄕。百歲風韻長。吾宗將作宅。畜壻定非常。琅玕方就茂。居然萎雪霜。故植返故園。何處挹遺香。積至二紀久。呑聲幾乎忘。忽聞玄和出。蹶起白山陽。雙劒去何之。寂歷是淸凉。我來如將見。哭送更茫茫。</text>
<title>送睦使君之任鍾城</title>,<text>爾來半百初相見。此去三千忽遠離。賴是交情如水淡。猶堪還作未逢時。</text>
