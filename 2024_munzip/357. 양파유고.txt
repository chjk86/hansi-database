<title>好遊戲不讀書。一日叔父在王父側。命以狂童爲題。府君卽書之。王父府君覽而笑曰。可以爲政丞。○辛亥</title>,<text>一家有狂童。年將十一歲。然獨八字好。人皆曰爲相。</text>
<title>上外王考 戊辰</title>,<text>燭下題詩托兩兒。桂花聯萼獻杯時。醉來三復增悲感。銘鏤留心捨此誰。</text>
<title>失題聯句</title>,<text>酒薄難成醉。天寒獨擁衾。▣▣ 孤燈殘雪後。永夜故鄕心。重叔 歸夢迷長路。愁懷入短吟。▣▣ 平生牢落志。何事已消沈。重叔</text>
<title>宋玉悲秋 月課○己巳</title>,<text>巫峽蕭蕭草色秋。騷人幽思轉悠悠。江猿叫月蒼梧暮。塞鴻驚霜白帝愁。剛恨百年風過耳。剩敎千丈雪侵頭。佳氣荏苒黃昏近。獨採芳華倚晩洲。</text>
<title>淵明採菊 月課○己巳</title>,<text>五斗不堪腰久折。一官爭奈鬢先明。上書北闕非吾事。採菊東籬愜素情。好向園林成日涉。自將閑適度秋淸。寥寥三徑門常閉。惟把深杯泛落英。</text>
<title>斑姬紈扇 月課○己巳</title>,<text>斫取湘江斑竹枝。齊紈裁作月形奇。團圓好在君王手。舒卷偏宜暑熱時。乍遇秋風恩已薄。便藏塵篋棄如遺。重收可卜年年夏。猶勝長門薄命姬。</text>
<title>山陰回棹 月課○己巳</title>,<text>望中銀界皓無垠。睡起寒囱霽色新。獨酌正當淸夜午。扁舟仍向剡溪濱。尋來自是乘幽興。歸去何須見主人。一棹却從門外返。滿江風月絶纖塵。</text>
<title>東閣觀梅 月課○己巳</title>,<text>序盡窮陰雪意殘。早梅先向郡齋看。輕香細細因風遠。疏影依依帶月寒。自愛淸標堪玩賞。每憑佳興好盤桓。如今便覺消塵慮。吏隱何妨作小官。</text>
<title>早春 月課○己巳</title>,<text>一團天地載回春。陽德方亨麗景新。雨後漸看花意發。門前先睹柳眉顰。群生總囿融融氣。萬彙均霑化化仁。睡足草堂無別事。不妨高臥作閑人。</text>
<title>映雪讀書 月課○己巳</title>,<text>寂莫生涯在草廬。悄無燈火可看書。留將積雪連簷白。映得寒囱入夜虛。聊借澄明來一架。爲緣勤苦惜三餘。誰分銀燭煌煌焰。照與牀前辨魯魚。</text>
<title>紅桃 月課○己巳</title>,<text>幾樹桃花好。偏憐百葉紅。一時光孰幷。千卉色皆空。艶映斜陽裏。粧新細雨中。石榴還節晩。爭似笑春風。</text>
<title>落葉 月課○己巳</title>,<text>可堪時序屬秋殘。風色蕭蕭落葉乾。滿地已逢霜力重。入簷還雜雨聲寒。深埋幽徑人無問。亂鬧中宵夢未團。莫恨千林今盡脫。且留松柏後凋看。</text>
<title>次韓退之賜百官櫻桃韻 月課○己巳</title>,<text>忽擎珍果出天庭。懷核元來著禮經。照眼明珠紅燦燦。噀人香霧細冥冥。喉間味爽偏宜渴。日下光搖自不停。榮耀一時同聖澤。願將歌頌徹雲扄。</text>
<title>次東坡煎茶韻 月課○己巳</title>,<text>風味何論雪水烹。可憐江色本澄淸。要將活火新煎茗。爲汲長流正滿甁。初見繞爐騰霧氣。却聞傾罐作泉聲。嘗來便覺精神爽。展卷燈前到二更。</text>
<title>畫鷹 月課○己巳</title>,<text>揮灑毫端化。精神畫裏鷹。凝眸如顧眄。竦擊欲飛騰。未試驅凡鳥。誰知搏大鵬。何當一颺去。天際杳無憑。</text>
<title>落花時節又逢君 月課○己巳</title>,<text>正是春光十分濃。可堪相對淚無從。依依故國樽前會。戚戚他鄕亂後逢。靑眼尙存當日意。白頭今變舊時容。悲來共說昇平樂。回首西方望六龍。</text>
<title>松柏本孤直 月課○己巳</title>,<text>桃紅李白盡須臾。松柏經冬獨不渝。唯使世人看曲直。肯同春色有榮枯。亭亭幾耐風霜苦。鬱鬱猶含雨露濡。物性任從天所與。自將蒼翠澗邊孤。</text>
<title>白獸樽銘 月課○己巳</title>,<text>有樽盛酒。象以白獸。厥義奚取。直喩白獸。敢言相糾。飮此白獸。凡在左右。毋負白獸。</text>
<title>敬次使相憶降仙樓韻 從事官時</title>,<text>西來關外卽幷州。尙阻名區第一樓。雲雨依微連舊峽。棟楹燀赫瞰淸流。三千境遠天容闊。十二峯回地勢浮。幕府文書無暇日。江山空寄夢中遊。</text>
<title>次大瓠示韻 己卯</title>,<text>幾回東望涕漣如。三載殊方戀舊居。靑眼忽開關塞外。白頭相歎亂離餘。光榮自愧乘軒鶴。事業誰同縱壑魚。只合共歸南郭隱。邇來彌覺世情疏。原韻病吟。呈儐使案下求敎。大瓠遠來關外意何如。却懷終南山下居。鳳翼早知飛萬里。駑才還愧乏三餘。望寒燕塞書無雁。滯久龍灣食有魚。同閈舊情應自別。請君休笑老慵疏。</text>
<title>奉呈兩學士</title>,<text>轉來身世儘堪吁。年少叢中已老夫。獨對殘燈仍不寐。滿天風雪臥邊隅。背呈 醉弟緣何虛幌但長吁。從古風流屬丈夫。痛飮百杯仍大醉。此身忘却在邊隅。</text>
<title>前韻</title>,<text>靜念平生獨自呼。世間無用一庸夫。風情寂寞頭將白。爭奈佳人泣向隅。</text>
<title>失題</title>,<text>登壇元帥極風流。屈指當時信寡儔。語爲論花常促席。酒因乘興屢添籌。臨邊鼓角三軍氣。列隊羅紈百尺樓。怊悵美人歌一曲。樽前還有錦纏頭。</text>
<title>失題</title>,<text>一盞遙飛簾幕間。當庭拜跪豈曾看。威加小妓刑何酷。舞倩傍人禮未安。已覩三營徵玩好。兼聞數邑進羅紈。樽前且莫誇豪氣。虛費淸蘇屢十丸。</text>
<title>失題 三首</title>,<text>東望京華意惘然。夢中衣惹御爐煙。牕前日落三江外。鏡裏霜添兩鬢邊。不見漢槎今渡海。尙傳燕路舊朝天。年來萬事何須說。且爲忘憂倒玉船。又千里西來鴨水邊。此身多病怯寒天。時危且莫思浮海。任重方知若隕淵。已覺聖恩隨處處。不愁行役度年年。世間風浪看如許。持楫何人好濟川。又千里關河客未歸。北風號怒雪霏霏。殊方歲晏鄕心苦。虛幌寒多酒力微。搖落城頭催畫角。寂寥窓外對斜暉。江湖舊約慙相負。報答君恩始拂衣。</text>
<title>錄呈朴參判案下</title>,<text>鴨水西邊幾往還。獨賢行色十年間。酸寒異域添新病。憔悴衰容變舊顏。愧我不才逢世亂。問君何計濟時艱。群憂日促浮生老。莫怪隣童鬢亦斑。</text>
<title>又用前韻</title>,<text>幾日春宮可奉還。紫絛依舊煥腰間。天涯懸望空翹首。亂後偸生獨汗顏。吟病不辭關路遠。向衰偏覺世途艱。邊城寂寞年華暮。鏡裏頭鬢已作斑。又金樽綠酒動微波。痛飮良宵興若何。堪恨獨醒愁不寐。有誰呼我共看花。</text>
<title>失題 二首</title>,<text>莫歎龍灣久滯留。老兄豪氣足風流。春坊昔托忘年契。絶域今同浹月遊。君向北堂勞夢寐。人傳西塞動歌謳。相看別有傷心事。迢遞燕山入遠眸。又引咎終何咎。思歸不可歸。才高兼牧禦。治著備恩威。待客風流足。開衙簿牒稀。行看邊塞靜。還着老萊衣。</text>
<title>次人示韻</title>,<text>淺酌聊排悶。非關學酒仙。征驂淹宿雨。官路阻前川。別夢勞山外。歸心係日邊。秋風近塞起。中夜撫龍淵。原韻 景輝洞仙館阻水。留三日。錄奉使相案下。一雨成淫潦。三宵滯洞仙。溪村餘獨樹。原野混長川。駭浪虹橋上。行人鳥道邊。君看陸海險。努力戒深淵。</text>
<title>失題 二首</title>,<text>牧丹尙直中人賦。趙璧南酬十五城。不用一錢何處客。只言都尉有風情。又好事竟歸推己恕。戲言還似爲人謀。主家豪氣誠如許。倘有閑花我亦求。</text>
<title>又用前韻。呈大尹案下。二首</title>,<text>關西物色少分留。那似當時會勝流。堪愧不才膺使儐。更將何興作歡遊。燕山日落催邊鼓。鴨水波殘聽棹謳。只喜他鄕逢舊識。把杯相對展靑眸。又結戀明時未乞骸。塞西行役屬吾儕。他鄕若不逢佳客。永夜何能慰病懷。白酒尙稽來玉斝。綠鬟難見整金釵。歡情 二字缺 城南會。辛苦淹留鴨水涯。</text>
<title>失題</title>,<text>帳裏佳人話。城頭學士遊。相看也不惡。裨將亦風流。</text>
<title>次人韻</title>,<text>定知明日不如今。老去空驚歲月深。雪積更愁淹塞外。月明還欲訪山陰。不禁憂世雙垂淚。誰識傷時一片心。強倒深杯消萬慮。醉頭先覺已岑岑。</text>
<title>失題</title>,<text>雨後風聲緊。江頭暮色寒。那堪鄕思苦。聊把酒杯寬。只喜團圓會。休分老少看。紅粧優劣判。輸與幕中官。</text>
<title>失題</title>,<text>坐到中宵倒幾杯。客心搖蕩鴨江隈。可憐帳裏佳人醉。不識窓前學士來。紅袖倦憑寒榻睡。翠眉羞向小燈回。如今尙有風流興。莫道春心已盡灰。又不管龍灣酒有無。奈逢風雪滿江湖。使君新釀今應孰。須寄槽頭第一壺。</text>
<title>失題</title>,<text>十月今宵盡。三人此地留。有時傾薄酒。無賴破深愁。</text>
<title>失題</title>,<text>猶識 缺 ▣▣一年。欲將興廢問皇天。不聞當時收三捷。更有何人鎭四邊。公事秪今多未了。宦情從此亦蕭然。觀風一路關心處。亂後蒼生儘可憐。又滿塘荷葉閱秋殘。繞檻泉聲入夜寒。回首五雲多處望。與君同是舊仙官。</text>
<title>前韻</title>,<text>二十一字缺 惟有葵誠係日邊。萬事算來宜去矣。九秋殘後更悽然。風雷夜半燈明 缺。靜念平生獨自憐。又年未衰時興已殘。夜深空館怯秋寒。已將花政輸僚佐。何必勞心效上官。</text>
<title>呈遲川相公</title>,<text>千里興師與轉輸。可堪西事屬迂儒。一年不雨人將盡。五月飛霜古亦無。關塞此身催老病。廟堂何策濟艱虞。平生憂國崔丞相。且莫居閑避世途。次答關西伯 遲川一籌端合與君輸。黑髮功名唾俗儒。王事關心良獨苦。詩情觸眼未能無。臥龍早許扶皇漢。威鳳終須瑞有虞。衰病自憐筋力盡。閉門非爲謝名途。</text>
<title>次遲川懷仙詞韻</title>,<text>勞勞鞍馬道途間。悔不當年早入山。容鬢已驚秋後變。夢魂常向日邊還。時移舊事空彈指。世亂浮名獨汗顏。百感暗從中夜起。與誰同力靖西關。原韻 遲川雲海微茫落照間。眼穿何處覓蓬山。張騫槎路仍多阻。徐市樓舡久未還。易被秋風欺白鬢。難從仙竈借紅顏。年來無限傷心事。窮巷蒼苔獨掩關。</text>
<title>昭顯世子挽 乙酉戶判時</title>,<text>玉質金聲著夙成。四方延頸戴英明。十年異域由南漢。萬里歸程自北京。初意上天應悔禍。詎知前曜忍沈精。纔迎鶴駕西郊路。雨泣還隨素仗行。又出入春坊七八年。至今魂夢侍書筵。鳳城若不蒙伸救。蟻命何能獲保全。三月猥當敦匠急。一心彌感受恩偏。篋中賜帶猶依舊。每到開看涕自漣。</text>
<title>閔判書 聖徽 挽 戊子○二首</title>,<text>觀察威風肅。尙書寵擢榮。秉心彌刻苦。垂老轉剛明。白首王程遠。黃梁旅夢驚。使華西去路。惟見返丹旌。又草草郵亭話。依依客路情。一杯分去住。千里隔幽明。遇事懷前輩。當官愧後生。題詩不盡意。難制淚沾纓。</text>
<title>仁祖大王長陵挽 己丑左相時</title>,<text>天佑東方誕聖神。日升脩夜敍彝倫。三韓復入乾坤正。萬物咸霑雨露均。靑史大書傳盛德。白雲仙馭棄群臣。千官灑盡懷恩淚。且看長陵瑞氣新。又廿七年間負扆臨。聖朝仁澤入人深。艱危屢見關時運。旋轉終由協衆心。明鑑照來誰抱枉。讜言聞處卽虛襟。俄傳一日宮車晏。天意茫茫不可諶。又十載殊恩四擢陞。小臣庸陋最無能。葵誠向日雖難奪。蚊力當山奈不勝。去國正愁燕路遠。隔江還報杞天崩。歸來更未聞宣召。煕政門前哭拊膺。</text>
<title>次白軒相公韻 甲午</title>,<text>世路催身老。名山入夢探。忽驚逢衲子。如得到 一作坐 禪庵。仙去留遺跡。僧來聽細談。性師應問我。多病臥終南。</text>
<title>戲題。示兒輩。甲午李正言尙眞疏後</title>,<text>公暇聊開酒一樽。小軒新月喚梨園。高官不必無豪興。末路誰知有直言。白簡摠論當世事。黃扉偏覺此身尊。李疏有大臣體重不當與六卿燕會之語 薦賢上賞吾非望。惟願同寅報聖恩。</text>
<title>題老妓一生簡尾</title>,<text>肅寧郵館夢依依。醉裏何人入錦幃。堪笑舊遊三紀後。靑樓書信到黃扉。</text>
<title>侍者以酒熟來告。戲吟。</title>,<text>妾報樽中美酒盈。試將鳩杖作閑行。深杯好倒東窓月。便是餘生樂太平。</text>
<title>次宋參奉 德基 韻</title>,<text>一任春光自去來。病中無計共銜杯。西隣佳句居然至。罷却慵眠眼忽開。</text>
<title>寄宋參奉 子都</title>,<text>東西門對兩相依。老覺光陰速似飛。欲報聖恩猶未退。滿園新菜是當歸。</text>
<title>贈仲師</title>,<text>去國身仍病。思親鬢已明。謾勞千里夢。還愧半生名。恩重知何報。時危更可驚。高僧來話處。催我出塵情。</text>
<title>別江原監司金益煕</title>,<text>爲謝新東伯。來尋病判樞。多情永別語。得意向仙區。海闊驚層浪。山高歷畏途。城南門獨掩。閑靜不如吾。</text>
<title>次家兒應製韻</title>,<text>習習和風至。蔥蔥瑞色回。春光生御柳。香氣動寒梅。道泰三陽節。歡騰萬壽杯。小臣歌聖德。抽筆愧非才。</text>
<title>南郊亭舍。次家兒韻。</title>,<text>園林無事獨徘徊。節過淸明景物催。新葉始抽鶯欲囀。舊巢猶在燕初來。莫愁梅蕊隨風落。且看桃花冒雨開。聖代卽今多惠澤。好將香醞倒深杯。</text>
<title>次白軒賜几杖宴韻</title>,<text>在溫泉。旣承台下札。隨駕入京。又蒙勤敎。不敢終孤盛意。敬次原韻。有美三朝社稷臣。早知維嶽降生申。試看世上誰元老。能格君心是大人。鶴髮鮐文膺壽算。烏皮鳩刻帶恩綸。星騰瑞彩明南極。手捧金杯拜北宸。醉後容儀猶禮度。座中談笑自陽春。笙歌雜錯疑仙樂。賓主團圓盡席珍。要作畫圖傳久遠。首題詩句覺淸新。吾儕竊幸參斯會。他日唯應說此辰。還愧白頭經跋涉。尙遲靑眼對風神。荒蕪拙語終無用。何苦徵詞及病身。</text>
<title>蓬海君 震遠 挽 丁酉</title>,<text>幸逢昭代禮高年。二品榮封襲祖先。纔見大庭扶病拜。忽驚凶訃隔江傳。春官議祭恩彌重。諸子承家慶亦綿。白首餘生偏感舊。爲公題挽淚傾泉。</text>
<title>麟坪大君挽 戊戌</title>,<text>有美吾王弟。偏勞異域行。驅馳年正富。寒暑病還生。醫技千方盡。塵緣一夢驚。蒼黃車駕至。何恨悼亡情。又 代東平尉作忝作儀賓後。同趨禁掖時。前冬邀宴席。今日寫哀詞。世事空隨驥。佳城早協龜。雙雙蘭玉秀。聊慰聖心悲。</text>
<title>麟坪大君夫人挽 戊戌</title>,<text>王弟云亡未十旬。又題哀挽哭夫人。鸞驂上界旋歸日。龍劍重淵會合辰。家慶早徵聯白璧。世緣同盡屬靑春。生來富貴渾 缺 夢。一片丹旌漢水濱。又 代東平尉作宜家當日有徽聲。鸞誥恩封一品榮。偕老百年難遂願。未亡 二字缺 卽同塋。纔從禮席稱觴拜。忍 缺 都門執紼行。回首洛東連甲第。庭留蘭玉慰宸情。</text>
<title>孝宗大王寧陵挽 己亥</title>,<text>夙歲龍潛德已成。八年增益歷燕京。謳歌貳極膺休命。愉惋三朝盡孝誠。繼述祖宗期振作。弛張文武意經營。丘園旣見賢良起。田野爭傳賦役輕。典學自能臻罔覺。正心端是秉惟精。至仁易霽雷霆怒。偏照眞同日月明。早晩時艱當手濟。脩齊治效在躬行。千齡佇享康寧壽。萬口交騰頌祝聲。那料上天先降割。不敎東土竟昇平。宵衣每惕臨煕政。晏駕今猶閉集英。豈但燕謩貽聖嗣。共知鴻澤洽遺氓。應開盛業重恢運。更激愚臣未死情。家世累朝偏雨露。弟兄昭代忝公卿。才微分寸慙殊渥。報蔑絲毫負此生。哀抱詎堪雙淚逬。感懷還有百憂嬰。依依故殿瞻靈幄。赫赫徽稱改篆旌。禁苑忍看秋色謝。小亭曾醉賜杯傾。追思往事肝腸裂。怳侍威顏寤寐驚。盤舞勢全風水美。吉凶儀動道途淸。因山幸與諸陵近。佳氣蔥蔥繞柏城。</text>
<title>沈領相 之源 挽 二首○壬寅</title>,<text>濁世江湖一節全。盛名終振上台躔。毫端箇箇銀鉤美。庭畔䨥䨥玉樹聯。淸德尙同寒士窶。聖朝方倚大臣賢。如何此日悠然逝。厭却人間七十年。又白首同經己亥年。竝肩廊廟與周旋。心肝幾露銀臺夜。魂夢猶驚玉几前。空惹是非時議鬧。共紆終始國恩偏。艱虞溢目公先去。獨立危途淚逬泉。</text>
<title>赴燕之行到安州。兵使金體乾進宴床於舟中。平壤判官後仙 從弟采和 同參作別。口號以贈。壬寅</title>,<text>江頭離別最關情。況是他鄕弟送兄。却恨將軍無策略。未敎紅粉駐吾行。</text>
<title>獨坐嘉平館。待副使 許積 書狀。李東溟</title>,<text>豸冠御使新知樂。犀帶尙書舊好情。堪笑老翁無▦興。獨來秋日未西傾。</text>
<title>留玉河館。九月已過。有懷偶吟。</title>,<text>伴食中書老未休。白頭專對也堪羞。愁眠易覺難消夜。旅館催寒已送秋。千里夢歸丹鳳闕。九重香在黑貂裘。平生忠信吾無怍。不怕殊方暫滯留。</text>
<title>李府尹 時術 擬律奏文批下之日。賦五言四韵。軍官先來之便。書送于李正字 世長。</title>,<text>離抱書難盡。危機夢亦驚。竟聞今日喜。還覺此行榮。人豈容私力。天應感孝誠。歸時西郭外。靑眼倘相迎。</text>
<title>次南知申 龍翼 韻。贈別舍弟 萬和 湖南伯。二首○甲辰</title>,<text>詩思元因好雨催。況當離別意悠哉。可憐此老終宵話。惟問明年幾日來。幢節遠別豐沛館。夢魂應繞集靈臺。那堪去後愁千緖。且進燈前酒一杯。又騶騎盈前四牲催。丈夫行色亦雄哉。省中暫輟承宣直。湖外爭瞻使相來。何似白頭迷進退。尙留黃閣愧輿臺。極知此別無多苦。爲遣離懷強把杯。</text>
<title>李濟州 𢣐 挽</title>,<text>惜別當時意惘然。贈行唯有寂寞篇。三年官滿歸期近。一夕書來惡耗傳。丹旐遠回經駭浪。伯眉先逝會重泉。鰒魚金橘前年惠。今日題詩淚泗漣。</text>
<title>御營大將具 文治 母夫人挽</title>,<text>相門佳婦有徽聲。閨範能敎福履成。長子好遷仙府伯。少男方將御營兵。三牲未遂春來養。一夢先從病裏驚。自是通家敦誼分。却臨題挽淚沾纓。</text>
<title>李都事 承文 挽</title>,<text>別久仍傳訃。吾衰更覺悲。昔參聞喜宴。今賦弔亡詩。往事垂三紀。餘休在四兒。墓題官五品。窮達理難知。</text>
<title>豐寧夫人挽</title>,<text>一品夫人貴。三從婦德貞。訓垂機織斷。榮動板輿行。寶樹摧何遽。瑤池夢已驚。有孫能盡禮。雙劍會佳城。</text>
<title>李判書 時發 夫人挽</title>,<text>禮本承家訓。賢宜配鉅卿。鳳毛聯瑞世。鸞影獨傷情。壽福終無憾。存亡儘有榮。祖程車馬盛。丹旐向佳城。</text>
<title>申淸州 洬 挽</title>,<text>少小相知到白頭。老來偏憶舊交遊。升沈有命君猶屈。糠粃居前我自羞。那料蟻柯驚片夢。却終貂玉曲雄州。迢迢上黨城邊路。遙想丹旌向故丘。</text>
<title>李府尹 敏樹 挽</title>,<text>曾作湖西上下官。又經同苦憶龍灣。支離政府慙吾病。擺脫名途羨子閑。三顆明珠留掌裏。七旬殘夢謝人間。門庭寂寞親朋散。感舊那堪涕淚潸。</text>
<title>李玄風 穫 挽</title>,<text>醇謹由天賦。詩書是世傳。如何垂逸翮。惟得享稀年。小縣才難展。他鄕病未痊。後生今白首。題挽淚傾泉。</text>
<title>金領敦寧夫人挽</title>,<text>殄瘁詩傳未半年。可堪重賦弔亡篇。鸞隨雲外同眞界。龍會江心卽舊緣。福履竟全琴瑟樂。相門今有子孫賢。芳隣厚誼歸陳跡。百感興來涕自漣。</text>
<title>失題挽 二首</title>,<text>靖社仍寧國。將軍再策功。春秋踰八袠。名位到三公。東閤賓初散。南柯夢已空。塡街舊部曲。奔走哭聲中。又夙許襟期合。常蒙眷厚私。華筵促膝夜。黃閣比肩時。在耳悲涼語。傷心殄瘁詩。有孫應善繼。聊拭淚雙垂。</text>
<title>李竹泉 德泂 挽</title>,<text>先朝耆舊幾人存。南極星輝又報昏。欲識世間專五福。試看身上備三尊。宸章昔已褒忠節。史筆應新記法言。得御後生今髮白。不堪垂淚過西門。</text>
<title>姜府尹 大遂 挽 二首</title>,<text>北學當時負盛名。早年金榜壓群雄。能全素節經昏亂。終步靑雲荷聖明。丹旐遽題官二品。綵衣誰奉養三牲。傷心行路皆垂淚。忍聽高堂有哭聲。又奬許曾從應試年。詎知糠粃已居前。銀臺官興君先盡。黃閣榮名我久專。方說兩鄕離思苦。忽驚千里訃音傳。平生厚義尋何處。餘慶須看後嗣賢。</text>
<title>鄭判書 世規 挽</title>,<text>超擢元因聖祖知。郡符俄轉按藩維。丹衷直向山城日。素履猶全冢宰時。中夜老星還晦彩。後生孤露更添悲。同宗睦義尋何處。惟見餘休在兩兒。</text>
<title>全昌君柳 廷亮 挽</title>,<text>受知宣廟作儀賓。閱盡危機謫海濱。令望竟全尊貴地。寵光增耀聖明辰。堂開閑素宜多福。庭列曾玄摠幾人。行樂未窮槐夢罷。謾敎親舊淚霑巾。</text>
<title>徐承旨 祥履 挽</title>,<text>千里南州久別離。去年纔喜返京師。未開靑眼重逢話。先報黃梁一夢悲。鳳沼幾曾霑雨露。鴒原無復樂塤篪。舊時親友今誰在。白首題詞淚自垂。</text>
<title>淸寧君韓 德及 挽</title>,<text>八袠高年二品官。更全琴瑟一家歡。專城遺愛稱岐麥。滿室餘休驗茁蘭。天上老星光忽閟。夢中塵世興初闌。先君執友今誰在。哭送城南淚不乾。</text>
<title>柳利川 景紹 挽 二首</title>,<text>童稚當年似老成。泮中名譽壓群英。那知脚下靑雲阻。惟見腰間紫綬榮。七十倏歸浮世夢。一詩難盡故人情。誰能更賞峨洋曲。念到存亡淚自橫。又五紀交遊雪滿顚。向來糠粃愧居前。升沈有命人何力。醫藥無良病未痊。身後餘休留玉樹。卷中遺墨覩銀鉤。卽今故舊皆重壤。又寫哀詞倍愴然。</text>
<title>朴公州 炳 挽 二首</title>,<text>早讓勳臣策。終爲刺史榮。樂存長枕臥。光幷老星明。聯璧休應遠。炊粱夢已驚。追思舊同里。哀淚自霑纓。又昔我觀風日。當君典郡時。纔經兵火地。猶趁簿書期。淸簡民皆服。剛明吏不欺。秪今湖右路。遺澤在豐碑。</text>
<title>失題挽</title>,<text>國舅云亡十八年。府夫人又棄塵緣。同塋爲卜牛岡吉。異渥仍霑馬鬣遷。將見駟門徵後慶。好敎龍劍會重淵。追思修契當時事。白首題詩更愴然。</text>
<title>失題挽 三首</title>,<text>一代文章伯。三朝社稷臣。時何當患難。業未盡經綸。綽綽閑中趣。溫溫座上春。宵來太史葵。南極老星淪。又人擬蓍龜日。恩加幾杖時。畫圖傳盛事。歌詠播新詞。合巹年重返。炊粱夢已悲。高門容駟慶。應復屬孫兒。又我昔登龍榜。公先在鳳池。相隨紆聖眷。終幷入台司。存沒今如許。安危更倚誰。沈疴孤執紼。惟有淚漣洏。</text>
<title>失題挽 二首</title>,<text>詩禮家聲遠。經綸衆望歸。向人輸悃愊。臨事謝關機。使節纔銜命。台星忽掩輝。餘休看驥子。猶復淚霑衣。又我畢三年制。君回萬里行。相憂同疾病。那料隔幽明。銓席懷陳迹。巖廊屬後生。時危誰共濟。題挽獨傷情。</text>
<title>崔遲川 鳴吉 挽 二首</title>,<text>再安宗社紀元功。屢秉銓衡見至公。黃閣尙在寒士樣。赤心能振大臣風。名途不足論榮辱。聖鑑惟應照始終。萬事已輸棺蓋日。向來憂國盡成空。又欲題哀輓淚潸然。相許知心二十年。義著獨當生死際。智明先見亂離中。孤忠未了經綸展。大廈還驚柱石顚。癡掾秪今頭已白。感懷惟有唱酬篇。</text>
<title>吳都事 以奎 挽</title>,<text>吾兄門閥最多輝。蟾桂年年擢幷枝。嶺海纔看參佐幕。玉樓還報已成詩。春深故苑丹旌返。日薄帷堂夜哭悲。江漢病憂孤絮酒。不堪懷曩倍凄其。</text>
<title>申參判 翊全 挽</title>,<text>少日趨庭學禮詩。亞卿榮宦際明時。身名自保憂疑地。恭謹終爲福祿基。駒隙忽踰知命歲。駟門今屬克家兒。瀛奎墨跡猶如昨。哀淚空隨字字垂。曾題瀛奎律髓一秩故末句及之</text>
<title>李副學 端相 挽 己酉</title>,<text>白玉天姿美。靑雲步武平。一時專雅望。三代盛文名。自懼騰揚早。能將去就輕。簞瓢還有樂。簪笏已無情。心結鴒原慟。身辭鳳沼榮。不緣偏寵渥。那復入京城。太瘦年非老。添傷病已嬰。沈綿仍北牖。遷擢又西淸。內藥分珍貴。殊恩荷聖明。蘭芽猶未長。槐夢遽先驚。訃聞傳遺疏。人亡見至誠。公私俱痛惜。題挽淚沾纓。</text>
<title>次南知申 龍翼 壽席韻 庚戌</title>,<text>三三從古說佳辰。何況團欒醉興新。試看台星光疊疊。世人徒事設華茵。</text>
<title>朴久堂 長遠 挽 辛亥○二首</title>,<text>一生忠孝事君親。烏哺詩成感聖神。公道尙稱前冢宰。故都重奉大夫人。三牲備處纔諧願。六甲周時遽返眞。留得倚門無限慟。綵衣誰舞北堂春。又相知三十五年來。悃愊常隨笑語開。望重漢庭頻曳履。衆期殷鼎試調梅。草心不盡春暉報。槐夢先從病枕催。共說四男休慶遠。老夫何事獨餘哀。</text>
<title>李判書 顯英 挽</title>,<text>人道精金百鍊剛。更知餘事是文章。霜臺秉直朝綱肅。氷盤掄才善類揚。晩計縱思休爵祿。衆心猶待到巖廊。稀年一夢應無憾。兒作天曹左侍郞。又塞上羈愁苦未裁。好懷惟向大人開。不緣聖德殊邦動。那使諸臣故國回。共着歸鞭催馹騎。却來中路隔重泉。官縻夙夜身無暇。孤負靈筵奠一杯。</text>
<title>尹參判 墀 挽</title>,<text>名揚妙歲靑雲路。望重明時黑頭卿。誰料行年未半百。忽驚華蓋返三淸。霜凋荊萼芳隨盡。春晩蘭芽嫩始榮。泉下有知應不瞑。在堂親老若爲情。又結髮試場曾戰藝。立身名路是知音。玉堂摠府詩猶在。諫院銓曹契益深。朝露倏睎仁不驗。老天無語理難諶。交游伯仲俱黃壤。淚爲公私自滿襟。</text>
<title>許利川 僩 挽</title>,<text>蓮榜登來宦路通。好將淸白紹家風。治民五邑持威重。對敵孤城騁辯雄。貂玉新榮三品峻。蟻柯殘夢七旬空。應知餘慶流無盡。試看庭前寶樹枝。又憶曾催赴鳳凰城。深荷殷勤慮死生。那料病臣回故國。蘧驚凶音到中程。年忘老少嘗知己。哭爲公私更失聲。唯使後人敦世好。兩家終不負幽明。</text>
<title>金知事 湜 挽</title>,<text>天賦溫良性。名揚侍從臣。艱危忠膽大。超擢聖 缺 新。晩節人俱仰。淸標貴亦貧。後生迷所式。二字缺 老星淪。又昔我巡南紀。當公退故園。詎能澄一語。唯幸拜三尊。入室薰餘馥。開襟佩格言。俄驚風拔木。誰 缺 薄夫敦。</text>
<title>南慶山 錫 挽</title>,<text>醇謹由天賦。淸貧是世傳。數奇終小縣。仁驗近稀年。春草方勞夢。黃梁遽罷眠。定知餘慶遠。蘭玉滿庭前。又昔我觀風日。當公佩綬時。慣聞民有譽。仍覩政無疵。恨在蒼黃別。書傳繾綣辭。俄驚凶訃至。垂淚寫哀詞。</text>
<title>崔淸安 後定 挽</title>,<text>身是名家子。才非小縣官。趨庭嫌路遠。治邑驗民安。惡耗今朝至。情書去月看。爲緣敦世好。難禁涕汎瀾。</text>
<title>尹判書 暉 夫人挽</title>,<text>配德恩封煥。宜家婦道全。平生琴瑟樂。滿眼子孫賢。不替齊眉敬。還逢合巹年。人間諸福備。何恨返重泉。</text>
<title>張新豐遷葬挽</title>,<text>昔我承流日。當公枕塊年。那堪聞訃遠。空負受知偏。宿草猶含恨。新阡又見遷。平生戀德意。難盡寂寥篇。</text>
<title>徐政丞挽</title>,<text>晩節猶能獨敢言。歷揚烏府與薇垣。纔看八座家聲繼。旋仰三公德望尊。朝著正依喬嶽鎭。夜來還報老星昏。從知一昉非爲少。餘慶千秋在相門。</text>
<title>洪同知 霙 挽</title>,<text>孝友傳家令譽存。向來容駟驗高門。同時金玉聯兄弟。滿室芝蘭見子孫。俄驚六旬催大夢。却思三月共淸樽。如公享福猶難得。欲寫哀詞拭淚痕。</text>
<title>金參判 光炫 挽</title>,<text>歷遍靑雲振盛名。好將忠直繼家聲。誰知聖代三司長。還作炎荒五馬行。千里病懷應有恨。十年榮宦已無情。俄驚一夕傳凶訃。慟爲公私淚滿纓。</text>
<title>無題挽</title>,<text>幾年身世滯窮貧。晩際明時荷擢掄。才試米鹽名益振。性同薑桂老彌新。腰橫紫綬官三品。夢罷黃粱壽六旬。何處更從尋睦義。一杯來哭淚霑巾。</text>
<title>具監司 鳳瑞 挽 甲申</title>,<text>藉甚名華侍從臣。轉看佳政在治民。南藩剖決曾游刃。西塞賢勞不顧身。天下事機皆揣度。病中文字更精神。如何未濟艱危日。抛盡經營返素輴。又少小相知意不輕。可堪今日隔幽明。一時幷把銓衡筆。半歲同隨儐接行。鳥嶺路岐新舊節。鴨江沙岸去留情。追思陳跡渾如昨。欲寫哀詞淚自傾。</text>
<title>金大憲 德諴 大人挽</title>,<text>秉禮徽聲早。宜家婦德全。老猶眉擧案。貧亦手埋錢。八袠膺休遠。雙珠舞綵聯。延津龍劍合。何恨捨塵緣。</text>
<title>李留守 景憲 李判書 景曾 大夫人挽</title>,<text>積慶由賢相。家兒列巨卿。遐齡臨百歲。榮養備三牲。膝下曾玄盛。人間福德幷。終看龍劍會。歸去卽同塋。</text>
<title>尹判書 義立 挽</title>,<text>曾是先朝玉署臣。好將淸德繼前人。邦畿左竹時逢否。關塞甘棠頌在民。方覩暮年卿月煥。忽驚中夜壽星淪。艱危耆舊云盡亡。淚爲公私自滿巾。</text>
<title>趙判書 翼 大人趙僉知挽</title>,<text>德厚爲基福祿全。晩來恩渥煥貂蟬。尙書榮養人間貴。大耋高年地上仙。爭奈老星淪瑞彩。却從今日卜新阡。諸孫盡是當時秀。應復千秋積慶綿。</text>
<title>南僉知 啓夏 挽</title>,<text>佩竹曾留去後思。老來村野好棲遲。年踰八袠膺諸福。養備三牲看兩兒。貂玉晩輝雲路峻。蟻柯殘夢世緣 一字缺。人間萬事渾無憾。寫出哀詞不足悲。</text>
<title>無題挽</title>,<text>幾曾岐麥動歌聲。晩帶黃金宦已榮。老後更憐天祿美。人間還有地仙行。西湖書信來非久。南極星輝晦不明。隔水病吟孤執紼。可堪題挽獨傷情。</text>
<title>南安城 溟翼 挽</title>,<text>耿介平生繞俗姿。晩來高折桂花枝。郞潛步礙靑雲日。親老榮紆紫綬時。庭茁蘭叢知有慶。病纏欒棘奈難醫。沈疴未遂鷄綿奠。題寄哀詞 一字缺 自垂。</text>
<title>黃兵使大人黃靑陽挽</title>,<text>跡阻龍門是數奇。麥岐歌處口爲碑。閑情好遂懸車日。榮養還膺列鼎時。老境貂金霑異渥。聖朝麟閣畫佳兒。人間萬事優優足。星隕天南也不悲。</text>
<title>郭司藝 龍伯 挽</title>,<text>十年相識義彌敦。未見機權世態存。四品功名元是屈。一時榮辱不須論。塵緣寂寞輸殘夢。旅櫬悲涼返故園。猶有佳兒能盡禮。佇將餘慶驗高門。</text>
<title>林生員 蓂 挽</title>,<text>早事詩書坐數奇。晩來窮病奈相隨。田園尙有逍遙興。鄕黨咸推耿介姿。離恨可堪三歲久。訃音還報六旬時。門楣榮慶看如許。聊慰情親不盡悲。</text>
<title>成永平 信耇 挽</title>,<text>名題蓮榜少年時。跡阻龍門奈數奇。五品官班元見屈。六旬風燭更堪悲。庭前慶驗蘭三茁。峽裏歌傳麥兩岐。臥病經春孤執紼。不禁衰 一字缺 淚漣洏。</text>
<title>姜康津 瑜 母夫人挽</title>,<text>截髮嘗留客。埋錢不恨貧。家兒賢太守。恩誥淑夫人。延劍終雙合。天齡已七旬。升堂違宿計。題挽淚沾巾。</text>
<title>許秀才 稹 挽</title>,<text>春來離恨尙依依。一疾胡然竟未醫。生若有爲終止此。善猶無驗奈何斯。鴒原至慟由天顯。馬鬣新封得地宜。歸拜大人應問我。白頭多病謾憂時。</text>
<title>閔楊根挽</title>,<text>訓自趨庭得。名因佩綬揚。高堂方舞綵。殘夢遽炊粱。四品官雖屈。雙珠慶必長。通家情分厚。題挽倍悲傷。</text>
<title>題扇送 禮卿 赴原州</title>,<text>吾家忠孝世相承。庭訓聞時早服膺。雲翅暫垂寧悻悻。宦途彌驗且兢兢。身經草土仍多病。民値飢荒最可矜。留意敎坊非急務。讀書鈴閣且挑燈。又此別還堪慰我情。一州榮奉板輿行。謳歌尙憶甘棠化。父老曾知寶樹名。須試米鹽閑吏事。更將氷蘗襲家聲。秋來公暇詩應就。倘寄郵筒到病兄。</text>
<title>奉別全昌君台丈 丙戌○九月</title>,<text>官路三千外。親年八十高。不緣專對重。寧有遠行勞。秋色飛黃葉。離懷付白醪。無金輕越橐。歸荷聖朝褒。</text>
<title>送別李士深 丁亥十二月</title>,<text>病中離恨最關情。爲贈何言送此行。民不免飢寧實惠。政徒干譽卽虛名。時危宴樂應無興。路驗馳驅莫自輕。仍向白頭通判戒。怕煩傳語未分明。</text>
<title>尹判書挽</title>,<text>早歲靑雲振盛名。相門兄弟幷公卿。何嫌世路經顚躓。終見朝廷仗老成。借筯籌時常進席。扣盆歌處卽同塋。傷心耆舊今餘幾。無復尙書曳履聲。又年來同席備邊司。自幸寮中最遇知。意合一言忘老少。分深三世去毛皮。憑公欲濟艱虞日。使我先題殄瘁詩。堆案簿書誰斷了。座間空憶舊風儀。</text>
<title>申平城挽</title>,<text>位極人臣貴。功高竹帛輝。猶魚有水樂。如虎在山威。家督能承烈。天齡亦抵稀。時危棺好蓋。何必淚沾衣。又東閤開懷日。西邊慮事時。不緣蒙指導。那得脫憂危。隔月離違恨。驚心殄瘁詩。北人猶佩德。聞訃涕漣洏。</text>
<title>無題挽 庚辰</title>,<text>一德能兼壽福全。共欽慈訓在三遷。佳兒幷展靑雲步。榮養仍看紫綬聯。劍墜延津龍合日。客來江夏鶴飛年。如今已負升堂約。欲寫哀詞倍愴然。</text>
<title>申平城夫人挽</title>,<text>相國云亡已六春。可堪今又哭夫人。舊時賓客偏多感。寫出哀詞淚滿巾。七旬加六享高年。兒帶黃金福祿全。更有諸孫餘慶遠。也應無憾謝塵緣。</text>
<title>無題挽</title>,<text>名題蓮榜少年時。點額如何變化遲。曾聽麥岐歌郡境。正看荊萼耀門楣。升沈有命才難展。脩短無常理莫知。來哭舊堂春寂寞。滿庭花木摠堪悲。</text>
<title>無題挽</title>,<text>觸處推誠感動人。盡忠於國孝於親。烏臺議正風霜肅。鳳沼班高雨露新。玉節遠宣南服化。綵衣歸奉北堂春。他鄕一夕傳凶訃。淚爲公私自滿巾。又早從芹泮已知心。釋褐還同入翰林。聯步一時名路顯。淡交三紀故情深。人生草草今先逝。天道茫茫不可諶。流水高山誰更賞。老來難鼓伯牙琴。</text>
<title>沈監司 潤甫 挽 丙戌五月</title>,<text>歷踐三司後。澄淸四路時。人推公輔器。身荷聖明知。盡瘁何曾憚。沈疴竟莫醫。故山松柏茂。餘慶在佳兒。又淡水交情久。靑雲步武聯。鑾坡同直宿。玉節替巡宣。往事驚西塞。離懷阻北邊。居然凶訃至。令我淚如泉。又昔到新安館。相隨伯仲歡。各將王事會。猶得旅愁寬。霽月吟俱翫。秋色醉共看。秪今渾似昨。追憶鼻先酸。</text>
<title>鷄林府院君夫人挽</title>,<text>貞敬恩封稱令儀。八旬遐福德爲基。人間萬事渾無憾。劍合延津也不悲。又小男當代大將軍。事業應同府院君。我是陶家舊賓客。鋪張還愧不能文。</text>
<title>卞參判 三近 挽</title>,<text>雅望由槐院。民謠在麥岐。年高稀壽日。官到亞卿時。西路行纔返。南柯夢忽悲。賓軒今寂寞。餘慶屬蛉兒。又世分元非淺。隣居轉覺親。黃花庭院好。靑眼笑談頻。奄忽人何去。追隨跡已陳。門前來往路。懷舊淚霑巾。</text>
<title>漢原府院君挽</title>,<text>國舅云亡擧國驚。況曾脩稧共題名。停杯歷歷稱先分。枉駕時時問後生。陳跡已輸催一夢。世緣都擺返三淸。蘭荓棣萼人爭覩。聊慰賓朋不盡情。</text>
<title>許秀才 獲 挽</title>,<text>善家餘慶亦難知。君病如何又未醫。白首更揮懷舊淚。七年三度寫哀詞。又三十光陰一夢悲。世間無復樂塤篪。春山寂寞封新塚。傍母啼呼有兩兒。</text>
<title>金判書 世濂 挽</title>,<text>白玉看無玷。靑雲望已高。一時推翰墨。三路擁節旄。壽止知天命。官纔判地曹。峨洋誰復賞。唯有淚沾袍。</text>
<title>李統制 顯達 挽</title>,<text>少時豪氣壓群英。運値風雲宦已榮。曾鎭北門留惠澤。更臨南海振威名。草心未竟三春報。槐國先催一夢驚。尙憶關西同濟事。白首題挽淚沾纓。</text>
<title>李司諫 道長 挽</title>,<text>風雪山城記事時。出人才調聖明知。經年嶺外沈疴久。絶跡朝端舊翼遲。那料萱堂春日暮。遽驚粱夢世緣遺。周旋同席猶如昨。哭向南天寄挽詞。</text>
<title>盧益山 弘器 挽</title>,<text>甲子同年二百人。與君兄弟最相親。升沈有命難容力。存歿關情幾愴神。紫綬晩投南郡日。綵衣歸奉北堂辰。如何未展靑雲步。去作空山一聚塵。</text>
<title>無題挽</title>,<text>傳家舊業是文章。閱盡憂危鬢已霜。淸白政聲曾左竹。詠歌民愛又甘棠。那堪世路人情薄。旋覺郵旅 ▣ 夢忙。無復後生聞謦欬。欲題哀挽淚盈眶。</text>
<title>李右相 行遠 挽</title>,<text>一時爭覩好風儀。歷偏靑雲步步奇。名譽早從家世顯。擢遷偏荷聖明知。半年黃閣經綸責。千里丹旌道路悲。門館寂寞朋輩散。慶留如玉兩佳兒。又纔見天文動使星。忽傳台宿隕邊城。相知四世情非淺。同苦三江夢亦驚。前席幾年聯進退。異鄕今日隔幽明。傷心儕友多凋喪。又寫哀詞淚滿纓。</text>
<title>延川君夫人挽</title>,<text>早著宜家詠。咸稱內助賢。無違主中饋。偕老到稀年。恩誥貞封煥。徽聲婦德全。居然仙夢返。抛盡世間緣。</text>
<title>沈僉正 闥 挽</title>,<text>七十之年四品官。世間如此亦云難。仁聲夙自銅章著。榮養方從寶樹看。老去閑情琴調古。醉來豪興酒杯寬。山齋寂寞親朋散。爭奈黃粱一夢闌。又交游四世又同隣。每到樽前意轉親。專壑風煙眞脫俗。滿庭花木好藏春。那知疾病相憂日。便是幽明永隔辰。童稚秪今頭已白。爲題哀挽淚沾巾。</text>
<title>成翊衛 汝撥 挽</title>,<text>彼此音書久不傳。忽聞凶訃淚潛然。通家義分思先世。治邑名聲憶昔年。十畝閑居消宦念。八旬殘夢謝塵緣。含情未遂靈筵哭。遙寄哀詞錦水邊。</text>
<title>黃兵使 溭 挽</title>,<text>投筆男兒志。橫金節度榮。病深勞國事。名重襲家聲。正覩門楣煥。俄嗟旅夢驚。秋風漢水上。那忍送丹旌。</text>
<title>止菴李參 行進 挽</title>,<text>雲路騰揚負盛名。晩來金帶貳銓衡。年衰尙有精神旺。意泰曾無寵辱驚。纔見秪書憂疾病。詎知傳訃隔幽明。從游四世情偏重。執紼東門哭失聲。又灑落胸襟絶點塵。醉來吟詠轉淸新。芝蘭晩茁休應遠。甔石常空貴亦貧。却把世情輸冷笑。但將愉色奉慈親。如何仁不膺遐壽。終使稀年欠一春。又髫齔相知鬢已華。忽聞君逝淚橫斜。復萌鄙吝思黃憲。誰聽峨洋識伯牙。高唱更無歌白雪。暮途還恨 缺 靑霞。重泉倘見玄溪友。須報蒙兒贅我家。</text>
<title>沈政丞 ▣▣ 挽</title>,<text>五路澄淸鬢尙玄。轉來民說度支賢。江湘欲遂閑情日。事業終歸上相年。方賀天齡垂大耋。遽驚風範隔重泉。時危耆德云亡盡。慟爲朝家覺涕漣。又昭代卿班忝驟陞。相公推奬到無能。叨恩未敢稱知己。承誨惟思勉服膺。元老典刑今已遠。廟堂籌策更誰憑。西川春色羊曇淚。醉後悲懷自不勝。</text>
<title>送洪元老赴安東</title>,<text>鳳沼暫辭承旨直。鹿轓還作使君臨。南歸縱遂專城養。北望應縣戀闕心。千里別懷空對月。一州治效在鳴琴。繁華物色知如昨。樓上何人記翰林。</text>
<title>尹直長挽</title>,<text>少時才調壓群英。選入芹宮振姓名。半世簞瓢猶自泰。晩年簪笏不爲榮。數奇未遂龍門躍。運去先催蟻夢驚。看取白眉雲路遠。永將餘慶播徽聲。</text>
<title>送姜公獻赴全羅都事</title>,<text>病裏閑愁苦未刪。況兼離恨若爲寬。那知北闕含香從。轉作南藩佐幕官。莫歎靑衫歸嶺外。佇承丹綍返朝端。今行定遇金君粹。雪後梅花把酒看。</text>
<title>柳判官挽</title>,<text>早年投筆好男兒。共惜雲程展步遲。烏府晩爲監察日。龍灣轉作判官時。壽逾半百雖非夭。堂有雙親最可悲。一閉佳城春寂寂。弟兄無復樂塤箎。</text>
<title>奉贈任靈光</title>,<text>我忝薇垣日。君居柏府時。幾聯趨北闕。今送向南陲。置散優閑況。分憂荷眷知。空將去留意。輸與寂寥詩。</text>
<title>次全德久示韻</title>,<text>此心安處卽優遊。何必三山與十洲。猶有夢飛天北極。不嫌身在海西頭。薄醪詎使君成醉。秀句能令我滌愁。莫競世間名利事。未聞風浪覆虛舟。元韻十二層城憶舊遊。中年魚雁渺滄洲。蹉跎郡縣君黃綬。荏苒光陰我白頭。邂逅偶成詩酒會。留連仍破別離愁。丁寧說與津邊吏。靑眼開時莫解舟。</text>
<title>縣齋與子都相呼韻</title>,<text>春來何事謾勞勞。手把靑銅歎二毛。寵渥正霑新郡紱。御香猶在舊宮袍。一雙鳧舃雲間阻。九級龍墀夢裏高。堪愧不才還竊廩。卽今朝著盡英豪。又非是紛紛亦已勞。覓疵誰復好吹毛。我來今日紆黃綬。君到何時着綠袍。展步必期雲路遠。折花休怯月宮高。丹墀獨對魁金榜。壓盡詞林一世豪。</text>
<title>四月之初。放遣箕兒。泣辭出門。令人悵然。此白香山所謂病與樂天相伴住。春隨樊子一時歸者也。仍用白句。爲首尾體二律。</title>,<text>春隨樊子一時歸。雨後林花已盡飛。愁恨自能添寂寞。醉飮奚獨惜芳菲。卽今離別情非淺。從古歡娛事易違。斜日海門西去路。春隨樊子一時歸。又春隨樊子一時歸。抱病空齋猶掩屝。風散落花紅片片。煙籠垂柳綠依依。山雲謾惱今宵夢。簷月猶窺昨夜幃。窓外杜鵑如訴怨。春隨樊子一時歸。次囿兄韻春隨樊子一時歸。簾幕空留燕子飛。主客風流無勝負。鴛鴦衾枕歇芳菲。東君邁邁情何薄。神女匆匆夢已違。莫向江南各悵望。春隨樊子一時歸。士謙春隨樊子一時歸。閤欲開時還倚屝。好事任他臺柳折。生涯欲向社蓮依。看君已却鴛鴦枕。愧我猶思翡翠幃。物去物來皆順應。春隨樊子一時歸。士謙蓬萊公有春娘。全義人得柳枝。相携宕蕩者有年所矣。一朝柳捨李。鄭棄春。捨與棄相遠。而離恨無厚薄。豈非可笑事耶。居無何。不佞携書入山。偶過蓬萊公縣齋。得卷中詩。和以示之。如使後之評人物者見之。謂蓬萊公如何。而謂全義人如何耶。固以自警。以竢朝暮遇者云。</text>
<title>偶題</title>,<text>香山底事先開閤。彭澤還慙久折腰。抱別正當時節好。憶歸爭奈道途遙。書因訴怨翩翩至。魂爲傷離黯黯銷。今夜月明何處宿。想應行渡祖江潮。</text>
<title>舟中次子都韻</title>,<text>縣齋多暇一登舟。待得西風晩遡流。經歲此身縈吏事。自慙今日對沙鷗。又不遣絃歌共上舟。扣舷吟苦負風流。年來但覺機心絶。暮泊沙洲好鴨鷗。</text>
<title>歸路次子都韻</title>,<text>扁舟隨興獨歸來。醉後愁眉得暫開。且倚篷窓看月出。却嫌乘汐櫓聲催。</text>
<title>舟中示子都</title>,<text>病裏愁懷久未開。況添離恨可能裁。乘風穩過楊花渡。候月仍斟竹葉杯。靑雀舫隨漁火泊。白鷗聲逐晩潮廻。江山物色應無改。須載笙歌爲復來。</text>
<title>又用前韻酬子都</title>,<text>片帆江海一樽開。洒落高懷不自裁。酒盡且將沽遠店。興酣何惜倒深杯。風吹細浪移舟去。人帶斜陽捲網廻。堪笑折腰成底事。不如投紱賦歸來。</text>
<title>醉次子都韻</title>,<text>潮落長洲露白沙。水村殘照聽漁歌。芳草綠陰春盡後。夾江猶有野棠花。</text>
<title>問士謙寓寺</title>,<text>入山經夜思何如。想得淸朝讀古書。揮手莫言爭腐鼠。折腰猶愧佩銅魚。那堪俗客偏添惱。賴有新詩獨起予。擬向石泉菴裏話。洞門明日具籃輿。</text>
<title>又次士謙和示</title>,<text>是是非非任自如。指南猶有聖賢書。秋科佇遂通金馬。曉讀還宜趁木魚。世路不堪常側足。俗人安得盡知予。鴻恩暫許專城養。豈坐狂言及乘輿。次韻非君知我病相如。秋露何能隨簡書。獨向陳篇憐一蠹。敢彈長鋏恨無魚。從他俗客鬧如市。來伴高僧閑似予。醉臥沙門多感慨。忍思山外度金輿。士謙再次客中眠食問何如。展讀淸詩勝讀書。君作鳳鳴爭覩鳳。我知魚樂實非魚。鼓琴始覺成兼毀。隱几還忘爾與予。聞道蒼頭備鞍馬。已令白足理藍輿。士謙</text>
<title>公暇上石泉菴又示謙兄</title>,<text>歎君才調世無如。醉裏閑吟信手書。隨筆淸詞驚起鳳。佩符瑕政愧懸魚。簞瓢不改唯顏子。朽木難雕是宰予。堪笑半年淹下邑。夢魂猶自侍鑾輿。</text>
<title>戀中得士謙書</title>,<text>年來從事不相如。君對經書我簿書。別恨正催回五馬。信音還喜覩雙魚。騰天謗議偏歸子。得地安閑孰侮予。日午鈴軒衙罷後。樹陰垂路護肩輿。</text>
<title>舟中憶士謙</title>,<text>醉別沙門最黯然。獨來愁倚待潮船。竹符我愧爲塵吏。蘭若君耽謝俗緣。榮辱摠堪驚白髮。是非還自任蒼天。平生箕斗將何用。唯怕虛名世上傳。又今朝離思兩依然。君在山房我海船。春子尙輸新誓約。碧公寧絶舊因緣。璧歸趙竟欺秦國。素反閨應笑樂天。夢裏行雲元不定。去來休向俗人傳。次河東一酗謗譁然。入手還忙倒玉船。醉裏洽如春夢裏。世緣先斷舊芳緣。百年傲骨容無地。浩劫浮屠別有天。幸賴使君風味足。短筒佳句數相傳。士謙</text>
<title>次</title>,<text>千層浪上亦恬然。風去風來不繫船。持橐金鑾還古迹。佩符鈴閣是前緣。狂言自識遭三黜。惠政誰歌有二天。堪笑轉喉隨處謗。任他多口競喧傳。</text>
<title>送舍弟從士謙棲山寺</title>,<text>嘉汝耽經傳。嗟吾惱米鹽。才隨年正富。愁與病相兼。匹馬歸山路。斜陽下小簷。仍聞僧舍陋。何事在閭閻。</text>
<title>自誇</title>,<text>濱海通津縣。捕魚又煮鹽。一爲猶自足。二況可能兼。飽喫憑欹枕。閑眠臥短簷。親朋知幾許。貧老滯窮閻。</text>
<title>山寺訪士謙。次東岳贈僧韻。</title>,<text>逢春恨不賞黃梅。趁夏猶能坐綠槐。爲討禪房聯榻話。却乘殘照佩壺來。抛除太守盈床牒。踏破山僧滿逕苔。共吐淸懷成一醉。玉氷寒露絶纖埃。</text>
<title>又次魚字韻。示士謙。</title>,<text>相對襟懷玉不如。滿腔唯有古人書。論思且學朝陽鳳。際會須同大壑魚。晩節靑雲應屬子。早年黃綬倘來予。他時共上丹霄去。致澤方知是得輿。</text>
<title>追次東岳前日贈詩</title>,<text>萬甲胸中萬卷書。久知才智不全迂。行藏無計唯君子。富貴難淫是丈夫。玉節按臨曾受玦。錦囊收貯幾連珠。北門鎖鑰歸豪俊。須仗王靈奠一隅。又詩律傳詞苑。聲名擅士林。通家三世義。開酒萬重心。齊客徒工瑟。鍾期獨賞琴。觀風與製錦。同荷聖恩深。</text>
<title>山僧天悟來贈小詩。以鳴光庭三字爲韻。分韻爲三絶句。書以示之。</title>,<text>臥聽山鳥隔窓鳴。終日昏昏未解酲。寂寞縣齋人散後。夢驚雲衲扣門聲。又吾年三十佩銅章。百里專城荷寵光。鈴閣近來無別事。每乘公暇向山房。又回首人間眼孰靑。遣懷聊借酒盈甁。幽軒靜對高僧話。槐柳濃陰掩小庭。</text>
<title>謾題</title>,<text>一官逾年滯海涯。寂寥門館少經過。回頭塵世無佳客。合眼風櫺有睡魔。別後閑愁輸短句。醉中遐思入長歌。訏謨自是公卿事。何苦愚生鬢亦皤。</text>
<title>次士謙韻</title>,<text>幸逢明主擬調梅。不向淸時歎觸槐。須使望之經吏事。莫催元亮賦歸來。淹留海邑縈黃綬。夢想漁磯長碧苔。終始聖恩酬未得。若爲治縣補涓埃。次東谷韻。謝使君枉沙門。鄭李何如蘇與梅。蓬麻自幸倚三槐。不緣下榻披襟坐。安得携書傍海來。車蓋有時臨野刹。桁楊盡日臥庭苔。淹留旣飽君侯德。愁向京華入暮埃。士謙</text>
<title>又次</title>,<text>夏槐安得幷寒梅。爭道寒梅勝夏槐。素萼最宜高客玩。翠陰猶有俗人來。香飄皎皎杯邊月。根老蒼蒼雨後苔。何處炎天街上草。一時憔悴委風埃。次東谷韻。謝使君枉沙門。暗香消盡玉堂梅。綠葉初陰政府槐。視草暫辭靑鎖直。罷衙時向梵宮來。詩成共歎題蓮榻。醉後長歌坐石苔。唯愧此身淹海畔。未從昭代補涓埃。德基我似寒天湖上梅。君同夏日路邊槐。暗香獨許騷人訪。濃蔭能容過客來。自是鯤鵬化碧海。任他鷗鷺老蒼苔。誰知世事無成毀。斗覺胸襟絶點埃。士謙</text>
<title>又次</title>,<text>楊州東閣一株梅。何似通津夾路槐。今日綠陰騷客過。去年黃葉使君來。披襟高臥風生榻。傍樹閑行屐印苔。自幸爲官眞吏隱。海山佳處少塵埃。又次觀盡西湖雪裏梅。又依通縣館前槐。金餘山色排雲出。鎭海波光送月來。鈴閣多閑馴鷺鶴。訟庭無事長莓苔。莫言銅竹臨民苦。猶勝馳追紫陌埃。德基</text>
<title>又示謙兄</title>,<text>與君同味適鹽梅。共視功名等夢槐。半世任他隨分去。一官都是爲貧來。吟毫揮處詞如錦。訴牒稀時印有苔。遙想九街人幾許。馬頭終日沒黃埃。</text>
<title>偶吟示士謙</title>,<text>霂霢連空野。峯巒帶暮煙。黃鸝深樹裏。白鷺小池邊。悄悄離家思。昏昏盡日眠。題詩何處寄。林外有詞仙。</text>
<title>馴鷺</title>,<text>太守閑無事。憐渠白羽毛。江湖他日計。相與共遊遨。</text>
<title>有感</title>,<text>世情堪笑亦堪悲。無限閑愁入皺眉。物性自從天所與。試看園裏向陽葵。</text>
<title>有憂</title>,<text>序屬朱明亦降霜。暑風還似九秋涼。雲陰暫洒霏霏雨。天朗俄生杲杲陽。時宰莫言災有數。聖君終使變爲祥。愚臣幸添分憂職。願見和豐樂少康。</text>
<title>戲題進退格。示士謙。</title>,<text>邇來魂夢入京華。君獨歸時我奈何。且趁今宵斟竹葉。可堪明日渡楊花。應將名姓題黃甲。須向屛帷反碧娥。自問樂天開閤後。不知春色屬誰家。</text>
<title>聞趙舍人除拜鍾城</title>,<text>聞道鍾聲伯。今歸趙舍人。鎭邊威望宿。超秩寵恩新。暫下鸞坡直。須淸雁塞塵。薇垣舊同席。猶得坐通津。</text>
<title>送馬迎士謙。飮酒賦詩。</title>,<text>羸馬迎佳客。流鸎送好音。名場都是幻。樽酒且相斟。逸興酬歌詠。淸談騁古今。峨洋無限意。唯托一張琴。</text>
<title>次士謙韻</title>,<text>爲寫離懷展雪華。一樽爭奈去留何。官閑愧我庭生草。詞健看君筆有花。身上不關縈美爵。醉中還憶倚佳娥。朝來雨浥炎塵盡。江路涼生好返家。還洛。謝詩酒以別。此日相分鬢欲華。關山遠別更如何。壚頭雨浥憐尊酒。渡口風生怯浪花。蓮社可堪依老宿。桂宮還斷夢恒娥。五馬幾時城市入。席門窮巷卽吾家。士謙</text>
<title>又次</title>,<text>送君今日到東華。怊悵愁懷轉若何。睡罷小窓聞雨響。夜深空壁對燈花。休敎別夢勞千里。同覺芳緣斷兩娥。底事經年留海畔。縣符猶自未還家。</text>
<title>戲子都寓寺。稱病潛還其婦家。</title>,<text>自笑愚生事事愚。誤聞疽發謾爲虞。傍人弗關君來往。莫辨從前病有無。又錯料禪房獨臥吟。詎知扶病度山林。依依燈影蕭蕭雨。可想東村昨夜心。</text>
<title>縣齋。披閱白樂天集。仍次卷中韻。</title>,<text>鬢上初驚新白髮。鏡中無復舊朱顏。吟詩小榻聞黃鳥。把酒高樓看碧山。宦興盡時猶紫綬。道緣深處卽玄關。民無爭訟身無事。孰似通津太守閑。又遠慕河南座上春。一瓢猶自不憂貧。爲仁便是妨爲富。潤屋爭能及潤身。隨處若懷趨利計。此生誰謂讀書人。唯將淸白傳家久。却恐胸襟有點塵。</text>
<title>苦被泮村老嫗需索無厭</title>,<text>芹泮多年饋。深情不可忘。竹符今日宦。前債若爲償。困悴民膏盡。徵求我髮蒼。相逢豈敢薄。唯怕與人贓。</text>
<title>宋進士文字中。以其妻之紅顏。爲白足對耦。看來可笑。詩以戲之。</title>,<text>一自東村繫赤繩。却忘平日舊親朋。莫將衾裏紅顏女。輕耦山中白足僧。</text>
<title>次白樂天閑臥韻</title>,<text>高臥群囂靜。閑吟萬慮空。藏名浮世上。消日小齋中。暮色山前雨。涼聲樹裏風。翻雲何不定。南北又西東。</text>
<title>次白樂天集中韻</title>,<text>綠樹陰濃小閣西。寂寥簾外夕陽低。誰家樓上人如玉。何處樽前醉似泥。莫向暮年傷雪鬢。且從長路展霜蹄。風情尙不全消歇。獨倚烏皮夢大堤。又自從身上帶恩光。尤愧曹交九尺長。隨處却知皆雨露。向來虛度幾星霜。微誠但願酬明主。成績無因紀太常。已分身爲趨走吏。敢將前後較閑忙。</text>
<title>追次雙溪令兄贈詩</title>,<text>病懶尋常掩小扉。世相忘處我誰依。西來尙有憧憧夢。唯向雙溪學士歸。</text>
<title>次白樂天閑適韻</title>,<text>自問簿書臨百里。何如言責在三司。攀天淸切殊前日。得地優遊勝昔時。拙政尙圖民不怨。好官行被禍相隨。名場大抵多顚躓。底事經年解綬遲。</text>
<title>詠懷</title>,<text>夜夜趨庭夢。朝朝戀闕懷。歸雲迷遠望。微雨響空階。開卷題新句。燒香坐小齋。專城得靜地。休道與時乖。</text>
<title>閑興</title>,<text>樽中白蟻香初發。簾外黃鶯語正嬌。高枕小軒無別事。向來塵慮已全消。</text>
<title>聞邊警</title>,<text>一朝豺虎吼門庭。唾手何人願出征。揖讓豈敢輸玉帛。掃淸須急奮雷霆。憂時膽激思披甲。守縣官卑但點丁。安得前驅殲醜虜。却將三捷報明廷。</text>
<title>寄子都</title>,<text>耿耿中宵百感生。坐憑書榻到天明。初看宿霧山顏濕。俄見長風雨脚橫。鈴閣此時無別事。錦衾何處有歡情。團圓且趁平安日。莫怪朝朝送馬迎。</text>
<title>一夕。聞李承旨出補公州。</title>,<text>繞簷山色慙黃昏。暗想行塵獨斷魂。魯泮採芹誰抗疏。漢庭分竹遽承恩。是非不逐升沈變。榮辱何從內外論。聞道錦江樓拱北。定應回首望天閽。</text>
<title>偶題</title>,<text>夢裏分明侍玉樓。覺來猶臥海西頭。淸川江外狼煙起。靜地優遊却自羞。</text>
<title>雨中臥吟</title>,<text>此日身無事。閑吟臥縣齋。雲霞迷遠岫。風雨滿前溪。白鷺臨池睡。黃鶯隔葉啼。時危多感慨。胡騎鬧關西。</text>
<title>答柳祗承書</title>,<text>終日蕭蕭雨。情書落海濱。兒啼愁桂玉。親老怯風塵。我惱因霑俸。君閑爲食貧。還思村舍裏。高臥醉飮辰。</text>
<title>晩起</title>,<text>中酒昏昏睡失明。隔窓和夢聽鶯聲。傍人莫怪開衙晩。此地民淳鮮有爭。</text>
<title>次德基韻</title>,<text>耿耿歸心拍拍身。夢魂長繞寥花濱。如今羽翮摧傷盡。雲海飛揚在幾辰。詠病鷺同是千山萬水身。一遊雲外一池濱。臨風莫羨沖宵翼。逐侶翶翔自有辰。德基</text>
<title>又次</title>,<text>爾留庭畔病纏身。我亦羈遊寂寞濱。各自飄然隨意去。渺茫那復憶茲辰。又次毛羽摧頹病在身。夢魂時向水雲濱。他年倘遂煙波意。須記臨池養爾辰。德基</text>
<title>詠懷</title>,<text>不才無計濟時艱。五斗淹留一縣官。海畔羈愁驚髮白。日邊歸思覺心丹。未成循吏治繩績。空阻高堂舞彩歡。安得浩然投紱去。滿家諸弟共團圝。又入簾山色暮依依。洛下行人遠未歸。蛙鬧池塘逢好雨。鳥還林木帶斜暉。吟詩不盡排幽恨。沽酒何妨典弊衣。獨倚危欄勞望眼。暗思群弟侍庭闈。又傍人休詠遇人艱。我願時平不願官。何處樽盛千日酒。誰家鼎煉九華丹。神仙界遠難通術。歌管聲調便盡歡。幸趁小軒無事夜。與君同醉好團圝。又時危無處可堪依。每說當歸尙不歸。空將一粟浮滄海。未把長繩繫落暉。洛下謾勞羈客夢。篋中猶有侍臣衣。回頭北望思陳迹。五色祥雲繞禁闈。次此時此事最多艱。寧羨銅魚百里官。渴至自斟樽裏酒。飢來還服鼎中丹。才疏已斷紆靑念。親老唯知舞彩歡。睡罷繩床無一慮。好隨村友樂團圝。德基</text>
<title>晩眺</title>,<text>望遠家何處。懷歸路幾重。天晴收雨脚。風起捲雲容。蟬鬧簷前樹。螺浮海上峯。斜陽久獨立。誰肯伴疏慵。又瞽說應三黜。君門是九重。謾憂身外事。催老鏡中容。西海紆黃綬。南山隔翠峯。爲官無好況。唯得病兼慵。</text>
<title>有懷佳友</title>,<text>尺書無計寄長風。遙望雲端一點鴻。山色漸暝簾影外。別懷惱惱雨聲中。丰容入夢看如玉。塵慮關心愧佩銅。却把相思輸短句。寂寥庭畔小齋空。</text>
<title>縣齋</title>,<text>雨暗南橋柳。風生北岸松。時沽村酒醉。罕與俗人逢。訟簡朝衙晩。庭空午睡濃。唯因望雲久。回首少歡悰。</text>
<title>閑適</title>,<text>終日閑眠臥北窓。晩來飛雨過前江。桁楊抛盡庭苔碧。池上唯馴鷺一雙。</text>
<title>聞沈潤甫陳疏</title>,<text>烏府初傳瀝血辭。却知君亦好男兒。時危不用迂儒策。主辱唯增志士悲。驕虜未應渝誓約。聖朝寧是尙恬嬉。何當一掃胡塵暗。共賦歌詩進玉墀。</text>
<title>思解職</title>,<text>去國身先病。匡時計易違。靑雲元不分。黃綬未言歸。賦重民方困。軍興歲又饑。凋殘濱海縣。何以答宵衣。</text>
<title>自得</title>,<text>閑見浮雲自卷舒。靜思明月亦盈虛。年來不作謀生事。隨分閑忙興有餘。</text>
<title>憂時</title>,<text>莫將時事付長吁。聖代修攘恃廟謨。關外未期傳露布。鏡中先已覩霜鬢。魯連何願蹈東海。曾點獨思風舞雩。餔餟縣齋徒坐嘯。愧無籌策濟艱虞。</text>
<title>聞副元帥出塞</title>,<text>已失長江險。還驚虜馬嘶。龍顏愁極北。虎鉞出關西。恥辱須嘗膽。和親奈噬臍。看君奏凱日。褒典降芝泥。</text>
<title>卽事</title>,<text>雨餘無賴慰羈懷。引得淸泉過小階。黃鳥不知歸思苦。綠陰深處自喈喈。</text>
<title>雨後</title>,<text>一年春夏旱爲災。今日初逢喜雨來。斗覺新篁簷外長。好分叢菊檻前栽。庭疏細澗聞流水。簾捲晴山倚小臺。賴有故人勞遠訪。不妨相對倒深杯。</text>
<title>出到浦口</title>,<text>半年愁惱望雲人。一宦淹留守土臣。幾遣客懷歸日下。却乘公暇向江濱。鷺逢雨暗依紅蓼。船待潮回艤白蘋。極浦浪花風正急。暮春遐思入吟呻。</text>
<title>三宿陽川館 辛酉冬至。陪家君巡行。己巳。以翰林承命往返江都。辛未夏。自通津向京。因暮入宿。</title>,<text>三宿巴陵館。軒楹壓海濆。斑衣行白雪。丹綍下靑雲。佩綬來隣縣。開樽荷使君。挑燈風雨夜。相對醉醺醺。</text>
<title>來到洛中舊居</title>,<text>五斗縻官惱事煩。每思元亮返田園。只緣未效涓埃報。却恐終孤雨露恩。百里幾時閑吏務。一麾今日入都門。歸淨掃塵床臥。依舊南山對小軒。</text>
<title>獨坐</title>,<text>暮雨空齋獨倚欄。悄然無語暗呑歎。年來刀斗邊憂重。到處風波世路難。破賊膽橫看寶劍。讀書身老愧儒冠。何時廟算揚威武。直向穹廬斬可汗。</text>
<title>不欲還官</title>,<text>門前小吏莫催還。幸得浮生數日閑。五斗縻時身已病。一官忙處鬢將斑。恩榮亦過銅魚綬。夢寐寧思玉筍班。遠阻鯉庭詩禮對。不敢回首戀南山。又聽雨寒窓意黯然。靜思歸路獨無眠。分憂小縣留江外。舞彩高堂到日邊。未勇前時先解綬。却催明曉更乘船。經年奔走爲塵吏。還覺通津有宿緣。</text>
<title>贈女伴</title>,<text>滿天風雨正瀟瀟。夜扣柴門不待邀。兩地別懷知幾日。二年佳約始今宵。燈前低首猶含怒。醉後回眸轉助嬌。說到深情情未盡。可堪分手在明朝。</text>
<title>靜中讀書。山僧來訪。</title>,<text>不向紅塵早絶交。邇來剛被世相嘲。升沈任寄雲千變。消長憑看卦交爻。抱病他鄕猶佩竹。退身可處可誅茅。讀書靜室門常閉。付與山僧冒雨敲。</text>
<title>舟中</title>,<text>宦路纔三歲。衰容已二毛。離懷唯遠夢。行色是孤舠。急雨藏山暗。長風湧浪高。終南杳何處。回首望空勞。又獨倚篷窓下。徒然感慨多。世間無好事。身上有微痾。煙樹沿江暗。風帆冒雨過。把杯勞遠目。終日苦吟哦。</text>
<title>欲歸</title>,<text>暑雨他鄕病轉加。一年逾半未還家。何時了事閑高枕。吏報明朝又坐衙。又欲歸何事更彷徨。荏苒光陰客裏忙。只爲聖恩山未答。折腰猶自佩銅章。</text>
<title>喜聞賊退罷兵。仍歎禦戒無備。</title>,<text>暫驚西塞鼓鼙鳴。楚幙烏飛已撤兵。不是朝廷能制敵。只緣驕虜未渝盟。誰思遠慮安邊境。唯怯長驅抵上京。願奉至尊神算去。鴨江千里報塵淸。</text>
<title>走筆寓興</title>,<text>短髮愁中白。遙山雨後靑。有錢尋酒店。無事睡風櫺。地僻門稀客。官閑草滿庭。窓外足佳致。池引水泠泠。</text>
<title>自嘲</title>,<text>默似山中得道僧。癡如秋後遇寒蠅。貧家計活唯官俸。末路功名是縣丞。閑興尙存書一架。俗情還險浪千層。徒將鳩拙終何用。欲報鴻恩恐未能。</text>
<title>雨中寄子都 子都新得美妻。出入不能自由。故末句及之。</title>,<text>江海西頭久滯留。客中時序已新秋。不邀舊伴樽前話。誰慰他鄕雨裏愁。忽遣少年驚白髮。却思今日對靑眸。須乘閑興來相訪。莫向屛間美婦謀。</text>
<title>把酒憶士謙</title>,<text>年來憂病轉相侵。況復暌離到海潯。萬慮摠關身外事。一杯聊慰客中心。蟲鳴寒露添新恨。烏帶斜陽返故林。流水高山彈已盡。不知誰賞伯牙音。</text>
<title>獨坐有懷</title>,<text>翻覆交情已熟諳。謾敎愁鬢白毿毿。離懷遇雨尤難遣。舊疾逢秋更不堪。拙宦未能投紱去。故人誰共把杯談。方塘水滿山圍屋。獨坐虛簷看翠嵐。</text>
<title>雨後暮色</title>,<text>終日昏昏睡正甜。覺來猶自臥松簷。閑吟新句仍高枕。暮愛晴山爲捲簾。殘照落時回倦鳥。宿雲開處湧新蟾。燒香靜室無他事。却忘從前惱米鹽。</text>
<title>無題</title>,<text>乍別如三歲。相思寄一緘。爲題心耿耿。應入手摻摻。醉後懷歌扇。樽前想舞衫。楊花連海口。須擧北歸帆。</text>
<title>自信</title>,<text>行藏元與道相隨。進不欣欣退不悲。消遣半年成底事。卷中新得百篇詩。</text>
<title>次白樂天偶吟韻</title>,<text>無端靜念人間事。不寐空添病裏憂。榮辱本來皆自取。是非何處更他求。還將紫綬憑熊軾。猶勝黃塵沒馬頭。豈若解官歸故里。太平風月作閑遊。又三間高閣臨平野。一道長川繞茂林。老去漸知歡興薄。醉來猶喜酒杯深。何關禁直靑綾被。空想佳人綠綺琴。窓外碧梧秋氣早。雨聲偏惱異鄕心。</text>
<title>次唐詩項王廟韻</title>,<text>說道相爭儘可嗟。八年民不樂生涯。范增佩玦空三擧。漢祖堪輿自一家。垓下已抛天下計。醉中誰斬澤中蛇。未能獨向江東返。遺廟荒頹但野花。</text>
<title>得匣鏡自照有感</title>,<text>誰把靑銅鏡。來投紫綬人。金膏磨似水。瑤匣淨無塵。斗覺童顏變。還驚老態新。形容已衰謝。添得病纏身。</text>
<title>七夕雨中</title>,<text>一夕金風動管灰。不堪時序苦相催。梧桐葉落秋猶早。烏鵲橋成路始開。天上團圓今日暮。世間離別幾年回。神仙亦有臨分恨。淚作瀟瀟細雨來。</text>
<title>次白樂天對酒五絶韻</title>,<text>元亮如今悟昨非。若爲舒卷合天機。樽前轉切思歸興。心逐孤鴻萬里飛。又靑山暮色迎秋氣。紫綬恩光繞病身。獨把深杯勞遠目。欲歸猶作未歸人。又人懷勇退何曾勇。我欲休官亦未休。傾得一樽消萬慮。岸巾終日倚床頭。又常思繼世傳淸白。每恐孤恩負聖明。醉後歸心憑遠夢。況聞仙樂鳳簫聲。又寒燠天時自去來。盛衰人事幾輪回。功名付與浮雲外。且趁身閑把酒杯。</text>
<title>寄海南金倅</title>,<text>傾蓋初年若舊知。出人豪氣是男兒。憂分字牧同天寵。路隔西南各海陲。行傍故鄕身衣錦。病淹殘縣鬢成絲。聞君更有香閨興。應笑春來放柳枝。</text>
<title>夜吟六言</title>,<text>翠竹千竿滯雨。碧梧一葉驚秋。空壁殘燈耿耿。遠人歸思悠悠。又別恨鴛鴦衾裏。愁懷蟋蟀聲中。酒醒三更明月。心隨萬里飛鴻。</text>
<title>秋夜懷舊遊</title>,<text>憶歸愁緖日紛紛。經夏逢秋滯海濆。却悔此身紆紫綬。又從何處醉紅裙。蛩鳴窓外三更月。雁度天邊一片雲。安得解官拚逸興。與君樽酒細論文。</text>
<title>憶歸</title>,<text>強沮歸計久臨民。還覺微痾又浹旬。彭澤閑情唯釀秫。季鷹秋興正思蓴。身留郡縣縻銅綬。夢返江湖理釣綸。賴有細君知我意。一官雖罷不憂貧。</text>
<title>曉來偶吟</title>,<text>曉靄陰陰月色沈。隔林何處數聲砧。鳴蛩苦怨空庭夜。歸雁唯傳遠地心。梧葉正含涼露重。桂宮還覺彩雲深。人生百歲元非久。一日相逢直萬金。</text>
<title>自笑</title>,<text>歷數平生事事來。祗今身世足堪嗤。田無負郭唯干祿。志不忘貧但把杯。治縣未酬明主眷。立朝徒被俗人猜。風情獨自難消歇。却向靑樓夢屢回。</text>
<title>曉臥</title>,<text>作客愁如許。懷歸思若何。不堪秋夜永。偏覺草蟲多。曙色含殘月。寒聲動敗荷。空將無限意。輸與獨吟哦。</text>
<title>夕坐</title>,<text>齋閣寥寥日欲曛。草蟲愁怨不堪聞。山頭雨過雲猶濕。池面風來水自紋。逸興已催投縣紱。異鄕何耐到秋分。沈吟獨倚寒窓坐。誰識思親又戀君。</text>
<title>秋江月夜</title>,<text>碧江秋水淡如油。夜靜波心瀅不流。鳴雁有情隨客棹。睡鷗無事立寒洲。淸風赤壁蘇仙興。明月南樓庾亮遊。却把靑絲問酒店。一壺聊慰萬重愁。</text>
<title>漕船敗於境內。戶曹請推。欲捲歸京中。以竢罷職。父老願留之。</title>,<text>經年未了公家事。闔境應知太守癡。海若風波眞不幸。地曹論列亦何私。腰辭紫綬還歸日。身着斑衣拜舞時。慙對滿庭髫白淚。只緣爲政尙仁慈。又居家久兮謀生拙。治縣方知擧職難。五馬却慙歸已晩。一鄕何苦泣相看。莫言他日思今日。應有新官勝舊官。爲謝殷勤臨別意。欲行猶自更盤桓。</text>
<title>夜坐聞遠笛</title>,<text>大火西流宿雨晴。枕簟初覺夜涼生。新秋空館催鄕思。明月何人送篴聲。醉後有懷牽百感。坐來無語到三更。凄凄風露梧桐葉。天外鳴鴻又可驚。</text>
<title>有書責余無信</title>,<text>一書裁出九回腸。玉手緘來遠帶香。爲敍夜偏憎蟋蟀。更嗟人不及鴛鴦。病中佳約慙相負。別後愁懷恨未忘。無信定應終有信。綉鞍何日載紅裳。</text>
<title>風雨夜無寐</title>,<text>宦情歡興盡消磨。寂寞寒窓獨抱痾。永夜不眠愁思苦。一年風雨入秋多。</text>
<title>西人抵書。不爲拆見。</title>,<text>芳緣已盡送春回。書札猶煩五度來。如今手迹看無益。抛擲床頭不展開。</text>
<title>士民欲遮道留我</title>,<text>衆意殷勤甚。吾顏愧赧增。撫摩無德澤。裁制少威稜。投紱歸猶晩。攀轅住豈能。免敎民疾怨。方信到今徵。</text>
<title>夜吟</title>,<text>宿雨新晴後。涼風乍動初。不堪秋思苦。還覺宦情疏。池引泉聲冷。窓含月色虛。行裝書百卷。明日定歸歟。</text>
<title>暮景</title>,<text>落照虛簷外。炊煙遠樹間。新輝一片月。暮色幾重山。曳響殘蟬鬧。投林倦鳥還。牛羊下來盡。童子掩柴關。</text>
<title>去官而歸。道中戲吟。</title>,<text>伏瀟固非分。佩竹還爲縣。海近足魚鹽。邑饒擅畿甸。虛叨太守俸。益知明主眷。不才恐未堪。無能敢自衒。心因撫字勞。眼被簿書眩。經年坐鈴閣。每夜夢金殿。雖慙五袴謠。尙期一境奠。那料有意風。忽作非常變。覆舟不由我。守土猶靦面。況逢地曹劾。詎逭朝廷譴。思量可歸去。官爵難貪戀。治政月十圓。行裝書百卷。如何父老衣。空敎涕淚濺。千群擁馬訴。半日遮道見。相離各惆悵。欲發頻顧眄。宿緣倘厚在。聖恩應再遣。</text>
<title>黃定平挽</title>,<text>技展穿楊妙。榮行佩竹頻。光騰金玉日。恩遍弟兄辰。訃忽傳千里。年纔過六旬。遙思丹旐返。回首淚霑巾。又昔向東門送。猶嗟北路長。那知傷別恨。轉入弔亡章。遺墨銀鉤麗。餘暉寶樹芳。城南新第宅。寂寞掩秋霜。</text>
<title>權參判挽 代</title>,<text>昔年聲價留鸞掖。聖代遭逢到鳳池。却佩銅章流惠澤。更橫金帶耀恩私。南藩原濕驅馳後。西塞干戈儐接時。槐夢忽驚行館裏。忍看歸櫬過京師。</text>
<title>尹執義挽 代</title>,<text>桂枝攀處振名聲。柏府薇垣雨露榮。却輟從班移五馬。爲緣親養備三牲。方看蘭玉盈庭秀。旋覺光陰入夢驚。同榜故人今白首。哭君哀淚自霑纓。</text>
<title>鄭經歷孝宗挽</title>,<text>穿楊妙處名初振。佩竹榮時鬢已稀。四品晩䢪都摠府。數年長帶備邊司。春暉正向萱堂暮。朝露先從薤葉晞。醉散南坡今幾日。一杯來哭淚漣洏。</text>
<title>大妃殿春帖 代作</title>,<text>天無災沴國無虞。斗覺陽和遍九衢。周任自能成敎化。漢民爭願少須臾。素心但在含飴樂。儉德寧珍照乘珠。拜舞共呼千歲祝。禁林佳氣正縈紆。</text>
<title>送李東野左貶康津</title>,<text>北風行色正蕭蕭。東閣寒梅雪未消。地角但看滄海闊。日邊偏惱白雲遙。休言一境歌來暮。爭奈群情歎去朝。鳳綍徵還知不遠。別魂猶自黯然銷。</text>
<title>大殿春帖 代作</title>,<text>万民同樂自融融。陽德方亨至化中。傳道妖氛淸玉塞。喜看佳氣繞金宮。天開泰運知誰力。人在春臺是聖功。坐致太平無別事。五絃琴裏詠薰風。又瑞光長在万年枝。更被東風習習吹。已報匈奴來款塞。不煩充國畫便宜。又禁苑春光好。宮庭日影遲。天顏常有喜。先使侍臣知。</text>
<title>奉呈固城倅崔汝明案下</title>,<text>去歲南征日。徵詩愧不成。暮雲千里望。明月兩鄕情。更値春光好。偏添別恨生。觀梅應有興。遙羨佩符榮。</text>
<title>閔都正挽 代</title>,<text>廿年榮悴鬢如銀。玉署烏臺跡已陳。宦興漸闌身老後。世情都謝酒酣辰。蹉跎官爵終三品。倏忽光陰未七旬。何限親朋哭君淚。最霑同席舊僚巾。</text>
<title>尹果川挽 代</title>,<text>有美尙書子。天生愷悌姿。名登蓮榜日。官止竹符時。草土身仍病。槐柯夢忽悲。同年餘幾箇。揮淚寫哀詞。</text>
<title>李副正之薰挽</title>,<text>歲換那堪別後思。忽聞長逝淚漣洏。官躋三品雖非屈。堂有雙親最可悲。隴上嵯峨新馬鬣。帳中憔悴舊蛾眉。肩隨里閈相知早。偏憶前春把酒時。</text>
<title>李僉知楷挽</title>,<text>一展穿楊鬢玉明。晩來樞府振名聲。歸田便覺閑居好。把酒都忘世路榮。槐國忽驚殘夢破。柳車還向故山行。丁寧去歲呼鷹約。回首春風淚滿纓。</text>
<title>送徐秀夫北評使之行</title>,<text>紫塞今評使。靑雲舊注書。天時三四月。關路二千餘。花柳遊應遍。桑蓬志不虛。將身輕許國。誰慰倚門閭。</text>
<title>次朴尙之韻</title>,<text>厭看名路太奔忙。念絶前呵過兩坊。欲去恐孤明主眷。倘來還作吏曹郞。知君肝膽能相照。對我形骸各自忘。堪笑二兄今散地。任將榮悴付茫茫。尙之與而述皆未復職。故言之。元韻我住終南大倉洞。長興里接好賢坊。魚游舊共三餘學。豹變今成四佐郞。昨日同遊知有意。故人何事却相忘。殷勤更結江湖約。莫使佳期又渺茫。尙之</text>
<title>又步前韻。奉呈尙之。</title>,<text>來何不易去何忙。閤裏春光返敎坊。鏡匣謾存他日約。錦文頻寄舊時郞。風流興盡休相戀。花柳情疏便可忘。吟罷小軒無別事。臥看山雨正微茫。纔見箕書。以此爲戲。尙之韻薄宦驅人太劇忙。十年潦倒皇華坊。飄然暫謝世間累。陟彼相期天上郞。好事蹉跎不易得。故情珍重終難忘。淸詩非復舊吳下。大海波瀾連混茫。</text>
<title>奉和尙之又示 二律</title>,<text>偸閑聊謝赴衙忙。地僻山南最上坊。須對一樽同盡醉。莫嫌三載尙爲郞。生逢盛際身無用。人播虛名世不忘。安得投簪江海去。滿船明月泛蒼茫。又風雨年年樂事忙。共看繁艶百花坊。從知得路靑雲客。爭及尋芳白面郞。自是去來渾不管。且將離合兩相忘。人間多少關心恨。輸與春宵夢杳茫。次仙都行色太悤忙。歸屬梨園第一坊。縱使芳心同柳氏。也應風采愧韓郞。紅愁綠怨終難歇。海誓山盟豈易忘。香信欲傳征雁斷。塞雲關月但蒼茫。游蜂戲蝶送春忙。香夢空尋碎錦坊。縱有丁寧來歲約。却疑攀折少年郞。世間離別皆如此。閨裏情盟且莫忘。要識美人多少恨。大同江水浩茫茫。尙之</text>
<title>又答尙之</title>,<text>九街終日馬蹄忙。歷遍長安第幾坊。雖似閑人憑竹几。好將淸興倒桑郞。年來世味君應熟。到處機心我已忘。不怕耳邊多口鬧。任地榮辱在茫茫。次窮塗要路異閑忙。員外關淸似寶坊。數歲困歸悲季子。二毛生處感潘郞。風塵榮辱休相問。童稚交歡貴莫忘。萬事算來都不可。欲將身世付冥茫。尙之</text>
<title>西小門外鄭生員挽</title>,<text>一生於世不相干。塵慮都消度外閑。性廦尙留書史上。笑言多在酒杯間。年來未拔貧仍病。老後終歸獨又鰥。壽迫八旬翻是夢。薤歌聲裏淚潸潸。</text>
<title>送冬至使李參議善行</title>,<text>專對中華屬水曹。可堪門外送行軺。天時暑雨三庚苦。客路滄波萬里遙。破浪壯遊風利日。扣舷愁思月明宵。歸航定趁春來穩。猶覺離魂黯黯銷。</text>
<title>次尙之韻</title>,<text>騁望危樓客意豪。霽天寥廓月輪高。閑吟便是得佳句。痛飮何須嫌濁醪。幽興正堪歌濯足。俗情元自好吹毛。年來念絶紛華事。休說龍門奪錦袍。壬申五月十七日。江亭醉和。風流氣岸擅雄豪。亭子臨江勢最高。蕭寺重遊存舊約。漁村隨處有新醪。匡山昔日窮千卷。太白今朝感二毛。徙倚曲欄塵慮斷。便敎無意着靑袍。尙之</text>
<title>又次</title>,<text>金蘭契裏托賢豪。老去文章語益高。叔度別來萌鄙吝。周郞逢處醉醇醪。名途但是爭蝸角。俗眼何曾識鳳毛。心事與君相似在。平生不恥仲由袍。[附元韻 尙之]詩酒場中第一豪老。籘從事價增高。吟成落筆驚人句。醉後傳杯滿眼醪。世事算來頭欲雪。塞雲回望劍吹毛。長歌數曲江山暮。不覺霏霏雨滿袍。尙之</text>
<title>又次</title>,<text>風情無改昔年豪。夢想元龍百尺高。拔紱却來登水閣。典衣還更覓村醪。不緣夜話輸肝膽。那慰秋霜點鬢毛。莫問買山資幾許。篋中唯有舊宮袍。[附元韻 尙之]雨後峯巒氣象豪。淸溪冠岳兩相高。湖呑潮水驚波浪。地是酒村富酒醪。千古江山留物色。百年身世歎霜毛。江湖不忘希文志。慷慨憂時淚灑袍。尙之</text>
<title>又次尙之韻</title>,<text>我喜偸今暇。君應笑昔忙。誰知詩句和。還屬酒杯場。夜靜鍾聲近。窓虛水氣涼。醉來相枕臥。塵慮已全忘。[附元韻 尙之]爲愛江湖勝。聯翩出郭忙。淺深花滿眼。大小麥登場。極浦波生漲。高樓雨送涼。登臨成一醉。身世便相忘。尙之</text>
<title>又次</title>,<text>爲官兼苦樂。處世厭奔忙。宦興非淸興。名場異道場。誰能同進退。且莫辨炎涼。最是君恩重。難敎一飯忘。[附元韻 尙之]門外高軒過。逢迎倒屣忙。江湖拚勝會。塵土謝名場。水閣觀新漲。風櫺納晩涼。題詩記此事。他日莫相忘。尙之</text>
<title>又次</title>,<text>散班君自適。要路我常忙。偶向江湖夜。同遊翰墨場。水連天際闊。風送雨餘涼。相對醉揮筆。題詩期不忘。又物外湖山好。人間歲月忙。終思逃世網。何必老名場。地僻塵囂靜。天淸霽色涼。漢江如不斷。交道詎能忘。[附元韻 尙之]自笑謀身拙。還慙爲口忙。世途騎虎險。名利聚蚊場。旅進當俱退。誰炎果孰涼。非無江海志。君寵最難忘。載酒出南郭。聯鑣馬足忙。風流屬吾輩。豪氣擅詞場。水漲三朝雨。樓高五月涼。佳期一夜隔。回首不能忘。尙之</text>
<title>送冬至書狀李佐郞慶相</title>,<text>芹泮相逢歲十更。愛君淸操出群英。一朝騎省承恩至。萬里鯨波奉使行。明月獨倚孤島夜。白雲應惱故鄕情。天曹病客偏傷別。却悔當時下筆輕。</text>
<title>李瑞山室內挽</title>,<text>幾年門戶盛光輝。閱盡存亡儘可悲。餘慶但徵看弄瓦。徽聲無替效齊眉。身隨巾櫛他鄕日。魂返松楸故壟時。倏忽四句成薤露。不堪回首淚漣洏。</text>
<title>李監司大諫母夫人挽</title>,<text>偕老無違福履成。一生眉案播徽聲。恩隆紫誥貞封煥。帶竝黃金寶樹榮。方喜遐齡垂八袠。遽驚殘夢返三淸。人間萬事優優足。看取豐碑隴上明。</text>
<title>南陽君夫人挽</title>,<text>係出鈴平貴。于歸愼婦儀。恩封鸞誥煥。餘慶鳳毛奇。魂返三淸日。年纔半百時。晴明山下路。聲咽薤歌悲。</text>
<title>朴錦州挽 錦州君炡</title>,<text>十載朝端辨是非。快看鵬翼好騰飛。直言白簡風霜甫。橫帶黃金雨露輝。麟閣尙留名赫赫。蟻柯催罷夢依依。新阡一夕佳城閉。何限親朋淚濕衣。又誰識疏慵吏部郞。故人猶自賞峨洋。相將淡水期交道。偏覺春風在酒觴。雲路幾年同際會。世途今日異存亡。君家蘭玉徵餘慶。聊慰兩親老北堂。</text>
<title>李平山挽</title>,<text>班筆投時志四方。早年名譽在穿楊。官經紫綬留仁澤。腰帶黃金荷寵光。雙茁蘭芽餘慶遠。一場槐夢世緣忙。春來乍別還長訣。哭送丹旌返故鄕。</text>
<title>座上口占。贈金利城。</title>,<text>不堪今日送君行。千里關山隔鳳城。分袂若爲消別恨。擧杯無復有歡情。草蟲如訴聲聲怨。松月何心皎皎明。我贈一言須記取。好將仁化慰殘氓。</text>
<title>秋夜。偶次東坡韻。</title>,<text>蛩音如怨夜如年。天外歸鴻已杳然。斗覺錦屛秋氣冷。半窓明月不成眠。</text>
<title>閔典籍愚挽</title>,<text>芹泮當時躡後塵。愛君心貌摠天眞。纔看黃甲龍頭壯。旋悼靑山馬鬣新。萬事已歸無限恨。一官元是不多辰。哀詞遠向湖西寄。幾箇同年淚滿巾。</text>
<title>仁穆王后挽詞 代</title>,<text>周詩歌詠在雎鳩。自是文王有好逑。遺劍鼎湖悲幾歲。壽觴長樂祝千秋。俄纏璇極終天慟。未卜金縢翼日瘳。奔走祖程攀不得。戀恩臣庶淚長流。又閱盡當年倚伏翻。向來時事可堪言。神扶列聖無疆業。人戴先王有道孫。十載始看天理復。一邦咸仰母儀尊。乘雲奄棄含飴樂。深闕空餘舊殿存。</text>
<title>篋中。披得朴大觀書。大觀。錦洲君炡字。</title>,<text>危途獨立思何如。曉雨江風送柳車。遺墨祗今猶在篋。故人安得不霑裾。荒山葉盡封新塚。空巷秋深閉舊廬。絃斷已輸無限恨。憶君常對數行書。</text>
<title>秋夜讀書</title>,<text>蕭蕭黃葉窓前樹。耿耿靑熒夜半燈。獨倚竹床無夢寐。却將書傳讀金縢。</text>
<title>言志</title>,<text>釋褐初年入翰林。傳來華貫聖恩深。靑雲滿路慙微分。白日中天照此心。千慮詎裨平虜策。九重難獻格王箴。疏慵正合休官退。不恨門前斷足音。</text>
<title>李豐德母夫人挽</title>,<text>係出名家貴。人推婦德純。訓垂機織日。榮奉板輿辰。孀節經三紀。天齡過八旬。居然驚鶴弔。雙劍會延津。又我昔升堂拜。今來歲十更。幾蒙開酒話。常見展親情。歷歷論前事。諄諄戒後生。幽明一朝隔。懷舊淚霑纓。</text>
<title>壬申十月二十二日。夜夢與月沙相公賦詩。余得一絶。月沙亦有詩。而不能記憶。</title>,<text>遲回思報聖恩優。未擺人間事謬悠。他日功成歸去後。五湖風月在扁舟。</text>
<title>鄭府尹之罕挽</title>,<text>早投班筆好男兒。馳譽穿楊煥綠緋。受玦暫遷西路日。奮戈先據北山時。功收破竹風雷壯。位到橫金雨露輝。一疾未痊雙妾少。繐帷垂處哭聲悲。</text>
<title>延平府院君挽</title>,<text>中興勳業冠雲臺。父子丹靑次第開。仁驗亨年垂八袠。寵隆封爵近三台。危言自是忠無隱。淸德寧敎庫有財。癡掾謬蒙期待重。一杯來哭獨餘哀。</text>
<title>東平君挽</title>,<text>早年投筆襲箕裘。名聲高標虎榜頭。聯璧將門勳業盛。擁旄藩閫寵恩優。翬飛華屋春方好。驥隙浮生事已休。看月直廬深夜語。却題哀挽淚雙流。</text>
<title>李淸安培挽</title>,<text>晩來臨縣佩銅魚。旋向田園好卜居。身老一區閑適裏。訃傳三歲別離餘。那堪摧慟雙垂淚。無復殷勤數寄書。積慶定應留寶樹。宛然城外舊門閭。</text>
<title>成安東俊耇挽</title>,<text>澤邊憔悴幾多辰。曾是先朝侍從臣。忽覩咸池新浴日。正逢寒谷亦回春。甘棠西路纔宣化。左竹南州又牧民。六十光陰歸一夢。寂寥空宅在東隣。</text>
<title>偶題</title>,<text>爛熳三春事。幽閑一畝宮。人疏身病後。門掩鳥聲中。新釀盈樽碧。殘花滿地紅。不妨仍自酌。高臥醉和風。</text>
<title>宋判官希建挽</title>,<text>別後相思月再盈。忽傳哀訃淚霑纓。六旬身世眞如夢。半刺功名不足榮。曾恨白頭離故里。卽聞丹旐返先塋。悲來賴有寬心事。慶在雙雙寶樹明。</text>
<title>又代舍弟作</title>,<text>璧水聲華振。雲程步武遲。荊花春正好。槐國夢先悲。通判辭朝日。靈輴過嶺時。他鄕孤執紼。回首淚漣洏。</text>
<title>隣舍金昌寧貽書歎相阻。詩以答之。</title>,<text>珍重情書病裏披。一回開讀慰相思。身忙卯酉無歡興。門對東西有舊知。尺地却同千里遠。勝遊寧似少年時。唯將淡水全交道。聊向華堂寄小詩。</text>
<title>金司諫令公家餞席。口占以應沈永川源之臨別之求。</title>,<text>出宰恩麻下玉除。至尊應感一封書。榮生五馬辭鑾掖。養備三牲奉板輿。音信便疏南徼遠。夢魂長繞北辰居。暌離正屬艱虞日。何況炎程七百餘。</text>
<title>翌朝。又呈源之。</title>,<text>昨夜新詩醉裏成。酒醒那得記分明。空慙座上乘狂興。未盡毫端寫別情。百里功名元是屈。一篇工拙不須評。遙知梅閣應多暇。倘寄郵筒到洛城。</text>
<title>送朴慶州 弘美</title>,<text>到處仁聲載口碑。豈徒能酒與能詩。還將白首歸鈴閣。應有丹心戀玉墀。八路正憂民困日。一州行見政成時。觀梅淸興知多少。須寄郵筒慰遠思。</text>
<title>吳參判挽</title>,<text>鵬翼當年奮九霄。老成臣際聖明朝。銀鉤盡出門闌手。金帶同輝父子腰。壽近八旬天祿永。病淹三載宦情消。俄驚夢罷黃粱熟。最是傷心舊下寮。</text>
<title>尹正郞慈堂挽</title>,<text>于歸詠播室家宜。早歲賢稱案擧眉。鏡裏自傷鸞影獨。世間爭覩鳳雛奇。草心思報三春日。薤露先驚半百時。曾是陶門舊賓客。却臨題挽淚雙垂。</text>
<title>六月八日。送柳陽智於門外。歸路偶吟。</title>,<text>山含眉月酒傾壺。怊悵城西別舊徒。末路詎堪論得失。世人無復識賢愚。空慙賤子操銓筆。可惜明公佩縣符。鸞鳳定非棲枳棘。佇攀丹桂上雲衢。</text>
<title>偶題</title>,<text>官竊天曹顯。人慙地望輕。經年勞吏事。隨日減歡情。謾有塵機逼。初無水鑑明。只緣恩未報。猶作強顏行。</text>
<title>黃永同慈堂挽</title>,<text>擧案徽聲著。宜家福履綏。芝蘭徵有慶。琴瑟樂無違。夢返三淸日。年踰半百時。曾蒙陶母饋。懷舊淚沾巾。</text>
<title>尹秀才妻挽 代○尹妻。是故鄭參判岦之女。</title>,<text>夙有通家分。曾知弄瓦時。舊情傷墓草。餘慶覩門楣。花落春風急。屛空夜月悲。荷翁如問我。衰病鬢爲絲。</text>
<title>鄭判書 經世 挽</title>,<text>早荷先王眷遇榮。脫年心迹在幽貞。龍飛幸際風雲會。馹召新霑雨露傾。半世學專賢聖語。一時人仰老成名。恩隆經幄紆三接。位峻天曹長六卿。盡使群材歸玉尺。更將餘事典文衡。桑楡已暮催鄕思。松菊猶存謝官情。方抱喪明無限慟。尙懷憂國不忘誠。終知靑史書應美。旋覺黃粱夢忽驚。空想漢庭曾曳履。未看殷鼎試調羹。翰林當日蒙推奬。南望題詞淚滿纓。</text>
<title>沈判書 諿 大夫人挽 代</title>,<text>令聞從眉案。榮光在板輿。敎成因斷織。門大驗容車。夢返三淸上。年高八袠餘。人間萬事足。兒作老尙書。</text>
<title>金鐵原 矱 挽 代</title>,<text>月宮曾折桂花枝。共惜靑雲展步遲。作吏向來身已老。理民隨處口爲碑。叩盆歌發他鄕日。投紱心懷別業時。洛下尋醫醫盡技。白頭來哭舊相如。</text>
<title>金察訪挽 代</title>,<text>跡阻龍門困下流。督郵官罷卽歸休。人間名利還春夢。海畔光陰自白頭。最是同年敦義分。可堪今日隔明幽。聞君有子傳家業。卜得牛眠葬故丘。</text>
<title>夜飮示友</title>,<text>久別春還至。相逢酒共斟。燈微明滅影。詩和短長吟。莫辨文工拙。唯看意淺深。我眠君且去。他日更來尋。</text>
<title>夜坐閑話。令小弟呼韻。</title>,<text>驕虜何時一劍平。自期邊塞作長城。呑胡氣壯千軍廢。報國誠深七尺輕。萬戶詎酬男子志。四知還有古人淸。功成早晩丹靑筆。應向麒麟閣上明。又問子如何鬱不平。一符猶未莅專城。朝廷久棄天才俊。鄕里常譏地望輕。誰會壯懷看劍激。獨傾佳醞滿樽淸。長歌數曲悲身世。悄倚寒窓待月明。又劍氣高衝北斗平。欲將方略出金城。雄圖自有胸中運。驕虜應歸眼底輕。已許一身期革裹。佇看千里報塵淸。男兒壯志終難負。勳業須成鬢未明。右示座中朴萬戶東俊又不才還幸際昇平。早歲名馳十二城。雙闕彩雲龍衮近。九街春日馬蹄輕。俄將白簡披金殿。却向靑霄望玉淸。江外有田歸未得。滿腔忠赤爲君明。右自敍又處處壺觴樂太平。一年春遍漢陽城。已携小弟燈前話。更憶纖腰掌上輕。千載風雲逢主聖。四隣歌管屬時淸。相期馱得紅裙去。共向江湖泛月明。右聞隣歌示諸弟</text>
<title>夜飮醉歸。令小弟呼韻。</title>,<text>燭下杯盤敍舊情。夜深飛雪雜風聲。歸來已報三更漏。却怕金吾問姓名。</text>
<title>金佐郞光燦妻挽</title>,<text>桃天歌罷歎離違。往事驚心閱世機。十載便敎重好合。一門還有舊光輝。春暉未遂蘭芽長。朝露先從薤葉晞。雪滿空山封馬鬣。向天號哭是慈闈。</text>
<title>贈程副摠</title>,<text>聖朝恩澤浹三韓。迎得征軺拭目看。誰遣鳳毛經島嶼。未應鯨鬣動波瀾。河南自有春風氣。海外都忘臘雪寒。天子若詢東土事。一邦終始寸心丹。</text>
<title>因館閣啓請重製。以朴參判𥶇名。書贈程副摠。</title>,<text>奉使藩邦屬俊姿。才兼文武好男兒。不緣紫氣過鯨海。那得靑丘覩鳳儀。無賴別懷還惘惘。倘留行旆更遲遲。飆輪一返雲泥隔。何限東人去後思。</text>
<title>代舍弟贈程副摠</title>,<text>薊門千里隔風塵。帝簡東江奉使臣。輿論共推天下士。小邦爭覩日邊人。寒侵旅館難成夢。歲盡他鄕已見春。幢節倏歸攀不得。可堪回首望飆輪。</text>
<title>喜逢宋子都來自通津。令小弟呼韻。五首。</title>,<text>好會唯憑夢裏成。忽聞深巷扣門聲。相逢却說離違恨。對酌還酬故舊情。愧我已闌花柳興。歎君猶作草萊生。交期別有難忘處。冠岳山前負笈行。右敍阻懷經歲分憂政不成。謾將柔懦播仁聲。空慙投紱歸家日。未副攀轅惜別情。尙使邑人傳姓字。始知遺愛在民生。君恩倘許觀風去。重向通津按節行。右憶通津醉後新詩信筆成。高吟還覺有金聲。相將淡水存交道。共指浮雲看世情。已識盈虛千古事。莫嫌沈滯一書生。窮通自是難容力。須辨憂違與樂行。右慰子都歸田抱屈之歎有志從來事竟成。幾時金榜振名聲。天開慶運明良會。日暮高堂父子情。定趁春光街上樂。已驚文焰筆端生。楊花路上鶯花節。拭目人看畫錦行。右答子都爲親赴擧之言燈前詩律幾篇成。斗轉參橫聽漏聲。倒屣已欣迎遠客。把杯偏覺慰離情。君將逸興依三逕。我得虛名誤一生。只爲聖恩山未答。尙稽林壑拂衣行。右吟卽事仍寓自敍</text>
<title>夜坐呼韻。宋子都亦在坐中。</title>,<text>耿耿孤忠一寸腸。立朝榮宦七年強。明時慶會逢千載。聖主神功冠百王。公館日昏身始退。小齋春早夜猶涼。君民堯舜平生志。泄泄何人謾採桑。又閑愁休着九廻腸。須法天行在自強。前後不圖偏雨露。死生無計報君王。雖慙宗道名題壁。詎怕班姬扇遇涼。一息尙存期盡瘁。莫言歸去事農桑。又濡筆慙非錦繡腸。偶然吟詠孰差強。靑燈談話輸肝膽。黃卷興衰看帝王。夜靜客懷添寂寞。酒醒詩思轉淸涼。憑君爲問通津事。墻下應存舊樹桑。</text>
<title>改呼他韻</title>,<text>盈案文書日已斜。可堪晨入夕還家。燈殘小榻猶開卷。春早寒梅未放花。謾有歸心思物外。尙將官俸作生涯。樽中酒盡餘興淸。更把靑錢夜半賖。又醉後題詩字半斜。感君來訪故人家。兩鄕別久添霜鬢。二月春寒見雪花。聖眷尙紆天北極。劍徒虛負海西涯。風流舊興今寥寂。咫尺靑樓路更賖。又少壯俄驚白髮斜。敢言新句擅詩家。一麾下邑曾分竹。十載長安慣賞花。材散似樗寧適用。恩深如海自無涯。春來忽有相思夢。能度關山萬里賖。</text>
<title>對畫屛呼韻</title>,<text>圖成冬夏與春秋。怪底鮫綃物色留。孤竹影疏蒼壁上。野梅花落碧溪頭。鳳生丹穴儀何晩。鶴憶瑤臺夢未休。一展華堂應刮目。最宜開酒作歡遊。又八幅屛傳十六秋。舊時圖寫至今留。常看花竹生堂上。誰把丹靑運筆頭。孤鶴好依松落落。主人還覺意休休。閑中對此堪怡悅。何必三山物外遊。</text>
<title>小弟出自場屋。夜話呼韻。</title>,<text>把酒寬心話翦燈。幾時金榜姓名登。方開聖主羅賢網。却笑深山得道僧。久識騰揚元有命。莫言蹉跌是無能。知君才大成應晩。會見搏風萬里鵬。又案頭常對讀書燈。九萬雲梯尙未登。半世行藏期古聖。一心淸淨似高僧。況潛黃卷寧無用。蹴踏靑霄亦可能。戰藝春圍應報捷。佇看滄海化鯤鵬。又映雪囊螢替作燈。擬含鷄舌御筵登。揮毫藝苑將摧敵。負笈禪房幾伴僧。定把詞華收事業。卽看朝著布賢能。他時變化雲程去。一任三千擊水鵬。</text>
<title>雨中宋子都來訪。令小弟呼韻。</title>,<text>幽居聞雨響。天氣近春分。詩律還多興。庭苔巧作紋。細傾盈斝酒。閑對半山雲。唯有通津客。來尋舊使君。</text>
<title>又用前韻。示知和，萬和兩弟。</title>,<text>懶睡今朝晩。閑談昨夜分。條風新送雨。春水自生紋。詞足傾三峽。人應侍五雲。丹墀獨對日。名譽違吾君。</text>
<title>又用前韻。酬子都詩。</title>,<text>莫言名利事。常恨路岐分。雨暗添愁緖。詩成動綺紋。有時歌白雪。無復戀靑雲。明日楊花渡。那堪又送君。</text>
<title>呼韻</title>,<text>悵望祥雲繞漢宮。可堪名路異西東。光陰謾得盈頭雪。榮辱都輸過耳風。乘興有時還放浪。讀書何事苦硏窮。卽今聖主憂邊徼。倘試男兒志氣雄。</text>
<title>又用前韻。示子都。</title>,<text>欲將詞賦獻金宮。匹馬行裝滯洛東。靑眼樽前仍好雨。綠楊庭畔自春風。已從詩律知才俊。莫向科場怯技窮。早晩龍門應一躍。戰酣何處決雌雄。</text>
<title>又用前韻。答禮卿。</title>,<text>幸攀丹桂上雲宮。不是才華擅海東。半世生成霑聖澤。一門淸白襲家風。癡兄病拙常安分。賢弟文章已送窮。潦倒形容還可笑。豈如年少氣豪雄。</text>
<title>夜坐。與諸弟言及邊戍事。仍令呼韻。</title>,<text>笛裏黃雲僥海山。夜看明月大刀環。塞天雁叫秋將盡。鏡匣鸞孤夢不閒。鳴柝寒宵屯虎旅。奏功何日拜龍顏。元戎已決平戎策。肯使胡兒近玉關。</text>
<title>又用前韻。吟卽事。</title>,<text>醉後含毫望遠山。敢言詩妙玉連環。逢春喜聽終宵雨。苦病仍成兩日閒。鏡裏已驚看白髮。世間無計住朱顏。東西隣舍相來往。夜半柴屝尙不關。</text>
<title>贈送李洪川</title>,<text>名聲曾播督郵時。淸白相傳祖訓遺。今日佩符能吏擧。去年亡鑑聖心悲。樽前別恨添蓬鬢。雪後春光入柳眉。想得泛波留物色。請看亭上首題詩。曾祖題詠在泛波亭故云又酒盡離懷更若何。一麾東去日西斜。光生紫綬君恩重。行出靑門峽路賖。知子詎終棲枳棘。使民應自樂桑麻。官閑別有饒淸興。臥見長江泛落花。</text>
<title>奉贈朴尙之</title>,<text>利器須從錯節知。草心仍切報春暉。官移五馬辭丹禁。養備三牲舞彩衣。兩地幾勞孤夢結。一樽長待故人歸。秋江落葉相離恨。更入東風柳絮飛。</text>
<title>戲答尙之問餉求詩</title>,<text>新春驚覩故人書。一雉仍兼二十魚。太守送來還有意。病夫詩價恰相如。</text>
<title>酒席。題扇贈趙習讀典。</title>,<text>雪盡長安柳似金。可堪今日去留心。離杯到手眉還皺。斜月臨窓夜已深。春色更添多少恨。別懷唯寄短長吟。君歸若說相思事。怨入秋娘膝上琴。又憐君囊乏一錢金。跡混塵埃有古心。老去尙遊邊塞遠。興來猶喜酒杯深。三春物色關離思。半夜悲懷入醉吟。寥寂小堂樽倒盡。滿天明月獨彈琴。</text>
<title>村舍偶吟</title>,<text>滿山林木摠依然。靜室看書憶昔年。七載自慙偏雨露。一丘無計管風煙。憂時已盡靑雲興。偸暇聊成白日眠。又向東華塵土去。野梅江柳夕陽邊。</text>
<title>歸路到江上口占</title>,<text>倦馬經危棧。孤舟遡晩風。夕陽江樹外。漁笛浪花中。極目春波闊。傷心世路窮。何時報恩了。來伴釣魚翁。</text>
<title>戲贈隣友</title>,<text>平生慣識碧仙名。咫尺歌聲惱客情。論價定高城十五。倘敎和璧到秦京。</text>
<title>具主簿鎣素有世分。而未及相面。得見余詩。遂次其韻。因人投示。余又答之。</title>,<text>何必相逢問姓名。已從佳句見風情。携壺且趁今宵話。匹馬明朝別上京。余明向鐵原故云[附元韻]嬋娟一代擅香名。暗入風流學士情。送到碧窓花月夜。想疑仙女下瑤京。</text>
<title>次山人道俊卷中韻</title>,<text>過盡三卷久抱痾。興闌簪筆豸冠峨。山僧冒雨求題句。花落虛簷坐獨眠。</text>
<title>題馮副摠竹石軸。應製。</title>,<text>莫道蕭郞獨逼眞。更看千載有斯人。雲根劚處精神動。風葉裁時造化新。幻出太湖波底狀。占留湘水岸邊春。非關筆得江山助。自是胸襟絶點塵。又 不用皇華行阻十年回。官路今連渤澥開。鳳沼遠從天北極。虎臣隨到海東隈。當時悵望軍門去。此日欣逢宅相來。迎得仙槎仍識面。可堪江上別離催。</text>
<title>具主簿鎣挽 二首○代舍弟作</title>,<text>秀美名家胄。風流更絶倫。鷺班官六品。駒隙壽三旬。戀主騰槽馬。含悲入閤人。九原應不瞑。堂上有雙親。又世分元非淺。交情近又深。壺觴同謔浪。山水共登臨。未得重歡會。如何遽訃音。幽明從此隔。不覺淚沾襟。</text>
<title>送舍弟聖能赴江原佐幕。席上醉贈。</title>,<text>西路吾纔返。東關汝又行。重輕家國事。離合弟兄情。夢入庭闈遠。詩從嶺海淸。他鄕九秋望。應惱月華明。又都事都無事。當今最好官。送君來郭外。愁我滯朝端。楓岳登臨快。薇垣諫諍難。秋風動別恨。怊悵若爲寬。</text>
<title>村舍偶吟</title>,<text>薇垣暫輟諍臣班。匹馬歸來訪故山。末路漸難風浪裏。小堂猶在樹林間。殘蟬曳響還嫌鬧。群衲成喧亦不閑。安得世紛都擺落。獨看書史掩柴關。</text>
<title>閑靜中有客來訪。俗語良苦。</title>,<text>寂寂村居一逕深。隔江還訝客來尋。求田問舍非吾事。樂道安貧是素心。相對俗人終日夕。却嫌塵累到山林。無端敗我淸閑興。愁倚寒窓望遠岑。</text>
<title>余在童稚時讀書山堂。次山人義和卷中韻題詩曰。萬壽菴中物外人。白雲紅樹好相親。塵蹤偶對高僧話。黃菊階邊度令辰。時卽戊午重陽日也。甲戌秋夕。辭遞獻納。來在村舍。和上人袖余舊詩來示之。字畫磨破。遂改書以給。又用前韵。</title>,<text>厭看過逢盡俗人。解官歸處謝交親。僧持十七年前句。來扣柴扉晝掩辰。</text>
<title>村興</title>,<text>多病年來喜索居。更乘秋興返村廬。難將白簡論時事。獨對靑燈讀古書。誰向世間驚寵辱。我思江外伴樵漁。傍人莫恨人無問。自是閑中樂有餘。</text>
<title>追記離平壤戲作</title>,<text>浮碧樓高酒易醒。月明重上練光亭。停舟浿水津頭別。回望栽松自在靑。</text>
<title>思退</title>,<text>出世名還誤。投閑分所甘。道中年過半。林下逕荒三。鳩拙終何用。鴻恩亦可慙。平生知足意。難與俗人談。</text>
<title>成和順 汝撥 室內挽</title>,<text>夙有通家分。常聞主饋賢。鄕村久淪落。哀訃忽來傳。夢返瑤臺迥。庭留寶樹聯。叩盆歌正咽。秋思更茫然。</text>
<title>李同知惟侃挽</title>,<text>去思留處口爲碑。遐福膺來德作基。豪興不隨衰境歇。世紛多向醉鄕遺。恩加八袠橫金日。慶在雙珠舞綵時。南極老星中夜晦。舊堂寥寂繐帷垂。</text>
<title>崔完城之叔父挽</title>,<text>白屋閑居愜素情。不妨流俗不知名。人間得失身無與。海畔光陰鬢已明。誰道一生終寂寞。好觀諸姪正光榮。六旬風燭忙如許。嗚咽山前薤露聲。又 代海曲堪終老。何嫌世不知。門闌方赫赫。田野自怡怡。白首名猶晦。黃粱夢已悲。新阡逢吉壤。餘慶在諸兒。</text>
<title>黃生員潝挽</title>,<text>享得天齡未五旬。可堪來哭淚沾巾。功名有命終寒士。進取無心自好人。那料故山歸葬日。正當新構落成辰。庭聯寶樹留餘慶。聊向萱堂慰老親。</text>
<title>曺陜川 鸞瑞 挽</title>,<text>魯泮采芹初展步。漢庭分竹幾臨民。榮生宦業躋三品。善驗天齡近七旬。高枕已闌名路興。把杯長作醉鄕人。螟蛉自足膺餘慶。何必過門輒愴神。</text>
<title>吳監司 䎘 挽 二首</title>,<text>孝友平生志。文章一代才。出常持玉節。歸必在銀臺。關外王程急。人間旅夢催。傷心倚閭望。唯見柳車廻。又同苦前年事。相知昔日情。他鄕連夜語。長路觸炎行。蔥秀山邊句。齊安館裏觥。祗今懷舊迹。難制淚縱橫。</text>
<title>朴管餉使 簉 挽 二首</title>,<text>志爲淸貧勵。賢仍孝友稱。龍門當日躍。鵬路幾時騰。脩知天難問。升沈理莫徵。鳳毛餘慶在。猶得慰親朋。又雅望從槐院。英聲振柏臺。一州摩撫盡。千里轉輪回。正保鴒原樂。俄驚驥隙催。後生曾受眷。偏覺淚沾顋。</text>
<title>聞友人遊宴江亭。有懷。</title>,<text>堪笑浮生役役行。忽驚時序已朱明。西湖孰擅觀魚樂。北闕空縻戴豸榮。遙想倚樓看月色。幾多高枕聽歌聲。霜臺近日還無事。倘趁佳期把酒觥。</text>
<title>甲戌四月念四日。在平壤。登浮碧樓有詩。乙亥是日。適來寓萬壽菴。有懷舊遊。</title>,<text>卷裏詩篇閱舊題。去年今日在關西。江外綠蕪平眺望。醉中紅袖任提携。天時又見淸和盡。往事還敎夢想迷。微雨滿山禪榻靜。隔林猶自聽鶯啼。</text>
<title>乙亥夏。余以應敎入直。金獻納星老自臺廳來訪對坐。尹參判君玉在摠府。望見投詩。戲次其韻。君玉。尹副學墀字。</title>,<text>十載奔趨擾擾間。邇來無復舊朱顏。西淸偶對薇垣客。忙裏還成半日閑。又玉署樓臺隔世間。日三金殿侍龍顏。時平五衛全無事。却笑君閑我未閑。原韻摠府玉堂跬步間。隔簾遙見故人顏。薇垣學士來何事。可笑名場不暫閑。君玉</text>
<title>又次</title>,<text>不期名播士林間。好爵縻時每靦顏。何日聖恩能報了。東湖歸伴白鷗閑。又世紛難掛齒牙間。捫舌多年末犯顏。堪愧此身將底用。病慵如我合投閑。原韻走次博粲未挽吾兄到此間。披雲無計破愁顏。平居莫道相逢易。塵世唯應直裏閑。舟楫平持風浪間。妙年文彩解龍顏。何須謾製端陽帖。嬴得推勘幾日閑。君玉</text>
<title>又次</title>,<text>置身材與不材間。路入靑雲久強顏。莫道省中無暇日。世情疏處卽幽閑。又可笑書生老牖間。若爲傳檄破完顏。朝廷自有安邊策。歸保湖山物外閑。戲次前韻 聞君爲元帥從事。下章及之。半世交親伯仲間。君方年少我衰顏。禁中頗牧今猶在。自幸時平五衛閑。妙略縱橫尊俎間。靑油幕裏暫低顏。眞儒無敵非虛語。如子才能豈等閑。君玉</text>
<title>又次</title>,<text>一官長惱是非間。俗客逢時未解顏。聞說河陰多勝地。倘敎他日共寬閑。又魂夢常歸十畝間。採芝何處是商顏。君今莫把新詩寄。欲和新詩亦不閑。更步前韻隋唐來往五年間。簿領叢中多苦顏。徵入東曹何事業。田園無計拚身閑。面水茅齋只數間。靑山如畫對孱顏。紅塵久負歸田計。十里煙沙白鳥閑。君玉</text>
<title>又次 聞三兒到直廬。故下章及之。</title>,<text>九篇詩到轉頭間。欲寄蕪詞輒汗顏。百計關心都妄想。退之曾賦不如閑。又不見諸兒半月間。可堪離思集愁顏。相逢競問歸家日。置膝終朝足破閑。更步前韻學士淸詩唐宋間。每逢佳處便開顏。遙看緩步高吟地。槐柳陰邊白日閑。鳳雛何日下雲間。秋水爲神玉作顏。學士弄璋歡意足。直廬應勝在家閑。君玉</text>
<title>李判官 仁健 妻挽</title>,<text>早播宜家詠。嘗聞擧案賢。郞歸從北路。親老隔南天。夢返瑤臺迥。庭留寶樹聯。傷心秋夜月。猶照舊窓前。</text>
<title>沈判書大夫人挽</title>,<text>恩錫夫人號。榮聯宰相兒。德膺諸福日。年近八旬時。歡盡斑衣舞。悲纏素幔垂。陶家舊客淚。回首自漣洏。</text>
<title>朴正郞 日省 慈堂挽</title>,<text>幸作陶家客。常欽孟母賢。德尊持懿範。仁驗享高年。此日題哀挽。前秋會勝筵。空將感舊淚。霑灑繐帷邊。</text>
<title>柳掌令景緝，柳陽智景紹慈堂挽。</title>,<text>馬邑名門莫與京。室家宜處振徽聲。安貧自有埋錢志。到老彌殫擧案誠。歡協琴瑟年八袠。慶聯簪笏養三牲。居然一夢瑤池返。應會人間不哭情。又欲寫哀詞更愴然。孟隣絃誦憶當年。常從舞彩堂前會。幾入招賢被裏眠。廿載通家欽懿範。一杯揮淚奠靈筵。新阡片石何人筆。能記平生福德全。</text>
<title>堂弟至和妻挽</title>,<text>婦道徵宜室。徽聲在事親。如何生六子。猶未享三旬。鏡匣空留澤。瑤臺已返眞。丹旌江上路。行客亦霑巾。又歸我門闌早。今回十五春。糟糠能秉禮。琴瑟自忘貧。共賀珠盈掌。還驚玉委塵。扣盆歌正咽。誰慰暗傷神。</text>
<title>次萬和示韻</title>,<text>誰爲蒼生起謝安。向來無計濟時艱。迂儒此日思傳檄。壯士何年已出關。自許險夷元不擇。敢辭軍旅未曾閑。燕然勒石男兒事。却笑高人臥碧山。</text>
<title>鄭別坐 俊衍 挽</title>,<text>蓮榜名聲早。芹宮歲月多。龍門身未化。螢榻鬢已皤。末宦曾鵷列。稀年已蟻柯。慶留雙寶樹。何用淚滂沱。</text>
<title>仁烈王后挽章</title>,<text>德配龍潛閱世機。向來閨範顯憂危。陰功共戴旋乾後。積慶先徵夢日時。四紀未添玄籙永。一朝還覩素花悲。因山禮罷徽音隔。嗚咽當年夙退詩。又聖朝仁澤洽人心。十有三年仰母臨。一德正持坤道順。九霄俄報月輪沈。春回鶯語思成綌。日晏龍樓憶脫簪。舊賜錦囊猶在篋。小臣難制淚盈襟。</text>
<title>又 二首○代</title>,<text>孔雀開屛日。飛龍御極時。練衣稱漢后。樛木詠周詩。仁壽終無驗。天心苦未知。覆舟圖尙在。誰更獻箴規。又密贊成鴻業。光膺進翟衣。厚坤方載物。軒曜忽沈輝。五月期何遽。千官淚自揮。唯餘彤管記。徽範在宮闈。</text>
<title>又 二首○代</title>,<text>積德徽名閥。興邦贊聖王。化成坤道正。人戴母儀光。未卜金縢吉。空悲石鏡藏。群臣無限淚。霑灑篆旌傍。又配極心彌小。含章德益貞。不曾干政令。常恐累淸明。彤管留徽烈。玄宮啓祖程。宸情傷悼處。無復報鷄鳴。</text>
<title>金監役 胤宗 挽</title>,<text>欲寫哀詞淚濕衣。歎君心與事相違。官微一命才何展。學苦三餘計却非。春逐世間駒隙盡。慶留身後鳳毛輝。回看海曲追遊地。唯有煙花滿釣磯。</text>
<title>朴生員炫挽</title>,<text>世分元從里閈深。枉書常荷故人心。追思昔日空陳跡。那料今朝遽訃音。萬事已輸翻薤葉。一期終負賞楓林。春蔬秋栗年年寄。回首西山淚滿襟。</text>
<title>朴丹陽 應善 挽 代</title>,<text>親舊年來半已無。奈君今日又泉塗。功名未盡伸鵬翼。福慶唯徵覩鳳雛。三邑竹符猶有愛。六旬粱夢遽堪吁。春山寂寞佳城閉。雙淚空沾一束芻。</text>
<title>李正郞 海昌 慈堂挽</title>,<text>夙聞機斷仰徽聲。更荷招賢被裏迎。纔覩享年環六甲。遽驚乘化返三淸。樽前舊結升堂約。郭外今傷執紼行。門駟定應餘慶遠。卜牛眠處是佳城。</text>
<title>鄭錦南君挽</title>,<text>早年忠勇起篷蒿。晩歲恩榮擁節旄。曾賴出奇扶社稷。共嗟臨亂失英豪。悲涼盡照麒麟閣。寂寞胸藏虎豹韜。千載海東名不朽。炳然靑吏記勳勞。又一見忘年不我遺。結交如水貴相知。臨戎西塞傳書札。分閫南州惜別離。洛下更逢靑眼日。枕邊唯托白眉時。三庚積雨迷湖路。哭送丹旌獨抱悲。</text>
<title>送沈子美赴茂長</title>,<text>烏府薇垣宦已榮。一麾還幸得專城。情深寸草三春報。恩改扶桑萬里行。年富且須經吏事。政成應復襲家聲。終南病客偏傷別。辜負離亭勸酒觥。</text>
<title>病暑</title>,<text>閱盡榴花爛熳紅。又經梅雨久冥濛。炎炎夏入三庚老。赫赫陽驕萬國同。塵土苦來如坐甑。火雲升處欲燒空。臨泉謾憶沈朱李。對酒仍思飮碧筒。簷短更愁南陸日。氣蒸無賴北窓風。偏憎蝸室流金熱。難試龍皮漬水功。自覺汗沾朝退後。可堪神倦午眠中。門迎褦襶妨閑趣。背暴田疇想野翁。殿閣尙嫌殘暑酷。怨咨宜軫小民窮。嘗聞扇暍周王事。願進愚言感聖衷。</text>
<title>聞鶯</title>,<text>宛轉黃鶯語。闌珊紫陌春。可憐調巧舌。如訴惜芳辰。莫謂無情囀。偏愁有意人。唐家公子號。千載足堪嚬。</text>
<title>聽蟬</title>,<text>禁苑陰陰樹。群蟬處處聲。競吟天色曙。唯吸露華淸。似怯三秋近。還敎百感生。螳蜋應在後。何苦盡情鳴。</text>
<title>金生員世亨挽</title>,<text>老來名利轉無情。志適田園歲幾更。三世托交同里閈。一朝傳訃隔幽明。那堪此日懷陳迹。偏荷當時眷後生。看取鳳毛餘慶遠。已登蓮榜振家聲。</text>
<title>在洪州。次李原州重吉所示韻。二首。</title>,<text>年來新渥轉非常。感戴何嘗一飯忘。吟病不妨淹使節。遣懷還幸覩詩章。臨池公館同書室。偸暇淸談勝酒場。待得時平春色好。與君團會共銜觴。又官罷何嫌與世疏。莫年閑趣在田廬。自誇亂後身無恙。況入秋來粟有餘。靜裏漸消名路興。案頭唯對古人書。卽知榮辱都堪笑。肯戀原城紫綬魚。</text>
<title>次洪州牧李子方所示韻</title>,<text>杖節藩維趁盛年。聖恩隨處卽如天。未聞棠詠傳湖右。唯有葵誠向日邊。萬事算來宜去矣。九秋深後轉悽然。風雷夜半燈明滅。靜念平生獨自憐。原韻江城風雨夜如年。殷殷雷聲九月天。起蟄龍蛇移舊澤。失行鴻雁叫雲邊。明燈獨坐魂飛越。撫劍長歌意惘然。誰識孤臣潛下淚。物情人事更堪憐。</text>
<title>次李子方諷亞使韻</title>,<text>年未衰時興已殘。夜深空館怯秋寒。已將花政歸僚佐。何必區區效上官。洪牧定送房妓。都事以監司房裏亦無妓生爲辭云。原韻廨館寥寥月色殘。小燈明滅客衾寒。金蓮草草空回處。莫道風流在幕官。</text>
<title>離洪陽。用前韻寄李子方。</title>,<text>風雲同際一千年。昵侍西淸尺五天。玉節却來兵火後。竹符猶滯瘴江邊。感時衰淚那禁得。向夜離懷更黯然。愁思一般添客病。戀君憂國正相憐。[附元韻]交遊韓孟托忘年。白首銅符詠二天。九日行旌秋色裏。一筵離緖菊花邊。顧余狂客何爲者。得子淸詩豈偶然。最悵佳賓相待處。芳華憔悴更誰憐。李子方</text>
<title>次李子方九日有感韻</title>,<text>此日離腸費九回。旅愁秋恨苦相催。明時恩重難長往。浮世官榮是倘來。幾處登高傳舊事。一方經亂有餘哀。問君三載洪陽臥。何似薇垣與柏臺。原韻三見洪陽九日回。幾多光景客邊催。聲酣木葉隨風盡。雲斂秋容滿眼來。浮世歡娛樽有酒。暮天憀慄雁流哀。茱萸盛事無消息。爲望京華獨上臺。</text>
<title>答人勸留房妓</title>,<text>莫道風流太薄情。眼看時事異昇平。鬢邊白髮無歡興。亂後蒼生有哭聲。誰識柳營臨錦水。不如蓮幕出箕城。中宵耿耿心何在。只願涓埃報聖明。</text>
<title>戲次宋進士德基韻</title>,<text>知有芳緣重。梨園第幾人。雖非勝愛善。猶可敵論春。昨日纔相識。今宵已覺親。都忘寒氣逼。佳興曉來新。</text>
<title>宋進士以余不留房妓爲嫌。復用前韻解之。</title>,<text>且莫嫌同異。吾非子輩人。正逢多難日。寧比太平春。憂國揮雙淚。離鄕戀兩親。全消花柳興。華髮鏡中新。</text>
<title>復用前韻戲之</title>,<text>君來入吾幕。偏作花林人。沾衣巫峽雨。滿眼羅浮春。燕寢正酣睡。書燈何用親。好新是君癖。新不長爲新。</text>
<title>戲次宋子都韻</title>,<text>夜闌微月欲西沈。誰會相思意淺深。咫尺却同千里遠。獨眠空館擁寒衾。</text>
<title>偶吟</title>,<text>一別長安已幾春。傳來消息悵無因。金釵誓語紗窓下。玉節榮光錦水濱。當日未曾期此日。故人還自作新人。風情向老非全歇。爭奈憂時淚滿巾。</text>
<title>戲作</title>,<text>進士風情世所稀。少年裨將亦頎頎。誰知觀察經窓外。健羨看花嘖嘖歸。</text>
<title>光山府夫人挽</title>,<text>赫赫先朝國舅門。禍機驚處奈時昏。幸逢聖主恢新運。還渡滄溟雪舊冤。長樂殿空無限淚。板輿行穩不常恩。人間八袠方乘化。禮盡同塋有孝孫。</text>
<title>次舍弟萬和韻</title>,<text>半生空慕古英雄。幸値風雲際會隆。靑瑣從班元不分。黑頭藩服有何功。民憂正屬干戈後。宦興全消簿牒中。今日異鄕還作別。惘然心事弟兄同。原韻湖西千里翰屛雄。汝往欽哉禮遇隆。大纛高牙爲上將。春生秋殺贊神功。召公風化宣南紀。張詠聲名振蜀中。終副聖明超擢意。甘棠新詠萬人同。</text>
<title>次舍弟萬和韻</title>,<text>明辰休歎百罹逢。澤洽人肥自祖宗。秉憲合須尊國體。摠戒兼欲整軍容。關心一道民凋瘵。靦面群公禮肅恭。半日戰功非汗馬。百年休運幸攀龍。客中談笑靑油幕。閫外恩榮紫誥封。安得蘇殘仍禦侮。眼看東土致時雍。原韻明良際會幸遭逢。三十登壇衆所宗。夜閉城門鳴鼓角。日明旗纛展儀容。武夫前導軍威肅。州牧來朝禮貌恭。萬目繁華人似玉。長程行色馬如龍。一心淸靜勤三戒。千里湖山奠四封。風化已流江漢外。終敎黎庶變煕雍。</text>
<title>又次舍弟韻</title>,<text>千里嘉會幸躬逢。道學何曾得正宗。莫道救時難泄泄。已知行世在容容。君親自是無輕重。兄弟唯當各友恭。半歲別來空白髮。五雲多處是蒼龍。興闌湖甸行雙節。望切天書降一封。只願承流宣聖澤。一方淳化使民雍。附舍弟韻叩角誰歌舜不逢。聖明臨御記功宗。千官濟濟元無闕。一介休休若有容。玉節新榮分委寄。靑氈舊業是謙恭。卽今主上憂丹鳳。何日兵戈掃白龍。小技詎期陪寶座。素心唯願效儀封。興邦有道非他事。只在天閽發乃雍。</text>
<title>次舍弟韻 二首</title>,<text>心惱公私際。思量義重輕。身經離亂後。摧折氣豪英。地遠趨庭夢。時危戀主誠。君來連夜話。聊慰此中情。又偏荷天恩重。還慙地望輕。功微收一捷。榮動壓群英。濟世無長策。憂時有至誠。他鄕仍歲暮。添起故園情。原韻西路前年別。那堪一死輕。南藩今日會。欲覩二旄英。親老思家切。恩深報國誠。纔來還又去。離合不勝情。</text>
<title>次舍弟韻</title>,<text>洒落寒天月。淸光此夜多。客窓空不寐。村酒倘能賖。纔喜相逢處。其如卽別何。家人應問我。頭白眼生花。原韻適丁危亂際。身世別離多。企望秋雲渺。音書驛路賖。連床喜無極。分手意如何。耿耿通宵話。燈殘有落花。</text>
<title>鄭判府事挽</title>,<text>王父同年更幾人。公今又逝亂離辰。哀榮禮備恩猶至。耆老筵空跡已陳。草屋可堪留殯久。錦囊將欲卜山新。傷心權厝他鄕日。癡掾難禁淚滿巾。</text>
<title>李原州挽</title>,<text>忠於儕友孝於親。誠款平生足感人。百里竹符還失意。數間茅屋亦安身。廿年雲路官三品。半夜風燈壽六旬。吟罷洪陽酬唱句。却題哀挽淚沾巾。</text>
<title>次宋進士韻 三首</title>,<text>客愁寧獨在傷時。悄坐燈前右捧頤。今夜故園勞遠夢。異鄕何處有佳期。酒緣寓興傾杯細。詩欲驚人下筆遲。還笑不才將底用。此身難副聖明知。又漸覺形容變舊時。白鬚驚却已生頤。金鑾昔荷恩三接。玉節將經歲一期。戀闕正愁關路遠。望雲常恨信書遲。平居自有操心處。氷蘖傳家畏四知。又行樂還宜及此時。幾人能享百年頤。樽中美酒開新釀。帳裏佳人說後期。須遣世情都不管。却嫌冬夜未爲遲。名場得失君休念。是是非非我豈知。</text>
<title>次淸安板上韻 二首</title>,<text>小縣蕭條甚。官齋只數間。客中偸片暇。簷外對群山。風失天時暖。雲含雨候頑。分明前夜夢。歸去侍龍顏。又任重艱危際。神昏簿牒間。駑才空策足。蚊力豈堪山。未救民方困。寧敎吏不頑。邇來無好興。隨處少開顏。</text>
<title>到忠州。次宋進士韻。</title>,<text>內翰經過已幾春。擁旄今日聖恩新。依依舊事渾如夢。誰是當時勸酒人。</text>
<title>次牙山板上韻 二首</title>,<text>門閭應望幾時廻。歲暮歸心日夜催。原隰半年身已病。簿書終夕印常開。山前積雪堆三丈。客裏寒愁遣一杯。添却戀君無限意。夢魂空繞集靈臺。又却敵重圍日。承綸一道時。離懷空耿耿。行旆此遲遲。賦役年年重。瘡痍處處悲。寬心無別物。宜進酒盈巵。</text>
<title>李秀才天器到營下。以不副所望抵書告歸。詩以答之。</title>,<text>世間窮達摠由天。糠粃如今愧在前。觀察威風知不振。秀才行色正堪憐。只緣事勢殊平日。豈是交情減舊時。忽覩書中存別意。使人驚訝自茫然。</text>
<title>復用右韻。勸留宋子都。</title>,<text>雪滿群山月滿天。與君相對小窓前。千般世事何須說。一隊佳人儘可憐。痛飮且從無恙日。遠遊宜趁未衰年。男兒自有桑蓬志。不必思歸意惘然。</text>
<title>次林校理載叔淸州書懷韵 載叔。林判書墰字。</title>,<text>分外恩除及賤名。向陽葵藿有微誠。驅馳經歲身還憊。感慨中宵夢不成。回首彩雲迷北闕。送君明日返西淸。年來聖主憂邊事。誰是東方蓋世英。原韻夙知人世惱虛名。謾向危塗貢血誠。白雪西原愁作客。布帆南浦計難成。堆床朱墨無時了。滿眼風塵幾日淸。趨賀元朝應未及。坐看庭畔發梅英。</text>
<title>次表弟李生戲作韻</title>,<text>小窓閑對月華淸。客裏除愁賴麴生。應惱異鄕離思苦。不妨良夜好緣成。誰知妙妓多嬌態。故向新人作泣聲。君去定應回首望。錦江何物不關情。</text>
<title>復用前韻 四首</title>,<text>面承天語任澄淸。自愧君恩誤半生。千載風雲眞不分。一年原隰有何成。棠陰縱未宣仁化。蔀屋應無起怨聲。唯恨鯉庭經歲隔。望鄕難制客中情。又愛把深杯竹葉淸。向來人道一狂生。承綸北闕恩偏重。垂釣東湖計未成。經歲客懷唯遠夢。滿林禽語已春聲。他鄕又送君南去。便覺臨分更愴情。又攬轡難敎一路淸。若爲宣化奠蒼生。煩苛政弊宜咨訪。按撫才疏憶老成。明主此時求上策。小民何事怯邊聲。年來紅粉看無興。非復風流蕩子情。又居官不獨效氷淸。爲政心常體好生。漸覺病身春後健。任敎佳句醉中成。屛間小燭殘無焰。窓外歸鴻曉有聲。一隊羅紈誰是管。可憐來去摠含情。</text>
<title>戲題示子都 二首</title>,<text>客裏逢春感慨多。雨中羈思更如何。團欒密室誰饒興。寥寂寒窓獨抱痾。臨鏡可堪催白髮。把杯無意喚靑娥。風光亂後空添恨。不管前江漲綠波。又年來歡興已無多。相對芳樽奈爾何。莫使故人添別恨。況從新歲抱微痾。斑衣縱遂趨庭樂。錦水應愁絶代娥。君去寸腸餘幾許。試看含淚轉春波。</text>
<title>夜坐偶吟</title>,<text>電奔時序已新春。把鏡還驚鬢似銀。簾外管絃徒亂耳。客中愁病正纏身。誰知此夜偏多感。欲喚群仙未有因。想得披香堂上樂。肯思空館獨吟人。</text>
<title>送宋子都 二首</title>,<text>玉節觀風尙黑頭。轉來華髮帶羈愁。蒼黃往事心猶悸。紅粉新粧眼不留。病裏可堪君獨去。客中無與我同遊。歸期定趁春光好。錦水津頭爲艤舟。又黃菊花殘邂逅時。碧江氷泮却相離。團欒客裏三冬話。酬唱燈前幾首詩。欲寄家書還脈脈。更回行袂暫遲遲。他人倘問吾消息。抱病思歸鬢已絲。</text>
<title>復用前韻。兼示柳陽智。四首。</title>,<text>匹馬明朝錦水頭。謾添離恨與春愁。停杯不必論醒醉。促席那堪歎去留。聯榻客窓今夜會。讀書山寺昔年遊。梨園少妓偏怊悵。爲報篙師莫放舟。又寒盡春生旅館時。邇來還覺病支離。三人共作連宵話。一筆同題怨別詩。柳色已看經雨早。客懷無賴放杯遲。何當謝此詢宣事。好返江湖理釣絲。又不妨同醉到槽頭。除盡他鄕此夜愁。小雨似闋行客去。多情還爲美人留。皆言勝地饒歡興。自恐高堂念遠遊。好向故園歸省後。更來同泛錦江舟。又感慨今時異昔時。一方黎庶半流離。來從玉筍淸華列。詠愧甘棠蔽芾詩。攬轡未蘇民困甚。倚門應望子歸遲。經年別恨紛如許。況見春光着柳絲。</text>
<title>題扇贈別林生員。二首。</title>,<text>悄悄逢新歲。迢迢憶故鄕。凍消江水碧。春着柳枝黃。對酌休辭醉。相思定斷腸。洛中如問我。雙鬢已蒼蒼。又握手艱虞日。傷心去住時。客窓吟舊病。離恨入新詩。匹馬君行困。雙鳧我返遲。須將湖右事。一一報相知。</text>
<title>次文義板上韻書懷。二首。○王世子曾賜紫絛帶。方繞腰。故下篇云。</title>,<text>拔擢叨恩重。流離奈歲荒。澄淸慙孟博。家世類張良。使節宣新化。宮袍帶舊香。五雲長入望。葵藿本傾陽。又紫帶來南路。靑宮杳北荒。不堪垂涕淚。何計返元良。尙憶春坊夜。頻傾內醞香。孤鴻天外去。無乃向遼陽。</text>
<title>公州小軒。次壁上東岳韻。</title>,<text>鳳城歸夢戀朝參。仍憶終南舊小菴。聽雨不妨停露冕。愛山還喜對煙嵐。身勞湖外褰帷訪。興盡花前把酒談。了却簿書春晝永。暫時閒適睡初酣。</text>
<title>次成歡韓督郵韻</title>,<text>不省前宵酒幾巡。興從山路醉歸新。羅紈一隊繁華地。花柳千門爛熳春。關雨却嫌淹駕久。遣懷須賴把杯頻。郵程景物看如許。何幸相逢是故人。原韻景光聞道使華巡。裝出良時氣色新。花送舊斑鈿古岸。葉尖新碧繡餘春。舞交燕佾飛觴急。歌妬鶯嬌轉曲頻。華髮照筵猶勝事。儘敎微笑玉容人。韓昫</text>
<title>又次韓督郵韻</title>,<text>欲歸何事更逡巡。鏡裏空嗟白髮新。湖外不緣逢舊識。客中誰慰送殘春。當筵便覺團欒好。覓句休辭唱和頻。朝雨浥塵前路遠。却催行李喚郵人。附督郵韻縱橫野酌亂無巡。久客華筵得醉新。隨處景光呈妙品。滿城花柳媚晴春。難逢亂世開顏笑。任使更籌報夜頻。却愧粉紅相顧問。座中頭白是誰人。</text>
<title>稷山李省吾。書報三月三日爲親設酌之意。詩以答。</title>,<text>序屬三三辦勝筵。一村花柳正爭姸。聞君獻壽榮雙慶。歎我離親抵二年。方伯未嚴新號令。翰林曾結舊因緣。唯期永托通家好。相向庭闈祝後天。</text>
<title>又用前韻。謝省吾見和。</title>,<text>壽星祥彩照華筵。寫出新詞語更姸。時亦不妨開小酌。政宜先務禮高年。鑾坡講院曾同直。玉節銅章各有緣。親老未堪離思苦。一封將徹九重天。附省吾韻陜化良辰借勝筵。飛花彩舞競春姸。歡深壽酌重三日。慶溢高堂八十年。銅佩今承宰下邑。鑾坡曾添結仙緣。雙親永享專城養。賡賦甘棠戴二天。李惕然</text>
<title>次東岳韻題山人自隱卷</title>,<text>衙罷身仍倦。庭空日已沈。可憐爲遠客。還愧負初心。覓句逢僧至。挑燈到夜深。一場方外話。令我欲投簪。</text>
<title>三月十三日在洪州。次主牧李子方韻。四首。</title>,<text>未把甘棠擬召南。日驚鬚鬢白鬖鬖。須携榼一兼壺一。莫問初三與十三。駐節不妨仍好會。賞花聊可共淸談。登臨且拭傷時淚。無限春芳盡意探。又早將詞賦敵三都。進退羞同渤海鳧。州紱若移南漢去。我來無復對氷壺。又經歲驅馳更抱痾。入春愁思轉如何。莫言觀察年猶盛。鏡裏今看老態多。又悄坐空齋睡捧頤。却敎春夢向何之。相思一念無人會。只有花前片月知。原韻餘生久厭滯周南。病與愁添白髮鬖。人壽百年將半百。天時三月又初三。蘭亭修稧傳佳詠。洛水流觴擅美談。千古勝遊今寂寞。異鄕煙景負幽探。三年逐客臥洪都。不許朝天化一鳧。可笑宿緣猶未盡。聖恩仍借小蓬壺。不是居官爲養痾。欲歸其奈聖恩何。參軍料理還無事。柱笏看山爽氣多。中宵默坐涕交頤。可笑兒童怪問之。憂世戀君無限意。春山唯有子規知。李景義</text>
<title>又次子方再疊韻</title>,<text>口誦佳篇作指南。謾敎搔盡鬢毛鬖。四時重至今爲八。再和猶難且莫三。短什豈堪酬絶唱。好懷唯見做閑談。知君亦有男兒志。安得橫戈虎穴探。又壓城樓閣是名都。春水池塘暖浴鳧。怊悵一年花事晩。隔簾啼鳥勸提壺。又一年鞍馬帶微痾。爭奈心無着興何。虛館寂寥春晝永。不妨紅粉滿前多。又一片書來却解頤。少時豪氣未除之。仙山此去知何許。恐被傍人仔細知。附子方韻着處濃花水北南。綠蒲新茁柳絲鬖。一行作吏年經四。千里傷春月彀三。形勝蜀中猶薄俗。縉紳江左足淸談。艱虞未作歸田計。漢上幽棲夢裏探。西賓多事笑東都。長鶴誰能較短鳧。人世是非渾妄幻。不如潛跡入懸壺。吟詩梅下且吟痾。東閣還如水部何。莫說主翁探景懶。罷衙時少簿書多。神向安心靜處頤。勞勞世路欲何之。江湖白鳥閑無恙。舊約春來我自知。</text>
<title>次子方三疊韻</title>,<text>解符何日返山南。萬事霜添兩鬢鬖。消得道途年抵二。想應門巷逕荒三。歸心更惹春來恨。感淚徒揮亂後談。唯有爲君心耿耿。也期湯火不辭探。附子方韻玉節行春詠召南。棠花白日落鬖鬖。人才當世居其一。交道平生益者三。仁表詠詩詩作號。崔陵壓坐坐無談。民謠到處風流足。千里湖山恣意探。</text>
<title>次子方四疊韻</title>,<text>撫劍空思掃漠南。腐儒頭髮白䰐鬖。漢庭早荷遷官九。晉晝常紆賜對三。戀闕謾勞連夜夢。把杯聊慰暫時談。何如同上雲程去。碧落星辰手自探。附子方韻客夢遙尋白鷺南。月中松桂影䰐鬖。懷金結綬皆關數。謝病投章可待三。罷釣喜逢溪友話。輟耕時與老農談。歸心不爲秋蓴起。擬向花源費獨探。</text>
<title>次子方三絶韻</title>,<text>幽澗通池徹底淸。午風吹作水紋輕。庭花落盡官無事。臥聽黃鸝自在鳴。又東湖應已鱖魚肥。爲底經春尙不歸。半世聖恩山未答。九重今日正宵衣。又莫怪洪陽久滯留。爲緣良牧最風流。相逢便覺胸襟豁。日遣新詩滿案頭。原韻槐影陰陰小閣淸。楊花撩亂晩風輕。林禽似惜芳菲歇。占得餘春盡意鳴。芳草江南綠正肥。望鄕千里送春歸。東風亦解愁人意。故遣飛花點客衣。人自惜春春不留。客邊佳節水東流。殷勤爲向韶光報。莫到明年笑白頭。</text>
<title>次子方韻</title>,<text>抱病驅馳氣益衰。轉來民事更堪悲。皇天亢旱田龜坼。深怕三農又失時。原韻春不長春人易衰。少何爲樂老何悲。花開花落還多事。彼此榮枯亦一時。</text>
<title>次子方聞鵑韻</title>,<text>杜鵑何事叫空林。使我無眠坐夜深。微月半規簷外落。獨懷憂國戀君心。原韻血濺山花第幾林。一宵哀怨五更深。多情故近西牕月。應識孤臣再拜心。</text>
<title>用鎭川板上韻示金延安</title>,<text>時危萬事足懲前。不復當筵聽管絃。節序已過重午後。夢魂長向五雲邊。離懷寂寞迷行雨。遠樹依微隔暮煙。多病祗今雙鬢變。莫言觀察是丁年。</text>
<title>又用前韻。答金延安。二首。</title>,<text>十載名場愧粃前。歎君心事直如絃。靑雲得失輸身外。白髮光陰過鬢邊。五馬舊遊疑夢寐。一管新卜管風煙。若爲擺脫人間事。共向江湖送暮年。又吾王功烈已光前。佇誦薰風入舜絃。群策自歸終得下。廟堂無計更籌邊。空慙使節臨湖路。却憶官袍惹篆煙。何事鏡中催髮白。不堪羈思又經年。附金延安韻數椽新築碧山前。窓外松風聽七絃。魚笱愛看春澗曲。藥條閑劚暮雲邊。彤蟾惠句成珠玉。白屋驚懷墮霧煙。樗散自憐衰謝甚。猶思報主中興年。再覩威儀七校前。躬嘗太廟奏朱絃。深謀此日唯修內。壯膽何人議拓邊。遼塞風塵迷鶴駕。漢槎消息隔狼煙。無端惹起傷時淚。不寢孤吟夜似年。去歲到京。適覩親祭太廟有感。故云。</text>
<title>次姜公獻所示韻</title>,<text>偶然塵客扣巖扉。騶騎行時破石衣。亂後林泉偏有興。馬前牙纛亦無輝。閑忙定分人何力。憂病關心鬢已稀。早晩聖恩如報了。與君同老釣魚磯。原韻驚看玉節入山扉。短褐蕭然襯繡衣。當日竹床無限興。祗今松徑有餘輝。全交白首如君幾。厚祿靑雲念我稀。已識深情能倒海。莫敎書疏阻漁磯。</text>
<title>姜公獻又用前韻書送二律。不敢不答。</title>,<text>未返幽居掩竹扉。卽今朝士盡戎衣。那堪擧目靑宮遠。尙有纏腰紫帶輝。身病不妨杯酒斷。睡酣聊幸簿書稀。連宵好雨江波漲。想得東湖浸舊磯。又年來歸思在郊扉。底事遲回未拂衣。靑瑣演綸曾從列。黑頭持節又恩輝。看君退野人無問。愧我叨榮古亦稀。聞道聖明方側席。肯敎才俊滯漁磯。附公獻韻孤村寂寞掩荊扉。坐到深更不解衣。入眼新詩驚俊逸。揚眉老境詑光輝。龍臺雨後長江淨。馬嶺雲邊遠樹稀。莫恨仙姿暫相隔。他年一拜伴苔磯。君才正合坐黃扉。五線終能補舜衣。一路甘棠方動色。千秋汗竹可揚輝。誰言亂世誅求急。自是專城愷悌稀。直待孺文明案事。英聲遠到荻花磯。</text>
<title>次林載叔到尼山示韻</title>,<text>馬頭終日觸炎塵。到處愁看白眼人。唯有錦城佳客過。一篇詩語摠精神。原韻炎風長路滿衣塵。錦水逢迎喜故人。淸夜華燈談未了。居然離合足傷神。</text>
<title>在忠州。得見林載叔過公山留示絶句。謹次其韻。</title>,<text>年來憂病苦相侵。客路那堪六月霖。珍重故人詩遠到。幾回披讀豁煩襟。原韻南北奔忙鬢雪侵。炎天行色又愁霖。飄颻旌節遊何處。却欠淸歡爽客襟。</text>
<title>忠州壁上次東岳韻 二首</title>,<text>內翰當年過此州。綺筵絃管雜歌喉。恩隆拔擢人重到。世入艱虞涕自流。山色晩收雲靄薄。月光新透樹陰稠。羈愁一倍黃昏後。聊爲開襟上北樓。又杖節詢咨採國風。召南行役兩年中。心驚衰鬢三分白。目極祥雲一朶紅。時事可堪今索莫。我心無復舊豪雄。若爲報得君恩後。好返江湖作釣翁。原韻五十官城第一州。東南大道控咽喉。岳分烏嶺連天起。川合龍淵入漢流。黍稷盈疇原濕迥。牛羊布野屋廬稠。笙歌幾閱輪蹄過。駐節春風獨倚樓。水曹曾醉此秋風。三十三年一餉中。柳嚲舊條煙惹綠。桃舒新萼露凝紅。城隍院驛人居盛。岳瀆郊埛地理雄。行擁節旄人再到。鬢毛如雪愧成翁。</text>
<title>醉贈忠州兒妓俊香。使之呈徹主牧尹君玉案下。兒年十二</title>,<text>摠是無情亦怨離。可憐羞態上蛾眉。玄霜欲爲雲影擣。綠葉還愁杜牧遲。別後只應相見月。醉來聊復戲題詩。臨行暗有西原約。任使風流刺史知。附尹君玉次韻相逢何事卽相離。黯黯新愁入翠眉。蕙質難忘看去速。花心休訝折來遲。瑤臺月色羅帷夢。玄圃秋期玉字詩。杜牧尋春須及早。國香終怕被人知。</text>
<title>復用前韻戲題</title>,<text>到處關心是別離。邇來唯覺皺雙眉。金釵欲墮羞難整。珠淚將傾語故遲。長短客亭三疊曲。去留愁恨一篇詩。秋宵刻漏添多少。不寐何人獨自知。</text>
<title>淸牧申君輔令公。已決拔紱之計。適又値余解歸。昨夜旣設小酌。今日將復設餞。謹以拙句止之。</title>,<text>瀝血封章爲省親。聖恩終始逮微臣。誰敎昨夜團欒飮。猶作今朝酩酊人。惜別不妨淹彩節。送行何必設華筃。憑君莫說休官事。且慰攀轅一境民。</text>
<title>申君輔初以足病辭官。竟因卜妾被謗解歸。詩以戲之。</title>,<text>此行何似載扁舟。不怕人間上話頭。節序又看三伏盡。江湖端合一官休。誰將取舍論輕重。自爲閑忙定去留。足疾到今還疾足。送君先返思悠悠。</text>
<title>伏奉有旨以承旨徵召</title>,<text>出按湖西荷寵掄。召還今日降恩綸。曾無玉節澄淸效。旋作銀臺侍從臣。回馬恐稽趨九闕。望鄕先欲拜雙親。貪榮未遂休官計。應趁中秋謁紫宸。</text>
<title>留安岳。書奉主守李君瑞。</title>,<text>躡塵芹泮已多年。會面楊城亦宿緣。淹駕倦尋西塞路。喚鷹同上北山顚。兩家世分誰知者。半日閒談不偶然。歸臥客牕聞夜雨。壁間殘燭照無眠。</text>
<title>行中譯官知事朴璇與寫字官李生員之翰。唱和詩篇。來示於余。余亦次韻。七首。</title>,<text>白髮全消興。紅粧奈滿前。雁嘶中夜月。霜打半池蓮。漸覺甘忘世。何須強學仙。楊山賢太守。還許駐征鞭。又地僻偏宜靜。風高已怯寒。繁華今寂寞。民物苦凋殘。誰道王程急。從知世路難。幕中酬唱句。令我刮眸看。又許國身何補。含恩退亦難。羈愁驚髮白。時事覺心寒。誰復歌金縷。無緣倒玉山。官齋九月後。唯見菊花殘。又驅馳鞍馬度年年。萬事思量一悵然。廿載楊山人再到。此行應是有前緣。又宮袍猶帶御爐香。到處逢迎勸酒觴。怊悵鄕山路幾許。憶歸時復陟高岡。又世事雙垂淚。愚臣一寸情。客牕深夜雨。枯葉鬧秋聲。背壁燈明滅。關心路短長。紛華念已盡。端坐獨燒香。</text>
<title>次李之翰絶句韻 二首</title>,<text>羸驂踏盡路高低。醉後新詩信手題。須把古書勤夜讀。佇看長坂展霜蹄。又佳人羞態寶釵低。過客多情好品題。堪笑臺池名勝地。古來迎送幾輪蹄。</text>
<title>在公廳。聞洪高敞萬初辭朝出城。率爾書送。</title>,<text>翻覆人間事。縱橫醉裏文。俄驚彈墨峻。還許縣符分。歲暮將逢臘。天涯幾望雲。風波猶未定。離恨不須云。</text>
<title>聞閔寅甫還向瀋陽。題扇以贈。余兼帶春坊。前後八年。且有王世子恩賜紫帶。</title>,<text>每過銅門淚濕衣。宛然堂額揭重暉。那堪塞外靑宮遠。猶有腰間紫帶輝。講院八年恩遇至。瀋陽千里夢魂飛。憑君爲報諸公語。須趁春風好扈歸。</text>
<title>海嵩尉翁主挽 二首</title>,<text>有美先王女。于歸相國門。無違心轉小。能儉德彌尊。脩短還如許。悲歡豈足論。新阡葬禮備。時屈卽殊恩。又擇友求三益。從遊托兩郞。幾蒙同餽亨。俄悼異存亡。未遂升堂壽。那堪執紼傷。白眉官已貴。看取慶綿長。</text>
<title>李僉知震雄挽</title>,<text>惠澤曾蘇五邑民。晩來貂玉足榮身。田間已遂休官計。帳裏猶存稱意人。年過七旬終似夢。分深三世自沾巾。通家厚義尋何處。唯待賢孫返舊隣。</text>
<title>病中。送尹而遠赴舒川任所。</title>,<text>百里榮銅綬。三牲奉板輿。離愁仍伏枕。時事更添裾。民困宜均役。官閒且讀書。扇頭題別語。無惜報瓊琚。</text>
<title>盧正言峻命母夫人挽</title>,<text>毓美名家婦德全。晩來慈訓在三遷。慶聯蘭玉宜光後。禮盡蘋蘩謹奉先。孀節苦來經幾歲。世緣抛處卽稀年。舊隣童稚今衰病。遙寄哀詞更愴然。</text>
<title>李監司君敏挽 二首</title>,<text>金榜登來佩竹符。靑春貂玉荷恩殊。名揚節度三軍樂。澤洽巡宣一路蘇。居外幾年仍疾病。蓋棺今日正艱虞。朝紳盡惜英才去。復爲吾私淚滿鬚。又三白堂前敵勢摧。半塗氷雪送君回。亂餘重會楊山館。燭下相傾竹葉杯。佳約更期還洛第。盛年誰料隔泉臺。時危又失曾同事。病裏題詞不盡哀。</text>
<title>伏次父主下示之韻</title>,<text>那堪久病昏如醉。忽覩新詩瀅若氷。廚下一供知是幸。枕邊三復和難能。隣家有餽來何續。厚意非常料未曾。小子亦同諸子飽。暫眠風榻使驅蠅。原韻何處得來獐一脚。于囊加以映淸氷。冬寒致此猶云罕。夏月如斯豈易能。一飽已堪追白傅。萬錢元不羨何曾。伻回未寄裁書謝。正到松園避午蠅。</text>
<title>伏次父主再示韻</title>,<text>吾家世世霑殊渥。一念兢兢履薄氷。報答君王常有志。掃淸胡羯奈無能。西南憂懼叢今日。文武恬嬉踵昔曾。安得酬恩退江海。却將名利付蝸蠅。原韻漢宮久隔金莖露。夏日長思玉井氷。終老田園雖有意。遽辭簪笏詎云能。嗟吾不竝懸魚續。念汝方思養志曾。世事聞來眉自蹙。閣中誰扇集瓜蠅。</text>
<title>父主出寓郊舍。三兒子將進謁。伏次父主三示韻以送之。</title>,<text>當午扣門皆褦襶。世間誰似玉壺氷。呻吟伏枕何其久。晨夕趨庭亦未能。騎馬出歸看汝輩。釣魚遊戲記吾曾。諸兒自可綿家慶。佇看庭前拜賀蠅。原韻每見詩章堪詠歎。水寒那及水中氷。病知炎暑尤難耐。老覺中庸不可能。身足亂離悲杜甫。志非溫飽慕王曾。傍人莫怪歸心決。衰怯眞如被凍蠅。</text>
<title>伏次父主下示韻</title>,<text>病身那得仕凌晨。虛負銀臺寵命新。晝夜雨聲空亂耳。弟兄離抱各傷神。恩隆未擺人間事。才薄還慙席上珍。致澤何時開至治。眼看儀鳳與祥麟。時余拜承旨。以病辭遞。舍弟應敎受暗行之命。忙急出行。原韻老人無睡起侵晨。野色山光入眼新。鳥外好看雲態度。雨中尤見竹精神。門無俗客誰相擾。案有陳篇也可珍。保此淸閒如沒世。不須勳業畫麒麟。</text>
<title>伏次父主再示韻</title>,<text>秋夜呻吟不易晨。起看朝鏡鬢絲新。人生有命辭醫藥。時事多艱恃聖神。病裏益思身退野。盤中何必食兼珍。年來名利心消盡。莫說腰間佩玉麟。原韻鷄鳴而起坐淸晨。直欲孜孜日日新。謾說求仙逃一死。誰能訪藥到三神。金門蓽戶無非命。美酒佳肴最可珍。澒洞風塵幾時廓。聖人如出必知麟。</text>
<title>伏次父主三示韻</title>,<text>一年時序近蕭晨。風雨秋涼入夜新。撫枕中宵終不寐。用兵他日孰如神。爭傳廊廟詢群策。倘使單于奉國珍。仍憶聖賢千古事。夢中如見吐書麟。原韻夜雨滂沱直到晨。寂寥愁思枕邊新。吟哦只是詩言志。揮洒那能筆有神。世事卽今同累卵。哲人從古貴潛珍。千年更爲先師歎。晩向西郊泣獲麟。</text>
<title>伏次父主下示韻 二首</title>,<text>病蘇唯喜氣沖融。榮辱都輸過耳風。秋思自歸塵臼外。世情須遣酒杯中。雨餘庭院看培菊。亂後生涯任轉蓬。聖代若無宣力地。不妨長往作田翁。又風雨連宵八月天。草蟲聲裏意悽然。靑燈獨對三更後。白髮應催兩鬢邊。淸夢每懷秋野興。舊衣猶帶御爐煙。明時日覺艱虞甚。自問休官在幾年。原韻少昊司辰替祝融。可堪庭樹已涼風。微茫遠樹秋煙外。汗漫幽愁暮雲中。事去自知心似水。年來誰惜首如蓬。朝廷賢俊方林立。閑却郊原老病翁。又庭院寥寥雨滿天。北牕高臥思悠然。園松濃翠來軒外。階竹淸風繞枕邊。何處旅亭愁遠客。更思窮巷絶炊煙。念斯辛苦吾差樂。且可怡神度暮年。</text>
<title>小弟庭對不利。詩以示之。</title>,<text>爲龍未必勝爲魚。白傅詩篇尙起予。何用早登名宦路。不如多讀古人書。傷時涕淚君須制。抱病呻吟我未除。想得海山秋色好。喚鷹佳興在閑居。</text>
<title>又用前韻答小弟 二首</title>,<text>年來顏厚佩金魚。獨使君王歎侮予。誰向新亭垂涕淚。不妨彭澤樂琴書。愁懷更値秋廖慄。世事聊將酒破除。莫道數椽茅舍小。解官他日保幽居。又山可呼鷹水釣魚。羨君爲樂勝於予。秋來魂夢尋湖海。病後精神眩簿書。欲把靑樽酬節序。已看黃葉下庭除。如今便覺吾衰甚。願遣餘生物外居。</text>
<title>朴進士挽</title>,<text>纔喜登蓮榜。俄驚作棘人。那堪風撼樹。仍覺病纏身。驥過浮生促。牛眠葬地新。篠驂相識久。安得不沾巾。</text>
<title>朴進士天球挽</title>,<text>六年三度寫哀詞。語到君家涕自揮。生若有爲終止此。善何無驗乃如斯。草心未報春將暮。薤葉先驚露易晞。寥落故山封馬鬣。佇看餘慶屬門楣。</text>
<title>金參判槃挽</title>,<text>春坊銓席忝同榮。晩路知公屬後生。臨事不搖唯守正。與人無競自推誠。庭聯白壁傳詩禮。腰帶黃金荷聖明。輸了六旬粱夢罷。不堪題挽淚沾纓。</text>
