<title>奉使入金</title>,<text>西華已蕭索。北寨尙昏蒙。坐待文明旦。天東日欲紅。崔文淸滋補閑集曰。陳補闕澕。以書狀官入金云。西華 南宋在西故云 已蕭索。北寨尙昏蒙。坐待文明旦。天東日欲紅。予於前歲。以副樞使蒙古。抵宿興中府。見一寺壁上書一絶云。四野盡爲狐兔窟。萬邦猶仰犬羊天。人間樂國是何處。深歎吾生不後先。陳以幕佐入朝。稱北寨昏蒙。非禮。興中一絶。是客子所題。言高何罪。按勝國時。歷事遼金。恬不知恥。獨公此詩。嚴於華夷之辨。深得春秋之義。似有先見而發。時女眞雖蹙。而蒙古繼熾。所謂北寨昏蒙。蓋並指兩國也。慨然有蹈海俟河之意。纔經百年。大明一統。掃蕩腥羶。文明之化。東漸于海。惜乎公之未及見也。</text>
<title>憶金翰林 克己</title>,<text>吟詩臥窮巷。爽氣透屋浮。上天結爲露。散作人間秋。補閑集曰。金翰林克己詩，醉時歌及河陽山莊。用劇韻。敍舊等長篇。其辭意淸曠浩汗。酌而不窮。誠富贍之才華也。不然。何以陳補闕憶翰林云。吟詩臥窮巷。爽氣透屋浮。上天結爲露。散作人間秋。</text>
<title>春晚題山寺</title>,<text>雨餘庭院簇莓苔。人靜雙扉晝不開。碧砌落花深一寸。東風吹去又吹來。補閑集曰。陳補闕聞人誦文禪師詩一句云翦蕉窓減雨。裁竹砌添秋。以爲警句。陳笑曰。此乃兒曹語。老儒不道也。予嘗題山寺落句云碧砌落花深一寸。東風吹去又吹來。此等句格。乃老儒語也。金翰林云。北軒睡足花陰轉。梁燕將雛去又來。雖不及陳詩。其語華麗相近。金文貞台鉉曰。陳補闕澕嘗謂余。詩當以淸爲主。如題山寺詩曰。雨餘庭院簇莓苔。人靜雙扉晝不開。碧砌落花深一寸。東風吹去又吹來。其言信然。徐四佳居正東人詩話曰。陳司諫澕雨餘庭院簇莓苔。人靜柴䨾晝不開。碧砌落花深一寸。東風吹去又吹來。砭者曰。落花稱深一寸。似畔於理。余曰。趙退菴詩曰。蒲色靑靑柳色陰。今年寒食去年心。醉來不記關河夢。路上飛花一膝深。其曰一膝則又深於一尺矣。況太白詩燕山雪花大如席。又曰。白髮三千丈。蘇子瞻詩大繭如甕盎。是不可以辭害義。但當意會爾。近得甘露集。乃宋僧詩也。其詩云。綠楊深院春晝永。碧砌落花深一寸。與陳句無一字異。古之人亦有是語矣。</text>
<title>柳</title>,<text>鳳城西畔萬條金。句引春愁作瞑陰。無限狂風吹不斷。惹煙和雨到秋深。李益齋齊賢櫟翁稗說曰。陳正言澕詠柳云。鳳城西畔萬條金。句引春愁作瞑陰。無限光風吹不斷。惹煙和雨到秋深。唐李商隱柳詩云。曾共春風拂舞筵。樂遊晴苑斷腸天。如何肯到淸秋節。已帶斜陽更帶蟬。陳蓋擬此而作。山谷有言。隨人作計終後人。自成一家乃逼眞。信哉。</text>
<title>五夜</title>,<text>五夜不知風雨惡。醉和殘夢度晨鷄。家僮忽報南溪漲。半泣山花到石階。</text>
<title>遊五臺山 時公因王事。往關東作。○載輿地勝覽</title>,<text>畫裏當年見五臺。浮空蒼翠有高低。今來萬壑爭流處。自覺穿雲路不迷。補閑集曰。丁秘監而安邃於文章。墨竹㝡妙。嘗曰。士大夫揮掃。例以詩爲本。若沓其圖則畫工也。鄭舍人知常醉題云。桃花紅雨鳥喃喃。繞屋靑山間翠嵐。一頂烏紗慵不整。醉眠花塢夢江南。此詩可作圖畫着也。陳補闕遊五臺山云。畫裏當年見五臺。掃雲蒼翠有高低。今來萬壑爭流處。却喜穿雲路不迷。此古人所謂對境想畫也。陳氏家藏曰。我肅廟戊戌秋。公十四代孫翼漢。以保安督郵入五臺。鏤公詩揭月精佛閣。次其韻曰。先祖何年到五臺。碧山無語暮雲低。遺篇爲向禪樓揭。回首千崖意自迷。去歲登臨最高臺。四邊喬嶽眼中低。偶然入洞還回轡。不是劉郞再到迷。</text>
<title>靈鵠寺</title>,<text>已臨絶壑俯長松。更踏層梯策瘦筇。還笑遊人心太躁。一來欲上㝡高峯。</text>
<title>野步</title>,<text>小梅零落柳僛垂。閑踏靑嵐步步遲。漁店閉門人語少。一江春雨碧絲絲。東人詩話曰。李相國詩。輕衫小簟臥風欞。夢斷啼鶯三兩聲。密葉翳花春後在。薄雲漏日雨中明。陳司諫詩。小梅零落柳僛垂。閑踏淸嵐步步遲。漁店閉門人語少。一江春雨碧絲絲。兩詩淸新幼妙。閑遠有味。品藻韻格。如出一手。雖善論者。未易伯仲也。許筠惺叟詩話曰。陳翰林澕與李文順齊名。詩甚淸邵。其小梅零落柳僛垂。閑踏靑嵐步步遲。漁店閉門人語少。一江春雨碧絲絲。淸勁可詠。</text>
<title>陳仲子</title>,<text>口適何煩食萬錢。身安可以謝重氈。一言坐却百金使。須信先生妻更賢。</text>
<title>海棠 二首</title>,<text>酒痕微微點玉顋。暗香搖蕩隔林人。紅杏紫桃無遠韻。一枝都占上園春。又風輕不用臙脂雪。月冷潛驚玉露香。別院曉寒煙淡淡。數枝和睡靚新粧。</text>
<title>過海州</title>,<text>候騎傳呼未入州。紅旗翠蓋滿天浮。金符紫吏迎遮道。猶步驊駵不點頭。</text>
<title>和李兪諸公題任副樞 景謙 寢屛四詠 此詩。神宗甲子年間作。○屛本六疊。而右軍換鵝華亭船子，和尙二疊。所題不傳。</title>,<text>列子御風衣冠軒簸向空飛。旬五歸來自有期。須信冷然非大適。無風還有待風時。子猷訪戴月浸長江雪壓枝。中流回棹漾漣漪。相忘不獨山陰客。興盡歸來我亦誰。陶潛漉酒督郵風味最高高。何用眞珠滴小槽。漉罷拂巾還自着。不妨衰鬢帶霜糟。潘閬移居 從補閑集作騎驢爲是三峯縹緲是新居。一抹斜暉轉碧虛。已信此行無去住。浪吟猶自倒騎驢。補閑集曰。文順公與兪尹諸同年席上和任副樞景謙寢屛四詠。列子御風云。從來道境尙遺身。何必乘虛始自神。若向風頭尋禦冠。滿空飛鳥亦眞人。陶潛漉巾云。漉則爲篘戴則巾。箇中分別任他人。不妨頭上餘痕在。已是平生着酒身。子猷訪戴云。訪人情味雪溪中。若便相看一笑空。莫道興闌回棹去。造門直返意無窮。潘閬騎驢云。閬仙若也愛三華。一望嵳峨已足多。倒跨蹇驢眞好事。將身欲入畫中誇。</text>
<title>春日和金秀才 二首</title>,<text>繞檻爐煙學細雲。酒醒愁重兩眉春。鶯驚雨脚斜穿院。蜂把花心嬾避人。又滿樹春紅泣露華。映門垂柳欲藏鴉。作詩亦是妨眞興。閑看東風掃落花。李文簡晬光芝峯類說曰。麗朝學士陳澕。洪州人。詩甚淸麗。與李奎報同時。翰林別曲所謂李正言，陳翰林雙韻走筆者也。其五臺山詩曰。畫裏當時見五臺。掃雲蒼翠有高低。今來萬壑爭流處。自覺穿雲路不迷。又有詩曰。作詩亦是妨眞興。閑看東風掃落花。</text>
<title>詠廣寧府十三山</title>,<text>巫山十二但聞名。驛路偸閑午枕涼。剩骨一峯雲雨惱。傍人應笑夢魂長。補閑集曰。陳玉堂澕，李蓬山允甫。同夜直禁林。時有前入金書狀官某言。廣寧府道傍有十三山。往來客子題詠頗多。皆淺近未能破的。請兩君賦之。陳卽援筆云。巫山十二但聞名。驛路偸閑午枕涼。剩骨一峯雲雨惱。傍人應笑夢魂長。李云。六七山抽碧玉簪。蔥籠佳氣射朝驂。從今嵩嶽嘉名減。只數奇峯二十三。又云。少年蠟屐好登山。踏盡衡巫岱華間。五老八公遊未遍。不知藏此此中慳。陳詩以意。李詩以言。兩首之言。不如一首之意。</text>
<title>讀李春卿詩</title>,<text>啾啾多言費楮毫。三尺喙長只自勞。謫仙逸氣萬象外。一言足倒千詩豪。補閑集曰。陳補闕讀李春卿詩云。啾啾多言費楮毫。三尺啄長只自勞。謫仙逸氣萬象外。一言足倒千詩豪。及第吳芮公曰。逸氣一言。可得聞乎。陳曰。蘇子瞻品畫云。摩詰得之於象外。筆所末到氣已呑。詩畫一也。杜子美詩雖五字。中尙有氣呑象外。李春卿走筆長篇。亦象外得之。是謂逸氣。謂一語者。欲其重也。夫世之嗜常惑凡者。不可與言詩。況筆所未到之氣也。</text>
<title>題畫扇蟠松</title>,<text>老僧長伴蒼髥叟。何更移眞入扇團。補閑集曰。陳補闕因王事。行過雉岳西。杉松蔭密水石幽奇。心愛之。入洞中。有草屋兩三。隱映林間。一老僧帶兒子坐溪石。陳下馬與語。氣韻不凡。遂偶坐。見一紙扇畫蟠松。陳取扇書其背云。老僧長伴蒼髥叟。何更移眞入扇團。僧卽和云。春風不到峨眉嶺。撲地蛟龍翠作團。陳郞驚愕歎服。又贈十韻。語意俱淸絶。不知何許人。</text>
<title>秋日書懷</title>,<text>富貴也悲秋。孤吟況弊裘。閱多人寵辱。問幾日歸休。落葉埋金井。疏砧響石樓。聊將倦遊興。欹枕問滄洲。</text>
<title>次韻朝守</title>,<text>淸切天居近。徘徊閣道深。樓明初榜殿。月落半庭陰。煙色籠溫樹。風聲度舜琴。醉顏侵夜起。殘夢雜微吟。</text>
<title>夕守</title>,<text>薄暮趨宸伏。彤庭逐貴遊。詩懷憑酒得。世態向人羞。新月彎宮樹。華燈上御樓。坐思天下事。何日借前籌。</text>
<title>松都</title>,<text>小雨朝來卷細毛。浴江初日暈紅濤。千門撲地魚鱗錯。雙闕攙天鷲翼高。吳苑裌衣晴鬪草。漢宮仙袂醉分桃。多慙久忝金閨侍。與倚淸香奉赭袍。東人詩話曰。鄭司諫知常西都詩。紫陌春風細雨過。輕塵不動柳絲斜。綠牕朱戶笙歌咽。盡是梨園弟子家。西都繁華氣象。四句盡之。後之作者。無能闖其藩籬。陳補闕澕松都詩。小雨朝來卷細毛。浴江初日暈紅濤。千門撲地魚鱗錯。雙闕攙天鷲翼高。吳苑裌衣晴鬪草。漢宮仙袂醉分桃。多慙久忝金閨侍。與倚淸香奉赭袍。詞語淸新美麗。可以並駕齊驅矣。南壺谷龍翼詩話曰。前朝各體中壓卷之作。五言律則牧隱昨過永明寺。七言絶則鄭知常雨歇長堤草色多。已有定論。而七言律。五言絶。則未有所屬。無已則陳澕之小雨朝來卷細毛。李文順之山僧貪月色乎。</text>
<title>賞春亭玉蘂花</title>,<text>嬾隨桃李鬪嬌嬈。素艶閑愁鎖寂寥。虢國夫人嫌粉黛。漢皐仙子佩瓊瑤。半墻疏影風前亞。掠鼻淸香雨後飄。十二玉欄春欲暮。急須摹取上鮫綃。</text>
<title>月桂寺晚眺</title>,<text>小樓高倚碧孱顏。雨後登臨物色閑。帆帶綠煙歸遠浦。潮穿黃葦到前灣。水分天上眞身月。雲漏江邊本色出。客路幾人閑似我。曉來吟到晚鴉還。東人詩話曰。古人詩多用佛家語。以騁奇氣。如陳翰林澕詩。水分天上眞身月。雲漏江邊本色山。李益齋詩。此物非他物。前身定後身。皆好。然王荊公寫眞詩云。我與丹靑兩幻身。世間流轉會成塵。但知此物非他物。莫問前身是後身。李詩述半山。未若陳之意新而語奇。</text>
<title>次李由之賀生女 二首</title>,<text>分外何勞更苦神。無心駟馬納高門。偶因蛇虺成佳夢。長得兒孫有老盆。井渫亦能源吐泒。竹枯猶解筍抽根。他年尙可傳遺業。已把浮生任有垠。又幾年孤影每傷神。老去俄驚帨在門。弄筆豈能知數字。繰絲但要盡三盆。會看魚隊浮波面。厭聽蟲聲叫草根。煩子淸詩屢相賀。筆傾河漢若爲垠。按公此詩。有孤影傷神之語。公有四男。而蓋晚得之歟。或云公只有一男。此說爲是歟。當更攷。</text>
<title>中秋雨後</title>,<text>却看濃墨久含情。忽喜涼風四面生。銀竹已隨雲脚捲。玉盤還共露華淸。遊人欲散重呼酒。娼妓相招更按笙。應爲天瓢洗空碧。孤光全勝別宵明。</text>
<title>從海安寺乞松枝</title>,<text>疏慢年來困暑炎。小亭那更晝厭厭。叵堪日影侵虛牖。欲乞松枝補短簷。聞道老株流鳳髓。間將新斧伐虯髥。倘能分我淸涼陰。肯羡侯家水作簾。</text>
<title>梅花</title>,<text>東君試手染群芳。先點寒梅作淡粧。玉頰愛含春意淺。縞裙偏許月華涼。數枝猶對撩人艶。一片微廻逐馬香。正似淸溪看疏影。只愁桃李末升堂。</text>
<title>康宗大行挽 七律散句</title>,<text>九原一旦成千古。四海三年遏八音。補閑集曰。李史館允甫嘗與人評曰。吾曩與李翰林春卿同在禁林。時康廟大行。誥院，翰署皆作挽詞。李曰。未信賓天終不返。却疑遊月儻還來。院署諸老拱手嘆服。時陳翰林澕亦云。九原一旦成千古。四海三年遏八音。不及李遠矣。又言九原非。</text>
<title>轉大藏經消災道場音讚詩</title>,<text>兩手蕉心經卷卷。半肩山色衲層層。補閑集曰。每歲春秋。轉大藏經及與消災道場。皆命誥院詞臣作四韻音讚詩。李公仁老初登誥院。以謂音讚詩乃讚佛德也。蔡拾遺寶文云。性空月滿乾坤曉。覺樹花開世界春。此眞讚佛也。然若不能專讚佛寶。通讚三寶亦得。如陳補闕云。兩手蕉心經卷卷。半肩山色衲層層。此讚僧寶也。文順公云。琅函霧濕龍擎到。紺席風生象踏行。此通讚法寶僧寶也。禪朝按上香堆燼。講夜簷頭月減稜。補閑集曰。文順公云。形勝新開白玉京。江山王氣擁明堂。更憑佛力金城固。寧畏胡雛鐵騎強。李學士云。嘻嘻出出如鳴社。戰戰兢兢若履氷。文順公當遷新都日禳狄兵。李學士當廩災後招梗。宜敍事如此。陳補闕云。禪朝按上香堆燼。講夜簷頭月減稜。雖語格淸爽。賦景致非也。第一聯言設席。頜聯頸聯皆讚三寶。落句言福利。此音讚詩之範也。</text>
<title>江上</title>,<text>風吹釣叟帆邊雨。山染沙鷗影外秋。補閑集曰。富貴如趙祭酒伯琪云。鶯花別院笙歌咽。車駕高門劍佩鳴。精彩如文順公甘露寺云。霜花照日添秋露。海氣干雲散夕霏。飄逸如陳補闕江上云。風吹釣叟帆邊雨。山染沙鷗影外秋。明媚如金翰林雨送紫茸歸野蕨。風催靑子上江梅。文順公雨晴草色連空綠。風暖梅花度嶺香。此二聯一骨。而雨送之聯。其氣飄然爽豁。</text>
<title>失題</title>,<text>觸石樹腰成磊碨。入池泉脚失潺湲。補閑集曰。氣尙生語欲熟。礿學之氣生然後壯氣逸。壯氣逸然後老氣豪。無衣子爲太學生時野行云。臂筐桑女盛春色。頂笠蓑翁戴雨聲。陳補闕云。觸石樹腰成磊碨。入池泉脚失潺湲。臂筐之句。氣與語俱生。爲時俗所尙。觸石聯。氣雖生語猶熟。雖詩老亦驚。三年旅枕庭闈月。萬里征衣草樹風。補閑集曰。古今警絶句不多。如草堂江上云。功業頻看鏡。行藏獨倚樓。悶云卷簾唯白水。隱几亦靑山。陳補闕云。杜子美詩雖五字。氣呑象外。殆謂此等句也。眉叟破閑云。古今琢句之法。唯杜少陵得之。如日月籠中句。吟味果如啖蔗。陳補闕云。三年旅枕庭闈月。萬里征衣草樹風。未若草堂三年笛裏關山月。萬國兵前草木風。語峭意深。</text>
<title>直廬。與諸公占韻賦扇。</title>,<text>欲風犀楓扇。自氷火雲天。暑退蠅難近。秋回雁莫先。小荷翻掌上。團月墮襟前。雅稱麾軍將。曾隨畫水仙。䊵新如翦雪。柄古尙含煙。安石仁風遠。羲之醉墨顚。畫昏餘彩女。恩薄怨涼蟬。把翫臨寒簟。楊州百萬錢。補閑集曰。陳補闕初直玉堂時。孫翰林得之，李史館允甫，李同文百順，前翰林尹于一。六官才俊。皆在席上。占韻令賦扇。陳卽抽筆書之曰。欲風犀楓扇。自氷火雲天。暑退蠅難近。秋回雁莫先。小荷翻掌上。團月墮襟前。雅稱麾軍將。曾隨畫水仙。紈新如翦雪。柄古尙含煙。安石仁風遠。羲之醉墨顚。畫昏餘彩女。恩薄怨涼蟬。把玩臨寒簟。楊州百萬錢。一座以陳詩不佳。乃相約各自賦口吟。相切磨品第。孫翰林云。携持寧暫歇。出入每相先。豎障歌唇外。橫拋醉膝前。汗靑輪假月。沫碧貌眞仙。一座皆戲曰。携持一聯。常而熟。汗靑沫碧。別而生。李同文云。品因飛燕重。畫自季龍先。繡幕搖翻浪。琅庖鼓颺煙。擺冷醒炎鼠。揚淸飫潔蟬。尹云。月圓今似古。詩對後連前。飄拂身無垢。凄涼意欲仙。畫宜留顧絶。書不要張顚。座曰。擺冷揚淸之句。辭意淸新。尹之三句。圓熟有力。李秘書云。碧月談筳上。淸風孝枕前。丹䆴催龍火。靑樓用麝煙。盤蠅隨影散。野馬觸風顚。畫好安蘆鴨。詞宜謝柳蟬。韓留院云。蝶舞橫霞外。魚跳細浪前。地還淸暑殿。人卽廣寒仙。蛾暮遮蘭焰。風朝護蕙煙。座曰。李詩蘆鴨。豈宜圖於小扇。三句皆用蟲鳥。唯碧月一聯。句法淸勝。韓蝶魚。賦月傾扇失實。淸暑一聯。直擧人地。言事疏遠。李東觀云。風生紬史地。月動演綸天。制作羲軒下。炎涼象帝先。信疏松柏後。功小粃糠前。輕却携長拂。涼於戲半仙。翦蕉疑鳳雨。揮羽掃狼煙。破熱肌如濯。揚冷手似顚。簸腰搖帶鳳。拂首側冠蟬。願借眞淸力。驅除俗臭錢。座曰。前三聯尤妙。以此詩爲第一。尹曰。此詩之意。先深後淺。是爲倒格。時文順公爲翰林。最後至。走筆云。我欲洗煩熱。潛投井裏天。捉來雙手後。搖入六官先。已近高廚下。堪陳漢仗前。月圓奔底妾。風弱馭無仙。飛白書縈霧。空靑畫點煙。驅蚊雷已靜。撲蝶雪將顚。發發供頭鶴。輕輕弄鬢蟬。蓬瀛爭賦詠。誰最號靑錢。一座嘆服。無復間言。文順公曰。李東觀風生制作信疏三聯。眞老杜詩也。吾詩不及遠矣。史館曰。君井扇之喩尤妙。引高廚漢仗言禁中扇又妙。吾詩安能抗。</text>
<title>上琴承制 儀二首○此詩高宗乙亥作</title>,<text>南省掄材早忝魁。亞元還領桂宮春。靑雲路上礿甘分。白日光中也立身。王事獨勞雖竭節。國恩難報每沾巾。嚴君舊愛雲無跡。慈母殘生甑有塵。淸白漫留傳世寶。文章未療病家貧。銀鉤若點分憂籍。須念三朝歷仕人。又達情宣澤爲高憂。早領群儒價㝡優。西掖尙餘紅藥興。內庭兼侍赭袍遊。擎天巨梓千尋直。捧日祥雲五色浮。御案獸香熏袖裏。詔牋鴉墨落毫頭。曾因物外傾朝望。不許人間告后猷。想像萬機偏有賴。蓬窓喜淚亦難收。</text>
<title>追和歐梅感興 四首</title>,<text>待物當以信。應天當以誠。爲善畏人知。陰德猶耳鳴。平時等愚陋。臨事見眞情。君子故守分。恥有過實名。嗟予聞道淺。㦖㦖空此生。歲晚無所獲。如農初不耕。其二道左賈時憎。志迂遭物責。居然見陸沈。有甚風波激。寸苗庇長材。象彩猜太白。爭將脆似葦。却笑介如石。寧甘無辜失。可忍非義得。憂來不敢說。詩以代鵩臆。其三少年慕功名。爲善忘早晚。高懷月在天。逸氣驥走坂。胸中貯諫書。一一堪綴纂。安知蟻鼻缺。坐使純鉤損。遂令萬丈虹。縮作一寸短。心知儒冠誤。感歎時豈免。然嘗在大鈞。天聽終不遠。時去不可追。泰來非我勉。其四 此篇載箕雅陋巷少閑燥。迺爲淫潦迫。遊鞍稀拂拭。但見蛛絲織。嘗聞傲吏語。學道無鬼責。問渠百年間。憂患那得力。言當時憂患。時不得學道之力。烏在其無鬼責也。 吾故把藜羹。無心慕肉食。左傳。肉食者鄙。不能遠謀。此則窮且益堅之意。按此詩。有所感而作也。時權凶竊柄。士類附勢。媚富乞憐。風節掃地。公目擊時事。因以自警。首述見眞情之歎。申言非義得之戒。終之以無鬼責一語。素履固窮之志。形於言外。世人徒以詞藻推許者。淺之知公也。集中註解。見東文選。出於文選者有註。出於他書者無註。覽者詳之。</text>
<title>扈駕奉先殿夜醮</title>,<text>香宮稽顙扣瓊宮。霓旌羽節排寒空。嬰香噴作篆文曲。紙錢窣窣呼天風。夜深月悄人語絶。時聞玉漏聲丁東。王母歸來獻天壽。千年老樹桃花紅。</text>
<title>宋迪八景圖</title>,<text>平沙落雁秋容漠漠湖波綠。雨後平沙展靑玉。數行翩翩何處雁。隔江啞軋鳴相逐。靑山影冷釣磯空。浙瀝斜風響疏木。驚寒不作戛天飛。意在蘆花深處宿。遠浦歸帆萬頃湖波秋更闊。微風不動琉璃滑。江上高樓迥入雲。憑欄淸如潑。俄聞輕櫓鳧雁聲。頃刻孤帆天一末。飛禽沒處水呑空。獨帶淸光攢一髮。漁村落照斷岸湖痕餘宿莽。鷺頭插趐閑爬癢。銅盤倒影波底明。水浸碧天迷俯仰。歸來蒻笠不驚鷗。一葉扁舟截紅浪。魚兒滿籃酒滿甁。獨背晚風收綠網。山市晴嵐靑山宛轉如佳人。雲作香鬟霞作唇。更敎橫嵐學眉黛。春風故作西施嚬。朝隨日脚卷還空。暮傍疏林色更新。遊人隔岸看不足。兩眼不博東華塵。洞庭秋月滿眼秋光濯炎熱。草頭露顆珠璣綴。江娥浴出水精寒。色戰銀河更淸絶。波心冷影不可掬。天際斜暉那忍沒。飄飄淸氣襲人肌。欲控靑鸞訪銀闕。瀟湘夜雨江村入夜秋陰重。小店漁燈光欲凍。森森雨脚跨平湖。萬點波濤欲飛送。竹枝蕭瑟漉明珠。荷葉翩翩走圓汞。孤舟徹曉掩篷窓。緊風吹斷天涯夢。煙寺暮鍾煙昏萬木棲昏鴉。遙岑不見金蓮花。數聲晚鍾知有寺。縹緲樓臺隔暮霞。淸音裊裊江村外。水精霜寒來更賖。行人一聽一回首。香靄濛濛片月斜。江天暮雪江上濃雲翻水墨。隨風雪點嬌無力。憑欄不見昏鴉影。萬枝繁華春頃刻。漁翁蒻笠戴寒聲。賈客蘭橈滯行色。除却騎驢孟浩然。箇中詩思無人識。東人詩話曰。李大諫仁老瀟湘八景絶句。淸新富麗。工於摸寫。陳右諫澕七言古詩。豪健峭壯。得之詭奇。皆古今絶唱。後之作者。未易伯仲。惟益齋李文忠公絶句樂府等篇。精深典雅。舒閑容與。得與二老頡頏上下於數百載之間矣。按明宗嘗命群臣製瀟湘八景圖詩。蓋此詩作於是時。李大諫一代宗匠也。公以童丱。與之方駕。俱爲絶唱。雖以長吉之高軒過。菜公之華山詩。無以過之。公之於詩。眞天才也。</text>
<title>書雲巖寺 連下二篇俱載箕雅</title>,<text>昨夜山梅一枝發。山中老僧不知折。使君年少正多情。走傍寒叢問消息。風流跌岩 恨無仙人雙玉簫。吹破人間遠離別。到山三日不登山。無奈東風却悽切。言若不登山問消息。則春風必爲人悽愴。 明朝上馬入紅塵。誰賞堂前一簾月。</text>
<title>使金通州九日</title>,<text>去年九日秋澄閣。本註。閣在安東府。 楓酣晚霜湖色薄。鴉鬟捧酒壽佳賓。手揉秋香 菊 沈琥珀。李賀詩。琉璃鍾琥珀濃。 畫欄細裊茱萸煙。醉眼生紅呼不覺。江東陳迹俯仰間。此日西遊天一角。漁陽南畔不見山。野店蚊雷屯豹脚。蚊屬 道傍強飮不成歡。短日紅煙添寂寞。唯有西風猶古態。蕭蕭醉着烏紗落。暗用孟嘉事</text>
<title>金明殿石菖蒲</title>,<text>花瓷碎玉含微涓。花瓷。養菖蒲器。 溪毛翠嫩根龍纏。答詩。下有千歲根。蹙縮如蟠蛇。 風姿癯瘦甚可愛。知是草中山澤仙。自將靈液侵寒碧。曉來葉葉垂淸滴。已驚秋意滿房櫳。忽覺詩魂迷水石。蓮花淸淨出泥淤。白芷芳馨生海隅。白芷。香草。一名澤芳。 誰識蒼然几案上。寸根歲久還生鬚。言世人知有蓮芷。而不知菖蒲之風味。 禪窓日永香煙裊。一枕隨風竹陰好。上人睡足眼波寒。宴坐相看不知老。</text>
<title>桃源歌</title>,<text>丱角森森。東海之蒼煙。紫芝曄曄。南山之翠巓。等是當時避秦處。桃源最號爲神仙。溪流盡處山作口。土膏水軟多良田。紅狵吠雲白日晚。落花滿地春風顚。鄕心斗斷種桃後。世事只說焚書前。坐看草樹知寒暑。笑領童孩忘後先。漁人一見卽回棹。煙波萬古空蒼然。君不見江南村。竹作戶花作藩。淸流涓涓寒月漫。碧樹寂寂幽禽喧。所恨居民產業日零落。縣吏索米將敲門。但無外事來相逼。山村處處皆桃源。此詩有味君莫棄。寫入郡譜傳兒孫。</text>
<title>蓴菜。崔山人寄書請賦。</title>,<text>吾聞晉日雲雷擾。英雄性命誰自料。腸斷蛾眉金谷春。用石崇綠珠事 夢寒鶴唳華亭曉。用陸機事 江東季鷹 張翰字 酷愛蓴。秋風歸帆疾如鳥。後來眞味識者稀。豈獨知幾人自少。君不見五侯席上厭羶葷。玉椀氷絲時一要。千里甁甖費携擔。懸知咀嚼無風調。爭如江南無事人。指崔山人 一頂烏紗臨碧沼。手探柔條活欲飮。石鼎微煎看徐攪。動也 下鹽却笑羊酪鹿。王武子食羊酪問陸雲曰吳中何以敵此答日千里蓴羹未下鹽鼓 解酒欲鬪鱸魚妙。寄書乞詩意有在。諷我欲脫紅塵鬧。靑衫薄宦有何好。夢魂已落滄洲渺。我行何必待秋風。明日休官理歸棹。</text>
<title>月夜。與李史館允甫。同賦遊月宮篇。詩逸</title>,<text>補閑集曰。李史館允甫夜直。與陳玉堂澕。賦遊月宮篇云。月駕長風轉虛碧。斲出琉璃作飛轍。廣寒宮殿千里圓。玉女乘鸞庭下列。天高仙樂咽笙簫。風動霓裳響環玦。白兔擣藥經幾秋。藥成不被姮娥竊。調和沆瀣供仙直。爵下天喉若氷雪。仙居天上得長生。噀向人間除酷熱。妙手修宮八萬條。玉斧森羅守扃鐍。逍遙各飽靑冥遊。厭飫天瓢白玉屑。羡他公遠緣銀橋。捫參陟過北斗舌。星河下拍牛郞肩。踏掬瓊華親手掇。淸都可望不可攀。夜夜轉頭心斷絶。館閣諸君。以陳詩淸壯爲優。李詩語雖淸寒。瑣屑爲劣。陳詩逸。</text>
<title>代陳同年 湜 和舍弟 澕。 隨父之東京。憶兄見寄。二首。○御史公。以明宗庚戌擢春闈試。與白雲子同年。○李奎報</title>,<text>寄語郞君早早歸。欲師鄲郾世同居。憐渠獨扇蚊飛枕。恨我難憑犬寄書。莫效胡威空問絹。已聞羊續久懸魚。錦囊詩草三千首。多是花前醉興餘。二年相憶苦難歸。身寄幽蝸殼底居。吏散獨陪棠樹茇。客來應向練裙書。本註。隨父在任。故用此事。 橫經漂麥思高鳳。問禮趨庭想伯魚。要識來期行漸迫。兩條黃色上眉餘。按李白雲與公酬唱。無慮十餘篇。今攷詩集。年月可推知。此詩卽神宗戊午公隨樞副公往東京任所時也。公詩皆不傳。</text>
<title>十月五日。陳 澕 見訪留宿。置酒用蘇軾詩各賦。前人</title>,<text>端坐蕭然肖衲僧。愛君閑話更桃燈。人呼白日無雙客。身到靑雲第幾層。況有新詩淸似玉。解敎塵眼冷於氷。少年氣逸應欺我。沈約衣寬漸不勝。按此詩。卽神宗辛酉公入內侍院時。</text>
<title>後數日。陳君見和。復次韻答之。二首○李奎報</title>,<text>冷淡生涯厭較僧。羡君豪眼慣饞燈。醉携紅袖香生座。吟罷瓊樓月上層。賀得茂松偏是柏。映來潤玉必須氷。本註。陳未娶故云。 過門忍促朝天馬。空望靑雲悵莫勝。本註。陳時爲內侍。將赴闕。過門不入。不招棋伴卽詩僧。斷送長宵只一燈。讓蝶雪微猶解舞。學峯雲淡不成層。甁含何恨啼爐火。筆惜餘尖怯硯氷。賴有珠璣落窮巷。爛盈襟袖重難勝。</text>
<title>陳君復和。又次韻贈之。二首○[李奎報]</title>,<text>朝退時時愛訪僧。又逢閑客共棋燈。尋山雨帽低沈角。趁闕風纓緊作層。湘淥飮傾杯面玉。蜀牋吟染案頭氷。九原可作先相較。李杜於君定孰勝。憂喜忘來似定僧。任他金粟巧排燈。琳條蔭地強千丈。玉隴通天僅萬層。睡美工夫深巷雨。夜寒消息一甁氷。卜商肥瘦君何問。已覺紛華戰不勝。</text>
<title>夜宿陳 澕 家。大醉書壁上。李奎報</title>,<text>班生古者史之雄。筆頭不較陳孟公。當時豪焰摩靑空。酒酣使氣飛長虹。閉門留客投轄醉。一樽不領人間事。子雲巨儒好文字。陳說酒客與法士。空甁獨在井之眉。腹盛水漿何所爲。攂入井中誰復悲。滑稽可愛唯鴟夷。陳公差樂張竦苦。醉亦何害醒何補。百世之孫君獨步。坐酌東海自呑吐。醉中不覺升靑天。一聲踏碎琉璃甎。寅緣漸到紫皇前。霞冠玉弁風吹顚。是時周公孔子皆在後。相看彈指復叉手。皆言子昂李白上到天仙今已久。詩之鳴者復誰有。子可嗣唱何遽離人生。遣之復還補以陳公太白之心精。所以鍾其靈。胸襟五臟日益泓而淸。君不見高樓雖百層。正合着陳登。如我臥地猶難勝。按此詩三篇。亦辛酉冬作。前詩稱以較勝李杜。此詩許以還補陳李。其相與之深。雖古元白。何以加焉。</text>
<title>陳君見和。復次韻答之。李奎報</title>,<text>陳郞年少氣尤雄。指麾電母鞭雷公。斗膽可吸江湖空。有如跨天萬里飮海之長虹。金鍾行酒日日醉。吟詩作賦渾閑事。袖携聯珠數百字。扣門爲訪狂居士。居士老矣霜欺眉。造物以我將安爲。一生獨抱窮道悲。他人脚底太行巫峽猶平夷。鍊石五色空自苦。天固不缺何所補。子亦於吾何異笑百步。雖廁金門滿腹琅玕猶未吐。相逢其幕劉伶天。醉倒況有支頭甎。是時白雪舞簷前。輕薄柳絮飛狂顚。箇中風流不落李杜後。灑翰飛文皆老手。莫辭促席留連久。此會人間信難有。諸公擧酒屬先生。共道先生匈中何物以爲精。自君之生天不聖地不靈。山失其秀水失淸。宦路高高千萬層。期君穩穩上頭登。蒼生重望非子復誰勝。</text>
<title>陳君復和次韻贈之 幷序○李奎報</title>,<text>某近承盛作多矣。近體短章。誠淸警絶妙。唯未識長篇巨韻中縱筆放肆處。故以長篇試之。今蒙所和新篇。辭語奔放。固在天地六合之外。甚嘆甚嘆。更何言哉。風騷壇上呑群雄。一出奇語驚人泣鬼倒天公。靈玉雖藏氣射空。我恐騰精掣影上天化作五色虹。讀之泠然洗我醉。擬刻靑瑤傳好事。君詩不獨騁文字。意欲使我酣歌痛飮不作酸寒士。謂言人生戚戚不展眉。安用男兒爲。東流之水不須悲。直到崑崙頂上倒瀉河浪囚馮夷。作詩何用蟲吟苦。他年文苑傳半紙書名又曷補。君起舞月隨步。口可飮酒是非臧否何曾吐。我今行止亦關天。碎擊僅免靑州甎。本註。自全州罷來。 舊交零落過眼前。邇來獨坐誰與放狂顚。早識郞君一笑論心後。是處相携惜分手。人間局束不堪久。安得作神遊八極大鵬與希有。箇兒東方生。豈是帝臣乃是天上歲星精。千年一實蟠桃靈。笑履東海何異褰裳涉淺淸。君不見蓬萊宮闕高層層。非有仙骨何由登。金丹未就悵望情何勝。</text>
<title>尹同年 儀，陳同年 湜，陳 澕 見訪。用劉賓客詩韻各賦。李奎報</title>,<text>二年蓬轉久離根。邂逅寒暄只一言。邀醉散仙天是幕。鎖留歸客雪爲門。數篇詩句閑中迫。一局棋聲靜裏喧。到處逢場卽仙境。九霞觴滿莫輕翻。按此詩。卽神宗甲子年作。時文順從東京幕府閱二載始還京。公同伯氏往訪焉。</text>
<title>次韻陳學正 澕 聞琴 二首○李奎報</title>,<text>人琴幸暗合。絃手穩相迎。寓古心逾淡。通仙骨欲輕。淸於巖溜落。幽却谷風生。聽罷月微側。泠然洗我情。悽景調商促。陽春撫角迎。數聲敲月慢。餘韻出花輕。舊譜胸中了。新翻意外生。倩君能聽否。雖老尙鍾情。按此詩。卽煕宗己巳公遷學正時也。公好琴。常邀絃手。與白雲同聽。白雲詩曰。寓古心逾淡。通仙骨欲輕。公之鍾期。其唯白雲乎。</text>
<title>次韻陳翰林題苗正字大隱樓。在市邊。七古詩不錄○李奎報</title>,<text>按此詩。卽康宗壬申公入翰苑時。</text>
<title>癸酉孟春十七日。與陳翰林 澕。 夜飮林秀才元幹家。大醉。林君請觀長篇律詩。走筆。予使陳公唱韻賦之。文不加點。不容一瞥。本註。是日無韻書。陳君直唱。故音無次第。○李奎報</title>,<text>凍泒潺湲出。春風料峭寒。得年顏欲改。感物意難安。烘炭初嫌烈。涼衫漸近單。柳纔檯眼綠。桃未吐唇丹。水漫魚遊樂。林暄鳥語歡。良辰此莫勝。佳會古猶難。飮幸松亭靜。吟從樺燭殘。酒踰雲液酌。饌勝菊英餐。漸欲天爲幕。何占日上竿。高情穿月脅。逸思跨風翰。酩酊甘杯釂。功名任印刓。靑衫猶寸祿。白髮尙微官。不分碧紗護。知非黃土團。假如千日醉。曷賽一生酸。歲月難留絆。神仙夢亦干。紅塵猶啄腐。丹鼎未呑丸。悵望壺天路。空沈陸海瀾。得君欣且服。行己正而端。失意曾遺甑。本註陳近者以公事免官 除官忽夢棺。本註遷資入翰林 子心甁苦窄。子意海何寬。忝作雙飛鶴。來尋五色鷥。直須披肺腑。愼勿覓痕瘢。話舊腸先斷。論交淚已汍。隨珠無處售。趙璧有誰看。賤子便丘壑。郞君長綺紈。心憐淸似水。言喜臭如蘭。睡魄驅還泥。詩源倒欲乾。知音如不聽。流水爲誰彈。按此詩卽康宗癸酉孟春公再入翰苑時</text>
<title>林君又以畫盤松屛風請古詩。走筆。復使陳君唱韻賦之。七古詩不錄○李奎報</title>,<text></text>
<title>陳 澕 家置酒賞花。醉後走筆。李奎報</title>,<text>作詩非名花。筆下無姸詞。絶欲遇仙紅。腸錦時一披。及看此花艶。意極反如癡。終朝索一句。吟苦寒螿悲。畢竟寡好語。對花顏何施。花亦向我笑。低昂似相欺。有如多情子。浪憶一妖姬。道傍忽邂逅。相對空逶遲。脈脈竟無言。況奈論佳期。請君勸我醉。更賞夭天枝。詩從醉裏出。儻可敵嬌姿。按此詩。亦癸酉春作也。白雲酬唱。止於斯篇。豈與公離索而然歟。抑李集中亦有遺佚者歟。是未可知也。</text>
