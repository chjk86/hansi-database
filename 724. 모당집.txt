<title>陳田吟 己亥</title>,<text>可惜十年陳。一牛誠難起。吾心亦甚焉。幾沒淸明地。</text>
<title>立春有感 壬寅</title>,<text>又見三陽來。乾坤四序始。君子以之何。保養善端始。</text>
<title>出山吟</title>,<text>冒雨出山來。行行渡溪水。水淸山又深。這裏眞吾止。</text>
<title>飮舍弟希魯 處約號五梅亭 梅下</title>,<text>對酌小溪淸。梅花已謝雨。餘香在枝頭。可飮三杯酒。</text>
<title>聞寒岡先生將有苞山蓮浦之遊。與徐行甫及諸友登船至武溪津。被酒有吟。乙巳</title>,<text>長夏洛江遊。烟波處處好。舟中雜今古。此意知多少。</text>
<title>佳境吟 二首○壬子遊雲門時</title>,<text>漸入佳境裏。始知無盡藏。多探仁智樂。不覺道心長。南嶽酬詩日。龍門賞雪時。祝融知不遠。飛過浪吟詩。</text>
<title>次韻贈崔上舍康侯 興國號南溪</title>,<text>水北山南村。蕭灑雲間屋。只願歲寒時。看取風霜竹。</text>
<title>謝孫昌原景徵 起陽號聱漢 冒雨來訪</title>,<text>故人日夕來。握手話疇昔。此意已云勤。衣沾何足惜。次呈肝膽照如今。髭鬚獨異昔。那知日力竆。只覺年華惜。</text>
<title>張正甫 乃範 克明堂。次張旅軒德晦韻。</title>,<text>屈指曾經過。重來十載後。庭梧與梅竹。主人盟已久。久盟堅百年。肯顧翻覆手。</text>
<title>謝蔡汝榦 楨 雪中載梅來見 丁巳</title>,<text>玉人至日夕。騎驢灞橋雪。爲載後車來。處士西湖梅。却嫌靑蘂未全素。故敎頃刻花滿樹。孤芳忌皎潔。淸苦合幽獨。投我良有意。擬結歲寒契。守歲花正發。毋惜間關轄。</text>
<title>移植老梅。頗有生意喜吟。</title>,<text>古査新葉開。生意未消歇。保養方自玆。幾時吐佳實。</text>
<title>往省望思庵役處有感 歲在甲子暮春之初。與冠童五六。往省望思庵重刱之役。此庵經始於去癸丑。而今癸亥又重修。是亦數也歟。因感吟古詩體一篇。以貽同來。</title>,<text>古基久荒凉。我懷何由夷。如今始重營。先業庶可追。松楸落日時。怵惕心尤悲。何當成㟮屼。一卧吾神怡。</text>
<title>甘雨吟</title>,<text>甘雨以時來。萌芽多茁茁。我獨胡爲哉。善端何汩沒。神明已破屋。外寇誰敢遏。何當洗心源。寒水看秋月。</text>
<title>戲贈徐伯裕諸君。先行不待。</title>,<text>健步吾何羨。先迷躐等多。莫笑遲遲客。淸吟處處佳。</text>
<title>吟肴字韻</title>,<text>白粥山人味。靑魚野客肴。重斟昨夜酒。醉興更囂囂。</text>
<title>醉贈金通判晦仲 寭其大人惟吉有至行。卽余前妻外從也。</title>,<text>感舊情何極。思人淚自洏。傍人那識意。錯道老人癡。</text>
<title>大雪翌日。大陽𣌑之。</title>,<text>大陽明宇宙。俄頃雪便消。世事都如此。阿誰秉大調。</text>
<title>讀陶淵明責子詩</title>,<text>子之賢不肖。雖曰繫於天。父嚴師敎外。不學子之愆。</text>
<title>李可和 景培 庭草吟</title>,<text>可和庭前草。生意日日新。主人能體物。應識反諸身。</text>
<title>贈張姪慶遇 己巳。以李福守等事留旬餘。</title>,<text>骨肉逢時亂。相離問幾秋。傾家贖賤籍。欲雪二人羞。</text>
<title>送別南廣文 夢龜</title>,<text>先生江海士。軒豁不覊情。志豈三年糓。時逢四目明。騷壇戔蜀帛。灉濋倒齊兵。明日春風路。何堪散曉星。</text>
<title>寄謝徐樂齋行甫 己亥</title>,<text>一作歸來賦。身閒業始專。安貧竆亦樂。愛友誨多鐫。自愧行迷遠。常嗟觸事愆。誠如扶醉漢。救這倒那邊。</text>
<title>新歲吟 辛丑</title>,<text>迎新除舊歲。天道日乾乾。更合修新德。端宜改舊愆。微陽須靜養。善思豈因遷。莫恨年華晩。作詩九十年。</text>
<title>夢拜先考妣有感</title>,<text>夜夢纔甘枕。幽明混一途。趍庭春府下。問寢北堂隅。敎誨伸情責。悲哀拭淚呼。應知止慈念。生死不遺孤。</text>
<title>南山早春。與徐行甫，崔康侯溪行。</title>,<text>澗古林全茂。山高雲半腰。風穿枯荻岸。人過夕陽橋。日暖蕭堪採。春陰雪未消。隨吟隨處酌。不覺路將遙。</text>
<title>踰嶺記所見。且有迷途之感。吟示愼汝鄰。國弼</title>,<text>來登西嶺上。衆嶽列崢嶸。日欲雲邊沒。天猶漏處明。曾聞迷七聖。今見失長程。不學竆途哭。檉椐恨未平。</text>
<title>初春雨</title>,<text>霡霂初春雨。廉纖小澤邊。疎疎漏夕日。密密暗長天。遠峀橫殘霧。前村濕晩烟。庭梅明日後。消息報新年。</text>
<title>幽居吟 壬寅</title>,<text>有山纔掩屋。有沼可潛魚。蕭條眞陋巷。竆僻是橫渠。密邇松楸蔭。從容簡策書。休言風景鮮。明月夜牎虛。</text>
<title>與樂旅兩兄及六七冠童。泛仙査。泊三派津。投宿浮江亭。甲辰</title>,<text>一葉隨流水。風傳短棹輕。斷岸高千尺。驚灘咽數聲。淡烟將雨去。晴日漏雲明。晩泊三派畔。歸帆此可停。</text>
<title>自伊川乘昏登浮江亭</title>,<text>沙頭明落日。江上夜開門。遠樹迷千嶂。炊烟抹一痕。步窘知驢蹇。林深覺路昏。披襟松下坐。怳若溯仙源。</text>
<title>聞樂翁謝李巡相折贈盆梅之韻。追次奉寄。</title>,<text>盈尺圓盆岸。孤根僅數枝。何嫌占地小。能發先春輝。最愛高人伴。還愁俗客知。隆寒病未賞。周蝶帶香歸。</text>
<title>遊安興寺。臨別贈同遊。</title>,<text>雨晴濃翠滴。山色更幽幽。信宿餘情密。辭歸別意稠。澗流醒俗韻。鶯語勸人留。虎溪從此隔。重約指殘秋。</text>
<title>奉次姑夫鄭湖叟 世雅 贈張德晦圍城之韻。因寄旅翁。爲聞韶守解而歸。邑人爲之圍城。</title>,<text>卧轍聞名久。圍城此一時。笑他萇楚詠。幾處泰山悲。仁里遺名李。離亭惜別巵。更吟歸去賦。爲謝解章詩。</text>
<title>金察訪晦仲與希魯。次后山韻來示。因次其韻以贈晦仲。</title>,<text>春風溪上路。醉客岸巾斜。話舊添新恨。尋芳有古査。詩壇登李杜。平陸起龍蛇。餘慶如君小。知渠不食家。</text>
<title>鄰寓皆流散。而餘存者病夫。各佩一壺酒。爲成八日之會。適得李士綏之來。喜誌一律。</title>,<text>鄰寓皆流散。餘存多病夫。爲憐寂寞客。各佩松醪壺。佳會溪間友。盤羞雨後蔬。陶然成一醉。不覺日西晡。</text>
<title>遊動鶴山。吟贈崔康侯諸君。甲辰</title>,<text>偶然成一會。禪榻暮雲晴。剪燭三更夜。斟杯十載情。佳話古今雜。淸遊雪月幷。題詩何所思。請結歲寒盟。</text>
<title>別友人</title>,<text>細雨伊川路。悽然斷我膓。聯床論未已。分手別何忙。綠草重茵設。靑山一帶長。回瞻天際碧。雲樹兩茫茫。</text>
<title>詠蓴</title>,<text>江客分江菜。孤根半畒遷。細莖交綠線。新葉疊靑錢。氷雪凝芽滑。臙脂繞萼娟。生涯添一味。莫使宦遊傳。</text>
<title>李可和使其子行儉來見。因問風騷詩。余愛其年少志篤。敢書一律寄賀可和。且勉以回頭之勇云。</title>,<text>吾友可和子。慇懃問我過。何期李亞子。已賦高軒過。史集看千遍。詩書誦百過。兩程聞道日。只恨一年過。</text>
<title>奉和聞灘從叔季進 遴。次寒岡先生大谷早春韻。</title>,<text>溪上春光早。南牎梅欲姸。山根留駁雪。村巷藹浮烟。剩次陶詩韻。難賖蜀酒錢。陰崖日漸永。傍毋野鳧眠。</text>
<title>宜樂堂。次曺芝山 好益 韻。</title>,<text>堂名與佳什。能豁俗儒襟。山靜春意動。溪虛野日況。有花兼有酒。無笏亦無簪。若得聯床話。綢繆說此心。</text>
<title>在硏院。使人邀郭益甫。再謙號槐軒。是日小雨。又寄書希魯。</title>,<text>生化乾坤意。潛隨細雨催。梅全玉貌笑。柳亦碧眉開。寄弟裁書問。思人待使迴。山腰一線路。頻望起徘徊。</text>
<title>奉別尹通判 昫</title>,<text>風雨城西夕。歸程問幾重。腰慙五斗米。身逐片帆風。盃盡情無盡。詩竆意不竆。揚庭今有日。應活我疲癃。</text>
<title>客來吟</title>,<text>有客有時來。相逢舊意新。只勤談笑戲。寧雜是非陳。雨過園蔬長。時豐山酒醇。陶然醉卽去。子識我何人。</text>
<title>客不來吟</title>,<text>莫嫌客不來。虛堂喜夷猶。開卷聖賢友。出門麋鹿遊。迎風瀉浩思。呼酒破閒愁。此外吾何待。林深事事幽。</text>
<title>追步李巡相養久 時發號碧梧 賞蓮韻</title>,<text>芙蓉池上會。翠幄雜紅衣。濯色銀河水。成章織女機。淸陰隨日轉。淑氣惹風吹。勝賞嗟無及。孤吟夢裏歸。</text>
<title>奉次李巡相養久留別韻</title>,<text>靑油喜讀易。每仰卷中師。四字常書日。三符屢檢時。歸情連棣萼。遺愛耀棠詩。此去方成賦。盟堅雲水期。奉呈慕翁座下 碧梧南國多佳士。淵源自友師。弦歌愧未暇。句讀正何時。惜別爭持酒。含情各賦詩。相思在千里。崇德以爲期。</text>
<title>追送碧梧相公於琴湖舟次。更呈奉別。</title>,<text>追登江上舟。江水何悠悠。吟扣淵明枻。興饒張翰秋。宦情蟬翼薄。別意春雲稠。他年後穎上。毋忘今日遊。</text>
<title>登鶴巖精舍。奉贈主人。朴廷璠</title>,<text>劚雲架精舍。奇絶久聞名。巖竹䕺䕺直。溪流曲曲淸。鶴孤千古意。松老四時情。端合吾君信。幽居究聖經。</text>
<title>謝蘆灘釣叟，郭吉甫 三吉 委設行厨。乙巳</title>,<text>故人多故意。十里設行厨。信帖雙魚幷。芳尊兩味俱。還憐江樹暮。獨聽渚禽呼。回棹思多少。題詩寄一吁。</text>
<title>遊馬淵。奉次安府伯 憙 韻。庚戌</title>,<text>坐到夕陽邊。自然意灑然。勝遊誰繼後。此會亦無前。亂酌建康酒。孤吟籬落烟。臨流多少興。收拾走新篇。</text>
<title>辛亥陽月。與聞灘從叔有事于凝川先祖墓。同宿于省峴。翌日留話。醉而吟呈。從叔時作其郵</title>,<text>永夕淹留客。霜風十月時。谷深天欲小。景短日催移。情飮酸猶好。詩遲韻亦奇。雲門知有約。事後莫相違。敬次 處約客到郵亭夕。蒼茫歲暮時。鳥鳴山意古。風靜樹陰移。階竹疎還密。巖松老亦奇。更約雲門屐。休言好事違。</text>
<title>暮途得林字</title>,<text>渡水復渡水。經林且經林。暮雲天外亂。霜葉澗邊沉。何恨行人斷。惟憐捿鳥吟。只慚老驥力。不及寘郵駸。敬次 處約草峽崎嶇裏。長溪又長林。風生飢虎嘯。寒 缺 暮雲沈。路遠驢猶倦。山空葉自吟。黃昏歸興富。何恨日駸駸。</text>
<title>入湧泉寺。感舊有吟。壬子</title>,<text>寺憶曾遊日。星霜二十年。依俙喬木外。髣髴法堂前。話舊無圓照。論詩有惠連。重開全盛會。不覺淚潸然。</text>
<title>自湧泉齊向省峴。一宿而別。</title>,<text>郵亭春正早。遠客動歸程。詩說親親意。杯傳款款情。輕風階竹韻。淸籟澗松聲。我醉君先去。參差遠近行。</text>
<title>謝李翰林茂伯 潤雨號石潭 寄新曆</title>,<text>故人遊洛下。貺我迓新書。可推時節候。能察月盈虛。只恨流光促。多憐華髮疎。應知三百日。一瞥鳥過如。</text>
<title>次韻謝趙大而 亨道號東溪</title>,<text>一書兼兩律。離索喜何堪。子乃夫之一。吾非益者三。爲詩徐子惡。以德繆公慚。只祈梅月下。觴詠一塲湛。</text>
<title>淸和晦。與希魯及柳景諴，郭興伯。同尋巴溪寺。蔡汝榦以故止。渠子之海從。</title>,<text>重尋舊遊處。殘日倒峰西。谷口人稀店。山腰路轉迷。巖花春後發。澗草雨餘齊。誰道虹橋斷。吾能渡虎溪。</text>
<title>感舊吟。贈同遊。頃在庚午。陪溪東先生讀書于此。</title>,<text>巴寺偶來宿。依然往事悠。當時陪杖屨。今日恨孤遊。感歎情何極。徘徊淚自流。東林歸去後。回首暗生愁。</text>
<title>次彌樂齋落梅韻</title>,<text>半夜廉纖雨。雙仙倐忽飛。糝階晩雪積。戀樹殘紅悲。餘馥嗅猶聞。離魂招未歸。尋春愁遠客。惜別懶吟詩。庾嶺違佳節。羅浮失好期。一開應一落。觀物且隨時。</text>
<title>陪金通判而靜 允安號東籬 遊八公山。歷訪徐立之 時立號全歸堂 山居。共次溪亭韻以贈。甲寅</title>,<text>今過徐孺子。幽居擁南山。排闥天光入。涵溪雲影斑。世紛消得失。時事任循環。彩舞萱堂後。時時玩小灣。</text>
<title>又吟敦字奉贈主人</title>,<text>地主傾遊盖。知君孝思敦。跨空開水道。鑿石架溪軒。境僻塵凡隔。山深麋鹿羣。此間多少意。欲卞已忘言。</text>
<title>挽全同知 繼信○丙辰</title>,<text>行伍曾從役。犂鋤是起身。乘時爲始祖。靖國作元臣。貴享中樞府。名芳外島人。男兒似子少。百歲厭風塵。</text>
<title>有感 時有兄弟訟田者</title>,<text>此令是常事。云何不令兄。只知天與水。寧念體分形。土地千金重。彝倫一髮輕。阿誰敦敎化。人道日星明。</text>
<title>贈李樑厦</title>,<text>已負三餘業。虛過九十春。盛年知幾日。歲月每欺人。不窺園中草。能爲席上珍。題詩勤一祝。莫向老夫嗔。</text>
<title>次徐精甫 思選號東皐 草堂韻</title>,<text>每憶曾遊處。今來卯日南。功名雖命簿。風裁是奇男。水匝宮商樂。山圍朝暮嵐。過從有二仲。蔣逕已開三。</text>
<title>挽郭稚靜 赾號省齋</title>,<text>相見嗟何晩。相將蘭臭芳。陪遊江浦院。函丈泗濱庄。平生恨離合。此日慟存亡。病未東榮奠。哀歌淚自滂。</text>
<title>夢拜溪東先生。有感而作。</title>,<text>夢拜溪東丈。儀刑宛舊時。洋洋耳訓戒。款款口文辭。急掃淸風宇。還憑明月池。覺來牎欲曙。庭樹悵依依。</text>
<title>謝趙府伯 國賓 持酒來訪 丁卯</title>,<text>騑騑五馬騰。設席又明燈。日落江陰合。秋深野氣凝。政寬多惠澤。人老少風稜。只幸時天雨。歸程未可登。</text>
<title>約禹彦輔 舜弼，柳粹夫 思溫，柳衛仲 時藩。遊葛寺。己巳</title>,<text>渡江尋葛寺。石級接雲端。粉壁連天直。霜楓暎水斑。山深如太古。境靜隔塵寰。一字天開峽。武夷在此間。</text>
<title>崔康侯生辰。吟以奉贈。</title>,<text>慰子劬勞日。賓嘉物亦多。餘年能幾日。不樂復爲何。時雨疎還密。桐花晩更華。休言樽酒盡。重聽莫愁歌。</text>
<title>訪應湖禪。不遇留韻。</title>,<text>訪爾雲無迹。惺惺法未聞。獨別點頭石。留題入定門。陰崖馴白鶴。淸晝有靑猿。歸去重回首。山西日欲曛。</text>
<title>挽徐建甫 思建</title>,<text>雙璧我門遊。元方與季方。情深多分義。契密照心膓。謂享千鍾養。寧知一夢忙。哀哀薤露曲。涕淚在衣裳。</text>
<title>遊巴溪。次趙上舍挺夫 咸英 韻。</title>,<text>久絶丹靑義。阿誰故意長。多情趙上舍。佩酒慰流光。織錦兼金韻。編苫縞帶章。終宵成亂酌。雲卧冷衣裳。</text>
<title>次李府伯而實 穧 留題寺壁韻 庚午</title>,<text>寺憶曾遊日。俄經六七年。今來除亂想。豈欲慕飛仙。菊哂重陽近。官閒皁盖先。霜繁秋欲老。楓葉耀山前。</text>
<title>自解長句 壬午</title>,<text>天賦余胡貧且賤。生年三十無可取一善。棲棲遑遑。一歲十二月三百六十日。倀倀憧憧。無相瞽然。貴有李斯。貧有顔淵。如其不義貴。曷若安素履。從吾所好。亦足自怡神。力田奉親。且盡人子事。况今具在無故。滿堂室宜家人。人生一世。此外何足數。天賦余貧且賤。非禍余且福。余聊用自解。且告君子友。</text>
<title>贈別陪疏諸友 辛亥五月。以晦退卞誣事。會安東治疏。將發作此以贈之。</title>,<text>去年起朴賊。而立 霜風九月商山程。寒岡被而立誣告。爲設疏會于尙州。 今年鄭 仁弘 又繼。火流。時節花山行。皇天必欲喪斯文。毒正之奸連歲生。鳳凰孰不知祥禎。日月孰不知淸明。彼獨胡爲禀異質。指正爲邪恣詆評。老術妄恃侂胄功。自謂所欲無不成。於令縱未盡售志。欲貽後世要同聲。欺天蔽日入左腹。一紙可能回宸情。時之否泰揔是天。書雖萬言難力爭。只幸吾王繼明照。庶幾萬一期反經。我願吾黨賢君子。行行字字輸忠精。士生斯世貴明善。寧恤畢竟遭人刑。</text>
<title>題徐四佳 居正 達城十詠後</title>,<text>達城䧺盤百仞若端拱。勢非其漸斗起阜。攫土摶沙誰此弄。一一造化手。登臨試達觀。好水佳山環左右。其間奇絶不可一二名品題。自然之數暗合圖書一含九。阿誰鳴琴載酒遊。不啻知章鑑湖享恩厚。桐江千載繼高風。巖畔年年閒眠。獨釣叟。春雲捲雨露列峀。元龜背上如有負。寒蟾滿䂓。玉宇琤。遼鶴樓中。吟正久。南池時詠愛蓮說。北壁長對香林藪。偸閒何處可尋眞。最晩桐華迷谷口。陽關唱盡楊柳春。惜別離亭一罇酒。頑雲旣凍天地寒。雪積公巒驗年有。砧山橫枕大野頭。暮景蒼茫斜日後。何人取次畫有聲。徐子十詠名不朽。詩鳴一代擅騷壇。自擬文章亞韓柳。宦成名立晝錦還。某水某丘兮魚鳥遊。麋鹿友。每逢佳處吟。錦囊詩千首。如今讀罷三歎息。嗟我欲說安得鏗鏘淸韻如瓊玖。</text>
<title>遊符仁寺。分韻各賦。戊申</title>,<text>邵子見約往崇前。晦翁唱酬登南嶽。風流千載屬吾儕。蕭寺此日欣一握。近自巴谷香林村。遠從伊川倻水曲。吟風弄月興自饒。智水仁山趣亦足。林疎路豁遠高低。葉盡山呈眞面目。莫恨勝地俱未到。欲追仙蹤㥘老脚。時當天地冬之孟。萬化靈根氣當復。願言諸公靜以養。絶彼柔道修荒屋。屋字 樂齋喚我東南友。集此雲中屋。時屬戊申冬。密雪灑松竹。頹我上上峯。圍爐酌更僕。隴西起良朋。惠然及要束。如何慕翁遲。終日愁心目。授簡迭吟哦。瓊珮爛盈掬。老病愧不才。倚壁還縮恧。泰山邈難攀。衡嶽追高躅。慇懃此日意。諸君宜佩服。時字 聞灘我來訪公山。政値十月時。少者兼長者。新知又舊知。佳會人間勝。淸遊衆外奇。對月談雲水。開罇話心期。暮雪添醉興。春雲動新詩。明朝往三省。從我又是誰。</text>
<title>得失 癸酉</title>,<text>由來得失莫之爲。得豈欣欣失豈悲。自古劉蕡亦下第。始知時命必相隨。</text>
<title>讀書有感 乙亥</title>,<text>博學應要習坎亨。更須潛玩一於誠。入深看去方知得。莫向皮膚讀聖經。</text>
<title>望最頂山 丙子</title>,<text>最頂崢嶸不可攀。人人仰止下盤桓。若登望海巖頭石。無極乾坤地界寬。</text>
<title>雨後</title>,<text>天地仁心下一雨。柳眉梅臉一時新。此身還有乾坤一。修德修心亦一新。</text>
<title>讀太極圖說 二首</title>,<text>天地由來幾會元。中間作者我無聞。圖成幸有濂溪老。太極從知無極存。曾向乾坤遡一元。無聲無臭又無聞。圖成指掌分奇偶。物物無非太極存。</text>
<title>聞溪東先生通判寧邊。傷別有感。壬午</title>,<text>一自先生入漢州。春山秋水共誰遊。如今又作西鄕吏。千里重懷千里愁。</text>
<title>讀小學 甲申</title>,<text>日用人倫道在微。須知下學聖同歸。分明指掌修身法。見在從今悟昨非。</text>
<title>擊壤歌</title>,<text>帝德淵宏配上天。民生煕皡莫知然。只將擊壤無餘事。黃髮歌聲七十年。</text>
<title>落梅</title>,<text>落盡殘香擁一庭。冰容無復粲瓊英。惟將疎影空階月。留照枝間滿意明。</text>
<title>布糓</title>,<text>羽族雖微萬物中。飛鳴上下願年豐。由來苦勸春田事。似解詩人雨我公。</text>
<title>細雨</title>,<text>山南溪北勢飛飛。不覺隨風暗濕衣。端合暮江垂釣睡。還妨草路荷鋤歸。</text>
<title>詠花王</title>,<text>江南梅落久無香。最晩姚黃檻外長。衆卉如今當北面。天然富貴可封王。</text>
<title>詠永慕堂新成 二首○庚子</title>,<text>灔澦風波難着脚。崢嶸歲月已衰顔。經營不是要觀美。擬作菟裘百歲安。晴牎曉日齋余志。淨几遺編整我顔。願謝人間千萬緖。只要收拾此身安。次永慕堂韻 樂齋小屋新開寒鏡面。爐薰淸晝影蒼顔。從今坦坦幽人履。不獨身安心亦安。惟精心法欽堯舜。約禮工程學孔顔。萬事知君心下豁。躋攀分寸莫求安。</text>
<title>次樂翁顔字韻</title>,<text>阿衡事業耕雲尹。克己工夫復禮顔。以此終身勤養力。一瓢眞樂萬民安。更步前韻贈慕翁 樂齋躳耕古道追革摯。志學今功抗巷顔。右挈左提同勠力。存吾順事歿吾安。</text>
<title>聞張德晦，徐行甫幷作宰。果皆不赴</title>,<text>琴鳴梅閣賢賢樂。春入山村物物幽。不忮不求寧有慍。林居端合保天休。</text>
<title>奉次金府伯 九鼎 留別韻</title>,<text>三載樊籠白雪鷴。高飛逸想與雲閒。梅柳故園正春早。北牎罇酒一開顔。</text>
<title>次李上舍靜老 壽岡 拜先墓韻 樂益亭主人</title>,<text>歲久封塋頹魯馬。兵餘山色濯齊牛。來攀宿草勤三匝。恨入前溪咽不流。</text>
<title>過孫興彦 起業 新居有感 溪東先生別業遺㠊</title>,<text>墻頹栢老只餘基。擧酒追思挾冊時。山雨溪風依舊態。忘歸三歎强題詩。</text>
<title>過八莒柳公 應立 舊居有感</title>,<text>寥落荒墟有幾人。新村處處是新人。墻頹路廢埋荊棘。誰記當年歌舞人。</text>
<title>立春日詠雪</title>,<text>聞道東君初御極。乾坤處處物皆和。無端做出千林萼。不是韓湘頃刻花。</text>
<title>傷田家</title>,<text>蕭條籬落四無鄰。輸盡官租只食貧。日暮天寒何所事。每驚風雪夜歸人。</text>
<title>省掃外氏墓有感 墓在仁同</title>,<text>宿草封塋霜露摧。誰將香火獻三杯。可憐惟一袁公額。此日那堪樂半哀。</text>
<title>與徐行甫。陪裴府伯晦夫 應褧 遊白鷺洲。</title>,<text>一船聯袂謫仙儔。泛泛中流作勝遊。斜日晩風歸去後。淡烟疎雨暗萍洲。</text>
<title>醉中戲贈徐行甫</title>,<text>曾聞出谷遷于木。君亦胡爲反入幽。不是閒情閑不得。及時重作少時遊。</text>
<title>又贈徐行甫</title>,<text>瑤鳴一帶喧溪石。玉立千竿擁草廬。中有山翁閒獨詠。無人來問此幽居。</text>
<title>晩步</title>,<text>春雨初晴麗景遲。門前稚柳欲垂絲。晩來扶杖山前步。山下溶溶水滿池。</text>
<title>浮世</title>,<text>滿池春水沒舊痕。暖日輕風巧作紋。浮世至今心事隔。一竿垂處思不群。</text>
<title>山前</title>,<text>山前山後一驢過。斜日山村山氣多。爲問山翁何所樂。近來山色欲春和。</text>
<title>松籬</title>,<text>刈得松枝面面籬。旁風破屋有攸依。從今始覺修治力。收拾身心日補遺。</text>
<title>雨中</title>,<text>門巷蕭然野客稀。雨中終夕掩柴扉。食來眠去無餘事。時對南山詠古詩。</text>
<title>待希魯不至</title>,<text>步出柴門問幾回。澤邊山下少人來。旬餘尙阻怡怡樂。斜日寒風獨上臺。</text>
<title>陽月上旬有感</title>,<text>孝子餘情只此時。終身哀慕遠于追。霜寒宿草頹塋畔。送往迎來豈耐悲。</text>
<title>泊舟竹谷屛巖下。飮徐行甫別盃。又被郭敦夫 大德號竹塢 携酒相別。醉題一絶。</title>,<text>來往江湖五日遊。數篇奇語瀉閒愁。臨分又被敦夫酒。初旭巖屛繫小舟。</text>
<title>偶吟</title>,<text>君子修身法兩天。法之何事日乾乾。自然四德爲終始。隨感隨生體用全。</text>
<title>時雨</title>,<text>乾坤納納動條風。滋養羣生一雨中。誰識如愚參也唯。莫非夫子化生功。</text>
<title>春水滿四澤</title>,<text>春水溶溶四澤中。何勞杜子願年豐。從今若得調元手。百室皆盈奏歲功。</text>
<title>春日幽居</title>,<text>不是幽居帝畫看。自知今日獨盤桓。晴牎春暖梅香動。卧聽枝間鳥語閒。</text>
<title>謝全上舍和瑞 春年 送人治田</title>,<text>故人情意無毛恤。爲送雙星助不周。治得石田開十畒。病妻稚子望成秋。</text>
<title>晩秋吟</title>,<text>秋滿山中霜意重。松楸寒葉轉分明。分明記得枝枝恨。入眼徒增怵惕情。</text>
<title>贈書堂諸學者 二首○癸卯</title>,<text>爲學工夫不在他。身修而後及齊家。要須識得治心法。一敬能令勝百邪。須知內外貴交修。愼勿神明處下流。涵養操存斯有術。盍於言行寡其尤。</text>
<title>歲暮吟</title>,<text>歲暮竆山寒氣驕。白垂衰鬢更蕭蕭。可憐此身虛生死。大道之聞願及朝。</text>
<title>寄贈李學可 宗文號洛浦</title>,<text>深嗟一別經三載。誰謂丹靑信久要。肴將矧今消息斷。邇來三月似聞韶。</text>
<title>次書齋學者春寒絶句</title>,<text>莫辭今朝把一杯。東風料峭送寒來。庭前獨立梅花樹。雪萼瓊葩開未開。</text>
<title>閒居吟</title>,<text>年來竆巷絶車塵。閉戶俄經九十春。鋤罷石田歸獨晩。北牎還對卷中人。</text>
<title>過琴湖有感</title>,<text>料峭東風入面寒。微茫野色暗江干。陵遷已失前時路。惟有靑山是舊顔。</text>
<title>次彌樂齋盆梅韻</title>,<text>西湖千載幽人趣。輸入林塘滿一車。根結小盆生意足。孤芳占地不須多。</text>
<title>傷具丈溪巖舊居</title>,<text>人間榮悴理無常。生死何殊夢一塲。可惜溪翁仙去後。一巖惟帶一春光。</text>
<title>落梅歎</title>,<text>風前數點過前墻。爲愛詩翁送晩香。可惜東君歸去後。滿園春事孰張皇。</text>
<title>過全和瑞舊居</title>,<text>茫茫往事渺難尋。人去基空感淚淫。庭栢不知時事改。年年堅守歲寒心。</text>
<title>聞張旅軒德晦赴闕。喜吟。</title>,<text>一年三聘承天寵。君盍幡然答聖吁。若得風雲時際會。阿衡事業庶幾圖。次慕翁聞旅翁赴闕韻 樂齋景仰平生子張子。幡然不必望都吁。賦歸趁逐梅花節。丘壑風流請改圖。聞張兄月初還松亭故云。</text>
<title>憶彌樂齋梅。奉寄主人。</title>,<text>春晴暖氣已浮空。疎影侵塘問幾䕺。想得巡簷三嗅處。玉人馨德兩相同。</text>
<title>詠永慕堂梅 李仁仲舊基有老梅枯槁。今移入堂前。</title>,<text>獨立荒墟寂寞隈。瘦容憔悴有誰哀。如今移入幽軒畔。點點寒英滿樹開。謹次 樂齋聞說逢仙古澗隈。慇懃迎入破荒哀。想應永慕春岑寂。勵志同心戶不開。</text>
<title>群鴻來集池中。感吟問答二絶。</title>,<text>淸風海𡵫宜遵渚。明月江干任漸磐。何事暮山涔寂裏。羣飛小澤喜盤桓。問靑霄萬里碧雲中。逸翮飄飄駕遠風。却怕江干矰繳子。春晴池畔伴山翁。答</text>
<title>聞徐行甫來訪之音。喜吟以待。</title>,<text>聞道徐君七日來。東遊春興浩難裁。靑山片石今無恙。預拂心情待子開。</text>
<title>春日讀書偶吟</title>,<text>何嫌僻陋無人問。自喜疎慵隔世居。閒客不來春日永。梅牎只合讀前書。</text>
<title>去年移梅。一點先開。喜吟一絶。甲辰</title>,<text>點點枝間一點開。應知次第與時開。明朝便向枝頭訪。又得瓊葩幾點開。</text>
<title>次李巡相養久贈松雲師之日本韻</title>,<text>雙屩孤筇趁早秋。蓬萊方丈及瀛洲。將探海外殊方勝。壯志應輕萬戶侯。</text>
<title>次宣慰使和倭人玄蘇韻</title>,<text>蕩滌妖氛淨四封。蓬山春日日華重。滇王奉慰憑專對。恩洽包荒海外濃。天限東南海以封。郵籤報水幾重重。吾王聖澤添遐邇。坐見來庭禮意濃。</text>
<title>三月上弦日。白髮會于枝巖。徐行甫，郭益甫先爲玉山之頹。吟一絶以戲之。</title>,<text>山外江風爽似秋。一亭佳會屬風流。華髮醉翁先枕藉。傍人爭指老仙遊。</text>
<title>偶吟 二首</title>,<text>萬事須知所以然。由來窮達係乎天。爲人未盡爲人理。多恨無聞五十年。時存時放莫知然。須把端莊對越天。一點若從明處得。乾乾夕惕擬竆年。</text>
<title>題金行初 宗孝 樂村草堂</title>,<text>樂村村裏樂何事。樂得英材敎育之。欲識主人眞樂在。樂天知命復奚疑。</text>
<title>次張正甫松菊竹三盆韻</title>,<text>節友分移尺許盆。培根直養幾多捫。剩看托契風霜日。不數羣芳滿畒煩。</text>
<title>書堂塵穢。晨起鋤箒。吟示諸學者。三首</title>,<text>灑掃庭堂誰執役。少之事長職宜供。如何小子不修職。積累塵埃慨沒胷。沒胷塵穢誰除去。老我淸晨箒且鋤。掃却庭堂與學舍。蕭然一室白生虛。虛室白生知用力。掃除堂室是其工。千金不願酬吾箒。誰識金輕弊箒功。</text>
<title>學貴無間斷</title>,<text>爲學須要有始終。曾聞不息是宗功。雖然間斷爲吾病。念念無忘造次中。</text>
<title>聞徐行甫折梅寄巡相韻。戲次以贈。丁未</title>,<text>聞道山人不出山。山人事業在山間。如何折寄江南路。减却林塘疎影看。奉和以謝 樂齋松桂同盟大小山。偶然玉貌抗塵間。有誰傳浼高人聽。勤致寒瓊拭眼看。</text>
<title>撲滅山火。感而有吟。</title>,<text>野火連山入夜焚。借携鄰老救先墳。誰知餘焰藏灰燼。一點因風竟燎原。</text>
<title>向符仁寺路中作 時徐行甫，宋學懋，郭益甫。三十餘人會話。</title>,<text>沿江泥路到山陽。羸馬微行十步僵。童僕不知詩意在。催鞭謾道雪滂滂。</text>
<title>次聞灘齋十景韻</title>,<text>天嶺連天勢莫强。宿雲初起動山光。尋眞有路今埋沒。誰識前頭有吉祥。右天嶺朝雲揷地長屛繪事新。嵐光入暮惱閒人。餘痕一抹隨風散。露却烟鬟面目眞。右屛巖暮嵐伊山偃蹇戴蒼天。新月崢嶸掛半邊。欲識箇中淸意味。留看三五滿䂓圓。右伊山新月新開茅塞渡溪流。人去人來幾日休。看盡世間忙手脚。何曾洗耳蹔時留。右峽口渡影烟和細草綠初肥。三百維羣作隊隨。眠犢叱來疎雨歇。隔林歸去落梅吹。右靑莎牧童喜看今日地更平。蔽野曾經百萬兵。滿眼菑畬民有樂。依然記得舊時聲。右沃野農歌溪上靑山山下家。架巖如寄數無多。太平形象依然在。羃羃烟痕帶日和。右巴村炊烟誰道巉巖歷女媧。自天成柱截橫波。凝然不動無如汝。堪笑春花逐浪多。右柳淵立石巨谷深深枕路邊。倦雲將雨濕溪烟。矇矓山色林花老。渾作元章手墨牋。右省谷長林爲愛新居與世離。峯如彩筆畫新詩。夕陽如掛天光近。又得山牎一段奇。右筆峯落照</text>
<title>寄題曺仲獻 瓊 宜樂堂八詠</title>,<text>可笑紅塵沒馬頭。愁生愁死幾時休。如何旭日高峯畔。看取無心百不憂。右鶴峯朝雲祥雲瑞霧幾縱橫。秋葉春花百態生。最是新晴微雨後。靜看殘照轉分明。右公山落照綠蘿秋柳舞東風。不必春光栗里中。誰識鶯花多少勝。無非造化自然工。右溪柳春光長屛揷地倚雲斜。秋色堪誇二月花。每揖小軒呈異態。人間知有一仙家。右屛巖秋色玉作寒冰寒氣深。勢連霜月透簾心。灘聲璆戛難諧律。未慣仙娥瑤瑟音。右冰下灘聲虛明霽月可中庭。簟上容光照碧欞。蕭灑絶塵無夢想。方知呼寐使之醒。右簟上明月誅茅檻外一望開。魚躍于淵鳥倦來。獨坐深林渠識面。杖黎隨處共徘徊。右檻外魚鳥爲愛淸香入戶侵。還憐碧色接雲林。牎前長物添生活。每到吟詩有挾心。右牎前梅竹</text>
<title>牎前千葉梅。性不繁華。今開十英。愛而識之。</title>,<text>我愛牎前千葉樹。寒英十點着枯枝。却嫌桃李繁華態。苦淡生涯獨自知。</text>
<title>寒岡先生修先塋于大谷。來審石品于關巖山。余與徐行甫邈邀入硏院。翌日天雨仍留。朝講心經。不勝感幸。吟呈座下。己酉</title>,<text>武夷潭上黃昏後。爭挽藍輿度遠岑。山雨溪風留返駕。終朝申戒道心欽。</text>
<title>己酉端午日。吟得傷字。謝府伯安彦優送酒。時柳聖兪遭內喪。寺門外四百步處。以官禁不得葬。且日旱甚。故末句及之。</title>,<text>菖蒲令節嘗官醑。韻格差勝顧建康。只恨連年東海旱。不知何處匹夫傷。</text>
<title>吟巖上松一絶贈希魯 辛亥</title>,<text>亭亭獨立戴蒼蒼。根托高危勢不長。誰識年來堅苦節。月明巖畔傲寒霜。</text>
<title>張伯順 孝元 草堂。次張德晦韻。伯順有晩悟之志云。</title>,<text>已識朝聞而夕死。休將往事謾追悲。翻嗟出入心無嚮。難進工夫易失時。</text>
<title>粉壁 遊雲門時</title>,<text>粉壁千尋壓地維。參天黛色勢如飛。何人偃蹇玆山竝。三足高風可作師。</text>
<title>卧巖</title>,<text>武夷知在上流頭。擬買新村一葉舟。卓午卧巖吟少憇。山回水匝一仙區。</text>
<title>宿買田驛</title>,<text>隨處行吟隨處宿。夕陽村裏架巖家。靑芻白飯兼醇酒。童僕堪誇行李奢。</text>
<title>買田驛。與希魯次察訪叔季進遊字韻。</title>,<text>終夕行吟水上遊。洞雲深處亂山幽。今朝暖日天應借。莫恨身寒一弊裘。原韻 聞灘十月雲門作遠遊。溪山隨處更淸幽。投宿古郵名已好。買田何日定菟裘。敬次 五梅亭笑他求隱買山遊。求隱元非擇地幽。歸去田園隨處好。何須買後定菟裘。</text>
<title>登逍遙堂 堂主朴公慶胤。時適主人生日。</title>,<text>江閣風恬燈不滅。壽觴飛處笛聲橫。憑軒更占今宵勝。星斗闌干水底明。</text>
<title>翌朝向道淵亭。回望逍遙堂。堂主金參奉致三</title>,<text>暖旭初入江頭閣。淡烟橫生鏡面波。十步九回看不厭。行吟那覺去程賖。</text>
<title>臺淵 落花淵中有巖。名曰臺淵。</title>,<text>鏡裏蒼巖揷天層。巖巖氣象凜風稜。却嫌俗客塵蹤累。屹立波心不許登。</text>
<title>雲門寺</title>,<text>崒嵂峯巒森畫筆。參差雲樹擁仙區。當年倘齒曾孫宴。贏得驂鸞物外遊。</text>
<title>雲門山</title>,<text>白水靑山隨處好。難將奇絶話他人。波淸水落祥烟瘦。喜見雲門面目眞。</text>
<title>次聞灘叔頭字韻</title>,<text>領略滄浪一帶流。雲門第一此巖頭。屛山蹄穴留仙跡。第一雲門此一區。</text>
<title>春正月念日。將赴湧泉寺族會之期。希魯及李士綏。從聞灘叔自省峴先待于寺初入洞。吟示。</title>,<text>料峭東風作遠遊。峽中殘雪未全消。燧巖斜日臨溪話。身世飄然物外超。</text>
<title>翌日設會酌。朴景華 陽春，孫欽中 諟命號肯搆，孫而敏 諟訥 咸集焉。只恨二十年前此會時人。只有吾兄弟。追思感愴。吟呈座上。</title>,<text>二十年前作此會。我陪先考弟俱來。今來只有吾兄弟。感淚盈盈落酒杯。</text>
<title>翌日天雨留話。醉中吟呈。</title>,<text>山雨濛濛古寺春。一塲觴詠序親親。笙歌爛熳醒還醉。休笑斜陽亂舞人。</text>
<title>翌日又雨留話。約以三九之會。</title>,<text>重期花樹韋家會。更約桃紅李白園。人世百年稀樂事。何妨再倒話情樽。</text>
<title>池鴨</title>,<text>水滿春塘沒舊痕。浮沉任意自成羣。年來我亦身無事。時坐時行樂我員。</text>
<title>春日査齋。訪蔡靜應 夢硯號投巖 不遇。</title>,<text>聞君筇屐住仙査。走馬來朝訪爛柯。只挽庭梅當一面。玉人馨德此中多。</text>
<title>春日拜先生。歸路訪徐行甫。</title>,<text>風雨林塘卓午時。一樽來話客來稀。前頭更有過從約。蘆谷無愆七日期。</text>
<title>敬題圃隱先生文集後</title>,<text>浩浩文章照海東。令人一讀想高凮。霜嚴壁立英豪氣。都在吟哦一卷中。</text>
<title>拜圃隱先生遺像</title>,<text>儼然遺像薄夫敦。想見儀刑動至尊。我今再拜如親炙。稍慰當年未及門。</text>
<title>謝成卓爾印寄圃隱集</title>,<text>故人印寄先生集。實獲平生景慕忱。觀像讀詩頑亦立。卷舒終日起欽欽。</text>
<title>有感吟</title>,<text>擇地而蹈徐孺子。直諒而行孫慕堂。如今筋力大衰謝。傍人莫笑一老狂。</text>
<title>次小有亭韻</title>,<text>嗣續先人小有子。重營江畔架巖家。我來正値梅花節。桃李春風約再過。</text>
<title>輔仁齋</title>,<text>寄語齋中君子人。要知朋友係人倫。多聞直諒宜恭敬。朝夕偲偲輔我仁。</text>
<title>信馬吟</title>,<text>童子如何鞭我馬。山陽水北興微茫。便將着處尋幽勝。肯學入間手脚忙。</text>
<title>次彌樂齋盆梅韻</title>,<text>移得西湖第一䕺。先春孤笑雪霜中。生涯莫恨甁盆小。寒士從來一畒宮。</text>
<title>枯梅歎。贈樂兄。</title>,<text>移得同心意轉勤。孤根擬結尺餘盆。那知苦節搖風雪。三嗅枝頭覓返魂。</text>
<title>雨中梅</title>,<text>囱前獨立數枝梅。待得知時好雨開。更洗深衣明似雪。素心終古厭塵埃。</text>
<title>次金景潤 大澤號萍堂 展拜亡室墓韻 亡室外弟</title>,<text>光陰隨水無回日。屈指當年有幾人。可憐宿草頹塋畔。蝶夢時時面目眞。</text>
<title>陪金府伯而靜遊山。歸路泛舟琴湖吟呈。</title>,<text>三日遊山又登舟。秋水秋山揔勝遊。留待月明羣動息。一杯相屬共夷猶。</text>
<title>書斥邪扶正通文草後 時江右人。稱以通文中有犯上辱賢之語。會于三嘉鄕校。方議疏擧。擬加大律之計云。</title>,<text>斥邪扶正數行文。顯晦隨時大義存。魂到九泉無曲處。堂堂毅氣塞乾坤。次贈慕翁 聞灘天心未必喪斯文。扶斥書中大義存。受箭昔人同此意。直將綱紀植乾坤。</text>
<title>偶吟</title>,<text>山川自有無形險。折軸須臾更覆舟。若將此身逃此患。藏蹤百歲一無求。</text>
<title>北風寒</title>,<text>竆陰凍地歲華殘。六出交風宇內寒。賴得南囱明愛日。點朱周易閉門看。</text>
<title>喜秋晴</title>,<text>纖雲洗盡晩風淸。卻喜橋頭宿雨晴。待取中秋圓夜月。剩看蟾影滿規明。</text>
<title>歲暮</title>,<text>鼎鼎光陰逐水流。蕭蕭華髮已渾頭。知非蘧瑗行年過。七十無聞是我憂。</text>
<title>謝趙黔澗安仲 靖 自鰲山解綬過訪 丁巳</title>,<text>休官行色野僧如。來訪竆山病友居。爲謝慇懃觴詠別。梅花已謝杏花初。次主翁韻題永慕堂 黔澗不見同人意惄如。强迴歸旆問幽居。一堂揭號終身慕。孝友眞天賀有初。</text>
<title>喜聞灘叔與希魯見訪</title>,<text>庭梅春盡草靑靑。輪鞅如今久絶聲。忽聞兩驢鳴谷口。剩看黃色起天庭。</text>
<title>謝蔡汝榦雪中載梅來訪</title>,<text>江外詩人戴雪來。一牛幷載一盆梅。此間眞意知誰識。看取風霜歲暮開。</text>
<title>醉石</title>,<text>不是楚山猿化石。自然形體當胡床。三杯纔罷頹然卧。一片中間一醉鄕。</text>
<title>方塘一鑑開</title>,<text>方塘一鑑自天成。爲愛源流澈底淸。留照三光與萬象。肎敎査滓混虛明。</text>
<title>靑山有約長當戶</title>,<text>平生性癖樂仁山。靜對儀刑不閉關。三十年來堅素約。朝朝暮暮共幽閒。</text>
<title>新綠還可人</title>,<text>已謝東風九十春。扶疎繞屋雨餘新。芳蝶影稀花信斷。還將滴翠付幽人。</text>
<title>賞李可和梅</title>,<text>聞道君家十五梅。南枝已晩北枝開。憑軒坐到斜陽暮。風動微香入酒盃。</text>
<title>二月移種四季花。淸和晦間始開。喜而吟。</title>,<text>移種孤䕺已吐英。豈徒生意運無停。應憐老子年華暮。造化爐中律外成。</text>
<title>孝有不及</title>,<text>百歲之中事不齊。之脩之短喜多乖。人須及此親庭在。就養無方莫使差。</text>
<title>謝柳衛仲持酒來見</title>,<text>雪窻寒日呻吟苦。剝啄何人江外來。秋露一杯情不少。三杯斟後又三杯。</text>
<title>守歲有感</title>,<text>烏飛兎走去來忙。誰謂東西萬里長。舊歲欲留留不得。空梳白髮只悲傷。</text>
<title>人心險於山川 庚申</title>,<text>山幾嵩嵩水幾深。山高千仞水千尋。問君險惡誰尤甚。折軸沉舟在寸心。</text>
<title>山中春</title>,<text>山中宿雨報新晴。楊柳和風拂面淸。始知物物皆生意。君子難堪怵惕情。</text>
<title>輓鄭景緝 惟煕</title>,<text>禍福曾聞未可評。直夫先逝又先生。更輓如今吾景緝。連歌三世倍傷情。</text>
<title>海棠盡落翠葉中。只有一點紅蘂喜吟。</title>,<text>顚狂昨夜多風雨。翠葉中藏一點紅。却訝瑤池宴罷後。老仙孤倚碧紗籠。</text>
<title>秋氣與雲橫</title>,<text>洗罷炎蒸積雨晴。一年秋氣覺新淸。凉飈惹起浮雲色。天末東南片片橫。</text>
<title>鴈</title>,<text>秋風萬里鴈聲寒。入塞穿雲度玉關。幾處戍樓殘月夜。思家遠客淚潸潸。</text>
<title>悲秋聲</title>,<text>新秋淸韻與新凉。意思泠然洗俗腸。何事當年宋玉輩。謾將淸韻助悲傷。</text>
<title>盆菊</title>,<text>霜菊雙盆老晩秋。相看揩目意悠悠。不待白衣山外至。松醪時酌遣閒愁。</text>
<title>立春帖 三首</title>,<text>升降無端運八綋。無聲無臭健天行。今朝報得東君信。又見庭梅粲玉英。咬菜今朝又一春。東皇消息報山人。和風惹出吹噓氣。物物皆含天地仁。竹牖開來暗室明。坐占元氣與時行。天地解屯時又泰。三階從此自和平。</text>
<title>海棠花下弄兒孫</title>,<text>七十田翁五畝家。太平身世擊壤歌。孩提抱弄知孩笑。共戲東風一架花。</text>
<title>贈朴景老 壽春號菊潭</title>,<text>神道碑文信美事。求疵晦退極縱橫。石工不忍鐫元祐。矧子生平負義名。鄭仁弘作申松溪碑文。極疵兩先生。時景老以碑文有司。理石不刻。風裁可尙。敬次耿耿中宵猶未寐。半天星月己西橫。林園空老隨麋鹿。可惜人間愧姓名。</text>
<title>臨別贈朴景老</title>,<text>簪盍淹留勝事優。一堂賓客儘風流。臨分更飮三杯酒。白髮前頭難再遊。</text>
<title>奉寄聞灘叔 時宰丹丘</title>,<text>東閣官梅動詩興。遙知公暇訪丹丘。故園花柳經年別。應向臨川憶舊遊。</text>
<title>聞趙大而留在胤子上舍家。寄贈。</title>,<text>聞君留盖上庠家。翹首東風戀慕多。病臥三旬門久閉。何望長者往來車。</text>
<title>獨居</title>,<text>山空林靜絶纖塵。梅上春風鳥語新。誰識獨居非寡與。無形太極是吾鄰。</text>
<title>贈徐精甫 約遊賢聖山。精甫遭雨未來。先送壺榼。故詩以謝之。</title>,<text>山雨霏霏鎖洞府。何人携酒此烟霞。難逢咫尺今知命。也識山靈逋客遮。</text>
<title>遊愁棄巖。與崔康侯，徐精甫同賦。</title>,<text>何人到此起閒愁。洗却淸波萬古愁。可笑世間憂老子。每逢佳處輒生愁。</text>
<title>臨別贈康侯</title>,<text>罇酒相逢共一塲。世間憂樂兩相忘。臨分更酌南溪酒。芳草歸程別意長。</text>
<title>仲秋十五夜。不見月。心甚無聊。希魯及李士綏，柳泳持酒來慰。感成一絶。</title>,<text>浮雲縱蔽今宵月。弟姪携壺捴聖賢。只恨丹丘仙不至。令人不覺意茫然。聞灘時宰丹丘</text>
<title>贈楊姪道源 景泗</title>,<text>月白天淸夜色遲。村鷄啼盡報晨曦。孤吟獨坐無餘事。芝下蒼流有所思。</text>
<title>童蒙貴養正</title>,<text>無知休道是童蒙。易彖申言作聖工。灑掃庭堂應對外。諄諄遜悌是宗功。</text>
<title>畫松</title>,<text>意匠偏工畫古松。交枝偃蹇走蛟龍。蒼髯黛色迷眞假。恨乏鳴琴午夜風。</text>
<title>汩一生</title>,<text>天地中間我最靈。秀于萬物禀眞精。如何反受衆形役。禽獸同歸汩一生。</text>
<title>身體不可毁傷</title>,<text>傷吾膚體是傷親。身是親身非我身。所以慇懃戒終始。全而歸後是全人。</text>
<title>昭昭冥冥吟</title>,<text>誰能制行昭昭際。民鮮冥冥不惰情。所以尤勤屋漏下。欲將心地一幽明。</text>
<title>扣冰躍魚</title>,<text>事孰爲大事親誠。扣冰魚躍鬼神驚。誰識天人感應理。有如桴鼓自然成。</text>
<title>牧羊邊地苦</title>,<text>陰山山外白龍邊。漢節蒙戎十九年。誰識牧羊心事苦。染霜華髮未秋先。</text>
<title>不量力</title>,<text>夸父競暉徒死谷。寃禽含石未堙河。可嗟世上浮虛子。力量徒忘誕妄多。</text>
<title>蜀魄</title>,<text>如何爾獨不平鳴。苦向山窻病客驚。啼盡五更聲不歇。始知長恨未歸情。</text>
<title>喜見都來甫 慶兪</title>,<text>待子春醪酌滿巵。丹靑信義兩相知。况當新綠鸎圓囀。端合揮觴話昔時。</text>
<title>讀古詩偶吟</title>,<text>蕭條門巷少人過。坐掩荊茅至日斜。讀罷古詩還獨詠。一生心事自無邪。</text>
<title>病裏春歸</title>,<text>梅今結子戶開遲。人道東君九十歸。病裏不知時節換。滿園新綠已多時。</text>
<title>初夏</title>,<text>扶疎繞屋草樹芳。喚友流鸎去來忙。如今始識幽居味。深巷無人白日長。</text>
<title>輓三從弟而敏 諟復</title>,<text>宗姓伶仃似曉星。餘存况復各如萍。今君又作瑤臺客。誰與芳園話弟兄。</text>
<title>輓張正甫內相</title>,<text>屈指吾家內外黨。十年兵後揔幽冥。渠更去室歸眞宅。不孝孱孫恨獨生。</text>
<title>次贈上舍趙咸英</title>,<text>山外情人載酒來。重陽日近菊花開。琪花影裏呼眠石。誰謂三山隔八垓。</text>
<title>待蔡靜應不至 靜應時在巴寺</title>,<text>昨夜瓊林山雨晴。琳宮高處月崢嶸。飽賞仙區如有戀。虎溪留別不勝情。</text>
<title>過二水大昌溪。憶曺芝山士友有感。</title>,<text>層巖矗立列爲屛。下有長溪一帶淸。芝老已仙遊賞絶。空敎過客暗傷情。溪上流芝山居焉</text>
<title>希魯來自丹城。飽賞丹丘山水之趣。吟贈一絶。</title>,<text>古稱丹丘上界區。靑山綠水畫圖猶。應知太守風流客。先賞蘇仙赤壁秋。五月賞丹溪故云</text>
<title>甲戌立春</title>,<text>今逢八十二年春。始識洪勻賦不貧。强剛雖殺心猶在。新德新知與歲新。</text>
<title>立春帖</title>,<text>東皇用事又回春。天地仁心許見親。戶戶門門開次第。生生化化自氤氳。梅窓日暖知時泰。柳岸風輕氣解屯。善長之元君子以。須充惻怛驗吾身。</text>
<title>冬至</title>,<text>臥看南窻添一線。化生機軸此中開。地䨓有復初爻得。天道無終七日來。息旅閉關存靜養。吹風噓氣始胚胎。此身知有乾坤否。須擴微陽達八垓。</text>
<title>奉呈溪東先生 原韻逸</title>,<text>次寄孫秀才案下 丁丑文章體格貴平夷。然後方論國士知。命意必先尋脉絡。措辭須主立根基。學求妙奧深如海。語到精微細入絲。老子狂言深望幸。莫將驚世騁奇詞。世之學者。多趍於務外之歧。故作此欲與同志者相勉。葢爲學須爲己。請去闘靡之習。願做要約之工。</text>
<title>春夜旅窻聞杜宇</title>,<text>望帝遺魂化杜宇。哀哀聲切到天明。歸心轉苦春三月。怨血偏凝夜五更。流落孤臣勤再拜。蕭騷旅客最傷情。龍鍾也是無憂者。底事聞來夢不成。</text>
<title>錦江亭。與金莘叟。民覺號漁溪 別鄭上舍希善 大咸 還故。晉州人。流寓花縣。</title>,<text>托契三霜心事同。那知送別錦江東。新羅勝跡千年後。前代風流一夢中。數曲驪駒殘照晩。三杯桑落暮道竆。荒墟處處行人少。音聞何由屢屢通。敬次 莘叟萍蓬半世國憂同。幸滌南氛廓我東。萬死身逢征戰後。百年心酌酒罇中。前朝勝跡江依舊。聖代吟筑樂不竆。莫恨荒墟人迹少。達星從此道途通。</text>
<title>漢陰李體相 德馨 留詩彌樂齋。追步其韻。兼謝鐫誨。辛丑</title>,<text>更闢伊川慕古門。淸明氣像洛眞源。齋名彌樂平生志。學際天人造化論。花逕幾吟佳節句。松關時過相公軒。頻承鐫誨無多語。舜禹相傳十六言。</text>
<title>次樂翁寄題永慕堂韻</title>,<text>肯學淳風禍福說。命龜胥宇捨基遷。簷連封域勤瞻掃。影入羹牆對祖先。宿草幾傷霜露節。古詩偏誦蓼莪篇。多君一律增哀痛。勉我孺懷更着鞭。寄題永慕堂 樂齋五十何人能繼舜。子妻君艾揔因遷。感風悲樹吾長痛。揭號成堂子克先。永慕松楸開小牖。講明終始對陳篇。何緣縮地承佳誨。百行源頭許執鞭。</text>
<title>亂後重刱硏經書院。次樂兄韻。壬寅</title>,<text>戒纜伊川掛小帆。先登如畫舊遊巖。重開基址知其止。更闢門庭喜載芟。抱經就道皆行願。入室升堂獨出凡。只恨老夫昏且醉。還珠終日撫空函。</text>
<title>樂兄持貽日乾夕惕夙𤕻晨興八字小額。詩以謝之。</title>,<text>誘掖年來冀踐形。終貽八字喚惺惺。日乾夕惕旡邪敬。夙寤晨興不息誠。盤屈龍蛇諧點畫。丁寧鐫誨質神明。從今作我心符則。常目存存撿七情。</text>
<title>陪李方伯養久，曺通判克遠 弘立 遊畫巖。癸卯</title>,<text>天相斯文此重監。堂開路闢棘專芟。前時勝迹餘盤石。舊面相知有畫巖。秋氣與雲橫遠峀。霽光隨日上寒杉。暫迎冠盖論經術。範我馳驅設我銜。</text>
<title>追步碧梧李方伯養久賞蓮韻</title>,<text>太華遊仙趁晩凉。商風吹送一池香。淸光耀遠明山外。直影涵虛倒水央。獨愛高標宜靜翫。誰知馨德合眞王。追吟記得濂溪說。字字行行久愈芳。</text>
<title>次謝朴誠夫 和誡</title>,<text>掩卷時時愧坐馳。自憐昏憒淺天機。心無煞進何新得。身有恫癏只舊非。年迫桑楡微學力。功慙鍛鍊疾言辭。兼金三字能醫病。爲掛窻間作一師。兼金字誠夫。詩有之。再步師字仰呈 誠夫流光隙裏白駒馳。一瞥飛梭任擲機。舊歲忽歸新歲是。今朝纔至昨朝非。汝南謾費更題品。端木空勞善說辭。筋力未衰時未晏。求之忠信有餘師。</text>
<title>秋日過巴溪。憶全和瑞。</title>,<text>繁霜秋氣與時濃。過客停驂對晩風。野菊叢叢香吐白。巖蘿葉葉醉堪紅。長溪嗚咽人亡後。深巷蕭條世變中。程畔夕陽多少恨。哭雲心事最無竆。</text>
<title>端月上弦日。白首會于枝巖上。樂兄袖貽半幅書曰贈吾希魯。開閱則乃五梅亭首題也。兄詩不可不酬唱。弟亭不可無一語。強綴拙句狗續可愧。甲辰</title>,<text>園花庭草縱多名。苦竹寒梅孰弟兄。最愛孤芳律外發。偏憐淸趣暗中生。林翁托契同心種。屈子遺騷不備經。德必有鄰亭得五。滿階疎影蘸流馨。</text>
<title>感舊吟贈金晦仲 時爲馬官自營來訪</title>,<text>高人驛舘固非宜。天馬何妨略受鞿。傳世孝勤家法在。輸心孚信友人知。梅亭春早宜君話。蝸室朋來合我詩。多少此時感舊意。一觴三歎不勝悲。</text>
<title>甲辰四月向伽川。將拜先生。路中記懷。</title>,<text>松亭同宿旅軒子。洛水相期崔上庠。認齋季昇 月內村墟哀季直。沙陶谷口憶東岡。倻山望裏迷三樹。狐峴登來近五蒼。只恨旋違陪杖屨。是日先生有忌齋。只通名而退。 淸輝還訪李君堂。</text>
<title>翌日登五蒼亭。仰呈先生座下。五蒼。蒼天蒼川蒼崖蒼松蒼顔。</title>,<text>小亭蕭灑脫紅塵。林下如今喜見人。逝水盈科終達海。老松當谷每留春。巖排千仞翔凰鳳。天極三階拱斗辰。想得先生高臥處。徘徊俯仰一閒身。</text>
<title>甲辰孟秋。松雲師惟靜以使行歷訪。爲贈一言。用代古人贐行之義。</title>,<text>鯨海揚帆擅一時。懸知此擧汗靑垂。當年已試談捫蝨。此日寧論隱擇枝。雪恥壯猷誰長子。交鄰大義只禪師。要成若問吾虛實。城以人和信以池。</text>
<title>次韓判事 彦忱 韻。又贈松雲師。</title>,<text>詩人何必願無生。似子桓桓萬里城。當日出山扶大義。如今入海縮邪情。傾罇談笑杯爲信。仗節吟哦筆作兵。何處白頭垂釣客。鷹揚鞱略愧屯行。</text>
<title>奉別李方伯養久還朝</title>,<text>張翰乘秋動歸情。江東波闊片帆輕。隨身行李琴書共。入望江山雲水盟。脫去樊籠多快適。追思遺愛泣閭氓。徒將酌水勤餘祝。須喚惺惺反求經。</text>
<title>郭益甫諸君別後。與徐行甫流下洗心亭。</title>,<text>諸賢別後我獨留。湖上淸光屬仲秋。天盡東南雲靄靄。雨疎蘆荻水悠悠。風琴寥亮來仙樂。詩韻淸泠助勝遊。欲識舫齋多少興。釣魚心事付滄洲。</text>
<title>登全毅甫 僴 洗心亭</title>,<text>巖上秋光霽景繁。一江寒水去年痕。天空雲盡高明見。風靜波恬本體存。濯舊工夫人共仰。修身事業已先敦。願將一服先儒藥。更洗生生萬化原。</text>
<title>奉寄樂兄 頃日被行甫携酒別於鄭平甫早梅下。時臘月旬日也。</title>,<text>曾向頹垣古院梅。雙鳧連璧破封苔。先春有意開三萼。惜別多情又一杯。壓雪高標頻夢想。思人孤抱獨徘徊。如今爛熳瓊瑤下。帶月尋芳日幾回。</text>
<title>得徐行甫書。聞先生將入境喜吟。乙巳</title>,<text>人物奚論北斗南。考亭千載有眞男。幾年林下明元化。此日東遊擬遠探。樂老已治持國室。後生趨迓武夷潭。只慚徒識伊川面。肯許先生一丈函。</text>
<title>自浮江亭。陪先生泝流向伊川。徐行甫以舟中吟屬余。俾表榮感之誠。余乃得頭字。仰呈先生行史。</title>,<text>烟江春日作淸遊。麗景尤宜洛水頭。波沒舊痕帆影杳。雨懸高岸櫓聲柔。傍人擬買新村艇。高義曾輕張翰秋。已得鳶飛魚躍妙。自餘榮辱等雲浮。</text>
<title>翌日壽席。又得思字。</title>,<text>先生一作遠遊思。麗日春晴物物開。有象乾坤明本體。無邊風月絶纖埃。主人休壽黃金楪。佳節宜添白玉杯。只願好期須再得。不知何日約重來。</text>
<title>孤山書院。被諸賢懇邀。希魯及李可和幷至。李君顯 彦英號浣石亭 偶來同話。</title>,<text>山河擧目雖無異。徙倚臺墟感慨多。一任江風依舊好。剩看庭草至今多。歌傳古意知音少。盤侈時羞勸酒多。扶醉不知歸去晩。夕陽橋外野烟多。</text>
<title>徐行甫初度日。與宋學懋 遠器號啞軒 諸君同話。</title>,<text>百歲光陰能幾許。年年此席愛君開。主人追感劬勞夕。親友爭斟慰壽杯。芭展舊枝枝錯亂。塘涵雲影影徘徊。如何醉裏倻山老。忙了頻頻去又來。</text>
<title>講會日。謹用朱文公次白鹿洞卜丈韻。奉呈樂兄及諸賢。丙午</title>,<text>白鹿風流隔幾年。至今明月照寒泉。諸賢講賾多新得。老子含胡昧舊篇。只幸樂 指行甫 餘時喚寐。粗知道外更無傳。慇懃片片醒心說。肯向他人慕颺騫。</text>
<title>除夕有感。吟示書堂學者。</title>,<text>今夕如何意不佳。重添霜鬢幾筋骸。要除舊習隨時義。擬得新知與歲偕。已往追惟多有悔。方來思索願無差。煩君更話醒心法。日喚惺惺日打乖。</text>
<title>題李汝彬 尙文 新築</title>,<text>霽景初宜綠野邊。東皇此日失花權。塘開半畒涵雲影。屋築三間作地仙。庭畔海棠經好雨。架頭松鶻望靑天。主人閒臥江湖裏。看取長郊朝暮烟。</text>
<title>奉呈府伯鄭愚伏景任 經世</title>,<text>五十無聞今已矣。朝聞夕死是餘情。幸蒙言偃興絃誦。多荷文翁擅敎聲。識面縱慚王信伯。聽言還擬李初平。從今願沐三年化。成已功推物亦成。</text>
<title>丁未之秋七月旣望。與諸友。陪愚伏地主。泛舟仙査之下。初昏樂翁倒載還齋。時月出東山。夜景虛明。勝事他日。亦一遺跡。因吟一律。</title>,<text>正値蘇仙赤壁秋。斷岸千尺又江流。當時與客知誰氏。此日諸賢盡勝儔。霞落遠天波色淨。月窺前嶺夜光浮。主人雖有先歸恨。顧䢖康斟洗盞遊。</text>
<title>盆中白菊</title>,<text>庭畔雙叢久已殘。如何盆有好容顔。只緣愛翫多工力。贏得繁華到歲寒。老仙鍊氣三千壽。達士治生七十完。物我由來同一養。憑渠始覺我生觀。</text>
<title>冬至後慰白菊</title>,<text>雖嚴霜雪葉無凋。可見衰顔不自羞。丞相殺身燕獄日。宗臣盡悴漢家秋。誰憐衰暮花全歇。我愛根芽葉又抽。一槁一新相代謝。芳心抵死也微休。</text>
<title>謝愚伏地主見訪 戊申</title>,<text>委巷居竆一病氓。雪侵雙鬢白垂莖。詩書買櫝還珠實。天地居中愧蠧名。五十無聞頻失復。數年加學庶求經。常書四字如明道。不欲其傷必欲生。</text>
<title>硏經。待郭槐軒益甫。</title>,<text>山玉溪瑤滿眼寒。故人何事尙盤桓。花明樹樹吟應苦。風亂巖巖畫亦難。江路有泥羸馬滑。野堂㘅日客愁新。何當一握招賢裏。說盡心經到夜闌。</text>
<title>辛亥五月。向花山疏會。朝憇屛巖下川邊。有斷山層巖斗起。爲吟一律。時以晦退辨誣疏事。將赴安東會所。蔡楨，崔東岦，李景培，都聖兪，閔蓍國，李之華，崔東嵂，徐思選，孫處約從。</title>,<text>山圍面面又長川。上有層巖斷復連。頭切天樞人仰止。根盤地軸勢凝然。木生罅隙纔盈尺。苔鎖輪囷巧作鐫。氣象自知高偃蹇。覆車那學太行顚。</text>
<title>辛亥十月。宿三從弟欽仲肯構亭。翌朝留別一律。</title>,<text>引水方池半畒開。主人迎我灔㶑臺。牆連後圃圍脩竹。庭繞前塘間古梅。聯璧有三皆接屋。斷金非一共含杯。相逢相別何忙了。桃李芳園可再來。</text>
<title>謝聞灘從叔父。修莎土于先墓。墓在密陽</title>,<text>吾叔揚名顯祖宗。緜緜餘慶竟無竆。重加莎土情尤愴。瞻掃封塋志亦恫。具物比時誠孝並。迎來送往樂哀同。此生若踐明春約。不肖孱孫死且悰。</text>
<title>贈朴昌寧孝伯 慶傳</title>,<text>主人曾是舊同苦。握手相看面目驚。有約靑山當戶直。無情流水隔林鳴。三呼醇酒盤仍侈。一走新篇韻亦淸。更約雲門斜日去。落花巖畔野烟生。</text>
<title>登三足堂</title>,<text>三足先生始結茅。畫堂橫揷切雲皋。緣巖開逕迎三益。壓水成臺老一高。漁釣百年生契饒。山河四節浪吟豪。如今零落堂空在。愁聼冰灘嗚咽呼。</text>
<title>壬子二月。往蘆谷吟新齋一律。敬呈先生座下。時寒岡先生。移居蘆谷新構精舍。</title>,<text>曠漠郊原多物象。先生不獨愛幽居。開菴以晦蘆峯老。受卷能專洛浦居。林外日光供晩對。谷中雲氣護新居。烏頭力去吾何恨。却喜高棲近陋居。</text>
<title>題旅翁不知巖精舍</title>,<text>新構藏修洛水東。幽求何必葛川同。乍鋪江練知章鑑。遠抱烟鬟玉女峯。幾許浪吟迎霽月。等閒徐步溯光風。他時鳳詔尋何處。巖畔磯頭一釣翁。</text>
<title>追詠樂翁廢園中三梅樹。寄贈主人。</title>,<text>荒園寂寞閉梅龕。只見孤叢數有三。傷別主人多歲月。羞看俗子少遊探。疎疎影雜前溪雪。暗暗香飄後壑嵐。多謝齋翁追餞賞。慇懃情意水淡淡。行甫携酒追別故云。</text>
<title>次謝徐行甫</title>,<text>肯學樊遲學老農。只緣田畒寓微躬。周公事業誠難繼。夏后憂勤孰著功。後賢前聖千年隔。秋月寒泉萬古同。休哂巴溪多大禹。年來我亦願姬公。</text>
<title>再用前韻寄行甫</title>,<text>阿誰人有事神農。又解治經日省躬。君子修身餐不素。小人勤力食其功。小人君子居雖異。勤力修身道則同。寄語吾儕莫相訝。耦耕同願雨余公。</text>
<title>奉呈府伯金東籬而靜 癸丑</title>,<text>公暇尋眞塵外遊。使君淸致最風流。已經杜老招提宿。誰待蘇仙水洞留。楓葉小溪紅欲盡。松陰高岸翠專稠。鯫生濫被曾孫宴。屢把罇前白玉舟。</text>
<title>桐華寺次贈趙大而 甲寅</title>,<text>尋眞偕入五雲中。峽路顚狂落葉風。消遣世紛謀斗酒。淹留好雨荷天公。靑松戴日年年直。黃菊凌霜處處同。此後佳期難再得。黃靑洞裏訪牆東。</text>
<title>春雨</title>,<text>濛濛春雨潤如酥。面面靑山造化圖。水入新田盈十畒。波添廢沼浴雙鳧。園蔬蔽地枝堪摘。庭草扶階翠欲鋪。多少此間竆巷樂。世無神筆孰能摹。</text>
<title>雨後落梅</title>,<text>通宵微雨濕深衣。詎意冰容一日非。鳥闘幾憐殘雪隕。風狂長恐老仙飛。餘香入戶戶常闢。落艶堆庭庭不治。惆悵芳魂招不得。攀枝愁殺惜春詩。</text>
<title>雨中把酒觀梅</title>,<text>把酒尋梅當一肴。盤桓獨立手頻敲。水精亂落枝頭露。綠線初穿葉裏梢。結子垂垂殘榦亞。生苔拍拍古槎交。最憐根畔靑芽茁。認得孤陽復一爻。</text>
<title>謝趙上舍挺夫見邀壽席</title>,<text>聞道君家開壽酌。享歡具慶樂如何。杯黏千日山頻祝。盤侈三牲物亦多。堂上彩衣萊子舞。座中仙樂莫愁歌。濱死病夫虧下席。只勤東望費吟哦。</text>
<title>諸賢文會于商山玉成洞書堂。李蒼石叔平有詩。次韻識之。丁巳○時鄭愚伏景任，李月澗㙉，金東籬允安，全沙西湜，崔訒齋季昇，任踈菴叔英，聞灘叔季進。皆同是會云。</title>,<text>幾許同懷慕古心。偶然五百里相尋。誰憐放意風雲界。我愛經霜松桂林。莫恨投章類縞帶。不妨酬韻邁兼金。應知此日同衰暮。別後音書竟載沉。原韻 蒼石兩地悠悠十載心。聯翩冠盖喜相尋。僊鄕自昔名芝嶺。人數如今剩竹林。雪盡后山溪瀉玉。雨晴東渚柳搖金。往來勝景多幽趣。蹤跡何嫌轉陸沉。</text>
<title>小有亭。話張旅軒德晦。</title>,<text>江閣薰風夏日長。偶然簪盍共徜徉。伻來揔爲候行意。末至知緣中酒傷。蕭蕭華髮同衰暮。片片心機沒界疆。更把山醪成晩酌。不徒臨別慰離腸。</text>
<title>與五梅弟希魯遊湧泉寺。朴景老來邀賞菊。</title>,<text>我初踰嶺日初沉。溪老猶知二仲尋。藏跋夜分歌欲遏。卧罇人醉月空臨。方塘鏡淨紋還細。疎竹風淸韻亦深。境靜身閒塵事少。滿庭松菊似陶潛。敬次慕翁見贈韻 菊潭年來謝世樂幽沉。境僻而無外客尋。寡與自憐孤陋甚。羣賢何幸一時臨。離懷攄盡歡情洽。秋序高邊醉興深。這事箇中同玩賞。鳶魚一理是飛潛。</text>
<title>題朴景老菊潭精舍 與其從兄景華同居</title>,<text>孰能爲弟孰爲兄。避世含章一樣淸。靜裏雲山都是樂。塵間榮辱肯須驚。東皋日暖連雙璧。南畒春晴作耦耕。門對漁樵全素履。自知天地不虛生。</text>
<title>題遷潭精舍 堂卽季進從叔氏新築也。時叔氏爲北黨所斥。十載歸田。每於佳麗處。輒構堂室。余戲謂曰靑雲之士。不以名利爲心。徒以山水爲樂。胷次間果無一分世慮耶。答曰用行舍藏。非敢自擬。但見棄於世。而幸不見棄於山水云。余甚韙之。吟一律題之。</title>,<text>與時相忘豈徒爾。爲愛溪山特地多。五柳臨門陶令宅。衆山當戶謝公家。霽光亭上風傳爽。琵瑟岑頭雨送花。堪笑長安名利客。忙中不識此繁華。</text>
<title>次權克知草堂韻</title>,<text>小村孤寄小溪前。屋後靑山斷復連。呢喃鷰語疎簷落。圓囀鸎歌遠樹穿。一抹漏雲天柱月。數重和雨武陵烟。習池今日重來賞。空憶當時晉七賢。</text>
<title>題裵直長綠野軒</title>,<text>喬木遷來歲月徂。已成村落鷰生雛。今朝吟賞花千樹。昔日情懷酒一觚。芳草雨過同閬苑。奇峯雲發類蓬壺。人生能向此中老。亦是世間豪丈夫。</text>
<title>次謝李而實 之華</title>,<text>報得瓊琚價幾許。酬情重韻慰殘年。只慚溢美多欺實。要欲修功法逝川。護洞山雲眠壑懶。繞亭湖草亂庭芊。從今來往湖山裏。論道先天細破堅。天地中間我一蠧。虛生今已七旬年。茫乎索照修明鏡。昧却盈科作巨川。荒屋幾時丹雘耀。靈臺每歲綠葹芊。於身只信生三說。君父而師一事堅。奉呈慕堂先生座下 茶浦塵穴疾病相乘巧。違侍鱣堂隔一年。不是臧倉沮孟氏。幾多楊子慕伊川。形縻杜屋重茆下。神會周庭翠草芊。情意肯隨阻闊變。平生信義仰彌堅。多端世味備嘗苦。宇宙吾生四十年。交道淺深金厚薄。人情飜覆蜀山川。途竆末路身誰托。日暮長郊草自芊。爲謝先生眞實意。白頭無負矢愈堅。</text>
<title>甲子二月。定送疏儒蔡明甫 先見，閔汝益 謙，李嘉會 休運。 詣闕陳賀。時适，明璉兩賊就戮。車駕還都。不任忭慶。爲陳賀之擧。作此贈行。</title>,<text>如何感淚太交頤。此別應殊昔別時。大駕纔廵湖內浦。公州 元戎已滌漢城池。兵餘殺氣凝笳解。都下歡情疊皷隨。杯酒釋權眞上策。願陳廊廟達龍墀。</text>
<title>遊安興寺。與崔康侯，徐精甫及希魯同賦。丙寅</title>,<text>安國深藏洞府深。禪窻一席爽塵襟。廉纖小雨知時節。圓囀珍禽競好音。喜君來慰羅浮酒。媿我狂歌縞帶吟。明日歸程愁棄 巖名 下。淸波綠樹更論心。</text>
<title>賞蓮池有感 寒岡先生在世時。余與行甫陪賞于此。</title>,<text>先生曾約蓮池會。齋老堂翁冒後塵。滿眼靚糚依舊態。同心吟賞少前人。淸香溢澤風傳縷。淑氣彌空露有津。還恨韶華時易失。紅房翠幄屢逡巡。</text>
<title>遊浮江亭有感 曾與徐行甫，張德晦遊此。有停字韻。及今重遊。惟李學可，郭敦夫，蔡靜應，都諧甫，李而實若而人。俛仰感慨。吟成一律。</title>,<text>追想前遊十五歲。如何吟日感余情。樂翁已作重泉客。張老方登二品卿。更與主人論舊什。還㩦諸友話時平。酒餘獨倚風櫺畔。亭影浮江月影淸。</text>
<title>丙寅淸和朢日。希魯及都諧甫 應兪 二三年少。將向桐華。過路來訪。詩以謝之。</title>,<text>尋眞不必在高深。亦有幽人九曲尋。月照梧桐淸夜氣。風來楊柳爽煩襟。佳境縱誇多北麓。勝遊何似翫西林。明朝匹馬江村路。重對靑眸共一吟。</text>
<title>謝光山副令 珩 持酒來見</title>,<text>憐吾年序同先世。誠款慇懃使不任。東閣去春初識面。西林今日更論心。多情丙穴魚終數。破寂榴花酒一斟。聞道入秦期不遠。若逢張叟話商霖。時張德晦作憲長。日適旱甚。故言商霖。</text>
<title>偶成</title>,<text>洞號黃靑是我居。機心忘了世情疎。生涯有定三間屋。事業無多一架書。虛白室中餘灑落。玲瓏窻外絶紛如。自成涔寂幽居趣。不必門來長者車。</text>
<title>謝趙府伯 國賓 持酒來話</title>,<text>驚聞喝道午睡餘。正値秋深綠野墟。庭畔樹陰簷外密。溪邊楓葉雨中踈。壺眠誰借榴花酒。盤倒慚無丙穴魚。陪賞今宵留勝跡。世間榮辱任紛如。</text>
<title>寄趙黔澗安仲</title>,<text>衡茅一別夢依依。邈阻聲音已久時。長記在官貽壽板。最思留旆贈情詩。隨風塵事何煩說。明義丹靑各自知。促席揚觴難再得。三淸契寞以爲期。</text>
<title>與希魯。賞柳衛仲蓮塘。丁卯</title>,<text>爲愛方塘晩景淸。去秋今夏我重經。中通外直宜君子。翠幄紅房滿玉京。露津尙濕初開藕。香氣時傳半落英。吟罷周元愛蓮說。不妨臨別一杯傾。</text>
<title>向桐華歷小有亭。次壁上韻。戊辰</title>,<text>切漢危亭上界家。眞人何日紫車過。閒中勝致隨時足。象外風光入眼多。爕理太和罇畔溢。鏗鏘瓊韻壁間羅。忘機事業君知否。也制江山等白沙。</text>
<title>是夕與柳衛仲楊道源 景泗。同宿硏經。</title>,<text>松江一路暮雲深。攜我良朋共幽尋。莊誦壁詩開病目。仰瞻楣額振頹襟。瑤溪戛玉巖邊石。烟柳裁羅望外林。更約諸賢雲塔去。新晴野日助新吟。敬次 沙月堂先生高義入人深。何幸陪遊別界尋。目送奇巖開勝翫。口占詩句露胷襟。曉雲密密封松岳。新日遲遲射竹林。探眞峽路歸筇促。淸澗流聲雜朗吟。</text>
<title>贈鄭姪好信</title>,<text>吾家事業固多程。最愼前頭意馬橫。大法奉持如父母。精微佩服擬神明。先憂間斷工夫害。須愛崢嶸歲月傾。若以髦言無足信。昏衢終恐歎冥行。</text>
<title>憶楊姪景泗</title>,<text>千里崤函一夢勞。如何咫尺更蕭騷。天庭久吝開黃色。空谷終乖縶白駒。春入柳汀時獨詠。夢罷梅牑月孤高。何當促席揮觴話。回首難堪思鬱陶。</text>
<title>羅李池賞蓮</title>,<text>羅李池神笑我狂。往來三載氣猶強。淸香浥露侵衣潤。嫰葉欺風倒𡵫傷。摘實幾供方士餌。採花應製道人裳。霞車此日從天降。會見眞人翠綃翔。</text>
<title>醉贈張旅軒德晦</title>,<text>索居身世各如萍。白首重逢喜十觥。舊事談來多舊意。新詩吟去起新情。貧如陋巷樂無改。貴上名卿恩莫榮。別後後期難再十。只憑魚鴈報安平。</text>
<title>贈崔康侯</title>,<text>三日留連共一房。退之窻外已新凉。傷時幾歎生靈苦。垂老還嗟歲月忙。將雨野雲迷遠近。被風溪柳舞顚狂。年來欹枕看兒戲。君我何曾世味嘗。</text>
<title>贈蔡上舍明甫下第歸來</title>,<text>千里崤函馳遠想。東林豈料共蕭騷。鬂斑霜雪多年別。心約丹靑晩節牢。得失已知春夢過。利名何必性靈勞。從今玄豹林中隱。任嘯溪風山日高。</text>
<title>贈蔡明甫</title>,<text>豪士朋從滿四筵。吾鄕知是好林泉。或歌或舞綠楊畔。相後相先芳草邊。一片年光君愛惜。百杯醇酒我留連。人生長向此中老。焉有閒愁到眼前。</text>
<title>贈鄭姪好仁 二首</title>,<text>吾人志學固多端。最貴無忘造次間。一蹴豈期賢聖域。三年方伐鬼門關。立脚始知爲切己。回頭漸覺不榮官。焚和膏火紛紛子。沒馬紅塵幾日還。吾家事業固多端。不在功名利祿間。及玆暇日探珠海。絶彼柔牽閉玉關。萬語千言明道府。三經四傳戒心官。何須禍福縱橫說。整我驅馳不遠還。伏和先生垂誨韻 暘溪誘我諄諄叩兩端。從容函丈燕申間。烏頭無力嗟何及。蝸角微名也自關。若道千蹊皆敵國。方知四事始爲官。年來擿埴迷前道。坐看飛禽趁夕還。蕭然一室枕溪端。山外風塵滿世間。洛水竹窩眞快活。潯陽蓬戶設常關。靑山有約長輸眼。明月多情不入官。自歎未能承下誨。迷途擿埴幾時還。</text>
<title>己巳除夕。次贈鄭姪好仁。</title>,<text>屈指人間八十年。我今餘日只三年。鷄未唱時猶守歲。鶴初鳴處已分年。君憐光景隨流水。我惜衰傷倍舊年。詩酒團圝酬此夜。不須浮世計行年。</text>
<title>自題畫像 庚午</title>,<text>厥像惟肖半壁心。可占人世庶無心。弗參弗貳循初志。虛死虛生媿本心。山澤窩中終始學。松楸壠畔愴悽心。只餘一幅留身後。誰是他時起敬心。</text>
<title>庚午陽月。府伯李而實設花樹宴于陋棲。榮幸極矣。感吟近體一律。仰呈座下。</title>,<text>吳中宗族雖疎遠。均是同根一泒分。常愛韋家會花樹。曾聞李白宴芳園。深杯大酌親親意。巨筆雄詞世世文。今夕維之一嘉客。須藏燭跋更斟罇。</text>
<title>吾友河陽守都來甫。爲其大夫人開壽席。鄰邑守宰皆會。余亦被邀而參席末。吟成拙句。奉贈主人。兼呈座上。</title>,<text>榮養二州陽與栗。南山頻祝壽金螺。况當花老春將暮。重肆華筵慶若何。堂上綵衣萊子舞。座中仙樂薛濤歌。老夫亦許星郞會。任放蕭蕭雪鬢皤。</text>
<title>冬至時祀後。邀諸友同醉。</title>,<text>一線初添復一陽。天心此日不改常。時羞已薦先人廟。餘餕仍邀麗澤良。豈喜酣觴多伐德。只緣衰暮慰流光。死亡無日曾聞說。願與諸君樂一塲。</text>
<title>八十有感</title>,<text>逐水光陰疾若飛。謾成枯落有誰知。咄嗟今古商歌日。俯仰乾坤浩歎時。節序暗催二月暮。吟哦轉甚一詩遲。虛經八十成何事。顧我平生不耐悲。</text>
<title>自輓 甲戌</title>,<text>命之衰矣吾何恨。腐草人生一過音。永負都兪稷契志。多慚開繼聖賢心。吟風弄月當年事。生順歸寧此日忱。地下修文非宿計。重泉師友契幽襟。</text>
<title>溪東先生輓詞 二首</title>,<text>溪東巷北幸相聯。函丈從容問幾年。一自秦雲離又合。每憐吳月缺還圓。梅花巴水留詩別。楓樹王城共燭眠。慟哭幽明千里隔。迎攀柳車淚懸泉。篤生南紀駕羣雄。孝友移來爲國忠。絶筆直伸當世事。伏蒲誠邁古人風。割鷄焉用牛刀大。薦廟將期鼎鼐中。鍊石如今功未就。天傾何奈海之東。</text>
<title>寒岡先生輓詞</title>,<text>倻岳崩頹兆已見。云亡之慟國人同。宗家正嫡遙傳洛。聖道源流大啓東。身負綱常天地位。心能好惡性情。中伊川不愛吟詩客。康節時稱喜酒翁。出在藩城人望雨。擢除臺府衆欽風。風雲此日天恩洽。魚水當年聖眷隆。分戶堂堂多壁壘。專盟卓卓一英雄。封章北闕輸忠老。臥病南山作苦農。壽道纂言希聖事。誨人成物體天功。泰山喬嶽聞先哲。瑞日祥風見我公。幾拜尺書辭繾綣。每登函丈語從容。如何一疾媒眞宅。畢竟三精晦太空。奧旨微辭誰就正。良辰美景孰過從。終天此日吾何恨。最恨東榮奠未躳。</text>
<title>輓姑夫湖叟鄭公 二首</title>,<text>吾叔之幽我不輓。天年八十福云胡。早時揮筆馳司馬。晩節橫戈走醜徒。律身履正鄕閭服。處衆由和少長愉。偕老堂中雙璧耀。一生能事似公無。山河鍾氣氣頗厚。崖岸軒軒大丈夫。風月自酬詩酒伴。威儀人擬聖賢徒。憂時華髮千莖亂。沒世淸貧四壁孤。猶子視余余未父。只歌雙闋誄幽都。</text>
<title>輓徐樂齋行甫 三首</title>,<text>同門同郡又同時。情義相孚出等夷。合席敬吾忠告友。連牀擬子喚醒師。盈箱尺牘施鍼法。聯帖瓊章救藥詞。屈指平生何忍說。重泉慟哭舊容儀。早慕吟風弄月歸。一生傾倒事吾師。關閩眞訣當膺服。濂洛功程着己持。篤好聖賢千萬語。過從道義兩三知。如何遽失先生志。辜負鄰居百歲期。時寒岡移居泗上倦鳥知還止故丘。伊川東畔是菟裘。林塘有樂賢人隱。松逕無塵處士遊。兒戲一時憑枕看。身閒十畒愛君憂。卷懷大志長休去。哭輓泉臺淚不收。</text>
<title>輓郭槐軒益甫 二首</title>,<text>溫溫德量古人難。深恥忘生七十完。和氣怡聲皆性質。恕人忠已揔心肝。靑陽每唾懷金令。白首還慚頂玉官。命矣如今雖化盡。應書竹帛漢劉寬。痛哭徐行甫。沉綿一疾竟難醫。嗚呼郭益甫。辛苦頻年事又悲。兩賢相繼聊乘化。後生誰從問所疑。却恨老愚遲一死。涼涼失侶獨何爲。</text>
<title>輓宋啞軒學懋</title>,<text>賢友之幽我不輓。一池三貝故山中。蓮芳桂老科名畢。德卲官卑學諭終。諸子璧連傳有世。羣甥玉潤慶無竆。輕塵弱草雖堪恨。七十人間孰似公。</text>
<title>輓李苔巖景任 輈</title>,<text>曾許忘年莫逆交。幾將心事漆投膠。文章早世高名重。奇命如今衆口囂。自分居竆竆有樂。多甘咬菜菜勝膏。斯人斯疾知誰使。爲向蒼蒼擬一號。</text>
<title>輓從叔父處士公 選</title>,<text>嗚呼吾叔今何去。哭輓泉臺不忍題。六十光陰貧病足。一生家造患憂齊。閤裏誰憐孤影。原頭只有脊令捿。從今地下難瞑目。有子呱呱女未笄。</text>
<title>輓朴同知景述 忠後</title>,<text>嗟君此日萬事休。富貴功名水東流。戀恩王國霜毛亂。輿疾鄕關歲月遒。門柳園桃傷院古。鳳雛騏子幹家籌。少年知舊無如我。阻病無將北宅幽。</text>
<title>輓朴鶴巖君信</title>,<text>哭輓鶴巖輓不得。暮天哀淚灑西風。査齋共歎相知晩。江閣重欣逅邂逢。幾恨宦號傳世口。每嗟賢傳未硏竆。蜉蝣人事吾何恃。早晩過從本宅中。</text>
<title>輓從叔父聞灘公</title>,<text>方剛其性直爲名。擬展雲衢萬里程。畢命丹丘祿雖薄。盈庭寶樹死猶榮。風波當日衣袽戒。山水殘年素履行。六十三霜非短折。世間能事揔穪情。</text>
<title>代柳汝𣛀輓聞灘公</title>,<text>痛哭灘翁已九泉。蒼天今日此胡忍。岡門立雪淵源正。溪室觀梅志行盡。世路險時歸永叔。人情難處見高允。問公精爽嗟何在。回首靑山涕自隕。</text>
<title>輓孫聱漢景徵</title>,<text>去年三月梨花雨。君發琴郊扣白扉。自詽羸形殊異昔。寧知微疾竟難醫。耳邊尙在多聞說。床上方留叙別詩。可惜東榮病未奠。送終吟罷淚漣洏。</text>
<title>輓宋蔚山贊㢤 光廷</title>,<text>丹㫌素向何方。洛水倻山是榟鄕。南紀人稱雙璧子。東陲自笑二毛郞。新秋擬作歸來賦。古郡俄驚士女傷。雖殺親親情不殺。西門奚但哭雲長。</text>
<title>輓府使曺善伯 應仁</title>,<text>與君相識知幾年。離合中間疎又數。豈特同心道義交。最憐連泒分情篤。憂時共蔽朔風塵。臨別偏傷片石約。今日乘雲捨我歸。病夫恨未東榮哭。</text>
<title>輓地主李而實</title>,<text>去年花樹韋家會。握手重期桃李園。一疾僑窓醫不利。三淸弱水路終分。明㫌曉啓琴湖渡。歸夢先隨古苑魂。士女攔街如喪考。爭名李姓表遺恩。</text>
<title>輓韓丈景顔 愚</title>,<text>誰道移鄕人則賤。眞諄氣味衆共佳。芳隣鼎立三株樹。生活天寒四壁家。隨處課嚴開後學。持身法密避紛譁。蜉蝣世事何曾恃。七十光陰福亦遐。</text>
<title>輓鄭寧甫 守藩</title>,<text>性情諄古古人稀。行己持身謂學而。就養無方人莫間。愼終靡悔禮多儀。身登虎榜榮還足。子入龍門慶亦垂。如君恩義終難報。哭望新阡誄以詩。</text>
<title>輓朴昌寧孝伯</title>,<text>同庚分義豈云微。相識相親五十幾。弧矢早年期馬革。田園晩節老漁磯。如何一疾終成祟。畢竟三生計已非。屈指山河親舊盡。病夫揮淚濕荷衣。</text>
<title>輓蔡愼仲</title>,<text>元方先逝季方生。視我如兄分義明。俶載公由司稼穡。重修聖廟共經營。年來病篤寧相見。老去朋亡每自驚。今日又題將子曲。兩旬三輓淚更更。</text>
<title>輓都府使翼卿</title>,<text>逸氣終收虎榜榮。靑陽曾慕古人經。歷治大郡多遺政。屢募雄藩善肄兵。天上神仙今換骨。人間富貴只留名。璧連玉潤家傳寶。餘慶應垂萬萬齡。</text>
<title>輓蔡擇仲</title>,<text>痛矣儀形今永隔。平生屈指淚如絲。襟期開豁爲儒者。議論眞諄謂學而。宜享百年多有慶。何圖一疾已堪悲。東榮未哭之幽奠。病老深情子庶知。</text>
<title>輓郭上舍汝達 涌</title>,<text>禍福曾聞未可原。胡然天獨喪而門。幽明會合遲三歲。父子靈筵托一孫。月落空樑成寂寞。風生虛幌鎖黃昏。連年繼歲吟蒿里。淚暗心昏不忍言。</text>
<title>輓都和甫 彦兪</title>,<text>溫溫器度吾和甫。連世相知信久要。風色礙時君豈間。心期托處我曾牢。却嫌百歲如燈火。竟入三淸吹玉簫。今歸想必逢先子。須報朋情已欝陶。</text>
<title>輓孫上舍德夫 慶男</title>,<text>眞諄器度古人曺。莫逆襟期托久要。衰暮行裝慚命駕。綢繆心事喜神交。如何百歲風燈過。畢竟三淸歸路遙。奚獨朋情尤痛切。同宗親義恨難消。</text>
<title>輓李善膺 士慶</title>,<text>六十年來恨何事。首丘心緖最堪憐。故園桑榟悲無守。巖老高風媿未傳。人世親朋辭舊里。鬼原妻子迓新阡。知君此日難離處。滿室孤兒哭徹天。</text>
<title>李學可內相淑人全氏輓歌 溪東先生女</title>,<text>生長先生禮範闈。幾多家訓戒貽罹。溫良性質由天賦。婉娩心機奉憲儀。不見終身有赤面。只聞隨日設絳帷。聲傳風火留人口。何必張林婦德碑。</text>
<title>李可和內相趙氏挽歌</title>,<text>何年結髮隴西歸。中饋無貽父母罹。閨有軌儀風火象。樂宜琴瑟子孫基。如何絳帳今朝徹。畢竟靈帷半夜馳。太岳崇崇孤一塊。去家魂魄幾遲遲。</text>
<title>崔淸叔內相曺氏挽歌</title>,<text>偕老詩亡四紀移。忍令君子着衰朞。宜家永守貽罹訓。傳世常憂幹蠱兒。自擬仙源無面赤。其何媵妾有心非。溫溫壼範留人口。不必張林婦德碑。</text>
