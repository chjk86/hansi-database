<title>三淸洞從祖父諫議公宅</title>,<text>地卽連闤闠。公能卜靜居。磵流通徑細。松月到軒虗。醞藉盈床卷。優游代步車。風塵一林外。榮辱較何如。</text>
<title>次大柔，子馨，伯雨游西湖韻。</title>,<text>火流雲物爽。天地屬淸秋。樽酒風塵外。樓臺江漢頭。游人盡豪士。飛鳥亦輕鷗。能令我牽興。悵望麻浦洲。</text>
<title>奉次李聘君舟歸金陵韻</title>,<text>滿地江湖秋日晨。先生舟上岸烏巾。風塵脫略超羣志。稼穡艱難食力身。三世公卿猶不富。六郞詩禮更非貧。龍鍾幸得松蘿附。還愧當時坦腹人。穡事關心早起晨。坐來風露濕衣巾。京師斗米留家累。湖海孤舟載病身。終歲力耕中有餒。一生謀道反憂貧。吾今四十知難進。只作淸時恥穀人。混泉</text>
<title>書室 三首</title>,<text>平生信道道無非。餘外何關素計違。萬古丹靑賢聖訓。吾從卷裏得依歸。閒花開落小園春。不恨門無剝㧻人。名途隨處爭濡首。書室中間可着身。端居不掃滿牀塵。朝日焚香整我巾。案上經書帙帙在。令吾肅敬對前人。</text>
<title>朴淵禱雨得大雨</title>,<text>氣蒸陰壑偃長虹。夜半龍湫吼大風。好雨四方千里洽。歡心一國萬民同。薄誠敢兾神明格。聖澤誰歸造化功。跋履未妨衣帶濕。滿山松檜透濛濛。</text>
<title>送慈仁李使君</title>,<text>剖竹山之南。使君顔色好。銓擧爲須賢。聖意先養老。江漢凉波生。驛樹秋聲早。他時有別夢。雲外度鳥道。</text>
<title>送尙州吳使君 始壽</title>,<text>藉藉上州伯。送者車百轂。穩輿茀板屋。墨綬繫萊服。民待惠化究。上推孝理篤。玆邑八達衢。闢府跨商洛。採芝播高歌。負疇留神錫。探討感古蹟。襟韻拔塵俗。綢繆盍簪違。儵忽弦矢射。春陰閟白日。大嶺冰雪虐。勖君且努力。重君勝大玉。</text>
<title>遊曹溪。和大柔，伯雨，子馨三友。</title>,<text>久爲流俗笑。豪擧未全除。已任形骸放。猶慙禮法踈。閒來詩味別。幽處酒興餘。携手諸君子。玆行不作虗。選日招提境。奇游我友同。如從塵土裏。來入畫圖中。磵瀑飛成雨。松濤捲雜風。瀧瀧爭亂耳。先向世喧聾。古寺曹溪上。松杉細路通。間關經亂石。快闊覩晴峰。衲子雲房閉。王孫水閣空。他時湖海約。還恐失秋風。</text>
<title>送安西李半刺 渻</title>,<text>爲官半刺亦云豪。猶勝朝曛困省曹。西土關防安邑壯。中天樓閣百祥高。大家隨子魚軒穩。醇吏便民玉璽褒。倦迹十年重到地。塞雲邊月夢魂勞。</text>
<title>東門水石次權退甫 愈</title>,<text>得意多餘地。淸遊卽別寰。朋儔惠且好。日夕往而還。豈必思浮海。於玆可買山。歸來且乘興。落照萬松間。武陵初識路。咫尺隔塵寰。偶見桃花入。應從宿鳥還。臨流傾白酒。拂石對靑山。永斷區中累。終須老此間。退甫</text>
<title>中興洞口次皆玉</title>,<text>偓促軒裳欲蹔逃。跨危陟險一筇勞。穹嵒無數排雲出。亂瀑長時動地號。童冠七人沂水暖。風煙萬里祝峰高。後來別有相如在。稱意題詩亦自豪。</text>
<title>禹校書挽</title>,<text>禹君抱奇才。才奇命亦薄。京師困賃居。白首老天祿。徐卿二子在。遺業方可托。哀歌送丹旐。獨向靑山哭。</text>
<title>湖居次邵子龍門韻</title>,<text>宇宙中間七尺身。平生憂道不憂貧。要將學術追前輩。肎把經綸讓別人。事業安民兼輔主。工夫食實自培根。從來物理心先悟。興入乾坤萬象春。</text>
<title>顯宗大王挽詞</title>,<text>上帝眷東土。聖神基迹長。勤家傳季歷。有命屬文王。豈不純功顯。於休泰運昌。圖恢新化理。庸保舊封疆。撤寺排禪敎。聯帷綻諫章。民憂欹丙枕。德惠布春陽。述志咸稱孝。垂昆復迪方。引經明禮制。敦敎樹倫常。纔結灤封慟。還纏鏡奩傷。天心宜悔禍。神理復難量。弓劒空遺迹。衰麻尙在牀。遏音無遠邇。含痛及潛翔。吉叶因山卜。期驚去日忙。傷心隨羽仗。揮涕望雲鄕。盛德今猶誦。深仁竟不忘。謨猷留密勿。竹帛爛輝光。共道吾王聖。仍看祖烈彰。愚忠輸野叟。殊錫寵周行。螻蟻終難褥。丘山愧未償。荒詞贊美烈。才短乏揄揚。</text>
<title>郭小諫挽 齊華</title>,<text>南紀稱多士。郭公爲之特。豈終貧賤者。自是靑雲客。洒洒玉筍班。秋風見鵰鶚。末俗羞雷同。讜論俄見斥。見斥十餘年。乃佐山南幕。卽日來上任。處窮無歎息。余時趨鯉庭。相逢意氣托。示我百篇詩。驪珠光奪目。聖主起廢屛。臺院再肅穆。時至材亦具。數短鬼還惡。長途未稅駕。壯志斂就木。旅櫬北洛歸。高堂日西迫。人多如注涕。公有未瞑目。迢迢月出山。南海渺無極。</text>
<title>次東坡詠雪韻</title>,<text>一陣頑雲捲更纖。滿天風氣倍增嚴。初看洞壑森琪樹。却訝階除撒玉塩。急埶翩緣密幄。寒聲蕭颯度虛簷。莫言野靜多幽思。呵凍題詩筆退尖。古木寒烟亂夕鴉。北方風色報河車。人間銀汞翻成界。天上瓊瑤散作花。載酒舡回稽水岸。騎驢客訪灞橋家。眉山才思參神造。悵望千秋愛八叉。</text>
<title>湖樓雪夜 二首</title>,<text>天根纔發動。玄武尙威稜。虎伏千山雪。龍飢七澤冰。塵緣那得脫。快閣幸來憑。雪月看仍好。中宵興益乘。夜寒眠夢小。提褥却生稜。戶打冠山雪。門連漢水冰。天工雖叵測。人事可依憑。靜裏多開悟。玄機獨自乘。</text>
<title>湖居 二首</title>,<text>經術非求達。詩情最愛幽。獨看明月色。閒傍大江流。風月本無價。湖山底不宜。閒中亦多事。寓物費吾詩。</text>
<title>右相眉叟先生几杖宴二十韻</title>,<text>大東稱望譜。昭代挺儒眞。道脉來閩洛。文章出漢秦。討玄參彖繫。扶正闢楊荀。禮制論宗嫡。危機噤搢紳。氛陰遮晛曜。風雨晦淸晨。獻可封章日。端明退洛辰。身藏九曲裏。門掩八灘濱。霧豹埋空谷。雲龍見大人。載車初獵渭。釋耒舊耕莘。君子逢時泰。邦家屬命新。三光歸爕理。萬品協陶匀。天爲生耆德。人稱眷聖神。高齡思致祿。遐蹈想垂綸。圖任宸心切。依歸士望均。典刑收墮履。誠禮縶歸輪。烏几安元老。鳩筇仗碩臣。中書宣聖旨。上相領嘉賓。異渥深如海。和容爛似春。祝公期景福。報主幸同寅。盛事傳蕪語。微蹤忝綺茵。</text>
<title>植物六詠呼韻</title>,<text>蕭條林木變玄冬。惟有靑靑獨也松。偉榦參天千尺直。盤根帶雪萬年封。潯陽晩景親元亮。岱岳獰風庇祖龍。會待明堂增餙日。倘求脩棟爾能供。松木帝繁華不數梅。猶於羣品表稱魁。深藏冷艶還先播。也報春光故早開。獨樹西湖臨水卧。千株庾嶺倚雲栽。周籩殷鼎須肴核。嘉實離離問幾枚。梅自是亭亭植物中。此君千載擅高風。玄冬最著凌寒節。朱夏還專蔽暑功。昔作渭竿長籊籊。更傳周樂動渢渢。扶持自足千尋立。剪伐何憂一畆空。竹莫將凡木對孤桐。可愛淸標只碧筒。韻愜高人歸準直。材逢奇士付良工。泉州異兆年時熟。岐土靈祥帝德隆。玉軫朱絲方中制。南薰殿上和南風。桐百卉爭春各品流。此花開後始驚秋。金英落水添年筭。玉斝登山奉酒籌。摘處難乘陶令興。吟來不作魏公羞。誰憐他日殊方客。獨對寒叢涕莫收。菊花名君子是天香。不向林叢妬衆芳。㶑灧陂塘方得所。塡淤塵土也無妨。靜居愜賞逢周子。特地呈祥待穆王。願俟幺荷展如斗。吾將裁破製衣裳。蓮</text>
<title>古意 三首</title>,<text>粤在姬周盛。渢渢正雅發。列邦各有謠。天子在治忽。用之鄕與國。被聲叶簇節。至聖不得位。戰國王澤渴。舊聲定舛訛。空言當賞罰。離騷祖詩賦。南汜稱宋屈。靡靡及江左。徵士最高潔。李杜盛仙李。卓犖相頏頡。俱是能言士。要之杜近律。宋敎闡河洛。考亭晩更出。五言薄風雅。字字原惻怛。歷代論詩法。上下此軌轍。大東千載後。我生天地末。直欲輓近世。上與豳鎬列。願以關雎始。復以鹿鳴闋。扛鼎力旣弱。移山計且濶。瓌奇世無知。耿耿緘髓骨。幽懷寄賦興。聊可自怡悅。自從麟筆絶。陵夷及戰國。四君各雄長。茅土籍王屬。厚招天下士。大呼風勢激。潭潭秦府裏。漆夜潛走促。客到關鑰開。未曉催絳幘。左虛魏市車。夷門頸血赤。電翻壯士袖。鄴將空嚄唶。銅盤日影昃。楚階五步迫。章華士如雲。履舃煥珠玉。然諾千金輕。聲名宇宙窄。及當四君死。莫以百身贖。草沒大梁丘。日夕登樵牧。買絲繡文成。邯鄲舊顔色。人生縱殊轍。死日俱陳迹。吾愛大方家。不自空刺促。春天好月在。且吸杯中淥。我夢軒轅氏。張樂洞庭野。天風順節奏。震霆助喑咜。聽之無極地。始喜終驚訝。又夢重華帝。奏韶南薰下。羣后率相讓。瑞禽亦來舍。爲樂止於斯。聖德參玄化。怳惚神魂醒。始稅雲間駕。六洞無累。異賞天所借。識之擬奉君。鐘簴列大廈。流響叶宇宙。正聲還風雅。菀菀抱奇壯。耿耿苦未瀉。感激記空言。不歎知者寡。</text>
<title>送燕价南參判 龍翼</title>,<text>延恩門外駐征車。慷慨樽前我且歌。玉帛猶餘當日路。銀河誰泛舊時槎。千年薊磧雲煙慘。十月燕山雨雪多。天故借君文藻美。扶桑東澨又中華。</text>
<title>李大柔卜築維楊江上。李惠叔，權子馨同游。次其唱酬韻。</title>,<text>一路松杉透翠煙。維楊卜築石灘前。人間秘地遺高士。天上文星聚衆賢。早叫閶門恢讜議。偶從林壑托幽緣。靑山碧水朱絃裏。寧閟希音莫浪傳。村居閒趣入春多。鷗𪆽羣邊雨後波。逸士曾於汶上在。騷仙新向剡中過。堪憐塵土紆軒冕。絶好秋風拂釣蓑。剩說詩人林下誚。不禁歸夢繞雲蘿。數疊岡巒一曲流。柴門不正對滄洲。薄遊塵世誰靑眼。新契林泉只白鷗。萬卷撑膓方至樂。三盃澆肺肎閒愁。此間眞趣君先得。愧我虛過廿載秋。</text>
<title>送扶安李使君 沆</title>,<text>吾友李太初。得邑曰扶寧。云胡下土宰。輟此金閨英。况君際風雲。豈是厭承明。秪爲供甘毳。聖上鑒其誠。潘輿擁官路。大家逐子征。且寬丙枕憂。海堧蘇疲氓。炯炯忠孝願。綠髮坐專城。邊山蘊秀異。有藥資長生。願進北堂壽。希年等彭鏗。</text>
<title>古畫二絶句</title>,<text>長洲蘆荻花。白月秋山遠。一笛載孤舟。水國煙霞晩。翠壁立千尋。幽泉灑遠壑。阿誰竹林中。坐彈流水曲。</text>
<title>靑鶴洞李小諫宅會飮</title>,<text>我樂與同志。名區辦勝遊。洞深碧嶂合。地罅淸溪流。湖海人非俗。小諫丈居保寧海上 都城境亦幽。塵襟好洗濯。五月淫霖收。把酒竹林會。浮生今日遊。松髯漏夕照。石齒漾淸流。鶴去洞猶古。人閑山更幽。班荊不嫌濕。昨夜雨初收。大柔偶從蘭室友。辦得洞天遊。地卽吾東勝。人今第一流。緣厓多屈曲。入洞轉淸幽。醉纈登樓眼。川原積雨收。子馨</text>
<title>送聞慶金使君 </title>,<text>鳥道分南紀。君爲人士冠。左時成濩落。失志堪嗟歎。銅章朝拜闕。五馬夕渡漢。素願貧爲仕。下邑非所憚。吾聞忠愨士。志不外內換。玆邑介嵒阻。其民困水旱。爬癢與刮垢。庶幾濟塗炭。秋聲驛樹早。碧雲長亭晩。惟君忠孝志。九折視平坦。臨別欲何贈。我言非汗漫。</text>
<title>稷山</title>,<text>往事長天鴈不留。三韓瓜割杳千秋。聖居山逈雲煙冷。溫祚祠空草樹幽。遠迹尙餘南漢矗。雄圖虗付白江流。凡亡楚覇非關物。猶惹騷人感古愁。</text>
<title>訪大枝洞李叔宅</title>,<text>含淚辭淸灞。誅茅占鹿門。洞雲恒在戶。山月故留軒。杯酒招賓友。詩書訓子孫。相逢壯大後。惻愴兩無言。</text>
<title>溫泉回鑾後 二首○許內外諸臣湯沐</title>,<text>龍駕新旋蹕。湯泉尙帶薰。奇祥從地秘。異渥自天分。百姓寬征賦。羣僚慰駿奔。下臣無所祝。願獻刻盤文。沛豐秦舊邑。汾水漢新宮。地煑靈砂潤。龍呵異液通。謳歌垂髮白。帳殿結雲紅。聖主今無疾。神功與衆同。</text>
<title>公山舘値重陽。懷思無聊。忽聞大柔携子馨至其村庄。馳往見之。各次其韻。</title>,<text>賓舘幽愁費獨哦。忽聞佳客自京華。逶迆澗谷煙村遠。沾濕衣巾暮雨多。園栗山蔬生理足。伏雌香稻饌羞嘉。莫吟南汜騷人賦。共賞東籬處士花。名區暇日惜羲輪。海內朋簪我數人。仲擧座中還孺子。李膺舟上更仙賓。江天寂歷淸霜後。庭木蕭騷冷雨辰。等是殊方萍水會。臨觴不御共傷神。重陽佳節獨吟哦。何幸孤村迓使華。鶴野葉稀霜氣晩。錦江波亂雨聲多。白衣來處頹元亮。烏帽吹時笑孟嘉。他席偶然成此會。不辭籬下泛黃花。大柔熊城秋阻北歸輪。萍水逢迎揔故人。白面最知名下士。靑衫又見幕中賓。可憐細雨連床夕。正値西風落帽辰。醉把茱萸增感慨。白雲天末共勞神。子馨</text>
<title>俗離道中。三山使君來待。</title>,<text>逸思馳仙嶠。塵緣拔縣州。蘆花平野夕。煙樹遠江秋。已覺祗園近。方知郡境幽。阿誰邀酒具。禮數屈遨頭。</text>
<title>入俗離。聞李聘君以前月晦已入楓岳。呈上一律。</title>,<text>名山海左並湖右。天以奇遊屬我曹。八洞盤龍仙界遠。萬峰輧玉霽旻高。觀他剩覺胸襟豁。役物何爲耳目勞。九點人煙看蠛蠓。爽言千載見賢豪。俗離有八洞九道之奇。金剛有一萬二千峯。三四句云。</text>
<title>水晶峰</title>,<text>捫參睨井立層巓。正色蒼蒼尺五天。一上一回心境別。却看平地我神仙。</text>
<title>法柱寺</title>,<text>窈闊開初地。岧嶤起梵宮。結緣應佛助。經役不人工。石鑊輸千斛。雲龕揷半空。東寮供几席。拂霧啓丹櫳。</text>
<title>福泉洞</title>,<text>蓐食辭方丈。藍輿入福泉。拙語慙神助。淸遊幸凈緣。川雲陰失晝。峯日快觀天。明發吾何在。文臺第一巓。</text>
<title>文藏臺</title>,<text>跨峯踏閣費經行。忽上層臺四望平。萬里河山開蟻垤。二湖州郡散棋枰。遙空手外纔容尺。滄海杯間窅視泓。自笑漆園多誕說。此身還欲御泠泠。</text>
<title>俗離菴 在天王峯頭。爲玆山最高地。與文藏相對。</title>,<text>長風昨夜捲秋陰。露出天王萬丈岑。鳥嶺一枝來勢壯。獺川雙派發源深。僧將弊衲雲間住。客與藜筇月畔尋。不是前身仙分在。何能三日此登臨。</text>
<title>竹淸菴 林悌讀書彈琴地</title>,<text>寺綴層厓縹緲端。風邊鳴鐸揜禪關。雲迷倦客來時路。苔蝕騷翁去後壇。誰奏瑤琴明月下。空傳傑句俗塵間。西臺盡日無人見。苦竹寒松白露漙。</text>
<title>忠州</title>,<text>上游都會地。華構慶迎樓。月嶽如三角。琴臺合二流。新羅置屬國。盛代闢雄州。景物供余眼。層欄兩日留。</text>
<title>寒碧樓 淸風</title>,<text>湖左名區數四州。錦屛山畔更仙樓。千尋邃穴聞淸籟。百里中原走急流。敢謂文章新得助。只誇胸次盡消愁。雲扃月戶非人界。况値楓林玉露秋。</text>
<title>島潭 丹陽</title>,<text>淸漢發五臺。神京繞三角。丹丘當初勢。兩厓爲勍敵。倒翻天河水。噴薄瞿塘。到此始安流。十里開澄碧。中央峙屹然。俗傳三島石。萬古舂撞力。中凹作。舟行或戒風。往往藏其腹。圓奩粧奧區。炯炯新銅色。獨訝造化子。茲焉費巧餙。我至秋之半。况又霜月白。居然坐中石。左右橫鐵笛。塵氛各退聽。洞澈開六鑿。舟子別有誇。下有仙人宅。蘭橈付順流。回首不可釋。</text>
<title>龜潭</title>,<text>龜潭亦殊絶。狀言難容口。水𣿬淸漢流。山矗衆香秀。前人有題品。名實乃相副。特立玉筍峯。勢欲磨星宿。已經禹斧鑿。肯入秦鞭走。中藏八里潭。徹底光瀏瀏。尺咫限仙凡。雙厓對作牖。泛舟入汗漫。簫吹橫左右。恣意極冥搜。玆遊冠宇宙。神仙固荒唐。有之不他有。擬作臥遊具。願要龍眠手。丹丘有石門。淸風在門外。仙凡之別以此。故七八云。</text>
<title>茂嵒寺。次韻梅翁。</title>,<text>居人指點白雲中。一路緣溪到寺窮。吾行未到雲生地。已聽風箏落半空。恨不藏身萬衲中。十秊湖海暮途窮。無端獨倚南樓柱。月落泉鳴曉洞空。梅翁</text>
<title>舟泊可興</title>,<text>官程驅駿馹。風浪舍輕船。峀遠還疑霧。江平未辨天。支離秋野濶。躑躅夜橋穿。職事宜奔走。何須賦獨賢。</text>
<title>牙州枕海樓。成處士別業。頗有臨觀之勝。東州東溟二老各有所賦古律。余敢步韻題于下方。續貂之譏。烏得免乎。然古人以列名三王爲榮。則今古人同不同如何也。</title>,<text>牙州海亭子。主人宴名士。浦月簷前落。汀煙檻外起。奇香卉沁盃。淸影竹揜几。晩來憑遠睇。千里海山紫。二老留佳句。朗咏詞華美。久客無人款。高樓許我攀。沮洳濱海曲。爽塏失塵間。渚色春雲捲。江聲野艇還。家貧囊底竭。未敢要分山。</text>
<title>扶餘四絶句</title>,<text>落花巖繁華一散有餘哀。江上遺巖蝕古苔。莫道當年花盡落。巖花猶復逐年開。釣龍臺日日君王讌樂多。狃安天險魏山河。當時縱得神龍助。爭奈殷民盡倒戈。臯蘭寺高臺崇闕揔榛蕪。蕭寺三椽敗堞隅。欲問千秋興廢迹。石龕唯有古浮屠。烏山烏山秋色鏡中浮。故國蕭條王氣收。夜半一聲何處笛。江雲江樹逈添愁。</text>
<title>永保亭 水營</title>,<text>海邦臺榭息征車。八拓軒窓景物羅。渠帥關防森棨戟。神蛟窟宅長黿鼉。臨江樽俎從軍樂。下蜀樓船擊楫歌。赫舃軒裳仍盛際。擬將忠孝繼吾家。曾王父曾爲湖西水軍節度。余以佐幕又復來此。故七八云。</text>
<title>拱北樓 公州</title>,<text>湖西第一錦官樓。形勝千秋百濟州。江發文臺奔海盡。山從鷄嶽簇天浮。空餘名士新亭會。昔入高皇夢渚遊。仁祖避适亂駐蹕。諸將禽賊收功後還都。 北走長安四百里。畫欄東畔意悠悠。</text>
<title>次湖南閔觀察韻 點</title>,<text>九萬扶搖未足攀。藩維暫試左湖間。已敎溟海無驚浪。復使閭閻換苦顔。叔子投壺非屛務。元䂓翫月故偸閒。錦官城裏靑衫客。歸意春來滿碧山。元韻 聖與北闕靑雲不可攀。覊遊共滯兩湖間。郵筒喜覩瓊琚句。賓舘難逢冰玉顔。聞說風流多雅興。不妨文酒趁餘閒。獨憐老子無情緖。空望參軍笏外山。</text>
<title>公山雪後。乘月訪李大柔村庄。</title>,<text>冬十有二月。湖山大雪積。雪晴夜正半。中天月亦白。幽思罷殘睡。冷輝通虛箔。忽忽如不適。披衣步高閣。圓輪却纖翳。玉宇萬里碧。阿誰共此翫。所懷江之北。懷之久不見。其人也如玉。容儀屛徒衆。匹馬馳阡陌。行經錦水冰。蹴踏魚龍宅。仰見天星稀。羣籟靜墟落。我來實倉卒。子兮睡方熟。胡能識我來。遌之如宿約。是之謂神會。懷情益相激。漆夜晃晴晝。茅簷不呼燭。木床與藁薦。琴書猶狼藉。村醪賭一醉。未必定杯杓。劇談宇宙內。揚扢今與昔。聽子若河决。撥我如冰釋。吾儕在檢柙。此擧恐駭俗。出門一大笑。維時月亦落。</text>
<title>松京</title>,<text>神崧欝岹嶢。麗祖玆焉王。操雞始林下。伏龍朴淵上。煌煌五百業。櫛沐乃得刱。後王竟滅德。殷民懷曷喪。孤忠竟何補。朝服死國相。廟社來狐兎。康莊接榛莾。我行出西州。訪古投藜杖。城陰暮雨歇。野外寒煙曠。風光動蕭瑟。客懷倍悽愴。牧童信陵墳。商女秦淮唱。縱有金湯固。難保伯圖旺。天心眷有仁。民望隨定嚮。吾將作龜鑑。庶用徹紸纊。</text>
<title>松嶽望京華</title>,<text>漢京東指白雲中。瑞氣祥光極欝葱。羣望盡趍三角去。上游元自五臺通。秦關列阨崤凾勝。周貢諸侯道里同。海內謳歌歸夏啓。吾氓均被主恩隆。</text>
<title>猪川 金川</title>,<text>天高木落水滔滔。十月江村冷寂寥。五度關山來又往。一年強半道中消。</text>
<title>早發金川。次陳子昂韻。</title>,<text>莾蒼平陵府。迢迢晩獨征。落霞齊亂峀。殘角隱孤城。巫香雲斷。猪川露草平。蘧然驢背夢。忽覺候蟲鳴。</text>
<title>昏投葱秀山村 平山</title>,<text>盡日衝泥路。黃昏到僻村。低簷渾晝夜。竇壁覘乾坤。潦水新添岸。秋雲復滿園。境幽人亦朴。吾且與之言。</text>
<title>曉發劒水抵鳳山。使君設小酌。</title>,<text>劒水山前促曉征。孤村喔喔一雞鳴。小僮迷路月初落。羸馬怯橋天未明。茂草行穿狐兎窟。寒鐘來趁鳳凰城。酒杯款曲逢孫宰。慰我關河九百程。</text>
<title>黃岡太虗樓。節度金公設酌。</title>,<text>元戎樓觀聳層甍。 更有盃盤慰遠征。洗濯塵沙千里眼。登臨風月百年情。筵前羅綺呼佳妓。帳下弓刀走犍兵。且想昔人經略意。不緣遊賞築斯城。</text>
<title>次百祥樓韻 安州</title>,<text>成都萬雉麗譙樓。天地秋高暑祲收。韻思入雲看太白。弓弦滿月對旄頭。苔槎寂寞銀河界。仙鶴翩赤壁舟。戍角無端驚我意。三更寒露下長洲。</text>
<title>次晴川江韻</title>,<text>海盡西南卽碧空。江門夕照萬山紅。畜生妄意遼陽外。文德專功薩水中。冷落雲煙留舊國。蕭條年代遡遺風。誰敎胡騎馳平地。未覺秦關百二重。</text>
<title>安西曲 二首</title>,<text>烟波送客歸。翠幕迎郞宿。悔度春風宵。幸逢明月夕。三春滿城花。一醉千金價。佳人紫錦裳。上客靑𩣭馬。</text>
<title>長樂寺</title>,<text>州城無十里。古刹上層臺。佛塔靑雲合。禪枝白月來。風前雙袂擧。酒後四望開。深省開塵念。西寮冷磬催。</text>
<title>與梅墩及舍弟諸人。泛舟晴川。上樓口占。五絶</title>,<text>月色三更好。江光十里平。人遊銀色界。下上卽空明。長郊一百里。日落蒼烟起。僧投古寺去。客向危樓倚。塵世窄難容。爭如釣船裏。君看宦海波。翻覆起平地。人生晩宇宙。吾道付江湖。阿誰勸我醉。好月來雲衢。久爲流俗笑。豪擧未全除。直待二盃後。臨風望太虗。</text>
<title>贈關西節度</title>,<text>安西幕府大將軍。細柳開營制閫尊。玉節遙分天北極。金湯雄扼國西門。連空畫角淸霜捲。颭地牙旗白草翻。不爲殷勤禮數地。覊人何醉浣花樽。</text>
<title>節度出獵暮歸</title>,<text>駿馬轟騰士氣豪。將軍馳出角聲高。寒風萬里吹天籟。積雪千山揜地毛。較獵已空狡兎窟。報恩還有玉龍刀。歸時日落靑油幕。紅粉成羣迓紫袍。</text>
<title>鐵瓮山城 寧邊</title>,<text>丸都之藥山。高標揭穹石。巨靈故有意。於此大磅礴。伊昔節度使。開府森棨戟。世亂扼孔途。移鎭跨安北。秪今知府在。古城多敗堞。而我選暇日。上頭植輕策。關河入雙睇。歷歷數宮陟。奔騰勢未已。本支來太白。長江裂巨野。直走海門坼。寒煙博陵縣。亂山嘉平驛。形勝冠一路。西關寔鎖鑰。寄語長千夫。何以答王國。莫學潘孟陽。枉事遊山屐。地利後人和。聖威星日晣。歸之奏吾王。四海樹列壁。</text>
<title>途中述懷</title>,<text>踈雨收邊見小岑。半天斜日漏秋陰。數年客厭關山路。十月霜凋錦繡林。節序推遷驚旅夢。風煙蕭瑟動高吟。道間身計還多感。不似楡枋一小禽。</text>
<title>昏投黃州</title>,<text>煙霧蒼茫點古城。塞天殘月未分明。行人却喜前村近。策馬催尋犬吠聲。</text>
<title>以關幕辭朝。聘君臨送。西山逋丈亦自棠湖至。</title>,<text>客遊關塞遠。齋社少遲留。碧峀煙光薄。寒林雨氣收。詩書洛南宅。風月瀼西舟。杖屨追攀地。離愁不耐秋。聘君家終南下。逋丈在棠湖。</text>
<title>投宿臨湍。展謁王考妣丘墓述感。</title>,<text>露冷水潦乾。八月松楸寒。五載失澆灌。一身繫於官。今來林木變。藹菀蔽岑巒。彷徨山日夕。涕泗落空壇。遺蔭及兩世。赫赫列衣冠。所懼不克似。家聲遂凋殘。</text>
<title>松京早發口占述懷</title>,<text>曉起見山月。去山三丈餘。覊愁方未已。官路又難徐。亂石人行怯。危橋馬度虗。棲棲何所益。不若卧田廬。</text>
<title>五助川</title>,<text>穹巖獨立水空流。伊昔天人此地遊。芝盖星輪消息斷。冷烟芳草自春秋。</text>
<title>黃岡月波樓有感。寄子長求和。丁未余適安西。節度金漢文令公世誼甚篤。要余酌酒。今令公已逝。感賦律以寄子長。子長余友。而金公之姪子也。</title>,<text>黃岡城壓錦溪流。細柳營中昔日遊。虎去龍亡餘大▦。風淸月白只高樓。旅人愁夢難成曉。志士悲懷更値秋。文彩卽今留小阮。爲將篇什遠相酬。</text>
<title>練光亭 平壤</title>,<text>關塞秋光倐爾徂。郡亭東畔客憑孤。長堤冷雨千家濕。殘郭淸霜萬木枯。佐幕才踈徒費廩。枕戈心切可捐軀。非無大酒難謀醉。皓月空來照碧壺。</text>
<title>贈關西節度讌席</title>,<text>千室閭閻百地樓。西關雄鎭密城州。風烟不變新亭會。銀漢難追博望遊。元帥㫌旗閑白晝。旅人盃酒感淸秋。重盤鎖鑰須才傑。莫道晴川且穩流。</text>
<title>坡平途中</title>,<text>時序倐相促。關山行邁長。寒光融積雪。春意占新芒。客舍朝聞角。官津夕濟航。歲飢民欲散。惻愴我心傷。</text>
<title>臨湍滯雨。翌朝早發。</title>,<text>遠客行裝濕。春城細雨過。烟消山脊見。冰泮水聲多。郵卒親看僕。征車穩當家。閒忙元分定。乘興且高歌。</text>
<title>松京</title>,<text>松岳山形異。開城地勢雄。合三爲大國。定一芟羣兇。受命王猷遠。慢天伯業終。竹橋流水在。千古更悲風。</text>
<title>卽事</title>,<text>雪盡郊原澗水鳴。水邊孤店冷烟生。行人曉發金山下。直至黃昏到瑞城。</text>
<title>宿鳳棲閣。擬明日早發。鳳山</title>,<text>去去西州客。來憑官閣高。山寒宿霧薄。野曠夕風號。鄕信鴻無足。覊愁蝟有毛。明朝檢行李。經卷及霜刀。</text>
<title>柬洛中諸友 權皆玉，李大柔，權子馨。</title>,<text>洛下親朋有數君。別來消息久無聞。香燈雪夜前年酒。關樹春天萬里雲。王事驅馳長在路。覊愁迢遆獨離羣。詞壇白戰應依舊。鵝鸛魚麗定幾軍。</text>
<title>黃州</title>,<text>都會齊安府。關防大將營。邑豐諸利湊。民伎細奸生。古築餘殘堞。仙樓翼畫楹。天人昔遊此。拭壁見高名。</text>
<title>浮碧樓</title>,<text>遡流緣磴碧城隅。從古危樓占一區。憑檻夜濤吹沆瀣。近郊春色上平蕪。風流勝地還無主。戎馬關山久叛胡。愧煞書生徒慷慨。龍泉無賴靖邊虞。</text>
<title>練光亭</title>,<text>第一亭臺箕子州。穹巖遮捍大江流。轆轤響動千家曉。砧杵聲連萬井秋。海近白雲生別嶼。春來碧樹滿長洲。秪今關塞渾無事。蓮幕淸尊但勝遊。</text>
<title>次小雪堂韻 肅川</title>,<text>雪消林木變。春日小堂閒。爲客鮮親友。遠遊多苦顔。</text>
<title>快哉亭</title>,<text>箕京形勝故西安。大地樓臺擅壯觀。亂後登臨多草莽。平時遊宴集衣冠。風塵萬里中原暗。雲物三春舊國寒。零落平生投筆志。杜陵危涕洒欄干。</text>
<title>納淸亭 定州</title>,<text>安州江上戴晨星。嘉定中間得此亭。高柳千條垂綠水。斷山三面抱荒坰。曾將玉帛藩邦路。幾走衣冠大漢庭。吟嘯悄然危坐久。晩來春雨洒風欞。</text>
<title>枕流堂</title>,<text>大途還別界。官廨卽幽居。石逗泉聲亂。簷迎野色虗。綺筵看舞妓。煙柳息征車。勝賞渾疑夢。王程不可徐。</text>
<title>統軍亭讌飮 三首</title>,<text>伊昔輪蹄走會通。統軍山水獨爲雄。乾坤忽隔中原上。日月猶臨大海東。勝地綺羅渾漫興。淸時冠冕愧微躬。荊岑楚澤非吾土。一賦悲吟對北風。松山都護古諸侯。夷夏中間領大州。鐵馬千羣臨遠障。羅裙一隊宴高樓。寒雲磧外黃沙色。落日城頭碧水流。客路迢迢春又半。芳尊綺席未堪留。和雨新開大陸陰。城隅畫閣爲登臨。邊庭古柳垂千樹。故國芳花發幾林。王事驅馳長載道。佳辰歷亂未歸心。殊方勝集諸君在。杯酒從容豁客襟。</text>
<title>記行 是行西自龍灣。北至豆滿。</title>,<text>孔聖譏瓠繫。龍門本壯遊。坤維靑海仄。艮勢白山浮。漢塞三邊盡。胡江六鎭流。吟成數句語。歷歷貫靑丘。</text>
<title>降仙樓 成川</title>,<text>慣聞松壤好樓臺。選日芳筵客抱開。秀色層峰簾外落。寒聲瀨檻前來。句王麟馬今何去。神女瑤笙久不廻。陳跡已空風景在。未妨終夕醉深盃。</text>
<title>草川舘 陽德</title>,<text>古舘蕭條亂樾間。舘人邀我掃塵關。幾穿長谷到平地。百涉飛湍抵曲灣。默筭道途愁跋履。頻呼從隷問辛艱。來時積雪千山色。到日開花四野斑。</text>
<title>次陽德客舍板上韻</title>,<text>陽山是窮邑。十室介山谷。急流走危石。斷逕通古木。春至鳴怪鳥。雪深脫飢鹿。縣令官似僧。公廨草爲屋。行縣駐征旆。歲飢慰煢獨。沈吟坐夜闌。客軒有殘燭。</text>
<title>隘水嶺在西北兩道間。險絶過雲天二嶺。東下至第二嶺中腰。滄溟却在眼前。行四日。始有快觀。</title>,<text>玄菟朱蒙壤界連。古今征轂此因緣。重牢噴薄巴江拆。沸流江源出此。 百折縈紆蜀棧懸。締樹浮身孤鳥外。滄溟入眼怒鯨前。吾從何處來玆界。可賦登天太白篇。</text>
<title>雙城舘夢罷述感。時三月二十五日。永興</title>,<text>寂寞雙城舘。客愁澒洞集。怵惕僂余指。叔父諱日及。幽明理不爽。精魄相仍襲。怳爾大江頭。風雨吹一霎。分明奉顔色。再拜拱而立。蘧然忽醒悟。旣而驟於邑。遠游別吾弟。旅宦苦覊縶。呼燭識哀思。但有流淚濕。</text>
<title>雙城</title>,<text>吾行郡國遍吾東。無若雙城地勢雄。烏嶺獨尊群望伏。龍江遠迆北溟通。周營舊瑞凝香氣。沛縣遺歌記大風。棠舍澤兼衡榟感。衣冠赫世愧微躬。曾王父甞按北臬。家君方守愁州。余以關西從事歸覲。三世皆作北遊。</text>
<title>樂民樓 咸興</title>,<text>漢室新豐亦帝京。周家分陝召南營。山蟠泰嶽隣西陸。水散平湖注北溟。伊昔版圖歸盛德。至今邊服仗王靈。風煙漠漠來春望。獨上關河萬里亭。</text>
<title>洪獻 二首○洪源</title>,<text>載脂咸原駕。來稅洪獻治。居人盡海賈。官廨卽漁市。奇峰石萬古。大海雲千里。地勝非吾土。覊愁惱遊子。右客舘征役三千里。異觀靑海隅。穹巖爲穴。水勢相盪呼。不經禹斧鑿。應避秦鞭驅。舟人業投叉。盤饌及旅夫。右穿島</text>
<title>靑海舘次韻 北靑</title>,<text>大旆朱幡匝畫堂。將軍專制閫南方。白山烽息邊庭靜。靑海波恬漢塞長。未報主恩齊泰岳。不關幽興在高唐。平生禿盡班侯茟。酒後悲歌望北荒。</text>
<title>侍中臺觀海</title>,<text>風沙四月困征途。忽傍滄溟得別區。萬里扶搖移化鳥。九州光景盪陽烏。凾關自大齊生恥。蓬島終迷漢帝愚。男子聦明年又富。天將奇勝餉於吾。</text>
<title>磨雲嶺 北俗謂磨雲南嶺。謂磨天北嶺。</title>,<text>白山走一枝。南嶺滄海際。塞路轉嵽嵲。征輪管荒裔。磨雲坐絶頂。俯海騁遠睇。鯨擊迅噴薄。鵬飛倐得勢。玆遊儘奇壯。獨冠人間世。</text>
<title>磨天嶺</title>,<text>白山走二枝。逶迤北嶺大。高處戛玄穹。巨勢跨朔野。連帥分兩營。列鎭布右左。瀚海足葦航。燕雲可手唾。古人經略意。千秋限夷夏。</text>
<title>城津 二首</title>,<text>都護新開戊己營。憂存北顧廟謨宏。燕然烽火空連塞。溟渤波濤足洗兵。泛海樓舡恢境土。封山驃騎伐功名。千秋異代蕭條恨。落日層城劒獨橫。滄溟無底又無邊。直在高樓步武前。寰宇茫茫迷地位。辰星歷歷卞分躔。不將勝槩輸雙眼。幾使浮生拋百年。錦瑟佳人靑玉酒。迂儒今日大狂顚。</text>
<title>愁州政堂成。家君命小子賦之。</title>,<text>五嶺之東黑水頭。六州形勝最愁州。前人拓壤謨猷壯。盛代綏邊敎化流。樓聳受降增士氣。堂成宣澤急民憂。吾慙京兆晨昏助。空學龍門汗漫遊。</text>
<title>受降樓</title>,<text>層城快閣斗牛侵。眺望三春萬里心。秪今明月玉關色。終古黃雲沙漠陰。東連滄海齊生蹈。北接天山漢將臨。墮地桑蓬男子志。何須怊悵學莊吟。</text>
<title>愁州八詠</title>,<text>嶽勢走如龍。關防開大地。周遭作門屛。爽氣來蒼翠。右鍾山樹屛白山拖長流。千里入溟渤。襟帶作金湯。封疆限靺鞨。右豆江襟帶傑構城西北。登臨大漠通。嚴宵吹畫角。寒月更悲風。右戍樓夜角盛代靖三邊。古城烽火息。曾聞銷甲兵。乃可就耕織。右古堞晴烽拓戶瞰前村。蒼煙覆井落。何須不擧盃。百姓已炊食。右邊戶炊煙五月麥爲秋。黃雲川谷漲。向夕起長風。簸作千頃浪。右郭田麥浪脫去兜鍪習。周旋禮樂塲。文敎及茱裔。聖治邁虞唐。右一城絃誦幽州秊少兒。結髮事騎射。千羣馬首齊。逐獸平原下。右千羣射獵</text>
<title>感懷二首。次工部卷中韻。</title>,<text>聖朝昌四葉。英廟繼离年。赫業曾恢土。忠誠本畏天。穹碑春嶺下。列郡豆江邊。舊路今榛莾。星槎杳漢騫。恤小皇恩大。天東雨露均。空看華表月。忍聽杜鵑春。海內嘔吟久。雲南佇望新。寧陵有遺恨。敵愾孰忱臣。</text>
<title>翠竹李公謫愁州也。僑居涪溪村。塞土人士知方。皆公誘掖之力也。感次其故居壁上韻。亦賈生興懷於涉湘水者也。</title>,<text>靑衫玉玦謫仙來。伊昔愁州亦化梅。地接三邊當路塞。人登千里望鄕臺。空餘寂寞江山宅。誰奠凄凉荔子盃。氓俗秪今歌盛賜。茲邦棫樸盡奇才。</text>
<title>冊巖 以下四首。七寶山作。</title>,<text>空消廩粟度居諸。天地中間一蠧如。憑渠若築藏修室。了我平生自有餘。</text>
<title>舟巖</title>,<text>仙僧海上一盃浮。化作山中萬斛舟。直是頑然難動物。長風破浪恐無由。</text>
<title>金藏寺</title>,<text>下嶺轉雲壁。藍輿愧僧子。夏樹極蒙密。霖石正廉利。間關到上方。十分愜幽意。衲衣洗百結。迎客勤拜跽。古壁燈火小。世尊塵埃裏。山中自有誌。誣衆多誕異。于時北土飢。緇徒餓半死。佛敎本慈悲。豈令乏爾食。方當大潦雨。我從千里至。固知從者病。我則以爲喜。夜宿碧蘿室。徹夜聞流水。明發探討計。只足付輕屣。</text>
<title>望海臺 舊無名。余以所見命之。</title>,<text>梵音喚倦客。鐘殘已淸曉。盥漱我亦起。發興更幽窅。沿溪瀑道肥。走谷樵逕窈。林多未見花。壑棲無名鳥。比丘作指南。導余窮騁眺。有石無不坐。有菴無不到。別有一頭地。遙指雲間嶠。竛竮度虗閣。縹緲攀垂蔦。怳惚果異界。身出宇宙表。海天渾一碧。萬里浮淼淼。辰星落七點。日月吐雙曜。平生迂濶志。寓眼羣物小。自此夸所得。然後意方了。楚客賦遠遊。其說透神造。茫茫超象先。岳瀆齊老少。大儒亦許之。幷贊參同妙。玆行亦夐邈。倐若追遐蹈。我願學其說。一一通玄奧。持之獻君親。遐筭貫窮兆。</text>
<title>辭朝上引見</title>,<text>晨趨鳳勑大明宮。閶闔方開瑞霧中。玉色憂勞憐赤子。龍光密邇激丹衷。長途冰雪三江上。列郡風謠五嶺東。蟾江，昭陽，龍津三江。白卜，旀時，楸池，鐵嶺，大關五嶺。皆在關東。 只是違離時月事。無從涕淚洒濛濛。</text>
<title>楊根江上。拜李聘君新寓。</title>,<text>龍門山色秀。龍津江水淸。公棲在此間。勝區果幽情。緇帷下董廬。帙帙羅古經。腹中經世術。何甞外君氓。聖主新化理。側席延豪英。大老當鼎軸。臺臣學鳳鳴。近聞巖穴間。次第拂塵纓。又復念邦本。詢訪濟蒼生。盛際難再遇。帛璧非虗誠。公何尙秉耒。辛苦南陽耕。况公忠義家。三世四公卿。平生東海志。慷慨氣縱橫。時乎可一往。有志終亦成。雅懷未肯可。高論却崢嶸。宵分膝前席。豁蔽天河傾。公笑指舍南。白雲繞門扃。歸來罷一夢。王事促前程。依依碧霄裡。空望小微星。</text>
<title>夜行口占</title>,<text>久客淹時月。催征無晝晨。霧溪平作地。昏石蠢爲人。所願酬明主。何心顧賤身。却思休駕日。行李盡三春。</text>
<title>丹陽</title>,<text>行三日入丹丘。形勝湖西獨此州。竹嶺橫連淸洛域。龜潭下接漢江流。區分石硐仙凡別。郡有雲樓物色留。誰識繡衣昏夜至。空懷蓮幕舊時遊。</text>
<title>竹嶺</title>,<text>嶺阨吾東鳥竹雄。秦關凾谷漢山嵩。橫盤列嶠中間闢。遠控三方一路通。自有金湯能捍蔽。誰敎冦敵敢馳衝。沉吟馬首忘南北。寒日悲風萬壑空。</text>
<title>靈芝江 洛水上流。通稱淸洛。</title>,<text>一域東南最奧區。域中淸洛拖長流。來從太白源千里。建置炎邦散百州。洙泗遺風存禮俗。江河大瀆毓靈幽。當時孔聖乘桴志。不適他方適此洲。</text>
<title>安東數三生。飮賦燕子樓川上。余適過至。要余共杓。仍次其韻。</title>,<text>橫盤雙嶺限南維。都護花山大府治。萬室農桑藏冀兗。千秋禮樂在沂伊。中興一代柳丞相。統合三韓權太師。際遇明良各並世。肯將材具負淸時。</text>
<title>眞寶</title>,<text>旣逷花山界。方窮洛水源。淸流如拖帶。翠壁故成垣。公廨猶茅屋。村居盡板門。驅馳心不倦。只爲感君恩。</text>
<title>觀魚臺 寧海</title>,<text>征轍東南及海漘。古臺臨海絶嶙峋。壯觀六合無他水。大釣千年復幾人。駭浪鯨鯢迷漢弩。祥光烏兎漾羲輪。平生恥作尋常語。此地詩成覺有神。</text>
<title>越松亭 平海</title>,<text>枉浦澄灣古將營。營中層榭壓高城。歲寒萬本凌霄翠。夜久孤輪出海明。怳惚身家非世界。依俙色相若仙京。沉吟曲曲移欄坐。忘却關山八百程。</text>
<title>竹西樓 三陟</title>,<text>海國亭臺數陟州。竹林西畔最高樓。濛濛宿霧朱窓濕。曲曲眞珠碧澗流。白嶽千重容擧足。滄溟萬里在回頭。昔時已識玆邦勝。輸得風烟作奧區。</text>
<title>鏡浦臺 江陵</title>,<text>左海之州列九區。瀛洲雄府接眞珠。樓如滕閣臨平楚。水似巴陵控太湖。萬古山河大地在。三春風物好詩俱。亭臺多少東韓域。域內曾看此景無。</text>
<title>洛山寺 襄陽</title>,<text>特地溟州界。沙門峴首傍。傳名來寶洛。分脉自金剛。滄海浩無際。扶桑盪有光。迢迢征邁遠。暇日憇雲房。</text>
<title>日出</title>,<text>五夜海波盪。東方氣先赤。祥雲紅輪。出沒光閃爍。看看勢漸大。于時天海接。俄傾御玉宇。上下位始隔。固知大明功。晃朗開萬國。方將轉黃道。瑞祥應有德。</text>
<title>月出</title>,<text>悄悄入夜久。萬籟各潛伏。乾坤渾昏黑。忽爾開氣色。冰輪吐碧波。不待援引力。天中挂一片。蕩蕩萬里白。固合配陽靈。肯復受陰蝕。兩曜互旋往。至理在消息。</text>
<title>淸澗亭 杆城</title>,<text>華亭突兀枕長途。楓岳東溟此地俱。橫望金剛。俯眺東海。 萬玉峯巒橫縹緲。六鰲波浪動虗無。始知衆物元相對。亦喜吾行自不孤。欲把崇深論甲乙。畫欄東畔更踟躕。</text>
<title>杆守物色余行。變服詭行。投宿漁村。</title>,<text>日落海國寒。去去村井稀。非無桓典騘。復困卾坂譏。暮投漁人室。雲水浸荊扉。衆媼沙際立。深夜釣艇歸。可憐爾之生。滄波寄食衣。所得盡輸官。或不免刑威。形皃雜鬼神。匍伏若訴祈。爾輩極卑小。比之昆蟲微。雖然爾輩樂。自爾邦家肥。聖主新化澤。蔀屋同春暉。我效安上畫。早晩救爾饑。</text>
<title>海山亭 高城</title>,<text>地位屛人世。江光絶太虗。縣官應道氣。村塢盡仙居。蓬島風無阻。金剛石有餘。題詩留左契。他日拂塵裾。</text>
<title>三日浦</title>,<text>行行盡左海。春日高城途。苔壁數行字。鏡光三面湖。仙郞久寂寞。遠客空踟躕。靈怪不須說。風烟信可娛。</text>
<title>南江村舍。飮漁人酒。聞舊守洪中書美政。</title>,<text>海夫漁爲農。湖堧列市肆。今春海無波。百魚果大至。家家酒爲賀。及昏人盡醉。于時適余到。競起牽余臂。或恐露蹤跡。敢辭被挽致。濁醪密如糊。強飮遠罵詈。驩笑間男女。爭酌座無次。中有一老翁。揮手諠譁止。向余恭致辭。若能知拜跪。剩說生業艱。復及縣官治。昏耄善遺忘。依俙前數𥜥。曰有賢使君。姓洪名不記。方當使君在。魚鮓什賦二。惠政不可數。感之緘在髓。回頭指大鍋。此是醎鹺器。公家有籍記。納稅須巨費。或至毁資産。百年不許廢。公來一切罷。我曹專其利。自此流戶集。相誓莫逃避。公去稅如舊。猾胥弄姦僞。其說固雜亂。語公終不置。我聞重太息。歎其遺化美。大漢選良吏。進擢公卿位。所以文景間。畢竟致至理。吾將採汝談。可達九重邃。從今佩符者。庶送洪公類。</text>
<title>叢石亭。進退格。通川</title>,<text>挐艇金幱窟。停驂叢石峯。千秋量海意。萬丈柱天功。可使頹波激。寧憂駭浪洶。題詩到此地。方覺失前工。</text>
<title>楸池嶺</title>,<text>遵海三旬困瘴氛。來攀絶頂路初分。東關列望看平陸。南極京華指片雲。勝槩已輸千里目。陳編寧讀五車文。腰間別有天門斧。不畏深林虎豹羣。</text>
<title>淮陽</title>,<text>別有神仙所。偏知造化鍾。淸淮作襟帶。楓岳入提封。四瀆中原並。三山左海重。匡廬留片句。成誓拔塵蹤。</text>
<title>金城</title>,<text>隙地仍開邑。高山盡揷天。割蜂輸歲貢。跽犢上春田。察俗愚無詐。臨民惠莫先。凶年多寡獨。爲問使君賢。</text>
<title>枕流堂 楊口</title>,<text>倦馬穿幽樾。醒魂上翠樓。雨添流水駃。風埽宿嵐浮。行計日相促。歸心春不留。舂元化界。電掣只回頭。</text>
<title>水仁</title>,<text>曉行牽溪霧。山深但聞狵。平明到口。有聲極舂撞。石磴細如帶。下臨不測江。千金擲一跌。往往魂欲𢥠。左右控鐵。地理衛貊邦。太白劒門道。退之昌樂瀧。二公各有述。筆力敵大杠。吾行亦險絶。詩語愧多哤。</text>
<title>富昌馹江口語舟子</title>,<text>悄悄緣去。盡日斷人跡。飛禽略水陼。驚鼠度石角。幽事縱可賞。客意還不樂。百丈何處舡。鴉戛牽江色。篙工勢蒼黃。逆浪占亂石。招招與之話。捩舵暫來泊。深山適相値。款曲如宿昔。自云業刺艇。少編流河 楊口古號 籍。方遡百斛塩。復下千章木。何知辨公私。但㥘官令迫。上下七十灘。生死老此役。我知風化首。實關民喜戚。蒸庶浚膏澤。鬼物瞰廈屋。如逢佩綬客。一語願相托。</text>
<title>淸平寺 春川</title>,<text>名刹盛麗代。遺文記宋年。塔層經浩劫。峰色倒澄淵。留錫恒沙佛。逃空濁世賢。梨花小樓月。凭几减余眠。</text>
<title>泛波亭 洪川</title>,<text>亭前邐迆錦屛山。曲檻東頭俯綠灣。上流南去歸淸漢。孔道東通控大關。</text>
<title>耘谷書院 原州</title>,<text>崧陽末葉屬昌辰。復有商家採蕨民。水遠蟾江流盛烈。峯高雉岳見精神。年時屢換村墟沒。人士猶欽廟皃新。幸際咸池昇日慶。吾今端笏作良臣。</text>
<title>院中會諸友。分早朝大明宮。得早字。</title>,<text>雪盡林木變。上苑春色早。選僚集省院。同心與我好。所期佐明主。蕩蕩陳王道。然後拂衣去。江湖亦浩浩。持被宿銀臺。良宵羣彦會。明月鳳池來。楊柳春風藹。吾儕讀古書。策名逢時泰。何須事末技。雕篆效措大。權皆玉九門下魚鑰。仙漏夜丁東。同心二三子。持被宿禁中。相對說江湖。興逐冥冥鴻。早晩投紱歸。靑山三畒宮。權仲章寂寂禁門閉。更鼓傳春宵。同志四五人。不待相招邀。談諧亦已暢。新詩足解嘲。持杯別有令。剪燭到明朝。李夏瑞</text>
<title>次諸益韻</title>,<text>端門嚴鼓傳深更。春夜沉沉掩五城。結髮入官何所補。操觚爲業竟無成。閒來江海馳高想。盛際風雲係寸誠。院裏僚人同我志。且須努力答時淸。銅壺玉漏報殘更。微月蒼蒼十二城。酒滌煩襟須滿酌。詩抽奇思莫催成。白鷗泛泛江湖性。丹鳳依依禁闥誠。何幸靑綾同夜直。銀臺高處接三淸。權皆玉鼕鼕嚴鼓報寒更。九鑰鰲門鎖禁城。蓬島烟霞纖彩纈。藥欄星月絢芒成。二毛虗負匡時略。五線誰憐補衮誠。牢落平生江海思。白鷗春水夢中淸。權仲章永夜幽悁幾飽更。時憑白戰破愁城。閒情每向杯中得。佳句偏從枕上成。春入詞林皆活氣。鳥棲宮苑亦微誠。忽思去歲儒冠日。禪榻香燈徹曉淸。李夏瑞</text>
<title>次岑嘉州早朝大明宮韻。是日朝參。</title>,<text>金門日出散春寒。上苑風光正月闌。大舜元朝格文祖。成王初載命周官。辰居北極星皆拱。壽酌南山酒不乾。願奉君王千萬歲。徵招一曲和無難。午門朝日珮聲寒。仍憶前宵法酒闌。仙李正隆千載運。長庚猶作舊時官。將追大雅風猷遠。莫遣詞臣筆硯乾。從此汗靑多叙述。五難今日又忝難。權皆玉金門瑞旭發餘寒。正月風光欲向闌。樂奏明庭移法仗。天開黼座列仙官。仁隨木帝陽和轉。壽閱桑田碧海乾。簪筆敢忘歌聖德。卷阿遺什和非難。李夏瑞</text>
<title>示皆玉，夏瑞。</title>,<text>宿慕前人恥不如。與君相勖立身初。山容萬疊歸心浩。秋色十年世味踈。幸奉宮中新聖主。共陳丌上古賢書。銀臺玉署連靑瑣。還似端門接斗居。春光偏惱病相如。禁省題詩二月初。御柳和煙絲裊裊。宮梅落雪影踈踈。晨趨獸闥聞殘漏。晝近龍床講古書。欲報主恩歸未得。石田煙雨夢郊居。權皆玉江湖春色近何如。夢裏猶尋舊遂初。愁處轉敎詩思逸。醉來偏覺宦情踈。漸看晴旭滋新物。懶向晨燈檢古書。籠鶴久違鷗𪆽約。謾憑篇什說巖居。李夏瑞</text>
<title>次權皆玉，李夏瑞。</title>,<text>黃河千載屬昌辰。聖代彬彬多俊臣。喜得隋珠光暗夜。驚聞郢曲奏陽春。錦袍玉佩依丹省。天象雲章儼紫宸。恩渥均霑何以報。擬將功烈學前人。濟濟明良卽此辰。夔龍元是作堯臣。欣逢天意方回泰。會識皇心已發春。湛露三章歌近侍。雲門一曲奏重宸。平生忝竊齊名字。慚愧當時杜曲人。風物芬芳二月辰。時平無事樂君臣。星河雙闕淸光曉。楊柳重城碧樹春。地禁微才慚左掖。恩隆睿簡受中宸。相如獨賦梁園雪。虗席方須末至人。玉署仙居近北辰。登瀛十八盡名臣。鐘聲月隱重城曉。柳色天晴太液春。幾首歌詩傳樂府。異時章奏徹嚴宸。銀臺倦客還多事。強把哇音和郢人。權皆玉花意將催酒熟辰。禁城風物屬詞臣。煙含嫰柳爭嬌日。鳥語晴林剩得春。聊喜詩聲鳴藝苑。慣聞封事感楓宸。文章定價須評品。誰是騷壇第一人。李夏瑞寶扆應圖撫五辰。明時際會卽良臣。衣冠聳看班心玉。綸綍裁成筆底春。白雪希音傳下里。黃封新渥拜中宸。橫經日侍延英講。共勖丹誠報聖人。權仲章</text>
<title>雨後院中。述懷示僚友。</title>,<text>嚴城一雨濕。高柳萬株靑。院史花生筆。仙僚弁戴星。爲詩淸且健。有酒醉無醒。法列看諸子。應鐘序大庭。新年久鎖直。宮柳漸看靑。地禁連蓬島。臺高近斗星。苦吟春更瘦。細酌夜還醒。坐想溪南宅。苔扉掩石庭。權皆玉禁沼初澄綠。宮林乍餙靑。新詩調暖律。淸緯動文星。身世逃繩檢。風塵任醉醒。且須三五夜。明月步前庭。李夏瑞</text>
<title>次李白韻。述省中明日文廟謁聖。</title>,<text>生年二十貫朝衣。齷齪塵寰未脫機。山岳恩隆身益小。江湖地濶夢猶歸。宮花拂袖韶光滿。仙珮隨班曉色微。明日君王禮魯泮。佇看黃道六龍飛。九陌紅塵不染衣。金門大隱已忘機。宮花落雨鸎啣去。池柳搖煙燕掠歸。地近星辰看咫尺。院深鐘漏聽依微。明朝璧水叨陪從。爭賀祥雲日下飛。權皆玉花似韶顔葉似衣。淡紅輕綠自天機。二三詩伴初成會。九十春光且莫歸。螭陛日斜旗影轉。鳳池風軟珮聲微。爭將酒興酬吟債。健筆雄詞揔若飛。李夏瑞</text>
<title>退食後。同皆玉，仲章，權上庠子馨。遊大隱巖。</title>,<text>有友來從紫閣峯。閉門愁緖撥千重。行尋疊嶂藍光滴。坐聽淸流玉響淙。末路交情誰范馬。明時事業卽夔龍。蒼蒼落照依依興。擬向西湖月裏逢。城北芙蓉最秀峯。洞門蒼翠鎭重重。飛筇萬壑雲烟動。欹枕孤亭水石淙。學士詞宗眞起鳳。金陵山勢自盤龍。樽前且莫違詩令。勝地佳賓不易逢。權皆玉危亭突兀倚層峯。咫尺人烟隔幾重。興極聯鞭凌暑溽。睡餘欹枕聽寒淙。久知北極瞻翔鳳。誰謂南陽滯卧龍。竹下不妨披短褐。酒壚何日更相逢。權子馨亭在靑山第幾峯。白雲晴霧繞重重。松風滿壑鳴瑤瑟。石瀑懸空響玉淙。欲賦新詩慚倚馬。相携逸士喜登龍。明朝更有西湖約。何處人生不再逢。權仲章</text>
<title>又</title>,<text>少留仍勝集。休暇卽良時。興到形骸放。日長風景遅。重重合翠嶂。曲曲皆淸池。酌酒命僮僕。不妨題我詩。勝境難重到。佳遊復幾時。持杯憑檻久。乘興下樓遅。黃鳥鳴深樹。靑山倒小池。千秋大隱石。刊我五言詩。權皆玉</text>
<title>翌日遊子馨後凋堂。仲章，皆玉來會。</title>,<text>風塵不到洞門深。措大名園護翠林。星斗氣衝雙古劒。烟霞思入一玄琴。冬裘夏葛從君放。壑邃山高動我唫。宇宙卽今吾輩在。百年相托後凋心。携藜昨訪北山深。今日南厓坐茂林。白雪陽春誰唱曲。高山流水獨彈琴。鳴泉遶榻醒殘酒。啼鳥窺簾和苦唫。烏帽自慚違夙計。筆端還有五湖心。權皆玉跋涉全忘溪路深。莫言城市隔雲林。苔階走襪瞻華盖。風檻披襟摭素琴。羽斝遞傳多少酌。采毫爭吐短長唫。啼鸎款曲留歸馬。似識吾人惜別心。權子馨薰風永日名園深。恰恰流鸎芳樹林。上客淸詞白雪調。主人雅韻朱絃琴。聖朝誰作北征賦。賢士莫爲東武唫。把臂開樽歡會處。感君高義已傾心。權仲章</text>
<title>辭陛口占</title>,<text>朝罷閶門瑞日臨。東城車馬發駸駸。身隨葉縣雙鳧舃。夢散金宮五采衾。敢向明時輕紱冕。幸將淸境愜風襟。瑤階咫尺違龍座。今夕眞銷一寸心。</text>
<title>過漣上眉老庄。時先生在朝。錄呈。</title>,<text>佩符出東關。持被違左省。馬山投昏店。臨湍涉野艇。遲遲任征途。迆出漣州境。咫尺相國宅。指點動我詠。先生際九五。已赴商家聘。憲龜在邦國。威鳳儀明廷。年至退當禮。䟽入勤乞病。冲聖倚大老。殊錫加寵敬。先生是感激。未忍申上請。東華歲月徂。旅寓屬暮景。溪山若有待。雲物故輝映。淸風洒澗戶。明月照石鏡。空瞻洛中廬。未埽潯陽逕。行藏各隨遇。用舍有操柄。宮中酒味烈。卽日辭鄢郢。衡山鶴盟寒。便訣黃衣聖。鯫生有瞽說。唐突徹崇聽。</text>
<title>澄波渡値雨 朔寧</title>,<text>瘦馬衝泥倦。孤舟上瀨危。間關投嶺邑。搖落感年時。十載困征役。一官緣渴飢。秋深天又雨。古驛滯行期。</text>
<title>黃家庄 鐵原</title>,<text>僻土存良俗。危亭爽客魂。松杉初翳逕。雞犬始知村。冷色秋山老。寒聲暮瀨喧。棲遑道途裏。吾亦負田園。短麓圍成障。淸流滀作潭。林泉閒是主。風月取非貪。倚几輕宵夢。臨軒罷夕酣。方謀買山計。官事掣歸驂。</text>
<title>金城村塢。疊繡衣時天字韻。</title>,<text>去京三百里。爲客九秋天。水赴無心境。山餘未競田。閒雲吾不厭。歸鴈爾能先。四載重來舘。猶慚舊主賢。</text>
<title>昌道驛</title>,<text>楓岸停車穩。官途發軔催。川明歸遠壑。葉亂下悲臺。體倦慚紆紱。愁強故引杯。淮南猶樂國。不賦庾生哀。</text>
<title>新安驛</title>,<text>淮水通淸漢。郵軒壓短亭。神仙楓岳界。冠盖鐵關程。小檻鳴空瀨。虗窓點亂星。乾坤搖落後。楚客正含情。</text>
<title>金剛僧來候余行</title>,<text>秋色牽來萬二峯。西風颯颯響孤筇。憑渠爲問山中事。一夜淸霜錦繡濃。地隷金剛郡誌存。縣門東北接山門。君王許我仙區長。不獨諸天佛氏尊。</text>
<title>上官口占</title>,<text>君王明聖鑒余衷。拙性閒官卽至公。賜履逈離塵世表。遨頭兼管洞天中。雄雌有守聞周史。得失無關付塞翁。民到于今猶記我。車傍爭問舊靑騘。</text>
<title>和梅翁</title>,<text>我曠禁中職。來宰淮上府。太守似謫居。州治卽窮藪。迢迢絶儔侶。落落寄異土。誰知滄海翁。暫回仙山路。淸淮異江漢。莫學登樓賦。寧少浣花酒。願留子美句。停車秋始半。投轄歲仍暮。新居卜南江。高止近蓮浦。</text>
<title>秋興八首。次明人韻。</title>,<text>荒臺寒日思堪哀。前夜淸霜候鴈廻。紫綬銅章楓岳守。珠袍玉佩鳳池來。京華音墨千金直。仙嶠風光九月催。酒上官尊漫𨤍醁。他鄕無伴與誰開。殊方何事又殘年。一別蓬萊尺五天。縱幻雙鳧東洛遠。空瞻七曜北辰懸。危灘遙夜能驚枕。亂樹長時故鎖烟。綠髮專城皆主渥。男兒事業且安邊。交州地僻天寒早。不耐西風吹敝袍。嶺峀橫天淹日月。江流束足波濤。客愁只許三杯淺。時事難憑一枕高。寄語羣公須努力。莫貽宵旰我王勞。淮中不見洛人來。衙罷深齋未肯開。水冷蛟龍還欲蟄。天寒鴻鴈亦知廻。可憐異土登樓賦。徒憶高江下瀨才。容易尊前敗我興。嚴宵官角一聲哀。公暇神山擬一過。名藍幾處長垂蘿。秋來嶽色渾疑繡。雨裏松陰故替蓑。句漏丹砂成藥妙。剡湖綠水餉恩多。明時請郡吾猶樂。未見人間平地波。楓樹渝丹菊散芳。關山日夜足風霜。不須搖落悲秋色。何必繁華憶艶陽。斗米能驅彭澤令。扁舟空繫浣花堂。歸心直付東流水。千里終南入夢長。一區楓岳是雷封。方朔平生自不窮。象外歸心霄漢鵠。塵間覊迹雪泥鴻。淸淮急瀨聞愁裏。長樂踈鐘到夢中。伏枕殊方還感慨。千秋邑號帶高風。聖主憂勤新化理。羣才濟濟在王庭。分符綰綬辭宸陛。釀秫咀砂卧郡亭。雲水之鄕民古朴。仙靈攸宅氣幽冥。陶然一境無他事。笑殺巫期枉戴星。</text>
<title>疊繡衣時鍾字韻</title>,<text>毫末愚臣小。江淵聖渥鍾。旣同剡曲賜。何異酒泉封。淮水臨千里。仙山破萬重。前詩卽左契。淨界不迷蹤。</text>
<title>戊午元朝</title>,<text>無端更鼓罷殘眠。紙閤虗明已曙天。一任殊方成久客。更從今日擲前年。冰霜海岱寒將斂。梅柳關山春欲鮮。遙賀君親喬嶽壽。椒觴獨御重凄然。</text>
<title>淮水觀打魚二首。和梅翁。</title>,<text>二月川冰泮。淸波浸洲渚。州人善覘魚。集網泓澄處。十擧無一失。已足充我俎。官尊兼有酒。且與佳賓醑。小雨濯高江。一夜聞急瀨。漁人已設網。百魚固狼狽。何必暴天物。且欲除公稅。沿洄意自適。落景仍住盖。</text>
<title>漫述</title>,<text>不爲儒冠誤。安得蓬萊謫。車傍春雨後。我琴鳴一曲。與我同胞子。庶可共此樂。琴成酒一酌。高歌響金石。</text>
<title>擬古八首。呈洪尙書。</title>,<text>有松冠衆木。孤高托崇岡。下枝拂陵谷。上枝磨穹蒼。翠葉欝森森。於焉宿鸞凰。偉哉雪霜幹。庶足扶明堂。有蘭生空谷。紫莖冐朱蕤。雪霜悴百草。天香獨自持。合爲王者瑞。紉佩充光儀。方當洒甘露。再見九畹滋。有梅花中魁。天地擅孤芳。凌冬老幹瘦。逐風香韻長。肯隨桃與李。坐愁歇韶光。欲將寄美人。望望天一方。有竹號此君。獨也貫冬碧。雖斬一畒空。自有千竿直。靈禽食其實。往往儀采翮。請看淸渭上。有物長籊籊。我馬玄且黃。跋履瞿塘石。我車輕而穩。驅馳周道直。夷險自我樂。庶幾隨所適。且覆杯中物。高歌天已夕。人生貴適志。吾道恥虗譽。此間屛百務。且閱滿床書。古人我之師。豈敢拋居諸。中宵獨自吟。明月在前除。寂寂不自語。幽懷春夜永。愁中強排律。酒後方中聖。斗橫四天開。雲盡千山靜。莫向塵間人。道此好光景。出門見明月。入門愁思多。君子不在玆。奈此良夜何。山塞天地。淮水生春波。采芳欲有贈。佳期恐蹉跎。</text>
<title>三四疊天韻述懷</title>,<text>旣違淸切地。方到蔚藍天。宓子鳴琴境。淵明種秫田。逢春深晩。得月小樓先。覓酒皆謀醉。非關辨聖賢。男兒旣落地。君子一聽天。自足三間屋。猶閒四海田。有生衰叔下。寄想太初先。歲月非饒我。遺編愧昔賢。</text>
<title>寄李夏卿赴燕</title>,<text>我友梅山子。充价走遼東。子不在君側。誰任啓迪功。聖主揀朝英。秪爲使事重。嗚呼我邦誣。百載臣民痛。敢將齊東言。欲誣天下論。前者使數輩。往卽回空轅。何損日月光。猶有羣蟲噪。烈士多慷慨。怒髮衝華帽。直將東海水。一朝洗箱篋。光國而輔主。功名垂竹帛。所以子奉使。莫辭燕山轍。萬里薊門樹。二月長河雪。遙遙富公車。楚楚子卿節。宜投易水文。復吊柴市血。淸淮病太守。小臣議論絶。遙吟零雨詩。獨負春風別。</text>
<title>奉梅翁求和</title>,<text>海內文章士。獨有南陽客。鳴泉洞裏寺。晴月江上閣。傑句留宇宙。千載鬼神泣。海上百梅樹。主人結爲屋。臘月花盡開。一室香馥郁。春來豈無花。獨愛幽貞色。</text>
<title>淮州八詠</title>,<text>鐵關淸淮出。行與衆水會。下爲菩提宅。百里勢益大。府治居其陽。流波縈一帶。東注乃朝宗。莫言甸服外。右淸淮襟帶宇宙一名山。曰維元化洞。左海卽蓬萊。六鰲戴不動。秦政幾想像。漢帝空發夢。爭似此州守。遨頭狎韓衆。右楓嶽洞天海松名曰栢。挺直高千尋。秋實自璀璨。翠葉何陰森。收聚貯囊斛。服餌當朮蔘。况乃歲寒色。對此霜雪林。右千林翠栢州北盡石厓。淸霜染千叢。每當上朝旭。爛熳開殷紅。乃知二月花。不及九秋楓。使君停車地。吟興長不窮。右半壁丹楓郵傳湊北關。百里中置驛。驛號古新安。如追紫陽躅。人有異代慕。地無華夷隔。文風振呰窳。逝將移甿俗。右新安古驛嶺西數十州。長淮卽都護。行行北關客。盡出西津渡。二月春水生。風濤浸江樹。落日歸幾人。孤舟閣虗步。右西津官渡屛巖屹而矗。淮水流且瀦。玉礫燦可數。其中又多魚。垂綸只取適。每趁朱墨餘。自比東海釣。何用西湖驢。右屛巖釣魚我來作傲吏。仙令學葛洪。高臺表獨立。天地視樊籠。明眸役萬象。却御泠泠風。笑彼列禦冦。旬日返其終。右石臺御風</text>
<title>出圓扉赴配。友朋來別。口占。</title>,<text>耻上鄒陽䟽。堪傳黃覇書。銜恩投杼後。存骨鑠金餘。縱逐風塵塞。猶非鳥獸居。友朋相愛意。歧路競沾裾。</text>
<title>行過松都示巳君</title>,<text>西郊芳草愴離魂。四月風沙接塞垣。柱史雌䧺知所擇。左徒哀怨未堪論。事君誠薄甘吾累。同氣情深痛爾寃。最是千行游子淚。南都咫尺阻晨昏。弟浡爲伸余寃。反爲所坐。同時竄謫。家君方守江都。松都距江都隔一水。不得定省而去。</text>
<title>浿江</title>,<text>長路催塵轄。通津笑夕舟。孤根撑石柱。德巖遮捍江流。城池獲全云。 巨勢盪江流。忽忽思親恨。遲遲去國愁。莫嗟吾道屈。曾未付滄洲。</text>
<title>關西節度送余行淸川津</title>,<text>長途時序逐流川。令節端陽五月天。安北樓臺猶勝地。征西杯酒更離筵。楚騷新賦腰間玦。妓曲能傳幕裏蓮。未有文章驚海內。空慚鞍馬簇江邊。</text>
<title>處暑。主倅爲余置酒。</title>,<text>忽對將軍酒。還悲志士秋。星高天北極。心逐水東流。萬事違丹悃。千愁促白頭。風光渾漫興。詩句近啁啾。又蚊蝱能用夏。鴻鴈早知秋。是日凉風至。前宵大火流。音書踈洛口。甿俗慣邊頭。異土難爲樂。絃歌漫作啾。</text>
<title>李侍郞夏卿。自燕回轅來訪。</title>,<text>圓扉春見浿江書。別後光陰白露初。楚澤楓蘭新結屋。燕山霖雨正回車。遼河泛濫平原沒。砥柱漂沉幾丈餘。萬事悠悠今夕會。莫容歧路驟分裾。</text>
<title>崇禎丁丑。東州李公謫鐵瓮。後四十二年戊午。余謫宣城。異時西生之學于公者五六十人。今存三之一。年時已久。安得不如是凋喪也。以余亦嘗及公門也。自稱同門生。俱來設酒唁余。因語鐵瓮事甚詳。此賈生興感於涉湘流者也。</title>,<text>我集同門士。秋日劒山側。緬懷東州老。七年在擯斥。邊封振文雅。此爲報王國。明時我亦▣。西來繼遺迹。公沒▣生在。嘉訓佩無斁。一語競相勉。語卒還歎息。</text>
<title>次巳君</title>,<text>漠漠秋陰掩日光。關山氣候已悲凉。杵砧亂動荒村暮。▣▣▣嘶古塞長。伏枕殊方違寸赤。曳裾華省阻封黃。君於靜處成佳什。新譜長淮衆口香。</text>
<title>巳君久未來感寄</title>,<text>終南渭北是鄕園。天畔孤臣旅思煩。月照影連鴻鴈塞。風吹飛急鶺鴒原。山城報夜初傳柝。村巷無人獨掩門。夢裡相逢同說夢。覺來殘淚枕邊痕。</text>
<title>巳君期不至</title>,<text>荒原寒日少人行。木落風鳴盡塞聲。報爾來游期月夕。令吾延佇到天明。無心娛樂三盃止。斷興吟哦百感生。久忍兩鄕離別事。可憐流落弟兄情。</text>
<title>喜巳君至</title>,<text>昔別城雲曉。今逢關日西。共傷千里客。相對數行啼。蕭寺摻君手。海山扶我藜。樊籠各有守。安得久提携。</text>
<title>秋興八首。次杜甫韻。</title>,<text>關山月出照千林。天上星辰復列森。落落覊蹤來絶域。駸駸節序届窮陰。驚回欹枕三更夢。未遣孤燈萬里心。一郡荒榛人跡少。柴門深閉數聲砧。西上龍灣大路斜。當時冠盖走中華。功勳尙望雲南帥。消息空傳海上槎。異土吟詩皆楚調。邊城聞篴雜胡笳。孤臣感激中膓熱。強把金盃對雪花。尖鋒海岫挂寒暉。獨上層城石逕微。千里旅人長北望。三秋塞鴈盡南飛。窮來經術猶無恙。靜裏風光幸莫違。君子行藏皆信命。平生志不在甘肥。國勢蒼黃若累碁。丙丁年事使人悲。衣冠漢代重瞻日。松栢喬山痛哭時。孝廟有大志。而中途薨殂故云。 四海干戈民望絶。百年天地我生遲。陰雲積雪長安遠。伏枕殊方惱夢思。宣府東南盡海山。層峰疊巘出雲間。孤槎▣路通銀漢。細柳新營控鐵關。世事糺紛添白髮。年華蕭瑟損朱顔。猶思彩筆明光草。回首彤庭隔𪆽班。我家何在漢江頭。一別光陰二載秋。夢裏園梅春有信。望中關樹日添愁。堪憐風雨飄零葉。最愛滄波浩蕩𩿨。殊俗相親安飮啄。宣城千里卽幷州。讀書千卷費虗功。倦迹支離遍域中。愚魯未供當世用。賢豪常慕古人風。北行大𡽹陰山白。東戛重溟曉日紅。默筭征行門獨閉。無心歲月我將翁。九天仙仗下逶迤。春水溶溶滿御陂。壽酌南山千日酒。香飈北籞萬年枝。小臣多病才猷短。盛際關心訣去遲。往事分明來點檢。雪風燈火蕙帷垂。</text>
<title>隱寂庵。和梅翁。</title>,<text>海嶠非塵意。猶敎我輩登。虎飢深壑雪。蛟掣大河氷。左道終乖俗。詩情獨惹僧。禪窓坐長夜。古壁耿寒燈。</text>
<title>二疊</title>,<text>古刹地仍絶。危途晩始登。山高遲得月。泉合暗敲氷。偶爾逃塵臼。悠然對野僧。書灰多少思。明滅佛前燈。</text>
<title>夜坐和梅翁 二首</title>,<text>仙寮四山合。幽懷當永夜。雲氣留壁間。泉聲在枕下。怳續淮中游。此會天所借。海上山如劒。招提自佳境。別嶼滄溟遠。寒雲洞壑靜。中宵拓戶看。殘月半山影。</text>
<title>久客</title>,<text>久客親殊俗。孤臣感聖明。幽愁添酒味。歸思入詩聲。渤海寒風起。關山白月生。虗堂耿不寐。玄夜若爲情。</text>
<title>輕客</title>,<text>慘憺陰山日。吹來碣石風。官居殘角裏。墟落冷烟中。異俗能輕客。流光易作翁。窮愁非曠達。堪愧我心蓬。</text>
<title>次岳王墓韻</title>,<text>神州赤子久流離。獨立乾坤涕淚危。海上孤槎迷去路。雲南老將偃戎旗。空餘壯志親星劍。誰做奇勳飮月支。天運悠悠無不復。新亭休學楚囚悲。</text>
<title>客日</title>,<text>客日滔滔時歲暮。孤燈積雪坐深宵。中天冷月千山靜。邊土陰風萬木搖。自有明時逢舜禹。還將晩計擬耕樵。一聲旅鴈南飛後。京國音書久寂寥。</text>
<title>大目寺</title>,<text>忽忽意難適。携筇古寺尋。蒼苔石逕細。黃葉洞門深。滄海暮光滅。白雲秋色陰。沙門數三輩。拂石坐楓林。</text>
<title>以歲暮遠爲客。邊隅還用兵爲韻。賦五絶十首。</title>,<text>結髮事詩書。壯逢堯舜際。居然失壯圖。流落且三歲。積雪滿關山。寒雲生海樹。客意苦無悰。閉門時歲暮。碧蕙樹百畦。芳蘭滋九畹。我思屈大夫。千載高風遠。氷輪出東海。白日落崦嵫。陰陽本推盪。惻愴竟何爲。地盡國西營。星高天北極。流離紫塞人。宿昔靑雲客。陰風吹漢塞。急雪度胡天。刀斗驚深夜。寒聲在西邊。故國杳何許。中夜起憂虞。月上荒山外。烏啼古堠隅。窮陰接兩歲。故國隔千山。靑春如作伴。吾亦可東還。平生五色線。舜裳可裁縫。雲章空陸離。持此竟何用。風塵無樂土。天地晩吾生。猶多四郊壘。未休萬國兵。</text>
<title>述懷</title>,<text>平生堯舜志。流落負昌辰。困厄多前輩。飢寒又此身。▦門楡塞雪。凭几蕙帷塵。飮啄殘生事。羞顔更向人。又四野方多壘。中原未息兵。孤忠憂聖世。長策要邊城。報國須提劍。逃塵敢濯纓。天涯仍歲暮。寒夜夢頻驚。</text>
<title>冬夜村居。次李攀龍韻。</title>,<text>月明能滿意。宵永更多情。琴得絃絃爽。詩添句句淸。天寒催急景。地絶動邊聲。痛哭昇平世。千秋感賈生。</text>
<title>臘月十五夜。夢占二絶句。落二句覺來遺忘。仍足而成之。</title>,<text>墳典自生業。風光漫客愁。身名恐埋沒。天地入搔頭。旣經秦棧險。仍泛野舟輕。自有隨心樂。何嫌到骨淸。</text>
<title>詠懷 一首</title>,<text>塞天陰欲雪。關日慘將夕。雲鍾宿古寺。劒山倚穹石。途窮意猶旺。高歌徹空碧。衮衮客日積。倐届三冬抄。天道往而復。人生老不少。誰能喩此理。不使心內悄。</text>
<title>除夕。以一年將盡夜。萬里未歸人爲韻。同巳君，梅翁，主守賦。</title>,<text>一客淚垂成雙。流年添得一。居然壯心驚。惆悵朱顔失。年淮上留三月。邊頭送一年。光陰變玄髮。榮辱付蒼天。將昔我辭京洛。有友遠于將。靑天復碧海。共分明月光。盡歲律今宵徂。邊土此地盡。縱有酒百盃。何能撥我憫。夜人情怯頹▣。客意驚殘夜。呼盃強爲懽。無禮且相貰。萬日子計百年。大數擧三萬。何須慕浮榮。慽慽勞方寸。里離親隔二州。去國投千里。悲凉水調吟。悵望白雲思。未少日許身愚。俗交知己未。尙論在古人。歷歷黃卷裏。歸梅柳春先至。關山客未歸。村居貧酒債。典却舊朝衣。人𩿨鷺非忘我。儒冠劇誤人。興懷仍悟物。獨坐蕙帷塵。</text>
<title>己未元日</title>,<text>東望長安去路賖。此身淪落到長沙。山河不變年光改。天地無情我髮華。爆竹殊方猶學俗。上椒元夕獨離家。春來旅夢能飛越。嶺樹關雲未得遮。</text>
<title>立春後一日</title>,<text>忽謝飛騰歲。何論歸去期。窮村催暮急。絶塞受春遲。夢結園梅萼。愁縈關柳枝。端居無所得。隨物長新詩。</text>
<title>二疊</title>,<text>人生終向老。歲月忽如期。異俗循猶乍。愁眠做每遲。窮魚寒聚藻。羇鳥夜驚枝。觸物偏生感。排憂獨賴詩。</text>
<title>謝方伯金子長來訪</title>,<text>披肝流輩是。反眼幾人餘。與子非同病。憐吾問索居。耻投深阱石。能辨詐燕書。合席三更後。添燈五鼓初。</text>
<title>人日</title>,<text>邊隅二載困南冠。佳節風光愁裡看。雪深汀草遲迎暖。地絶關梅尙怕寒。異上謳吟羇旅恨。韶年歌管士民懽。故鄕此去一千里。只待春鴻報萬安。</text>
<title>憶金將軍 二首</title>,<text>東韓諸帥子超羣。獨樹皇朝第一勳。未必英魂歸故國。唯應壯氣徹層雲。匈奴服義三邊肅。天子褒忠四海聞。畫戟朱幡來莅地。宣民猶說舊將軍。廵遠精忠古出羣。偏邦公亦辦奇勳。英魂作厲應殲賊。碧血添原尙射雲。宇宙三綱能事畢。男兒一死大名聞。至今良史波濤筆。褒美何曾議覆軍。</text>
<title>關西形勝五首。次杜甫懷古韻。</title>,<text>箕京一域三韓勝。萬古仁賢化此間。大國風謠盈士女。䧺都襟帶拱河山。公田正界今猶在。海石朝天杳不還。聖代和戎資廟略。邊庭烽息罷重關。右平壤安西鼓角數聲悲。久偃▣▣熊虎師。細柳關防如昨日。新亭游宴復今時。華筵羅綺難乘興。楡塞風烟苦入思。勃欝虬蟠胸裏意。何由一語訴南疑。右安州逶峽緣流到縣門。名都樓觀自仙村。危欄高棟雲光濕。翠壁滄江水氣昏。定鼎神王難問迹。吹笙仙女獨留魂。風烟不逐繁華盡。酒興詩情此可論。右成川丸都之域鎭香嶽。䧺府關西制陟宮。保障誰輕離亂後。娛游爭說太平中。前王幷立如雲帝。遺俗能移擊壤翁。亦有投湘詞客賦。殘年蕭瑟與余同。右寧邊鴨江之南海門大。鴨江之北胡山高。三邊殺氣衝星紀。八月嚴霜剪地毛。羅綺嬌春還作隊。弓刀沸日漫分曹。統軍控帶須人傑。誰爲君王作孟勞。右義州</text>
<title>重尋大目寺</title>,<text>秋風曾暫到。春日得重尋。跨峽山非遠。披雲洞不深。川原發新漲。滄海逗層陰。凈散能留我。三宵宿道林。</text>
<title>大目山後頂。望西海。</title>,<text>絶頂散孤策。莾▦四望空。腐儒眼孔大。天地海爲䧺。大神列王儀。陰墟連祝融。紅輪鰲戴山。白波鯨負風。春氣吹沆瀣。下上接昏濛。怳如元化始。長嘯撫我躬。塵氛洗濯盡。六鑿開玲瓏。拈筆依風雲。爲賦陟而宮。</text>
<title>重遊隱寂寺。時仲春。</title>,<text>暇日逃城府。孤筇植梵宮。洞天春後雪。滄海晩來風。汗漫雙眸役。玲瓏六鑿通。平生佳句癖。到此未能工。又縹緲祗園境。崎嶇亂石多。劒尖呈霧岫。銀浪散氷河。旅夢回鍾磬。幽愁長薜蘿。春天來好月。寥落動高歌。</text>
<title>劍山城</title>,<text>列堞層峰矗海隅。飛猱捷疾莫能踰。東連凌漢開䧺鎭。北走龍灣亘孔途。從古邦家先保障。秪今戎馬縱馳驅。旄頭未落師門暗。斜日穹巖倚病夫。山形攢劒海西隅。地勢奔騰起狄踰。疊石架巖仍列堞。攀雲締樹盡危途。自成天塹難飛度。縱有梯衝敢突驅。中土紛紛多異報。得無努力長千夫。</text>
<title>劒山寺。梅翁期不至。</title>,<text>招提在山腹。石逕透林嶺。我來植孤策。上樓覿淸景。鯨鯢捲氷海。雪浪翻萬頃。當牖夜氣白。散漫星河影。所懷期不至。候之東山頂。寒松漫自韻。淸磬復誰警。乘興興更盡。無人問心境。吁嗟失良晤。獨坐春夜永。</text>
<title>別劒山庵下山</title>,<text>平朝晴旭照山南。晩後長風捲積嵐。塵世百年誰自得。靈區三宿我窮探。魚龍寂寞層氷合。日月浮沉大海涵。步步藍輿回首顧。依依漸遠白雲庵。</text>
<title>大雪</title>,<text>海邦多陰晦。能以春氣寒。昨望西北天。黑雲蟠一團。今晨雪大至。紛紛蔽岑巒。俄頃失宮陟。怳惚駭人觀。誰能逞神術。乾倪雜坤端。絶域卧孤客。二載囚南冠。盖形唯短褐。充膓恃一簞。或恐作陰沴。損麥乏民餐。沖沖閉深戶。以玆發長嘆。</text>
<title>玉虹泉在府東三里許。水石淸幽可賞。同梅翁往游。</title>,<text>海客居梅塢。騷人號博泉。共來關塞地。仍値艶陽天。谷雪流爲瀑。溪莎暖和烟。提携成小集。忘却滯窮邊。</text>
<title>二疊</title>,<text>已盡千山雪。爭飛百道泉。客居猶慣俗。星度忽周天。塞警閑宵柝。關烽靜夕烟。書生亦乘障。敢怨久留邊。</text>
<title>復游玉虹泉。以天朗氣淸。惠風和暢爲韻。同梅翁賦。</title>,<text>天大府連闤闠。幽泉自洞天。我爲關塞客。猶得少洄沿。朗時當二月春。天宇極澄朗。林壑從神慳。形骸任我放。氣谷氷藏寒威。野鳥知春氣。時物感余心。一咏還一欷。淸氷消瀑道大。風打磵聲淸。佳辰更勝會。酒興復詩情。惠孤臣泣重愆。聖主垂嘉惠。雜佩待葳蕤。新滋百畒蕙。風落照在山腹。陰霏灑磵風。我樂與同志。徜徉於此中。和淸明復上巳。天氣日以和。今來興不淺。寥廓放高歌。暢碌促城市居。愁絶懷未暢。騷翁同我至。斗酒詩一唱。</text>
<title>贈學者金相文</title>,<text>弱冠金氏子。藻思㝡奇絶。逸翮整雲霄。駿蹄來月窟。貫穿百家文。咀華兼摭實。持之戰有司。肯憂楚和刖。雖然學之道。文藻乃爲末。譬彼木有根。當春乃茂發。譬彼水有源。浩浩湖江濶。惟爾後死者。尙能信我說。</text>
<title>贈學者白時儁</title>,<text>邊兒髮未燥。乃能事騎射。白生獨超羣。負笈自塞下。伏首誦古文。沉浸於儒化。幽磵暮春花。蕭寺風雪夜。周旋悉從余。徂秋方抵夏。殊方斷過從。與爾共閒暇。</text>
<title>贈學者鄭之泰</title>,<text>長寧鄭童子。生歲十有四。吾兒有蘇過。汝年差一齒。命之與同宮。文業日共肄。從余未半載。腹中富書史。志氣復超犖。汗血毛骨異。汝家事弓馬。三世將門子。引汝斂之道。且將爲正士。是爲稽古訓。表德取貞字。異日學不怠。服此丁寧意。</text>
<title>贈學者禹鼎三</title>,<text>萬年禹氏子。氏族系祭酒。中葉遷關塞。陵替名賢後。洎乎爾之身。自是凡民秀。前年負笭箵。從余意非偶。學中本有祿。不必先科臼。吾非老儒學。枉致諸生湊。只將稽聖訓。丁寧答來叩。歷觀西州士。爾翁作冠首。况爾爲之子。佇續世聲舊。</text>
<title>贈學者玄德升</title>,<text>玄生出西塞。刮去邊土習。儒衣掛其身。折旋善拜揖。乃知忠信人。固在十室邑。聞余敎玆邦。前歲來負笈。窮經學者事。豈庸科第急。斯道若大路。登之有階級。諸生各肄業。絃誦講堂狹。君能贊功令。日勤綿蕝習。庶令西土敎。湖閩可跂及。君亦與有美。千載耀來牒。</text>
<title>贈學者梁弘濬</title>,<text>峽邑阻文敎。其民侗且朴。梁生志于學。慷慨發鄕曲。重繭涉溪嶺。不憚遠負笈。我喜爾業進。且歎爾志篤。三冬富書史。充然實其腹。文公化潮民。子厚移越俗。吾無二子文。失時來絶域。且與二三子。討論以自樂。</text>
<title>贈學者朴益昌</title>,<text>唐人笑師說。韓子獨好古。今爾來我從。嗜學性聦悟。觳食與弊褐。乞者不比苦。充然爾爲樂。兩載寄異土。攻業經寒暑。知爾志益固。從今多至日。寸陰莫虗度。聊贈稱情詩。字字意非偶。</text>
<title>和杜篇 幷序</title>,<text>粤自風雅之亡。後世爲詩者。率繡繪肝腎。吟弄風月而止爾。曷足與論於性情之正哉。唯唐杜甫氏爲詩家正宗。韻致沖澹。誠意惻怛。盖不相背於賦興之遺旨。千載之下。想見其爲人。况余近日所處。有同於子美夔蜀間身世。則其感發余懷者。又何如也。如北征諸篇。忠君愛國之意。溢於辭表。後世稱之。列之於左徒，離騷，諸葛武侯出師表者。良有以也。余因日夕所遇。輒和其韻。名之曰和杜篇。凡若干首。不但諷誦謳吟以伸幽菀之思而已。古之人亦有曠百代相感而朝暮遇者。盍於蘇長公和陶詩觀焉。卜居坡山。次東屯茅屋韻。卜築依丘墓。靑山一曲溪。破簷愁暑屋。嘉穀樂秋畦。事省披新帙。人稀廢舊蹊。此間身計定。前路莫云迷。苦熱卧病。聞舍弟浡將放還。次舍弟將歸韻。聖恩吾已釋。寬法爾今來。苦望官津渡。宜尋野塢廻。麥醪謀婦設。蓬戶喝僮開。田里春多事。桑麻待汝栽。夏日伐木開徑。次課小竪鉏斫舍北林草韻。小屋當山面。呼僮斫夏林。泉聲方及遠。雲氣却生深。欹枕蘇煩熱。移筇可朗吟。非關庭戶敞。然後滌吾心。又霧谷開幽邃。雲林失密齊。揷籬仍面水。尋逕不妨泥。飯隷充飢腹。耕牛策病蹄。身閑志氣旺。▣▣苦垂低。小齋成。次田舍韻。水繞林居側。山遮縣道傍。只將安飮啄。非敢薄軒裳。決渚沙魚潑。鋤階石竹香。小奚如訪我。昏後及魚梁。見舍弟書六月晦當到黃州。次得舍弟觀書韻。聞汝携妻子。前旬過密州。持書魂更動。不藥病先瘳。有酒同開杓。披籤共上樓。藍田消息到。如解少陵憂。夜坐。次村夜韻。三旬閉荒塢。門外斷經行。宿雀喧難定。新螢點欲明。靜觀推物理。獨邁悟平生。昔哲窮猶樂。千秋感我情。喜舍弟至。次舍弟卽到韻。憶昔三州別。關山再度春。携妻兼弱女。去國作羇人。急訴分離苦。全忘會晤新。終南繞淸渭。故土本西秦。又斷影悲孤鴈。連飛羡鶺鴒。流離能繼食。困阨幸窮經。鵲噪驚前樹。雲遮怨短亭。窓欞倚不寐。屋角見踈星。鑿池貯水。次水檻韻。最愛池塘近。還兼縣郭賖。䟽溝捲雜藻。移埴待蓮花。柱杖夕陽盡。荷蓑細雨斜。石田資浸灌。食稻賴全家。</text>
<title>次朱子感興詩韻 幷序</title>,<text>自風雅亡。詩道廢且千載矣。然後世爲詩。唐人最盛。宋人次之。率皆繡繪肝腎。吟弄風月而止爾。獨有淵明氏之沖澹。子美氏之惻怛。似近六義之遺。其後有朱夫子獨探道理之源。直薄風雅之旨。不可以世代後先。斷風調高下者。眞知言也。余於平生從事先生之文。及讀感興諸篇。尤不覺懣然心服。悠然起想。不揆鄙淺。敢用韻屬和。縱有無塩效嚬之誚。只寓高山景止之懷爾。赤縣環八海。中陸蹠而廣。興衰足一宇。流水目送往。虞夏忽已遠。千載空俯仰。聖謨垂洋洋。丹靑共炳朗。探討有餘地。幸免怠與罔。學優佐明主。治平可運掌。其二致武各有曲。會通方大中。體道無大小。條理有始終。於穆上帝命。堯舜與人同。勖哉吾黨子。毋自甘瞽聾。其三莊生欲齊物。漢陰自息機。奈此活潑地。魚躍復鳶飛。所以聖無言。付物物不違。君子道有本。闇然日章輝。幸我守至靈。超然任稊微。千秋聖賢徒。志願與同歸。其四昭昭普蓋濶。斯道大原出。參贊付于人。羣象競走役。方寸起造化。有如君宰國。男兒志業大。至死事卽畢。擬挽澆季俗。願追先古迹。丹扆續金鑑。早晩徹辰極。其五姬周運將替。中國或復夷。常經一統紊。裂幅百家離。仲尼繼文王。斯文寔在茲。魯史勤纂修。獲麟涕漣洏。森嚴衮鉞法。戢彼僭侯珪。狂歌鳳德衰。長往竟何爲。俛思浮海志。至今有餘悲。高堅尋有路。仰鑽猶庶幾。其六戰國益陵夷。東周絶皇綱。詭遇亦有獲。佞口㝡爲良。天挺聖之亞。扶道遊齊梁。私淑於仲尼。曾思大有光。千人百乘車。歷歷環四疆。有如威鳳峙。瑞彩千仞翔。煌煌七篇訓。迷塗指其方。時君知德鮮。王圖遂不昌。洪水楊與墨。妾婦公孫張。慇懃強艱意。後人爲感傷。其七漢儒獻三策。遠相江都封。唐賢著五原。八代振文風。陵夷及五季。斯文再遘凶。洛水流舒舒。華嶽直崇崇。羣賢倡絶學。奎宿燦高穹。分明王覇畧。懇惻繼開功。文明轉南闡。大集朱文公。理義如絲毛。禮法何從容。正脉伊川子。近派延平翁。千秋不長夜。至今啓愚蒙。其八金烏翥靈翼。瑞光盪天淵。九有陽德大。徧照徹溟泉。圓霛不停機。太極在其先。渴夫思白團。寒兒就黃綿。東窓睡初起。天地入蘧然。靜觀爰自得。何爲外物牽。其九沉沉萬籟息。明月乃生光。六合無私照。靜對氣軒昂。朏魄已退藏。妖蟇何敢當。飛鉦到天心。揚輝益煌煌。或恐陰雲起。晻翳留其旁。安得繫氷輪。淸光永四方。其十墨翟稱兼愛。楊朱但爲己。復有笁西敎。東漸亂人紀。左馳不復返。焉能知止止。有無論心性。絶滅殘義禮。所以昌黎子。朽骨請投水。爲述先王敎。追及前人軌。其十一宇內崑崙大。靈軸壓厚坤。西北數萬里。侗朴無人文。東支融五岳。炳靈元氣奔。伊洛接鄒魯。聖澤前後存。吾思駕風霆。一蹴到龍門。然後心自廣。詩書從可敦。其十二我抱龍門桐。正音無舛訛。古器雖猶存。古調識無多。鍾子久已沒。絃斷奈爾何。幸逢重華君。且賡南薰歌。其十三道者不可離。動靜存復省。不有爛而文。何以尙有絅。歸來息天機。㝡畏悍馬騁。聖孫述先統。爲我提裘領。德至聲臭絶。道著日星炳。惠好同志士。勉造眞實境。其十四流長知有源。條蔚寧無根。事業彌天地。大體貴操存。開物欽先軌。歝紀歎彼昏。世階復漸下。孰扶斯道原。其十五夸父欲追日。愚叟思移山。伯陽著五千。靑牛西出關。綽約姑射子。氷肌笑渥丹。自言吸沆瀣。天風腋生翰。幻化誑世人。迂怪行險難。吾儒名敎地。順物物自安。其十六夢想在三山。呂政眞大愚。後來多欲帝。馳心亦空虗。方士蔽聦明。天下神仙無。奈何世俗輩。靡然左道趨。誰能闢之廓。蓁蕪久塞塗。沉吟多感慨。坐披先聖書。其十七元聖制作備。三物作成材。譬彼園中樹。雨露得栽培。雲章煥繡衮。大帝明堂開。衰季斲棫樸。實由文敎乖。雕繪逞小技。自足占科魁。若要振頹俗。曰維元首哉。其十八金刀斷大蛇。白帝死西方。文景治理赫。桓靈炎燼凉。世民芟羣雄。唐室何堂堂。金甌屬香孩。汴都開康莊。靑丘煥人文。太師祖成湯。九疇曁八條。往迹今可詳。悠悠百代事。治亂一瞬忙。掩卷重太息。長天歸鳥翔。其十九宋帝走崖海。日舸何處尋。明季益搶攘。中華犬羊侵。百年今陸沉。遺氓思漢心。尙望雲南帥。匡復庶能任。空然蹈海志。有淚霑我襟。哀哀蜀帝魄。歲歲冬靑林。其二十我詩不足吟。我懷不足言。瓢飮不是飢。短褐亦自溫。雲山千萬重。了無人世喧。那能塵土底。奔走窮晨昏。寒松爽籟發。碧藕香露繁。對此方自適。幽興在川原。</text>
<title>北遷道中口占</title>,<text>祗惶臣罪大。感激主恩深。已任悠悠謗。徒懷耿耿心。嶺頭勞遠望。天外費長吟。征役年年事。人生白髮侵。</text>
<title>樂民樓。次杜子美岳陽樓韻。</title>,<text>巨府藏千室。層城聳翠樓。川長奔海去。野濶接天浮。旅思飛飛鴈。歸心泛泛舟。明時成遠客。涕淚萬行流。</text>
<title>投宿北靑城下。次泊岳陽城下。</title>,<text>谷深秋日黑。山路轉千層。郡郭遙吹角。溪村暗擧燈。流離忠未效。感激氣還增。回首滄溟外。穹魚解化鵬。</text>
<title>谷口驛。次白沙驛韻。</title>,<text>秋風驅匹馬。天畔上孤亭。積雪胡山白。孤雲海島靑。關河多失路。京國每看星。所喜襟懷壯。長吟賦北溟。</text>
<title>磨谷次喬口韻</title>,<text>地底郵村撲。雲間嶺路賖。縱愁登嵽嵲。猶幸望京華。木落關霜下。天寒峽日斜。聖朝輕罪籍。莫學賦懷沙。</text>
<title>行到城津。次遊子韻。</title>,<text>客行何日已。秋思轉茫然。落月孤鞭外。層溟倦馬前。朝從漁戶食。宵借野廛眠。異俗能輕客。誰知我謫仙。</text>
<title>次歸鴈韻 二首</title>,<text>去國吾行遠。先冬鴈陣歸。紛紛沙渚宿。遠遠海南飛。和角寒聲斷。隨風冷影稀。春來持信札。歸及北山薇。昨日驚關雪。何時度嶺雲。回飈悲失侶。明月好成羣。亂落秋沙白。斜飛夕照曛。聲聲皆有怨。遠客耳偏聞。</text>
<title>次月韻 二首</title>,<text>不容陰靄蔽。能保玉輪淸。度漢光初濕。衝雲態却生。危弦隨夢遠。圓魄與心明。遍照無私曲。隨人塞北營。寂寞良宵半。垂輝郡郭樓。方悲承玉玦。還喜送金鉤。對影仍成伴。開樽始典裘。何時非勝玩。絶好在中秋。</text>
<title>嶺東曉發</title>,<text>孤臣當曉起。爲是赴嚴程。莫辨長郊色。惟聞滄海聲。肩垂衣久濕。眼澁涕新橫。昔哲多窮厄。千秋感我情。</text>
<title>旄頭德南見靑海。北顧白山。</title>,<text>四嶺之東大陸開。間關匹馬逐臣來。山連積雪凝千古。海盪狂瀾隘八垓。半世窮途堪落拓。平生壯賞得徘徊。人臣着處俱君賜。神相吾文傑句裁。</text>
<title>途中</title>,<text>客裝隨泛梗。歸思繫孤舟。戍壘緣雲遠。胡江動地流。文窮何必送。詩癖故難休。倘解殷湯網。寒盟謝海鷗。</text>
<title>一月在道。猶未稅駕。</title>,<text>行行遵渤海。杳杳度關山。嶺嶠蟠三蜀。甿風別百蠻。夢長連塞外。身遠在途間。仰數秋空鴈。南飛一一還。</text>
<title>豐山舘</title>,<text>征役三千里。風霜九月寒。客亭長谷裏。關路茂林端。流景秋將半。幽愁夜未闌。啼禽還感我。猶得一枝安。</text>
<title>鰲山</title>,<text>嶺海深仍阻。鰲山極北隅。乾坤逢季世。造物付前途。誓死酬明主。輕生辦丈夫。高秋大漠外。千里看榛蕪。</text>
<title>書室</title>,<text>出塞隨秋葉。先冬見雪花。邊城嚴旅柝。鄕夢和悲笳。風捲書籤亂。寒侵燭影斜。宵分恒不寐。庭樹噪飢鵶。</text>
<title>北節度入行營</title>,<text>元戎移鎭日。萬里塞山秋。㫌節隨千隊。弓刀走六州。川原五花馬。風雪翠雲裘。威重皆君賜。能無負荷憂。將軍分一壘。控引列州遙。國計方和虜。邊威昔卽苗。移旄山雪壯。掩甲岸氷消。四海桑蓬志。男兒答聖朝。</text>
<title>次呈洪尙書 時謫在明川</title>,<text>罪大孤臣合竄流。明公何事又荒陬。先朝抗䟽惟丹悃。盛際談經已白頭。塞月空懸天畔郭。關雲重隔日邊樓。卽今聖治多寬法。休道潮陽久滯留。徂歲殘暉忽若流。黃雲白草是荒陬。時艱衮衮歸彈指。世故茫茫入掉頭。萬里風霜龍塞月。九重文物鳳城樓。可憐才子長沙客。知復長沙幾歲留。南坡</text>
<title>戀主</title>,<text>昔日朝明主。咸池瑞旭紅。講筵論戴禮。農說效豳風。世事浮雲變。危蹤落葉同。空餘窮塞夢。千里入金宮。</text>
<title>思親</title>,<text>親老諸兒病。三年別四州。未能隨處養。何得有方遊。信札期春鴈。歸魂幻海鷗。中宵萬行淚。暗暗枕邊流。</text>
<title>謫來後塞月再彀</title>,<text>玉署參儒列。楡關作戍兵。行歌秋出塞。候望夜登城。寶劒空莊匣。塵冠未濯纓。屢看邊月滿。秪益旅魂驚。</text>
<title>卽事</title>,<text>慘憺陰山夕。孤城暝色侵。烟沉閭井沒。雪掩巷門深。獨坐持黃卷。高歌擁素琴。村村秋稅急。東北各舂砧。</text>
<title>尙友</title>,<text>絶塞生寒早。頑雲吐月遲。形骸放宇宙。功業失年時。澹泊淵明賦。忠誠杜甫詩。前人留美迹。千古會心期。</text>
<title>端居有述</title>,<text>灑掃歸安宅。開除破面墻。夙期虞夏遠。幽夢泗洙長。止水心無累。滋蘭佩有香。前賢辛苦業。竹帛燿輝光。</text>
<title>昏後次子美日昏韻</title>,<text>天外雲寒地。山中日暮時。魚龍藏遠壑。鳥雀亂斜枝。歲月催人老。江河滿目悲。柔膓多少慮。無術理千絲。</text>
<title>懷荊布。次天河韻。</title>,<text>當昏猶散漫。入夜始光明。月輾孤輪濕。星涵萬箇淸。昭回天北極。低映郡西城。限隔靈辰會。人間感我生。</text>
<title>曉起次將曉韻</title>,<text>漸聽官鍾濶。晨光透四關。村姑爭出井。樵子盡登山。人事無休歇。天時自往還。長吟工部句。絶塞更烏蠻。</text>
<title>柬洪評事宗之 二首</title>,<text>當世論交地。窮途獨有君。看來人似玉。別後室留薰。亂雪胡天暗。寒雲海日曛。分明來去夢。不數二鄕分。異時三兩友。藻思子超羣。珥筆從西省。韜鈐佐北軍。訊書憐索莫。篇什播芳芬。春後鰲山約。休辭十日醺。</text>
<title>索居 二首</title>,<text>飄泊浮生困。年年嶺海間。親朋經歲別。賓鴈趁秋還。豆滿愁邊水。終南夢裡山。五雲龍鳳闕。何日得重攀。自有男兒氣。還慚婦女啼。風號虗牖動。雪壓小簷低。羸馬空鳴櫪。飢烏故啄棲。三旬門獨閉。無恠絶輪蹄。塞夜寒生壁。淸尊酒力微。緣帷輕雪入。鳴樹亂風飛。獨詠頻呼燭。愁眠懶解衣。生平歸點撿。太半與心違。</text>
<title>感春 三首</title>,<text>土▣循窮塞。流光忽仲春。風雲隨律變。禽鳥發聲新。文在難排鬼。詩成敢倚神。天心饒喜氣。猶得餉吾人。二月行將盡。今年又暮春。形骸吾欲放。品類各含新。倚伏惟聽命。行藏不卜神。時於黃卷裏。寂寞對前人。昔年宣府雪。玆歲豆江春。自誓丹心舊。誰欺白髮新。瀧津羞對吏。衡岳感通神。豈少金尊酒。終爲細酌人。</text>
<title>西州</title>,<text>西州曾作客。北土又離羣。異俗循猶乍。家書杳莫聞。胡天飄急雪。關日逗寒雲。漸覺愁城大。安能借酒軍。</text>
<title>別宗之</title>,<text>離逷愁明發。晤言惜此宵。悠悠歲月積。杳杳江山遙。嶺雪淹蓮幕。關雲送畫軺。空餘病累在。獨詠不成謠。</text>
<title>宗之醉訪僑居。仍聯枕。猶昏昏不省。無聊莫甚。</title>,<text>痛飮君方醉。愁吟我獨醒。明河掛遠峀。素月當虛扃。來日離裾解。何時淚眥熒。提衾難就寐。還羡在沉冥。</text>
<title>鰲山詠懷。呈洪尙書八十韻。</title>,<text>明原海洋隅。豆江鰲山前。謫居俱萬里。覊抱共數年。賤子請叙述。明公且矜憐。鄙歲纔弱齡。古史通巨編。方當射君策。始任冠我顚。柱峯老太史。東州舊騷仙。平生品藻亢。當日許與偏。文章推後生。事業望前賢。官銜七載散。墳籍一室專。世人爭譏笑。宦迹仍拘攣。南藩赴參佐。西幕備位員。三山蘊靈異。四郡足雲烟。尋幽萬古穴。陟危千尺巓。獜馬餘空窟。箕井廢古阡。樓舡粉黛嬌。水閣丹靑姸。芳茵秉華燭。駿駒拖玉鞭。豪擧極淸狂。酣樂久流連。還爲契濶累。坐愁時序遄。湖山借隙地。茅屋葺數椽。且將刮舊習。誓欲塞前愆。綴佩澤蘭秀。濯纓秋水鮮。浮沉笑流俗。樹立景儒先。峩豸召命累。敝袍愚志堅。今王嗣冕旒。羣彦會貂蟬。大老當鼎軸。丕責付衡權。公又拔窮閭。官卽長法筵。陸䟽披忠赤。劉經討奧玄。縹箱閱西省。夾帒註東銓。淸名顒望久。盛際恩禮宣。湔才始收錄。昌辰獲周旋。天曹忝僚屬。粉署猥官聯。知音白雪後。附驥靑雲邊。身隨六龍駕。足躡五花甎。赫世簪組仍。高門車馬闐。盛滿憂悄悄。感激涕漣漣。羽儀思鸞鳳。鷙厲慙鷹鸇。豳風重稼穡。戴禮明註箋。願補雲章衮。擬賡薰風絃。計濶難移山。力盡謾補天。衆誇氷山固。獨惡城闕儇。文成織貝錦。水弱載羽舡。未請尙方劒。先賦鵩鳥篇。去國隨泛梗。傷弓怯虛弦。耆德無偏黨。薄劣愧蔓延。世道忽變轉。天時自推遷。我固仍放逐。公胡竟迍邅。抱寃猶戴盆。揆情取望荃。顧瞻白山側。步戛滄海堧。關河失去路。京國占星躔。染塵衣帶陋。經險手足腁。虎豹埋深壑。蛟龍蟄寒淵。嚴程度藍關。僑宅近湘川。古郡荒榛蔽。窮巷積雪塡。啓戶拜於床。垂帷坐若禪。神明扶豈弟。疾病幸瘥痊。白髮風霜苦。丹忱日月懸。威命促曉裝。良晤罷夜眠。作囚抵絶塞。編戶借空廛。蝸室雜犬馬。荊籬噪烏鳶。江流寸▣回。嶺樹雙眼穿。思親白雲起。憶弟明月圓。俜仃隻影在。澒洞百慮牽。恃直本危境。無營卽閑田。至化安黔黎。美理齊璣璿。網罟許開豁。垢瑕並洗湔。早晩持形骸。終始老林泉。丐貸供甘旨。諷詠樂陶甄。幼女弄初唔。病妻還宿緣。及時勤耕耘。稽古事槧鉛。盖形須短褐。充膓足希饘。炎風籍白團。寒歲就黃綿。承家兒子長。授業詩禮傳。豈以功名薄。甘將性命全。異渥終必報。微軀豈徒捐。沉吟筭空計。獨坐抱幽悁。辱和擎珍什。情訊降嵬牋。古人旣逝矣。遺訓可信焉。死生付造化。行藏任坤乾。明鑑肯垂炤。頑石願受鐫。</text>
<title>端居懷友百韻</title>,<text>人倫叙五品。其一卽朋友。而我於平生。有友凡有九。或得於親戚。或得於故舊。端居動離騷。叙列某與某。堂叔襲庭訓。白眉肯堂構。處窮業無怠。行世迹不苟。河决龍庭策。風生諫草袖。山林存虎豹。城社懾狐狖。至尊重嗟歎。羣憾但竊詬。慷慨忠君志。氣菀衝牛斗。輩流依以重。佇待展抱負。從弟官侍讀。小字曰仁耉。仲父卒中年。有才而莫售。歸成數當汝。天道果默佑。績學學日達。內行少瑕咎。賢哉爾克家。美譽合一口。盹盹常若愚。棘棘前席奏。閑田樂婆娑。進途怯競闘。瑞鵠雲間擧。仙鳧海外走。我與汝若叔。同時在稚幼。請業家大夫。連床詩禮授。壯而仕於朝。如依手左右。門闌自知己。外交不廣取。的的南厓子。皭然遠滋垢。春蘭雜佩服。秋水新盥漱。律身嚴準繩。立名恥蔑貿。司隷持風裁。內史補闕漏。詞垣勢最高。直轡恣驅驟。投珠按楚劒。見雪吠越狗。於世寡與合。與我偏善厚。嗚呼石灘客。今也則無有。儀容念玉雪。精魄禀奎宿。䧺辭注湖江。萬類困凌蹂。男兒生兩脚。泰岳等培塿。窮巷長者車。交遊日輻輳。喟然剔前習。周旋禮樂藪。勉齋師考亭。凾丈奉眉叟。維揚古江上。蒼山對戶牖。莊修卜一丘。契濶寄數畒。君子道方遠。鬼物厲潛遘。殷雷纔貫耳。彩電掣回首。千秋伯牙琴。絃斷不可又。遙遙永嘉望。魁傑挺胤胄。讀書知大體。樹立陵替後。鼎鍾列東序。華騮貢天廐。喬木終南宅。苔階翠蔭覆。士林風流主。冠危衣且襃。童丱已識荊。投分非邂逅。昌山有窮者。超逴拔塵臼。寒氷映雲壑。古劒發硎竇。家世事弓馬。折節習俎豆。藿食憂聖代。聲問始華茂。簞瓢足飢渴。肎爲名利誘。顔丁毁親喪。神護荷精祐。滂沲灑余涕。怵惕視君手。自從患阨來。益知肝膽剖。石灘在世時。五朋同味臭。過從踈三日。以暇會文酒。尋僧竝幽躅。賞月聯傑句。推賢尙謙讓。虛己貴容受。醎酸旣相劑。長短亦相救。南厓取方正。永嘉許通透。昌山愛奇古。石灘惜淸秀。我本乏才能。自知甚固陋。材力猶見許。勉勵期不朽。緬思南坡士。▣▣方在疚。襟懷極沉靜。風韻復瀏瀏。烏帷下董廬。典籍堆文囿。大匠持䂓矩。老農力耕耨。前經及子史。貫穿無礙逗。直追西京軌。渾渾笑琢鏤。逶迤宋元家。凌輕羞爲副。少屈枳棘棲。曾補雲章繡。末路苦噂𠴲。世事多紛糺。同心利斷金。泄語豈嫌柳。共有悼亡恨。癯仙難再覯。軒軒對霄鶴。浸浸被醇酎。宿儒坐天祿。攷校窮昏晝。舛訛定箋註。魚魯別隷籕。羣言會於一。百川始東湊。斯文功非小。大業恨未究。吾儕失蓍龜。蒙疑向誰叩。其九曰女士。得之於配耦。貞操引朱絲。雅志銜明琇。辛勤辦衣裳。齊戒承灌侑。三世四公卿。大家禮法守。布裙去外餙。金釵戒重購。昔我竄西塞。三載阻恩宥。君携衆稚來。百舍忍千踣。已與同榮辱。且將共貧富。事親見精誠。敎子須成就。玆用列丈夫。未敢視女婦。固知人刺我。愚癡重昏媾。翻思我身世。骯髒放宇宙。窮途久罹困。盛際獨違姤。猶能仗諸君。庶幾免顚仆。生歲有早晩。賦命殊夭壽。義合均懽愛。世變覺耐久。珷玞渾美珍。芬苾接鮑醜。滋筆綴巨篇。他日贊酬酭。</text>
<title>叙懷奉吏部堂叔。屬侍讀從君。</title>,<text>昔在童稚日。惟我三叔姪。齔毁差數歲。同時頭角出。江湖曾比隣。城郭且同室。家君置之側。左右提仍挈。敎之以義方。勖之以世烈。古史及前經。指畫兼口訣。絃誦家成塾。功令課勤忽。有似園中樹。栽植枝柯茁。亦似井有源。䟽泄液不渴。叔氏天賦厚。允矣人中傑。少也已奇偉。長而愈頏頡。丈夫不自賴。窮巷蟄圭穴。四壁甔石空。七尺布衣裂。飢寒世所耻。安之益奮發。虬邊尺水小。鵬外長空濶。從君性仁明。兼之美風骨。大布去繢綵。良玉少瑕觖。墳典繼先業。不爲家累奪。盖古有所云。有蘊終必達。宗黨稱二珍。早晩巨我閥。二人愚者我。自知極湔劣。聖訓犯不幸。巍第早唐突。未能學於古。入官多顚蹶。所以七罷官。淸時樂閒逸。高才久蹇連。楚寶例三刖。從祖大抱負。亦不盡施設。仲父命也窮。不名竟夭札。襲訓集二胤。受報若合節。聖后御宸極。大歲在於乙。旣試龍庭策。方謌鹿鳴闋。我時隨家君。朝服復象笏。緩步出靑瑣。拜手賀丹闕。繞日祥雲飛。傳臚紫霄徹。姪名居第三。叔名居第一。爭言積慶應。賞歎嘖其舌。門闌倍輝光。聲聞漸藹蔚。竗簡推俊彦。接武布邇列。我本祿仕計。環顧乏儒術。粗能事詩書。虛名眞忝竊。儒班作冠首。寵奬承華綍。由是許身亢。立名貴介潔。忍爲女子容。隨俗效媚悅。赫赫光世績。遌虞期二八。導澤被羣生。成樂致靈物。是臣職分內。然後臣道畢。海山千里碧。雲鴻去一瞥。那無象外興。日夕思超越。只緣感際會。軒冕自牽掣。鴟鶚嚇鼠急。射工須影密。從君爲之憂。亟欲易其轍。叔氏固忼慨。於心不屑屑。狂波捲大陸。顚倒崗巒折。滔滔擧一世。誰作砥柱屹。居然三歲間。次第關湖黜。蘆嶺直叢叢。浿水流活活。催喚暝渡舡。怯轉危石軏。間關走異鄕。久忍風塵別。俄聞自京報。從君辭禁闥。縣印大枯碁。仙令學種朮。冉冉時序徂。杳杳魚鴻滅。唯分三處光。一天懸明月。國恩寬罪籍。明年返徐伐。重會北麓宅。剔燈雙眼刮。再欵南厓扉。笑迓走塵襪。尙少座中人。音容隔嵽嵲。聖神參天造。大運已回斡。投閒分所當。小臣議論絶。非有冐新諐。孰知仍舊罰。惝怳靑門左。別淚灑寒日。間道透重嶠。來攀淸淮轄。離憂久嬰懷。飮食猶含噦。平生寸膓裏。久貯數斗血。耿耿忠孝願。此心固如結。儒冠本誤身。閔悔何能撥。旣而聊自慰。抑首稽經帙。坦坦行平地。幽人虎不咥。二儀方相隔。君子合囊括。是以聖與賢。迕而能自拔。况我以中材。竛𥩵涉季末。駟馬難追及。桑楡戒蹉跌。瓊婆喩盈虗。瀧吏譏滿溢。刺史悟平素。內▣破幽欝。天生我三人。有意故亂拂。惟當順以受。靜竢老眼察。我志自可遂。天命何能必。謂我無所稽。願就丹靑質。持之寄相勉。毋徒歎乾沒。</text>
<title>次子美前出塞 九首</title>,<text>生男旣長大。遠戍走長河。可憐閨裏婦。離別泣秋羅。戰死固難免。生還者亦多。君恩要當報。臨陣莫倒戈。其二搜丁急星火。編戶敢蔽欺。非無骨肉戀。勳業當及時。弓櫜揷白羽。馬首餙朱絲。川原散部曲。月照大將旗。其三選日師徒發。居者來摻手。且慰行子意。防戍豈必久。盛代威方暢。醜虜復何有。功名在此行。靑史垂不朽。其四怯夫戀其妻。勇士輕其身。寧與勁敵死。肯受文吏嗔。家鄕漸能忘。塞俗循相親。且問朱門客。亦能知酸辛。其五寒月滿關山。肅肅宵行軍。軍情倍思家。昨日秋聲聞。部伍縱有分。鄕人自成羣。臨老莫怨嗟。在邊方樹勳。其六聖武舞干戚。虜技莫誇長。綏遠重報禮。欵關保名王。天心均有愛。宜各守封疆。伐叛始用兵。何暇顧殺傷。其七漠漠風起沙。蒼蒼雪滿山。故鄕日以遠。生死赴此間。關鴻已南飛。幾時向北還。縱欲寄書去。已矣莫能攀。其八夜聞山後閙。應是胡塵昏。遲明秣千騎。誓欲乘其奔。犍兒盡朔方。猛將復花門。單于亦遁逃。小醜安足論。其九飮至來太廟。凱歌獻膚功。俾無梗王化。萬國方會同。聖主重用兵。長策在和戎。戰士賜錦衣。豈憂長貧窮。</text>
<title>次子美後出塞 五首</title>,<text>丈夫志四方。豈必要封侯。生能報恩渥。乃可返故丘。邊警方未已。歲月仍淹留。來時盡朱顔。去日應白頭。天星轉三紀。時運亦有周。擬將東海水。灑雪宗社羞。轅門夜夜望。白月懸如鉤。其二萬里楡關客。家在咸陽橋。邊庭八月雪。極目盡蒿蕭。但願生入關。至老未見招。關海極修阻。音塵仍閴寥。浮寄資已匱。土俗能相驕。何憂死窮漠。盛代逢神姚。其三漢將封狼居。千載樹奇勳。如今王土窄。唾手望燕雲。文吏執刀筆。但能▣▣軍。金戈和鄕夢。四裔邊聲聞。關鴻驚失侶。代馬知號羣。猶有王龍劒。終也報吾君。其四淸時廟筭勝。已紓北顧虞。連帥事酣飮。佳人鳴瑟竽。耕桑迹淮汴。㫌旆偃荊吳。是乃君王賜。且莫誇健軀。漁陽近陰山。未足恃䧺都。嘶風千里駿。豈合擲路衢。其五輕騎躡虎穴。大將守鴈門。前人爛輝光。竹帛功可論。不笞中行背。未爲酬國恩。風翻瀚海波。月沉天山昏。戰骨委黃沙。孤魄返鄕村。絶恩復忍別。誰復念兒孫。</text>
<title>六鎭多虎患。旣寓鰲山。命僕隷編楊作藩。次子美課伐木韻。</title>,<text>孤臣縶窮塞。萬里携孱僕。新僑古城側。前對陰山谷。谽谺磵壑邃。葱欝蔽林木。虎豹處處見。公然下平麓。村牖白晝閉。里井人絶足。㓒夜據嵒吼。兩眼懸燈燭。官家廩射手。器械費簇竹。昨聞雲頭里。道中噉人肉。其婦抱其兒。三日臨江哭。而余生理踈。藩拔露蝸殼。辛勤語僮隷。何以備害毒。駕犢載遠楊。列樹效夔俗。繚室旣緻密。庶足衛撞觸。家人自安睡。昏後忘犬畜。太守分主憂。政務先寡獨。頃者死者婦。秋稅許勿促。吾居幸安帖。籬下種以菊。霜前菊有花。且傾酒一斛。</text>
<title>北關輿地四十韻</title>,<text>北鎭元開六。南關更割三。自富寧至慶興爲六鎭。又加鏡，明，吉三州爲九官。以磨天嶺爲南北關限。 長師䧺節度。闢府借威嚴。置兵馬節度開府 柔遠宸憂軫。籌邊邇列參。朝家恒存北顧之憂。選帥必愼。又以文士爲評事。多從天官郞玉堂官出。 觀容陳坐榻。號令馳郵驂。北節度獨設坐榻。禮絶他帥。有所發號。通以驛騎。稱之曰騎馬。 歲比周科取。秋防漢戍添。每科新榜武士。必令添防北戍。 點戎當春發。移壘貫冬淹。春秋。節度廵視各州兵器。合氷後移鎭行營。以備非常。解凍後還營。 堡將依江磧。烽軍結草庵。各鎭皆在江邊 中堅元壯鏡。都會可方咸。兵營在鏡城。其城䧺壯。可方咸興觀察營。右言設官防戍之要。 回顧山形疊。遵行海埶涵。北關北距白山。南抵滄溟。 鬼門坑窞底。天嶺海洋南。海洋吉州別號。鬼門地勢中凹如坎。磨天嶺在吉州之前。 靺鞨曾疆域。金元又覬覘。北地曾爲靺鞨之域。及爲我邦有。金元又覬覘。右言形勝疆域之別。 舂陵奇瑞在。沛縣異恩覃。穆祖甞居慶興。翼祖爲東北面兵馬萬戶。 舞羽虞誠格。錫圭夏敎霑。前者野人襲服王化。犒饗有例。 先春遐迹至。永嘯衆勳戡。尹瓘立碑先春嶺。金宗瑞開永嘯堂。以宴饗軍僚。 大饗張高幕。羣僚侍禿鈐。宏䂓良筭舊。名相巨卿僉。開拓設置。皆名公之所畫。此言基迹之始。 玆地形便具。其風古朴兼。偸生淮土足。少慮代民憨。史記曰江淮之南。呰窳偸生。代俗鵰捍小慮。北地無積聚無餓殍。且不事詐僞巧餙。 佹制看疑羯。方言聽若喑。皮衣同卉服。村釀盡胡黏。居人皆着狗皮衣。以胡黍釀酒。酒甚甘烈。 穀種惟宜粟。桑鄕亦罕蠶。耕種不宜禾稼。人家多植桑木。亦不事蠶織。 女工誇密布。商販湊輕縑。細布爲土産上品。商人以紬綿雜貨相市。 駕犢燒山腹。笱魚截水簾。山居多業火田。遠海之處魚鮓貴。以白楊作笱取川魚。魚𥔭賤不可食。 欵關通革幣。開市榷犁塩。淸人歲以皮革靑黑布來市。朝家許以鐵犁塩牛等物相易。 風兆先陰晦。雨期失暑炎。天色先晦冥。已知來朝之有風。若有雨徵。必凄寒。異南方蒸欝而有雨。 日光窺隙竇。草色掩低簷。爲放烟氣。屋上置穴。草沒簷泥。不辨窓牖。 連巷遮編柳。築泥代盖苫。不築土墻。皆以楊枝編籬。以分井落。樺皮盖屋。築土其上。經數十年不朽。 舞裳多赤茜。筵豆闕黃柑。章甫知修餙。兜鍪喜飮酣。畜莊牛犬息。佃獵雉獐饜。喜畜牛犬。多者牛數十犬二十餘。男子壯。皆事馳馬蒐獵。 各自勤耕鑿。何能願暖甘。右言風氣氓俗之異。 綴鷹雲裏望。跟虎雪中探。設架捕鷹。以應官索。見雪跟虎蹤。不避坑谷。 賦髢官呼婦。徵雕吏走閻。髢䯻餙。自官賦於村女或官妓。又聚雕羽。以應軍門之須。 役傭頭至白。流戶堗無黔。一得傭保。終身役。使流戶喜移徙。 宛市來名馬。淄都發戶男。淸差時。多市胡馬。巨府城中人戶甚多。如臨淄之多男子。 愚民知苦樂。久守別廉貪。民心雖愚。亦知苦樂。史記曰廉吏久更富。國有金甌重。醫無藥石砭。覊遊良已久。甿俗盖相諳。訊訪勞唇吻。搜羅費筆尖。歌詩識治體。太史採街談。</text>
<title>次杜子美諸將 五首</title>,<text>愁州城壘接鰲山。都護將軍守漢關。塵暗千年荒磧外。雪深三丈大江間。異時漠北王威暢。今日荊南簿領閑。時事艱難堪涕淚。誰將樽酒醉花顔。五嶺之東拓六城。金公疇昔鎭麾㫌。官䧺節度同南閫。地重關防異北京。巨府樓臺滄海湧。寒天鼓角雪霜淸。衣冠暇日追遊處。須答君恩已太平。狼峀晴烟息塞烽。關門魚鑰鎖重重。新營豆滿江邊在。舊界先春𡽹下封。北市氊裘多劫貨。南州塩鐵困常供。湟中積蓄便宜計。經費終能减太農。日夜風號萬木標。關山積雪幾時銷。楚臣懷石堪怊悵。漢客乘槎久閴寥。賤悃自憐同犬馬。昌辰還阻集蟬貂。書生世亂宜乘障。傳語吾儕報聖朝。關鴻一去朔風來。誰慰淸湘客思哀。地盡三邊當路塞。人登千里望鄕臺。生涯寂寂親星劒。歲景駸駸斷酒盃。縱有他時宣室問。慚無邃學達三才。</text>
<title>至日述感</title>,<text>客土殘年病在床。空餘涕淚下千行。幾懷經卷思前席。時拂宮衫减舊香。愁裏歌吟悲楚調。夢中雲日近虞裳。孤臣覊抱難消遣。却怕靑臺報景長。</text>
<title>次宗之寄子馨韻。兼屬皆玉。</title>,<text>金蘭交契百年中。宇宙心期數子同。換扇君逢瓊海媼。息機吾負漢陰翁。瀦洳下縣新僑屋。夐絶西陬異土風。四處猶分明月色。每於良夜思無窮。</text>
<title>春日感懷</title>,<text>元春行令季冬窮。天畔孤村掩蓽蓬。擲却菱花羞髮白。携來栢葉借顔紅。流光已謝飛騰歲。舊業猶思補綴功。大道朝聞安夕化。丹靑曾覩聖言中。</text>
<title>二疊</title>,<text>客裏逢春興不窮。淸晨搔首撥枯蓬。好看關柳能垂綠。倍憶鄕梅已綻紅。后德自同回斡力。國恩宜法布施功。孤臣豈敢私身計。願囿羣生積氣中。</text>
<title>感春</title>,<text>淪落天涯再見春。明時幾載作囚臣。中州文物蕭條世。南國山河感慨辰。龍窟層氷千尺斷。鳥棲寒樹數聲新。愁邊長物唯詩句。每得新章擬古人。</text>
<title>謝宗之來訪</title>,<text>從今閭井動光輝。皁盖飄颻馹馬飛。坐襯深房燒燭盡。語闌淸夜點星稀。春光已至身楡塞。海路雖長夢瑣闈。晩境心期吾輩在。故山猶可遂初衣。</text>
<title>春暮</title>,<text>愁中日月似跳丸。正月風光已向闌。柳岸一株開凍植。江氷百尺破驚湍。陽和庶物爭相感。淪落餘生亦自懽。窮阨著書非我事。秪求棲息一枝安。</text>
<title>聞宗之止洛行。喜而有述。</title>,<text>牢愁日日閉門深。使者停行喜報臨。渤海春波添舊酌。關山雲月動新吟。已愁顔面違千里。休惜音書抵萬金。滿眼朋知奔逬盡。賴逢吾子道中心。</text>
<title>自嘲</title>,<text>去國離家一病夫。鰲江劒峀捴邊隅。行穿大𡽹平秦棧。俯瞰層溟隘太湖。賈子凄凉成鵩賦。莊生迂誕設鵬圖。文章有道非人力。枉費精神笑我愚。</text>
<title>自悲</title>,<text>北塞之垣西海濆。淸時淪落負吾君。深悲楚澤招魂賦。虗擬潮陽送鬼文。萬里身隨天畔月。三年目斷嶺頭雲。春來蘭蕙憑誰贈。獨掇吟囊涕淚沄。</text>
<title>次宗之</title>,<text>北府元戎幕裡豪。金華西省舊靑袍。雲程六月淹長翮。塵塞千秋覩彩毛。極地無邊滄海大。與天相接雪山高。䧺篇和我龍門述。莫道孤臣但詠騷。</text>
<title>憶禁中三首。次宗之。</title>,<text>銀臺西畔玉曹連。宣召儒臣內竪傳。盛代遭逢姚姒際。講筵論說漢唐前。恒依日月明章衮。偏惹麒麟寶篆烟。一曲徵招賡法譜。淸平不用數靑蓮。右法筵侍講淸夜無喧掩五城。侍臣通籍樂時平。當軒星宿迷環佩。覆闕雲河學水聲。肎憚靑綾携被直。還慙綺陌辟人行。明朝封事君前奏。不敢沉冥醉兕觥。右銀臺鎖直暇日綸封降玉宸。當時試藝藝垣臣。發揮聖傳題辭切。固結民情注意新。異獸坐皮鑾署雪。眞龍絡月帝城春。終非稽古通儒力。猥作梁園末至人。臣再魁應製之作。而衆心成城賦，蘊櫝待價說。皆御題也。特蒙廐馬貂皮之賜。右應製</text>
<title>右三首次洪學士宗之禁中詩韻者也。宗之以內翰侍今上二年。用薦出佐北關幕。韜鈐多暇。追憶省直舊事。賦歌詩以寓戀君之思。要余和之。此杜甫和北省故人而發感者也。余安得無心。復疊一章以叙懷焉。</title>,<text>此是當年供奉曲。靑油從事播楡關。輸成篇什終悲語。換着衣裳亦苦顔。浴海扶桑瞻黼座。飛空鵷𪆽想朝班。愁將寒日孤城淚。獨對成都杜甫山。</text>
<title>次宗之途中韻 二首</title>,<text>覊臣懷抱最悲哉。門掩荒榛獨不開。古磧三竿寒日落。秋濤萬里急江來。愁邊獨負重陽節。夢裡同登元帥臺。去去使華歌舞地。亦思前夕故人盃。右黃柘坡雙嵒屹立古無名。後世名之錫弟兄。坐勢差肩如有序。蟠根通脉豈無情。千秋相守憐頑物。兩地分飛感我生。竟夕沉吟不忍去。石泉和淚更悲鳴。右兄弟巖</text>
<title>春雨</title>,<text>三月知時雨。端居感我生。已添平野色。還雜遠江聲。細究天心大。潛推物理明。朝來携短策。隨意上層城。</text>
<title>贈尹生敏達</title>,<text>邊封異習氣。大抵尙戎馬。嗚呼尹氏子。於汝見儒雅。從我學古文。要我酌林舍。春至山花發。雪盡▦川瀉。覊懷豁永夕。今日始閒暇。</text>
<title>伏次家君韻</title>,<text>關河儵夐隔邦圻。遊子逢春但涕洟。靑草池邊愁寂寞。白雲山下望依俙。苦思連被難成夢。空憶趨庭未學詩。久忍三州離別事。獨來天末閉荒扉。</text>
<title>次北靑通判金景時韻</title>,<text>忽忽秊光迅。遙遙嶺路遲。吾方投絶塞。君亦左淸時。情見三廵札。調高五字詩。恩深臣罪大。宥赦敢前期。已慣氓風異。兼嗟節物遲。千家皆土窟。二月不花時。恥作楊雄賦。空耽杜甫詩。故人勤問訊。歲晏托襟期。</text>
<title>伏次家君韻</title>,<text>覊人苦狀托誰傳。日夕懷情但慘然。親歲桑楡違定省。主恩山岳止流遷。形容已變來湘澤。魂夢難招走洛川。只坐平生忠孝薄。閉門無語數殃諐。</text>
<title>述感 三月晦日。夢入故國。上命臣引見。軫問飢寒。仍賜宮衮一襲。覺來布衮生冷。感賦。</title>,<text>我生五六歲。廼能學古文。弱冠射君策。入官備郞員。猶畏古人戒。宦途怯競奔。十載七罷官。伏讀窮典墳。本無益於朝。虛名空播聞。秊大學未優。盛際菀風雲。顧慚菅蒯賤。得雨亦滋蕃。靑蒲與玉署。法列侍至尊。君德貴敬勤。民天重耕耘。敢效丹扆箴。獻以野人芹。嘉納下褒奬。光動侍臣羣。神駒渥洼種。異皮五花紋。豐貂曁珍藤。疊錫非例頒。臨筵授宸翰。聖訓許討論。及有狗馬疾。軫之天語溫。維時汗沾背。怳惚難具言。玉音尙在耳。着胸安可諼。只緣臣罪大。畢竟歸負君。淸川出西塞。白山遮北垣。流遷今四載。困阨同鉗髡。愁雲大漠黃。東望海天昏。關山縱萬里。尙有歸去魂。中南宛在前。漢水流國門。此是舊京國。稽首朝天閽。威顔近咫尺。庶幾陳哀寃。進余憐余寒。賜被香氤氳。高江憾客夢。竦動身獨存。命數有倚伏。豈以私慽忻。所痛天宇高。白日限覆盆。人臣有職分。畏罪與知恩。吾將誓之死。俯仰質乾坤。</text>
<title>次坡翁和陶徵士詩九日歎無酒七首韻 幷序</title>,<text>余自西北謫。生業益蕭然。朝夕糊口。亦不能自資。又何能辦酒盃爲娛快也。然性不喜酒。吾不以兩君子所歎者爲憂。而其貧困無賴則同也。爲次其韻。北地惡於西。我生轉何依。狂塵自作祲。殺氣恒掩暉。雪積千山暗。風吼萬屋飛。無田可耕食。無伴可同歸。自念罪負大。伏首甘貧飢。時詠曠士詩。庶用寬吾悲。其二僑居古城下。容膝有小軒。課童闢籬隙。種瓜自成園。可添流戶籍。耕鑿雜人烟。亦於食力暇。古書得窮硏。只欲抒余志。何能期立言。書中喜得師。歷歷拜聖賢。其三貧者士之常。何恠室空婁。有詩可獨詠。無酒可相酬。窮居値凶歲。浪恨計未周。恐以下民事。重貽明主憂。顔淵依大聖。十哲與作儔。簞食繼朝夕。如此復何求。其四結髮事詩書。已耻子張干。盛際收微能。赫世叨美官。天廐錫逸足。御厨分法餐。人道昧撝謙。我生固飢寒。萬里違鯉庭。五載別龍顔。空垂滿襟淚。春日閉荊關。其五飄轉西復北。泛梗與飛蓬。外物不關我。窮達付化工。知止愧漢䟽。守潔悲楚龔。吾觀大圈內。生死一瞬同。無以窮爲塞。無以達爲通。前聖設素位。吾亦願相從。其六我愛陶徵士。托志無絃琴。當時衆笑之。誰識藏希音。今我六載困。與人斷追尋。願以夫子詩。歌之侑我酙。長公罹世患。亦能知所欽。爲吟瓊海作。千秋見同心。其七晉室陶徵士。宋代蘇杭州。論其所遭遇。貧困與余儔。詩篇各見志。千載余涕流。並垂身後名。生世卽離憂。天理明報施。有如相唱酬。是以古君子。一一責靈脩。</text>
<title>次東州老韻 二首</title>,<text>舊罪仍新罰。西流又北游。衣冠違法列。名姓繫邊州。地盡金人界。天寒白帝秋。空餘望鄕眼。日日上層樓。聖主威邊服。金公築六城。鰲山作主鎭。鍾府拱行營。報國丁寧願。憂時感慨情。終生非猛士。猶自請長纓。</text>
<title>壬戌元朝</title>,<text>元朝起坐思茫然。北謫西遷抵五年。隨處生涯營白地。等閑身命付蒼天。空將書籍傳諸子。獨愧文章比昔賢。拓破東窓仍暫笑。一盃之後弄朱絃。</text>
<title>立春</title>,<text>孤城荒舍閉門深。時序駸駸感我心。出塞山川皆殺氣。立春風日尙凝陰。雪中郊艾呼兒採。燈畔村醪對婦斟。從古賢豪多蹇厄。浮名亦自不埋沉。</text>
<title>春日述情</title>,<text>正月風光已向闌。關山氷雪退餘寒。殊方飮啄殘生恨。佳節喧歌萬姓懽。千里悲號憐北馬。三年覊蟄困南冠。忘憂豈是盃中物。強欲寬心亦未寬。</text>
<title>次家仲懷鰲山韻</title>,<text>我本昧揭厲。固合罹世網。國恩大如天。罰之止流放。盖言今之世。角立相排攘。我亦今之人。安能免標榜。危途乏援引。盛際蒙虗奬。只欲效職分。安敢誇忠讜。餘波射我季。齒酸勿說往。舊罪仍新罰。投北伴魍魎。外而盡節。內而闕就養。平生耿耿願。怵惕悲俯仰。每當百憂集。心神頓惚怳。雖有食而言。此實出於強。人也非木石。或恐因扎枉。君詩喩大體。令吾心內廣。豈以得與喪。從俗事懊怏。所祝天鑑高。燭察理無爽。縱有臣罪重。王法貴滌蕩。生前返舊鄕。庶慰庭闈想。空懷未易果。盤欝誰能盪。撥愁和爾篇。力弱意先慌。</text>
<title>借耕城南官田。時春旱甚。憂悶倍於凡氓。至三月二十四日始得雨。雖不浹洽。麥芽少蘇。從此庶望有秋。志喜。</title>,<text>孤臣旣北黜。又復携妻子。計口中人戶。何能營白地。當春不善謀。及秋安所恃。餘田乞於官。遜辭忘慙愧。太守惠而賢。發政先撫字。郭外二畒田。許我自經理。幹家二蒼頭。得疾年年死。隣居借游手。飯腹作胥靡。居窮久習懶。有田還多事。編戶糶公麥。從人葺田器。三晨駕烏犍。躬往勤耕蒔。或恐衆草蘩。夏畦勞我薙。納糴苟有羡。何敢望委積。顧余生京國。少壯登顯仕。橫經躡王階。豈甞識村里。老農笑我癡。未能辨耒耟。邇來閟甘澤。土膏乾不漬。新芽未坼土。赤魃日以熾。來牟接新穀。下民日以企。况我浮寄久。勢屈資已匱。十口繫二畒。失此更何竢。朝曛走壠上。仰天空歎喟。皇穹愛於民。同仁卽一視。朝看峽雲集。風打長江起。中夜一鋤雨。豈以萬金比。其瘨者始蘇。終也望其穗。非徒旅人私。允爲北土利。大惠歸吾君。聖化參玄軌。自此適備無。有年可書史。飮啄隨樂土。謳歌且得意。餘外不願寸。聊以志吾喜。</text>
<title>春日書懷</title>,<text>邊關春氣帶陰䨪。宿雪猶留古郭隈。臣罪固宜乘漢障。主恩虗負築燕臺。殊方節候聞禽語。故國音書待鴈來。感物題詩凡幾首。可憐人事此中催。</text>
<title>業農口占</title>,<text>遠客僑居困乏資。強從氓俗競天時。園中葵藿䟽新畒。郭外來牟理舊菑。塞國雲陰成雨晩。胡山氛祲發陽遲。年來飮啄甘隨分。窮處生涯豈盡宜。</text>
<title>丘園春事</title>,<text>編楊斬木補籬藩。爲遏鷄猪入我門。已掇野芹籬底朶。更移村菊雨餘根。平朝荷鍤廵空砌。長日披書閉靜軒。心境不隨身命塞。此生隨處享君恩。</text>
<title>惜春述懷</title>,<text>光陰如水逝愁中。東帝繁華過眼空。汀草參差迎急雨。村花撩亂逐回風。誰知拙性甘夷白。方悔浮生沒軟紅。獨有幽禽偏感我。飛來飛去在林叢。</text>
<title>茅屋</title>,<text>茅屋三間背郭成。閉門春日自陰晴。階邊細草看新態。床上陳編寄古情。已覺盈虗存化柄。寧將厚薄怨吾生。少陵爽語還悲意。強擬千秋萬歲名。</text>
<title>上鰲山城有感六韻</title>,<text>豆水封疆舊。鰲山闢府新。關河消白雪。宇宙漏靑春。東土耕蠶業。中州戰伐塵。流離成遠客。感慨憶前人。三戶空謠楚。諸侯竟帝秦。長風洒危涕。時事入傷神。</text>
<title>夏日寫懷</title>,<text>窮來疾病日相侵。耿耿徒存未死心。萬里音塵淸渭北。三年涕淚白山陰。烟中柳色臨關暗。雨後苔紋沒巷深。一日覊懷凡九逝。凌幽陟險到家林。</text>
<title>夏日寫懷。次王弇州韻。</title>,<text>已覩三春盡。還無一客過。開窓黃鳥至。移榻綠陰多。味道潛心讀。排憂抱膝歌。前人窮亦樂。有命奈天何。</text>
<title>書懷四疊。次東州老韻。</title>,<text>凡人志願不須諧。猶幸吾生際泰階。已具簞瓢充口腹。更從天地放形骸。千秋靑史羣英會。萬國荒原衆骨埋。好是芳尊良夜月。豈將毫寸芥中懷。拙性平生短謔諧。未妨蹤迹限門階。揮戈事業紛捐命。隱几工夫靜束骸。海嶠琴心能自化。豐城劒氣豈終埋。陶然一室無它事。長日沉吟漫寫懷。名塲讙笑雜誹諧。世道陵夷若下階。屈子性褊宜脫蛻。劉伶志達亦憂骸。生留黃卷千編讀。死借靑山寸地埋。身計分明能自定。從今物我便忘懷。下里希聲古未諧。寧將寸木上宸階。猶存謗毁銷餘骨。敢惜貧寒凍後骸。心事靑天同炳爀。身名黃壤共沉埋。詩成字字稱情語。不用𧥢辭蔽我懷。</text>
<title>次杜工部寫懷 二首</title>,<text>素位皆安宅。久居仍善俗。已自安飮啄。何敢嫌局束。菜糲一盤盂。在余良亦足。東家飮客笑。北隣葬死哭。人生遆悲懽。不定風中燭。北叟喩倚伏。漆園齊榮辱。寧耻子由袍。可受亞聖粟。柴荊掩孤齋。春草生空谷。無心節候促。四野成蕪綠。今年庶豐熟。聖化流煢獨。佇聞擊壤謳。誰唱採芝曲。我亦歌樂土。畢命於耕牧。古書滿我架。古琴橫我膝。讀罷彈一曲。閉門不願出。我生本寡合。於人恥求匹。居窮貴守約。漑根方食實。身名永埋沒。自古君子疾。工部戒燈蛾。步兵譏褌蝨。分限固有定。志欲何須畢。陋巷一簞食。封君千畒漆。若論貧與富。豈不辱我筆。宇宙容吾孱。何憂禁網密。可憐楚工璧。可笑齊門瑟。唯將食舊德。此外無善術。</text>
<title>移配甲山</title>,<text>北塞三霜久竄流。南關千里復覊囚。欲將詩禮傳荒越。只爲衣冠在我周。庚夏䨪霖仍陸海。甲山氓壤亦王州。至今惆悵胡園別。前輩風流作恥羞。</text>
<title>留別鰲山全尹二學者</title>,<text>平生忠孝志。庶欲質蒼旻。苟非斯二道。何敢告諸人。六月流金熱。千山暗雨辰。人生有逢別。不沾丈夫巾。</text>
<title>途中有感</title>,<text>亂水經千曲。危山度百層。流離忠未効。感激氣還增。</text>
<title>夷山守。卽我姨從。出迎虛川。金夢良時爲甲山守。</title>,<text>跨山越峽見官程。却喜遨頭皁盖迎。半世悲懽仍下淚。十年離合更含情。干城大器賢哉弟。天地迂儒老矣兄。莫道分符異佩玦。天涯俱是望神京。</text>
<title>新寓城北山下。感懷次陳后山絶句四首。</title>,<text>君子眉端肎掛愁。不關身命自謀仇。碧天明月無他意。茆屋三更爲我留。自有滄溟之外身。空懷秦漢以前人。讀書萬卷方稱富。繼食一簞未謂貧。搜書檢藥無餘事。却恐傍人忌我閒。酩酊暫憑顔色好。苦吟仍覺鬂毛斑。隨俗初非與世絶。離羣何望有朋來。悄然山舍門長掩。唯有秋花滿意開。</text>
<title>畏人閉戶。有數三生欵門請業。謝不見。口占。</title>,<text>持吾形殼趁嚴程。幾日宵行又曉征。雪色界天懸𡽹路。江流束峽繞關城。僑居村屋荊門閉。丐取官牟水杵鳴。更有諸生携卷至。此身惶恐尙虛名。</text>
<title>夷山述懷。呈洪老。</title>,<text>萬里夷州地盡隅。白山東北又邊胡。長時對面書床在。隨處關心藥俱。賢聖救民無煖席。猖狂傲世有窮途。吾儕幸値淸明際。不恨飄零在路衢。</text>
<title>使君爲我夜酌</title>,<text>八月千山雪。虛江萬里秋。風謠非我土。笳角更邊愁。楚客歌吟激。唐賢涕泗流。宵分看北極。爭拱衆星稠。</text>
<title>夜吟</title>,<text>雨氣留雲端。秋聲在木末。覊人夜夜心。十分驚關月。</text>
<title>奉次洪老見寄韻</title>,<text>昔從儒老拜明庭。忝列詞臣進古經。三省玉珂迷雪白。九門魚鑰囓銅靑。宦途蹤跡風吹葉。關塞行裝水泛萍。榮辱向來都作幻。皇穹有命是堪聽。曾隨簪佩入彤庭。密▣威顔講聖經。老醜每慙追俊逸。心肝自擬炳丹靑。蒼茫一覺雲間夢。漂落長爲水上萍。寂寂邊城寒日沒。淸笳哀怨不堪聽。南坡</text>
<title>次三江謫韻 李承旨勉汝。時謫三水。</title>,<text>儒冠半世誤吾生。不待淸秋悔已萌。喜得隋珠明暗夜。慚非郢雪奏希聲。雷霆急高江轉。風雨空庭老樹鳴。等是覊情思會面。爭如擁隔水山程。</text>
<title>噫</title>,<text>豈敢存三樂。還慚著五悲。神游思沆瀣。心想寄參差。靜境川流急。幽居月照遲。誰憐東墅客。萬事付餘噫。</text>
<title>自嘲</title>,<text>飄泊生涯未自聊。空將晩計羡漁樵。龍吟初蟄江心冷。鳥啄還棲木末搖。東土衣冠方樂國。中原戰伐久狂飈。蹉跎志業唐虞遠。一任身名漫寂寥。</text>
<title>使君▣余于冠北樓 四首</title>,<text>杜甫今逢李劒州。殊方淪落得寬憂。洛中故舊千金字。隴右褊裨萬戶侯。水冷魚龍還欲蟄。天寒鴻鴈未曾留。酒闌回首長平北。在城東鎭山 感慨樊山覇氣秋。虗川江北聳層城。月照城樓畫角鳴。長策方須新節制。隆恩孤負舊延英。柴門地僻猶呼酒。瀚海波淸足洗兵。厚峙高高千萬丈。回頭那得望西京。夷山地勢漢平陽。南控鎬豐北接羗。邊徼安民還魏尙。朝家論將少馮唐。營中壯士淸霜劒。樓上佳人翠錦裳。莫向凉宵歌出塞。覊情感激怯深觴。危樓直上斗牛齊。拂袖歸雲反欲低。終宰層軒今復敞。滕王高閣孰能題。行人暮渡無舟楫。戍士秋城有鼓鼙。不爲將軍禮數地。肎將衰懶醉如泥。</text>
<title>端居値歲暮。感而有述。</title>,<text>僻在遼燕左。遙思岱岳陰。城非連萬里。山似覩雙尖。今日乾坤塞。當時雨露深。前人朝暮遇。獨愧晉陶潛。</text>
<title>寄靑海通判鄭大叔 來祥</title>,<text>殊方忽見一封書。宇宙親朋問索居。客子長沙吟鵩後。使君單父鼓琴初。已蒙軟飯雲安米。兼荷珍羞丙穴魚。縱有山川身外隔。莫敎顔面夢中踈。萬事悠悠付浪吟。深盃安得與君斟。思人海國風波亂。滯客關山雨雪深。但許靈犀通一點。不愁珍札抵千金。年來落落朋儕散。何處新知暢我襟。</text>
<title>北關從事堂叔氏。來訪夷山謫居。留三日而去。別後轉益無聊。遂述別言六十韻。且及昔年松沙盛會事。奉寄行史。兼屬天官堂叔氏，玉堂從君。苟得三君子和投。則其慰窮北之客懷何如也。</title>,<text>水冷蟄魚龍。山深餘魍魎。幽憂添別恨。感激溯疇曩。嗟我四叔姪。友誼在親黨。盖關門戶運。兩叔固所仗。小少蘊奇異。平生負倜倘。昆季四壯元。高名冠金榜。海內罕所覯。赫舃擧世仰。從君立脩名。法列久歷逷。以我之無肖。猥荷明主奬。夙任君民重。許身一何枉。由家入官次。自幼抵老壯。出處有後先。畢竟同趨向。頃者歲在己。涇渭中潏盪。砥柱亦摧折。泛梗甘飄蕩。倦驅蘆嶺馬。獨涉浿江槳。飄轉塞土雪。旅泊湖堧瘴。聞道松沙勝。巨浸環疊嶂。覊遊作良晤。此實天所餉。選日羣彦至。允叶風流賞。豈惟棣華聯。兼之昌曲旺。聞有潯陽客。歌咏亦絶唱。合辭頌君澤。不數瓊雷望。安得序盛山。健筆大鋪張。揭名千萬世。其敝視天壤。當時阻追拚。後日空夢想。世事元莫定。天意又難量。吾曹聚復散。東北迷所往。小臣極狼狽。舊罰仍遠放。黑水迆白山。三載乘漢障。尋常數殃諐。只由違忠讜。高才亦左時。遠脂咸關鞅。淸文佐方化。小心奉官長。按田及平賦。應務指諸掌。星軺透重嶠。亟來遠相訪。柴門走塵襪。握手忘跌踼。溢喜還成悲。懷情難比况。熒熒靑眼對。涕淚已先釀。故作寬平語。慰我顦顇狀。衆季升高堂。不闕甘瀡養。聖化法雷雨。庶寬殷湯網。主宰致倚伏。化柄付得喪。此語達大方。聞之絶淸爽。玆會少二人。不語共興悵。緬惟下縣居。何似汶水上。亦惟南湖室。能繼細君釀。摧樑後生慟。寂寞杏壇丈。相州藥物力。君子今無恙。三宵秉明燭。襞積未畢暢。淸晨動車音。長日掩書幌。官程入默筭。夢寐猶惝怳。大嶺頫層溟。六合淸而廣。層城候陽烏。萬國歸景晃。長文賦北征。一輸奚囊藏。况我忠孝家。食報方厚享。世績載北乘。在叔宜勉彊。宗人待鼎呂。歸成數有當。滋筆攄肝臆。伏首疲意匠。庶願三大夫。寄和撥愁怏。余將替顔面。終始慰離曠。</text>
<title>僑居三絶句</title>,<text>虐雨狂風更早霜。村家處處築空塲。居民狼狽輸公稅。浮旅甘心食半糠。敗絮纏連足掛肩。寧愁一襫度三年。君看凍死丘中骨。我幸春陽曝背眠。長白之西黑水隅。此生何處不窮途。書籠藥關心物。每到遷居愧僕夫。</text>
<title>癸亥寒食 二首</title>,<text>愁中節序自駸駸。古郭荒茅閉戶深。嶺霧最能連朔祲。林風正欲解頑陰。誰禁渭北凝情夢。空有天陲未死心。一任芳華消歇盡。隣居酒熟恐難斟。夙述皇王經世篇。當時討論至尊前。忽遷西北三千里。頻値風烟百五天。關塞氷霜猶朔氣。長安花柳是芳年。喉乾不用杯中物。只爲窮愁借醉眠。</text>
<title>天鳳寺</title>,<text>牢愁殘郭側。牽興亂山東。逕入松杉雪。泉傳澗谷風。誰知於絶塞。猶有此禪宮。寮外三時磬。令吾俗慮空。迤山遮郡郭。隙地闢祗林。却恨來遊晩。寧愁跋履深。敲氷仍冷嗽。拓戶復高吟。誰送江州酒。今無與我斟。</text>
<title>示使君 三首○時使君不從來</title>,<text>將軍氣槩蔭千夫。更事文辭伏老儒。不有銅章拘蠟屐。寧敎病客興全孤。春日無端到上方。石泉風磬宿禪房。廬山不與江州遠。爭奈民憂戒孟陽。關山殘雪逗餘寒。二月春光未向闌。東閣風流不在此。良宵怊悵掩僧關。</text>
<title>使君以留候北去 五首</title>,<text>腰弓臂鞬走邊關。元帥軍中獨上壇。去去風沙遵大漠。依依星月占長安。來時疊嶺經天險。到底滄溟覺地寬。試向駕鰲樓上望。知君難制淚汍瀾。駕鰲樓。使君曾王父所建。自有山西世將風。君身赳赳萬夫中。先春本是三韓物。尹帥唯應一代䧺。地理有分傳舊號。人材不借竢奇功。良宵幕裡盈尊酒。休道轅門已掛弓。曾公曾作北將軍。已使䧺名北塞聞。自古山西皆俊傑。卽今關外敢妖氛。胷藏斗血輪匀氣。甲動星鋩燦爛文。穹石燕然餘一片。知君此去報明君。聞君之癖在春秋。投筆非關萬戶侯。匣裡吼雷渾氣象。帳中回雪亦風流。官程千里循靑海。國界三邊盡白頭。且看受降樓上詠。可知騷客昔年遊。莫敎胡虜笑千秋。生入當年定遠侯。鰲岳還疑三角矗。虗川猶似漢江流。明時感激唯丹悃。敵國橫行且黑頭。瀚海天山登眺處。秪今誰識子長遊。</text>
<title>六月二十日。天地苦熱。所居土室𨺹隘如火湯。余中暍頹卧。昏昏作一僵尸。忽思戴記安肆日偸莊敬日強之語。遂正冠起坐。神思少穌。感而成詩。以示兒曹。</title>,<text>余旣竄夷山。地本界胡羯。甿俗怯地寒。作室學甌脫。烟熏通屋竇。草色掩土闑。將我七尺軀。擁塞處此穴。是歲夏置閏。朱炎兩六月。流金鑠天地。一室烘爐設。蒯席與木枕。及此如年日。况乃困資乏。充膓但麁糲。日日戰燬烿。困敗氣欲奪。睡魔最相襲。頹卧甘汩沒。翻躬若回悟。合睫因怳惚。忽於方寸內。至訓得經帙。頹惰筋骸緩。衰散固生疾。提警神氣立。不藥方快活。默契悟竗道。令我自怡悅。我顚拂塵冠。我躳整布褐。居然我爲人。古典▣上列。况如捲積霧。日出靑天濶。又如霽淫潦。霜落秋江澈。始覺禮法物。善能策疲劣。廈屋非發願。斗窩可安膝。只將八字符。終身作要訣。</text>
<title>次老杜返照韻</title>,<text>跨旬淫雨峽山昏。新漲高江沒舊痕。生計書籠兼藥。僑居殘郭復荒村。長懸旅夢終南闕。久阻歸人塞北門。順命平生安所適。休招楚客四方魂。</text>
<title>末子萬祉生日感述</title>,<text>自汝失汝慈。愛汝倍曩昔。汝或感小𧏮。我心便憂惕。汝若善一飯。我心方嘉懌。汝豈知我心。撫汝恒嘖嘖。流光轉頭駛。倐忽舟走壑。愁中又此日。卽汝懸弧夕。胡𪍷乞諸隣。作餠隨塞俗。此物不甚佳。饋汝望汝食。看看汝漸長。舊制衣裳窄。性悟自請業。不必待課督。汝已知讀書。我心益感激。汝若及成人。衋傷又何極。佇汝竟有立。傳家兼報國。坡翁昔携過。幾載海南謫。雖然其所處。比余良亦樂。滋筆識此思。流淚已橫臆。</text>
<title>早夏重尋天鳳寺 二首</title>,<text>塞俗循猶慣。緇徒尙可親。且來依老宿。何必趁芳辰。山月埋林久。溪雲作▦頻。豈無登陟苦。猶幸拔城闉。平地風沙夏。深山草木春。壁燈沉夢幻。寮磬喚精神。結臘非仙釋。留衣倣古人。盂盤供蕨蔌。猶可見幽眞。</text>
<title>次吏部堂叔寄示三隱堂韻 公卜居于陽城三隱里。仍以三隱名堂。</title>,<text>吾家良寶有公身。文宿重魁發彩新。久厭雙龍宮裡直。初辭孤竹幕中賓。早時鷗𪆽尋盟密。滿地湖山寄興頻。座上阿咸無恙否。雪天奇卉幻芳春。棲遑海內只余身。五見殊方物候新。泛梗生涯隨塞俗。陳編事業老京賓。琴心隔海埋塵久。劒氣衝星發匣頻。忽有驪珠光動目。仙詞未必獨陽春。欲向乾坤貸此身。省尤猶可洗心新。少年高第違明戒。當世虗名耻實賓。屈子采芳傷晼晩。杜陵看鏡笑頻頻。主恩早晩開湯網。歸趁江南樂地春。</text>
<title>僑居夏事八絶句</title>,<text>峽山千疊氣常陰。僑屋東西盡茂林。長日閉門無客到。只將墳典付閑心。朝家申令籍遷氓。編戶分牟數斗贏。女奴奔走供來夕。舍北溪舂亂杵鳴。流川决决引城闉。丈席方渠鑿築新。香芹冐雨蒼莖長。欲薦君王效野人。山居瓜蔌代鮮魚。僦地治畦日手鋤。莫說東陵窮達事。元來時運有乘除。泥簷席牖有聲雷。向夕蚊蝱無數來。未耐肌膚爲爾困。中宵步出小庭隈。淫雨新收始覩天。關心穡事减慵眠。淸晨飯腹驅童去。催向城東理麥田。柴門不正對滄洲。日見村童散牧牛。且許長堤隨綠草。莫催欹坂駕塩輈。平生有癖鄴侯如。家蓄古今天下書。來旹惶急全遺棄。只待新陽晒腹儲。</text>
<title>小堂成。謝地主助工。時朴公相馨爲守</title>,<text>爲結三間舍。能儲七尺軀。受風通牖北。留月辟庭隅。只似隨枝鵲。非因愛屋烏。安棲荷地主。萬事感窮途。</text>
<title>野望</title>,<text>邇來興雨復熏風。且緩霜期占歲豐。苟遣居甿皆給足。不愁遷客獨飢窮。祝年豈爲私身幸。安業方知聖澤同。乞得公牟村釀熟。月明來夕賀農翁。</text>
<title>懷諸友 八首○幷序</title>,<text>余於世寡合。猶有數三友。幸無我棄。自十數年來。或有悼亡之恨。雖在世。分形數千里。音問如隔世。感而成章。芰荷作君衣。蘭蕙作君佩。眼中非卷裡。同時豈異代。長江卽西徼。大嶺仍北塞。雖然迕而拔。請君驗前輩。右皆玉昌山士也窮。窮愈見所守。布衣輕紱冕。藿食安圭竇。蹊成桃李下。歲寒松栢後。春風返京國。君子今安否。右士常末路尙繢綵。雅量斥芬華。夙以魯連志。獨識張騫槎。風塵屈傲吏。禮法在舊家。分形幾千里。水遠山復遮。右大叔憶昔終南宅。童稚見老成。從知竹馬友。允作金閨英。陽秋舊提筆。江漢復論兵。吾今悉吾子。薄俗自高情。右宗之騎馬有所適。夙慣終南路。名園竹林陰。選士風流主。朱絃海山奏。古劒肝膽露。末路多擁隔。君我分二土。右子馨生材天有意。績學人自達。身畊口復誦。腹中皇王術。至訓奉家庭。直氣干天日。相思八九載。回首浿江別。右伯雨殷雷纔貫耳。彩電掣回首。我友已寂寞。心期空宇宙。苟欲奪去疾。何必賦與厚。心悲不獨我。流淚盡知舊。右亡友儂也百不如。晩生天地末。未量樗櫟賤。思綴雲章紱。所以取困敗。肎厭來唇舌。猶能仗諸公。庶幾免顚蹶。右自叙</text>
<title>述懷 二首</title>,<text>我想古人意。古人莫我違。何能免窮阨。猶自得依歸。四十心方定。千秋道豈非。故山歸去後。時雨長春薇。寂寞羣囂息。秋宵漸覺長。殘缸唯冷燼。落月復淸光。遠夢書空壁。幽懷掩洞房。緇帷長不闢。危坐爇爐香。</text>
<title>酒次次三江謫韻二絶句</title>,<text>苦憶淸秋半。相逢關日昏。體羸渾怯酒。意到却忘言。不緣情款款。何必醉昏昏。淵明審酒德。曲恕醉時言。</text>
<title>謝三江謫來訪 二首</title>,<text>爲喜羸驂百里停。急開蓬戶十旬扃。正當月到秋空白。復値霜渝樹靑。客土生涯寧飽飯。窮居事業幸傳經。且將款曲終今夕。杯到君邊莫用醒。霜楡塵磧豈鄕關。猶是三江接甲山。縱有詩篇皆怨別。爲謀杯杓暫偸閒。虛名可笑千秋後。交誼當論百載間。請覩古來賢達士。不緣窮阨作愁顔。</text>
<title>次三江謫韻</title>,<text>明月長時照漢關。僑居地絶古夷山。空懷老蠧陳編裏。曾學高鵬碧宇間。</text>
<title>八月晦見雪</title>,<text>八月胡天天氣陰。山千疊盡愁心。浮雲東北方團結。下雪高低已丈深。寡婦能完身上襫。遷人猶有篋中衾。幽憂澒洞何由撤。謀取隣酤竟夕斟。</text>
<title>燕歸</title>,<text>昨日堂上燕。呢喃無數語。今朝覺其意。似欲告其去。旅客獨未歸。人生不如汝。只用護舊巢。待汝無失所。</text>
<title>冬至日病新瘥自慰</title>,<text>寂寂親床褥。昏昏度日辰。不然爲異物。猶得貸陳人。已掃林磎雪。方揮聖卷塵。天心亦回泰。喜色待新春。</text>
<title>甲子除夜</title>,<text>違親去國一覊人。苦恨窮愁最此辰。少日立揚期孝子。曩時遭遇願良臣。強呼盃酒聊消夜。數覘星河轉怯晨。倘許孤衾成暫夢。翩翩直繞渭川濱。</text>
<title>乙丑端午日。懷皆玉。</title>,<text>吾儕着處阮途窮。猶許虗川鴨水通。堪愧陳人留宇內。漫驚佳節屬天中。汀洲草色邊城晩。林樹鶯聲上苑同。共有覊魂能不倦。逾深越險去怱怱。</text>
<title>草堂閒吟 二首</title>,<text>茅齋長日倚風欞。四面蒼山作畫屛。只愛無營淸意味。何須入定養精靈。穿林好月能相照。繞郭幽泉亦足聽。世事天時俱可任。堪憐憔悴楚人醒。雖設柴門十日扃。近階苔蘚接荒坰。關中消息稀春鴈。海內交遊半曉星。咫尺當軒千雉白。尋常入戶萬峯靑。窮居趣味元無擾。寂寞塵床對聖經。</text>
<title>草堂</title>,<text>閒居成懶性。地僻小堂深。坐穩溪邊草。眠回屋角禽。孤雲歸谷口。新月在江心。不恨經過絶。瓢樽漫自斟。</text>
<title>屛迹</title>,<text>屛迹甘雌伏。欺人畏獷俗。四體能掩褐。二時猶辦粥。尙友依前喆。携兒課舊業。持此返故鄕。在我良亦足。</text>
<title>睡餘口占 二首</title>,<text>山雨霏微午鼓初。沉沉倦睡膝方舒。風邊靜鐸三聲落。霧裡孤峯一丈餘。依依罷夢佩環鳴。石磵傳筒雜雨聲。直恐前溪山水漲。小僮方滯郡西城。</text>
<title>夏日登冠北樓 二首</title>,<text>關山苦阻北來人。汀草江楓怨逐臣。只爲遙憑千里目。城西危閣去來頻。庭闈一別幾年時。日夜幽憂更苦思。刺眼風光渾漫興。提壺竟夕未成詩。</text>
<title>登夷山城樓。次老杜上白帝城六韻。</title>,<text>列堡夷山舊。䧺都甲府新。昔逢離亂日。今値太平春。野有蠶農業。堂無戰伐塵。安邊須世傑。開境憶前人。獨客遙投塞。諸親杳隔秦。危譙迷楚望。入目揔傷神。</text>
<title>靑海通判鄭大叔來訪</title>,<text>君頭角出我頭冠。投際之初卽至懽。跋涉途窮盤九曲。飛騰歲閱劇雙丸。臨風幾費凝情語。隔世還成帶淚看。劒外春光無賴恨。解携容易盍簪難。又殊方忽見故人來。走襪柴門手自開。均爲去國關山北。共說思鄕洛水隈。傲吏三年元亮賦。孤臣九日子安臺。明朝五馬虗川渡。依舊階庭長綠苔。</text>
<title>送靑海通判 三首</title>,<text>城西別袂涕琳琅。敢信男兒鐵石膓。君覩虛川江水上。朔雲沙磧是何鄕。秋風江上動歸軒。衰草荒城獨掩門。海內朋知星散後。逢君一話亦君恩。君子行藏道與俱。步兵狂誕哭窮途。只論交誼從兒少。不說生涯耻丈夫。</text>
<title>次仲兒韻</title>,<text>塞俗童音變。秋風客耳聞。關愁賓日月。無興賦烟雲。送鴈將書繫。瞻星久路分。窮荒一千里。魑魅與同羣。</text>
<title>別仲兒虗川上</title>,<text>離情自古怨三州。况復騷人落木秋。爾向庭闈勤定省。聖恩終不十秊流。</text>
<title>主守酒次口占 時守以苽歸</title>,<text>離愁亦惹丈夫膓。况復夷山非我鄕。請驗杯心滿不滿。使君歸後轉悲凉。</text>
<title>上山寺。示城中諸生。</title>,<text>春愁寂歷揜荊門。虐雪寒雲滿塞垣。偶向城西隨馬首。煙鍾十里到祗園。</text>
<title>斗屋</title>,<text>斗屋三椽未設門。縱居城裏卽孤村。殘冰近壑留寒色。細草平原過雨痕。十口可憑公糶散。一身猶幸弊衣存。殊方飮啄能隨分。逐客生涯感國恩。</text>
<title>詠史 五首</title>,<text>程明道元氣方鍾宋化隆。分明天意佑元豐。麟圖雖遠關來往。龍德終孤喪北東。有眼凡氓知瑞日。聞聲羣哲襲和風。嫡傳鄒魯看輿論。二字碑顔萬古公。程伊川大任斯文道不迷。天倫同德盛名齊。王猷密勿經綸說。賢路間關枳棘棲。後世歸宗傾海內。當時推轂最關西。眉山自與臨川隔。底事鳴秋學鴂鶗。張橫渠賢豪間世氣縱橫。人士趨風戶屨盈。不以虛心求正道。便從岐路誤平生。二銘開大包天地。一札丁寧▣性情。晉室東山安石在。當時佇待果非輕。邵康節安樂窩中見自家。顔瓢孔枕樂無加。覷來時運先聞鳥。探破冥機獨玩花。濶步虗空超等級。高襟風月絶塵瑕。尋源穆李傳遺法。方駕前人不是誇。朱晦庵百家詖說漫滔滔。夫子之生聖道高。言與日星明宇宙。志回衰季入虞陶。斯文關鑰多前輩。異類襟裾免我曹。請驗皇天存老眼。新安三月怒飈號。</text>
<title>夷州八絶句</title>,<text>三甲羣山祖白山。鴨江豆滿流其間。北平古郡連胡界。都護將軍鎭漢關。虗川厚峙擁䧺城。郡堞猶傳萬戶名。雲堡東西千里棄。前人經略必紆情。材臣猛將足先朝。辮髮當時奉正朝。不貴邊封嚴鎖鑰。應將文物樂英韶。萬壑楡杉不見天。雲間一道碧峯巓。長平山上烽烟細。壯北樓中戍鼓懸。溪氓處處土爲家。胡地年年春不花。四月初炎氷凍泮。陽坡衰草始生芽。背日山陰川水駚。居人不事種禾苗。盖形皮服寒兼暑。飯腹𪍷牟夕又朝。管轂東南雜貨通。秪今燕代嗇氓風。城高數仞超樓季。甘食婾衣在此中。蔽日浮天蚊陳大。行人愁病苦炎時。初從箭栝通幽竇。回首千山去路疑。</text>
<title>聞移配</title>,<text>孤臣五載出夷山。箭栝羊膓未足艱。萬里南州猶樂土。僕僮愚蠢作愁顔。</text>
<title>厚峙嶺望海</title>,<text>跨峯越上層嶺。八達雲衢兩眼邊。有氣蒼然渾上下。也知滄海接于天。</text>
<title>姝城奉次洪尙書韻留別</title>,<text>禍福皆憑造化權。黃粱一熟罷殘眠。先生離北猶千里。賤子留南定幾年。別夢依俙孤月裏。音書珍重斷鴻邊。神明豈弟宜相保。唯有琳琅淚逬泉。</text>
<title>過京都</title>,<text>孤臣生入鬼門關。三角羣峰忽好顔。漢室函豐瞻華嶽。周家伊洛鎭嵩山。含情松柏諸陵下。回首風雲九闕間。怊悵獨過淸漢去。行裝千里又南蠻。</text>
<title>東門外家大夫出臨</title>,<text>一自違離歲屢遷。中間萬事揔茫然。懷情感激難爲地。氣候平康實荷天。命面丁寧皆訓戒。反躬嗟咄自殃諐。孰非聖主寬仁賜。共祝喬松億萬年。</text>
<title>夫人新阡。不得過展。</title>,<text>情深滄海義丘山。知己平生匹耦間。人孰無心期共老。吾猶含恨誓終鰥。關河萬里飄貞魄。風雪三年委秀顔。唯有無從千斛淚。兼將寒雨灑新巒。</text>
<title>四男</title>,<text>大兒新喪耦。仲子困無資。二稚方罹毒。三年替作慈。誰云居視樂。莫信化公知。詩禮承家業。泉塗爾輩期。</text>
<title>失乳少女</title>,<text>腐心吾欲老。斷乳汝能生。鸞夢歸冥莫。冰顔見典刑。置懷方失哭。背面若含情。舊佩貧無貰。猶期汝長成。</text>
<title>南原道中。見智異山。</title>,<text>頭流爲足白頭頭。艮埶偏從地軸流。南征北討三千里。天許斯翁領二丘。</text>
<title>遇智異僧處一</title>,<text>北寶西香東怾怛。畿磨湖俗盡經行。帶方方丈猶餘債。方對山人訊去程。</text>
<title>示仲兒</title>,<text>文繡何曾願。簞瓢也不貧。窮途勞跋涉。平地會心眞。發興風光夕。怡情雨露春。生前如有得。期以質前人。</text>
<title>題淸悟上人詩軸</title>,<text>再黜朱蒙塞。一投方丈陰。恒愁山鬼惹。忽喜野僧尋。結臘鴻留迹。談宵月欲沈。潮陽非我土。可見贈衣心。</text>
<title>聞吏部堂叔出宰昇平</title>,<text>夙托神交骨肉中。平生同業又同宮。支離宦迹俄先後。密勿歡情自始終。敢喜官租能濟我。最憂溪瘴並侵公。吾家忠孝傳遺訓。可向衡荊繼舊風。</text>
<title>次昇平使君堂叔韻</title>,<text>公有高襟達大方。寧將外物薄蠻鄕。初分漢帝宮中竹。還撤荀家席上香。千里倦游滄海際。五更孤夢玉樓傍。雷封列宿元相應。爭誦當時選部郞。</text>
<title>鴨綠院。送堂叔二絶句。</title>,<text>千山花發二江流。此地居然倐去留。皁盖飄颻南下後。閉門深巷長春愁。兒嬉壯學作王臣。管鮑交情况懿親。一自中分涇渭後。天南相對兩陳人。</text>
<title>道林寺 二首</title>,<text>一任羸驂倦。休嫌石逕斜。風邊林外鐸。春後葉間花。旅客元無所。禪房替作家。奚囊從此滿。持向富兒誇。昨在牛川上。遙瞻鷦嶺雲。乍投千嶂合。深入一溪分。自笑區中累。偏憐物外羣。終宵聞亂瀑。轟輵隔塵棼。</text>
<title>早秋重入道林寺。次吳上舍允明韻。二首</title>,<text>鷦山之下好雲林。暇日羸驂跋履深。孤逬不愁來異土。與游猶幸得同心。晴嵐石峀看疑劒。夜籟溪松替奏琴。誰作寸筳鍾破後。方知郢雪佇知音。浴川西畔秘禪林。來往源源未覺深。八月山容明谷裏。五更蟾影落溪心。黃堂莫費邀人酒。爽籟全勝候逕琴。自是閒行無物我。葉間啼鳥儘佳音。</text>
<title>賀睦尙書耆司</title>,<text>寰區無內又無邊。公世奇祥帝命偏。不是見聞今古史。誰能形象短長篇。相傳耆席連三代。通計春齡累百年。倘有波濤班馬筆。應將此事八紘傳。</text>
<title>林字三疊</title>,<text>野徑盤廻透石林。爲尋丘壑不嫌深。非關衲子開靑眼。自有仙山愜素心。幻夢一塲回月磬。覊愁萬縷散風琴。臨流紅葉題詩盡。未必人間要賞音。</text>
<title>四疊贈天說上人</title>,<text>法界依然古道林。盤紆林壑經行深。騷人自可親開士。幽事還能爽俗心。寺額葆光猶破奧。山名動樂莫須琴。潮陽萬里非吾土。可托文公象外音。</text>
<title>次韻湖幕李勉叔 允修</title>,<text>銅江別淚尙斑裾。忽得珍函苦憶餘。豈厭三淸宮裏被。何催百濟界中車。靑油那敢留仙列。玉扆方將講古書。懷抱向來無與盡。幾時相訪浣花居。秋來愁緖正忉忉。漫有歌吟繼楚騷。素業只憑牀上卷。雄心虛換鑑中毛。三親落落東華遠。七曜迢迢北極高。猶喜故人方近止。大藩僚佐輟仙曹。</text>
<title>柬南原使君李大叔 義徵</title>,<text>四國飄零獨此身。尙存明府舊朋親。交情可見翻雲日。世態偏羞按劒人。驥不先駑君固困。鮑能知仲我全貧。相思感激中膓熱。取次題詩句未神。使君標格絶朋流。雅志三年屈縣州。南國烟霞方丈岳。中天風月廣寒樓。政成神爵還應集。意倦冥鴻定不留。獨有湘江病太傅。幽蘭衰菊困離憂。旅泊西南近十齡。簞瓢不匱荷皇靈。天南氓俗還燕馬。海內朋知已曉星。自分蒼苔封委巷。寧期皁盖涉遙坰。璽書催下仁侯去。誰向江潭問獨醒。已將身計任乾坤。養拙秊來獨自尊。車馬音稀雲谷路。桑麻影翳浣花村。故人高義猶相訪。衰世淳風幸復存。掣電驚舟相罷後。滿庭芳草揜柴門。</text>
<title>又柬南原使君五絶句</title>,<text>子顔如玉我頭漆。投際之初至味存。居然虛擲飛騰歲。榮悴升沈不足言。虛川三見帶方書。楚箑溪藤油木梳。已將心事平生契。不隔山川萬里餘。浣花溪舍接成都。杜子來依嚴大夫。札牘三旬凡數束。交情千載見窮途。聖主憂深平陸牧。使君才大武城刀。然將土簣盛珪璧。未見皇天老眼高。曾將樗櫟侍君王。未補虞裳日月章。一別明光今十載。幽蘭衰草怨淸湘。</text>
<title>哭南坡洪尙書 四首</title>,<text>江海灑吾淚。乾坤失此翁。黃泉埋赤悃。白日照靑空。慘慘文城月。凄凄鐵嶺風。音塵付冥莫。何用北來鴻。道屈名尤大。秊高德莫京。前朝曾抗疏。盛際又傳經。雅志窮無怨。名途寵若驚。終違報施理。直欲籲玄冥。聖后初登寶。歲名方在寅。援經宗統正。拭目廟朝新。眉相蓍龜老。明公社稷臣。緣何寵辱變。萬事付蒼旻。有涕落于地。無言告彼蒼。朱雲殿上劒。呂誨袖中章。士友神龜失。君王寶鑒亡。空餘玄武影。名與並輝煌。</text>
<title>次松廣寺板上芝峯韻</title>,<text>塔湧浮千劫。山幽匝百重。文星猶海曲。靈境卽雷封。環佩淸傳澗。笙簧亂奏松。晤言終此夕。寮外已晨鍾。</text>
<title>曹溪奉和昇平堂叔 二首</title>,<text>吾行萬里到曹溪。山與俱來地軸低。逐客固多重嶺外。美人猶隔五雲西。空餘葉縣鳧朝化。未賦臨川烏夜啼。暫輟鈴軒朱墨事。煙霞深處醉同迷。亂峀秋容蘸翠溪。坐偏洲渚畫欄低。誰憐乍會仍長憶。難換天南與洛西。山雨終朝豈無意。村雞當曉不須啼。各將身計能前定。肯向田翁訊路迷。</text>
<title>三疊贈性聦長老</title>,<text>盡日衝泥到虎溪。林間石磴凸還低。碧嵒道脉分湖左。江月靈支本竺西。潦落寒泉臨砌聒。洞深幽鳥拂雲啼。吾非徵士君爲遠。詩句誰能砭六迷。</text>
<title>四疊贈安秀才 亨震</title>,<text>間關隨我涉回溪。盡日吟鞭擧復低。自古英才多冀北。秪今師道愧關西。詩聯勝集雲牋濶。話到深宵蠟燭啼。宿莾荒榛歸路遠。衰慵安得指君迷。</text>
<title>出山五疊</title>,<text>陰陰古木覆迂溪。畫閣前頭劒峀低。初地自能名海左。恒沙不獨在天西。風邊冷磬三時警。秋後殘鵑五夜啼。錦石琪花非可樂。各謀歸計意還迷。</text>
<title>六疊贈安措大瑞伯</title>,<text>法里牛村上下溪。溪邊旋往路高低。卜隣倘許分山半。遷次還同賃瀼西。慣眼甿風燕馬老。驚心時序塞鴻啼。東屯釀熟能呼我。柳外沙汀幾度迷。</text>
<title>七疊八疊。贈吳措大汝章 允明。</title>,<text>罪大恩隆放五溪。寧愁羽翼苦垂低。危忱耿耿星居北。遒序駸駸火轉西。暇日翻成開口笑。平生羞作向隅啼。莫辭款曲終今夕。秋色前江滿目迷。蛟山矗矗發鶉溪。淑氣寧隨下土低。盛際文𠍶稱嶺表。平時弓馬陋山西。天衢不隔風雲會。秋後先聞蟋蟀啼。爨債螢吟辛苦志。雲程早晩豈終迷。</text>
<title>九疊寫懷</title>,<text>僦屋前臨萬里溪。竹陰松影亂交低。人情敢厭湘潭畔。馬首難回渭水西。有子可傳衰閥業。無妻不恨樂秊啼。吾生奄過飛騰歲。庶免奔趨俗子迷。</text>
<title>十疊</title>,<text>我憶前賢月夜溪。淸歌一曲響高低。曾遊極漠陰山北。復踏重溟大陸西。已隔雲間鵷𪆽序。空聞秋後鴂鶗啼。平生俯仰無尤怨。酒興偏從竹所迷。</text>
<title>性聦來訪 二首</title>,<text>客與牢騷伴。僧牽霽景來。岸巾迎蓽戶。飛錫下雲臺。可結淵明社。還逢賈島才。一秋幽菀意。容易得君開。遠從廬嶽社。來訪化梅城。筳力塵鍾響。珠光濁水明。敢容斯道屈。猶喜淨緣成。潮海非吾土。方知不舍情。</text>
<title>來字二疊。贈性聦。</title>,<text>懸釭吾獨宿。敗衲爾何來。水赴無心境。雲生自在臺。何能斂斯道。終亦惜其才。狀我歡欣意。長空霽景開。千里長沙路。爲尋賈傅來。曾遊岳麓寺。幾上望鄕臺。作賦元無敵。經邦漫有才。挑燈還不寐。此夜好懷開。性聦</text>
<title>來字三四疊。呈堂叔。</title>,<text>銅魚蠻邑守。玉佩禁曹來。作長煙霞窟。招仙風月臺。祥禽棲失所。利器用違才。久忍殊方別。難成笑口開。不禁黃花老。偏驚白鴈來。諐尤慚玉玦。恩渥負金臺。虛擲傳經志。知非補衮才。樽醪𨤍醁盡。猶願待公開。</text>
<title>五疊寫懷</title>,<text>北塞曾三黜。南州復一來。隆恩非陋土。素志笑高臺。經濟元關命。文章豈盡才。丹靑炳黃卷。對此好顔開。</text>
<title>次堂叔贈性聦韻</title>,<text>南土煙霞問少多。曹溪第一梵王家。古垣尙護千秊木。危砌長開百日花。太守淸遊思解印。騷人哀怨感懷沙。鶉江浴水舂地。豈是燕荊萬里賖。</text>
<title>秋懷</title>,<text>寥寥旅舘覺秋寒。耿耿孤懷作夜難。海內弟兄方斷隔。天涯甿俗已交懽。初飛白鴈和愁聽。兩發黃花帶淚看。弱水蓬萊千萬里。夢魂猶得到西安。</text>
<title>乘月訪安措大</title>,<text>出門驅馬犯深宵。路熟成都第五橋。滿室圖書人語靜。一天星月客心遙。月臨幽洞未分宵。霜覆平郊更失橋。乘興而來傾意遌。縱無杯酒足逍遙。</text>
<title>安措大携聦上人來訪</title>,<text>回飈霏雪亂交吹。面水柴門掩故遲。騷客忽隨禪客至。窮僑此會若相期。十月陰風萬里吹。南州寒事未全遲。酒壺詩卷關心物。淸夜良朋分外期。</text>
<title>屬安措大</title>,<text>無資不必要分山。猶接東西瀼水間。不有主人同錦里。誰憐覊客滯藍關。呼燈書室多揩眼。乘月溪邊好破顔。鄕里追遊新契足。洛中金玉改前班。</text>
<title>贈聦上人</title>,<text>何處名僧到楚山。還將詩卷落塵間。爾師白象元居笁。吾祖靑牛獨出關。貯月冰壺開素抱。拂雲晴峀見眞顔。明朝別袂飄然去。一任儒禪各異班。</text>
<title>三四五疊述懷</title>,<text>南行已過帶方山。地接滄溟步武間。客日三秋催絶國。鄕音千里隔重關。塵牀寂寂凝佳夢。玉座依依見聖顔。已別雲霄鵷𪆽列。村翁溪老實吾班。支離北塞又吳山。獨貸陳人宇宙間。賈誼精誠憂漢社。屈平詞賦滿江關。閒雲澹泊寧留迹。古道分明獨照顔。二子忠賢猶困阨。隔晨千載猥同班。生涯釣水復樵山。茅屋蕭條只數間。南去提封窮越巂。北來消息斷秦關。愁中幾惹鴒原想。夢裏頻承鶴髮顔。遙憶壽觴稱慶地。鴈行飄散不成班。</text>
<title>歲暮</title>,<text>寒雲冷雨鎖空庭。秋後溪山葉盡零。已覺兒童能慣俗。忽驚時序欲周星。閒情尙恥陶潛賦。素業全拋董子經。夜夜遙飛東洛夢。終南秀色眼中靑。習懶秊來不下庭。非關蓂葉自開零。滄溟的的秋看月。京國迢迢夜占星。聖主倘虛宣室席。微臣元乏夏侯經。明春草色長安路。遲待王孫可復靑。</text>
<title>山寺夜集。用子美韻。屬諸生求和。</title>,<text>久客仍安土。新知卽故人。爲携林逕雪。同掃佛龕塵。碧水疑流渭。靑山若見秦。梅花報消息。猶待舊鄕春。</text>
<title>戊辰元日 二首</title>,<text>天末長爲客。湘濱再見春。詩書餘老蠧。宇宙貸陳人。已分鵷行斷。還甘山鬼隣。村姑來饋酒。欲我慰酸辛。更覺吾秊長。猶爲不畏人。初期煥竹帛。誰謂老風塵。冰海蛟龍變。暄簷鳥雀親。心隨天意泰。忘却在囚身。</text>
<title>次皆玉巘山諸什韻 皆玉時謫彥陽</title>,<text>南州地紀下衡荊。春早江潭綠水生。苔蝕階庭紋繡在。蟲棲經卷網絲成。路窮滄海無人到。月出長空照我明。惟有東皇開喜色。濁醪蕪語好相迎。逐臣終古在蠻荊。楚大夫兼漢賈生。宵夢故多思子發。詩篇倘有爲余成。鶉江毒瘴春來黑。方丈高岑雪裏明。爽語矯情猶可慰。淸樽何處更逢迎。融雪輕冰木帝初。春光已到浣花廬。酒壺詩卷心全樂。竹枕藤茵膝可舒。碧蕙誰滋千畆廢。寒梅能發數枝餘。可憐憔悴湘潭客。醒醉何勞答問漁。東帝行春北斗移。岸梅溪柳若前期。漁翁追逐爭隈處。村老招呼勸酒時。生業不貧千卷籍。光陰虛費百篇詩。行藏未必詢詹尹。寬野閒田我已知。前秊寬法累臣移。白下門前一會期。鳥嶺煙雲先度日。錦江風浪獨來時。一天空照分光月。兩地何無惜別詩。海上提携蘇過在。乃翁心事乃能知。門臨江岸足煙霞。地暖正春已見花。决決踈籬來遠澗。陰陰垂柳覆征車。逢迎或恐官人禮。偃伏爭疑隱者家。午日茅簷慵睡罷。急穿芒屩下汀沙。曾劈黃封酌紫霞。退公扶醉五城花。簪纓未脫高人屣。門巷空留長者車。佩玦十秊天畔國。賜書千卷洛南家。已將身命輸玄宰。不用愚夫筭海沙。不愁門舘閉寥寥。撿藥看書足可聊。脩竹千竿風更冷。芳梅一樹雪先消。樽前淸興元難制。鑑裏朱顔任自凋。夢罷居然思子甚。五更寒月在庭梢。江南寒事讓韶華。正月中旬草木芽。積雪未摧千挺竹。和風先促萬林花。春雲解凍作陰霏。窮巷無人款石扉。催喚家人索酒債。篋中猶有舊朝衣。</text>
<title>示安措大</title>,<text>覊棲不向越川移。專爲詞翁約好期。風暖鶉江雙釣處。雪晴鷦嶽竝鞭時。殷勤百度關心酒。敏捷千篇應口詩。歲月全催蓬蓽裏。楚珍留礏世無知。</text>
<title>春思</title>,<text>正月東風惻惻寒。客中愁緖轉無端。村雞亂喚思詩得。湖鴈皆飛繫素難。日暖庭蘭芽數朶。雪殘園竹瘦千竿。窮途歧路非關淚。容我衰慵宇宙寬。寥寥春夜客堂寒。孤夢遙懸北斗端。四海朋知半零落。三州兄弟各艱難。已蕪彭澤黃花逕。未斬庭堅綠竹竿。澒洞愁來排却盡。靑天明月望中寬。</text>
<title>寄夏瑞</title>,<text>孤臣十載謫三方。隨處幷州作故鄕。匣裏劒衝星斗氣。篋中衣减御筵香。親知已隔京華北。訊牘能投滄海傍。歲晏心期君獨在。德門曾識聳霄郞。</text>
<title>韓判官 斗相 挽</title>,<text>名公赫世復賢孫。爭說終南喬木園。風流寂寞泉臺遠。今日誰開北海樽。八尺頎頎岌岌冠。每從稠坐聳瞻觀。化翁戱劇元多事。鄕里兒童盡達官。異時公輔早時名。陳氏雙難弟若兄。才厚命奇零落盡。欲將玄理問冥冥。</text>
<title>次性聦六言韻</title>,<text>僑屋牛川水上。幽期玉鏡堂前。下土欣遇開士。其人自是皎然。雨後長江新漲。朝來危峀宿雲。已分蒼苔封巷。忽驚白足叩門。盖見儒禪同性。莫方牛馬異風。不用眞身象外。自存樂地這中。</text>
<title>別舍弟浹</title>,<text>異土難爲別。弱情難爲境。合幷一旬纔。離逷千里永。欲以詩送汝。援筆涕先逬。汝伯罪固大。寬之荷主聖。黃沙薊門磧。黑瘴郴州嶺。在我良不惡。十載甘斥屛。親年老於國。一心喜懼並。夫人中歲殂。家事益不幸。我衰汝能壯。仗汝重呂鼎。豈不願湛樂。亦憂曠定省。促駕舍余去。小留汝莫肯。臨分故寬顔。旣別任愁病。霧露或爲祟。盜賊或爲梗。此皆行子憂。一一俱可警。逸足蹴長途。利器躍新礦。資稟汝能有。學問吾可評。聖訓詔萬古。輝映丹靑炳。前人貴藏修。然後愜名稱。願以汝伯戒。毋替丁寧命。</text>
<title>謝鄭上舍正則彪來訪 二首</title>,<text>離羣京洛遠。得士大江隈。伏枕吾方困。脂車子忽來。高襟雲裏月。芳韻雪中梅。堪恨妾人病。村樽未易開。水谷隣牛谷。鶉江下上隈。吾思窮鬼送。客以好詩來。雨欲新溪柳。風催罷驛梅。留君酬勝節。庶得欝懷開。</text>
<title>次正則合江亭 二絶</title>,<text>鶉江上畔合江亭。直壓長流日夜聲。亭上主人賢達士。一錢不費賭淸明。茅軒一夢繞仙亭。驚罷庭前鶴唳聲。會得輕舟風埶利。不孤秋月滿江明。</text>
<title>次堂叔無題韻</title>,<text>寥寥官閣亦空房。可信坡翁鐵石膓。莫道天葩難褻翫。曲欄西畔近池塘。江南邂逅信芳緣。楚峀飛雲更可憐。香車玉佩無消息。不是佳人負集仙。</text>
<title>挽安措大 琥</title>,<text>竹溪之世祖名賢。大嶺東南胤胄聯。請驗舊家詩禮在。行人爭式畫堂前。評士江南子作冠。異時聲實擅詞壇。楚和三刖先遺寶。天道茫茫絶可歎。潮陽萬里十秊流。文雅如君趙子儔。未遣化翁留拂士。敢期儒敎變荒陬。</text>
<title>題正則堂扉</title>,<text>敢將凡鳥識高門。返棹稽山愴客魂。只爲心期在谷口。不關豪興過胡園。</text>
<title>歸寓。復用前韻寄正則。</title>,<text>歸來依舊揜荊門。垂柳飛花綰別魂。江南春事眞堪惜。後會丁寧祗樹園。</text>
<title>鴨江別堂叔</title>,<text>淸江依舊去秊流。此地居然復去留。山花落盡汀莎綠。似綰吾人離別愁。</text>
<title>堂叔以琴酒來別。疊前韻。</title>,<text>烏蠻瘴黑硐溪流。地不蓬萊我久留。仙府酒盃能有力。夕陽江閣盡銷愁。</text>
<title>七月夜口占</title>,<text>披衣脫帽戰驕陽。纔喜庭柯入晩凉。覊枕假▣還㥘夜。蔽䆫蚊陣最難當。</text>
<title>正則訪山堂寂寞中。詩以謝勤意。兼求辱和。</title>,<text>寺在層巒縹緲邊。林中芒屐去來穿。已令白眼嫌孤客。唯有靑山似昔年。林逕幾勞高閣望。佛燈閒伴小䆫眠。君能解我相思事。匹馬間關訪石泉。</text>
<title>二疊勸留</title>,<text>浴江鷦岳國南邊。道院僧堂已貫穿。敢向煙霞成勝迹。秪將詩律答流年。跫音空谷傾巾遌。晤語禪寮共榻眠。漲雨留君君莫去。飛流百道吼狂泉。</text>
<title>三疊賦山寺</title>,<text>重重翠合霱天邊。古木盤藤一路穿。坐閣羽仙還失地。開龕塵佛未諳年。長風窠鶴能高擧。積雨淵龍且穩眠。依止山僧前哲計。思於此境卜林泉。</text>
<title>次合江亭韻</title>,<text>子眞元有好田園。更置淸風明月軒。江合沱潛仍別嶼。人非衰叔自仙村。已能休歇忘身世。何似奔趨競早昏。寂寞之濱君亦在。詩情酒事政堪論。</text>
<title>二疊</title>,<text>鶉湖下上揔名園。谷口新開第一軒。魚鳥相親長作伴。桑麻交映已成村。可憐春渚煙添綠。絶好秋江月破昏。請驗黃岡華構後。區區井榦莫須論。</text>
<title>柬花山使君洪宗之詞案</title>,<text>州家事重借朝英。君出新羅第一城。已厭三淸宮裏直。曾論六鎭府中兵。雄藩南紀稱齊俗。文物東華集魯生。自古才臣先外試。當時遂覇竟公卿。天地陳人眇一身。使君高義獨朋親。北關携手蓬飄日。南土分形宿靨晨。泰岳連雲際兩域。長空挂月共孤輪。盛山佳什今能繼。坐想衡陽紙價新。</text>
<title>九月十八日夜夢。占二聯句。覺後續上下句成律。</title>,<text>門巷蕭條戶牖扃。竹牀籐席旅眠輕。愁中覓句詩難就。病後呼杯酒告傾。高節黃花得意色。殊方白鴈可憐聲。駸駸客日三秋盡。未耐音塵隔洛城。</text>
<title>別從學者金措大光白歸覲</title>,<text>三年一覲著功令。况復知年孝子情。聞道地仙方快健。遙飛壽酌賀遐齡。北漠氊裘久竄流。夷山窮髮又覊囚。欲將詩禮移荒俗。只爲衣冠在我周。頭有兜䥐臂有槍。邊兒習氣近平羌。君能章甫周旋物。千載夷山可破荒。前言炳炳日星懸。黃卷中間儼聖賢。莫將詭遇趨迂路。秪可培根食好田。扶持病殼到南關。異土情親骨肉間。來時囷載歸垂槖。送爾今朝厚我顔。鷦峯矗矗浴江波。別思茫然奈爾何。行時瘴海能消雪。歸日胡山未放花。</text>
<title>哭權尙書 大載 六絶句</title>,<text>周家寶物陳淸廟。忽失天球與赤刀。聖主聞之惜不得。彷徨歎息惟吾曹。銀生漆夜鬼知金。照見冰壺一片心。南紀澄淸左藏足。分明遺烈起人欽。西星白虎南朱雀。公有高名可競高。欲驗當時湖海化。已將章甫換兜䥐。雲屛朝座爛輝光。奕世軒裳際會昌。居然禍福倚還伏。鬼物之爲不可詳。岡巒撇罷洶濤來。狼狽舟人楫欲摧。吾於岸上獨怊悵。誰是風江下瀨才。賢郞吾執世人知。其齒如冰鬢已絲。世事糾紛難可定。兩心猶保歲寒期。</text>
<title>李參議 后定 挽</title>,<text>十年江漢上。甘心白鷗飢。豈無廊廟具。誰是諫諍姿。正氣日蕭索。涕淚憂淸時。</text>
<title>管谷與諸親聯枕同賦 二首</title>,<text>昔怨三州別。支離八九年。孔詩還復對。姜被幸重連。合處方安土。循環果驗天。况兼親懿會。宜賦稱情篇。深房燒大燭。良晤慰曾年。泰華雲霄聳。終南漢水連。寒灰初變谷。陽律已回天。酒數依詩罰。催成末至篇。</text>
<title>以畿伯宿坡州客館</title>,<text>朱幡玉節引長途。鄕里猶稱大丈夫。京國東西連卅縣。河山表裏擁三都。聖朝敢許須時略。蠻塞能全報主軀。環顧身名俱是幻。郡亭秋雨夢西湖。</text>
<title>別成書狀 瓘</title>,<text>少日心期四國遊。暮年蹤迹限培丘。君將兩脚華夷踏。萬里題詩望海樓。燕南薊北會通都。二百年來玉帛途。紫塞金城依舊地。空傳漢武伏匈奴。</text>
<title>投宿坡山墓下</title>,<text>歸來三逕啓蓬門。雪裏松杉護我園。微才固合休官退。不枉君恩是報恩。</text>
<title>別權退甫赴燕</title>,<text>之子之文小我東。年今六十走燕中。初生不變山河在。佇見渢渢大國風。</text>
<title>北兵使盧令 錠 挽</title>,<text>君是邦家萬里城。雲天南北摠戎兵。只留一片燕然石。記得三邊李牧名。冰齒相知到白紛。平生爲地李將軍。槖中古冊陽秋字。匣裏星鋩燦爛文。丹旐飄飄入塞門。疾風吹斷鶺鴒原。縱敎塋域留陰鐵。應有歸來故國魂。</text>
<title>別關東伯安柱國 如石</title>,<text>大嶺東西廿六州。今之方伯古諸侯。殽凾管轂周中國。涇渭連波漢上游。鎖鑰明時須俊傑。風猷當日重儕流。病夫散漫身無事。仙嶠丹楓擬再遊。</text>
<title>賀領相權公賜几杖宴十二韻</title>,<text>陰剝陽回道啓昌。首徵元老起遐荒。丹書快洗傾河海。赤舃重還闢廟廊。迎得潞公瞻象笏。佐來虞舜補雲裳。栽培桃李無私澤。封植蘭蓀集衆香。去疾方須醫國手。仰成寧許引年章。恩頒几杖遵彝典。喜溢門闌薦壽觴。西日逗暉低向闕。南星曜彩近臨堂。公心豈在圖安逸。天意要令保健康。懋乃深誠尊達德。聳人殊錫侈榮光。典刑誰似三朝舊。體皃彌隆百辟行。主聖臣賢宜有頌。孫華子顯亦非常。若論朝德公爲首。良史波濤溢縹緗。</text>
<title>柬北伯李潤甫 瑞雨</title>,<text>咸吉新方伯。文章舊鉅公。千年靺鞨古。萬里涬溟通。鵩入曾何忌。鵬圖本不窮。關防在治忽。先驗六州風。</text>
<title>盧節度 銓 挽</title>,<text>嗚呼忽失銳頭公。捲却長城萬里空。一片丹㫌關嶺路。凄凄寒日更悲風。</text>
<title>海寧君挽</title>,<text>卽今世之季。公子有翩翩。非善蒼何樂。逾恭忌亦賢。壽爲仁所得。榮與福相全。萬古蓮城麓。呵撝鬼護阡。</text>
<title>城西弊廬會諸公。賦得杯字。</title>,<text>剔罷靑釭燼。開筵凸酒杯。語闌情已洽。吟苦句還催。選勝梁王苑。論才漢帝臺。居然席散後。山月在庭苔。</text>
<title>李判書 元禎 改葬挽</title>,<text>南國新羅人士冠。來儀王國作天官。更張志切▦爲累。文網於公獨不寬。臆欝長虬氣射雲。寧無所見亦無聞。祗今恐惹東京說。三百人中孰是君。孝子精誠感彼天。雪寃恩渥漏重泉。誰無父母誰無子。小雅詩中廢一篇。知我平生可笑人。寃公曾未百吾身。滂沱十五年前淚。痕在宣城離別巾。</text>
<title>別松山申大尹 㶅</title>,<text>斗大金章挂在腰。邊州牧禦輟宮僚。文翁儒化能移蜀。元禮模楷亦度遼。天外仙蹤鳧舃疾。雲間宿路漢槎遙。書生世亂猶乘障。努力功名答聖朝。夷夏中間領大州。松山都護古諸侯。邊城自有從軍樂。太守常多秉燭遊。漫興登樓悲異土。覊懷擊劒感淸秋。灣人尙奏驪駒曲。解綰前年離別愁。</text>
<title>聞上挂天下圖於便殿。命館閣主文者賦七言律。臣屛伏私次。次其韻。</title>,<text>曾聞漢帝指輿圖。復挂吾王玉座隅。鎭望星羅天有野。封疆繡錯地分區。䟽流砥柱勞神禹。亘築長城慴服于。莫道腥塵中土汚。東周今日在箕都。</text>
<title>直中權侍讀 重經 來訪次韻</title>,<text>夜寂靑▦鎖。天高白月懸。得君仙侶訪。回我懶翁眠。洞快開喉浪。淸新潤頰烟。春花爛熳日。良會卜將然。</text>
<title>用前韻。次季商，天叙，仲耆諸君。</title>,<text>儒林良寶在。金榜甲名懸。曉躡花磚步。春慵繡闥眠。榮光依日月。麗句答風煙。筳擊塵鍾響。吾猶起薾然。鼕鼕嚴鼓罷。寒燼壁釭懸。已叙關河別。仍同省院眠。逸才推驥路。衰疾祟蠻煙。識爾昂霄具。當時見嶄然。</text>
<title>會銀臺。用前韻。</title>,<text>偶到深嚴地。仙樓舊額懸。宮僚更豹直。江客幻鷗眠。鳷鵲寒凝雪。罘罳翠羃煙。終南迎在戶。秀色見悠然。江海平生志。明時寸赤懸。曾驚黃黍熟。仍罷黑甜眠。春雨陰崖草。天香獸篆煙。雕蟲技已老。無計勒燕然。</text>
<title>用前韻述江亭卽事 二首</title>,<text>棟宇臨江豁。窓簾伴月懸。雪泥鴻蹔迹。雲渚鷺安眠。夜讀三條燭。朝炊一竈煙。風塵翻醉夢。周蝶兩蘧然。救飢踈糲足。掩髂敝鶉懸。灞上堪乘興。潯陽不買眠。達官偏雨露。閒者富風煙。昔哲皆丘壠。千秋一悵然。</text>
<title>次士會</title>,<text>愛爾元奇士。詞垣獨絶倫。鉥心貫百子。摛藻動千人。內醞江湖月。宮貂風雪晨。淸時看所尙。聖主重才臣。</text>
<title>直中用皆玉韻</title>,<text>晴雪通街濕。靑銅鎖闕重。韶華先變柳。寒翠尙緘松。久疴隨班㥘。淸詩警我慵。扁舟湖上約。直泊濟南峯。</text>
<title>二疊奉仲章</title>,<text>昔怨十年別。海深山復重。天開回白日。歲晏勖靑松。屛處心猶樂。交遊事漸慵。與君携手地。紫閣聳層峯。</text>
<title>領相宅耆席錄呈</title>,<text>整頓朝班舊。巋然魯殿存。親朋俱大老。喬木自名園。史報南星曜。筵開北海尊。題詩張盛事。咸屬茂弘孫。右領台赤忱天鑒燭。昭代舊臣存。廊廟方憂國。巾車未返園。幸陪嚴客席。恭獻祝年尊。至好應無替。申之子若孫。右左台</text>
<title>眎聖源 李參奉淯</title>,<text>幽懷不合作淸宵。凄切還如客裏簫。倍引秋風江上興。水雲莎月夢迢迢。</text>
<title>二疊</title>,<text>淸言款款度良宵。何必瑤笙與玉簫。二子心朋揮手去。華堂咫尺返迢迢。</text>
<title>送趙學士 湜 佐北軍</title>,<text>載筆乘軺走北軍。男兒要報聖明君。睇窮長白千年雪。行戛重溟萬里雲。內史去朝誰直諫。相如諭蜀自奇文。元戎大酒佳人瑟。絶快靑綾鎖早曛。</text>
<title>謝皆玉來訪 二首</title>,<text>學士淸遊江漢回。向余夸說好樓臺。華衫蹔拂風塵去。佳句全和水月來。長夏炎蒸愁病卧。終朝欵曲阻懷開。可堪席散還寥寂。依舊荊門長綠苔。選日佳遊爛熳回。東湖烟水北山臺。遲遲蠟屐誰先後。泛泛松舟自去來。世事故敎豪興敗。人生難得好顔開。南村石逕吾猶熟。夢裏依然月印苔。</text>
<title>庚午燈夕。會東沙公別墅。吳尙書挺緯別號</title>,<text>星紀終須轉。黃河會且澄。郊園元別界。嚴客自親朋。斗柄添成酌。冰輪替作燈。欲知天有定。人事可依憑。松籟宵還靜。溪流雨後澄。三元最令節。四座盡佳朋。透嶺仍呼月。臨軒不用燈。轟轟絲竹亂。有几我將憑。</text>
<title>李留守 沆 挽</title>,<text>玉軫埋蟲匣。燕鋒廢越硎。吾能飽世味。子不遁天刑。澤遠祠牲血。治循簡竹靑。賦施還大。欲籲帝閽扃。</text>
<title>李大將 鏶 挽</title>,<text>脫却儒冠窄。雄豪早拔羣。吾王更化日。幕府大將軍。恩重全忘老。時平不用勳。龍驤餘部曲。雨泣灑紛紛。</text>
<title>李判書 宇鼎 挽</title>,<text>吾雖有身不可百。公之死矣良可惜。季世才難國空虗。吾王左右誰爲力。春風柳綠龍驤營。仙履聲斷尙書閣。公私之痛萬行淚。落日南臨大江哭。薊門燕山四千里。大冬冰雪困行子。行子病病去不已。終然七尺委王事。人▦牖下鎭長生。無寧不負平生志。公身死客公魂還。鴨綠長江故國水。我年單九公十七。公齒如冰我髮㓒。邇來三十四十年。江漢淸遊如昨日。世間人心似人面。貧賤富貴公能一。春花飛落別時路。閉門京口獨愁絶。</text>
<title>題舍弟淑畫梅</title>,<text>分根庾嶺自。傍蘂少陵廵。可見天心處。偏敎早得春。</text>
<title>畫竹</title>,<text>自有千竿出。何妨一畒空。大冬霜雪後。特立見高風。</text>
<title>贈嶺伯閔士會</title>,<text>等閒交誼笑雷陳。無忌平原別作親。早歲乘龍憐傲客。壯年持節識名臣。逢迎三日盃盤地。歸去千山雨雪辰。南國棠陰成化早。不愁離夢度明春。</text>
<title>途中贈李學士君則 東標</title>,<text>君爲嶺士秀。粤自在書生。昔識丞廳記。方論玉署經。天南愁獨邁。日下幸同行。酬酢成長什。渾忘滯雪程。</text>
<title>又用生字。復君則。</title>,<text>詩書亡舊哲。差晩百年生。久恥顓孫祿。全拋董子經。散蹤容我放。迷轍待君行。喚道虗舟穩。風波亦坦程。</text>
<title>鳥嶺</title>,<text>東國關防鳥嶺雄。秦山函翠漢山嵩。蜿蟺萬古中間劈。控扼三方孔道通。沒羽未探千里外。卧薪虗老百年中。沉吟馬首忘南北。西日蒼蒼更北風。</text>
<title>安保驛</title>,<text>箭栝天門道路艱。冰程五百走長安。行人夜宿豐城驛。背指蒼蒼鳥嶺山。</text>
<title>曉發</title>,<text>罷睡提衾暗筭程。山村一一曉鷄聲。虐雪層冰勞跋履。曛黃方到蘂州城。</text>
<title>晩投新店</title>,<text>嶺挂雲間路。村深地底居。冰殘朝涉後。堗煖午炊餘。野老疲輸糴。京商競販魚。誰能斷來往。終歲卧田廬。</text>
<title>行</title>,<text>行辛苦足。猶得餉奇觀。拖帶山溪細。攢戈雪峀寒。村稀頻問僕。炊晩促停鞍。斗屋方舒膝。心安地界寬。</text>
<title>謾題</title>,<text>氣沍千山雪。橋成萬水冰。天心元叵測。人事可依憑。釭火空成燼。床衾欲動稜。百年如擾擾。安坐固難能。</text>
<title>酒席先發。君則落後。</title>,<text>揚鞭直過獺川堤。雪裏千峯亂不齊。學士風流詩並酒。黃昏獨滯蘂州西。</text>
<title>佳興倉</title>,<text>冰雪千山道路長。艱難來次海陵倉。村民冷堗難堪卧。厨吏麤供不足甞。到處催租愁白屋。何人挾纊坐黃堂。半生征役身將老。乍聽晨雞罷睡忙。</text>
<title>途中有懷一疊</title>,<text>百年強半一身中。歷歷征行盡我東。山矗艮岑聞黑羯。地分燕域想朱蒙。行登皆骨參天白。步戛重溟浴日紅。倦迹更過雙嶺外。周旋南北挹文風。</text>
<title>二疊</title>,<text>流光虗擲客程中。節序居然斗柄東。盡日犯泥羸馬怯。凌晨衝雪敝裘蒙。臨江疊巘愁邊碧。繞闕祥雲夢裏紅。千載空傳林下誚。幾人流俗獨高風。</text>
<title>三疊</title>,<text>浹旬行計筭愁中。京國音塵隔洛東。可耐殊方星轍逗。獨憐長夜布衾蒙。陰雲釀雪濃如墨。寒旭窺峯閃欲紅。官酒三杯吾且去。龍駒百里逐長風。</text>
<title>竹山舘滯雪</title>,<text>竹山舘裏滯歸客。夜聞狂飈折大木。朝來八方雲似墨。俄間雪下三四尺。靄靄紛紛散復積。二位上下迷淸濁。彷徨四顧久佇立。直北長安歸路隔。遲我一日征鞍息。異哉天公苦多劇。安得太陽照揮霍。坐令玄冥甘退伏。天意不可容人力。且呼官酒以爲樂。又竹山舘裏聞雞早。遠客思家一夜老。夜半不眠戒僕夫。遲明跋涉催登道。今年大雪古或有。壯哉不見我生後。低處委積沒馬腹。高處風飄露石角。京國東南千萬山。無有一山露其顔。日照山東開晦塞。天地銀水同一色。是月三旬在馬鞍。道間苦狀兼奇觀。人間萬事多如此。君子所遇心則安。征馬駸駸去不息。及到廣陵窮日力。廣陵之北京洛邇。雲間華嶽三峯翠。</text>
<title>板橋望廣陵城</title>,<text>雲間遙指廣陵城。五十年來積甲兵。巨敵遺君庸宰相。空談誤國小書生。晉陽戶口空多少。魏武山河未重輕。盛際軒裳何所補。中宵擊劒壯心驚。</text>
<title>附李君則次雄字韻</title>,<text>詞壇當日擅爲雄。筆力眞堪敵華嵩。桂海冰天觀已遍。三墳五典讀來通。卽看卿月輝天上。且放文星照嶺中。不遣謫仙歌蜀道。千秋誰復振王風。</text>
<title>鄭安岳 東卨 挽</title>,<text>鎖直司馬曹。聞君輀車發。西風大江頭。泣涕望素紼。又索瘢文法拘。盤根利器別。留與孟堅生。並書朱黃列。又我之有袁絲。粤自童稚日。那忍北門過。尙悲上巳節。</text>
<title>次詠恩亭韻 南平使君吳始震春卿所搆。在東湖。</title>,<text>一髮峨嵯萬頃明。主人卜築擬平生。已拋羊角圖南計。空寓堂顔拱北誠。境闊郊原無限色。春來禽鳥可憐聲。潯陽松菊今猶在。誰復當時吏隱名。</text>
<title>新秋月夜。登宅後八角亭呼韻。</title>,<text>洗濯風塵氣。淸新海岱容。埽雲開霽漢。呼月上層峰。地豁三千界。人懷八九胸。題詩當巴。水石兩撞舂。</text>
<title>金校書 喜臣 挽</title>,<text>白也詩無敵。其才眞可惜。與才不與地。白首死天祿。空留身後名。風雨家四壁。</text>
<title>次衍慶寺軸中權石洲韻 時以小春官。奉審齊陵。</title>,<text>明月多逢暗夜疑。至人無怨世無知。身家自有龍蛇宅。吟興非關雨雪時。織貝爲文能作祟。雕蟲於道遠相離。主恩較得誰深淺。咏柳還同咏檜詩。</text>
<title>謝松都留相權仲章送酒</title>,<text>交遊濟濟滿京都。童稚情親子與吾。未學神仙縮地術。寺樓秋日獨提壺。</text>
<title>次松都留相</title>,<text>千年禪院綠苔生。秋草離離滿地平。癡坐高樓長日盡。崧山回首不勝情。</text>
<title>二疊用都字</title>,<text>千官雲縷集王都。乘鴈江湖付拙吾。秋夜仙寮淸不寐。獨敎涼月照金壺。</text>
<title>三疊用都字</title>,<text>門幡帳督坐分都。士雅高鞭先着吾。準擬秋風投紱去。朴淵淸勝是蓬壺。</text>
<title>寄松都留相</title>,<text>萬樹凉蟬露氣生。海邦雲物報新晴。分司東洛成均長。將事西陵禮部卿。朱墨掣人眞有力。淸詩惱我獨凝情。沙灘松嶽無多路。相望盈盈不可幷。</text>
<title>坡山書懷 二首</title>,<text>秋陰作雨曉霏微。江霧村烟濕不飛。西郭薄田三頃在。南宮達宦可來歸。小豆花隨木麥花。木綿成顆稻芒多。田家喜氣兼憂色。人事天時恐或差。</text>
<title>早發坡平</title>,<text>官角嗚嗚雜野雞。宿雲濃霧掩長堤。日光東北還先漏。雨澤公私或未齊。民事艱難憂聖世。村居寂寞擬幽棲。天間華嶽三峯見。薄暮輪蹄過碧蹄。</text>
<title>西湖亭。送別關西湖南兩伯。</title>,<text>送我兩都客。西南天各陬。長亭碧樹晩。潦落秋江悠。又門閉城西宅。秋雲井落虗。空留漢水舫。獨送汝南車。</text>
<title>西城。西伯皆玉，湖伯堂叔餞席呼韻。</title>,<text>地入甄城大。山圍浿水空。携將一尊酒。送別兩觀風。道路天之表。星河夜正中。春來傳信牘。應有北歸鴻。遙夜西城館。銀河在半空。皇華千里路。淸浿九秋風。夢去分襟後。詩成把酌中。尋常聚散事。遮莫怨歸鴻。車馬羣公集。㫌旄刺史行。權宜方面重。輟出閣臣輕。地盡朱蒙塞。山連黑鞨城。度遼元禮在。千載復名聲。臨老難離別。况兼骨肉情。江南梅後信。洛北鴈邊程。雨露偏危悃。風塵漫盛名。良宵行酒數。不必較分明。</text>
<title>送西伯</title>,<text>銅鉞牙幡護茀輿。大夫忠孝盛朝譽。爭看玉立高歌起。佇待棠陰惠化舒。海岱重盤覇王國。樓臺千地羽人居。春來關外魚鴻字。漢水西津寄弊廬。</text>
<title>昨別湖伯。今別西伯。</title>,<text>西門摻袂各脩程。日日秋風動旆㫌。別淚纔添淸漢水。離魂還過碧蹄城。荊湘謠俗停車問。關塞戎兵仗節行。乙丙憂深南北顧。諸公努力報昇平。</text>
<title>挽朗善君</title>,<text>武穆羣公首。今王禮數加。平原佳列國。驃騎樂居家。寂寞藏書室。蒼茫丄漢槎。每當分寶玉。朝著亦嘆嗟。</text>
<title>挽完平君</title>,<text>江湖新棟宇。公子好風流。自致陶朱業。恒懷司馬憂。華筵初罷瑟。虗壑忽藏舟。只有遼陽鶴。翩翩夜月遊。</text>
<title>別新北伯權子馨</title>,<text>三伏炎霖六合蒸。送君千里別愁增。不妨大旆雄藩出。暫輟緋袍玉陛登。白雪詞中餘上客。靑雲座裡富高朋。邊笳塞鴈關愁物。爲怕成都酒若澠。</text>
<title>會南麓堂叔宅</title>,<text>淸秋南嶽會羣仙。還似前年送別筵。閶闔九門雲影轉。康莊千柳露華鮮。揮毫可命騷奴僕。到手何論酒聖賢。一任諸公各努力。坡山西畔賦歸田。</text>
<title>柬皆玉</title>,<text>聚散風塵一夢間。前秋送別古陽關。褰帷化暢檀箕國。落筆輝爭錦繡山。玁窟已探神迹遍。豸冠仍帶主恩還。終南水石君休詑。我有湖亭亦足閒。</text>
<title>遊曹溪呼韻</title>,<text>丹楓白石漢山秋。脫却朝衫出郭遊。形勝上都爲雋永。何須皆骨與頭流。玉樓雙聳一驢秋。纔出東門卽勝遊。華嶽北瞻銀瀑好。廣陵南望漢江流。冷磬踈鐘古寺秋。存亡涕淚灑重遊。人間未必知音在。紅葉將投碧水流。</text>
<title>和從弟正源</title>,<text>吾年較爾數年多。訪我休辭百遍過。鴻鴈已傳邊塞候。魚龍遠蟄大江波。風塵寄迹思遐擧。天地搔頭費獨哦。擬向湖樓謀一會。秋陰妬殺恐蹉跎。</text>
<title>次大司空鄭台吉甫直中韻</title>,<text>急景駸駸去若飛。暮年懷事轉依依。雲邊宿鷺無心久。雪裏覊鴻印迹稀。君子素行元有定。凡人愚計故多違。論交不必論新舊。樸馬閒田爛熳歸。壁釭殘燼坐深更。枕上詩篇偶爾成。土牖獰飈衝𠷺怒。紙窓晴雪動虗明。可憐楚客身衣破。安得仙翁口火生。八座九卿官卽達。敢言歸去作田氓。</text>
<title>新秋憶足閒亭</title>,<text>三旬積雨洗氛埃。海岱秋生爽氣廻。御裌流金困城市。把杯晴月憶樓臺。蕭條活計無相管。荏苒年光忽若催。悵望千秋朝暮遇。徵君先我好歸來。</text>
<title>以高峯守上官口占</title>,<text>朝日單車出鳳城。朔風吹掣使君㫌。荒榛一郡炊烟薄。積雪千山返照明。方面遨頭前後事。斑衣紫綬去來程。折腰斗米吾猶樂。况是君恩燭下情。</text>
<title>禹侍郞 昌績 挽</title>,<text>二品之官七耋年。酬公盛德亦歉然。凄凉死具埋塵服。零落生涯滿簏編。識喜乘龍諸客貴。歸成幹蠱後人賢。從今春日桃源路。不忍重回舊馬鞭。</text>
<title>郡齋書懷</title>,<text>肘印枯棊大。微才侈一麾。催科容我拙。團伍任民欺。爲奉廬江檄。空吟彭澤辭。高齋坐明燭。寂寞暮年思。</text>
<title>途中詠雪</title>,<text>漢山風雪政飈飀。太守車中一敝裘。白屋問人甁已竭。朱門留客酒如流。行非灞水尋幽興。詩憶龍門選勝遊。安得監門辛苦畫。九重深處綴珠旒。</text>
<title>次夏瑞韻</title>,<text>曾從冰齒托交偏。宦迹棲遲或後先。天上雲看衣狗態。人間音賞海山絃。西湖一面幽盟在。東府三年傑句傳。老子漸能通妙理。可添當日飮中仙。岸幘濡毫仰視天。敢誇詩格長年年。虗名落落書空蠧。素計悠悠鏡失玄。莖露終須霑渴客。鼎砂猶自學眞仙。雲安美味涵春色。寄與詞翁報玉篇。</text>
<title>別醴泉姜使君 碩臣</title>,<text>藉藉甘泉守。銅章空白頭。跨治鳥竹嶺。管轂東南州。雪色重關路。梅花古驛樓。俱非少壯日。離思劇悠悠。把臂俱冰齒。居然已雪鬚。人無終蠖屈。天故閼鵬圖。雞割刀還大。鸞飢竹不枯。歸來南北轍。秋日合芳壺。</text>
<title>元月旣望。夏瑞來訪城西。與巳君同賦。</title>,<text>漢水梅初發。嚴城柳欲新。上元纔令節。正月卽王春。款曲來佳友。酣歌起老賓。官尊𨤍醁盡。太守不全貧。玉輪今夜望。靑眼是年新。邂逅三杯酒。風流一座春。共呼兄及弟。誰識主兼賓。談水談山罷。吟資亦不貧。游齋近壁燈花靜。穿簾月色新。交情皆白眼。豪氣自靑春。諧笑消良夜。逢迎得好賓。高陽還乏酒。相對媿家貧。興叔</text>
<title>次蔡內翰 彭胤 韻</title>,<text>東峯月上滿春天。江漢離情又一年。柏葉暫敎顔色赭。菱花難駐鬂毛玄。已知斗米驅飢客。休道磯絲伴謫仙。痼癖平生抵老死。強吟酬却兩三篇。中原下駟禀材偏。三舍專輸楚子先。悵望關門難識氣。歸來彭澤愛無絃。靑蠅吊客眞悲語。明月隋珠莫浪傳。大雅舂容今寂寞。續音千載佇騷仙。</text>
<title>左揆壽席呼韻</title>,<text>華堂勝集記懸弧。四座爭稱百福俱。周室元臣惟吉甫。漢家名相卽申屠。尊前折菊添靈筭。庭下垂槐驗德符。今日安危柱石在。阿咸莫獻五湖圖。</text>
<title>寄尹員外子亨 以豐</title>,<text>雪裏三峯背洛城。歸心日日在懸㫌。忽驚珍什痊頭病。何用靈珠借夜明。咫尺龍門頻蹴浪。三千鵬海尙淹程。知君技癢多閒述。更寄郵筒慰我情。</text>
<title>次夏瑞韻。別箕城小尹柳以復君休。</title>,<text>風塵合散又殊鄕。春日陽關去路長。烏府諸僚須汲黯。鳳翔遺吏見蘇良。威傳𩣭馬民謠遠。唱罷蓮花妓曲香。玉璽褒嘉知早晩。隨班簪佩入明光。</text>
<title>又重前韻。復蔡內翰。</title>,<text>老去才全退。憑君發興新。天開三角月。江破五湖春。宿鷺雲邊侶。飢鴻雪後賓。居然投紱思。十口任而貧。嘿坐懷疇曩。詩成感意新。窮愁鐵城日。秀句浿江春。不有東州老。誰留後閣賓。歸成當二子。材力况非貧。昔東州，湖洲二老。各謫淸南北。有唱酬詩。其後僕陪二老詩酒之會。而今夏台及仲耆。二老之從孫。故篇中及之。</text>
<title>懷蔡君。古風。二首</title>,<text>三江春盡鴈欲飛。離情隔歲俱依依。古來靈犀通▣點。不憂兩地音信稀。春波政漲綠葡萄。君子濯盡風塵衣。笑矣高峯老太守。枯棊破竹獨不歸。麻浦冰湖接東西。足閒戴恩相攀躋。溶溶一帶漢江水。漢南羣山亂高低。此間置酒君與我。不賦千詩不解携。但恐鸞坡呼爾去。五色采筆手更提。</text>
<title>李監司 允修 挽</title>,<text>羽儀王室卽名臣。漢相家聲屬子身。玉節久留孤竹館。靑蒲虗設紫薇春。人才渺渺將安得。天意茫茫獨不仁。痛哭鴒原前歲淚。曉江淒日更添巾。</text>
<title>三月十五日夜夢。到一處樓閣。卽百祥樓也。盃酒爛熳。女樂縱橫。如少時遊宴之事。仍命妓磨墨。醉賦一律。覺來了然記得。不迷一字。凡夢也者。能夢平日所到處。豈吾足迹最慣西土。故有此宵寐之感邪。</title>,<text>旁人云我是安州。未必分言蝶與周。倦馬駸駸邊塞路。華筵歷歷半天樓。山河不變初生在。歲月無端次第流。酒後不禁當日習。淸歌錦瑟故遲留。</text>
<title>衿陽道中。馬上口占。示從君。</title>,<text>踏雪長郊盡。投村亂峀前。籬踈懸凍蔓。竈破伏炊煙。酤酒杯相屬。題詩句得聯。風塵携手去。未必待殘年。</text>
<title>次睦相墨梅韻</title>,<text>正色莊容第一花。人工天造莫分差。會須調味殷王鼎。何獨供吟處士家。</text>
<title>途中 時旱餘得雨</title>,<text>二位濛濛混一陰。驅除旱魃做甘霖。斡旋造化知天意。歌頌君恩樂衆心。不怯泥途沒腹馬。還憐密葉晒翎禽。已徵太史書豐熟。官酒盈尊我可斟。</text>
<title>足閒亭 四首</title>,<text>自從燔輦眼眸明。晩計菟裘偶爾成。西下長江通大渤。北來羣望擁神京。騷人夸說三公薄。孺子沖襟萬戶盈。請看楣頭新揭字。老夫於此了平生。黃虞宿志負淸明。老去渾無一藝成。華嶽天高瞻北極。龍門河拆注東京。名區風月味方好。赫世軒裳分已盈。要使桑滄千載後。江湖人識博泉生。天地容吾拙。湖山占一丘。常貧顔氏樂。雖退范公憂。泛泛鳧鷗在。滔滔江漢流。絲毫皆分外。終願不他求。國城無十里。臺榭幾高丘。自結三椽屋。能消萬古憂。開尊冠岳月。濯足漢江流。昔哲同吾志。欣然卷裏求。</text>
<title>足閒亭。與從君舍弟夜話。</title>,<text>龍湖上接鷺湖流。携酒同登百尺樓。咫尺風塵千里隔。此間休說等閒愁。秋雲吐月湧江流。光色三更可我樓。已許吾儕成此會。一杯之後盡消愁。星月蒼茫霽漢流。竹床蒲薦卧高樓。夜來雲色正風浪。恐作舟人狼狽愁。</text>
<title>足閒亭會永錫</title>,<text>江國雲陰占晩晴。舟人遙指水西明。樓中宿客行將發。回岸蒼茫送櫓聲。軒留冠岳月。江納海門潮。充膓蔬糲足。謀夕又謀朝。放眺江湖趁晩晴。寒潮初落渚沙明。誰將子晉緱山笛。和我滄浪一曲聲。雨峀濃新翠。春厓帶晩潮。長江西接海。坐看百川朝。永錫</text>
<title>罷春官坐直。出湖亭口占。</title>,<text>束帶班中走。鞭驢郭外行。閒忙判二物。點檢笑吾生。雨濯長江闊。雲移亂峀橫。非爲拋職業。衰散負淸明。</text>
<title>江村月夜卽事</title>,<text>江波萬頃湧黃金。月到天中照我襟。隔浦如聞人語響。漁燈恰在綠楊陰。</text>
<title>湖亭侍家大夫。會堂叔，從君。玩景賦詩。奉次堂叔韻。</title>,<text>王城十里卽奇遊。六月淸秋百尺樓。山護神京皆北向。江歸滄海亦東流。功名日晏槐根國。塵世風吹水面漚。已信天公容我放。亭名從此喚三休。羸馬衝泥出郭遊。江湖何處有高樓。雲霞嶽獻春秋態。天地臺涵日夜流。酒後談諧飛玉屑。世間榮辱等渦漚。商颿無數斜陽去。笑倚欄頭興不休。隱翁</text>
<title>席散後復用前韻</title>,<text>撥來簪紱辦奇遊。京國西南第一樓。天畔白雲瞻華嶽。域中淸漢數長流。淹留日月盈虗信。汗漫波濤起滅漚。誓死驚人工部語。神疲意索不知休。</text>
<title>江樓絶句</title>,<text>西舡南舶各魚謳。潮打空洲月隱樓。樓中宿客淸無寐。欹枕沉吟別惹愁。</text>
<title>罷官出江上口占</title>,<text>閒來事事餉余多。秋日西郊信馬過。冠岳晴嵐還氣色。龍江暮渡又風波。前村酒熟持瓢飮。高閣詩成拍案哦。百口元爲丈夫累。菟裘晩計漸蹉跎。</text>
<title>送淸風使君李夏瑞</title>,<text>今君之去我心忡。天地哮呼正北風。冰壯蟄龍千窟邃。雪深飢虎萬林空。獨超擧世題評外。自在全家道氣中。江漢東西四百里。春來傳信有歸鴻。</text>
<title>柬太倉尹子亨 以豐</title>,<text>江湖淹泊貫三冬。柳巷柴門積雪封。素計傳經嗟已老。窮愁覓句奈還慵。雲歸暮峀看投鳥。冰壓長河想蟄龍。水部詩名聞獨久。况兼杯酒數從容。又梅花春信報玄冬。箇箇瓊葩欲破封。不有仙郞來款曲。寧敎病客起衰慵。長空揚彩懸金兎。大陸凝寒鬪玉龍。滿地江湖吾輩在。勿云塵世窄難容。又深閉江關怯大冬。中宵風雪始開封。離披錦藻憑君巧。擊破塵鐘喚我慵。意到三杯浮綠蟻。氣豪千尺倚元龍。酒翁詞客爭隈地。倘許吳儂席左容。</text>
<title>李稷山 昌興 挽</title>,<text>死固人難免。君胡命獨奇。丹書仍舊籍。白骨有餘悲。絶塞荊花落。高堂鶴髮垂。交歡兼戚誼。不慟更於誰。</text>
<title>柳參奉 集 挽</title>,<text>六袠之年一命官。酬公之德嗇而寒。古來賢者多如此。志士千秋淚不乾。天道雖微本至公。欲將貽後不贏躬。房家自有昂霄物。異日分明左契同。</text>
<title>湖陰道中。口占眎從君。</title>,<text>驢蹄踏去水村程。盡日聯鑣破欝情。西下羣川通大漢。北來諸望護神京。文章未學騰霄鳳。飮量空思吸海鯨。平地優閒吾輩樂。未秋先覺悔心萌。</text>
<title>訪堂叔屯江寓居奉呈 三首</title>,<text>江湖旅止計全踈。十口饑寒不累余。發興肯回稽岸棹。探幽還策灞橋驢。平津百里層冰合。別墅三更冷月虗。莫問新醅與宿釀。囊中留債豈無餘。廣陵城下大江廻。江上人烟雜草萊。匹馬遙尋沙岸路。小堂新闢水雲臺。凌凌雪色封堤柳。點點春光洩野梅。臨老逢迎艱衮衮。百年懷抱一宵開。岸幘持毫視遠天。天時人事兩茫然。軒裳桎梏心還惕。几席烟霞興自牽。四海猶餘耕數畒。一生空費賦千篇。箇中好意公知否。吳會秋風亦足賢。</text>
<title>賀堂叔生日</title>,<text>小集俱親懿。靈辰獨矢弧。年華漸晼晩。尊酒故懽娛。有約呼金兎。何妨繫赤烏。公今在汶上。不獻五湖圖。</text>
<title>睡翁老相公承惠赴海中。托梅鶴於余。每聽淸唳嗅淸香。不覺愴然。賦二絶以呈。</title>,<text>冰魂玉骨不勝寒。一夕廵簷意未闌。莫道花衰窮臘後。更看殷鼎實團團。閑庭零落戛然鳴。可見雲霄萬里情。不以覊囚損靈筭。可同丹穴息千齡。</text>
<title>夜話奉堂叔</title>,<text>叔姪三人並。于今五十年。詩書西郭宅。風月上江舡。好事猶能否。交情不偶然。朱顔俄白髮。相對小燈前。</text>
<title>次淸風使君柬堂叔韻</title>,<text>枯棊印大繫腰間。洞府眞官地位閒。朱夏淸飈吹古窟。金剛漢水竝仙灣。胡僧元破沙門戒。神女何勞楚還。且擬移居隨惠化。茂嵒山近蘂州山。右屬夏瑞廣陵山水護名區。揮手風塵是丈夫。自足詩書傳世業。寧將衣食戀家孥。滄波浩蕩鷗何負。夜月聯翩鶴不孤。出處平生依昔哲。公能投紱我持符。右屬堂叔</text>
<title>歲暮次工部韻</title>,<text>駸駸窮歲律。墐戶坐堂深。冰壓蛟龍宅。烟凝烏鵲林。風塵寄浪迹。天地入高吟。一炷燒檀麝。別人獲我心。</text>
<title>次申奉事 灚 畫障韻</title>,<text>忽失秦觀病。仙山刺眼新。如臨世外界。誰喚域中身。崖綴三間屋。汀餘一丈緡。霜楓亦奇絶。何必武陵春。</text>
<title>次金上舍</title>,<text>聞君詩史足三冬。一面江山當素封。逝水浮漚多閱幻。塵冠垢帶獨專慵。可憐五采荊山璧。誰趿千層禹浪龍。待得梅花開數點。傍花賭醉對癯容。右屬金友社鼓迎春餞季冬。林林物化暗開封。拋來采筆才全退。炊罷黃粱睡亦慵。日月曾依前上地。風雲空際正中龍。已將榮落輸玄宰。不作牢騷楚客容。右自述</text>
<title>皆玉南歸嶺中。送別次座上諸公韻。</title>,<text>草草一尊酒。來將十里坰。上江多少瀨。南土短長亭。半世文爲主。千家詩在屛。逆風吹不息。猶可客橈停。惜別一千里。論交四十年。君門深似海。嶺路上如天。細草迎歸棹。閒雲拂去鞭。猶餘病友在。空賦鳥鳴篇。行意滔滔挽不留。書籠藥載孤舟。淸時迹倦初衣遂。聖主恩深墮履收。取陸遙攀雲裡棧。看星回指漢中州。啼鶯綠樹連千里。豈獨涔陽楚望愁。柳巷苔扉獨掩愁。偶然佳集若相求。一尊京國還他席。五月江湖送客舟。學士花甎曾躡步。翰林仙筆幾簪頭。吾君在上朋儕滿。鴻鴈來時是九秋。</text>
<title>題鷺梁韓元士 宗揆 草堂</title>,<text>江漢淸遊四十年。中間世故盡茫然。獨尋細細沙邊路。復坐迢迢天上舡。舊地村閭餘幾屋。良辰杯酒見諸賢。騷人枉說黃昏惡。不識黃昏月出先。</text>
<title>次堂叔圯翁山亭韻</title>,<text>自是林園主。風煙納碧踈。高高絶地位。飄若擧仙裾。右詠山亭苔逕通園細。桑林透月踈。詩書枕藉在。專廢設巾裾。右自述</text>
<title>自京將歸坡山。詶蔡仲耆詞契。</title>,<text>白下門前路指西。臨津江畔地偏低。祥煙靄靄迷丹鳳。羸馬駸駸過碧蹄。四面雲山開色迓。一囊珠玉稱情携。朋知海內今誰犍。不見雙魚問客栖。</text>
<title>二疊更寄蔡仲耆，睦大叔。</title>,<text>倦客歸程沙峴西。溪流屈曲平蕪低。靑山百里雲千疊。白玉一鞭驢四蹄。滿腹新詩底處詠。藏心良友何時携。秋江潦落秋旻濶。早晩佳期湖上栖。</text>
<title>坡牧從君瓜歸</title>,<text>良牧儒臣屈。當時白馬生。軒裳身外挂。江漢夢中淸。閭里謳歌惜。朝廷啓達爭。雖然君去後。吾亦逐轅行。狼狽饑荒際。携家守舊塋。使君爲我弟。覊旅幸其兄。幾把成都酒。初聞巫鶯。先吾五馬去。歧路若爲情。</text>
<title>柬仲耆</title>,<text>摻君之手滌余愁。宇內逢迎氣以求。心醉不辭輸滿廩。襟沖怳若泛虗舟。風生渚柳千林表。月上帆檣百尺頭。自是吾人得意地。三庚朱序卽淸秋。右述相逢懽快之意前人述作本窮愁。贏得芳名各自求。明月長空銀作界。洞庭春色玉爲舟。平生退步無三舍。他日高馳許一頭。先後相須眞好意。諸君深識定陽秋。右述相托之意</text>
<title>示大叔</title>,<text>造命參差莫漫愁。風雲合沓不求求。弱齡已識昂霄具。利楫方須下瀨舟。燕市黃金輕駿骨。大河春浪待龍頭。峩眉地遠槐期促。美事猶傳十百秋。君子眉端肎挂愁。大都飯腹可無求。閣庋今古千箱籍。門繫江湖萬里舟。日暖微風吹柳外。夜深晴月出雲頭。老夫近有幽悁在。可滌冰壺玉鑑秋。</text>
<title>次權仲章所居壁上韻</title>,<text>久覺閒居事事佳。垂楊門巷澁苔階。天星欲曙還親友。五月方炎獨快齋。自足風波朝暮色。聊消墳典古今懷。吾儕浪迹皆君賜。何必鳴珂走九街。</text>
<title>用唐賢濬公寺韻詶仲章</title>,<text>漢國東南聳翠岑。江湖一帶匝平林。春花秋月同佳興。飛鳥歸雲寄遠心。不向諸天探色相。當於此地見崇深。汀洲步屧知相近。多荷賢台佩酒尋。</text>
<title>蔡措大子長 甲瑞 來訪坡山弊廬。用唐賢卷中韻相詶。幷屬主牧從君。</title>,<text>遒時夏熱代春暄。下國平居掩蓽門。茂宰風流携美酒。騷人浪迹到荒村。桂陽曾結雲烟屋。漢上將歸松菊園。三十年來各老禿。衰顔猶得帶酡痕。</text>
<title>二疊屬從君</title>,<text>野老微誠亦效暄。儒臣獨阻上陽門。豈無錦水如澠酒。先候重雲炊飯村。五色珍絲違舜衮。一盤甘露惜文園。街頭柳羃階苔厚。別後空看駐盖痕。</text>
<title>滯雨湖亭。懷從令正源。用子美先生江雨韻。</title>,<text>甘霈三農望望中。宸憂方釋九重宮。洒來江壁雜昏霧。透過山林戰大風。苦竹欲抽數枝綠。新荷不耐一葩紅。西城咫尺無消息。誰慰夔翁滯瀼東。</text>
<title>次洪騎省南山觀瀑堂韻</title>,<text>地卽烟霞古。人今性癖閒。三分紫閣二。高出翠微間。卜築君能得。詩篇我敢刪。秋春尤絶勝。不厭往而還。</text>
<title>寄蔡睦二詞契求和</title>,<text>今我不樂思漢陽。中南渭水空悵望。漢陽文士大者誰。蔡睦二子才堂堂。正言才地儲玉堂。上舍英名懸璧庠。賦命參差故不一。幷是逸軌當康莊。百川秋至大河漲。盤龍伏龜難窺量。武庫兵器列森森。干將莫邪明秋霜。前後詩文數十篇。老眼見之心爲恇。往者今上初卽位。詞臣濟濟聚文塲。二十年間似反掌。或隔幽明或參商。支離南北又西東。天地陳人獨彷徨。自得諸賢仗窮途。沉沉漆夜隋珠光。我無氣力吹風雲。又無貨財資車裳。直是無益絲毫者。君胡驩我超尋常。請從二君先故說。茶翁湖老流芬芳。歸成後人生衮衮。兩家文道方熾昌。我有亭子漢之頭。雲楹霧戶臨蒼茫。水落天高江月滿。可具秋風浮海航。金尊酒玉軫琴。携蔡睦共徜徉。賦得崇深與淸明。溪藤雪繭何煌煌。赤壁淸遊復靑丘。世人嗤點庸何傷。</text>
<title>次鄭尙書吉甫寄題江樓韻</title>,<text>匹馬歸來漢上丘。而今遠刺反狐裘。軒裳不分從他去。鷗鷺無猜可汝求。千里長江當海口。一輪明月放雲頭。此間可與論吾志。幸有騷翁靜者流。</text>
<title>贈呂江使君李伯起 震休</title>,<text>傲吏能酬主。名都復近京。今聞獨太古。昔有厭承明。水竹瀼西宅。牙幡漢上程。悠悠分所在。黯黯各含情。百里湍坡外。風雲隔上京。晨星容易散。塵眼偶然明。久賞昂霄具。誰妨擊海程。登山與臨水。怊悵若爲情。</text>
<title>贈南陽使君李待而 文興</title>,<text>爲問王喬舃。胡爲遠玉京。風塵埋首盡。雲月照襟明。笏入秋山色。車催漢水程。傳詩驛使在。倘慰旅人情。孔途交轍地。等是別王京。欹坂塩車困。深宵楚璧明。莫爲愁白髮。強足醉烏程。散盡三千客。惟君獨懿情。</text>
<title>挽申相六絶句</title>,<text>台垣瑞色卷前宵。忽失周祊舊赤刀。誰慰君王霖雨望。哀榮一札輟三朝。鸞儀玉立聳朝紳。終作邦家柱石臣。世有波濤良史筆。大書名下曰完人。雅志分明在黨天。恒居人後反居先。幾番漲潦埋平陸。莫着虗舟若箇邊。深深閉戶若無人。左右圖書却一塵。開帷色笑公方在。今日東城迹已陳。投際于今四十年。居然冰齒到霜顚。珠徽玉匣任零落。永斷平生山海絃。房家緖業付昂霄。拂士風聲未寂寥。古有雷陳連世好。更將斯義勉兒曹。</text>
<title>睦判書 昌明 改葬挽二十韻</title>,<text>大家淸泗遠。羣辟俊髦賢。不待扳援力。都因簡擢先。縉雲嚴五衛。玉署長三筵。廟筭江河决。軍容壁壘鮮。唐輿名內相。晉縠掌中堅。使器元無右。論才可並前。風雲俄契合。時運劇推遷。赫赫車塡巷。紛紛箭謝弦。幽盆遙白日。丹愊指蒼天。未對文皇室。旋悲楚客淵。社禽驚舊址。春草上崩甎。雨泣龍驤部。光乘尾宿躔。通家啓手命。投際任冠年。共裂延齡勅。仍輸祖逖鞭。餘生罹芐棘。深誼寓芻綿。歲晏還同病。天長已斷絃。典刑看玉樹。詩禮付靑氊。水囓憂防墓。牛眠叶吉阡。飛㫌白下路。飄幕碧湍舡。若返相州轍。嗚呼誦此篇。</text>
<title>柬城主金子昂令公 斗明</title>,<text>明府新承上大夫。浣花溪水接成都。生涯狼狽空懸槖。惠澤殷勤數散租。客裏佳辰楓菊老。郡中良晤酒詩俱。知公早晩隨褒璽。今日朝廷亦尙儒。</text>
<title>二疊</title>,<text>常途善宦豈夫夫。反遣龍媒繫下都。望切春暉欣奉檄。恩加蔀屋短催租。玉琴黃卷行裝足。香秫靈砂地產俱。往往蓽門停駟盖。使君還肯降癯儒。</text>
<title>立春日。柬子昂城主。</title>,<text>土牛葭管滯西城。令節氓風感舊京。雪壓郊坰春意逗。月留庭院曉光明。新年謀饌囊還匱。暮景論交盖已傾。鈴閣柴門纔步武。百花潭北竟關情。</text>
<title>宣城 交河 邑子誦城主 閔鎭嵩 新構山亭韻。奉次却呈。</title>,<text>問俗知明府。逢人詑勝亭。蘇殘去厓岸。尙朴陋丹靑。朱篆俱雲濕。酡顔得雨醒。曾聞三字訓。早早受家庭。</text>
<title>訪蓮谷李措大 重慶</title>,<text>閑齋秉燭好懷開。不負長郊冐雪來。一笛一琴能度曲。况兼料理淺深杯。蹇驢熟路到松關。措大名園護四山。呼得三更雪月好。一杯之後盡酡顔。</text>
<title>病中得三君子酬什。奚啻空谷警欬。謹次各有所屬。</title>,<text>圯翁尙奇偉。少小遊長者。腹中皇王術。論列次上下。昔驅中原駕。肯怯楚三舍。歸來天地晩。幸許陳人假。辟彼山上松。不受風濤亞。要得龍門士。伯樂過冀野。我願從之遊。行將秣吾馬。右堂叔未君意有餘。古所稱靜者。良玉袪瑕玷。自牧在中下。長安百萬家。何無一椽舍。一失五斗米。妻孥困貸假。積雪滿天地。萬象歸罷亞。思君滯寒疴。偃伏在荒野。君能亟就我。沽酒典裘馬。右屬從君長安大布衣。與我同志者。讀書破萬卷。紆體衡門下。蹩躠過朝市。風雨滿傳舍。獨辭勍者剋。歲晏樂閒假。兒曹日相笑。所希聖之亞。人存北厓廬。星見少微野。思之不可見。時日走如馬。右屬聖源</text>
<title>四疊復從君</title>,<text>索居値殘年。思有不平者。晩生四海側。獨立三季下。夙期在黃虞。晩計愧問舍。雕蟲技已老。穴蟻夢又假。相彼爭名地。頡頏不相亞。逍遙是眞樂。磽确卽閒野。得喪都無與。付之塞下馬。</text>
<title>別元性甫之任興陽</title>,<text>茫茫南紀欲窮頭。三面滄溟設此州。弊縣常常歸弱植。賢人往往餉奇遊。鯤鵬水擊乾坤窄。烏兎光搖島嶼浮。墨瘴蠻蜒猶自得。嶺雲池草不堪愁。</text>
<title>柳正郞 瑞 挽三絶句</title>,<text>讀書四十載。所得一枯棊。造命固非一。奈何化翁爲。生涯破簏書。死具棲塵服。數當於後人。此理竟無忒。閉門下縣栖。狼狽歸期曠。遙聞素車脂。泣涕望漢上。</text>
<title>謹和觀海，湖洲二老西關唱酬詩韻。奉李京兆游台，蔡學士仲耆。</title>,<text>擺却風塵萬念紛。偶然良集到黃曛。關山事去年回甲。天地詩留色藹雲。枉許駑姿三倍直。更看靈種五珍文。詞壇名論存餘債。可遣衰慵得與聞。</text>
<title>游齋宅。柬呼仲耆。</title>,<text>長堤垂柳拂輕塵。來訪游翁坡上春。却說文章餘數子。仍呼杯酒到三廵。江湖滿地還思洛。畎畒無年久困陳。若得伯喈同此席。陽關酬什繼前人。此一甲戊寅正晦。東州李公。與湖洲蔡太史。有鐵城唱酬什。春日江山錦繡文。卽其一句也。適會今日。年月日相符。故要仲耆同賦。盖游之於東州。耆之於湖老。各爲堂孫。而不佞亦於二老爲門生。非別人故也。</text>
<title>三月十五日。由木道盡室南游。發西江。</title>,<text>我發京口舟。春風挂布席。分付爾白鷗。爲護江上宅。三江迆終南。爽塏兼靜僻。豈不安余止。就食于南國。泝流任風波。十口寄一木。去住親懿情。沽酒添涓滴。家人不解理。顔色作戚戚。中原弟妹在。商洛儒賢迹。我懷太半豁。快若乘風翮。</text>
<title>堂叔與諸文士來別江亭</title>,<text>遲明將發上江舡。汀柳絲絲別思牽。路指白雲分大嶺。月臨淸夜共長天。西安合聚期重九。南國流離地半千。賴有諸公來送我。酒闌仍續稱情篇。</text>
<title>鷺梁渡。堂叔軒翁，權台仲章，李學士受伯，丁文學子雨，李元履，韓宅汝來別。金浦守權守經繼至。</title>,<text>春風遠溯大江流。人道吾行汗漫遊。多少洲移迷漢郭。分明月出想湖樓。朋親携酒能相送。客子開帆不可留。箭栝豈爲南北限。歸期當趁鴈賓秋。</text>
<title>纛島挂席</title>,<text>朝日團雲驗夕風。吾行剛得荷天公。布颿百尺高高挂。錦嶂千重忽忽空。盛際遭逢慚學士。暮年飄轉作江翁。家人瑣屑都無管。一部詩書點撿中。</text>
<title>宿二水村</title>,<text>投宿雙江合處村。穹巖斷麓對爲門。荒田岸岸燒椔節。僵柳洲洲繫纜痕。亂峀遮空迷曉望。鳴灘動隔塵喧。風波三日多辛苦。暫借閒眠定客魂。</text>
<title>葛山早發</title>,<text>開篷理楫聽篙工。曉霧如紗曉日紅。斗尾江長還▦後。龍門山矗忽天中。全忘旅泊心方泰。獨飽風煙歲若豐。可向驪興樓下宿。呼來屛翳借高風。</text>
<title>淸心樓次韻</title>,<text>三言華額碧雲端。此地江翁忽破顔。牧老題詩麗氏國。龍門控勢漢京山。風舷兀坐疑天上。月戶高憑非世間。玉節來遊還十載。澄湖短棹更淸閒。</text>
<title>神勒寺</title>,<text>山勢開弓㨾。橫蟠抱漢流。䆫光颿棹亂。塔影樹林幽。乏食僧徒散。阻風征客留。舊遊自回首。奄作卅春秋。</text>
<title>舟泊法泉。拜愚潭翁。翁之孫學士思愼同舟。送余茅灘一絶憑付。</title>,<text>江天寂歷少微星。解纜興原春草汀。四十年間一償願。歸來回首萬山靑。</text>
<title>安富馹阻雨。和巳君。</title>,<text>萬峯回合氣昏濛。急雨兼將狼藉風。南出行裝留劒內。西來消息斷關中。涓涔直作涇流大。咫尺難容箭栝通。幸有巳君酬錦什。何嫌五鬼也相窮。</text>
<title>奉次洛中諸君子游江亭韻</title>,<text>聞道諸君子。湖山爛熳歸。風煙管是主。軒冕覺爲機。度嶺天南遠。瞻星極北稀。居然春夏別。京國已依依。入把珠璣滿。南州驛使歸。辛甘同世味。出處各天機。獨邁悠悠在。相思落落稀。僑居近洛渚。蘆荻鴈來依。</text>
<title>次主牧伯春韻 宗姪萬元。時爲尙牧。</title>,<text>綠樹黃鶯千里啼。行人六月滯商西。回瞻大嶺天爲黨。橫帶長江地最低。春脚不留宜惜去。客心無賴奈分携。融泥十丈輪蹄斷。長日昏昏病獨棲。院落深深林鳥啼。新僑地僻洛江西。白茅爲向州城葺。皁盖能從蓽戶低。身與家孥成契濶。酒兼詩卷並提携。湖人剩說芙蓉勝。一帶澄灣可比棲。客中拘閔困炎霖。漏日斜暉反作陰。山色四圍濃欲滴。溪流一道漲還深。僑居朝夕能供飯。遒序秋春苦費吟。世故悠悠都不管。肎將成毁辨昭琴。万千里雨奄成霖。厚靄重雲三日陰。委巷蒼苔居欝欝。高堂朱篆坐深深。星躔斗柄分京國。水調山歌揔越吟。不待外交親誼在。從今可奏伯牙琴。</text>
<title>次韻送春台</title>,<text>褫罷腰間物。使君那得留。芙江新氣色。龍岳舊靈幽。蜀化還輕雪。吳心久競秋。閉門衰草裏。誰爲長閒愁。</text>
<title>次伯春寄示 時伯春解紱歸芙江</title>,<text>爲問雞山側。何如洛水隈。秋風鳴客戶。明月在吾杯。小沼芙蓉怨。遙空鴻鴈哀。村醪𨤍醁盡。安得與君開。音塵京國遠。身事嶠南隈。壯志空親劒。覊愁故引杯。各安枝鳥托。何用水鷗哀。夢裏看君至。蓬門倒屣開。</text>
<title>次寄春台</title>,<text>菊破楓渝節物催。客中愁緖句難裁。可堪蕭寺分携遽。猶喜芙江報信廻。終古乘除君子任。卽今榮辱達人咍。華山一半曾成約。莫詑潯陽早去來。</text>
<title>過蓮堂懷春台吟寄</title>,<text>疇昔團圓亦一時。夢廻朱閣事堪疑。荷花零落秋波冷。竹樹離披曉露滋。我已他鄕停獨酌。君能暇日寄新詩。三山良晤天無障。文壯臺前早晩期。</text>
<title>次使君源令 時從令正源。代伯春爲牧。</title>,<text>睡破虗堂枕簟凉。陰陰秋雨掩朝陽。旅人與有西成樂。偏荷今年太乙皇。</text>
<title>次韻許子如</title>,<text>今我周南滯。逢君洛上廻。僑居同赤甲。遒序近黃梅。自足歌金石。何須把酒盃。風謠名府在。天地大江來。湖右稱家學。荊南惜賦才。新添流戶籍。幾上望鄕臺。可暖坡翁石。誰爭白老隈。依依粱已熟。忽忽蝶還媒。敢許高人見。從他俗士咍。優閒逢聖世。歌什答涓埃。</text>
<title>次贈申文遠 濬</title>,<text>聞君才槩自童年。相悉于今益信然。邂逅天南千里國。團欒春後一宵筵。期來定有乘龍慶。喜劇先催倚馬篇。北洛中原通大漢。淸秋良會可重圓。悠悠聚散奄經年。人事天時劇愴然。剛喜荊衡猶我土。不嫌夔蜀是他筵。莊生志達能高論。太白才豪富傑篇。請看何衢一輪月。也知成缺又成圓。</text>
<title>花山府</title>,<text>胡然淪落抵南陬。身世還同不繫舟。大國風謠歸浪詠。淸秋物色爽塵眸。已從洛水遵河水。却到花州望上州。莫訝歌詩渾楚調。仲宣詞賦感登樓。</text>
<title>望湖樓次韻</title>,<text>崎嶇跋履我能任。江左雄藩匹馬尋。敢遣他邦爭鉅麗。宜於此地見崇深。月毫携得三秋色。風檻憑來萬里心。少償前人留與債。何煩亭閣盡登臨。</text>
<title>映湖樓次韻</title>,<text>域內樓亭倚獨多。東南形勝此無加。長江岷蜀源千里。鉅府淄靑擁萬家。愁裏風光樽有酒。客中時節菊將花。歸程穿驢如狗。安得扁舟替作槎。</text>
<title>臨淸閣次韻。屬主人李士固。</title>,<text>溯入河源境轉新。天慳神秘以遺人。君能好意分吳宅。吾且迷塗問楚津。滿地烟霞閒作主。他鄕樽酒老爲賓。良辰勝集元難得。聊倚酣歌樂性眞。</text>
<title>西嶽寺</title>,<text>可聽牛鳴境。山門接郡門。關王神亦著。佛氏位同尊。撲地羅滕府。從天散洛源。都收荊楚望。秋日倚禪軒。</text>
<title>衆心成城 御題居魁賜馬</title>,<text>原夫重門擊柝。掌固頒職。樹陴列郛。塹原絫石。鉅防嶻而言言。長營鬱其仡仡。斯邦國之屛蔽。信其埶之不拔。然而朝完夕圮。旣得旋失。其險難恃。其高易傾。故聖王之設防。有匪石而成城。其爲城也。不用畚鍤。不因阨塞。非契龜策。非程土物。唯戒愼乎君舟。復祗畏于民嵒。積之以信土。度之以義幹。䟽其道於禮樂。浚其洫以惠澤。一衆庶之方寸。代壁壘之雉堞。捍頭目以手足。顧何貴乎崇墉。險不啻於金湯。又無懼乎臨衝。譬莫登之墨帶。異倒戈之商林。爰得愛而守固。盖莫離而獲全。肆先王之解利兮。峙列壁於四海。彼後辟之无魚兮。終隙大而墻壞。而民志之合散。見斯築之成毁。所貴者人和。奚取乎地利。重曰懸關之塞兮。力者拔之。樓櫓之峻兮。勇者陟之。結之群情兮。堅不可鑽。崇之衆戴兮。高不可攀。乃如之城兮。吾后之屛之翰。</text>
<title>次歸去來辭</title>,<text>歸去來兮。萬里鄕關何日歸。溯疇曩而激昂。喟余心之興悲。方昭質之克章。𧥢逸躅之无追。感靈脩之成言。懼臣道之或非。旣綴之以蘭佩。又被之以荷衣。惟太陽之景晃。謂螢爝爲不微。時命忽阨。竟罹斥奔。瞻望華嶽。泣涕閶門。魂動魄飛。形枯殼存。親誼送余。飮余兕樽。循關海而獨邁。物色悽而異顔。天嶺限以北南。杳一道於長安。瞻鰲山而戾止。緝荊榛而爲關。春序迭於秋令。廓獨處而冥觀。安吾生之固窮。任天時之互還。忳欝欝而莫宣。覽明月而徊桓。歸去來兮。藉墳典而優游。孰非古而可學。孰非義而可求。苟脩名之能立。雖流徙其何憂。否泰揭象於羲畫。休咎著徵於箕疇。迷途引軌。巨川方舟。怳弱喪而新歸。又何懷乎故丘。使瞿塘兮亨衢。令灧澦兮安流。庶婆娑於初服。究年時而歇休。已矣乎。遇不遇焉各有時。聖訓昭昭方冊留。志士不從衆兆化。胡爲乎黨人不察之。天命縱未知。身計已可期。盍吾將此形骸。樂淸明於佃耔。歌吟激而續騷。風調變而非詩。聊呼酒而却愁。傾百壺兮莫須疑。</text>
<title>鰲山</title>,<text>緣豆滿之北陼兮。陟鰲山之高阜。祖長白而旋迆兮。折茂嶺而斜走。夾二江之襟帶兮。中一丘之㞳峙。象神▦之抃戴兮。眞宰故若有意。曰維巨府之因宅兮。制墳衍而恢址。莊武勇於淄都兮。繚金湯以萬雉。遵基跡而記兮。喟前人之宏度。靑丘盡於步武兮。江以北則非我土。終古國筭之重邊兮。恐鎖鑰之不固。尹將之鷙深兮。在勝國而克績。風霆迅其絶漠兮。樹萬古之穹石。金帥之駝驤兮。昭代擧而付閫。漢魏尙於雲中兮。開玉關而受款。功施彰於當時兮。芬至于今不沬。豈地利之有變兮。盖人謀之或闕。雪余涕於山河兮。蕩九州之文物。欝喬山之松栢兮。閟幽宮以風雨。尙余之凭宵寐兮。訴中情之煩瞀。抱空懷而焉果兮。臆長虬之盤屈。况余齒之方壯兮。可效力而殫節。美人之周旋兮。導以之於帝階。美人之容儀兮。旅荊璧而作圭。何素計之剌謬兮。遭迫阨而逬斥。去疇昔之所居兮。反流徙乎窮域。瞻江介而轉彷徨兮。杳不識其所蹠。晞關雪於古磧兮。洩宇宙之春色。悲芳韶之易罷兮。撫幽蘭而誰托。樵者顧而漁者輟兮。哀思君而不能得。然天命之有當兮。詎下人之離合。期無改乎初服兮。聊卒歲而憺憺。歌層阿而激昂兮。憂思壯而神淫。水無心而流聲兮。天異色而雲陰。步苔蘚而返寓兮。塊獨處而陫側。靘春夜之如海兮。月東陸而辰北極。</text>
<title>遂志 幷序</title>,<text>遂志者。博泉子在謫自爲賦。取易困大象之辭而名之者也。夫澤而瀦水。水居下而澤居上。水滲而澤涸。非困之象乎。君子處斯世膏澤可及於民。而乃反屯蹇狼狽。非澤涸之象乎。然榮枯否泰。有命在天。匪容人力。其威武之所不屈。富貴之所不淫。凡在吾方寸中。吾可自由者。非吾之志乎。是以君子遭困。但當致命於天。遂志於己而已。若不能平心坦懷。恐懼於險難。隕穫於窮阨。而喪其守失其生。則無益於命而反傷其志。是命困而志亦困也。寧不悲哉。昔文王拘羑里。孔子阨陳蔡。董相下獄。程叔子謫涪縣。夫困阨固聖賢之所難免。况以凡品下材。涉季世之末流乎。今余明時三黜。盖盡言竭忠。欲報主澤民。而事乃有不然者。困也。然亦命也。惟將內省愆過。无所怨尤。伏首讀書。尙友千古。以無與於我者。一任於彼。而遂吾之所樂而已矣。此吾取困象之辭而名吾賦者也。後之君子。其亦察余之志也。關山遠而萬里兮。滄海深而无極。哀吾生之久勤兮。牉獨處此絶國。閴覊棲之悄悄兮。汩憂思之難任。內惟省而含悔兮。羌轉輾而在枕。忽疲神而頹思兮。魂營營若有之。豐隆爲余導之兮。駕蒼虬而驂白螭。超埃風而遐擧兮。茫不知其所之。弭余節於某丘兮。云是周之西岐。瞻宮闕之肅穆兮。闢珠戶與金扉。是文君之攸居兮。命閽人使招余。君王儼其辱臨兮。進余趾而齬齟。曰汝無甚怖兮。借玉階之尺咫。嗟汝情之壹欝兮。盍爲朕而歷指。承淸問而震悼兮。恐誠質之未明。臣下邦之小臣兮。晩宇宙而臣以生。夙考信於前言兮。愳不立乎脩名。收明月於合浦兮。掇幽蘭於楚畹。被奇服而紉珍佩兮。合衆美而容觀。方春華之未罷兮。結芳言於靈脩。回韶箾之曠音兮。佇靈鳳於九苞。淘銀漢之色絲兮。綴雲日之衮裳。才則短而志則亢兮。固衆兆之所妨。閨中日以邃遠兮。多美人之汋約。惟荃心之可恃兮。余不忍乎遠別。旣與世而舛迂兮。仍五載而三竄。而相臣莫若君兮。苟有過而可逭。去父母之故都兮。指鐵嶠而北發。循靺鞨之舊域兮。編下戶而容活。路幽險而多阻兮。又氓風之殊別。氛陰陰而蔽日兮。八月寒而霜雪。無儔侶之可同兮。長伏首而流淚。形容枯而日削兮。奄強壯而變▣。▣泯默而待盡兮。耻開喙而向人。維皇天之宏覆兮。何造命之不純。玆敷袵而攄臆兮。願王神之冰釋。文君聞言太息兮。朕將啓汝昏惑。盖厥初之生民兮。眞宰命其窮達。在進途之方闢兮。何▦敖而喜淫。在身命之迫窮兮。何沮抑而喪心。曰主張之在他兮。可輸納乎外物。聞至貴之在汝兮。汝可保而爲樂。故君子之憺憺兮。無所往而不得。謂朕言之無稽兮。命東龜而設象。何溝瀆之在下兮。何剛鹵之在上。厥施由比塡淤兮。又何望乎潤物。當酒食而節中兮。戒初三於木石。旣按式而正爻兮。王申申其明詔。奉嘉訓而無斁兮。精皎皎而如悟。惕寐覺而彷佛兮。尙玉音之盈耳。若方涉於巨河兮。泛中流而靡依。荷王神之廣濟兮。爰撥蒙而指迷。守琬琰於方寸兮。付軒冕於敝屣。馮遺牒而愒日兮。賴吾生於前古。吾從孔周作師兮。與游夏而爲友。振余袂於舞雩兮。遵泗洙而夷猶。被文繡之禮服兮。雜技藝而爲珩。風聲耳於世患兮。縱處困而愈亨。反顦顇於敷腴兮。庶從玆而平康。孰非神之賜也兮。沒吾齒而不可忘。</text>
<title>次赤壁 幷序</title>,<text>昔東坡翁以間世之英。慍于群小。不得於君。流謫江湖之間。其爲文。宜怨懟局促。而乃反▣踢豪爽何哉。翁甞論賈生量狹。卒早夭。不究其學。翁果自能原始反終。不以死生榮辱。動其靈㙜而然哉。余得罪于時。凡三逐而四遷之夷山。行過靑海。阻雨留滯。地卽吾東勝區。時又坡翁遊赤壁之年若月日。而吾方覊管畏罪。縱未有泛月臨江之遊。而異代蕭條之感則曷可已也。顧吾才學。不及前人萬萬。而然其忠君愛國耿耿於方寸者。固性分所同得也。每誦朱夫子叙屈騷天性民彜。交有發之訓。未甞不掩卷而泣涕也。翁以如彼其才。遭如彼其困。其放浪而自娛。𧥢大而自慰者。直爽言矯情。究其志。又可悲也已。於是用韻綴辭。以道興感之由。見志而已。烏足謂文也。壬戌之秋七月旣望。李子携兒赴配。滯於靑海之濱。適値良辰。百感俱興。呼兒命酒。想名區之遊。詠凌雲之章。于時炎潦霽兮大火西。明月出兮白雲間。碧海增波。關山極天。隔千里兮故國。思一夜之悄然。吁嗟乎。士有曠百代而如朝暮遇者。怳惚焉風流文采。若復覩於蘇仙。於是停盃問月。撫腕而歌。歌曰玉玦兮靑衫。共宇宙兮分淸光。古今兮同懷。望美人兮天一方。兒素善楚聲者。遂起而唱之。自是不平鳴。欲紓而急。欲慰而愬。隣竝聞之。泣下千縷。倘所天之回聽。返逐子與去婦。李子逌然獵纓。凭几而謂兒曰。可與汝言也。昔者眉山木枯。臈月鶴飛。此非生蘇仙之徵乎。地分淸切。名應文昌。際遇明良。思濟黔蒼。此非蘇仙之顯於當朝者乎。及其離明光涉巴陵。見斥于南也。來遊江國。序屬秋空。跌踢▣躅。汗漫賦詩。亦一世之豪也。才眞可惜哉。今吾與汝。流離嶺嶠之外。觸藩手而走險鹿。固余生之伶俜。乃復對於汝屬。勢雖迫於涸轍。資亦延於囊粟。嗟身計之已定。窅天道之焉窮。感生成之宸渥。无怨尤於永終。挹前脩於遺篇。遡余情於高風。又謂曰汝亦知夫水與月乎。盈科而進。莫禦其進也。氣朔者相乘而以有消長也。惟彼大方家者𧥢說。則萬古妄欲視以一瞬。水有歸而月有盈虗。則人生豈獨無盡也。因是而有感焉。凡人方寸之中。各有攸主。共天理而不息。佇賢聖而進取。惟賢聖之徽言。掛昏衢如星月。聊對越於朝▦。▦▦▦▦▦色。漑根有成。道源無竭。此士▣▦▦▦▦也盍見▦公之破硯食。兒拜而跪。請斟餘酌月溶夜闌頹卧▦藉。曉洞空兮百泉鳴。金鷄▦兮海天▦。</text>
<title>擬月</title>,<text>昔有客胷次方諸才懷合浦靘賾盈虗。冥觀宇宙。寄神想於遐表。慕前人之高蹈。靚良夜之孤悄。忽游精而惝怳。指某丘而戾止。遵大江而相羊。俄有二客。駕凌空之玄裳。騎擊水之巨鬣。紛逆余而請交。又磬折而成揖。于是秋空正高。萬里一碧。氛翳凈掃。群籟帖息。轉玉龍於羲馭。揚素魄於東陸。幻塵界於銀永。覺身世於跗翼。二客見之。如醉如狂。或脫幘而偃仰。或被髮而散浪。旣佳辰而勝地。又良覿之兼得。共此夜之一光。豈千里之相隔。宜徐子之止談。終永夕於款曲。一客歌曰擧玉觴兮要淸影。吾與爾兮成三。變長江兮醱醅。吾可少留兮人間。一客歌曰吾與爾兮周旋。散吾身兮爲百。爾無主兮寓余目。豈一錢之可直。余乃歌曰淘銀漢之色絲兮。綴虞殿之衮服。効臣道於陰靈兮。配陽德而無斁。重爲告曰合七寶而成勢兮。駕百條而造梯。惟二說之荒唐兮。吾不取乎齊諧。名敎中有樂地兮。又何爲乎放誕。已而客去。吾亦蝶▣。庭院閴寂。餘景當牖。起而問之。莫是二友。心耿耿而如結。魂營營而達晝。</text>
<title>呈李聘君桂陽新寓</title>,<text>春深北洛見人稀。竟日常關委巷扉。微雨乍看庭草長。和風一任院花飛。朱門駟馬心還斷。滄海扁舟計久違。報道高居占水國。白鷗應已護漁磯。</text>
<title>柳拙齋 元之 挽 西厓先生之宗孫</title>,<text>山南人士秀。詩禮大家風。學達羲爻邃。才兼世務通。事違賢路窄。星落壽躔空。怊悵牀前拜。承顔自稚童。</text>
<title>秋夜吟</title>,<text>秋來月色劇分明。危坐虛堂到五更。碧天萬里浮雲盡。今夜吾人氣益淸。</text>
<title>送寧越金使君 炫文</title>,<text>地僻官非務。人高散亦榮。川窮跨漢出。岳陟坐臺平。佳句元成癖。淸䂓本不營。武城琴化日。八詠可留名。</text>
<title>後彫堂分韻</title>,<text>林中院宇靜。林外車馬催。靑山宿雨歇。邃壑天風來。</text>
<title>平澤道中酬梅翁 公之姨兄柳君廣善能詩</title>,<text>客行朝日早。四野零露漙。陳根草色細。二月春尙寒。昨過水原府。今來廣德山。同行詞客在。詩句動馬鞍。</text>
<title>別海運洪判官 萬鍾</title>,<text>忽忽故人別。草滿湖西路。丈夫亦有情。此地非我土。鸞臺舊持被。烏府復展步。所以子奉使。輓漕非細務。列邑走百吏。重溟飛萬櫓。行行暮春節。又灑隨車雨。</text>
<title>洪陽舘</title>,<text>湖城游宦亦支離。歷遍山川旅思疲。雪盡陳根開草色。風晴雜樹近花期。客堂枕簟成眠少。賓舘杯筵下箸遲。一賦歸來陶處士。古今人道是男兒。</text>
<title>鎭北樓 行營</title>,<text>元戎營壘壯幽關。復有高樓霄漢間。幾處黃沙迷古磧。長時白雪滿陰山。秪今未見師門旺。伊昔空傳北斗閑。學業漸荒功伐晩。只將行役損朱顔。</text>
<title>撫夷樓 會寧</title>,<text>絶塞長吹萬里風。危樓迢遞暝雲中。先春自古三韓地。尹瓘當時一代雄。威慴㐫奴惟李牧。化覃巴蜀是文翁。迂儒祿食孤恩渥。每向前人面發紅。</text>
<title>門巖望七寶群峰</title>,<text>長阪初窮路。穹巖對作關。僊區供遠客。霽景▦新顔。幸到神人所。愁逢造物慳。嬴劉虛採藥。不識此三山。</text>
<title>暮投原州山店</title>,<text>盡日山溪裏。無人問去程。飛泉百道瀉。亂嶂幾重橫。如聽村厖吠。試投夜火明。峽甿非世態。客至且驩迎。</text>
<title>淮州</title>,<text>大府金剛西。淸淮瀉百里。天下神山三。海東僊侶四。</text>
<title>權正言 震翰 挽</title>,<text>閉門獨愁絶。秋風古江湄。遙聞洛丄墓。埋沒諫臣姿。蒼蒼竟難問。灑涕憂明時。</text>
<title>同諸君春夜飮。賦得謠字。</title>,<text>春早淮南舘。深深嚴鼓宵。交遊千里隔。覊旅一身遙。月出天空闊。雲歸山閴寥。杯盤雜蔬核。詩什代歌謠。邂逅成佳集。挽留貫兩宵。擺來覊抱菀。忘却嶺官遙。星漢光初落。松杉韻更寥。蓬萊似廬岳。擬學謫仙謠。</text>
<title>到宣城配所。示巳君。</title>,<text>危城絶塞困京賓。方覺儒冠解誤人。已任蚊蠅終作吊。不愁魑魅便能親。跨旬積雨埋西陸。漂漢孤星拱北辰。猶有瓊雷相望地。弟兄偏荷聖恩均。</text>
<title>重陽日。宣城鐵州二太守爲余設酌。</title>,<text>駸駸光景隙駒流。門巷蒼苔閉客愁。彭澤生涯慚逸士。廬山酒具荷遨頭。一秊可惜重陽節。萬里虛輸落木秋。海內逢迎皆樂地。歸雲斜日兩悠悠。</text>
<title>雪夜主倅來酌。同梅翁聯句。</title>,<text>遠客俱千里。竆陰接兩秊。博泉。 冰川明受月。雪屋冷無煙。梅翁。 夜靜驚聞喝。村深媿設筵。博泉。 逢迎還有數。喜極此樽前。梅翁。雪月皆奇夜。關山又勝筵。博泉。 鄕書歸鴈後。春信早梅前。破寂頻呼酒。耽歡更促絃。梅翁。 使君珍重意。憐我滯窮邊。博泉。犬吠柴門夕。傳呼地主來。梅翁。 常多窮巷轍。愧把浣花盃。博泉。 妙舞翻回雪。淸歌響落梅。梅翁。 流離猶樂土。專荷牧民才。博泉。</text>
<title>劒聯句呼韻</title>,<text>漢冶炎煙赩。鄷城紫氣高。梅翁。 靑霄干斗柄。黑水斫穹鼇。博泉。 鄭重千金直。周防一代豪。梅翁。 持之事明主。恩渥答絲毫。博泉。</text>
<title>硯聯句呼韻</title>,<text>鴝眼端溪出。良工巧琢成。梅翁。 無田蘇子食。有友絳人幷。博泉。 䨟㰐携蒼璧。瓌奇敵百珩。梅翁。 吾今博士業。與▦共平生。博泉。</text>
<title>送梅翁歸京</title>,<text>客裏頻看塞月明。無端時物夢魂驚。社巢已到三春燕。山郭將啼十里鶯。久覺窮途朋友態。方知歧路弟兄情。關河花柳供詩料。不賦千篇且莫行。</text>
<title>憶弟</title>,<text>故園音信阻。羇枕撼江聲。可耐今宵永。應分此月明。流離思昔日。情愛感平生。佇汝成奇士。甘吾作老兵。</text>
<title>春日圓山。示同遊諸生。</title>,<text>地僻仍非俗。山深別得春。羡君安土業。憐我遠遊人。天意陶匀大。韶華品彙新。謳謌思聖澤。猶自樂昌辰。</text>
<title>次金上庠夢商天予。別其仲夷山太守夢良代予韻。</title>,<text>吁嗟我三人。本家聊漢城。共有魏舒感。小少友于情。仲兮一飯差。伯也同秊生。曰惟篤婣誼。罔或弛厥誠。至訓承兩妣。相視親弟兄。空貽倚門勞。未奉列鼎榮。永痛人事變。流光轉頭驚。吾曹均酷罰。慟矣一死輕。所趨雖異塗。其歸則同行。伯也困諸生。華聞猶無京。家本甔石空。志與前賢幷。萬事盖不諧。百恨儘難平。故嬰文園疾。何損璧水聲。最爲吾子愛。久濯滄浪纓。每從長者後。談議四座淸。心肝夙照余。古劒秋霜明。君子十秊字。終也方見貞。仲兮幼而偉。恥成區區名。丈夫得君事。萬夫擁畵衡。碌碌書劒徒。雖成亦凡甿。我快子所爲。胷中羅甲兵。將期萬里圖。已息六月程。不肖涉季末。覩事未覩萌。道屈文爲累。妄欲疲神精。縱有自婾樂。自是不平鳴。心想杏壇瑟。迹滯桑野紘。倚伏聽於天。不願卜屯亨。六秊甘飄淪。隨處契闊成。異俗能因循。天時自荐更。游梁復轉蜀。千載悲長卿。關樹着秋氣。寒蟬鳴古楨。塞深復長。京國阻來伻。所賴賢使君。其政先獨煢。惠化復及我。穀我可代耕。辛勤續巨篇。悃愊如囷傾。相思碧天月。自今幾虧盈。</text>
<title>次子美中夜韻</title>,<text>路長來朔漠。諐大負昌辰。顚沛惟忠願。奇窮幸健身。心期違禮樂。蹤迹誤風塵。縱有高謌在。何能和郢人。</text>
<title>送別北留侯金夢良</title>,<text>駸駸車馬發虗川。君作中堅走北邊。如今塞上無它警。滄海淸尊在眼前。</text>
<title>夏日卽事</title>,<text>雨過千山濕。城隍生暮陰。排愁還獨酌。牽興漫幽吟。門前車馬斷。一任綠苔深。</text>
<title>謝三江謫來訪</title>,<text>節序無端刺眼新。五秊猶作未歸人。夷州山接三江水。終古玆邦多逐臣。</text>
<title>霧</title>,<text>客夢罷城鼙。平朝淸盥坐。前臨有大谷。宿雲團一朶。俄頃變作霧。汗漫勢欲大。若散還復集。宮陟失右左。宇宙一鴻濛。茫然愁殺我。維西有高岑。三尺餘▦▦。獨出靑天表。孤標不受鎖。異方困風土。况復戰長夏。變爾偃蹇形。特立警疲懦。直待霧盡去。秀色無不可。</text>
<title>偶吟</title>,<text>理盡賢豪萬古丘。生前榮辱未堪憂。空傳石補靑冥缺。復道塵生碧海流。嬰兒被髮能隨日。烈士興懷轉感秋。高御雲車超沆瀣。千秋誰學屈原遊。</text>
<title>臈月十四夜。夢罷口占。</title>,<text>澒洞覊愁一枕危。寒燈明滅四更時。馬飢空櫪號風亂。雞凍欹棲報曉遲。京洛歸程心暗算。君親消息夢能知。七秊欲反忘何日。千載離騷絶可悲。楚騷云至六七秊猶未反。何日夜而忘之。與余情境相似。故七句引用。</text>
<title>北營從事。與雉城使君來訪。</title>,<text>寒日荒城揜采暉。長時撲戶亂沙飛。客中歌詠知音少。海內朋親見面稀。惠化使君來柏府。淸文學士出金闈。明朝相迓又相送。歧路傷心摻去衣。</text>
<title>晝坐述懷</title>,<text>日射東林密。雲生北渚幽。無營渾倦睡。守分是良謀。興廢寧爲累。身心可自由。夷山非我土。時上仲宣樓。</text>
<title>山寺會友</title>,<text>天時十月後。良友五人同。落地多兄弟。論朋擺北東。▦流拓戶右。遲月照尊中。蕭寺羣賢會。千秋溯遠風。</text>
<title>秋懷</title>,<text>流離南北忍飢寒。斗覺人間行路難。踏遍山河三國界。輸他魚水一堂懽。湘潭采采幽蘭佩。漢郭高高明月▦。嘿算平生臣罪大。逢時曾未奏治安。</text>
<title>安吳兩措大。乘夜來訪。</title>,<text>月▦頭流岳。雲開浴乃城。僑居心獨苦。延友韻俱淸。小沼荷摧怨。長空鴈叫情。逢迎皆樂地。秪可頌昇平。</text>
<title>二疊屬安措大</title>,<text>卜居依瀼北。爲客滯蠻城。子獨詩書富。吾仍几席淸。薄雲看意氣。携酒話詩情。郊也窮方極。誰能述不平。</text>
<title>三疊屬吳措大</title>,<text>南儒君作冠。獨步大州城。劒古寃氛紫。珠明濁水淸。才賢還之命。榮利恥紆情。幸接江山宅。頻來問屈平。</text>
<title>四疊</title>,<text>嚴風吹萬里。秋盡海南城。河漢三更白。星辰萬箇淸。樊籠囚遠翮。書卷伴幽情。縱有除愁物。愁繁竟莫平。</text>
<title>次合江亭主人韻</title>,<text>一壑風煙百態呈。主人持此笑簪纓。春開蕪綠芳茵在。水合泓澄玉鑒成。異日全家能道氣。明時逸士自閒情。題詩上首吾何敢。遲待相如末至鳴。</text>
<title>送江陵洪生 箕演</title>,<text>平生送客知無數。誰似今朝此別難。君去試看滄海上。一秊明月照心肝。</text>
<title>月峯上人來訪</title>,<text>空門自逋藪。白足盖逃甿。瑣瑣多凡類。錚錚間俊英。公今幸留錫。吾且試論甁。帶岳連鷦岳。休嫌百里程。</text>
<title>次▦遂居士韻</title>,<text>幽居事事可怡神。竹牖苔扉遠俗塵。遺業詩書傳亦富。閒情風月餉無貧。楚湘三載留孤客。錦里千秋有主人。更看寒梅方破萼。雪中先報臘前春。</text>
<title>柬東伯朴定卿 鎭圭</title>,<text>駸駸車馬發東城。雉岳秋雲拂畵旌。九郡風謠通大嶺。二江襟帶繞神京。吾王明聖恩何報。君子才猷事可平。萬瀑洞中千丈石。拭苔應見賤夫名。</text>
<title>權鎭川 大遠 挽</title>,<text>今之領相宅。福祿世無京。子弟盡貴達。君胡獨不卿。無子而有子。亦足繼家聲。吾於循吏傳。垂淚識君名。</text>
<title>送姜國子 碩賓 之燕</title>,<text>積雨却殘暑。秋陰生大陸。騑騑四牡車。萬里幽燕客。邦家昔有事。端木游諸國。君何爲不重。重君淸廟玉。</text>
<title>皆玉携諸友遊蕩春臺水石。次其韻。</title>,<text>城靄村煙奄夕曛。長空不見衆星文。全消氣力流金熱。未盪胷襟絶壑雲。書帙懶看蟲網密。江湖引興𪆽眠分。阿誰拔出軒裳累。塵外杯觴喜暫聞。</text>
<title>以春官侍郞。奉審齊陵。次臨津渡口占。</title>,<text>白舫靑帘候吏迎。霧中初日滿江明。驅馳王事身全老。足繭臨湍百里程。</text>
<title>早發衍慶寺。晩渡沙川。用生字。</title>,<text>捲却秋陰旭日生。法門雙旆拂朝晴。征途倦意身全老。祿食驚心位列卿。款曲溪翁宜問俗。淹留村塢若關情。東西極目天無靄。華嶽崧山一望幷。</text>
<title>贈別湖南伯朴休卿</title>,<text>玉節煌煌駟馬馳。靑門樽酒惜分離。每當盤錯先須器。聊爲賢勞更賦詩。瑞世風流元宰相。雄藩專制亦男兒。江南消息梅花發。傳我郵筒且莫遲。</text>
<title>造紙署水石</title>,<text>九月風霜後。三山水石奇。臨流仍洗酌。覓紙且題詩。美景元無價。閒蹤底不宜。童冠詠歸興。猶似舞雩時。</text>
<title>挽李正言 漢宗</title>,<text>脩短由玄理。蒼蒼天不言。巴猿膓欲盡。楚竹淚成痕。白玉樓新搆。靑蒲座獨存。詩書洛南宅。想亦返孤魂。</text>
<title>次正源夏瑞闕中酬唱韻</title>,<text>永夜幽悁對碧燈。村家覓酒未𨤍澄。忽驚趙璧連城照。快若陳龍百尺憑。十月南湖銀作界。三峯華嶽玉爲層。二君有意來相集。提起衰慵躡後能。</text>
<title>漢江。送湖伯堂叔。</title>,<text>漢水拍天大。秋風傷別離。勖公仗忠信。衰季善維持。</text>
<title>送正源宰江陵</title>,<text>溟海層波大嶺雲。仙區何處解留君。東淮又復西城別。山靄村煙已夕曛。昔君宰高城也。吾北謫鰲山。君來候淸淮路次。故三句云云。</text>
<title>中原述感</title>,<text>歸來可埽浣花堂。棗栗千林瀼水傍。人事天時俱感慨。吾秊童子是桑鄕。</text>
<title>訪堂叔屯江寓居</title>,<text>屛處居然撥我忡。一鞭驢背拖江風。遙山缺月臨溪得。荒野閒雲落地空。已似新居移瀼北。都疑靈境入稽中。勿云別後音塵隔。賴有游鱗與過鴻。</text>
<title>天中日。村老餽含桃。感次子美先生野人送朱櫻韻。眎牧伯從君求和。</title>,<text>盤中輕瀉萬珠紅。帶得朝霞浥野籠。正覺氓風下土厚。堪憐時物上都同。一身飮啄隨樊圃。四載恩頒隔漢宮。與報從君知我抱。况兼歧路各萍蓬。</text>
<title>次蔡子長韻</title>,<text>百里跨三邑。孤城闢四望。誅茅杜陵曲。無麥介休庄。坡岳天爲黨。臨河地共長。居然歧路別。山海絶微茫。</text>
<title>二疊</title>,<text>綠草依依別。靑天夜夜望。吾今違聖世。君亦閉書庄。路入楊花折。江通燕尾長。分明兩地夢。來去織蒼茫。</text>
<title>別韓舜伯之任高敞 益相</title>,<text>星文前夜動郞官。贏得枯棊繫肘間。職守有分無內外。民生罹厄極艱難。湖天月出懸思夢。庾嶺梅來識別顔。臨水登山皆涕淚。况兼秋色惹愁端。</text>
<title>海西亞使權汝久 世恒 歷訪。書扇以贈。</title>,<text>坡岳湍江共異鄕。黃花赤葉負重陽。自從絃斷塵生硯。今爲吾君一賦章。自皆玉之亡。專廢筆硯。盖同斷絃之感故云云。</text>
<title>送末弟卯君寓嶺南</title>,<text>戚戚去故土。悠悠向南國。南國六百里。大嶺冰雪惡。弱妻與稚子。羸馬又殘僕。此行計莫已。不行闕再食。所媿良在我。我爲爾之伯。莫能救爾飢。生事任所適。相汝負奇氣。弱齡稱嶷嶷。豈終貧賤者。圓丘佇靈鷟。南國故新羅。根柢在禮樂。至今人士間。往往見遺躅。磨光上下之。不孤君子德。以玆慰別意。那作兒女色。韶光滿天地。驛程梅花落。商洛與中原。等是瑣尾客。道我能善飯。舊疴春來復。</text>
<title>歲暮述懷示兒輩</title>,<text>僑居依止古山城。百里函豐隔上京。愁外寒鍾傳夜警。夢中晴旭滿春明。詩因衰懶停高詠。酒爲艱貧闕一傾。湖嶺旅人無𧏮否。殘秊相憶一般情。</text>
<title>次東坡韻。與三兒同賦。</title>,<text>靑雲一夢罷天門。新結荒茅瀼水村。經卷長依陳蠧迹。宮衫猶帶舊香痕。癡兒引興題詩數。寒妾澆愁勸酒溫。莫道此間無絶致。小山西畔月生魂。</text>
<title>喜家仲自中原至</title>,<text>別後新蓂失五旬。及君之到喜爲人。四州不是遙千里。十札何曾滯九廵。下國平居餘白屋。上京歸路伴靑春。飛蓬東北支離計。不在岊西在洛濱。</text>
<title>二疊</title>,<text>南州歸客發踰旬。消息無傳愁殺人。漫興成詩難叶律。牢愁倚酒不關廵。地塘草綠三宵雨。江漢鴻飛萬里春。早晩扶携過嶺具。送君先至達川濱。</text>
<title>雨雪陰䨪。經旬不止。</title>,<text>雰雪陰陰漲八垠。玄冥奪令逗陽春。農家愁歎田成海。行旅淹留凍閣津。昔我僑居猶樂土。今秊闕食奈遺民。吾王明聖何偏謫。此理茫茫莫籲旻。</text>
<title>酬吳永錫韻</title>,<text>冠履圓方舊服儒。晩來瓠落伴漁蘇。公租未畢吏人到。春事方殷婦子呼。客夢雲迷沙嶺樹。歸心波濶漢山湖。此間亦有南州計。洛水商顔定不孤。</text>
<title>客舍春夜。和許渾村居韻。</title>,<text>將老非因行路難。偶然淪落去西安。月來庭院三杯酒。春入江湖一釣竿。渴夢誰懸金掌遠。覊吟獨戀玉樓寒。追量四十秊間事。▣▣▣▣▣▣冠。</text>
<title>二疊</title>,<text>做官還易已官難。體則安時意未安。元亮故思彭澤柳。庭堅擬斬渭園竿。林風吹牖琴書動。山雨留軒枕簟寒。古往今來皆一轍。枉消公廩悔儒冠。</text>
<title>田家四時詞。用麗學士韻。</title>,<text>春日道行東陸。三河旅鴈翔。輸租甔貯竭。賽社里酤香。▦遠飛鶬地。新拋乳鵲梁。竿禾委積狀。甿俗乞東皇。夏大小作于野。村閭客到稀。蜩鳴林薄亂。雞啄麥塲肥。遠覘分泉脉。多登煖石磯。翁嫗留護室。無事睡荊扉。秋易畒如無暇。除塲更未閒。風鳴桑葉戶。霜落蓼花灣。雜亂村翁坐。招呼里正還。樵歌與牧笛。來去度楓山。冬及玆農務歇。酬我一秊勞。款曲州閭會。酣歌少長號。國恩頒魯絮。民事隙豳綯。歉穰徵新月。奔波擬陟臯。</text>
<title>二月十日夜。與巳君及三兒坐。仍賦詩各言志。用子美先生遣興五首韻。</title>,<text>伊昔九疇翁。古皃又古心。讀禮正邦禮。人紀賴至今。文章秦漢上。渢渢大國音。自乘箕尾去。典刑無可尋。眉江空舊宅。風雨鎖雲林。右眉叟陰虹以震雷。十月殷天府。嗟嗟洪大宰。秉正意太苦。叩閽閽者怒。畢竟橫罥罟。千秋玄武墟。直氣與之聚。我有烈士傳。知者或有取。右南坡木翁生南國。夙講先王道。迹屈志則泰。家貧形不槁。聖主起廢屛。如何不在早。寂寞禪房內。滿腹詩書抱。右木齋齊生思蹈海。恥帝秦人狂。信史義漢相。特筆書武鄕。百代繼者誰。混翁今又亡。黃榦哭紫陽。天地身踽凉。右混泉黃虞日以遠。我生天地夜。聰明又男子。可向洪匀謝。此道良在我。味之如噉蔗。細和子美詩。一唱復一吒。右自述</text>
<title>巳君東歸贈別 二首</title>,<text>春風發棹廣陵城。江漢東西四百程。課日詩篇從此廢。滿天星月爲誰明。閒愁最入家孥重。貧計難於穡事輕。怊悵看雲夢草句。古人先已說人情。問君何日到湖城。上水郵籤可筭程。月灘聲聞取次。龍門山色見分明。唯應度嶺團圓久。不是臨歧去住輕。一炷香燈照壁在。淸宵結燼若關情。</text>
<title>舟上遣懷。次東坡韻。</title>,<text>素志在雲林。懶性耽水竹。古人今已矣。淸風猶可掬。全家載片舟。不愁行邁獨。七日飽辛苦。風餐又霧宿。願從魯國化。肎學成都卜。大江迆且遠。山往而復。翻思宦海裏。尋常帶傾覆。豈但江路險。已厭經行熟。</text>
<title>自天臺</title>,<text>纔出城闉卽別寰。遨頭選暇辦優閒。蜿蟺自作層三矗。題品爭稱第一山。敢許全家超世外。偶携同志拔塵間。相隨步屧來沙渚。短棹澄江待月還。</text>
<title>舟泊道南書院</title>,<text>▣舟臨岸放。斜日下江初。宿願終能償。今行不作虗。▣靑瞻廟皃。松檜儼山居。醉怕隳儀度。辰良更策驢。</text>
<title>顯烈貞獻文德明聖王后金氏上尊號。思齊曲。</title>,<text>思齊聖母。承乾贊化。陰功穆宣。德侔任姒。彌月垂祉。惠聞旁流。養備一國。播列嘉謠。薦此顯號。禮尊長秋。象行寶冊。庸詔遐曆。</text>
