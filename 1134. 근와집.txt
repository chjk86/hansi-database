<title>二月晦。庭前梅花始開。戱吟二絶。</title>,<text>愛爾雪中景。種之書舍前。如何二月暮。爭與百花姸。右問梅主人是晩學。物性與之移。結子離離後。會看成熟時。右梅答</text>
<title>發京行踰葛嶺。吟贈南子皜 漢皜。</title>,<text>葛嶺何崔嵬。征驢踏曉霜。回瞻林下友。自愧異閒忙。</text>
<title>過仙遊洞</title>,<text>杖策尋仙遊。石門當邃谷。縈紆九曲幽。奇勝嶠南獨。</text>
<title>過儉湖偶吟</title>,<text>南湖四月水盈堤。細柳新蒲一色齊。欲去遲回不忍別。黃鸝深樹兩三啼。</text>
<title>奉呈損齋南公 漢朝 金剛行中</title>,<text>超然行色向蓬洲。心界無關人世愁。書有五車曾汎濫。峰回萬疊欲周流。撑霄秀氣千層玉。浮海奇觀一葉舟。怊悵無緣追去路。夢魂空到海山頭。</text>
<title>田家雜詠</title>,<text>四鄰秋事急。強病出西郊。種麥先收菽。刈蕎半雜茅。山罇傾濁酒。野饁斷甘匏。終歲積辛苦。登塲僅斗筲。</text>
<title>偶吟</title>,<text>有志竟何就。光陰倐已遒。娟娟此夜月。應照對山樓。</text>
<title>敬次丈席韻</title>,<text>此行本爲丈人招。暮泊泥村酒滿瓢。咫尺山樓還自阻。悵然虛負明月宵。</text>
<title>敬題同源亭</title>,<text>憶昔登斯亭。斑衣小子情。遽然經浩劫。揮淚敬題名。杖屨登吾亭。團圞文酒情。舊遊今幸繼。開卷各題名。</text>
<title>得聾偶吟</title>,<text>不聰資質又兼聾。誰惠良䂓砭此蒙。塊坐書窓無所事。可能收聽養吾中。</text>
<title>病中偶吟</title>,<text>新年所得病尤奇。強半三春閉戶時。向晩前階扶杖出。韶光已爛杏花枝。</text>
<title>贈南子皜</title>,<text>聖賢義理儘幽深。文字難窮况是心。關鎖重重無日透。每携黃卷故人尋。</text>
<title>早起偶吟</title>,<text>雨餘凉氣使人惺。睡罷書窓待曉明。㶁㶁鳴溪喧戶外。不妨聾斷是非聾。</text>
<title>詠南元大 漢普 堂前小池</title>,<text>小塘淸漾綠蒲圍。恠鳥雙雙掠水飛。獨倚危欄看不厭。不知斜日下漁磯。</text>
<title>和趙子希 承洙 韻</title>,<text>益者有三友。講磨須及時。評心警舊習。尋數得新知。築室方由址。平衡在稱錘。願言惟日邁。聊以歲寒期。</text>
<title>次仙洞嗔字韻。解猿鶴之嘲。</title>,<text>仙山猿鶴爾休嗔。此老元非艶要津。偶出隨緣還永矢。靈臺依舊泂無塵。</text>
<title>次屹南申公 致鳳 晬韻</title>,<text>南極祥光暎豆觴。甲花重發壽眉長。遙知伯仲交酬席。和氣融融度夜央。彩衣庭畔奉花觴。主屹山高壽共長。更有幼孫方學字。公門餘慶盖無央。</text>
<title>秋日感吟</title>,<text>蕭瑟西風竟夜吹。朝來寒氣砭人肌。磵林葉脫村容瘦。巖壑雲收岳勢危。老去漸知初計遠。閒來惟喜古書隨。光陰荏苒年華促。肯向芸窓住少時。</text>
<title>山泉齋。次南子皜，南元大。</title>,<text>小亭蕭灑鎖烟霞。坐看圖書日欲斜。幸此秉彜人共得。學而至聖語非夸。當軒月色梧桐葉。入戶山光躑躅花。寄語諸君宜勉力。滔滔流水是年華。</text>
<title>山泉齋聯句 與南元大，趙子希，南子皜共賦。</title>,<text>良朋來自遠。正値新凉時。敬甫。 合席欣同志。談經共析疑。元大。 因風開抱好。得月論心宜。子希。 黃卷言常細。淸宵坐每遲。子皜。 同人元有樂。麗澤更相資。元大。 萬里初程闢。千秋古聖思。子希。 數原探奧象。心上得嚴師。敬甫。 觀水知由本。登山喜有基。敬甫。 錙銖衡不紊。磨琢玉無疵。子希。 臭味寒梅潔。風標脩竹奇。子皜。 瑤琴生古澗。谷鳥喚新枝。元大。 志學須無怠。將心貴勿欺。子皜。 得君消鄙吝。幸我賴箴䂓。元大。 聞過師由喜。營私戒蹠孶。子皜。 山林隨處好。世路本多𡾟。子皜。 才劣名難遂。學踈志恐。元大。 三秋偸暇日。一榻許心期。元大。 言笑相無厭。携持暫不離。子皜。 蠧魚憐斷爛。鴻燕忽參差。子希。 珍重更有約。仙山楓葉垂。敬甫。</text>
<title>病中偶吟</title>,<text>久病尤好靜。世事不關心。流光荏苒逝。綠陰漸看深。</text>
<title>敬次丈席瀟陽韻</title>,<text>尋眞此日冠山州。次第靈區見合休。九曲詩翁追後到。也知今會是仙遊。</text>
<title>次陽山寺韻</title>,<text>曦陽秀色冠諸州。盡日窮源意轉悠。不特靈區添逸興。滿山楓樹政宜秋。</text>
<title>登白雲臺</title>,<text>秋月照白石。淸光頓覺新。沿流到夜半。俱是會心人。</text>
<title>向仙遊洞途中作</title>,<text>杖策尋窮壑。山村四五家。優遊行且憇。前路日將斜。</text>
<title>次靈槎石韻</title>,<text>川流直下白雲阿。疑是銀潢去不遐。欲聞河源窮盡處。雲根一片是靈槎。</text>
<title>次玉舃臺韻</title>,<text>鑿鑿層巖玉舃臺。飛湍竟夕響晴雷。誰知杖屨聯翩地。更續仙遊此日來。</text>
<title>次仙遊新亭韻</title>,<text>夐絶靈區得主人。滿山秋色一層新。淸溪九曲流無盡。也識源頭自有眞。</text>
<title>靑蓮菴。與諸益講心經。敬次舊堂趙公 虎然 韻。</title>,<text>洪匀賦與曰惟心。本體虛明古亦今。包括堪輿無限量。斂來方寸更淵深。邪思却怕迷途走。眞面宜從箇裏尋。冬月正當陽復序。令人警惕發冲襟。一部遺經命曰心。西山至訓啓來今。首提堯舜綱維大。註以程朱旨義深。窮格何須別處走。操存宜向此中尋。神明父母陶山訓。不覺看來斂我襟。</text>
<title>李甥汝一 武龍 聞喜宴 幷小序</title>,<text>汝一孝友篤行。傍習程文。克追先業。余心切奇愛。於其到門之日。猥隨諸君子之後。與同其喜。咸謂余不可無一言。遂忘拙僅搆蕪詞以識。是癸酉復月九日也。思樂芹宮一步臻。榮光此日動鄕鄰。工詞自是渠勤學。餘慶從來世積仁。曉色初開三手樂。天心始動一陽春。呼新面面人爭賀。更願金昆躡後塵。</text>
<title>雲水菴夜坐見月</title>,<text>縹緲孤菴寄石頭。白雲流水共悠悠。奇巖得月光尤潔。粧出仙區一玉樓。</text>
<title>立齋先生輓</title>,<text>神龍產溟渤。彩鳳生丹穴。靈物不常出。胚胎自有窟。矧爾豪傑士。又豈無來歷。闕里有子思。西山生仲默。吾嶺是鄒魯。儒賢儘輩出。卓爾陶山門。厓翁迺入室。愚老承其緖。光前啓後學。家庭毓精粹。山川鍾淸淑。斯文運復回。先生勃然作。圭璋元令質。道德自學力。進進循階級。孜孜在繼述。拓我好基址。着我高眼目。窮探百家書。仰窺千聖域。脩途駕範軌。策勵若不及。沿流泝窮源。步步循古轍。行者若歸家。射者如志的。闇闇尙衣錦。鏘鏘鳴佩玉。日用百行備。胷中萬理澈。源源逢左右。在在遵繩墨。所造旣已深。於心常未足。不知老之至。八旬如一日。有德必有言。文章渾成格。瑞世高崗鷟。大音淸廟瑟。宜爾被管絃。所以伐金石。鳴鶴在九臯。戛然徹天闕。聖心頗虛佇。栢府遂超擢。難進易退義。平生講之熟。優遊歲將暮。薖軸永不告。寒梅格尤奇。幽蘭氣自馥。對山樓中春。翔鳳臺上月。興言理瑤琴。聲聲古人曲。四方聞餘韻。衿佩如雲集。春塢書帶芬。講席庠舍窄。誘掖無贒愚。科條隨姿質。鑄得大爐韛。器用各自適。體立後用行。成己卽成物。內外合一致。仁智自成德。一代爲宗匠。百世垂軌躅。俾爾旣戩穀。申之自天錫。人間備五福。天下尊三達。巋然魯靈在。百年仰光燭。大化互推遷。山木忽摧折。洛水何潺湲。大嶺嗟寂歷。何人不相弔。邦國痛無祿。微響已矣絶。吾道將焉托。和淚題短詞。千秋告永訣。</text>
<title>輓趙伯訥 得洙</title>,<text>洛涯兮窈而深。有文章兮介鳥。刷脩羽兮望玉京。逝將拾兮瑤草飛。不振翰兮中道閼。二雛婉婉兮未離抱。嗚呼閟彩乎夜臺。天理杳冥兮誰能了。</text>
<title>輓鄭滄海 瀾</title>,<text>地上仙流瘦鶴精。蓬洲瀛海老平生。堯夫每出留經月。太史周流遍八紘。高古文詞深漢魏。凌層氣岸藐公卿。遙知大夢丹邱夜。子晉安期笑出迎。</text>
<title>樊菴蔡相公 濟恭 輓</title>,<text>世間英靈鍾得姿。時人山斗國蓍龜。兩朝際遇眞心契。上相功名直道推。瀝血危言伸義理。匪躬孤節係安危。台躔一夜箕騎促。社稷之臣更有誰。</text>
<title>輓申正言 完</title>,<text>崑山精彩種斯人。臺閣名班席上珍。七日南州遺名愛。十年窮巷樂顔貧。氷壺襟韻超塵界。雲錦詞華動極宸。幸遇明時期太展。蕭條旅櫬故山春。</text>
<title>輓鄭雲山 惟轍</title>,<text>喬木陰中節度家。有孫奇氣凌靑霞。竱心鍾堡疲氓賴。試手雲州聖主嘉。做去衿韜莊寸鐵。將來履歷建高牙。茫茫兩地看星路。旅櫬空歸洛水涯。</text>
<title>靜窩趙公 錫喆 輓</title>,<text>平生踐履老愈敦。齒德吾鄕二達尊。家學淵源黔澗宅。師傳旨訣弄淸門。林泉雅望推先輩。篋几遺經裕後昆。南極瑞星今晦彩。爲悲吾黨倍傷魂。</text>
<title>輓申翼之 匡稷</title>,<text>如玉其人菊洞軒。騷壇盟主古家孫。靑氊舊業詩書在。白戰高名皷角喧。豪爽風流同輩仰。坦夷心界古人論。嚴霜一夜摧芳桂。可惜寃魂閉九原。</text>
<title>輓趙公 錫獻</title>,<text>錦繡其腸氷玉姿。早年聲價動南陲。箕裘舊業詩書在。塲屋高名領袖推。華藻未賡淸廟韻。悲風忽隕谷蘭枝。堪嗟洛水嗚嗚咽。藝苑風流更有誰。</text>
<title>輓趙上舍 學洙</title>,<text>古家有賢裔。氷潔玉溫然。豈弟原天賦。詩書繼世傳。林泉不寂寞。庠塾共聯翩。璧水鳴嗚咽。窮達柰彼天。</text>
<title>輓掌令南公 必錫</title>,<text>早登雲路晩林泉。黃髮銀纓坐老仙。口絶浮榮超俗累。心存眞率任吾天。雅言每及鄰居好。遺戒申提友道全。叔季渺然難再得。於今誰復古之人。</text>
<title>舊堂趙公輓</title>,<text>冰淸操履玉溫姿。眞實工夫自不欺。日著光輝中有美。躬行階級本從卑。咀華簡冊先民訓。秉拂黌堂吾黨師。大運嶠南今已去。誰將公筆後天垂。</text>
<title>龜窩金公 㙆 輓</title>,<text>湖門當日育英賢。公早摳衣學有源。餘事文章傾一世。晩年聲望達三尊。六條章牘經綸在。三接胄筵講義存。南極星斗中宵晦。悵望斯世暮途昏。早升蘭室襲餘香。慕德誠心到鬂霜。日暖笙亭隨杖履。燈深棐几接輝光。東風幾恨山川阻。秋夜頻成夢寐長。大運嶠南今已否。愚山餘淚又龜崗。</text>
<title>輓黃次野 巖老</title>,<text>早從庭訓晩親道。經術文章有自來。長對圖書能透妙。有時塲屋輒居魁。好將基址方成室。勤着磋磨佇達材。天嗇遐齡吾黨厄。憶曾追逐倍悲哀。</text>
<title>輓高景受 益謙</title>,<text>秋潭瀅澈鍾神秀。仍得家庭克世孫。詩禮相承君子敎。睦婣無愧古人賢。平生口絶功名道。暇日趣成花竹園。天嗇遐齡吾輩厄。佇看賢胤大其門。</text>
<title>輓李持憲時應 坰</title>,<text>名家後裔玉溫姿。妙歲雲衢前道遙。經義精詳承異渥。臺端秉執服同僚。眞工暗做英華著。儕友相觀鄙吝消。天不與年嗟是命。可憐吾黨已寥寥。</text>
<title>輓李上舍稺器 鍍</title>,<text>早飽榮名晩識荊。古家模範儼然成。風儀澹雅幽蘭秀。步履雍容佩玉鳴。遠地華緘中悃在。淸宵皓月兩邊明。天靳遐壽吾儕厄。嗚咽寒波泮水聲。</text>
<title>貞窩黃公 龍漢 輓</title>,<text>小白崔嵬洛水溶。英靈一氣降儒宗。師承竗訣湖門自。家有眞源息老從。壁立高標千仞鳳。山潛幽德九淵龍。微星遽隕人間暮。手拊遺書泣老儂。</text>
<title>芸齋蔡公 蓍疇 輓</title>,<text>冰心玉貌本天資。家計芸牕園不窺。處世塵機消點雪。窮經氣味上踈眉。風驚草動觀時態。竹老梅香托晩期。年邁八旬工愈篤。不知殘照已西移。山川靈氣遽還眞。秋日陰陰物色嚬。妙契微言餘古篋。闇修遺緖屬前塵。可憐陰鶴誰能和。最惜童烏跡已陳。山雨蕭蕭多士泣。却添寒溜咽前川。</text>
<title>輓宋敬一 相天</title>,<text>博學而篤志。切問而近思。在古亦罕見。於今更有誰。而我慕徒羣。早聞敬一名。遙吟伐木詩。漢水徒盈盈。往在黃馬歲。來過寂寞濱。屣履出而迎。不問可知人。鏘鳴玉佩聲。瀅澈秋水精。言溫氣宇和。貌恭德器成。敦厚元令質。謙遜自學問。文章盡浩博。義理析精蘊。天人性命際。公私義理關。節文度數處。常行日用間。謨訓布在冊。註䟽亦已具。窮究所以然。弗得竟弗措。見解已超詣。操守有餘裕。自視猶未滿。尺竿期進步。周流就有道。泉齋對山樓。風和景明春。霜落葉脫秋。誾誾左右侍。談論盡精微。十反不嫌煩。究極辨是非。餘事做糠粃。科第亦非難。名關早透得。歇處此心安。嗟呼誰與儔。古之君子哉。根本旣厚積。天道宜栽培。爲善降之福。昭昭載古典。駸駸世愈下。報施一何舛。春間无妄疾。遽然大限迫。未及躬往診。萬事成陳迹。寢門一聲哭。何以泄悲寃。摩挲故赫蹄。宛如對君論。吾黨日益孤。斯文運亦閟。皇天拔其尤。此道竟何寄。人事最有悲。君目得無視。上有白髮親。下無繼姓氏。年又未四十。賦豊命何嗇。此理終難詰。玄逵窅且嘿。二五互雜糅。精一宜不長。惟有不朽存。誰能闡而揚。我非阿所好。聲聞布一世。願借太史筆。垂後永勿替。</text>
<title>輓申郁汝 秉</title>,<text>潁水流洋洋。潁山高嶙峋。洞門窈而深。古木翳蒼旻。中有君子宅。郁汝乃其人。確乎立此心。脫然學先民。不顧習俗嗤。惟勤古禮遵。治家有法度。對人不畦畛。敦睦厭宗族。行誼服鄕鄰。明牕對聖賢。暗室驗心身。勇往能革舊。沉潛以知新。寧效章句輩。掇拾腐與陳。如我愚魯者。亦廁友朋親。縱未源源會。相對笑不嚬。勉以日月近。談及性命眞。願附征邁工。策駑追餘塵。西神胡忍爾。中途奄沉淪。丁寧臨死語。尤知學力醇。吾黨更誰賴。獨立倍愴神。</text>
<title>輓屹南申公</title>,<text>主屹出半空。羣山不敢高。公家在其南。於焉日翔翺。人以名其齋。名義實相副。世道日以下。士風日以疚。苟非放縱輩。類多齷齪子。誰是超然者。公其庶幾矣。平生忍窮飢。夷然無外慕。屣脫名利趍。炙嗜書史古。簞瓢自在樂。縕袍無所耻。操履堅氷出。形容瘦鶴跱。所存旣如是。結交皆名勝。山樓春風座。泉齋秋夜燈。亹亹話今古。歲暮許心期。南極忽已晦。更有如公誰。斂此高世士。葬之碧山隈。病我未執紼。嗚呼負之哉。</text>
<title>損齋南公輓</title>,<text>傳穪學之博。易贊確不拔。知而守之固。方可謂全德。瑤琴世已遠。微響幾年絶。彼哉雕篆輩。陋矣不足說。從事此學人。鮮有不偏者。多聞實未易。固執竟誰也。我公勃然興。砥柱頹波中。聦明元賦質。道學自用功。窮格儘浩博。義理固精微。天地造化妙。人物性命幾。節文度數間。彜倫日用處。千古羣聖書。諸子百家語。古今之興廢。山川與道里。究極盡精粗。包羅無遠邇。豈徒講說資。實爲踐履地。受用益親切。見解愈分明。心法嚴而密。䂓模廣又宏。所以成就者。不以一善名。事理疑似處。衆論紛然起。窮究毫釐間。剖判非與是。能擇善一邊。毅然執之牢。人情無面目。操守不桔槹。持弩靳發鼠。駐足能奔馬。一眞酬萬變。事事無苟且。天意若有在。窮而老草野。究此一大業。光前啓後人。遺緖尋陶山。妙訣受湖門。吾黨擧宗師。橫經簇似雲。各因其材篤。成就咸彬彬。顧余朽木姿。幾荷開發力。平生同里閈。隨事輒就質。愧無大受器。尙有未卒業。斯文窮大運。遽然此世厭。生順死旣安。在公亦何憾。人事最有悲。君子竟無祿。謝樹已摧枝。鄭同纔髫髮。門戶堪寂寞。天理儘幽玄。遺文在箱篋。歿而不朽存。愚老方秉筆。庶幾垂後人。</text>
<title>輓金公 瀅</title>,<text>龜溪有主人。風度動鄕鄰。子姓詩書課。賓朋笑語親。晩年方餉福。缺界奈猜神。黌社今蕭索。嗚呼已就窀。</text>
<title>輓南誠齋</title>,<text>天之降斯人。賦命固非一。或登廊廟上。坐論經國策。或在林泉下。專意修天爵。良貴實在玆。何論通與塞。所以君子人。勉勉事問學。世級日以降。士習漸渝薄。出門名途逐。廵山醋梨摘。惟我浦陽友。信是稀世傑。粤自齠齔時。脫然學聖哲。此志卓然立。外物不能奪。元是圭璋質。濟以磋磨力。不得更不措。用擔斤百十。進進循階級。在在遵繩墨。窮格理不遺。孝悌本旣立。又能就有道。出入互資益。泉齋垂講帳。山樓開丈席。翩然遊四方。老蒼皆交結。推而尙友古。陶岑望中屹。鄒魯垂謨訓。洛閩闡妙訣。微詞與奧旨。昭示揭星日。含英咀其華。窮年恒兀兀。精義而入神。銖累而寸積。闇闇尙衣錦。鏘鏘鳴佩玉。眞知能實踐。下學直上達。日用百行備。胷中萬理澈。四軆不言喩。衆善自在足。溫良類潤玉。秉執有寸鐵。年高德彌卲。知至行益篤。和順中旣積。英華外自發。藹然春風座。泂如秋水月。謙虛雖自牧。聲聞掩不得。遠近聞餘風。衿佩日以集。曲設木鍾敎。誠心蛾子祝。如我托末交。無日不簪盍。花階日已移。芸牎月欲落。亹亹話今古。細細論經籍。相期指歲暮。不知西日迫。天胡不少延。奪我眞儒速。此理儘難諶。吾黨痛無祿。微響已矣絶。斯道將焉托。和淚題短誄。九原難復作。</text>
<title>輓詞[姜世白]</title>,<text>適翁門下展如人。經術沉潛抵七旬。茶飯尋常伊洛卷。襟期眞率葛懷民。頖水搴蓮兒踵武。菑田種秫世淸貧。封胡繞膝皆能學。書帶窓前不老春。早年相識到衰年。同病江湖白髮隣。郭雪篝燈猶的歷。亭春花鳥共聯翩。秖今萬事成陳迹。何處靑山起新阡。無數飛螢流入戶。殘篇似惜此生緣。</text>
<title>輓詞[鄭成魯]</title>,<text>杜曲蕭然一畒宮。端良儒範翠微風。肥家不讓河東閥。種學相傳硯北功。考問吾堂開鍵早。切磨隣契斷金同。重泉忽隔平生面。惻愴浮名上舍翁。</text>
<title>輓詞[趙承洙]</title>,<text>承也妄嘗以古人先後病瘳說。自點檢身心。從初幼少時。蓋不無慕古向學之念。後來志日頹學日退。畢竟作六十無聞之物而止。正是先乍瘳而後大病者也。因念如公者。初來專精功令。幷心進取。早了得一事。然後决意回頭於古人文字。循環省覽。反復求索。其所以檢身治家。敎子繼業。皆暮年篤工之著。斯乃先微疾而後快瘳者。此吾誠翁所以推許。而承所以歎服不能已者也。彼末俗膠擾之見。隨世工訶之論。多見其不知量也。於公乎何傷焉。嗚呼。還往杜曲。四十餘年。半解一得。多從那邊。每對誠翁。公輒鼎坐。誠翁去後。獨與公對。公今又去。可耐虛座。甚矣吾病。臨穴計左。誰道生平契好殊他。雖然吾生而病。公沒而 缺。生死存沒。只相隔於一間。復何必乎悲恨。嗚呼唏矣。</text>
<title>輓詞[黃磻老]</title>,<text>老石癯藤古氣全。幽花蘊玉隱蒼然。明時俊造齒庠早。晏歲工夫膝榻穿。大老陶甄歸槖鑰。悳隣消息聽瑤絃。近來嶺運戎戎暮。應對浦翁說海田。</text>
<title>輓詞[李升培]</title>,<text>聞道愚山早。賢朋子皜隣。時將答問意。退與講論親。義理漸冰釋。知行更日新。重泉如有識。師友拜應頻。身能力學壽躋稀。未必虛過一世歸。餘慶從來多積累。二郞庠鉢繼前輝。</text>
<title>輓詞[鄭必奎]</title>,<text>薰陶立損兩門牆。仁里磋磨又浦陽。宓賤宜承君子贊。周卿熟講正誠方。芳名早歲登庠舍。雅望稀年重嶺鄕。不耐晨星寥落痛。公今胡復遽云亡。東西數舍一般心。到老傾翹轉覺深。篋裏尙餘三幅札。摩挲陳跡欲沾襟。</text>
<title>輓詞[鄭僑]</title>,<text>芹宮少日騁文詞。鞭辟頂針早得師。實行元來惟悃愊。眞工做去任提撕。道齋講說同參會。武里淸遊共有詩。吾黨日孤傷痛切。依俙樑月夢中思。</text>
<title>輓詞[鄭榮魯]</title>,<text>世態皆淆紛。淸姿獨不羣。微軒餘美踵。春泮藝名存。淡泊貧猶樂。沉潛學益敦。須看庭下慶。瓊樹襲蓮芬。七十稀於古。英魂造化乘。山樓聞大道。浦陽共賢朋。謹拙從繩墨。端恭持戒兢。商顔今寂寞。芝馥爲誰蒸。</text>
<title>輓詞[李章瑀]</title>,<text>可惜斯文運。邇來日替陵。浦陽何寂寞。谷口遽風燈。末路人誰籍。重泉子得朋。聊將一掬淚。灑向碧山藤。璧水播名早。邱園講道新。有兒能父業。艱食任家貧。梔蠟羞時態。雍容得性眞。自憐生甚死。無復意中人。</text>
<title>輓詞[金顯奎]</title>,<text>林下窮經飭行人。世無和眼孰知珍。對山樓外立程雪。隱嶺村中接孟隣。被服彝常敦踐履。沉潛墳籍蘊經綸。如今慟哭斯文老。病伏窮山愴我神。病中人事絶。存亡已閱期。題輓追後去。平日愧相知。</text>
<title>輓詞[鄭象晉]</title>,<text>皎皎杜陵老。儒雅是天姿。拙約安素履。瀏湸富淸辭。閱盡百家書。晷膏任孜孜。早拾靑紫意。搴蓮太液池。遇合固未易。退處西岡陲。負笈先子門。聊自見而知。水軒春風席。山樓霽月帷。美質磨玉石。眞工析毫絲。哀哀泣莪日。賢公淚同滋。滿箱收校役。阿季又 缺 輀。宇宙一長嘯。吾黨日陵遲。托契今幾歲。白首無相差。愛其謹潔極。努力庶護持。天理不少延。柰何而至斯。庭蘭襲餘馥。不墜靑氈遺。操經吐中曲。窀穸忽臨期。寂寞槐里路。春樹暮含悲。</text>
<title>輓詞[鄭象履]</title>,<text>家傳儒素振遺風。師友從遊學問功。璧水英名貽子婿。巷瓢眞樂慕豪雄。四書未了提要纂。二豎翻成抱拙躬。厚土難埋精爽炳。也應尊道不忘中。年年哭送杜陵賢。吾黨蕭條典訓傳。眷寄玆生無計副。他時甚愧拜重泉。</text>
<title>輓詞[申擎岳]</title>,<text>珠藏玉韞古銀城。澤媚山輝得氣英。蓮籍高名傳亦世。枌園閒養樂平生。箱盈案積詞華富。縷析毫分道味精。後學從今無處所。源亭寒月向誰明。</text>
<title>輓詞[姜龍欽]</title>,<text>曲江春日采蓮歸。父子榮名一室輝。宅近樗翁蚤聞道。席間立老晩摳衣。簞瓢陋衖堅操履。旨義遺經更發揮。柳巷南山俱寂寞。杜陵寒月影依依。</text>
<title>輓詞[權郁仁]</title>,<text>同鄕老少誼。異姓兄弟親。講道愚山席。窮經杜洞隣。雅行起今世。淸姿見古人。幽明千古隔。題誄淚霑巾。</text>
<title>輓詞 幷小叙 [朴夏休]</title>,<text>杜陵之南厓南公在。北厓柳公在。小子於二公門下。半世山仰之忱。出於秉彝好是矣。不幸嶠南運蹇。二公先後下世。後生安仰之痛極矣。謹以短律幷叙之。非敢闡公之萬一。而只是哭吾私耳。蔚彼愚山下。杜陵南北隣。杜陵今寂寞。吾道問蒼旻。空谷幽蘭馥。深潭積水澄。嗚呼桑海事。遺躅更誰憑。</text>
<title>輓詞[外甥李武龍]</title>,<text>嘉老高風幾白年。流傳門戶再鍾賢。早承博約山樓上。晩熟操存棐几前。外發英華由實德。貧無尤㤪驗眞天。光儀寂寞虛皋比。後學可堪涕泗漣。</text>
<title>輓詞[表從姪南漢壽]</title>,<text>昨夏哭浦淚。今春又哭公。師門洊否運。吾道一何窮。尙邑儒林寂。杜陵丈席空。末俗漸渝靡。後生孰發蒙。談經人擿埴。抱冊世盲聾。憶公踐履篤。窮格一生工。門庭自立齋。偲切有浦翁。彌老志尤勤。硏精德益崇。絲毛蘊奧理。分析積年功。早承垂眷誨。晩益激昏矇。一自樑摧後。依仰愈憧憧。那知一疾祟。奄作九原恫。散亂先師藳。誰能裒輯終。知從泉裏會。應與世間同。最余無限慟。殯斂未親躬。</text>
<title>輓詞[權迪]</title>,<text>太學題名早。古家繼業新。人皆服淸素。我獨愛淳眞。夢斷朱門夜。心安陋巷春。盍簪成古蹟。追輓倍傷神。</text>
<title>輓詞[戚下洪文鉉]</title>,<text>前年哭浦老。今年又哭公。曾未幾何月。次第奄考終。空將不盡淚。今日更淹瞳。憶昔斯文盛。伊時有樗翁。鼎坐筵容丈。聯翩二老同。接溪餘波遠。控湖學海通。衣鉢傳楊南。銀筆述湘東。大冶開紅爐。義利辨鐵銅。年老志冞篤。家貧道不窮。耕耨得華實。心田日日豐。村無悖倫俗。隣絶使氣風。誰知君子德。變化似神功。何幸生不後。相從及余躬。爲穿管寧膝。要開初平聾。戚契兼爲師。談諧更發蒙。悠泛爲祟魔。竟歸自倥侗。杜陵今寂寞。使我極忡忡。源亭縫掖散。泉塾皋比空。一二嗟老成。六七泣冠童。朱室虛生白。程窓獨呈紅。慟哭復慟哭。揮淚雨濛濛。</text>
<title>輓詞[申匡泰]</title>,<text>嶠南數郡士。談理杜陵來。經術眞吾道。躳行爲世師。病資涵養力。天柰椓喪時。芳名薤歌迥。悵懷題此詩。杜陵從此巷全空。餘淚浦陽又哭公。吾道如今無所倣。後人誰復識斯功。眞源直造對山下。獨處恒如立雪中。落月空樑儀永閟。士林相弔寢門東。</text>
<title>輓詞[李相經]</title>,<text>學衰文弊士多門。無適家中道所存。義理已從心上判。工夫還向靜中敦。居閒講誨心無倦。抱拙衡茅志不諼。怊悵同源亭下路。忍堪風雨鎖黃昏。</text>
<title>輓詞[金鼎實]</title>,<text>無適翁門早事師。天人理妙析毫釐。名高蓮籍麟兒繼。身卧林皋鶴夢遲。井渫九三人可食。瓢空七十樂無移。居然乘化雲鄕邈。依仰私心恨後時。</text>
<title>輓詞 並小叙 [李秉天]</title>,<text>立齋鄭先生爲中原性理之學。南方賢士多出門下。彬彬有宋天下洛建地風焉。今江右士競張門戶。趨向殊貳。其天資醇雅。地步端詳。得北地二子稱。蓋誠齋南公與近窩柳公謂也。公少有奇袠才。攻時文擧進士。弗可謂小展。旣而曰天下事莫急切治躬。今鄭先生南國師表人也。士有不得於今者。有求於古者。吾之幸適來而幷世。遂擧而就正焉。其聞仁義之富。望威儀可取的。又鈔輯先輩經緯說論。備參伍考証地。公之用心。藏在此編而炳炳。使後小子以琬琰奉賞無旣矣。求之今儒。可謂不數人者也。淺之知公者。亦可以信吾言。言之無患故也。於虖。鄭先生沒幾年。二公之死次第。歲暮中原。恫纏斯文。余以淸華小士。素有服仰之衷。妄鳴誄詩。拜訣靈朝。悲夫。蘭薰玉潔艶心明。燁燁儒林豈弟成。聲價南州名進士。門庭左海老先生。江山古氣上眉翠。風月晶光入戶淸。哭盡諸賢揮霍淚。化爲冥雨暮岡鳴。</text>
<title>輓詞[戚下許侃]</title>,<text>浦陽餘淚又於公。不覺題詞倍愴心。從此儒林堪寂寞。後生何處拜眞襟。惟公於我渭陽親。多荷平生敎導諄。人事竟歸冥漠地。適來適去柰今辰。</text>
<title>輓詞 幷小叙 [南漢汲]</title>,<text>歲壬午二月日。近窩先生柳公沒。遠近士莫不咨嗟歎惜焉。嗚呼。先生篤學好古之君子也。早登國庠。遂廢擧業。潛心經學。一意求道。出而師立翁。返而友誠齋。質疑問難。討論講究。銖累寸積。不知年紀之旣耄。又取先輩及近世儒賢發明四子之書。彙篇類集。如溪訓類篇。又手寫刊補等書。而添入諸說之可考者。以爲披閱取證之資。非疾病有事之時。輒對案看書。孜孜向上之工。老而不廢。非篤學好古。能如是乎。嗚呼。小子雖不奉灑掃之役。居在隣近。亦累被眷愛者也。一自樑頹之後。所以依仰。實倍平昔。曾未幾何。公又至此。後生安倣之痛。當復如何。玆敢忘其僭率。謹搆小律二篇。以寓悲感之懷。斯文運已否。次第哭賢師。浦水潺湲日。山齋寥廓時。先生乘化去。小子呑聲悲。誨掖今無望。從何更質疑。寂歷幽居地。圖書饒我思。飮瓢樂自得。種菊趣還滋。愚老春風坐。誠齋窓日移。今焉萬事已。揮淚拜輓詩。</text>
<title>輓詞[三從孫綽遇]</title>,<text>家門寥落獨靈光。晨夕疎籬杖几將。白首談經烟帳掩。靑氈理業石田荒。愚山笈負惟宗嫡。臺祖庠追又小郞。先考是懷同榻地。倚公泉道涕交滂。</text>
