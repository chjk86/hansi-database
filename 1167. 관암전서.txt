<title>幽蘭思吳君伯詹也</title>,<text>采采幽蘭。薄言佩兮。吉人在湖。孰不愛兮。愛而不見。心如碎兮。懷哉懷哉。雲山礙兮。采采幽蘭。薄言栽兮。吉人在湖。君子材兮。愛而不見。心如碎兮。懷哉懷哉。星月皚兮。采采幽蘭。薄言掇兮。吉人在湖。踈而潔兮。愛而不見。心如渴兮。懷哉懷哉。江漢濶兮。幽蘭三章。章八句。</text>
<title>喬木答伯詹也 集詩</title>,<text>南有喬木。鳥鳴嚶嚶。有斐君子。顔如舜英。其詩孔碩。不顯其光。如切如磋。日就月將。幽幽南山。白石粼粼。靑靑子衿。洵美且仁。寘予于懷。和樂且湛。惠而好我。以慰我心。高山仰止。跂予望之。漢之廣矣。一葦杭之。十月之交。邂逅相遇。載笑載謔。歲聿云暮。瞻彼洛矣。其人如玉。未見君子。亂我心曲。壹者之來。報之以瓊瑤。伐木丁丁。憂心忉忉。陟彼高岡。云誰之思。願言思子。春日遅遅。輾轉伏枕。寤言不寐。彼其之子。不我遐棄。喬木五章。章八句。</text>
<title>君子偕老。頌窓巖趙公回巹也。集詩</title>,<text>君子偕老。邦家之光。受祿于天。申錫无疆。今夕何夕。飮酒樂豈。其樂如何。昏姻之故。豈弟君子。顯顯令德。昭明有融。維民之則。琴瑟在御。君子宜之。終溫且惠。福履綏之。允矣君子。受天之祐。俾緝煕于純嘏。遐不眉壽。同我婦子。並受其福。如川之方至。維日不足。君子好逑。百兩御之。鐘鼓樂之。永以爲好也。三星在天。歲聿云回。維其時矣。其舊如之何。君子有孝子。其湛曰樂。爲此春酒。以介景福。四月維夏。糓朝于差。於粲灑埽。籩豆靜嘉。君子維宴。其儀一兮。黃髮兒齒。並坐鼓瑟。左右秩秩。百禮旣至。宴爾新昏。從以孫子。君子有酒。嘉賓式燕以敖。獻酬交錯。樂且有儀。酌彼康爵。以祈黃耉。如幾如式。如南山之壽。君子樂胥。綏以多福。我儀圖之。徧爲爾德。維其有之。是以有慶矣。猗歟那歟。萬壽無疆。君子偕老八章。章八句。</text>
<title>其雨寄寅峯李學士 敬參 也 集詩</title>,<text>其雨其雨。何其久也。嗟我懷人。自貽伊阻。愛而不見。憂心忡忡。不遠伊邇。胡爲乎泥中。其雨其雨。何多日也。嗟我懷人。如三月兮。愛而不見。憂心欽欽。縱我不往。毋金玉爾音。其雨其雨。益之以霡霂。嗟我懷人。在南山之側。愛而不見。憂心殷殷。豈無他人。終不可諼兮。其雨三章。章八句。</text>
<title>伐木三章。懷紀茂林也。集詩</title>,<text>伐木丁丁。在彼中阿。未見君子。獨寐寤歌。悠悠我思。惄如調飢。道之云遠。不能奮飛。伐木丁丁。聲聞于野。未見君子。歲聿云莫。自詒伊阻。不我遐棄。心之憂矣。我思不閟。陟彼高崗。𨀣予望之。山川悠遠。雨雪其雱。云誰之思。展如之人兮。秩秩德音。終不可諼兮。伐木三章。章八句。</text>
<title>君子四章。寄陳登之也。集詩</title>,<text>豈弟君子。溫其如玉。威儀棣棣。柔嘉維則。洵美且都。維其有章。聲聞于外。至于海邦。豈弟君子。髦士攸宜。世之不顯。邦家之基。叔兮伯兮。莫不令德。厥德不回。宜其遐福。昔我往矣。適子之館兮。式燕且喜。言笑晏晏。惠而好我。彼交匪敖。其樂如何。德音孔昭。瞻彼中原。河水洋洋。嗟我懷人。曷維其亡。愛而不見。實勞我心。永以爲好也。毋金玉爾音。君子四章。章八句。</text>
<title>杲杲之日念友也。以友隔異域。思其人而不得見也。</title>,<text>杲杲之日。生於東隅。所思不覿。衆處若孤。羽衣翩翩。遙望而呼。杲杲之日。亦在西牖。踰越山川。奔走其侶。羽衣翩翩。涕零如雨。杲杲之日。逝其匪息。羽衣翩翩。色如其服。色如其服。心如其色。有鳥有鳥。友生之求。及爾分飛。厥聲啾啾。思嗣家風。以寫其憂。杲杲之日四章。章六句。寄懷冠巖學長執事登之氏。陳延恩呵凍書。</text>
<title>擬招 幷序○戊午</title>,<text>萬曆戊午之役。副元帥金公景瑞陷虜被害。西人以遺衣冠具旂纛。招魂於鴨綠江上。忽然飄風靈雨。颯颯驟起。半空雲霧中隱隱有鐃鼓之響㫌旆之色。有若岳武穆陰雨見㫌旂之事。吁亦異哉。以此見之。魂之依此而還歸故土者。抑或有之也。余嘗悲金公之孤忠大節。而况當是年尤切悲之。於其招魂之時。惜無楚些之音。故乃倣宋玉之辭。以吊金公之魂。金公龍岡人。登萬曆武科。壬辰之縕。屢立大功。官至捕將。戊午建州虜陷遼陽。皇明神宗勅諭本朝協討之。朝廷以姜弘立爲元帥。以公爲副。己未二月師渡遼。公見制弘立。竟陷虜中。虜囚之新城柵。六載困阨。終始不屈。虜詗之曰此人屈強。非弘立類。將欲還歸以全其節。弘立慮公生還。必彰己罪。陰告曰景瑞有密通本國之罪。虜搜公槖得賊情日記。見之大怒磔殺之。朝廷初以兩帥皆降。收告身。其後燕獄血疏到本國。始知繫獄不服狀。且本道人士抗疏伸理。命復舊秩。加贈右議政。浩浩乎平沙無垠。夐不見人。雲冥冥兮欲雨。天陰陰兮生燐。說文曰燐鬼火。博物志曰戰闘死亡之處。有人馬血積年爲燐。著地及草木如露不可見。行人觸之。著地有光。拂拭卽分散無數。又細吒聲如鬻豆。靜坐良久乃㓕云。 有氣如虹。干于雲霄。輪囷欝結。久而不消。帝 帝謂天帝也。 告掌㝱。招魂。本掌㝱之官所主職也。 曰有人 人謂金公。設天意以言之。 在下。絶代英特。特傑出之稱。詩曰萬夫之特。 子龍 子龍漢趙雲字。 膽勇。鵬擧 鵬擧宋岳飛字。 神力。建虜 淸人起於建州。故謂之建虜。 匪茹。茹度也。詩曰玁狁匪茹。 北風振漠。天子徵師。萬曆戊午虜陷遼。帝下詔徵師入援。 旂纛自東。時本朝以姜弘立爲元帥。金公爲副。領兵赴援。 拔我靑蛇。靑蛇劒名。 直擣黃龍。黃龍堆。在胡地。言公以岳武穆痛飮黃龍堆之意誓之。 人謀不臧。陷之乕口 時弘立欲降虜而忌公之勇。先爲誘公。迫致虜營。虜執公以囚。明日弘立率衆投降。 李陵屈膝。謂弘立也。 杲卿授首。虜脅公降。公不聽。虜囚之別舘。六載威脅。終不降。虜壯而義之。欲遣之。弘立陰啣之。虜大怒遂磔殺。 風悲日昏。星落將壇。大樹飄零。庾信哀江南賦曰將軍一去。大樹飄零。 壯士不還。荊軻易水歌曰壯士一去兮不復還。 人何雌黃。時聽聞不詳。或有疑其生死者。 其心則丹。命如鴻毛。義重泰山。精胡可泯。氣胡可滅。下作山河。上爭日月。或爲風雲。或爲霹靂。華夷馳聲。多也有嘖。多也。胡人嗟嘆之辭。 風乎百世。壯我東國。出不入兮往不返。左傳曰見其出而不見其入也。 槥未歸於故土。說文曰槥。棺櫝也。漢書曰令從軍死者爲槥歸其縣。 唉魂魄之佚宕。佚宕。飄蕩之貌。 沛𣶈瀁而焉止。𣶈瀁。廣大之貌。言無涯際也。 哀我人斯。予欲揚之。廣韻曰揚顯也發也。 身將顚沛。女其康之。廣韵曰康綏也。言魂魄離散。身將顚沛。使㝱求索得之。而與之使反其身復其神也。 掌㝱祗承耿命。退而下招曰魂兮歸來。胡爲乎離 離罹也 彼不祥 祥善也。言何爲離走不善之鄕以觸衆惡也。 而不知歸而。而語已辭。詩曰俟我於著乎而。大招用只。小招用些。今用而句之。 陽氣出奧 太玄經曰陽氣出奧。舒疊得以和淖。疊積滯氣也。 萬物菲而。魂兮歸來。無彷徨而。魂兮歸來。無四荒而。爾雅曰觚竹北戶。西王母日下。謂之四荒。離騷經曰將往觀乎四荒。 大荒之東。犁䰱 靈 攸宅而。山海經曰東海之外大荒之中。有神人面獸身。名曰犁䰱之尸。其沒也精凝魄定。尸以不壞。宅居也。𪂭婉𤟇剡 察景。不令間錯而。山海經曰女和月母之國。有人名曰𪂭。亦曰𤟇。主察日月之景。出入不令得相間錯。知景之長短。 折丹風噓。山海經曰折丹處東極。以出入風噓。註曰折丹神人名。 應龍地畫而。朱子楚辭註曰禹治水。應龍以尾畫地。水泉通流。 林父磨牙。神異經曰東南隅大荒中有林父。高千里。腹圍百里。鉅牙鉤爪黑毛覆身。 索魂求魄而。小招曰長人千仞。惟魂是索些。 魂兮歸來。東荒不可以適而。大荒之南。㱙 朽 塗入天而。山海經曰大荒之中有山名㱙塗。靑水窮焉。 滎水滔滔。旁達四囦而。山海經曰不庭之山。滎水窮焉。有囦四方四隅皆達。舜之所浴。 靑獸竝行。山海經曰赤水之西流沙之東。有三靑獸相幷。名曰雙雙。注云體合爲一也。 麟蛇蜿蜒而。方輿勝覽曰麟蛇出安南。長丈餘。有四足。黃黑麟二色。能食麋鹿。 鑿齒求食。山海經曰融天之山有人曰鑿齒。齒長五尺。以鑿食人。 水狐控弦而。山海經曰蜮山有蜮民之國。注云蜮謂之水狐蟲似鱉。含沙射人。中之則病死。此山出之。亦以名元。 魂兮㱕來。南荒不可以前而。大荒之西。天樞高而。山海經曰大荒之中有山。名曰日月山。天樞也。 炎山是環。搜神記曰崑崙之山是惟下都。環以炎火之山。 弱水沉毛而。玄中記曰崑崙有弱水。鴻毛不能超。 夏畊操戈。山海經曰南岳娶州山有人無首。操戈盾。名曰夏畊之尸。 天犬時嘷而。山海經曰金門之山有赤犬。名曰天犬。其所下者有兵。元史云雲南玉案山下。有赤犬羣吠。 十神橫道。山海經曰淑士之國有神十人。名曰女媧之賜。化爲神。處栗廣之野。橫道而處。 惟人鏖而。集韻曰盡死殺人曰鏖。史記霍去病傳曰令短兵鏖𦤎蘭下。 魂兮歸來。西荒不可以敖而。大荒之北。腥血騰而。山海經曰禹湮洪水殺相繇。其血腥臭不可生糓。注曰其膏血滂流成淵。相繇共工臣名。 赤龍執炬。直目正椉而。山海經曰章尾之山有神。人面蛇身而赤。直目正椉。謂燭龍。注云直目日從也。正椉言其睫不邪也。 積羽千里。行書紀年曰周穆王北征。行流沙千里積羽千里。 不可淜 淜徒涉也。 而。蚩尤噴霧。彊良握螣而。山海經曰北極天樻之山有神。銜蛇操蛇。其狀乕首人身。四蹄長肘。名曰彊良。 魂兮歸來。北荒不可以登而。魂兮歸來。無四海而。東海盪沃。柳子厚咨海賈文曰泯泯超忽紛盪沃。 氛霧靉霴而。韻會曰靉霴不明貌。雲覆日也。 天吳更笑兮 山海經曰朝陽之谷神曰天吳。八首人面。八足八尾皆靑黃。咨海賈文曰天吳九首兮更笑迭怒。 文鰩引風。神異經曰東海有溫潮。中有鰩魚長八尺。本草曰文鰩長尺許。有翅如尾齊。一名飛魚。羣飛水上。海人候之當有大風。 舳艫霏解兮不可載而。咨海賈文曰舳艫霏解梢若木。 湯谷熱沸。山海經曰下有湯谷。上有扶桑。十日所浴。注云谷中水熱也。 怒濤磊磊而。海之東兮無往。魂不歸兮。岌且殆而。南海湠 炭 漫。木華海賦曰渺瀰湠漫。注云湠漫廣遠之貌。𣺰陗聃 爲魁而。海賦曰𣺰滐而爲魁。注云𣺰。浪卒起貌。言浪卒起則大峻。 馬銜邀路兮 海賦曰馬銜當蹊。注云馬銜海中神恠。其狀馬首一角而龍形。言邀其路而將必害之。 蝄像闘屍。國語仲尼曰丘聞之。水之恠曰岡象。注云岡象食人。闘屍暫見之貌。 鼉鰐侁侁兮往來而。陸璣云鼉似蜥蜴長丈餘。其甲如鎧。皮堅厚可冐鼓。詩曰鼉鼓逢逢。博物志曰南海有鰐魚狀如鼉。斬其頭而乾之。去齒而更生。如此者三乃止。小招曰豺狼從目往來侁侁些。註云衆多之貌。 狒狒 弗 被髮兮獲人笑。山海經曰梟陽國在北胊之西。其爲人。人面長唇。黑身有毛反踵。見人笑亦笑。左手操管。名曰狒狒。 雕乕視肉 山海經曰狄山爰有文乕視肉。注云文乕雕乕視肉。形如牛肝。有兩目。食之無盡。尋復更生如故。 紛相豗而。海之南兮無往。魂之歸兮糜以摧而。西海浮天沃日蕩雲而。奇肱 山海經曰奇肱之國在其北。其人一臂三目。有陰有陽。椉文馬。 長股 山海經曰長股之國在䧺常北。注云長臂人。身如中人而臂長二丈。以類推之。此人脚過三丈矣。 躧蹻 山海經曰有喬國人。盖象長股之人。雙木續足而戱。今曰躧蹻也。 飛輪而。文苑豹斑云奇肱氏能爲飛車。椉風而飛。 女丑蒙顱兮揮袖。山海經曰女丑之尸。在丈夫北。以右手障其面。郭景純圖贊曰揮手自翳。𪆻䳐會妖兮爲羣而。山海經曰女戚國有𪆻鳥䳐鳥。其色靑黃。所經國亡。注云卽今梟。鵂鶹之類。啚贊曰有鳥靑黃。號曰𪆻䳐。與妖會合。所集會至。 海之西兮無往。魂之歸兮虜且淪而。北海澹泞 澹泞。澄深之貌。 神恠出沒而。蜪犬狺狺兮從首是食。山海經曰蜪犬如犬靑色。食人從首始。釋義曰凡獸相食。朔以後食首。望以後食下體。 子夜形解兮體分成七而。山海經曰王子夜之尸。兩首兩股。胸首齒皆斷異處。啚贊曰子夜之尸體分成七。 從囦兮三百其仞。馮循乘龍兮奔突而。山海經曰從極之囦深三百仞。馮循人面乘兩龍。注云河伯也。 海之北兮無往。魂之歸兮醢其骨而。小招曰雕題黑齒。得人肉以祀。以其骨爲醢些。注云醢肉醬也。 魂兮歸來無四方而。諸夏昏昏。日月靄雺而。爾雅注云雺蒙昧也。 歇驕 詩曰載獫歇驕。注云犬名。短喙曰歇驕。 據寢豺貛 爾雅疏曰狼牡名貛。牝曰狼。說文曰野豕也。 在宮而。起自長白 長白卽白頭山。在會寧府西。淸人世紀曰聖祖發跡於長白之北。 八旂颺風而。八旂淸人旂名。卽紅旂黃旂白旂藍旂鑲紅旂鑲黃旂鑲白旂鑲藍旂等名。 掉臂一呼。穴于瀋 瀋瀋陽也。 中而。今天下溺。魂無東而。氊裘 史記貨殖傳曰龍門碣石北。馬牛羊氊裘筋角。 衡縱。神州陸沉而。憑陵中國如蝟 賈誼傳曰反者如蝟毛而起。 婪婪而。割薊 薊門也 據遼 遼陽也 食如蠶而。蘇秦傳曰稍蠶食之。 寒風蕭瑟。壯士死深而。壯士謂金公應河。時以左營將赴援。戰沒於深河。 赤縣穢蒙。魂無南而。瞻彼周道。腥塵迷而。滿萬橫行。宋史曰女眞滿萬。橫行天下。 鳥跡獸蹄而。腰弓臂槊。左言 蜀都賦曰或魋䯻而左言。 短衣 史記叔孫通傳曰通儒服。漢王憎之。乃變其服。服短衣楚製。王喜。 而。讎我大邦。冞入深兮而。所向無敵。魂無西而。白礫荒沙。氊毳 李陵答蘇武書曰韋韝毳幕。卽氊帳也。 落而。黑水 卽黑龍江。 吼怒。曾氷攢角而。朱瞙綠睛。惟獵弋而。窺邊候月。凶奴傳曰單于擧事。甞隨月盛壯以攻戰。月則退。 挾彈 玉篇曰行丸也。集韻曰彈丸射也。 鳴鏑而。史記凶奴傳曰冐頓作爲鳴鏑習勒其射。注云箭也。如今鳴射。 古月狂風。古月卽胡字。李白歌曰狂風吹古月。 魂無北而。魂兮歸來。返古鄕而。工祝 小招曰工祝招君。注云工祝良巫。 先導。招具 小招注云撰設招魂之具。 美 叶仲良切。 而。鴨頭水綠。鴨綠江在義州西北。一名馬訾水。色如鴨頭故名。朱子曰天下有三大水。曰黃河曰長江曰𪀋綠。 築靈壇 叶徒黃切 而。雲帳高騫。萬馬驤而。鼓傳三闋。周禮曰鼓戒三闋。 樹五兵而。叶逋旁切。○周禮曰司兵掌五兵。注云戈殳戟酋矛夷矛也。 劒戟㫌纛。旆央央而。糓乃甲冑。裁裲襠而。唐書車服志曰裲襠之制。一當胸一當背。短袖覆膊。 橫江嘯呼。小招曰永嘯呼些。注云嘯者陰也。呼者陽也。陰主魂陽主魄。故必嘯呼以感之。 奠椒觴而。像設夫君。安高堂而。小招曰像設君室。注云楚俗人死則設其形貌於室而祀之。 魂兮歸來。無四荒無四海無四方而。魂兮歸來。返爾常幹而。小招曰去君之恒幹。注云恒常也幹體也。 烏石之山。在龍岡縣北。公家在其下 翠簇攢而。山川不改。曁村閈而。嫠婦嗚嗚。腸已斷而。孤兒呼天。淚如汗而。村翁衖叟。咨且歎而。戰馬逸歸。失其伴而。長號而死。山之岸而。公死後所乘駿馬逸歸烏石山。不食而死。 狐死首邱。魂不可散而。於顯靑邱。洵美且樂而。角垂箕張。天文志曰東方第七宿曰角。幽燕之域箕尾之分。我國分野亦應之。 光郁郁而。山巊 巊山貌。左思吳都賦曰其山巊。 水繚。適凉燠而。聖人在上。順帝則而。文物禮樂。侔中國而。日月孔新。風雨若而。萬物殷昌。流溥澤而。煕煕皥皥。安畊鑿而。窮身永樂。年壽益而。魂兮歸來。樂不可極而。閑宮 曺植七啓曰閑宮顯敞。注云閑大也。 祕宇。魯靈光殿賦曰乃立靈光之祕殿。注云祕深也。 四望同而。廣四修一。周禮曰夏后氏堂修二七。廣四修一。注云南北之深也度以步。令堂修十四步。其廣益以四分修之一則堂廣十七步半。 兩夾㰍而。㰍囪也。周禮曰四旁兩夾囪。注云每室四戶八窓。 圓井含葩。圓井屋內向下作井形。靈光殿賦曰圓囦方井。反植荷蕖。葩花也。 網戶綴紅而。小招曰網戶朱綴。注云網戶綺文縷也。綴緣也。 四阿白盛 阿曲也。周書曰明堂咸有四阿。周禮曰白盛注云盛之言成也。以蜃灰飾成宮室。 卍字蓮叢而。卍字。彙補曰內典萬字。苑咸詩曰卍字蓮花捴由天。 坐堂伏檻。繚西東而。門容扃乘。周禮曰闈門容小扃參个。注云小扃膷鼎之扃。長二尺。又曰路門不容車乘之五个。注云乘車廣六尺六寸。言不容者。是兩門乃容也。 步櫩 步櫩長砌也。上林賦曰步櫩周流。 崇而。魂兮歸來。遊於中而。室中度几。堂上度筵而。周禮曰室中度以几。堂上度以筵。注云隱几而坐者宜於室。故度以几。肆筵爲禮者宜於堂。故度以筵。 雲屛八摺。摺疊也。 羅幬 小招曰翡帷翠幬。注云帳也。 四聯而。文椅對峙。博山噴烟而。考古啚曰博山香爐者。爐象海中博山。下盤貯湯。潤氣蒸香。象海之四環故名之。 瑤琴發越。統五絃而。風俗通曰琹者樂之統。 投壺敲棋。羅後前而。魂兮㱕來。靖以便而。沙堂 大招曰沙堂秀只。注云沙丹沙也。 疊榭。臨方塘而。鱗甲隱深。飛翮揚而。惠風吹春。泛沙棠而。拾遺記曰成帝以三秋閒日。與飛燕共遊於太液池。以沙棠木爲舟。貴其不沈沒也。 採採杜若。水中央而。曲奏江南。招招郞而。魂兮歸來。聊相芊而。坐堂擠 排也 戶。臨翠園而。靑蘭紫芝。華草錦繁而。珊瑚碧樹。西都賦曰珊瑚碧樹周阿而生。今言紅桃碧杏也。 芳可飧而。蠲忿之草。忘憂曰萱而。博物志曰合歡蠲忿。萱草忘憂。 芙蓉出水。鵝玉 菊譜曰鵝黃千葉。玉毬白華。 彌原而。雪梅綴金。周必大詩曰玉蕊鬚如氷絲上綴金粟。 返氷魂而。魂兮㱕來。開芳樽而。仙禽胎化。振玉羽而。圓吭奮音。警白露而。白居易詩曰警露聲音好 濯濯麀鹿。躍躍雉兎而。鳧雁隨波。鷺翻素而。物性自得。涵韶煦而。魂兮㱕來。樂眞趣而。佼人且都。佼美人詩曰佼人僚兮。大招曰習以都只。注云都容態之美也。 膩顔姱而。小招曰靡顔膩理。大招曰嫭以姱只。注云膩滑也。姱好貌。 花眉桃頰。帶紅霞而。美媔巧笑。大招曰美目媔只。注云媔美目之貌。詩曰巧笑倩兮。 流秋波而。小招曰目曾波些。 拂塗蘭澤。大招曰施芳澤只。注云芳澤芳香之膏澤。 施鉛華而。魂兮歸來。舒以嘉而。盛鬋如雲。鬋鬢也。小招曰盛鬋不同制。注云盛飾理鬢。詩曰鬒髮如雲。言多而美也。 象服宜 叶牛何切 而。詩曰象服是宜。注云法度之服也。 文縠華袿。七啓曰佼人乃服文縠之華袿。注云文縠文紗類。華袿婦人上服。 振輕羅而。玉瑱象楴。詩曰玉之瑱也。象之楴也。注云瑱塞耳。楴所以摘髮。以象骨爲之。若今之篦兒。 笄六珈而。詩曰副笄六珈。注云珈之爲言。加玉爲飾。必飾之以六也。 雙翹翠羽。七啓曰揚翠羽之雙翹。注云翠羽名。飾以翡翠之羽於上也。 戴金釵而。璫縣明月。簪搖鏤花而。魂兮歸來。麗以奢而。美人旣醉。舞且歌而。絲竹狂會。小招曰竽瑟狂會。注云狂猛也。言大合衆樂而爲高張急節之奏也。 和揚阿而。小招曰發揚阿些。注云楚歌名。淮南子曰奏雅樂者始於採菱揚阿也。 鼓鍾調磬。亂無譁而。朱唇皓齒。發嘍囉而。嘍囉歌助聲。洞簫賦曰啾䎵㘉而將吟兮。行鍖銋以和囉。 駕辯勞商。大招曰伏羲駕辯楚勞商只。注云伏羲之駕辯楚之勞商。疑皆古曲名而未有考。 按竽琶而。空桑 大招曰定空桑只。注云空桑琴瑟名。周禮曰孫竹之管。空桑之琴瑟。注云空桑山名。 激越。繞淸霄 叶桑何切 而。魂兮歸來。樂不那而。盤鼓 張衡舞賦曰盤鼓煥以騈羅。注云盤鼓曲名。 騈羅。舞婆娑而。長裾隨風。曼鬋髿而。小招曰長髮曼鬋。說文曰鬋女鬢垂貌。曼衍也。韻會云髿髮美也。 縱體迅赴。蜿蟬 盤屈之貌 橫斜而。蹁躚揮霍。西京賦曰跳九劒之揮霍。注云奮迅也。 影傞傞而。翔爾鴻翥。飄如鳳梭而。魂兮歸來。歡無涯而。室家燕私。飮食樂而。長門賦曰飮食樂而忘人。 六穀 周禮曰食用六穀。注云稌黍稷梁麥苽。 盈庾。稰 胥 且穛 捉 而。禮記曰飯黍稷稻粱稰穛。注云熟而獲之曰稰。生獲之曰穛。 嘉蔬 禮記曰稻曰嘉蔬。注云蔬與疏同。立苗疏則茂盛嘉美也。 薌箕。禮記曰粱曰薌箕。注云粱穀之強者。其莖葉亦香。故曰薌箕。 釋之眡玉而。詩曰釋之叟叟。言淅米而㓗。眡諸玉也。 濯釜宜蒸。太玄經曰不濯釜而烹則歐歍之疾至。 餴 粉 齊熟而。詩曰可以餴饎。注云烝米一熟。以水沃之乃再烝也。周禮曰食齊眡春時。注云齊和也。 味中糜胃。穆天子傳曰味中糜胃而滑思。和胃也。 膏膩不嗌而。言稻米膏膩。啜而不嗌也。 魂兮歸來。恣所擇而。淳熬 禮記曰沃之以膏曰淳熬。 旣具。維膷 香 膮而。禮記曰膳膷膮。注云膷牛𦞦膮豕𦞦。皆香美之名也。 羹獻 禮記曰犬曰羹獻。注云犬肥則可爲羹以獻。凡煑肉皆謂之羹。 雞湆。泣廣雅曰湆肉𦞦也。 煎和調而。周禮內饔掌煎和之事。注云煎和。齊以五味。 爛臡 泥爾雅曰有骨者謂之臡。 悅口。俗鑄鉛銅爲器。中置火隧。儲魚肉蔬菜於其間。帶爛而聚食爲樂。名曰悅口子。 火頻挑而。胹 煮也 鱉䐪 臛蒼頡解詁曰少汁臛也。 鶉。雉薌雛燒而。禮記曰雛燒雉薌。注云雛鳥之小者。燒熟然後調和故云雛燒。薌香草。若白蘇紫蘇之屬。言烹雉皆調和以香草也。 濡魚 禮記注云濡讀爲胹。 抽乙。禮記曰魚去乙。注云魚體中有骨如篆乙。去之爲鯁人也。 卵醬要而。禮記曰濡魚卵醬實蓼。注云卵醬。魚子爲醬。烹之以用醬。盖以調和其汁。 魂兮歸來。恣所饒而。膳羞 周禮膳夫掌王之膳羞。注云膳牲肉也。羞有滋味者。 旣實。周禮曰內饔陳其鼎俎。以牲體實之。注云取於鼎以實俎也。 品味百而。周禮曰內饔辨百品味之物。注云百品味。庶羞之屬。言百擧成數。 腴腱 小招曰肥牛之腱。注云腱筋頭。說文曰腴腹下肥者。東俗肉稱牛腱。 臑芳。小招曰臑若芳些。注臑爛熟也。 膿豢烝白而。七啓曰肥豢膿肌。周禮注云大豕曰豢。膿肥貌。禮記曰有流矢在白肉。言多膏其肉白也。 疏趾 禮記曰雉曰疏趾。注云雉肥則兩足開張。故曰疏趾。 翰音。禮記曰雞曰翰音。注云翰長也。雞肥則鳴聲長。故曰翰音。 晨鳧露鵠而。文選注云晨晨飛。露露宿。 糅以薑椒。張衡七辯曰芳以薑椒。 酟 添張協七命曰酟以春梅。注云和也。 以芳蔌而。體名肉物。周禮曰內饔辨體名肉物。注云體名脊脅肩臑之屬。肉物胾燔之屬。 脀載 周禮注云實鼎曰脀。實俎曰載。 狼籍而。魂兮歸來。恣所食而。鮮魚潑潑。或軒或膾而。禮記曰肉腥細者爲膾。大者爲軒。 割如蟬翼。輕隨雪解而。春韮秋蓼。禮記曰膾春用韮秋用蓼。 切䓗若薤而。禮記注云或用䓗或用薤。置之醋中以柔之。 諸 禮記曰諸菹也。 醢加豆。周禮注云饋食之時。加膳於籩豆也。 臝蜃蚔貝而。周禮注云臝螔蝓。蜃大蛤。蚔蛾子。貝鰒也。 芹筍 周禮曰加豆之實芹菹筍菹。注云芹楚葵。筍竹萌也。 佐味。䀋醯 周禮曰醯醬也。 在而。魂兮歸來。恣所愛而。庶羞載陳。內羞 周禮注云魚肉醢醬出庖厨者曰庶羞。餠餌之出房中者內羞。 備而。餦 張 餭 皇小招曰有餦餭些。注云飴也。 粔 巨 籹。女小招曰粔籹蜜餌。注云粔籹環餠。以蜜和米麪煎熬作之。 粉餈糗餌而。周禮曰羞籩之實。糗餌粉餈。注云糗熬大豆與米也。粉豆屑也。合烝曰餌。餠之曰餈。二物皆粉稻米黍米所爲也。 烝松煎花。東俗以米團作餠。實豆於中。覆松烝之。名曰松餠。又和米於杜鵑花菊花。油以煎之。名曰花煎。 蜜果如桂而。東俗以小麥粉和蜜油煎之。方者曰藥果。直者曰中桂。 凍𣤗飮 餺飥。陸放翁詩曰麪熟山僧分餺飥。東俗以麪浸於凍菹水作餺飥。名於西州。 骨董 仇池筆記曰羅浮穎老取飮食雜烹之。名曰骨董羹。東俗以麪和五味梨榴雞豬等屬。爲骨董麪。名於西州。 齊 去聲 而。藥飯 東俗蒸粘米。和棗栗油蜜。再烝而食。名藥飯。 饅頭。東俗以麪米作團。實魚肉菜蔬於中。烹而食之。名饅頭。 亦厚味而。魂兮歸來。恣所𨢍而。甘露𧖅幕 彜。平壤有甘紅露。㝡旨烈。名於國中。周禮冪人畵布巾冪六彜。言甘露則惡其烈而不斟冪彝中。𧖅通作冪。 浮香碧而。平壤又有碧香酒。甘而烈。 松醪 東俗以松筍合麯米釀酒。名曰松筍酒。 蓮酎。東俗用粳米釀酒於蓮葉中。一宿而飮。名曰蓮葉酒。 梨膏 東俗合梨薑爲膏。酒極甘美。 桂瀝而。平壤有桂糖酒。味爽而烈。 五齊 周禮酒正辨五齊之名。一曰泛齊二曰醴齊三曰盎齊四曰緹齊五曰沉齊。注云泛者成而滓浮泛泛然。如今宜成醪。醴猶體也。成而汁滓相將。如今恬酒。盎猶翁也。成而翁翁然䓗白色。緹者成而紅赤。如今下酒。沉者成而滓泥。如今造淸矣。 蜜甜。子美詩曰不放香醪如蜜甜。 事昔白而。周禮酒正辨三酒之物。一曰事酒二曰昔酒三曰淸酒。注云事酒酌有事者之酒。今之醳酒也。昔酒今之酋久白酒。所謂舊醳也。禮記注云事酒昔酒具白。故以白名之。 浮螘若萍。爾雅曰酒有沉齊。浮螘在上。泛泛然如萍之多者。 淸馨酷而。醺而不酲。南都賦注云酲病也。醴酒只醉人而不病也。 通神潤液而。魂兮㱕來。恣所酌而。繁肴旣闋。寒羞 周禮曰朝事之籩。注云朝事。謂靑朝未食。先進寒具口實之籩也。 苾而。膽桃攢梨。新棗撰栗而。禮記曰。棗曰新之。栗曰撰之。桃曰膽之。柤梨曰攢之。注云棗則拭治而使之新㓗。撰猶選也。栗多虫螙。宜選擇。桃多毛。拭治令靑滑如膽。攢之者攢治其螙處也。皆治擇之名。 龍眼拆房。皮也 雞頭 周禮注云芡實今或謂之雞頭。 剖宲而。草龍垂珠。本草曰葡萄一名草龍珠帳。 林禽馞而。點漆或紅。子美詩曰或紅如丹砂。或黑如點漆。 圓方溢而。南都賦曰充溢圓方。注云器有圓方。 魂兮㱕來。恣所啜而。張侯 儀禮注曰張侯所射布也。 繫綱。儀禮曰司馬命張侯繫綱。注云綱持舌繩也。所以繫侯於植者也。 射夫同而。决遂而升。儀禮曰司射旣袒。决遂而升。詩曰决拾旣佽。注云决以象骨爲之。著於右手大指。所以鉤弦開體。拾以皮爲之。著於左臂以遂弦。故亦名遂。 調矢弓而。詩曰弓矢旣調。 搢三挾一。儀禮曰三耦皆執弓。搢三而挾一个。注云搢捷也。捷於帶右。以左手執弓。右手抽矢而射。 箭箭中紅而。舍拔 詩曰舍拔則獲。注云拔矢括也。以鏃爲首。故拔爲末。 鹿中。儀禮曰釋獲者執鹿中。記曰士則鹿中。大夫兕中。 擧㫌以宮而。儀禮曰擧㫌以宮。偃㫌以商。注云凡射主欲中侯。中則使獲者擧㫌唱獲也。疏云擧㫌以宮。大言獲也。 魂兮歸來。視算于東而。儀禮曰釋獲者東面于中西。注云釋獲者在中西東面。釋算之時。賓黨于右。主黨于左也。 三耦 儀禮曰三耦俟于堂西。注云司射選弟子中德行道藝之高者以爲三耦。使俟事於此。 卒射。揖就席而。儀禮曰辨拾取矢揖。皆升就席。 授瑟合笙。采蘩曲而。射儀曰以采蘩爲節。 執張執弛。儀禮曰命勝者執張弓。不勝者執弛弓。升飮如初。 奠篚爵而。儀禮曰主人坐奠爵于篚。 升揖旅酬。無算樂而。儀禮曰無算樂。注云合鄕樂無次數。 魂兮㱕來。觀盛德而。禮記曰射者所以觀盛德。 揮鑓 倭漢三才圖會曰鑓槍也。類篇曰剡木傷盜白槍。鑓日本所造字也。 舞矟。說文曰槊矛也。釋名曰矛長丈八尺曰矟。馬上所持者。 金龍擺尾而。武藝圖譜曰金龍擺尾槍勢也。右手執前。左手把後。左弄三次。 挾腋刺芻。武藝圖譜曰出馬後以兩手執槍。高擧挾於左腋。卽回挾於右腋。第一芻刺之。第二三亦如之。 勇且駛而。擲毬 宋史禮志曰太宗定打毬儀。帝乘馬當庭。內侍發金盒。出朱漆毬擲殿前。以爲樂。 蹴鞠。漢書枚乘傳注云蹴足蹴之也。鞠以韋爲之。中實以物。蹴蹋爲戱樂也。 卞射武戱。漢書哀帝紀贊曰時覽卞射武戱。注云手搏爲卞。角力爲戱。 分隊竝進。各呈藝而。魂兮㱕來。多娛意而。金盔犀甲。周禮凾人犀甲七屬壽百年。 錯龍鱗而。子美詩曰龍鱗犀甲相錯落。 權旅上下。周禮凾人凡爲甲。權其上旅與其下旅。注云上旅要以上。下旅要以下。 容其身而。周禮凾人必先爲容然後制革。 拂雪 王維詩曰試拂銕衣寒似雪。 耀日。蔡琰詩曰金甲耀日光。 豊而新而。周禮曰擧之而豊則明也。注云豊大也。明有光耀。 魂兮㱕來。服之珍而。管子曰君有珍甲而莫之敢有。 雕弓大和。無漆灂而。周禮曰大和無灂。注云大和尤良者也。大和之弓。六材俱善。故無漆灂也。 鍭矢疏栗。周禮矢人凡相苛。同疏欲栗。注云疏節之疏也。栗其色如栗也。 交魚服而。詩曰象弭魚服。注云魚獸名似猪。東海有之。其皮背上斑文。腹下純靑。可爲弓鞬矢房也。 合五成䂓。周禮大夫之弓合五成䂓。 利侯弋而。周禮夾臾之屬。利射侯與弋。 魂兮歸來。樂彌昔而。秋水 越絶書曰太阿如秋水。太阿釰名。 滿壁。華藻縈而。七啓曰華藻繁縟。注云華藻釰上文。 霜刃散電。絶重兵而。七命曰絶重甲而稱利。注云重甲兵之兩重。 擁之身䧺。橫制八紘而。魂兮㱕來。腰下橫而。天驥龍驤。受精皎月而。春秋考異記曰地生月精爲馬。月數十二。故馬十二月而生。 星飛電駭。千里一瞥而。南蠻可制。北虜滅而。魂兮㱕來。盍攬轡 叶思吉切 而。穆穆䧺䧺。天德新而。發政獻行。獻行令百官上其行治。如周禮令羣吏致事。漢法令郡唱上計也。 施以仁而。顯忠褒烈。丹其門而。聖主嘉乃。曰將軍而。始疑衛律。廼遠 遠許遠也 廵 廵張廵也。 而。加之恩誥。崇禎庚午。朝廷始聞死節狀。復其官加贈右議政。 懋厥功 叶居銀切 而。孤忠已暴。厚誣伸而。素心靡它。今焉章 叶之人切 而。秋風嫋嫋。汀有蘭而。魂兮㱕來。歌聖恩而。</text>
<title>醒酒石辭</title>,<text>石在耳溪萬景瀑下十餘武。平博如床。可坐數十人。盖遊人到此必飮。飮必易醒也。山𡧘𡧘兮無人。又蒼蒼兮多石。山何深兮𡺚崒。石何奇兮錯落。玉一堆兮蒼然。臨淸流兮偃橫。瑟瑟兮潤膩。學學兮圓平。寒影交兮樹蔭。錦紋疎兮苔駮。眠宜留兮山僧。坐可待夫騷客。淸泠兮可愛。與客來飮兮此間。一盃兮復一盃。爛醺骨兮酡顔。攬溪雲兮佐肴。折巖花兮爲籌。謇解衣兮盤礴。卧松風之颼颼。頹不學兮玉山。沃奚待兮綠水。飮必醉兮醉必醒。若相仍兮醒醉。栗里之醉石耶。平泉之醒石耶。醒復醉兮醉復醒耶。石能使乎酒力耶。酒之德兮何醉。石之氣兮何醒。吾不知其何爲而醉何爲而醒兮。世皆醉兮吾獨醒。</text>
<title>臨津辭 辛亥</title>,<text>秋風兮嫋嫋。木葉下兮白蘋波。溯極浦兮萍溜合。望平皋兮夕照斜。鷺掠烟兮于下。雁叫霜兮言㱕。岸有芷兮汀有蘆。張雲帆兮江之湄。瞻花石之高亭兮。仰先哲之徽音。白駒杳邈兮而有遐心。桂棹兮泛泛。折瓊枝兮騁望。愛而不見兮。中心好兮曷日忘。</text>
<title>古辭寄詩社諸益</title>,<text>余固知別離之爲難兮。道路漫漫其脩長。謝道德之平林兮。吾將觀乎妙香。秋風起兮白露下。摻子手兮遠于將。肇發軔於漢水兮。越沙峴度黔巖而直抵于高陽。渡臨津以西指兮。望松嶽與瓢淵。而又達于東坡之疆。楓葉岸蘆花汀。雁叫秋兮成行。古渡兮夕陽。浪花起兮洋洋。膏吾車兮秣吾馬。載㫌旆之悠揚。邅吾道夫吹笛之橋兮。而遽至乎禮成之江。叶加王切。 山紛紛兮來迎。雲容容兮蜚颺。思夫君兮延佇。吹參差兮皷簧。望長安兮渺渺。又愁思之茫茫。采芳芷兮南浦。將以遺兮我心傷。捐余袂兮江中。咏伐木之三章。天風兮吹衣。導余之兮仙鄕。放懷兮浩歌。不覺夜已中央。望美人兮不見。結佩纕兮相羊。噫嘻余固知別離之爲難兮。登山臨水兮空斷膓。</text>
<title>善竹橋辭</title>,<text>橋在開城府坐犬里。卽高麗侍中圃隱鄭先生樹節之地也。先生成仁之日。有竹叢生於橋傍。因以名之。血痕斑于橋上。至今宛然。英廟庚申。祗謁于齊厚兩陵。臨橋止螺。以御製御筆題碑額曰道德精忠亘萬古。泰山高節圃隱公。豎于其傍。瞻彼橋上兮。綠竹猗猗。高標兮凌秋嚴。貞色兮奪春媚。冒霜兮立雪。獨也靑兮四時。嗚呼先生兮是以似之。中通外直。維公之節。不改柯葉。維公之烈。竹本兮固。固以樹仁。竹性兮直。直以立身。竹心兮空。空以體道。竹節兮貞。貞以立志。嗚呼先生。是以似之。重曰繁霜兮緖風。靈雨凄兮幽篁。何草不黃兮。爾胡爲乎靑靑。勁節兮踈姿。神洋洋兮在上。爛昭昭兮齊光。猗嗟乎先生。維竹之耦。竹可摧而翦兮。唯精忠爲不朽。</text>
<title>檀君墓辭</title>,<text>墓在江東縣西三里。周四百十尺。山空兮水流。雲容容兮在下。屹然兮幽宮。蒼蒼兮松檟。昔朝鮮之肇始兮。自檀下之神人。與唐堯而竝立兮。何開國之茫然。傳世兮不知幾。歷年兮曾過千。入太白而爲仙兮。山萬重兮雲深。望夫君兮不來。杳蹤跡兮難尋。墓胡爲乎山之陬。邦人世世而守墓兮。奠椒漿兮羅珍羞。吾不知其死與不死兮。欲問之於無倪之翁。唯是風肅肅兮雨冥冥兮山之中。</text>
<title>箕子墓辭</title>,<text>墓在平壤府七星門外兎山。高四尺。壬辰之縕。倭奴犯之。墓中出絲竹之聲。遂不敢近云。翼翼兮幽宮。宮何爲乎我東。封我兮周王。不我好兮狡童。宗祊兮陸沉。麥秀兮芃芃。遜于東土兮。夫子之風。變夷爲夏兮。夫子之功。嗚呼夫子兮。仰高山兮彌崇。右第一章雲冥冥兮樹陰陰。雨蕭蕭兮鳥啾啾。封若堂兮穹然。駮蘚苔兮龜頭。永明之山兮浿之水。朝出遊兮暮夷猶。東之人兮世祀。奠蕉荔兮羅珍羞。神洋洋兮在上。眷大東兮垂庥。嗚呼夫子兮窃有感於千秋。右第二章</text>
<title>東明王墓辭</title>,<text>墓在中和府龍山。世傳高句麗始祖東明王。常乘麒麟馬奏事天上。年至四十。遂昇天不返。太子以所遺玉鞭衣冠塟於此。俗號眞珠墓。昔東明之神聖兮。大啓宇於西土。斂神化而寂若兮。超淑郵而遐擧。椉麒麟而上下兮。載雲旂之蕤蕤。雲生兮紇骨之上。草綠兮瀀渤之湄。輕千椉而脫屣兮。御風霆而揚靈。覿天皇于瓊宮兮。墜玉鞭於銀汀。一去兮千年。人仙兮馬仙。朝天兮有石。蹄痕兮宛然。符異事於鼎湖兮。盖有冢於龍山。山抱兮水滙。柏森森兮風寒。邦人紛其拜跪兮。奠椒漿兮醴香。霓㫌兮芝盖。來以雲兮去以明月光。</text>
<title>大同江辭</title>,<text>江之水兮溶溶。泛蘭漿兮溯流光。賓宴譽兮歌筦發。雜肴蔬兮杜若香。烟生兮極浦。草綠兮芳洲。釣錦鱗兮狎輕鷗。覽時物而自娛兮。登白蘋兮裵徊。已而乎夕陽在山。上下沿洄。帶酒興椉月色而歸來兮。</text>
<title>綾羅島辭</title>,<text>島在白銀灘北。周十二里。或稱飛來島。成川志曰永樂間雨下七日。豆等灘島漂流止於大同江。今綾羅是也。江之水兮如練。裁綾羅以成島。裊裊兮綠柳。萋萋兮芳草。錦繡山兮在上。白銀灘兮在旁。戒驕誇於東人兮。使縞素兮衣裳。</text>
<title>德巖辭</title>,<text>巖在大同江上。練光亭下。維德之巖兮臨江涘。屹然高峙兮捍積水。尺流不濫兮民無厄。安土千年兮巖爲德。</text>
<title>桃李潭辭</title>,<text>潭在大同江上流。潭上有頓義山者。以漁爲事。一日履薄氷逐魚而杈。氷泮不能走遂死。其女年纔及笄。聞父溺走哭。其屍不獲。乃投水中。潭上之人奇而哀之。稱之如昨日事。立碑以表之。潭之上兮桃李華。潭之中兮古曹娥。吁嗟娥兮殉於孝。性自知兮善豈效。芳名兮剩馥。魚不食兮。獰風兮虐雪。石不泐兮。</text>
<title>江之水辭</title>,<text>江之水兮悠悠。泛桂棹兮中流。古今兮綠波。沉浮兮白鷗。麟馬去兮雲窟。鸚鵡歸兮芳洲。擊空明兮上下。觥籌錯兮交酬。景忽忽兮西馳。拊往塵兮夷猶。悲逝者兮如斯。今不樂兮何求。惟江山兮不變。至萬劫兮千秋。擧一杯兮相屬。庶有望兮前脩。</text>
<title>春江辭</title>,<text>春江兮春暮。桃花漲兮粼粼。雲淡兮麗景遅。雨歇兮淑氣新。春可樂兮春江。集冠盖兮芳洲。解綵纜兮溯流光。導余之兮中流。呼魚龍兮後先。轟鍾鼓兮左右。波靈駭兮迅奔。川伯揖兮迎候。鷗鷺紛紛其于飛兮。魚鼈鱗鱗兮媵予。雲如過兮檀君。風有餘兮箕都。人影兮波心。夕陽兮山腰。花香凝兮入酒。岸影轉兮隨橈。擥香蘺兮東皋。采芳芷兮南浦。捐余珮兮欲遺。望媺人兮容與。</text>
<title>四宜堂賦 己酉</title>,<text>終南峩以駿極兮。憑天霓而入雲。名山紀以地靈兮。佳氣欝䓗兮絪縕。倬天文之昭回兮。爛星辰之環繞。覽地理之盤踞兮。峙鸞鳳之縹緲。下有高臺之傑構兮。里上仁之攸廬。抗飛梁之虹指兮。揭廈屋之渠渠。連守約之高堂兮。接澄懷之飛甍。屹山聳以紆欝兮。隆崛岉乎靑冥。里薰陶之賢坊兮。安且吉兮孔明。旣苟完而苟美兮。廼攸芋而攸寧。移廬山之五峯兮。宛芙蓉之削出。納九江之大龜兮。占日晷之分刻。玉簪映沼金光抽階。倭紅蓊藹。冬靑披敷。寒梅含逸士之韻。長松垂大人之葢。楊妃帶鶯粟之芬芳。西施試濃籹之婀娜。鴻爌熀以爣閬兮。揭四宜之華扁兮。霐寥窲以昭朗。登玆堂而四望兮。豁爽塏以宏敞爾。其東望則駱峯參差。與水皆馳。岸芷蘭之菲菲兮。芳洲繚其江蘺。吾令羲和寅賓兮。踆烏振羽而翺翔。凌中天之倒景兮。粲下土之光芒。縷祥烟之斐亹兮。射晴窓兮煌煌。乾端坤倪俯仰呈露。塞天地於一浩兮。廓蕩蕩其無外。南望則翠眉浮天。紫閣巃嵸。奔馬脫鞍。鎭我箕封。巋乎特起。下臨城中。玆樓相望。渺茫浮空。白雲棲檐。翠嵐滴簾。若畵圖之展開兮。兩相看而不厭。西望則毋岳峞嵬。若追負兒之高岑。鞍峴㠥𡸖。若聞甘戰之鼓聲。昔錦南之授鉞兮。何猛氣之崢嶸。遂一戰而歌鐃兮。殲巨魁如戮鯨。惟是兵塵戰影。邈然而盡。但見蔓草縈骨。風雨起燐。飛鴻羣往。白鳥孤滅。橫烟澹澹。俯見落日。北望則朝引白閣之雲。夜納峩嵳之月。道峯秀削。簪筆拄笏。華山峻拔。鵠峙鸞停。似欲進而卻立兮。若將飛而未朔。天莾莾而不盡兮。樹藹藹而含烟。越瞻雙闕。觚稜接天。禁扃肅穆。列署岹嶢。鵷鷺振班。夔龍趨朝。雞籌報曉。乕柝嚴宵。珮繽紛兮鏘鏘。冠葳蕤兮蟬貂。春旂拂柳。朝釰迎花。試望九逵。撲地千家。車車馬馬。響殷晴雷。酒旂飄揚於雲間兮。多少烟雨中。樓臺第宅隱映於城邊兮。高低阡陌上花柳。野有鼓腹之民。街有擊壤之叟。此四方之宜於玆堂也。若乃招搖東指。月維建寅。陽氣乃宣。三始如淳。孟陽上日。登樓迓新。頌玉衡之千春兮。酌藍尾之三廵。換舊符以新桃兮。貼畵雞於欄楯。試春盤之生菜兮。雜靑韭與五辛。於焉朱鳥中見。仲春以殷。樂中和之芳節兮。喜玄鳥之翂翂。我服旣成。樂哉春暮。紅雨飛花。香烟撲霧。平原依以柳絮兮。網春輝以留住。春風飄兮澹蕩。天光靚而芳姸。山如飛而欲語兮。野如眠而生烟。欣麗日之方暢兮。聊涉園以徜徉。携東山之佳妓兮。結綵樓而尋芳。隨所駐兮鋪筵。吹瑤筦兮吸玉簧。望紅綠之如織兮。美紛紜兮錦障張。至若銅壺日永。金爐香殘。乳燕窺簾。庭花拂欄。牙籤萬架。點朱吮丹。搜百氏而剔羅兮。傾羣言之波瀾。及乎炎帝秉离。執衡司夏。敷輿萬物。長養禾稼。七蓮發花於八日兮。云悉達之肇生。惟浴佛之舊俗兮。在東土而燃燈。流目眺夫燈市兮。綴火樹於不夜之城。高竿簇簇而干雲兮。分光面面而各呈。狵小家而獨踞兮。鹿高閈而雙撑。魚映光而隱見兮。騎轉影而縱橫。或騰空而類鳳兮。或躍淵而像鯨。或傀儡之戱人兮。或猛將之鏖兵。或占瑞於三台兮。或祈命於七星。招仙女於瑤臺兮。仍羽人於蓬瀛。籠銀花於月影兮。烘氣繞於靑冥。萬叢花密。千層虹成。形形色色。不能盡名。笙歌沸街。同樂太平。南風藹而麥秋兮。翠浪浮以連雲。千山濃綠。梅雨紛紛。傳佳氣於天中兮。士曰樂而女又。蹴畵毬於岸艸兮。戱半仙於門柳。迓恢台之盛夏兮。祝融南來兮鞭六龍。六龍銜火而燒寰宇兮。萬國如在洪罏之中。于時可以處臺榭。可以居高明。拓八窓而洞開兮。灑松風之泠泠。午日凉於槐陰兮。別院深而簟淸。榴花透簾而照眼兮。啼鶯隔樹而流聲。薰風動於屋角兮。碧漪漪於金塘。疑五月之淸秋兮。翠陰繁兮納凉。蔭白雲之搖曳兮。聽寒蟬之淸音。卧北窓而偃仰兮。迓明月而披襟。爾乃大火西流。蓐收按節。雲旣淨而天高兮。潦將收而水㓗。流暉景短。夜曼曼兮且長。萬葉吟秋。百虫近床。感佳辰之載回兮。念良匹之展會。息龍梭於仙機兮。駕鵲橋於淺瀨。雨霏霏兮洗車。風蕭蕭兮張盖。披霓裳兮陸離。望天津兮緩驅。伐河鼓之磅硠兮。心嬋媛兮踟躕。天雞搏翼而催晨兮。悲莫悲兮別離長。紛乞巧與穿鍼兮。祀二星於中堂。將以八月之望。玩月於樓上。于時白露曖空。素月流天。昇淸質於海底兮。降澄輝於雲間。一年多於今宵兮。八表爲之同光。淸泠兮到肌骨。皎㓗兮盈衣裳。皓露助華。輕飈佐凉。浪咏齊篇。沉吟陳章。昔歐陽詹之言。曰月之爲玩。冬則蒸霜大寒。夏則蒸雲大熱。雲蔽月霜侵人。蔽與侵俱害玩。秋之於時。後夏先冬。八月於秋。季始孟終。十五於夜。又月之中。稽於天道則寒暑均。取於月數則蟾兎圓。况埃𡏖不流。大空悠悠。嬋娟徘徊。搏華上浮。昇東林入西樓。肌骨與之踈凉。神氣爲之淸泠。遡明月而長歌。登芳酒而酩酊。斯古人所以爲玩而與謝賦鮑詩。眺之庭前亮之樓中。俱是玩也而亦玆堂之所同得也。月旣沒兮歲晏。日在房兮暮商。菊有黃兮泛金盃。揷茱萸兮樂重陽。登東皋而舒嘯兮。風吹帽兮欲落。下翠微而長吟兮。曜靈忽其西匿。醉歸樓上。風蕭蕭而打窓。鏦鏦若金槍之聲也。起而開戶則庭空葉積。雁落江淸。天宇高曠。月色增明。於焉日短星昴。殷于玄英。玄陰栗烈。朔氣凌兢。山斂容於破瓦兮。水沉駛於層冰。若乃七日來復。葭灰浮空。喜一陽之始生兮。運洪匀於無窮。履景福於綵襪兮。添一線於女紅。俄而日脚淡光。月届于蜡。愁雲密布。寒風吹下。微霰密雪。散漫交錯。攪玉花於長空兮。戰蚩尤於陰壑。撒飛屑於圭璧兮。幻皓質於鷺鵠。爾其千巖兮秀白。萬壑兮呈皜。散玉鹽於中逵兮。纈紈帛於群峭。眩餘彩於銀海兮。耀淨輝於瓊田。紛萬奇與千巧兮。盡效態於眼前。神凜兮魄𢥠。羗不可以覷也。若將羽其腋而登仙兮。襲淸泠兮桂府。於是韻朋隨霰而集兮。添爽塏於寓目。綠醴芳膳。恣意淸覿。携佳人兮披重幄。揚郢曲兮淸醼。歌北風兮咏南山。飫淸景而流眄。此四時之宜於玆堂也。至若終冬始春。吉日良辰。置酒高堂。以御嘉賓。揖讓而升。宴于蘭室。金罍中坐。肴核四列。詩友呼韻。酒朋浮觶。長吟短咏。汲句釣字。儇才齊敏。受爵傳觴。一飮十斗。乾坤渺茫。樂飮永夕。一醉累月。獻酬旣交。琴聲乃發。淸角發徵。聽者增哀。絙張峩洋。流風徘徊。起西音於促柱兮。歌江上之𩙂厲。玄鶴警節而起舞兮。翩躚躚以裔裔。劃然長嘯。抗音高歌。歌曰玄琴淸兮桂露溥。迓明月兮酌流霞。浮生兮若寄。今不樂兮將何。歌竟以吁。不醉無歸。接歡宴於日夜兮。終豈樂之令儀。此四美之宜於玆堂也。猗玆堂之厖鴻兮。歷五世而餘慶。咨孤蒙之眇眇兮。敢迨遑而舍敬。竦余身而順止兮。遵繩墨而不頗。幽獨守此側陋兮。恐世業之或墜。神靈扶其棟宇兮。垂千載而彌堅。永安寧而祉福兮。與南山而長存。系之以頌曰。鶴髮在堂。如陵如岡。蚌珠繞膝。如圭如璋。克荷先庥。茀祿是將。綏我眉壽。百世永昌。根培葉茂。源深流大。克昌厥後。不顯亦世。宜室宜家。爰居爰處。處之維何。聿求多祜。其祜伊何。繩其祖武。長發其祥。惟德是隣。忠以事君。孝以事親。廉兮保令名。儉兮養遐福。子子孫孫。保此四德。萬有千歲。永受安樂。</text>
<title>相公巖賦</title>,<text>巖在道峰圓通寺。壁立千仞。俯臨萬壑。上可坐十人。可以觴咏。可以眺覽。盖徐公 命均，趙公 顯命，鄭公 履儉 來遊於此故名。太華之東。伽藍之中。有石磷磷兮。奇恠復𧯃谺兮穹崇。上圓平兮膩滑。下臨地兮千尺。錯落兮如防風之骨。卓犖兮如於菟之額。質凝兮如雲之白。文駮兮如烟之碧。靜兮垂靑松之盖。鮮兮映白鶴之翎。麋鹿兮無跡。虫篆兮有銘。昔相公之機務閒兮。懷眞趣而優遊。歸東山兮淸興。悟曹溪兮閒休。樂明時之昇平兮。摭仁智之良心。惟淸泠之可愛兮。松風淅淅兮爽襟。靑雲伴以白雲兮。覆蕉葉而閒卧。緇髡紛其念佛兮。雜樵歌而相和。踞大石而草制兮。偉中書之高致。載奇石於輕舟兮。頌太守之淸个。聞禹公之退老兮。向丹邱而遊敖。花爲樽而松爲琴兮。廬奇巖而遐蹈。山無語而水流兮。傳相公之嘉號。地因人而得彰兮。巖以人而爲榮。巖兮爲寺之鎭兮。公兮爲國之楨。嵒嵒兮華山。作東方之藩屛。歷萬禩而不騫不崩兮。護東方兮安如盤石而固金湯。噫公不可見兮巖長在。山鳥啼雲兮草木香。</text>
<title>䓗秀山賦 辛亥</title>,<text>山在平山府三十里。舊名聰秀。皇明詔使董越改今名。聞太史之淸塵兮。繄二十而南遊。朝發軔於禹穴兮。夕弭節於崑邱。山川助其文章兮。欝波濤之蒼翠。惟余隱居于城南兮。只對引慶之粉黛。跡不出於井天兮。但含英而咀華。後千載余西遊兮。脩初服之孔嘉。白露結而爲霜兮。攬秋日之晶光。歷佳山與麗水兮。聊翺遊而相羊。睠玆山之如屛兮。欝蒼蒼而含輝。削靑䓗而屹峙兮。寔造化之所遺。紛駊騀而秀麗兮。蘸峰影於長灣。時新雨之初霽兮。爛楓葉之愈殷。宛豹蹲而虬盤兮。儼作鎭於西方。若君子之凝重兮。整冠珮之堂堂。若武士之宣威兮。列劒戟之森森。覩草木之秀色兮。聽鳴鳥之淸音。烟霞照日而含彩兮。松篁被風而成行。步苔徑而容裔兮。令余懷之周章。藉落葉而匡坐兮。酌流泉而飛觴。欣勝境之可踐兮。籠傑句於鋪張。遌朱公於石面兮。垂白髮於無窮。羗先民之淑懷兮。挹文雅之淸風。念周京之陸沉兮。樂未洽而悲惋。順大化以周旋兮。忽流連而忘返。吾將窮妙香而溯鴨江兮。續太史之遊遠。</text>
<title>西征賦</title>,<text>藐台个處于寰中兮。託遊精於八荒。悵偃蹇而無侶兮。緬往哲之令望。斥紛華而味道兮。得遺音於大章。遵城南而大隱兮。遊翰墨之騷塲。笑井觀之局促兮。願輕擧而翺翔。念弧矢之射六兮。示丈夫之有事。苟大觀之在玆兮。能不負乎初志。上寥廓而下崢嶸兮。挹屈子之遠遊。探禹穴而浮沅湘兮。師太史之周遊。夙台聞夫西都之淸勝兮。欲一至而償夙願也。思步武之將遍兮。夫奚論乎近遠也。歲星指於重光兮。天氣肅於白藏。整輕翮而遐擧兮。向西雲而俶裝。循長路而馳騖兮。踐秋郊之庨豁。策烏驢而出郭兮。踰沙峴之嵂𡵉。朝發軔於碧蹄兮。林靄捲而山日出。天宇廓而凄淸兮。竊獨愛此令節。黃雲遍於四野兮。紅葉擁於長坡。翩歸鴻於排空兮。伴孤於落霞。終南遠於背後兮。杳前路之漫漫。穿鎭西之䧺關兮。迓一帶之臨湍。洪波汩其汪洋兮。蕩雲壁之崱屴。探洲渚之勝景兮。懸萬丈之赤壁。雲樹䓗而環擁兮。上有亭曰花石。臨中流而仰止兮。溯遺風於栗谷。遵柳岸之細路兮。屹松嶽之來迎。履槖駝而逶迤兮。夕弭節於開京。登南樓而想像兮。竊有感於令威。宮何爲乎蕪穢兮。臺月猶其揚輝。瞻善竹之短橋兮。景孤節之不渝。雲物紛其水逝兮。夫何懷兮故都。度靑石之幽洞兮。懸百折之脩棧。蒼厓屹以萬仞兮。飛鳥亦其難䎒也。如此於天險兮。眞一夫之當關。尋金陵之舊邑兮。峙奇石而廻瀾。衆流嚙於其下兮。抱翠壁而映水。昔華使之品題兮。文藻爛其播美。從幽谿而緩步兮。訪洞仙於黃岡。涉重嶺之嶔巇兮。山鳥鳴兮樹蒼蒼。遵南門而放睇兮。得月波之高樓。山迎人而向揖兮。江抱郭而滙流。菀斯樓之傑峙兮。丹雘燦而目奪。謇神游於靈境兮。會萬景而爲一。欣名區之載邇兮。稅余駕於箕城。楓林環以左右兮。帶十里之長程。路回轉而岸開兮。大江開而澄泓。瞻粉雉之崇墉兮。聳大同之層甍。洞遐躅於飛樓兮。度宏基而大起。練光屹於城上兮。世增餙而崇麗。錯方䟽而含秀兮。鏤圓井而吐葩。嶢榭高而迎風兮。丹楹煥其臨波。環金城之萬雉兮。呀周池而成淵。水溶溶而遠駛兮。山點點而相連。迷烟樹於長洲兮。挹秋氣之泬㵳。山水兼以富貴兮。分異態於暮朝。開布政之使司兮。鎭宣化之高堂。覽棟宇之體勢兮。遂偃息於東廂。蓮池環以蘭室兮。三面繞以周廧。中有多景之危樓兮。觀覽富於城市。設三條之廣路兮。立十二之衢里。盛烟火於閭閻兮。貨四方而爭湊。紛闐城而溢郭兮。旣繁庶而且富。泛仙舟於浿江兮。溯流光之無邊。屹淸流之奇壁兮。燦錦霞之纚聯。躡寶襪於鏡面兮。浩浩然與造物游也。凌萬頃而沿洄兮。飄飄兮與霞齊浮也。烟雲藹以四稠兮。御錦纜而上下。狎輕鷗於南浦兮。采芳芷於烟渚。雙扃呀以轉錦兮。樓更上於浮碧。謇徙倚於危欄兮。攬奇變之入矚。倐浮光之躍金兮。又靜影之沉璧。島飛來曰綾羅兮。峰凝結以錦繡。灘何稱於白銀兮。巖亦有此流酒。紛二水之中分兮。又千山之出沒。忽臨睨夫樓左兮。有永明之古刹。乘磴道而步降兮。問老禪以寂滅。窺麒麟之古窟兮。想東明之騎龍。瞻乙密之高臺兮。攬遺跡於仙翁。咸逞奇而效態兮。獨旁搜而逸騁也。援物類而咨詢兮。非以留連乎光景也。驅劣衛而西下兮。訪武烈之遺祠。頌石李之嵬勛兮。儼遺像之魁奇。昔卉蛇之荐食兮。宣皇威於海岱。邦人世世以祀公兮。挹浿水之朝海。穿含毬之重郭兮。尋箕聖之遺軌。怬九疇之高壇兮。涉仁賢之舊里。田畫井以衡縱兮。廼繩直而如矢。尙阡陌之宛然兮。羗低徊而興喟。携錦囊而理屐兮。望疋練而言邁。猗太守之遺惠兮。萬柳繁其成埭。飮余馬於閱波兮。夕余至乎成都。坐余於訪仙之門兮。怳余入於蓬壺。曳玄雲兮椉風。仍羽人於瓊宇。扁金牓以降仙兮。開羣玉之淸府。丹霞翼乎紫閣兮。掩中天之日光。洞八窓而綴綺兮。放太紫之圓方。甍如飛而岑靑兮。檐如翼而雲紅。近太淸之高座兮。壓馮夷之幽宮。前瞻候賓之別舘兮。左挾留仙之華軒。架三百而羅絡兮。闌十二而飛騫。護朱網於阿閣兮。結金繩於流蘓。捲霞色之曲簾兮。張錦紋之帷幮。惟仙人之庶遇兮。若沆瀣之可挹。寄神情於物外兮。怳天花之相襲。雉隱隱如彈丸兮。帶極浦之㶑灧。屹骨城沸流江。想天孫之擊劒。朝雲峰暮雨㙜。攬神女之解佩。聳巫山之奇麗兮。與朱欄而相對。駕升仙之星橋兮。落天柱之花雨。凌廣遠而舒嘯兮。酌流霞而相屬。奏凌波之舞龍兮。聞淸唳於巢鶴。客有吹洞簫者兮。弄數闋於山巓。聲寥亮而發徵兮。和鶴唳於洞天。山鳴兮異鳥驚唳。水應兮潛珍瑟縮。余亦劃然長嘯兮。逸興變爲悽惻。哀蜉蝣之閱世兮。羡飛仙之高躅。超淑郵而羽化兮。知不可乎驟得。爰收視而嘿存兮。欲忘懷於蝴蝶。迷雲雨於夢裏兮。情忻忻其來接。嘉余心之幽淡兮。謂余骨之匪凡。授長生之眞訣兮。贈瑤華之瓊函。通兩意之綢繆兮。寶唾霏兮滿前。超黃粱之醉夢兮。訪玄圃之眞緣。星斗粲其森羅兮。吾贈汝以芝歌。歌曰若有人兮絶世。表獨立兮山阿。雲錦裳兮芝荷衣。折瓊枝兮遺所思。奏瑤琴兮泠泠。歌一曲兮木葉秋。目渺渺兮騁望。君不來兮夷猶。歌纔罷而形開兮。渾萬籟之俱寂。開珠戶而仰視兮。山空兮月白。昔檀箕之御世兮。肇啓宇於洪荒。而勾麗之繼起兮。閱千古之興亡。猗文物與聲名兮。奄霧歇而雲消。惟不改者流峙兮。留與吾人之逍遙。吾生數千載之下兮。幸而與之相遇。念玆游之超絶兮。跡前脩之夬覩。極千里於一瞬兮。寄無盡於雲烟。神高馳之邈邈兮。曳輕裾而蛻蟬。韙心目之俱壯兮。摭仁智之自懽。歎浮生之有幾兮。夫何必局促於硯塵之間乎。</text>
<title>萬柳堤賦</title>,<text>在江東縣南水晶之川。每爲潦水汎濫。民不堪居。歲戊寅我王父尹玆土。築堤而距之。夾堤種柳。屹然爲巨防。水行不濫。邑里乃奠。掃境頌之。伐石而識。名之曰萬柳堤。壬辰增築外堤。辛亥又築外堤之外。三堤竝峙。仍伐萬柳之條。列植如舊堤。余從箕城。言邁成都。出長慶涉浿湖。西馳凌鏡。南望九龍。爾乃秣馬乎班石。稅駕乎江東。容與乎崇岡。流眄乎淸泉。龍橋橫而入水。鳳岳秀而凌雲。試觀平原。有萬者柳。夾堤成林。牂牂肺肺。裊裊毿毿。布雲其葉。曳紳其莖。旖旎流亂。婀娜輕盈。于時淑氣氳氤。麗景舒遅。承艶陽之和煦。柔條蔚其四垂。上鬖髿而掩薆。翳翠盖之葳蕤。下倚靡而交錯。蹙龍鱗之參纚。掩大道之高閣。擺回雪於飛絮。拂淸渚之畵橋。羃長烟於輕絲。黃鶯弄織。舞楚宮之纖腰。朱暉散射。顰漢殿之細眉。夾長堤而武夫闘藝。睠繁陰而士女歌嬉。居人雜沓而來遊。行旅回睠而忘歸。余於是拊其根攀其枝。遂喟然而歎曰。大矣哉萬柳之堤也。夫五材竝用。水德靈長。八卦裁成。坎宮流潤。銀河有飄査之浪。金隄苦懸米之患。河渠發咏於遷史。溝洫興謠於漢書。疏導得理。編甿安居。睠彼水晶之川。廼在吳州之治。西合閱波。北入浿水。漭漭巨浸。冬乾夏滮。潦澇暴漲。汎濫逆流。激湍漂梗。橫斷腹裏。水積旣深。墊沒邑里。有將軍負薪之苦。無烝民乃粒之喜。時我公之下車。念民憂而經始。與神爲謀。鳴皷告衆。吳起引漳河而鄭獲其利。白公堰漢水而秦饒其用。一時之暫勞何傷。百世之長利可供。衆皆樂赴。一邑咸動。乃履水而尺地。相高卑而培壅。壯負石而防流。弱輦土而塞孔。飛金槌而登登。執土畚而爭聚。倏萬杵之一鳴。自埭頭而川胯。不督而勤。不日而成。屹如砥柱。堅若銕城。崛然特起。同斷岸之孤標。的爾殊形。狀屯田之錯峙。起於東止於西。怳若三救之堰。决諸遠引諸近。可灌千頃之稻。長堤偃而坦坦。種楊柳以如市。岸有芷兮蒲莞。水有魚兮鰋鯉。於是水行不濫。架豁飛圮。民以奠居。邑以堅固。昔川水之沸騰。今百竈之聯戶。人無憂於墊溺。時不奪於農務。涇泥是沃。俄分數斗之謠。韓工已成。良開萬代之利。傍有客問曰。潤物莫如水。爲政在養民。故衡障旣導。史紀績於大禹。溝渠式修。民頌功於馬援。然天下之民患。㝡莫大於水厄。漢久憂於宣防。殷亦圮夫耿亳。若夫無常者水步也。難遏者風湍也。竊恐日嚙而月剝。谷變而岸遷。木有時而拔焉。石有時而傎焉。則公之功亦有時而矣。民之居亦有時而移矣。將若之何。曰物之成毁。理之常也。雖然彼堤翼翼。拒川之陽。樹以護之。石以防之。川水以之安流。民邑以之殷實。後之尹玆土者。亦繼而築之。于今三十有四載。峙三堤以屹屹。樹老堤完。繁陰猗難。惟玆土之不潰。在尺碑之不磨。惟玆堤之成毁。在邑治之興替。其與杭之蘇防蜀之氷誓。竝傳于世乎。</text>
<title>緩歌行 己酉</title>,<text>四座且莫喧。聽我歌聲和且緩。君子之交淡以成。陽春之曲和者罕。終南山下小瀛居。山雲埜鶴結爲伴。左圖右書聊自樂。深巷無人輪蹄斷。二三道侶開三徑。積雪柴門來相欵。邨醪野蔌不嫌薄。高譚縱橫樂衎衎。酒酣渾忘雪威寒。歌長更覺春晝短。興到落筆如雲烟。元氣淋漓傾墨椀。同社少年聞風起。未趨末席心煩懣。瓊琚投我何以報。雙手擎來薇露盥。渢渢逸響自盈耳。有如咸池奏鳳管。千古希音今誰繼。至今猶傳廣陵散。</text>
<title>閣夜與諸益共賦 庚戌</title>,<text>終南有一士。自號曰冠巖。淸雅能超俗。魁奇不似凡。時看列仙傳。常帶散人銜。歲暮歌三秀。霜濤動劒函。有友兼三益。高樓號四宜。小梅明月下。深柳讀書時。解我紫華佩。酬君白雪詩。百秊能幾會。惟有片心知。地雷何日復。斗柄已周天。夜色淸於晝。茶聲沸似泉。廵檐梅欲笑。旁月鶴無眠。揮麈薰香坐。襟褱不遠仙。</text>
<title>翌夜又會賦雞拈杜</title>,<text>火德形相感。一鳴節止三。畏憎妃有戒。爲善舜無慙。對鬬氣猶壯。呼羣義可堪。祖公中夜舞。還歎小江南。</text>
<title>雁</title>,<text>寥落關河已早霜。蘆花如雪塞楡黃。定都水國分賓主。連翼雲霄作隊行。得氣先冬辭委羽。盡心隨日向涔陽。無情自感皇靈瑟。直欲高翔訴帝鄕。</text>
<title>翌夜期諸益不來</title>,<text>古人惜晝短。繼之秉燭遊。况此迢迢夜。明月滿西樓。復有旨且嘉。交錯在床頭。期君君不至。人月共悠悠。明月有盈虧。人亦有會散。竚立疎石闌。星河正爛爛。如意扣玉壺。空歌白石粲。寥亮搖晴月。半入松聲亂。人與月相違。獨坐令人歎。</text>
<title>天雨閣 辛亥</title>,<text>溪閣名於古。春光况又新。石泉鳴盡日。山鳥慣遊人。松韻晴生籟。花香淨洗塵。心機原自息。隨意露天眞。</text>
<title>靈壽閣。敬次肅廟御製板上韻。幷序</title>,<text>是歲癸丑。王父遐籌恰躋七旬。廼於元月二日。肅拜于靈壽閣。誠一門之大慶也。小子陪往。恭瞻盛儀。退而賡和御製詩韻。以志餙慶之喜。六旬吾祖又添旬。邦有三尊禮謝遵。君子得仁靈閣奠。嘉賓獻賀社門臻。韶顔不老天桃酒。皓髮交輝玉鏡銀。小子艸心偏愛日。南山北斗上巵頻。</text>
<title>送成秘閣 大中 之任北靑</title>,<text>五馬東風下北州。桑麻幾處誦賢矦。一千里外攜朱墨。九十春灮噓白頭。梅下琴淸單父縣。罇前月白庾公樓。雪山自此雖云重。天祿燃藜更有疇。</text>
<title>詩躃金祏孫求楳詩。步軸中韻書贈。</title>,<text>淡月黃昏雪滿枝。百花頭上放春時。有人若到花前汲。莫學嬌姬一笑窺。</text>
<title>次東坡韻又贈</title>,<text>洛陽城東梅花邨。梅花黯黯纔收魂。綺囱落日輕香漏。靈妙知在月黃昏。因人勝德從以類。一枝春色杞泉園。卽金之所居 玉皃淡淡嫌塵眼。肎似桃李媚春溫。嬋娟獨立嬌夜月。綽約先開含朝暾。帳裏羔兒酒正熟。前宵素仙來叩門。松林酒肆覺春夢。淡粧素服終無言。一般淸意君知否。人與梅花伴芳罇。</text>
<title>會飮于淸疎閣。敬次芸窩集韻。</title>,<text>蕉烟荷雨映芳罇。淺酌深盃斷續言。病裏漸知琴韻苦。春來尤覺鳥聲喧。罏香繞榻熏成氣。山影透簾碧有痕。太歲如今逢癸丑。蘭亭勝會擬名園。</text>
<title>訪徐斐然 淇修 不遇</title>,<text>杜鵑啼罷杏花飛。花下深深白竹扉。乍向竹扉題鳳字。杜鵑又唱不如歸。</text>
<title>會飮于君子亭</title>,<text>筇屐穿林惜晩花。元戎池閣占淸嘉。泉聲泛瑟琮琤滴。山色如鬟窈窕斜。囀出流鶯連苑雨。廵來芳酒滿罇霞。詩情爭似池邊柳。帶得東風拂萬家。</text>
<title>三耆慶壽宴。敬次席上韻。幷序</title>,<text>王父以今歲入耆社。判書公 秀輔 氏以壬子。領相公 樂性 氏以丁未。後先並躋。爲一門三耆。時人艶稱之。三家子弟輪設慶宴。事聞于上。特賜內部樂寵之。拈韻賦詩以志一門之慶。自天純嘏錫吾門。三老同時享達尊。盛世聯登靈閣牒。餘庥長發慕翁孫。蘭亭修稧回佳節。洛社淸遊餙聖恩。舞彩翩翩仍獻壽。維南山色映花罇。簾幕春深敞慶筵。韋園花樹又今秊。會成眞率高風繼。宴設輪回盛事傳。是日老人增瑞彩。自天仙樂侑繁絃。誠深小子無壃祝。鶴髮長春壽域邊。</text>
<title>送李季玄 永龜 之冠山</title>,<text>落葉鳴馬蹏。主屹半天浮。憐我碧山月。送君紅樹秋。</text>
<title>宿侌平農舍</title>,<text>衆峀環如郭。中開一畞園。依然從柳港。忽已到柴門。夾道東西垞。連茅八九邨。里翁欣出迓。爭勸菊花罇。</text>
<title>送李君繼祜之燕</title>,<text>一見中州大。男兒死亦榮。知君心忼慨。從事氣崢嶸。鴨水三秋後。燕雲萬里行。茫茫烟樹暮。尺劒爲誰鳴。</text>
<title>耆社考績後。入侍于壽康齋。退而恭賦。</title>,<text>述先宸孝見堯羹。養老隆恩賜漢粥。湛露歌中三祝誠。周王壽考降遐福。右御製韻黼座天臨瑞色佳。萬秊雲擁壽康齋。從容一席家人禮。恩許諸孫扶上階。萬八門前法宴開。衿紳簪笏共趍陪。洪恩與酒深似海。祝以南山萬壽盃。七字詩成宴柏梁。恭瞻周代一人良。离日繼明臨玉筍。呼三千歲頌無疆。</text>
<title>哀吳伯詹 泰象○甲寅</title>,<text>瑤臺一夢幻耶眞。君去君來亦幻塵。請看屋角溶溶月。恰似秋谿洞裏人。乍別何期永別離。秋風時想舊須眉。素娥呈戲仙雲散。紙帳梅花淸夢疑。思君不見上書樓。天地悠悠等一漚。典型留在山頭月。流照踈松枕畔秋。</text>
<title>過碧蹄</title>,<text>獵獵輕風晩更寒。疎星似月上征鞍。靑山過盡知多少。三歲重來喜舊顔。</text>
<title>閣夜拈韻</title>,<text>眞賞元多愜。於焉良友攜。梅花今夜酒。明月古山棲。漏送雞聲盡。河隨斗柄低。孔神存壹氣。心與太初齊。</text>
<title>又拈</title>,<text>雪捲雲山夜氣淸。松燈半壁向罇明。依微月色三更好。黯淡梅香一室生。素履由來持澹泊。紅塵何處任縱橫。語披肝膽初無間。冷嗅寒花各寫情。</text>
<title>冒雨宿惠音嶺底</title>,<text>頑雲驅雨灑征衣。瘦馬衝泥步步遲。坐來流水孤邨暮。一帶輕烟溼未炊。</text>
<title>渡臨津</title>,<text>江雲江樹共悠悠。霽景初開曉靄收。春水生烟迷遠浦。岸花如睡落孤舟。</text>
<title>途中寒食</title>,<text>霽後山灮楚楚靑。東風二月遍芬馨。空吟馬上逢寒食。花雨霏霏落酒觥。松京兒女爛如雲。頭戴輕紗白蝶裙。古南門外梨花路。兩兩相攜笑語聞。</text>
<title>夢遊</title>,<text>洞房昨夜月團團。故人遙在白雲端。枕上片時一夢裏。與君攜登玉闌干。</text>
<title>褱人</title>,<text>思君不見度如秊。雲樹終南隔杳然。秖應今夜相思月。流照吾人畫閣前。</text>
<title>和趙士重 呂鎭 寄示韻</title>,<text>桃花水煖蒲芽短。聞道河豚已上灘。欲把一竿江上去。夜來微恙怯春寒。</text>
<title>和芸樵居士曺季中 錫正 餞春韻</title>,<text>靑帝駕回斂紫光。韶華無柰駐紅陽。當窻機斷千形綉。滿院風收四面粧。倚石眠遲魂欲冷。拉花詩好語猶香。蜂狂蜨鬧忙何意。綠樹淸陰異衆芳。梨雲漠漠坐無聊。十里香塵煖霧消。芳艸落花凡幾日。流鶯碧樹又今朝。澆書滿引浮蛆甕。攤飯橫眠夢蝶寮。請看細吟微醉處。浪仙之後有芸樵。</text>
<title>惠慶宮周甲誕辰。上奉觴上壽於延禧堂。召慈宮同姓十寸親與宴。賡進御製志喜韻。</title>,<text>寶甲南山壽。瑤階北斗觴。匀天仙樂振。湛露錦筵張。萊服輝千椉。尺衣映七章。萬秊長此慶。聖孝化箕方。</text>
<title>拜送從祖叔父之任永春</title>,<text>東州名勝地。四郡㝡居先。境僻民如鹿。官閒吏是仙。烟霞生几案。琴鶴對山川。鼎裏丹應熟。慈顔駐萬秊。</text>
<title>燈夕待宋景夫 星載 不來 丙辰</title>,<text>紅燈十里煖烟開。人語依微樹擁臺。一陣香飈簫管響。星橋何處駕虹來。千家燈火似星流。來不來時倚小樓。留待伊人百花酒。可堪斜月獨斟愁。</text>
<title>次宋斯文 賢鼎 金剛詩韻。仍題其軸。</title>,<text>屐齒粘雲竹策輕。霞裾疑自下三淸。山浮滄海應無敵。詩到蓬萊乃有聲。靈境盖從羅代顯。華人亦願高麗生。金剛便作君家物。山鳥潭龍也識名。</text>
<title>地臘日書贈宋景夫 星載 便面 丁巳</title>,<text>大庵居士何爲者。非顚非狂知者寡。胸中一部太乙經。白雲浩浩風泠泠。高臥靑山白石居。花徑露溼紫霞裾。手援瑤徽相逬彈。宛如其人心皃舒。時維仲夏之地臘。風颭葛衣來颯颯。斑竹紈扇圓如月。五月搖來排苦熱。發揚奪造飛廉權。動搖合作御風仙。怡悅可堪持贈君。好遮枕石化蜨眠。紅塵汚人正堪蔽。靑林懶搖還相宜。方內身遊方外心。佳山名水任指揮。</text>
<title>夜會拈韻</title>,<text>南郭先生坐㗳然。東墻學士懶成眠。百䄵經濟三盃足。萬古乾坤一夢牽。細雨燈深人語裏。老松月冷鶴巢邊。素心亦有花齋友。何惜杖頭沽酒錢。</text>
<title>陪杖屨登南麓龍園</title>,<text>杖屨登臨九日㙜。翩翩彩服喜趨陪。楓酣細雨重陽節。花泛南山萬壽盃。元亮未酬籬下醉。長房先避屋中灾。龍園爭似龍山勝。得句何妨步月回。</text>
<title>李穆如 學穆 不利於禮圍。㱕臥龍湖。重陽日詩以慰之。</title>,<text>星撥商絲菩薩蠻。裊烟凝籥起癡頑。囱開四面花爲客。酒覆三盃月倒山。塞馬不須論得失。余於是科貫二場故云。 埜雲端是有忙閒。秋懷寂歷成孤往。落木西街轉一灣。黃花秋色㴑潺湲。文酒終南喚小蠻。刺史揚鑾曾鳳嶺。參軍落帽是龍山。西風不定夕陽岸。落木無邊流水灣。節物驚心還醉臥。思君何處任踈頑。</text>
<title>送宋景夫上漢北山城讀書</title>,<text>閣夜燃燈送大菴。天花曉月上伽藍。禪心客思俱潭水。佛氣松聲共石龕。唐堯道是心傳一。方朔才能足用三。欲讀書經故云。 請子白雲㙜下望。蒼然人立是冠岩。岩在耳溪洞天。</text>
<title>人日拈杜人日韻</title>,<text>䄵䄵到人日。未有不侌時。雪意梅香老。春容柳色遲。三霜纔已闋。萬事總成悲。更拂斑衣舞。新添祝喜絲。</text>
<title>輓人 代作</title>,<text>蟬聯世誼是君家。夙結金蘭長者科。五十年來成一夢。乹坤回首悵如何。生同聖世又同庚。杖舃相從自識名。齊會同庚人十二。孟春修稧至嘉平。五月榴花照眼明。吾家壽席集諸兄。佳娥莫奏榴花曲。十二人中少一觥。曉月蒼凉一夢悲。北堂阿母淚雙垂。何處飛飛子規鳥。爲君啼恨五更枝。</text>
<title>哭兒 幷序</title>,<text>長兒慶曾生於乙卯六月十八日。殤以庚申三月二十四日。第三兒福曾生於己未三月十六日。其夭也先慶十九日。而距其初度未滿十一日。並葬於牛耳先塋之下。時三月二十五日也。寃矣痛哉。慶豐額秀眉。如玉削立。性且明慧。授以三唐詩古歌謠。卽能背誦。自在襁褓。能知孝于親而恭於人。見者咸稱瑞物。福方面豐頰。亦是俊物。烏虖。余以孤露之身。連得三兒。庶忘失恃之恨。偏喜後嗣之繁。忽於今春。不得免痘疹之患。卄日之內。遽失兩兒。烏虖寃哉。天耶鬼耶。胡慘毒有如斯耶。豈余積惡萃躬。雌黃到唇。播弄筆舌。犯造物者之忌。以至於斯耶。慶生於慈宮花甲之日曁春宮懸弧之辰。則天之生汝。若將有意。而鍾生又如是奇絶。則必將高大其門閭。而遽奪之速何哉。惡木翦亦不死。奇花發已先萎。無乃理之乖盭。有如斯者耶。烏虖寃哉。去歲玆夕。汝之兄弟憑欄觀燈。指點東西。笑言咥咥。今歲今夕。顧安在哉。以余思汝惜汝之心。非不欲以詩洩哀。而不惟不忍滋筆。欲書先泣。欲泣先塞。式至于今。玆當今夕。倍切思惜。觸目痛怛。聊成古詩四篇。以替一哭。並識歲月云尒。維歲之暮春。妖徵大恠異。庭鵝折兩脚。園鶴斷雙翅。白貓夜嘯屋。大雪朝埋瓦。叶魚貴切。 瘡疹旤蔓延。其漸如火熾。於焉卄日內。敓我兩稚子。春風吹死艸。送汝埋牛耳。殤魂何竛竮。弟兄相與倚。厚夜一茫茫。豈能知我思。扤我如坐鍼。一日百十起。爲爺信無良。使汝竟至死。我悲不可解。我思何時已。聲斷哽我咽。痛極反無淚。冥漠夫誰尤。烏乎命已矣。憶昔初擧汝。吉祥夢熊羆。祖先嘿眷佑。降之吉慶兒。二弟繼以生。曄然蘭與芝。大兒週六歲。小兒纔初朞。作人鮮其匹。骨法一何奇。額角豐如犀。洪贍多異姿。見者無不愛。若覩鳳與麒。學語又學步。方數已能知。禀性明且慧。時誦三唐詩。端坐弄朱墨。懸筆學書多。叶章移切。 靑陽宜春帖。墨花煥門楣。姍姍步武聯。弟兄相遊嬉。婉婉戲我膝。時時挽我髭。或散書畫帙。又復亂奕棋。竹馬稱官人。秉笏導朱旗。見汝輒歡悅。愛極任爾爲。以我孤露心。持以慰我思。去歲觀燈日。爲汝竪燈竹。雉尾飄紅旗。傀頭靑竿矗。畫燈懸層層。紅炷何耀煜。上伴台躔影。雙雙奄成六。厥數爲三多。詒爾三多祝。翼然淸疎閣。與汝及阿福。指左紛顧右。燈月爛絢目。和糕蒸嫰槐。佐酒烹軟尗。水缶鳴嗚嗚。俾尒遵百祿。今夕是何夕。觀燈競千家。叶古錄切。 燈月如昨秊。冠童相追逐。桃下短短竹。懸燈汝弟獨。汝胡不樂此。㱕臥牛山麓。滂滂無從涕。與雨紛溟沐。䄵秊此日夕。何以慰心曲。痘神胡不仁。使汝至于斯。苟令汝至此。天胡生汝爲。呼天欲問之。于以寫我悲。我悲竟何益。悲來不自期。行路猶酸鼻。况汝斷腸慈。筐笥有扇墨。牀笫有佩觿。曳履跡留庭。懸衣塵有椸。遺物故依然。爾獨去何之。燒却心不忍。留之摧肝脾。始知夙慧兒。元非吉而禧。階花空自發。飄風時自吹。衆中時獨語。兀坐如狂癡。我思何時已。我悲浩無涯。</text>
<title>月夜憶兒</title>,<text>月華如汝面。夜夜上東園。萬事皆成恨。九天欲訴寃。新添枕邊淚。時接夢中魂。猶有殘花馥。凄然入酒罇。</text>
<title>淸踈閣會飮</title>,<text>小閣名淸疎。翛然高士廬。山圍皷琴裏。鶴下煎茶餘。有酒頻酬子。因詩每起余。到來幽興極。荷雨漾池魚。斜日倚樓和古桐。落花春盡磵流紅。陶公飮嗜元多趣。庾府詩淸也自工。屋裏藏書添雅韻。門前種柳著高風。淸齋點檢饒閒趣。藥圃茶田又課童。</text>
<title>謝杏山吳章五 燧 惠薑</title>,<text>天園十三星。璇斗散爲薑。茈巵産西巴。椒欓出南方。有翼不葷臭。蔬中㝡辣香。名園萬家城。千畦等侯王。嘉種移杏山。磊落連圃場。紛敷擢玉本。子母茁然長。如指籹匀紅。竝蔕帶淺黃。細嚼牙頰淸。玉泉逬津漿。性溫消煩滯。氣烈抱辛芳。具膳同芥韮。佐藥類檳榔。彼美君家菜。千里送我堂。紫芽肌理膩。茸茸似高良。煎茶濯炎熱。和味作羹湯。誰云能損心。多服欲輕翔。孔聖所不撤。裴子胡未嘗。洗我塵土氣。淸胃功莫當。仲憲寄𦻐菜。魯直謝荷蘘。多感故人贈。此意俾可忘。</text>
<title>短歌送具成叔三入燕都 辛酉</title>,<text>前出塞後出塞。再渡遼之將軍歟。前度郞今又來。三過湖之羽人歟。拂裲襠兮佩弗落。胡儒行兮戎服。歌驪駒兮忽變徵。落日荒荒渡易水。</text>
<title>初度日爲冬至</title>,<text>靑㙜頒曆又新年。獻襪嘉祥古俗傳。雷奮稚陽潛出地。星回北斗已週天。遲遅霽月旣生魄。黯黯寒梅乍破眠。是日懸弧日長至。履玆遐福萬斯千。</text>
<title>南至夜。拈東坡冬至飮酒韻。寄宋景夫東坡寓居。</title>,<text>天心占地雷。冬至子夜中。剝盡而陽復。天道殊無窮。葭灰浮初動。梅香蔚其饛。履長迎小春。納慶四方同。感物懷故人。故人在坡東。雲水三更夢。不與坡山通。明月立霜鶴。北斗垂天紅。工部懷白也。橫渠憶八翁。柏酒浮新蒭。獨斟飮徒豊。思君君不見。空歌桂樹叢。皓雪封翛竹。寒風振古松。鳳曆自天頒。可占十二風。推筴師軒轅。明籌用希馮。頗堪特贈君。流年感秋蓬。空堂悵獨絶。黯然頹床公。脈脈一片心。付送歸去鴻。</text>
<title>復用前韻。寄趙季碩槃山寓居。</title>,<text>槃山何岧嶢。泌水出其中。眄彼碩人寬。樂道而固窮。好詩詩太奇。嗜酒酒常饛。而我追逐久。頗喜氣味同。搏鵬違圖南。賓鴻已向東。紉石蘭兮爲誰佩。惟有靈犀夢裏通。碧紗窓下梅吐萼一朵。疑君曬錦紅。是夜地雷稚陽復。天時人事問曆翁。履長迎嘉祥。納慶占時豊。軒皇推筴是今日。堯堦瑞蓂開幾叢。篘酒待月斟。麈尾振朋松。倦步立庭除。感物懷高風。焫我一瓣香。遙歌桂馮馮。况是是日懸弧節。萬里初志愧桑蓬。向夕上北樓。靑蓮懷謝公。何處數聲添遐想。天末浮雲送㱕鴻。</text>
<title>梅花五候詩。呈窓巖丈席。</title>,<text>高姿當歲晩。淸絶異凡林。拂拭陶盆淨。安排紙閤深。黝楂太奇古。銕榦任踈森。雪裡春光近。誰知造化心。右未開愛爾貞姿㓗。飄然孑不羣。精神憑數點。消息已三分。催返先春信。寧敎借火熏。北方人用火熏催開。 佳期知幾日。幽馥始氤氳。右將開久隱終當顯。東風到冷根。枝枝春色早。點點天機存。含雪纔收魄。糝香乍返魂。欲知靈妙處。微月又黃昏。右初開玉貌天然立。嬌粧半面新。霧橫迷蕊粉。波細漏香塵。月下誰爲友。山中若有人。半開看到好。宜爾結芳隣。右半開披帷心欲醉。疎月半西廂。滿樹皆香雪。全身是艶粧。芬華猶暗淡。姿態倍輝光。酹爾羔兒酒。還憐歲色忙。右盡開</text>
<title>梅詩古人已盡意。何能發前之所未發耶。汝建求我。我何惜陳談腐言而不之詶耶。遂和七絶韻答之。</title>,<text>香風一夜返瓊春。銕榦珠胎雪艶新。偃蹇高標淸自在。郤疑巢許輩中人。</text>
<title>雪中烹茶。用黨尉故事。</title>,<text>汲來薌雪煮淸茶。火候筠罏蟹眼過。一甌細吸寒梅下。佳味堪誇黨尉娃。</text>
<title>德林趙丈 奎運七十七歲西遊箕城。駕未回而卒于旅舍。詩以吊之。</title>,<text>樗翁門下早摳衣。坐了春風覿德歸。片語能窺畫前理。安排河洛玩玄機。七旬強半在山水。神化如今又別區。練光亭上三更月。遙想尻輪夜夜遊。六出花飛白日陰。迢迢丹旐下江南。頎然傲骨埋何處。山月蒼凉照德林。</text>
<title>哭兒 幷序○癸亥</title>,<text>第四兒八曾生於庚申五月十五日。以癸亥二月初十日夭於痘𤺋。遂以粤三日驚蟄節。送于牛耳先塋之下。第一女兒又以痘夭於同月二十七日。翌日春分節送之。慘矣痛矣。嗚呼。是日卽蟄虫始振之日也。三陽回泰。萬物發育。勾萌者旁達。蟄藏者始出。莫不欣欣焉得其所。而汝獨奚爲而往而不返。還入于地。曾不若一肖蝡之微者何哉。汝父奚爲而失汝而哭汝。作萬古之訣於是日亦何哉。痛矣寃矣。庚申之春。汝之兩兄痘殤於卄日之內。今於一月之內。又當庚申之事。以年計之則四周而月以計之纔三歲矣。天之於吾兒旣生之。又奪之速。何若是酷毒之甚。而至再至三不知止耶。汝兄之夭也。余之痛惜誠不能一日之耐。而旋又得汝。移其情鍾其愛。不知前日之悲。而今又失汝則安得不悲舊而悼今。腸斷而眼枯也。汝姿性穎悟。學語而知數。知數而知文字。每余讀書時。在傍而指一五人三字曰。此某字也。此某字也。輒索筆而效書。至於言語之際。遊戱之時。亦多超出於諸兒者。嗚呼。以其明慧之性。苗而不秀。則爲其父母者。豈不寃且惜矣。而四年之間。遽失寧馨之四兒。則雖路人之不知者。必慘愕而垂涕。况其父母之心。顧何如也。寃矣痛矣。余與汝爲父子廑四載。然過去短未來長。又奚爲而作無益之悲耶。然在余則三四年鞠養之勞。如鏤氷而氷已銷矣。在汝則三四年生世之跡。如印雪而雪無痕矣。將使後之人何由知余以汝爲子。汝以余爲父耶。此皆余之寃而汝之悲也。余之寃汝之悲。欲操筆而盡言。則咽不成文。呑不復吐。然若不記錄則何以知汝之悲余之寃乎。遂以一五人三字爲韻。以記生卒之日月焉。誰無哭殤悲。如我鮮其匹。一女三男子。四載忽爾失。人事嗟可憐。天心胡不恤。寸腸呼欲斷。淚眼枯而眣。如何莊叟言。彭殤同㱕一。若使當此境。達觀未可必。生汝周四朞。哭汝纔旬五。何事旬五間。又逢鬼神怒。父子恩何薄。淸揚奄成古。愛汝莫如我。育汝愧爲父。婉㜻夙慧姿。今焉那復覩。四載父子名。惟有淚下雨。瞻彼牛耳洞。白雪積嶙峋。忍能埋於斯。使汝爲土塵。稍以慰我思。托爾二兄隣。一岡成絫絫。遊魂定相親。春風吹枯荄。片月霾玄珍。悠悠千古來。更誰如我人。</text>
<title>又題</title>,<text>一女三男哭四年。天之於我𥚁胡偏。可憐人事嗟何及。秪覺吾身益孑然。父子如今眞是夢。彭殤從古捴由天。雙雙髧髮歸何處。林月凝寒寂寞懸。</text>
<title>四月朔日。行王考吉祀。五代祖考祠宇當祧移奉于從祖祖父房。敬次從祖祖父志感韻。甲子</title>,<text>小子尙不死。哀極奄終堂。天地廓然大。光陰倐爾忙。遷祧增永慕。追遠抱孤傷。眇眇雲孫責。菑畬詎敢荒。</text>
<title>試筆</title>,<text>春園一夜雨。新綠漲林池。密葉凉衣袂。殘花泛酒巵。如何初夏節。還似晩秋時。幽事關心㝡。東軒步自遲。</text>
<title>十五夜月次弇州</title>,<text>夜氣日以佳。况此月明時。月色亦復佳。那能垂書帷。披帷下空堦。徐徐步屧移。飄然陶嘉月。獨吟復容誰。淡靄迷山腰。嘉樹蔭庭墀。人影散在地。擧首看參差。氷魂正當午。可以數毫絲。宜言飮此間。擧觴咏露斯。孔神存壹氣。所得其庶幾。</text>
<title>十六夜月。懷李汝臨 憲兢。</title>,<text>今夜仍圓月。游步愛良景。寂寂月初昇。蕭灑遠塵境。猗猗月中桂。扶疎散淸影。欲折不可攀。相望空耿耿。孤琴時自弄。五音淸且永。彈出叢桂曲。靑山窈而靜。嫋嫋仍不散。明月逗西嶺。</text>
<title>穆如來訪。挽而留宿。拈杜共賦。</title>,<text>千樹濃陰裏。寥寥引睡書。喜君江上至。訪我終南居。遂以盃樽趣。至于星斗踈。悠悠懷古意。相對但漣如。</text>
<title>書海隱金自潑遺事</title>,<text>客有詩一𢎥。詩以稱海隱。海隱冠儒者。生丁卉蛇縕。腥血漲水城。儒宮化頹坋。爰曁一二士。矩步豺乕吻。凜辭折狡奴。烈烈冲廣憤。衛聖由秉彜。塗墍是誠慬。恩褒侈華誥。流徽噪遠近。偉哉五訓導。不爲累幻蘊。</text>
<title>送紫霞學士之任龍岡 乙丑</title>,<text>桃花一斗酒。送子綠楊洲。落日過關馬。晴雲度浿舟。老慈得專養。聖主喜分憂。觴咏誰同席。春風趙倚樓。學士風流士。之官亦勝遊。江山如展画。歌舞在高樓。吏事民稀訟。君恩妓誦謳。黃龍千載月。依舊下簾鉤。</text>
<title>寄季碩 時在龍岡</title>,<text>瑪瑙枝頭春色濃。關西兒女月爲容。問君夜夜尋眞夢。定入巫山第幾峰。</text>
<title>送鳧巖朴觀汝 鍾華 歸斗陵</title>,<text>我愛鳧巖詩。淸雅而可誦。斗陵佳山水。窈窕列淸供。魚鳥姿奇賞。助爾詩中用。近世多新操。繁音如聚訟。苟欲求正脈。先學屈與宋。木葉下亭𦤎。秋色山山共。大江秋自波。飄然一葦縱。別處將何贈。松月淸無縫。</text>
<title>送外舅趙公之任龍灣尹 丙寅</title>,<text>請盡城南上馬盃。天寒關嶺路悠哉。西湖鳧舃三年返。絶塞熊旛十月催。秋後邊門金鑰壯。雪中灣戶豔陽回。知公不獨蘓西土。聖主方須大廈才。昔年吾祖宿趼州。公又西南次第遊。淸水軒中前夜月。統軍亭上舊時秋。雪山應重嚴公鎭。棠樹猶傳召伯休。小子倍傷今日餞。滿城風葉更堪愁。王考遞灣尹而拜洪牧。今公自洪牧移拜灣尹故云。</text>
<title>忍庵權上舍 啓萬 輓</title>,<text>涅槃山高高入天。𨓏𨓏精英鍾生賢。權氏廬于七松里。一門三世得氣專。道在六經淵源長。酉峰門下微言傳。鯉庭早承詩禮訓。龍繇晩喜包羲篇。拳多簣積功不虧。進進如上毗盧巓。高山仰止不可攀。矜式于東七十年。處士一去芝廬空。惟有道心海月懸。精神復還淑氣中。門外群峰萬二千。秪應往來雲水間。招呼述郞成五仙。秋山紼謳衣冠會。白露泫泫悲蛻蟬。不盡人士名山路。敬其桑梓瞻其阡。也知哲人留餘慶。宛轉家風玉樹前。</text>
<title>南至日。書戊辰憲書。丁卯</title>,<text>子夜潛雷動。新蓂長瑞暉。七十 十古以平聲使 年已半。八九事多違。髩或愁中白。眠從病後微。南華眞達者。嗒爾自忘機。</text>
<title>重陽登南麓</title>,<text>東籬密艶被寒催。秋盡江湖雁已回。未見白衣來送酒。時有西湖之禁。 爲看紅葉倦登㙜。人生開口笑難得。節物驚心懷未裁。叵耐西風吹短帽。幾枝藤竹下山隈。</text>
<title>徐友悅卿 有敦 來留隣巷。詩以求和。己巳</title>,<text>榴花如錦簟文流。黃鳥嚶嚶弄滑柔。聞爾近留脩竹衖。起予高臥翠雲樓。幸因談麈方揩眼。共歎年華已轉頭。亥市郵筒日來往。蒹葭何必溯中洲。君詩迥冠少年流。竗鍵能臻百鍊柔。淨不受泥蓮出水。澹於當夜月明樓。傳家心畫餘高手。並世才思可讓頭。氣竭騷壇三舍退。何須笑傲凌滄洲。</text>
<title>戱成十韻求和</title>,<text>之子誠佳士。脩能夙著而。淸漪荷的的。嗟切竹猗猗。詩以八叉就。言皆四府爲。妙年如許也。万譽共推之。畹草誰堪贈。山雲每永惟。榴陰方展矣。竹衖忽來思。游屐尋三徑。郵筒和四雖。會心樂且豈。言志興何其。應鉢稱文琰。澆書愛斛斯。瓊琚非報也。永好每如玆。</text>
<title>戱成十韻求和</title>,<text>明月皎夜光。炤我堂乎而。珠欄十二曲。淸輝吐揚猗。對月援雅琴。五音迭相爲。泠泠歌以和。其歌有思之。藹藹君子林。誰能勉晞惟。君秀翰墨苑。姸辭抽祕思。羅收羽𤱶翟。博識天台雖。落筆聳名都。華聞雷殷其。而我資良匹。磋切每於斯。歸依有廣居。求美誰釋玆。</text>
<title>雨中塊坐無聊。戱拈二絶。奉似說卿以博一粲。</title>,<text>窈窕伊人姓是徐。閒雲啼鳥共怡說。翛然高臥牙籤裏。酒後時時喚墨卿。魚箋汲句邁江洪。蠶紙尋書學子敬。逸韻駸駸能妙悟。藹蔚芳譽繼前修。</text>
<title>又和三絶</title>,<text>梅雨新晴竹繞池。花香鳥語便成詞。錢淸劉婉何須別。𨓏𨓏天機自得知。右咏賦詩韻珊瑚珍軸庤樓西。楷草縱橫染翰題。三昧眞工猶未透。半生良苦愧梅雞。右戱墨韻小池風動漲紋波。微雨廉纖灑瓊柯。燒藥檢書修靜業。一般淸意個中多。右雨中咏懷韻</text>
<title>復疊三絶。以謝遲和之罰。</title>,<text>飛毫新蘸雪方池。酒後時成絶妙詞。正始淸辭建安調。秪應千載子雲知。萬本巴且種竹西。臨池揮灑可供題。卿家自有卿家法。莫使王公對鳳雞。雨餘池水散空波。恰恰流鶯轉錦柯。每憶君時詩見枉。肎嫌劉白唱酬多。</text>
<title>和說卿步香山紅藥詩十六韻</title>,<text>有草名紅藥。初傳鄭國詩。芳菲當夏景。蓓蕾殿春時。非是開花晩。自然禀氣遲。前堦芳始吐。數朵影交差。映日嬌紅密。含風醉粉欹。宮娥巧剪綵。織女紡成絲。蝶舞香頗散。蜂牽蕊不支。若非造化巧。豈令豔妖爲。當夜紅疑燭。颺暉彩閃旂。露凝仙髻子。霞拂寶冠緌。禮佛玉盤盛。占官金帶垂。靑搖增豔態。紅曬沁芳脂。不似生於地。欲遺云是誰。嬌姸自相愛。開落儘如期。比物疑無價。幻身但露枝。細吟酌婪尾。淸意怕人知。</text>
<title>說卿捲還蒼谷。次谿谷韻以示。步而謝之。</title>,<text>自君留竹衖。郵筒日不斷。蕭灑風騷製。錯落珠璣滿。盧韓竝驅馳。紛屬列㫌罕。劉白爭輸嬴。闘奇矜荒誕。而我詩本癡。自爾回書懶。鼓吻效諧讔。怳若入室袒。涓涔豈足控。肝肺誠難浣。居然二旬餘。瓊瓜不可筭。瓦璆自俚雅。鳧鶴判長短。末技忝賞鑑。如石肖溫瓚。旣無辨河豕。何由識方卵。一頭思放蘓。三昧可推坦。促膝誦君詩。渢渢和且緩。擫徽纔一弄。侑酒傾兩盌。漸覺喉牙香。破除千日懣。自君移竹衖。芳隣失舊伴。餘韻悵獨吟。迢迢宮漏欵。</text>
<title>復用前韻求和</title>,<text>君不見泰山嵁巖多空窽。天機以風鳴不斷。有時泱泱八音散。有時蓬蓬六合滿。鳳律凰呂入周琯。假以鳴者邇來罕。之子文章百籍纂。秦漢之勁左氏誕。得來氣候殊凉煖。此時飛箋起予懶。上襲睿誨怳接侃。俯笑諸家互禨袒。因詩道情樂衎衎。夜來南岳月如浣。滿城綠陰放寸管。石榴花枝盡觥筭。欲讀新詞薇露盥。亂打如意歌長短。彩若葳蕤七寶繖。質如溫潤白玉瓚。小山麛鹿場有疃。雕陵神鵲巢而卵。說盡眞襟貴用亶。睠言周行履坦坦。邈矣前脩猶可纘。來吾先路無然緩。一唱和者三人但。可惜貯矢黃金盌。南山有竹中良笴。世無采取令人懣。我筇石竹我屨稈。欲遊壙埌與君伴。摩挲玉字不漫漶。請君長此道眞欵。</text>
<title>又呈一律</title>,<text>終夕胡爲望翠巒。所思悠邈隔雲端。生蒭一束人如玉。香艸獨芳名以蘭。我欲遺之薄言采。心乎愛矣不厭看。願君努力崇明德。冄冄年光迨未闌。</text>
<title>榴花爛開。遂成長律奉寄。</title>,<text>畵堂朝旭閱芸籤。嘉樹名花映紙簾。吐紫開紅爭獻媚。自春徂夏看無厭。每移竹杖廵華圃。㝡愛榴花遶短檐。何歲芳根自安石。是時緗蕊耀朱炎。博望楂上葡萄並。赤帝園中雨露霑。蝶翅偸香終日醉。蜂鬚弄蕊有時粘。靑油帬襯桃花馬。碧落香分桂殿蟾。勝似開元安息貢。怕逢康節牧丹占。根纏沙石方成茂。味別榕橙較孰甜。滿院敷芳風淡蕩。趁時開萼雨廉纖。名園遍植成香界。玉女相貽滿鏡奩。殼裏蚌胎瓤小小。枝頭鼠耳葉尖尖。多男政好摹成帳。醒酒端宜種近帘。爛爛朱華鮮闘錦。團團紫宲摘盈襜。楊郞有癖花欄護。漢武開邊果譜添。蘊得精神成紫顆。待來霜露變蒼蒹。金房玉隔重重結。雪椀氷壺個個淹。剖判盤盈紅玉粒。品題詩滿白雪縑。名香寶篆和蘭氣。薄具長門代竹塩。國色嫣然嬌可愛。一篇強韻戱先拈。</text>
<title>挹淸樓敬次御製板上韻</title>,<text>畵閣重來倍爽然。湖山依舊曲欄前。龍驤萬舳森如束。欲駕長風溯海邊。柴米魚塩湊此間。鼕鼕船鼓待潮還。煕來穰往迷津裏。鷗鷺相忘獨占閒。</text>
<title>寄朴觀汝</title>,<text>不見鳧巖久。沉抱與日永。居然春已盡。冄冄晼良景。芳艸萋仍綠。嘉樹散踈影。繁絃溯谷雲。餘音徒耿耿。寵翰辱此際。投我讀書檠。忙手開緘視。欵欵情愫傡。侍餘興居安。欣濯兼慰幸。衡門愛殊韻。超然塵事屛。涉園日成趣。獨造寥朗境。采菊移東籬。種竹翳西嶺。遅日泛春湖。烟水澄萬頃。忘機狎鷗鷺。緣流汎藻荇。幽賞森紙上。讀之快且逞。冠巖亦踈放。抱素每求靜。杳杳隔雲水。矯首而引領。羡君占幽棲。凝想還炳炳。何以脫塵臼。未老㱕臥穎。</text>
<title>送外舅趙公以副行人赴燕 幷序</title>,<text>昔歲戊申。墨沼趙公以副行人赴燕。我高祖考芸窩府君以五言長律贐之。今公亦以副行人。踵其祖武而歲又在戊。是行也敬次長律韵。拜送于郊。攀轅白華路。執琖東床郞。去踏千山雪。行齎三月粮。是行自墨沼。維戊赴遼陽。吾祖遠將野。長篇賦出疆。公今前武踵。時又使車忙。山海尙遼夐。年華易遹皇。龍灣車已熟。楡塞路何長。不帶幾微色。堪誇寵錫光。勤勞猶壯觀。餐宿慰殊鄕。燈戱圓明月。烟籠薊北楊。雁愁南斗濶。馬倚北風驤。星駕宜珍重。式遄萬里裝。</text>
<title>和寄徐邦彦 憲輔 朝陽書室</title>,<text>悄坐林軒鎖夕霏。故人去後出門稀。忽蒙佳句勞相贈。郤忘孤懷悵久違。殘夢迢迢山幾疊。好音落落雁西飛。秪應夜夜朝陽閣。歌妓凝情燭影依。</text>
<title>從祖祖父判書公回巹禮成。謹以古詩十韻。庸伸頌禱之忱。</title>,<text>大耋重牢慶。我家初有之。種德數百年。發應乃今時。罕逢花甲辰。况是環巹儀。旣非常常有。觀者謂瑞宜。南極有老人。縰縰月下絲。醮盤灼灼花。貴於丹桂枝。溢門喜懽日。滿堂頌禱辭。頌以丹山鳳。禱以淸江龜。嘉訓垂裕後。傳爲壽福基。跪進二康爵。千歲萬歲斯。</text>
<title>雨中與曺季中儀卿 鳳振，鄭善之 元容，李聖方 儒象。會于李汝貞 沆 山樓。拈韵共賦。</title>,<text>而我游乎酒。委懷託鄧林。有樓紫閣下。入洞白雲深。過雨鳴踈竹。輕風散夕禽。近年稀此席。良晤半詩心。君家簾几靜。游步散芳林。地占群賢會。松圍小閣深。片陰山送雨。凉籟澗鳴禽。榴下分踈酌。村南多素心。</text>
<title>送季中之任玉山</title>,<text>環山叢似玉。知縣亦佳哉。千寺餘金佛。寺在縣西。唐將蘓定方所建。 孤雲有紫臺。縣有紫遷㙜。卽崔孤雲所遊處。 文仝饞渭竹。何遜臥楊梅。縣有梅竹之産。 回首終南月。那堪獨引杯。</text>
<title>天民元伯約朴英叜  潞壽 會于太古亭。病未赴。和其韵謝之。</title>,<text>南麓遊仍嶽北林。名亭逃暑暢塵襟。元知此世無高會。却喜諸君有素心。松下逢迎山翠滴。雨中談笑蕙烟沉。自憐病渴文園客。虛負幽期抱膝吟。</text>
<title>送趙學士仲必 民和 之北道評馬事</title>,<text>出門鞭紫騮。學士亦防秋。一路連靑海。千山控白頭。是時天欲雪。何處客倚樓。塞北饒奇賞。淸樽賦遠遊。</text>
<title>敬和窓巖丈咏梅韻</title>,<text>公癖於梅者。吾知性所根。豈忘閒者趣。誠有或人言。宿面應嫌阻。衰眸爲拭昏。遂初全晩節。新馥滿公門。歲暮幽期在。寒梅一古根。舊顔欣索笑。眞境郤忘言。契托水曹泠。魂㱕月夜昏。世塵飛不到。雪竹又封門。</text>
<title>關東伯窓巖丈寄示梅詩。敬和以呈。</title>,<text>天下無花凍雪癡。羅浮春信龕中移。篆香暗裊含霜朶。畵戟斜依亞水枝。秪恐無腔催暯笛。分明有恨對空巵。知應裘帶廵檐笑。公事淸閒拈筆時。看君玉貌一何癡。坐被朱門健步移。暮歲忽渝衝雪操。公堂要衒向陽枝。山中士亦埋朱墨。月下人無酹玉巵。何不托來南嶽下。寒燈相伴讀書時。</text>
<title>會飮季中宅。次三淵韻共賦。</title>,<text>春鱖嘉嘗早。偏殊海族中。桃香生潑剌。菭印點蔥朧。鰩鱠誰穪柱。駞珍不數峰。歷論諸味美。獨有是羹濃。汀絮肥如許。泥芹煑以從。翻匙難自却。果腹亦能容。道破詩傳宋。啖佳俗尙東。嘗新頻社席。爲此散遊筇。嚼旣如甘蔗。酣奚倚晩楓。撒油光滑滑。掩豆氣濛濛。蘆葦功爲解。魚鰕味豈重。顧公胡不樂。餘趣寄茶鍾。山谷學士旣昧原味。又不擧酌。比之顧公之不樂。</text>
<title>會飮李學士 鍾運 宅。拈韵共賦。</title>,<text>酒遊隨處會無恒。賽過偸閒半日僧。機事渾忘投轄可。韶灮偏惜滿杯能。高人愛睡南山卧。諸子耽詩白雪登。油幙纔看偏裻卸。天閑誰策逸蹄騰。局爭閒氣猶消遣。醒怕狂言笑戒兢。談欲解圍揮以麈。遊何竟夕繼之燈。樓虛全受林容靜。峰窈先知霽景澄。對此便多濠濮想。許身強比一條氷。</text>
<title>翰苑銀盃歌 幷序</title>,<text>藝苑有內賜銀盃。辛未春被欝攸之灾。灰燼狼藉。形軆窳墨。於乎。先朝德意。更無由醉飽。將使後人不知有翰苑銀盃者。寧不慨恨。李內翰景國思所以追先壽傳之計。付諸工而改鑄。杯㙜環刻正宗丁酉恩賜。當宁辛未被燼改鑄十四字。貽書道此事。時予在西邑。恨未同醉新盃。今春復入藝苑。擎玩再三。宛是昔日之䂓也。摩挲不忍釋手。遂以詩紀之。乙亥我曾釋褐遊藝苑。藝苑諸公情繾。聯翩持被談心久。後先簪筆退公晩。偸閒共醉仙桃春。苑中有杯杯是銀。沉沉仙漏明月夜。澹澹銀河滴雨辰。吹轉浮蟻徹底白。絶勝玻瓈與琥珀。皎皎雪潔花映眼。尋常愛爾如拱璧。辛未三月蘭㙜火。杯隨烟黝窳而橢。此是先王內賜物。摩來感涕爲之墮。斟酌恩波如昨日。忍使珍玩㱕湮沒。多謝李僚於戱思。鎔化製新完其闕。海紱三年㱕來遲。舊座團圓重把持。添得敦盤紀年銘。蟠桃妙㨾無參差。鏡磨月盈固一理。周球殷玉豈專美。但願長作太平飮。藏之木天垂傳千萬禩。</text>
<title>午睡初罷。書呈山谷學士李士魯 敬參。</title>,<text>火帝初持世。薰風養壯佼。郊原雨初收。燋卷生意稍。病夫亦欣然。三盃滌煩撓。支頤北窓下。逍遙脫單絞。且喜醉過申。寧容愁犯卯。拂簟藉蠧書。息息午睡飽。檐雲窈而㬣。簾風靜不拗。神凝軆自適。免被俗事攪。空花圓靜心。濃茗闘纖爪。嘐嘐歌四而。何物是機巧。遐想在山谷。懤懤戒狙狡。蘅槁時晼晩。杞癡日煎煼。敦此詩書業。醜者那罷姣。雅志期臯夔。素契罕皮鮑。醉語多嚅唲。堪愧胡釘鉸。</text>
<title>徐學士邦彦 憲輔 以御筆特除檢討官。詩以識榮。和韻副之。</title>,<text>學士如君處是官。錦雲華誥下天端。也知魯直煌煌字。慣是從前壁上看。我亦曾除日講官。自天題墨耀箋端。如今篋裏香烟濕。不獨君家寶藏 去聲 看。余於年前拜是職也。亦蒙宸翰故云。</text>
<title>壽曹季凝花甲</title>,<text>治曆自宓犧。甲子周八十。八十之甲子。君幸得其一。休言七十稀。六十亦云稀。一曰而到稀。人生其庶幾。覊窓光陰晩。書劒無成名。幻蘊奚須羡。秪幸老太平。結髮妻偕老。置膝兒登科。有孫樂含飴。於世不亦多。古貌太古心。酒後亦見眞。所以得其全。天道驗諸人。</text>
<title>送季中三价之行</title>,<text>平生不作赴燕詩。今送君行未可辭。碣石長風遼野雪。去時珍重又來時。</text>
<title>和寄鄭內翰元伯 基善</title>,<text>送子翻成一段愁。西風落日恨遲留。夜來初下南山雪。欲掉扁舟到剡頭。</text>
<title>奉賀嗜卧李侍郞 鍾運 八旬壽筵</title>,<text>高名題柱日。卲德杖朝年。優老侈新秩。會英諧古筵。靑綾西掖夢。烏几北窓眠。萬事觀川閱。怡神養自然。</text>
<title>送佩韋子還鄕</title>,<text>離舘秋月明。離亭秋雲暗。送子淸江上。余心爲此憾。江魚空自躍。沙鷗頻自瞰。臨別彈離曲。徽絃聽愈淡。㱕舟疾如飛。苦留止不暫。悵望不可及。中心如呑甔。騷壇詩令冷。麴壘酒盃乾。霜風侵庭梧。露子結團團。携手出東門。依船觀波瀾。日月轉靑冥。鷗鷺如跳丸。歌咽不能別。爲我駐征鞍。</text>
<title>紀夢</title>,<text>寒鷄腷膊夜將半。缺月掛檐雨聲亂。于時有夢夢維何。夢入高山之道觀。隱隱花竹交靑陰。鳥聲肅耳如相喚。中有一僧魁且奇。西頰如醉白秀看。右坐拳趾設傲岸。神采燁燁浮。慈悲衆生兮。頂禮投跟。啾而慕者。谷鳥與林猿。叉手向余揖。斂膝向余言。寄語人間善男女。息浪還源昭以㪟。性善爲車兮淨行爲轅。種瓜得瓜兮皷鍾聞鐘。爲佛爲衆卽其源。欹枕輾轉蘧𤟙寤。如夢似眞怳頓悟。晢晢芳詮猶在耳。根塵無滓淸肺腑。君不見菩提之道誘人爲善。嗟世之人胡不趨覺路。</text>
<title>健陵遷奉輓章</title>,<text>自哭庚申淚未乾。橋山松柏已丸丸。從知萬歲猶思沛。欲見群臣乍避灤。福地仍將移黼翣。聖人於此葬衣冠。秋風玉露花峰下。彷彿當時駐八鑾。眞遊杳邈白雲邊。明月千秋照萬川。終不可諠瞻綠竹。愀如復見拊朱絃。凡今動植皆餘澤。倐爾星霜已卄年。密邇仙園猶舊日。隔崗佳氣欝䓗然。空抱龍髯式至今。瞻依猶仰母儀臨。蒼梧未返重華狩。素柰翻驚侍女簪。雨泣千官如曩歲。雲容八達結重陰。玉欄定有看花會。奈此邦人沒世心。萬年甑嶽發神慳。同壤鮒隅魯禮班。泉隧方中天與宅。晨昏依舊月遊山。宸心倘慰無君樂。亭額猶懸未老閒。昔日餘哀今日又。秋原六引忍重攀。</text>
<title>省墓志懷</title>,<text>卽今經歲至。君或九原知。寂寂松風起。凄凄草露滋。叩盆歌甚哭。同穴喜忘悲。若覿還無見。徊徨到夕曦。百年偕老願。於我天胡慳。如夢疑猶在。其歸命所關。那知身後塚。忽起眼前山。細數人間事。悲酸最是鱞。葬子先山下。於玆可托魂。秪應神理喜。倘叶堪輿言。萬事俱成恨。他生欲結恩。前冬臨壙淚。雙鬢尙留痕。</text>
<title>省楸記行</title>,<text>城南十里大江流。風縷悠揚古渡頭。一片靑山猶未卜。莫春行色又今秋。三月作占山之行。今又如之故云。龍驤亭是幸行宮。俯檻湖光漾日紅。回憶庚年陪駕夜。倚門和睡雨聲中。庚午秋幸行。以右史扈駕到此。雨中經夜於外門前故云。若斧如堂數尺齊。六臣於此托魂兮。寒雲遙接蒼梧色。越絶江山路不迷。霜林烟黛擁官居。十室松籬小聚如。風飰經過曾幾月。石橋南畔又停車。安陽村裏麗時橋。沙落橋崩水勢驕。一自寢園通御路。何虹不雨偃晴霄。廻岸平郊慣路歧。蹇驢遲步弄鞭絲。萬安橋下斜陽店。翁媼弄孫賣酒巵。伊威滿壁短燈懸。轉輾寒衾耿不眠。行邁頻年添白髮。如今悲思又堪憐。客子出門天欲明。陰雲韜日曉風勍。林間隱映邨何處。羃䍥朝烟一秣橫。寒天又作占山行。堪笑吾廬吾自營。風水妄言奚足信。百年荷鍤計應成。肆覲坪開蹕路中。萬松蒼欝護行宮。聖人觀華凝鑾日。五鳳山光迓六龍。㙜上遲遲駐蹕時。先王達孝後人悲。尋常行旅油然感。到輒遲遲未遽歸。萬石湖開㶑灧波。上有名亭迓翠華。半月長堤垂柳裏。西風烟水夕陽多。䧺城包絡保釐營。拱護園陵翼上京。四十年來休養澤。尋常雞犬亦生成。烟花袍笏擁層城。金碧樓臺霽景明。父老尙傳經始事。宸心非出豫游情。白道新成八達隈。梅橋過了柳川廻。荒坡斷岸平如坻。十里行松取次栽。藍筍逶迤柳外橋。暯雲和日冷蕭蕭。生憎中底村巓樹。十里相望近却遙。店樹荒凉日已斜。行人休息伴㱕鴉。風窓土壁何嫌陋。隨處安身到似家。烏山店夜苦遲遲。夢裏聲容似昔時。倐忽談交仍又失。此生何處更相期。一夢依俙睡未成。殘燈明滅曉雞鳴。安能夢裡如人世。夜夜相逢了此生。村雞拍翅送三聲。欲雨寒天不肎明。南去歡城 天安邑號 餘幾里。凌晨行色易傷情。松火微明混曙暉。釜山 振威邑號 踈雨細霏霏。胡姬煖酒當爐語。少駐征驂曬濕衣。一色同雲滃不開。濛濛雨態㢠徘徊。却憐酒谷成員外。是作伴還鄕者 辛苦衝泥跋涉來。軟灑輕霏淡欲無。濕烟深處小村孤。環山雲樹空濛裏。水墨縱橫一幅圖。南望葛原一路賖。寒雲低壓亂山遮。林霏忽散生殘照。緩策靑驢下素沙。郊畿南盡界湖州。往事蒼茫戰伐秋。壬辰之縕。天兵大鏖倭奴於此。 二百年來桴皷靜。蹄輪穕遝井烟稠。平郊一望浩無邊。白板橋長路似天。古寺興亡何處問。斷碑無語鎖寒烟。麗時刱弘慶寺於此。迎送行旅。今墟而只有崔冲紀績碑屹立于路左。崇朝霏灑抵斜暉。官道泥融馬步遲。遙想成歡店裏客。可能衝雨到如期。約洪崔兩君期會於此店。竟日遙衝雨色來。暝投茅店似家回。翩翩二客迎門語。且復相逢笑口開。荒店殘郵與比隣。十年幾閱往來人。黃公壚上山河感。每到樓前一愴神。曾於過此時。李知縣羲先，許督郵兟邀余共賞于滌愁樓上。兩友今已作九京人故云。三日畿湖幾問津。歡城猶是一由旬。行人蓐食侵星發。却喜郊原曉色新。行行路轉數長亭。富土三街 皆店名 次第經。遙望杉松蒼欝處。日峯山色揷雲靑。日峯山是墓山主峯。王字山頭王字城。麗王於此昔觀兵。王字山邑之鎭山。麗太祖征甄萱時。駐軍于此。尹繼芳奏以爲五龍爭珠之勢。因築臺觀兵。賜名王字城。王字者乃其山形也。 霧消雲散千年事。賸蹟如今指皷庭。皷庭在王字城下。卽其屯營之所。今只有故址。五龍夭矯弄明珠。山勢飛騰切太虗。三國中心兜率地。千家烟火鍊兵餘。諺傳術士倪方白麗祖曰三國中心五龍爭珠之勢。若置三千戶邑。鍊兵於其地。則百濟將自降。太祖乃登山周覽。始置天安府。府卽古東西兜率之地也。日峯山下石溪村。曲曲松籬共對門。一簇烟𦤎垂柳港。翳然桑梓是邱園。高山天作勢飛騰。層疊奇形似掛燈。不是牛眠逢吉地。自然誠力到來應。去年埋玉此山阿。稚栢殘松長幾柯。後死如今不須恨。秪應同穴歲無多。</text>
<title>孝明世子輓章</title>,<text>毓德春宮二十年。仁聲洋溢海之埏。至尊豈或唐堯倦。代攝元由夏啓賢。早歲志期何卓爾。先王事業曰能焉。奈何天欲平治未。遽使臣民至慟纏。事親維孝享先誠。誠孝根心不勉行。顯冊鏤金天日畫。宗宮承糦月星明。書香閣裏移眞幀。慈慶堂中上壽觥。節惠煌煌光睿德。揄揚二字稱情名。聖主無憂付萬幾。勞勤四載惕宵衣。來言每以虗襟受。諴小常思永命祈。象叶風雷欣有慶。光回日月仰無私。試看殿柱新題帖。陶鑄虞唐卽轉移。离光倐閟少陽庭。天理無徵奈杳冥。宜享九旬英考壽。僅添一紀孝章齡。元孫將就留餘慶。兩聖起居祝萬寧。泣說花堂聯韻句。何山明月羽車停。門掩重華月幾圓。傷心卽事涕汪然。嬪宮獨下承言色。雷肆仍停繼講篇。少海廿年仁澤洽。深山一日哭聲傳。政憐虛閣雙銅鶴。悵望緱岑未返仙。淸夜迢迢白露遒。五更殘夢繞宮樓。橋門陪蹕渾如昨。銅輦携衾又幾秋。蟻褥分知他日在。龍輴一訣此生休。仙原幸近瞻依地。鮒卜東陵第二邱。</text>
<title>家督作宰鎭川。是楸鄕也。請暇于朝。以板輿就養。初夏之望抵鎭衙。</title>,<text>藤花滿地石泉鳴。兩峽雲開萬弩城。畵角聲中夕陽路。常山太守馬頭迎。</text>
<title>常山縣</title>,<text>斗大常山縣。開衙山下於。雲林交峽野。烟火共村閭。地顯三川以。民殘十室如。在湖惟樂土。從古號生居。</text>
<title>戲題三秀軒</title>,<text>晝錦煌煌暎彩衣。之官兼得故山歸。爲人子是專城貴。於我鄕惟作宰稀。秪幸老身及康健。須看一邑動光輝。餘榮可但先庥曁。偏沐仁天雨露肥。太太守穪親見吾。榮鄕尤是世云無。上堂袍笏鷄初唱。隔岸松楸露更濡。暇日魚軒尋舊社。三時牲鼎闢新厨。恩休政合維桑地。卜築巖阿擬賜湖。</text>
<title>乕巖丙舍增成小搆。扁之曰戴恩堂。九秋季父判書公爲省楸下臨。志喜賦詩謹次。</title>,<text>小草無端久出山。幾年猿鶴怨林間。故園松菊苔三徑。晩境菟裘水數灣。爲叔畵湖將獻壽。敎兒求令且謀閒。楸鄕父老爭來賀。歌詠洪恩酒解顔。晝錦歸來耀故山。一邱桑梓畵圖間。專城養就仍吾土。小屋開新又曲灣。與世迂踈甘寘散。及身康健喜投閒。商岑 樓前有山名商山 秀色當檐滴。燁燁香芝可駐顔。</text>
<title>衙人稱我以大監。大監尊之之號。我有令監之眞號。而忽稱大監之假名。還堪一笑。戲書長句。</title>,<text>一邑無如太守尊。尊於太守太太守。太太守是尊之號。維其名稱又復有。稱之維何曰大監。自古在昔行之久。大監俱是假大監。眞大監爲幾人否。衙人稱我亦大監。我亦非眞是假受。我有我號是令監。大監之稱能不苟。眞令監爲假大監。令監大監吾奚取。眞假也者是虛實。虗實相蒙十八九。丈夫眞耳寧爲假。假亦一邑尊無右。眞兮假兮奚須論。聊復爾兮且飮酒。</text>
<title>縣齋守歲</title>,<text>恩休隨處可。於野或於衙。此歲看將盡。衰懷奈轉加。嗚嗚角吹雪。艶艶燭凝花。六十明朝是。吾生信有涯。</text>
<title>元朝書懷</title>,<text>白髮催人老。居然到六旬。浮生逝如水。薄宦閱來塵。殘雪千家曉。和風百里春。趨庭雙峙鵠。學業勉時新。</text>
<title>縣齋謾題</title>,<text>南來湖邑以官家。太守趨庭彩服華。隱几夜分東閣月。捲簾時挹故山霞。橋頭市罷鷄聲晩。林外川長鷺影斜。燕寢香凝起居適。小童閒煮雨前茶。</text>
<title>純宗大王輓章</title>,<text>嗚呼今日淚。痛哭若庚申。黼扆冲年御。簾帷舊制循。胡貽昔恤又。弗吊我家頻。薄海如喪考。叫閽欲訴旻。亶聰作元后。符聖啓昌辰。凝穆䂓模遠。英明踐履眞。尺衣嗣大曆。初服運彌綸。闡義虞刑肅。監先夏典遵。湯淵惟是敬。文顯止於仁。克儉知由性。純誠篤盡倫。障瀾明正學。舞羽息囂塵。諴小衢焚券。賙荒帑發銀。無爲沕上載。不宰囿洪匀。風敎流江漢。生成曁羽鱗。蕩乎民不識。展也德之純。篤慶開靑邸。無憂仰紫宸。天方綏福履。時又頌輝輪。奉壽觴斟斗。揄徽冊鏤珉。一堂歡未已。萬事哭庚寅。節物流光換。乾坤獨運親。天顔非昔日。寶筭未中身。馨治纔三紀。哀寃忽八垠。容衣無副襨。眉扁有遺珍。綠竹思君子。黃流感後人。列朝徵令典。七廟享崇禋。雲漢空留影。朝晡屢改旬。岡連金盌葬。花共玉欄廵。漏咽催仙仗。雷號引畵輴。城陰天欲雨。苑樹月空晨。不盡攀髯慟。白頭舊史臣。</text>
<title>七絶 二十首○與排律同作。用排而不用。</title>,<text>泣抱遺弓欲訴旻。忍將今日又庚申。千門一夕雷如沸。祚宋胡爲降割頻。憶昔含香廁起居。休光於赫不勝書。空餘舊筆人俱禿。惟見浮雲過太虛。惟王受命在冲年。周業投艱夏嗣賢。穆穆無爲三紀治。得之精一一心傳。長樂春深愛日遅。龍章萊服奉愉怡。恭知大舜終身慕。每在晨昏望閤時。他無嗜好樂惟書。餘事文章倬漢如。龍繇豹鞱深妙契。燕閒晝靜漏聲踈。卑宮如禹土堦堯。家法由來儉德昭。尙憶晝筵三接日。澣衣常御對臣僚。先王志事孝思追。義理關頭確不移。鬼秘神奸無敢遁。中天日月照臨之。巴敎西來汩則彜。廓然乾斷劓無遺。抑洪驅獸功何似。千載東方又一治。盜弄潢池巨醜殲。秋霜春雨愛威兼。至今浿滻東流水。化作恩波一路霑。方春漢詔恤民先。頻歲銀椒內府宣。更向通衢焚寺券。滿天和氣作祥煙。三元玉燭自成功。高拱春臺化郅隆。上載無聲無臭際。烝民不識不知中。一念憂勤靜攝餘。文王世子代聽初。煌煌玉牒盈盈爵。遐福千年頌九如。太紫宮中瑞彩濃。孫星繼照耀重重。內盤湯餠宣初度。想像當時悅豫容。夢齡無驗理難知。門掩銅龍歲屢移。却是無憂憂更有。天顔非昔近臣知。綴衣夜出顯謨門。天地茫茫雨雪昏。哀彼蒼生雖不祿。胡寧忍捨我文孫。八歲君王御萬幾。顒卬黼扆傍簾幃。墨容瞿瞿徽音咽。階下千官淚滿衣。之功之德配前王。沒世羣情俾可忘。自有我家徵舊禮。於皇太室闡休光。虛殿風凄素幄飛。御溝春柳自依依。如今㝡是傷心事。東闕新成寶座非。長陵松柏欝蒼蒼。金粟呈祥又此岡。月出衣冠知密邇。看花應侍玉欄傍。日吉廞儀啓遠期。依然鑾蹕幸行時。曉風殘月西門路。髫白傾城痛哭隨。如臣孤弱孰扶持。前後偏蒙格外私。二十六年如海渥。此生何處報毫絲。</text>
<title>出東門</title>,<text>東出都門五馬迎。翩翩飛盖界長程。書生豈解安邊策。聖主特憐求外情。左掖烟雲看漸遠。北關川陸莾相縈。衰年吏伇何須苦。秪喜廬江奉檄榮。</text>
<title>生昌驛逢銀溪丞</title>,<text>小郵臨絶峽。歇馬並雞棲。垂柳村如舊。回厓路不迷。浮雲連鐵嶺。夕炤漾銀溪。可愛烟𦤎上。逢君與共携。</text>
<title>宿淮陽</title>,<text>前度人來四載間。靑鞵墨綬較誰閒。易知難忘橋邊路。若笑相迎邑後山。滿地梨花開已盡。橫天雲棧杳難攀。可憐老汲中郞願。行過淮陽又出關。</text>
<title>冐雨過鐵嶺</title>,<text>重巒皺疊路縈回。倚酒層巓亦快哉。地勢漸高危峽束。山根忽坼畏途開。冥蒙雨自中峰下。浩蕩風從大漠來。睥睨天門今去尺。翛然雲外一徘徊。傑氣飛騰勢未休。結爲筋骨鎭邊陬。支分白嶽蟠千里。高揷靑冥界二州。天限北南太行屹。地誰開鑿巨靈愁。登臨忽覺長安遠。落日寒雲擁塞浮。</text>
<title>龍池院途中</title>,<text>千盤歷盡已斜暉。坦道中繩五馬騑。北眺浮雲連朔野。南來紫氣抱王畿。山容鶴欲排空上。邑有鶴山。 澗勢龍曾抉岸飛。一抹晴烟迷驛樹。雙㫌獵獵趁鴉歸。</text>
<title>次鶴城</title>,<text>隊隊爻閭特地橫。戎衣何事到書生。萬松官道笳簫殷。落日平原組練明。衙後靑山依鶴舞。馬前春水駕虹晴。翩然鳧舃當軒下。多愧衰年吏隱名。</text>
<title>香雪軒漫題</title>,<text>鐵限關南始下車。登州都護此開衙。龍山遠勢連雲出。鶴野淸光對水斜。古郭綿聯殘數垛。喬林寂歷隱千家。令人意想同殊域。直北長風送暮笳。銀臺儤直退朝遅。忽奉除書按北麾。淮邑分符徒得重。廬江捧檄亦云私。民風愚悍知難化。吏道寬柔不合治。盡日公堂欹枕倦。數聲啼鳥在檐枝。名山淑氣鍾安邊。勝觀瓌奇北路先。萬石鱗聯浮國島。一橋虹飮坼南川。龍飛樓古僧占夢。鶴浦舟廻吏號仙。恨送春秋佳日去。荒㙜指點舊飄然。舊有飄飄然亭於南川上。今墟云。薄酒醺人也勝茶。殊方風物足堪誇。敎坊初見無腔笛。畵閤難藏有病花。厓鹿解茸知北美。河魴登箸亦南嘉。米塩不亂詩書趣。香篆縈簾吏散衙。垂老功名綬又黃。逖違京闕客殊方。地於卄四州中首。路是半千里外長。鐵嶺㱕雲時逗影。梨庭飄雪已無香。此身到處君恩重。鄕夢那堪繞北堂。</text>
<title>季父自雙城 永興號 還朝。歷臨于此敬次。</title>,<text>翩然軒騎自雙城。十里飛鳧路左迎。萍會殊方猶勝事。符分同省又稀榮。笙歌駐日帣韝侍。顔髮經年沆瀣淸。陶令歸田瓜未熟。永人同我惜離情。</text>
<title>霜陰遷</title>,<text>曲折霜陰路。肩輿步步遲。海頭鯨戱盪。石角馬蹄危。遠碓鳴山驛。叢鈴碎野祠。斜陽澄碧裏。國島望中奇。</text>
<title>鶴浦途中</title>,<text>行盡山腰轉水涯。蓬壺何處問仙家。迴飈沙白飛騰雪。滿地花紅爛漫霞。送趁風帆滄海濶。穿來烟樹夕陽斜。腰間左綬還爲俗。多愧眠鷗避皷笳。</text>
<title>泛海</title>,<text>健鷁凌風破浪流。虗汀生白曙光浮。指頭山出低鰲背。帆外天晴幻蜃樓。蓬島求仙曾此路。扶桑浴日定何洲。劫籌欲問麻姑語。顧笑名塲等一漚。</text>
<title>國島</title>,<text>物於天地海爲尤。東海茫茫界左陬。九點齊州如米聚。三山仙境等萍浮。淋漓元氣於斯會。瓌詭奇形自不侔。山外金剛分朵朵。水中叢石立頭頭。恠巖錯落俱含象。遠嶼森羅若泛鷗。眞宰經營還劇戱。夸娥措置不勝愁。元知勝觀多鵬海。是處名區擅鶴洲。瞻彼君山之北界。屹然仙島在中流。橫波偃蹇形殊恠。拔地崚嶒勢更遒。全體巉巖都是石。上頭圓濶類於邱。懸厓鱗比千尋直。叢壁騈連四面稠。箇箇削成銅柱立。重重圍抱錦屛周。匏中整整笙齊揷。壺口紛紛矢亂投。無不磨礱一鉅斷。自然森束半空抽。如虹飮水疑飛棟。若木從繩可起樓。龍釰劚稜廉四角。鰲簪橫髻幻三籌。岑巒共抱形圍玦。風水相呑響戛球。濶幅縫圓開摺扇。皺痕成罫覆紋楸。浮屠浩劫遺基在。富媼神功小窟幽。砥柱析城輸副本。魚鱗雁齒削懸疣。形形色色何其恠。妙妙奇奇莫與儔。駕海秦鞭驅下似。補天媧石鍊餘不。撐空亂受濤聲激。倒影晴和海色收。䨓雨逗來波籟作。雲霞觸去日華留。白沙鋪練晴光曬。萬竹成叢瘦影脩。岩蘚尙留千佛座。浪花時拂四仙舟。終朝坐石淸侵骨。半日移舟眩放眸。万象淘澄隨處見。一元造化此中求。依俙若見先天跡。迥絶難容俗客遊。磊落何人如爾壯。波濤立脚屹千秋。</text>
<title>鶴浦</title>,<text>解纜𪀋津下。驅驢鶴浦隅。地窮惟見海。山擁忽爲湖。廻合彎形似。匀圓鏡面鋪。絶塵明麗㝡。生態笑嚬俱。開鑑凉於越。黏天坼似吳。淪漪元自潔。瀅澈不曾汙。標海光難定。銜山氣不麤。霞餘氷綺散。風過篆文紆。一碧天同淨。初紅日欲敷。澄光浮沆瀣。秀色近蓬壺。雨洗纖塵染。晴涵万象殊。淡籹西子是。活畵君山乎。沙積明留雪。屛開翠簇圖。鷗眠寒更穩。螺髻碧憐孤。露浥棠花睡。年深松影臞。寰中開別界。嶺北擅名區。絶境自今古。眞僲倘有無。嘉名誰紀鶴。奇賞此飛鳧。仙舫沿洄久。帥㙜 湖上舊有元帥臺。與湖同勝。只有遺址。 眺望輸。湖山吾作主。奚羡永郞徒。</text>
<title>望見楓嶽諸峯。隱隱出海口。神思悄然。</title>,<text>鑑湖灧漾海天低。汀樹微茫岸艸萋。蜃氣初噓明欲滅。茜雲夕漲眩生迷。舟牽淺水徐遲纜。馬踏鳴沙散碎蹄。攢玉叢叢如雪白。蓬萊山色夕陽西。</text>
<title>元山</title>,<text>迤𨓦官途轉海邊。關南都會此山前。魚龍氣動千帆簇。鷄犬聲深萬屋聯。六鎭烟通車滿布。八方羅織市堆錢。廣川江鏡皆餘派。近塞繁華自昔然。</text>
<title>冐雨入永興</title>,<text>官柳陰陰馹路斜。龍興江水雨生波。北來未遂陪歡計。倚遍虗樓悵若何。</text>
<title>雙樂亭</title>,<text>郡樓塵事少。遐矚際新晴。虹飮河橋偃。龍興晉水淸。村容依聚。山影入簾橫。烟火人相得。喜玆豊樂情。</text>
<title>步過萬歲橋。入咸興府。</title>,<text>夭矯咸山勢欲鶱。靈光淑氣曉爭暾。周岐瓜瓞肇開業。漢沛枌楡尙有村。百里蒼茫橫朔野。層城包絡壯䧺藩。興王舊地隣荒塞。安得寇公鎭北門。</text>
<title>萬歲橋</title>,<text>成川江上卷輕霏。萬歲橋頭逗晩暉。滿地湖光增蕩漾。繞堤樹影轉熹微。雲飜大陸龍初偃。雨霽夕陽虹欲飛。去馬來牛渾似蟻。穹然千尺國中稀。</text>
<title>樂民樓</title>,<text>濛濛歌吹沸如雷。百尺樓高不染埃。繞郭人烟連市漲。近陵松翠滿簾來。湖光倒曳飛虹轉。野色平呑落日廻。堪恨名區同逆旅。飛花舞送幾人盃。</text>
<title>陪遊廵使鄭丈 尙愚 于知樂亭</title>,<text>春靜高樓畵戟移。城陰山色綠濃時。千家日䠶魚鱗錯。大野天低雁影遲。几席雲生簾外峀。笙歌人醉月中巵。亭楣尙寓棠陰愛。進退憂深藥老詩。亭是藥泉相公按節時所建。</text>
<title>銀溪驛滯雨</title>,<text>竟日冥濛雨。懸檐斷續鳴。政須農及節。不放客登程。遠峀明仍滅。孤烟濕更平。無人同逆旅。那復戒深觥。</text>
<title>奉板輿發衙行</title>,<text>天氣晴佳十月初。恩光滿路導潘輿。八年再奉專城養。樂事人間孰此如。</text>
<title>金城道中</title>,<text>肅肅初冬候。行行絶峽穿。踈林明夕炤。孤店隱寒烟。客路猶千里。農功了一年。那無桑下戀。立馬澗聲邊。</text>
<title>還衙</title>,<text>京口遅回送夏秋。曠餘簿領事千頭。三升美醞殊堪戀。五斗折腰還可羞。碧海風聲初下雪。荒城月色漫依樓。直緣留償名區債。暫借銅符作遠遊。</text>
<title>兩宜齋晩眺</title>,<text>小閣依山迥。蒼然野望賖。遠松晴獻雪。落日冷韜霞。塞雁先秋盡。胡鷹截海斜。子懷何渺渺。雲外是京華。傲吏眞僲吏。緗簾鎭日垂。印文粘蟢網。罏氣戰茶旗。白雪琴中曲。靑山笏外詩。風淳仍事簡。吾亦臥而治。繞邑城三里。聯籬井幾家。叢神臨夜賽。魚市傍橋譁。弓馬逌邊俗。畊桑各聖涯。豊年同美政。太守早休衙。</text>
<title>簡寄評事金學士 在元</title>,<text>直北羣山仰白頭。故人千里夢悠悠。佳姬日奉吟詩硯。元帥時開畵戟樓。尺牘生毛消永夜。餘香留席悵高秋。諸州亦管行營幕。何恠於君禮數優。</text>
<title>簡寄咸平尹使君天民</title>,<text>魚符先後散萍遊。吏伇如今共白頭。日月北來渾欲換。山川南去欝相繆。孤城雪積迷鄕夢。大嶺雲橫惹客愁。㱕雁湖天書幾字。斜陽獨上兩宜樓。罷酒終南月六梳。咸州消息近何如。隣花夢濕陽臺雨。包橘香餘禹貢書。歲莫催科亦勞止。治成宿弊漸蘓歟。笋魚日繼三牲養。爲向高堂問起居。</text>
<title>香雪軒夜飮。與季碩共賦。</title>,<text>香篆縈簾闘茗濤。西來爽氣夕稜袍。荒城日落邊聲動。大陸風寒雪意豪。歲際回杓如水薄。心懸瞻極倚樓高。衰年拙宦堪騷首。鏡裏空添兩髩毛。關河遊倦到窮年。隨處行藏豈偶然。遅暮吾將文以苑。拍浮君亦酒爲船。金沙泛海今成夢。銕峽看雲又是緣。十載栖遑蘇季子。貂裘弊盡有誰憐。</text>
<title>病起</title>,<text>冠巾纔病歇。窮臘又催春。倚斗雲千嶂。堆囱月四隣。官貧妻子恠。書斷友朋嗔。賴有安心法。杯中覔聖人。</text>
<title>雪後月色正佳。携酒登樓。</title>,<text>此身如在水晶宮。大界眞成幻界中。天地一寒淸愈潔。山河同白色還空。畵闌微映樽波綠。綺席分明舞隊紅。直到宵闌歸莫遽。南樓餘興定難窮。</text>
<title>感懷</title>,<text>此歲惟此夜。明日又明年。此夜難再得。明年亦復然。年年長如此。浩浩無窮極。日月倘無疲。不疲是不息。此心忽戚戚。人生重可悲。六龍不我留。那復少壯時。寸陰眞可惜。奈何不努力。周文軆行健。衛武猶賦抑。朝聞夕死可。慥慥勉日達。薄宦違心素。空悲鏡中髮。四圍雪山峙。孤明寒燈灺。熲熲不成寐。幽懷與誰寫。</text>
<title>元朝書事</title>,<text>陰陽晝夜浩無垠。除夕元朝遆舊新。一臥殊方驚節序。居然四十七年春。梅堂隱几泛椒盃。蠟照留痕曙色開。窓外小童緩聲奏。三班官屬問安來。聲聲爆竹徹宵喧。星斗闌干漸出暾。不寐還同金鑰聽。鶴城舘裏賀三元。鼓聲三下颭䨥旗。官樹蒼凉上曉曦。對對紗籠前導出。依然昨歲赴朝時。虗庭寒燎曙光催。殿字牌安鳳幄開。千歲三呼遙拜舞。五雲䓗欝繞蓬萊。是日金門弁會星。紫宸殿下賀元正。曉天空濶依南斗。卻羡飛鳧向漢庭。鶴城舘裏曉迎新。官以爲家百祿臻。太守斑衣壽母祝。靈春瑞色八千春。繞膝兒孫四歲纔。頎然秀骨廑離孩。新元祈祝無他語。免得終年疾病來。春王正月萬家春。物色殊方歲事新。椒酒菜盤知也未。紛紛賀語競村隣。南厓雪薄轉東風。淑氣輕霞曉欝䓗。傳道老農新歲語。朝暾淸朗驗年豊。街頭巫女夜迎春。賽皷鼕鼕沸四鄰。舞影婆娑仍撒糓。晨飈如嘯降田神。高樓夕望恨流波。嶺外逢新意若何。急景催人成令節。醉來時復擊壺歌。</text>
<title>又題</title>,<text>薄宦違初志。浮生又異鄕。今年始今日。流水似流光。雁步庭收影。椒花酒頌香。新晴饒淑氣。村落媚春陽。</text>
<title>雨蕉朴侍郞聖用哭其朝雲。詩以慰之。</title>,<text>澗草芳緣別淚添。雨蕉樓下雨纖纖。東風吹散陽臺夢。蘭麝香殘月挂簾。藥罏經卷送生涯。留得䨥珠掌上誇。十載恩情何貴賤。秪應生死亦關家。遺掛摩挲冷舊熏。籹樓人去雪紛紛。甘泉宮裏還魂艸。何不求來李少君。</text>
<title>晩坐兩宜齋</title>,<text>西齋景物倩丹靑。山雪墟烟共渺茫。四豁郊原相錯繡。一區籬落巧排萍。喧檐鳥已含春意。偃石松如學字形。擧目都輸城市勝。兩宜眞不負名亭。</text>
<title>寒食節行祀智陵。還衙途吟。</title>,<text>喬陵松柏翠成堆。太守凌晨奠祀廻。遠峀寒猶冬雪積。平郊霧作海濤來。一聲布糓畊春始。幾樹山花待雨開。頗恠土風輕冷節。無人墟墓祭先盃。</text>
<title>陪廵使泛海遊國島</title>,<text>省春玉節海雲邊。積水空明坐似天。風雨收威澄晩浪。魚龍息戱導行船。一帆可泊蓬山遠。千劫不磨恠石懸。百歲風狂差樂意。西湖起舞醉蘇仙。結句用東坡陪歐陽公宴西湖詩中語。</text>
<title>釋王寺</title>,<text>縹碧流光壓翠微。川源界破洞天圍。龍飛樓迥山門古。象法經傳海舶歸。劫後松梨餘幾樹。上方鍾磬際斜暉。穹碑百尺緣崇報。煥爛宸章並日輝。</text>
<title>夜坐映月樓</title>,<text>淨界燒香罷。千燈澹暎襟。鍾鳴山應響。樓靜月移陰。松韻淸人耳。泉聲契道心。自然消萬慮。不是學威音。</text>
<title>春來簿領稍稀。披閱金元明詩集。隨意集句。</title>,<text>卯酒初消午睡匀。印床無事只生塵。霏微小雨初晴處。老眼驚看節物新。春光也自到天涯。習習柔風黃鳥斜。寒食淸明初過後。杏花消息又桃花。畵閣籠烟柳半天。東風溪水碧漣漣。鶯花又作新情看。眞意南山夕炤邊。野人籬落自春風。行坐紅香綠影中。幾度醉來消不得。兒童拍手愛山公。晴雲如困柳如癡。燕子飛來語向誰。解作江南腸斷曲。西風索莫午烟遅。春空靄靄暮雲低。立遍闌干意欲迷。可惜韶光正駘蕩。東風花外錦鳩啼。山杏山桃取次開。游絲舞蝶共徘徊。朱闌欲共何人倚。蹙筦飛籌且遆催。桐花覆地草連雲。石竹開成碎纈文。一片春愁何處所。鶯聲宛轉隔窓聞。梅花嬌小杏花憨。風日烘人酒易酣。蝶子蜂兒應有語。夜來春氣似江南。乍雨乍烟作艶陽。有時鶯語入簾長。桃花不識潘郞去。隔岸飛來片片香。盡日沈迷簿領書。野雲漠漠雨踈踈。桃花流水春三月。南陌風光畵不如。一天微雨濕芳塵。紅綠相倚幾處春。便擬提壺花下醉。東風十里酒旗新。野杏溪桃三兩枝。生紅和露滴燕支。十分不肎精神露。虢國夫人淡掃眉。杜鵑啼罷綠楊烟。人喚斜陽渡口船。一段江南好圖畵。綠波春雨白鷗天。空庭晝㬉柳啼鴉。候吏聲參散晩衙。紅日轉堦簾影薄。一枝香雪上烏紗。暖風遅日弄春晴。點綴年華似有情。安得江南腸斷句。借他歌板佐鶯聲。畵戟閒凝燕寢香。瓊枝玉蕊靜年芳。花陰滿地日亭午。時有鶯聲似故鄕。匝屋桃花樹樹低。炊烟隔竹午雞啼。春郊景物堪圖畵。垂柳陰陰水拍堤。閣坐翛然景色殊。醉來時復對烏烏。東山一道花如綉。步屧仍催返照孤。瓦罏栢子細烟消。㶑灧紅深百盞澆。卷上踈簾無一事。且容花鳥伴凄寥。春光澹澹日遲遲。正是名園撲蝶時。昨夜海棠開數朵。綠嬌紅小兩相宜。背陰花木錦成叢。浥露新籹滿臉紅。一樹百枝千萬結。更應薰染費春工。漠漠春陰燕子來。園林何處不花開。一盃盡吸東風了。午倦拋書蝶使催。簾幕風微燕子忙。瘦松踈竹更蒼凉。朝來如見唐人畵。終日忘言一炷香。浮雲幽鳥訟庭閒。爽氣西山拄笏看。苦被啼鶯訴花老。一春博得幾開顔。使君杯酒一登樓。况値春光欲盡頭。無限香愁誰與語。美人歌罷月如鉤。竹影徐移拂茗爐。一春風雨頗支吾。醉鄕兀兀陶陶裏。九十韶光半已孤。鳥語留春春已廻。殘花風送過墻來。閒愁一夜深如海。與瀉流霞三百盃。千家城郭淡淡陰。人到春深思更深。一秩維摩三斗酒。高懷不受簿書侵。竹窓西日晩來明。亭午踈林黃鳥聲。睡起不知春已老。一簾香散酒籌橫。約略鶯花不負儂。靑絲華筦更從容。客中無限傷春句。故國靑山一萬重。紗囱睡起藹朝暉。幾處翩翩燕子飛。柳外東風花外雨。春來容易送春㱕。小窓低檻綠氤氳。金𪀋香殘火尙溫。蝶老花闌如倦客。一聲啼鴂又黃昏。暖日園林可散愁。每逢花處儘遲留。如今不飮紅顔去。又逐笙歌上水樓。幾處春風揭綉簾。津橋楊柳綠纖纖。坐消癡雨輕陰日。花落晴窓燕拂檐。隱囊紗帽竹間亭。斜日山光澹翠屛。洗墨焚香幽事了。窺簾黃鳥故要聽。老紅新綠駐烟波。無奈流光冉冉何。着意尋春春不見。杜鵑聲裏夕陽多。燕子簾櫳過薄寒。日長惟有睡相干。春來天上渾無迹。浮世都敎一例觀。爐薰浥浥帶輕陰。門掩東風柳色深。我欲題詩還自笑。思歸傲吏折腰心。幽房睡足簟紋紅。一抹春愁淺淡中。燕子不來寒食過。落花時逐渡溪風。春陰春雨又春風。一度韶華也復空。莫向幻人論色界。六根消落盡圓通。墨綬專城可自舒。莓苔還似野人居。笙歌漸漸於人懶。化日何妨且著書。將母百年世孰如。可因春興賦潘輿。籌從海屋添來易。萬歲稱觴樂有餘。蹔時朱紫縛閒身。自古虗名只悞人。南國鷓鴣愁北客。幾時還我故鄕春。踈紅淺綠也堪憐。花落春深似去年。風外游絲塵外事。片時領略夕陽前。東風楊柳綠依依。滿院鶯聲花正飛。莫問流光似流水。卻因觀化識天機。天涯芳艸正斜曛。吏散公庭酒半醺。又是一年春事了。不知啼鳥欲何云。城高野濶思何窮。無數浮雲北望中。老矣不堪米塩事。髩絲羞對落花風。翠袖佳人錦瑟傍。春風也自惜流光。嫣紅落粉空惆悵。自起移燈照海棠。錦屛綉褥夜生香。環珮泠泠轉洞房。爲惜春光翻却恨。牧丹花上月如霜。落花啼鳥奈春何。聊復長歌更短歌。年去年來還似夢。人生七十捴無多。京山南去欝嵯峨。矯首孤雲奈爾何。莫說春來風景好。花時車馬洛陽多。橫吹春登百尺樓。開尊碧海寫澠流。柳絲不斷還家夢。極目浮雲迥自愁。晴牕睡起岸巾紗。落盡梨花春不多。彭澤去官非爲酒。却將覺悟向人誇。偶緣行飯向花前。艸艸春風又一年。鈴下久稀辰後版。題詩端爲發幽姸。踈散庸庸寄一官。無才終是樂官閒。故居脩竹靑靑在。薄祿猶耽未擬還。嶺雲徐共宦情遅。三月春光兩髩絲。飛盡柳花無好句。煮茶聲裡獨支頤。麈尾一麾案牘稀。登㙜底用惜芳菲。花前屢泛擯愁酒。宦業誰憐邴氏微。吏散庭空鎖碧苔。閒將公事了尊罍。病軀官事交相礙。不爲蓴鱸興已催。倦卽拋書飽卽行。蕭蕭石𣇄煮茶聲。陶令正草歸來賦。一望家山眼暫明。</text>
<title>香雪軒梨花爛開。謹次仙源相公板上韻。仙源相公搆府衙。栽梨於庭。扁以香雪軒。梨之孫枝尙今餘存。春來爛開如雪。甚可愛。</title>,<text>雪樹生香淡灧宜。百年春色舊堂。輕盈着雨難禁態。正似佳人罷睡時。娉婷窈窕態相宜。㬉雪柔芳擁舊。爭似水晶簾下坐。極淸難睡月明時。</text>
<title>遣興</title>,<text>桃李河陽縣。春來萬樹花。山川多氣色。村里忽繁華。曲几茶烟煖。幽檐鳥語奢。官淸饒吏事。隨意到溪涯。</text>
<title>登高</title>,<text>嶺外春將老。尋春到鶴山。溪流鳴石齒。花霧綉孱顔。松語調刁切。鶯啼宛轉閒。斜陽人影亂。一醉習池還。松下停飛舃。花間岸醉巾。又當三月莫。其奈百年人。草色空成恨。山容也自顰。佳娥同此況。唱斷惜餘春。</text>
<title>謁永興濬源殿。次杜少陵重經昭陵詩六韻。</title>,<text>地同豐社舊。業肇邠民㱕。寶殿凝神彩。天香儼繡衣。不違臨咫尺。如復見英威。草木皆恩露。閭閻仰聖輝。庭陰長邃穆。松翠轉霏微。父老能談古。歌傳御六飛。</text>
<title>咸興</title>,<text>大野蒼茫八九呑。虹橋粉堞眩初暾。春廻沛邑枌楡社。雲擁冦公鎖鑰門。表裏山河千里遠。昇平烟火四時喧。繁華佳麗兼而有。定與箕城甲乙論。</text>
<title>本宮</title>,<text>天與此維宅。地仍有侐宮。遷岐周業刱。思沛漢儀同。月出衣冠古。春深殿宇崇。村兒顧何識。折柳尙歌風。</text>
<title>掛弓松</title>,<text>鐵榦扶踈昔挂弓。蟠龍蹲乕勢騰空。祥雲不散森陰上。萬世盤根基業隆。</text>
<title>殿內有絲笠弓箭。是聖祖征伐四方時所甞御者云。</title>,<text>弧矢方徉事有初。君王神武世無如。須看金櫃珍藏物。捴是當年櫛沐餘。</text>
<title>豐沛樓</title>,<text>枌楡烟景擁桑村。中有高樓鳳欲騫。夭矯山川如舊日。生成父老捴深恩。龍鱗不盡騰空勢。魚服尙留沐雨痕。每月北園喧鼓吹。祭星故事至今存。</text>
<title>擊毬亭</title>,<text>擊毬亭子倚崔嵬。檻外郊平莾蒼廻。天坼東南滄海濶。山橫幽朔大風來。龍飛猶自浮雲護。馬跡依然馳道開。聖武如今光百代。三韓天地一高臺。</text>
<title>簡寄趙季碩金剛行中</title>,<text>送子於焉月欲更。思如春草除還生。悠然坐睡靑山色。庭院無人滿樹鶯。官途鳴玉海棠開。鶴浦舟仍叢石廻。妙境從知如啖蔗。自山而海儘奇哉。鞵藜應過雁門岾。兜攬群奇定欲癡。六十籠囚眞悵惘。多生還作百年悲。肩輿伊軋事窮搜。墮險啼厓却是愁。欲得廬山眞面目。夕陽閒倚歇惺樓。毘盧卓立衆香姸。屈指前遊已五年。丹壁題名猶在否。秪應如見故人然。</text>
<title>閱府藏。有留春軒扁額。是王考手筆也。未知揭於何處。而今爲庫中之物也。改繪采揭于香雪軒前楣。</title>,<text>何樓眉額號留春。手澤埋深幾歲塵。顯晦由來非偶爾。檐端高揭墨花新。三月流鶯啼曉暉。花開未幾又花飛。軒眉新揭留春字。贏得韶光緩緩歸。</text>
<title>東閣漫興。敬次王考板上韻。</title>,<text>薄宦容休沐。經年卧北關。夢頻歸柴桑。治豈重雪山。傲吏慵不事。蕭散任踈頑。誰憐髮已華。堪羞腰少彎。握麈千峰外。隱囊百尺間。浮雲廻意氣。流水瑩眉顔。詩爭滄海濶。談削鐵嶺艱。花陰候吏散。春光訟庭閒。時廻山簡馬。橫笛夕陽灣。人家桑麻足。野徑草花斑。値逈心翻豁。醉到不知還。縱稱吏號仙。羽駕亦難攀。</text>
<title>落花歎</title>,<text>歎落花。花落有底忙。朝華夕而零。東皇無力駐流光。院落低仍佪。池臺繞更飛。東風殊未已。枝頭看漸稀。歎落花。韶華能幾時。急潮知呼吸。明月見盈。天機太洩那能久。物理如今驗盛衰。歌落花莫咨嗟。榮悴可但春無所。幻漚元來信不差。可憐人世轉轂同。適去適來恨難窮。石家富貴乾坤小。霍氏功名朝夕空。歌落花歌未闋酒半闌。物物林林本如是。雲來電過應作如是觀。花落不須悲。花開不須歡。極知明春如期開。且向枝邊餞一盃。其奈白髮忽滿鏡。歎落花心已灰。</text>
<title>駕鶴樓。次圃隱板上韻。</title>,<text>仙人駕鶴此高樓。鶴去千年樓獨留。萬井烟花曛夕照。層城雲樹漾春流。遠山飛落晴宜雨。虗檻褰開夏亦秋。公暇時回習池馬。吏仙豪興未曾休。</text>
<title>雨</title>,<text>鳴雨通宵注。陰雲竟日頑。應添巖下水。難辨霧中山。灑竹勁姿淡。送梅肥臉斑。三時甘澤潤。太守喜開顔。</text>
<title>久雨</title>,<text>一雨連三月。霖霪不肎開。漲郊高樹沒。從峽老楂來。架濕籤生繡。庭沈徑合苔。禾頭生黑穗。其或免秋灾。</text>
<title>新秋</title>,<text>積雨收殘暑。西風動榻虗。秋聲鳴岸樹。山影度床書。旅思偏知苦。宦情漸向踈。人生貴適意。吾且賦歸歟。</text>
<title>秋思</title>,<text>關河秋已晏。衰懶罷登臨。日月催人世。蓴鱸動客心。雁聲交落葉。海氣結層陰。遙想東籬菊。空餘幾朵金。</text>
<title>秋懷集句</title>,<text>蕭蕭風雨滿關河。去鳥長雲奈客何。寂莫梧桐深院落。異鄕秋色不勝多。細菊斑斑也自圓。殘黃踈白亦堪憐。臨風怊悵無人會。千里歸心雁影前。鈴閣翛然靜掩門。薄寒孤影澹黃昏。不知鄕思今多少。倒却鵞黃四五樽。白蕉衫冷小庭空。千里寒雲卷朔風。可是登臨動高興。尖新秋意晩晴中。葛帳含風薤簟凉。小虫機杼月西廂。淸尊牢落愁中汎。况是天涯望故鄕。朔野霜橫白雁天。幽篁古木更蒼然。不堪西北凭闌望。落日孤城近海邊。重陽九日菊花新。隱几蕭然遠市塵。千里客遊仍暮景。灃蘭湘芷捴關人。携客同登萬里臺。寒雲蕭瑟古今哀。蒼然平楚商風裏。水盡山空雁獨廻。嫰凉如水夜如年。綉被寒多未欲眠。何處秋風正愁絶。吳門葉落季鷹舡。寒山落木石崚嶒。景物蕭條感慨增。自笑欲㱕歸未得。虗堂凉雨對秋燈。獨倚斜陽百尺樓。紛紛木葉下江流。闌風伏雨催搖落。一曲商歌寫暮愁。城頭畵角曉嗚嗚。天際星河澹欲無。半夜㱕心三徑遠。秋風應寄故鄕鱸。霜老楓林萬木酣。行吟溪北復溪南。韋郞詩句王維畵。雲樹參差映曉嵐。叢菊初花秋氣深。石橋斜日萬山陰。誰憐獨倚危樓遍。魏闕江湖共此心。獨立溪南看夕暉。一川霜樹錦爲衣。忽聞㱕雁驚回首。黃葉無情片片飛。山河明滅影參差。落日闌干有所思。烏桕丹楓秋色裏。一鴻聲徹莫雲悲。泬寥天氣渺愁予。一片寒砧木葉踈。秋色儘饒㱕計早。鄕園鴻雁近何如。秋河迢遆碧雲迷。四壁秋虫夜語低。天末西風正蕭瑟。曉來黃葉與階齊。一簾秋色一堂雲。竹氣荷烟冷不分。山簡韻高無政事。醉中時倚石榴裙。曲港廻汀暗野橋。紛飛木葉下亭𦤎。秋鴻渺渺看孤往。咫尺雲天首重搔。高城落日隱悲笳。古木荒烟集暮鴉。酒力未多秋興逸。新詩吟罷自煎茶。濁酒狂歌意未平。虗堂淅淅掩霜淸。碧雲莫合天無際。坐數空林葉葉聲。樹聲留咽岸蕭蕭。旅思無端闘泬寥。斜日西風彭澤酒。異鄕人事又今年。九月天涯菊有芳。蓴鱸秋思兩茫茫。澹烟衰艸慵回首。無數征鴻帶夕陽。西城殘照晩蒼蒼。黃柳稀踈雁帶霜。入夜幾聲嘹喨去。篆烟劃月過瀟湘。西風長笛數聲秋。斜日烟波迥起愁。忽忽停杯緣底事。秦雲蜀棧兩悠悠。當軒月午雁書空。說盡秋情艸下虫。凉意逼人眠不得。颼颼林響四山風。山含秋氣冷參差。霜葉蕭踈艸木悲。韻遠心空無一語。笛聲雁影共迷離。樓上輕雲散女陂。碧天回首雁南飛。西風斜日粼粼水。紅蓼花時紫蠏肥。薄莫淸砧處處催。塞鴻秋共嶽雲廻。幾人白髮黃花酒。默數流年秪自哀。無數靑山繞縣門。秋河斜處已黃昏。踈簾翠簟淸如洗。添得林梢月一痕。氣肅關河萬綠摧。秋光滿眼送詩來。塞鴻社燕飄零夢。剛道江山未放回。金井梧桐露未乾。踈明星斗夜闌干。一年又見黃花老。送遠悲秋強盡歡。一盃坐愛夕陽天。正是秋風過雁前。殘菊蕭條他自發。柴桑人去已千年。黃花紅葉滿秋山。邱壑經心苦未還。何事長安渾不見。峰巒千疊水灣環。越羅衣袖覺秋多。酒盡南樓聽雁過。辜負東籬今歲菊。吾廬三逕近如何。高城落木奏寒砧。無限瀟湘萬里心。酒思瞢騰欹枕卧。西風吹入髩華深。雲山頹澹滿斜陽。白鳥蒼烟墮渺茫。木葉無言秋欲暮。樽前空對菊花香。極目浮雲逈自愁。蕭蕭華髮已盈頭。黃花憔悴東籬晩。一段陶家冷淡秋。重陽白雁九秋殘。霜後川原眼界寬。惆悵角聲催暝色。爲誰無語獨凭闌。一塘秋水落芙蓉。翡翠簾踈不蔽風。節物驚心遽如許。蓴鱸歸興滿江東。吏散庭空宿鳥過。翠衫輕薄曉寒多。黃花本是無情物。鏡裏秋霜奈我何。燕坐翛然亦可人。藥罏經卷日相親。秋來杞菊能多少。瘦朶濃條取次新。寒城睥睨揷山隅。秋半霜風塞艸枯。從古英䧺多少恨。浮雲天地爲踟躕。可人秋意又新晴。寥落關山對月明。永夜如何消得遣。送眠微覺酒多情。簟文簾影碧參差。一縷茶香颺髩絲。霜後池塘秋欲盡。遠烟廻雁不勝詩。一夕金風起白蘋。粼粼秋水疊魚鱗。東籬花發空殘照。緣境都忘藥褁身。川原風葉亂寒砧。目極天涯思不禁。就使此情忘得了。靑燈無語伴徽音。長湖秋色渺無邊。正是江南落雁天。畵意詩情相暎發。荻花楓葉覆漁船。莫天搖落縱遐觀。山自蕭森澗自寒。紅日轉西漁艇散。見時應作畵中看。淅瀝空園夜響虫。芭蕉葉葉又秋風。幽囱一枕騰騰去。夢繞家山舊菊叢。寒柝沈沈戶不扃。桂枝秋露洗銀甁。芝田數畒那畊得。我亦風塵未敢醒。雨囱含墨對淸秋。倚檻蕭條木葉愁。万事只多新白髮。可堪王粲獨登樓。高樓一上思堪哀。木落三關朔雁來。黃菊有情留小飮。使君殊不厭深盃。秋香瀉月笑談香。歌罷齊謳夜未央。簾影漸分風又起。雁聲何處起滄浪。隱隱鳴笳萬木秋。聊從騁望一登樓。明年此日當何處。海燕江鴻任去留。蕭蕭烟景帶霜華。叉手閒庭到日斜。飛雁欲歸何處去。吳雲楚樹渺天涯。山光凝黛水浮空。遠樹蕭蕭荻葦風。一刹那間過幻跡。乾坤多士泣秋蟲。菊花老去變紅顔。賦就懷人且自刪。懶作簿書塵裏夢。世間何物是淸閑。漸覺星星兩髩皤。堆愁不去奈愁何。雁聲搖落孤舟遠。明月天涯㱕夢多。</text>
<title>普賢寺</title>,<text>普賢何代釋。蕭寺已千年。樹老前朝雨。樓經幻劫烟。磬聲飄壑遠。山影照潭圓。竹院浮生話。神淸了萬緣。</text>
<title>少憇廣石庵</title>,<text>老僧隨杖屨。引我萬松間。溪石盤全壑。霜花遍一山。小龕荒蘚合。虗閣暮禽還。百刹雲俱滅。斜陽獨倚關。</text>
<title>茅峙途中</title>,<text>驢背西風霽景浮。尋眞㱕路境還幽。踈烟落日村村晩。丹葉黃花岸岸秋。手草郭煕圖上景。身行霞客記中遊。數聲樵笛穿林起。洗盡十年塵土愁。</text>
<title>復遊釋王寺</title>,<text>古寺秋容澹。空林暮景懸。烟霞開淨界。雲漢耀諸天。梵響流空寂。松陰覆殿圓。寥寥觀水坐。無想可參禪。</text>
<title>內院庵。次迂齋板上韻。</title>,<text>使君愛秋色。轉入招提遊。地與塵相隔。寺將山共幽。談禪松子落。瀹茗石泉流。百慮俱冥寂。誰能復寄愁。</text>
<title>贈雷默禪師</title>,<text>雪衲幽棲處。優曇繞院香。雲多楚山白。花愛晉人黃。卓錫宗風繼。繙經佛日長。壁間滿月影。幾閱劫塵忙。</text>
<title>九月二十六日。卽我慈闈晬辰。張樂設宴。稱觴獻壽。謹賦長句。以寓喜惧之忱。</title>,<text>我讀朱子壽母詩。但願年年似今日。年年今日是何日。堂中老人初度節。此日年年奉華觴。老萊母子俱安吉。也知當日善禱辭。道得喜惧心中發。而我有母衰且病。甲子周環又加七。聖主爲憐烏哺情。縻爾鶴城都護紱。繡幰翩翩導魚軒。太守榮光滿路溢。八年再奉專城養。慈心悅豫庶無疾。寶婺流輝隨節琯。壽誕佳辰重陽月。重陽之月卄六日。北堂佳氣倍澄澈。華楹翠幕排空㢠。永日樽罍爛秩秩。脆絃高筦含秋爽。歌鬟舞袖入雲拂。西景凝紫向人駐。南山獻靑繞座出。晨飧夕膳珍羞錯。菊花香濃金盃熱。酌之圓邱九霞酒。佐以瑤池千年實。雙手擎來再拜獻。一盃可以三洗骨。綵服僛僛仍起舞。慈顔和兮嘉且悅。佳娥侑歌介壽眉。郡人盈庭頌黃髮。瀜瀜喜氣動簾幃。夜以繼日歡未畢。樂燕今爲人所羡。聖恩於我如海濶。不有聖恩那得此。此日此樂諒難匹。情盤景遽樂無極。寸心愳愳還更切。我亦願明日如今日。積精不變喬松質。更願明年似今年。添籌會見滄海竭。又願年年似今日。兒亦萬壽長繞膝。</text>
<title>二十七日。招邀封內老人之甲戌生一百七十五人。排宴於留春軒前庭。以寓胥儛恩榮官民同樂之情。</title>,<text>寶婺增輝霽景新。北堂稱壽又推人。尊年㝡是同庚貴。享耉今宜古禮遵。華髮健爭秋九節。繁絃聲侑酒三廵。名州此會伊誰賜。願取群齡獻紫宸。</text>
<title>春城道中</title>,<text>臈窮無幾日。鞍馬尙川原。野瘦車聲澁。天寒海氣昏。雪中惟一路。烟處是何村。白首慚形伇。歸思滿故園。</text>
<title>早抵雙城。府伯朴台聖用喜而迎之。觴余于雙樂亭。</title>,<text>對闢衡扉日夕遊。一行分竹又隣州。雪中命駕何辭遠。樓上移筵更卜幽。朱紱埋頭憐共病。靑燈拭眼與消愁。羊公惠化山公醉。入境先聞來暮謳。</text>
<title>與雙城伯同發向咸山</title>,<text>雙樂亭中酒意闌。金波舘下轂聲酸。萍鄕合席年光盡。氷路聯鑣曉色寒。曠野廻風搜積雪。遠天游靄幻層巒。郵亭短堠如相識。兩載于今八度看。</text>
<title>入咸興</title>,<text>鳧舃雙飛躡影來。平郊雪坼眼初開。欝䓗氣近興龍里。夭矯山連馳馬臺。滕閣簾褰南浦雨。錦城人醉四時杯。却憐萬歲橋頭水。流盡年光不復廻。興一作潛</text>
<title>還到雙城</title>,<text>朔飈如嘯引鳴騶。綺席薰香爲解裘。白首晩提都護印。斜陽同上念恩樓。空江霽雪侵杯冷。古郭寒雲繞檻浮。隨地會萍非偶爾。天涯堪詑此奇遊。</text>
<title>宿姝城</title>,<text>晩發雙城道。回轅獨迅征。長風吹不已。寒日落無情。身計腰符倦。年華髩雪明。勞生逌薄宦。多愧店人迎。</text>
<title>仲春將賦㱕。䨥城府伯命駕來別。臨分共賦。</title>,<text>皁盖臨門喜氣津。畵堂盃酒煗凝春。歌娥亦解離懷惡。唱罷陽關送故人。深宵剪蠟話津津。倦鳥㱕雲感早春。蓬轉萍流固如此。他鄕難別故鄕人。</text>
<title>邑之諸士追到高山驛。臨分書贈。</title>,<text>華髮盈簪願卸符。此行非是憶蓴鱸。羊公惠澤文翁化。三載如今有也無。高山日落朔風勍。多謝諸君遠送程。三載鶴城何所事。去留惟是作人情。</text>
<title>藁砧詞</title>,<text>美人今何在。娟娟秋水湄。何當隨明月。夜夜入羅帷。故人今何在。雲樹隔萬重。何當尋花徑。共飮春酒濃。</text>
<title>五雜俎</title>,<text>五雜俎。朝霞鮮。往復還。江上船。不獲已。乃用權。五雜俎。彩雲垂。往復還。惟四時。不獲已。人之衰。</text>
<title>踏靑。用草名體。</title>,<text>春深翠雲屋。花木富而哿。時當淸明節。碧烟散楡火。膏雨洗田荄。朝雲封陂笴。主人愛吟詩。芸香泛詩舸。詞藻驪珠摘。談屑麈尾嚲。衣荷帶杜若。子珮玉瑳瑳。吉祥有阿兒。繞膝每呼爹。蘭桂香滿室。人皆漆雕哆。生平好彈琴。時鼓蓬萊柁。欝金獸爐燼。詩筇龍鬚柁。花譜數卷耳。花園隣閘閜。藥欄作護門。芳徑動沙堁。風雨動花園。時爲花奴禍。白日簾垂戶。春光正淡沱。春遊與誰共。山水花鳥我。闘草臨潺湲。踏靑陟砢硪。扶葛度淸樾。犖确山徑坷。風烟嵒穴開。澗花水流左。堤乾霧氣捲。郊㢠烟光鎖。微風搖碎影。片片飛花瑣。綠意以詩鳴。紅情入酒可。驚豔飽村眼。選勝咽巷軻。養葉天僝僽。拾蕊女嬝娜。游絲罥鈿落。曲柄礙珥墮。晴園張高幄。探春正馺娑。處處花爲茵。步步香無那。挽枝嗅暖香。穿樹尋晴朵。合歡闘䦰謎。宜男贈喧㰤。尋花依山度。搴艸遶溪坐。嫰芽粘繡鞵。姸根纏粉垛。薔薇香紛郁。萇楚枝猗儺。丹莖而白蔕。綠葉又紫裹。玲瓏何窈窕。宿雨含花妥。莎芽拋作毬。苔錢圓如果。古壁懸藤蘿。斷岸垂果躶。泥香燕捎芹。林茂蟲唼蓏。滿地日光暖。山桃亂矮嫷。碧恨王孫歸。靑向楚人媠。融液煦蘘荷。無風自飄𥳽。千年黃花艾。靑珠垂丹顆。有草何蔥蒨。媚人之舌埵。堤上靑靑茗。賈客盡肩荷。嚙豊羝易腯。藏深兎欲跛。啼鴂愁闌珊。遊騎劇繁夥。拾翠人何沸。窺紅蝶不惰。水碧還澄澈。松桀正磊砢。墻頭隱靑山。雲䯻露䰀鬌。淡淡前溪村。人烟靑懡㦬。放杖渾醒醉。醉語多叢脞。望舒忽上東。㱕來熟靑䴹。</text>
<title>寄榴庵。用樹名體。</title>,<text>放杖悠然立。雲樹映終南。中有鉤玄人。自號曰榴庵。其性忠而樸。休休似女貞。其文汪而肆。浩浩生風聲。模楷太史氏。泛覽閻浮子。三珠夜生金。水仙定不死。其材兮豫章。其書兮垂龍。一逢萬松下。班荊欣相從。談詩靈壽閣。呼酒君子亭。一觴而一咏。輸心共忘形。隻眼傲一世。兒曹笑瑣瑣。如何天之下。知心爾與我。憐彼狂歌子。文章一何斐。頎然八尺軀。造物勞哉偉。深深槐之衖。堪憐原憲貧。卅載空落魄。鬂毛白如銀。燕子來何遲。庭院春猶淡。酣濃天時好。風柳已可攬。何以慰三春。日飮宜一石。肺肝眞太和。花鳥一時迹。誰言醉無憂。憂來齊白嶽。置之勿復道。懷中尙有璞。願言相思子。思深如中酒。長嘯喚小兒。寄語相思友。</text>
<title>榴庵來飮。戱拈支韻中隹字部屬字。聯句體。</title>,<text>艸綠江南聽子雉。山深春日半傾虧。王君琴酒圖三樂。白傅詩章咏四雖。酒後讀騷何犖犖。卷中尙友永惟惟。紅塵敢到長懸榻。明月偏隨半捲帷。正見好花香陸續。忽來何鳥語侏㒧。儂居地僻深深蓽。客到門開短短籬。傲氣騰眉隱山桂。長袍垂踝佩江蘺。於焉嘉客雲同宿。以永今宵馬亦維。細雨無端空住子。留春不得遣泥誰。秉蕳遺俗傳荊楚。採藻淸遊憶渙濉。一樹粧春春爛熳。三盃呼酒酒淋灕。吟肩聳處宮壺滴。情話長時街鼓椎。崇俎臠飛鱠山鵽。洪爐膏滴炙斑鵻。吟春才子髭空撚。舞月佳人髻半魋。捴把行藏觀否泰。相須坐臥類䧺雌。圃添小雨敷桃杏。樓近前山礙李㰎。花塢嫣紅香馥馥。藥欄垂綠艸萑萑。聲明大業將銘石。章句諸儒但引錐。萬事信㱕齊物論。百年恭聽化翁推。知君好意尤珍重。酒漉紅花倒接罹。</text>
<title>淸踈閣夜會聯句</title>,<text>冬夜讀書之暇。時與門生諸人。以詩酒自娛。或聯句或咏物以見志。文雖荒拙。亦可見一時之賞心樂事也。明月踈簾夜色佳。披雲有約小樽開。俊民。 四相不動三千界。萬籟咸空十二街。冠巖。 地近會賢宜大隱。門因待客且斜䦱。伯詹。 梅床閒譮兼詩史。山釀芳肴代鮓膎。尙玄。 紫閣淸光來拄笏。黃花餘馥動遊鞋。民。 芸香塵架堆千帙。仙漏雲窓報五牌。巖。 雪後山光顔益好。醉中人事語多㠢。詹。 出群飄若凌孤鶴。操志安如御六騧。玄。 得失何關塞翁馬。文章自學仲宣蛙。民。 床籤入靜纖生蠧。溪搆多寒小似蝸。巖。 隱几不妨消博局。讀書焉用攢刀靫。詹。 戒香細襯看玄籙。品石閒輸佩紫緺。玄。 惜日深工思大禹。補天至德咏神媧。民。 燈花小榻紅含蔕。松葉虗窓翠掃釵。巖。 觀易以來多苦癖。少年之故善徘𢔡。詹。 苦吟自笑心中役。隨事猶懼毫末差。玄。 可愛招邀宵泛觶。且因閒寂晝關柴。民。 胸襟灑落無何境。雲樹蒼茫有所懷。巖。 一歲光陰吹筦律。三餘灝噩講廵祡。詹。 閒居守約元無妨。世態爭高或有派。玄。 醉欲留連投客轄。居依深僻卜雲崖。民。 舟乘雪興翻思戴。肩聳仙談笑拍厓。巖。 淸夜得朋杯泛螘。孤村有客鱠登蠯。詹。 莫將慳吝王戎鑽。不必貞廉仲子哇。玄。 華燭低頭引鶴睡。詞垣交手學僧叉。民。 郵筒閒和香山子。茶味淸誇黨尉娃。巖。 歎我庸姿龜上瀨。看君俊骨馬騰洼。詹。 樽前月下淸吟苦。水北山南宿好諧。玄。 樂在知音今夕好。遊將秉燭昔賢皆。民。 香焚康節觀梅丌。門掩袁安臥雪齋。巖。 氣味聞蘭元有合。襟期如水淡無涯。詹。 蒼頭掃石月盈箒。赤脚濾泉雪滿簁。玄。 呵筆寧辭題落葉。傾壺政得爨枯稭。民。 登樓賞月庾元亮。倒屣迎人蔡伯喈。巖。 開戶細看雲滴滴。依筇時聽水湝湝。詹。 詩篇頻寄南鴻去。名姓長期北斗偕。玄。 霜重落英依淨榻。夜深仙鶴立寒堦。民。 詩因雕鏤還多病。心本淸狂卻忘骸。巖。 無酒難能碨磊滌。有錢何患鬼神捱。詹。 生涯澹泊憐霜菊。歲月蹉跎感雪荄。玄。 嗟爾流年同逆旅。愧無令德作遺楷。民。 臞梅帶雪香先動。踈竹鳴冬冷且𩘅。巖。 好月淸風多此夜。靑山白水屬吾儕。詹。 閒中自愛梅尋灞。俗事還嫌橘渡淮。玄。 交道尙餘平仲敬。淸談反類東方徘。民。 吾王聖德承堯舜。晠代洪恩濟厲荄。巖。 壯志方期同兕殪。仁心何負占蛇埋。詹。 叫霜客雁秋歸海。踏雪漁翁曉放。玄。 道可優游行附驥。心如橫暴反爲豺。玄。 身能守分心常拙。詩欲無疵韻奈乖。巖。 白面他時羞共對。靑眸今日爲誰揩。詹。 元來淳于官猶夢。莫笑微之爵止啀。玄。 霜落空壇禽自警。風鳴深壑樹相挨。民。 天年占得蔽牛櫟。宦跡看同夢螘槐。巖。 吾子眞襟誠樂易。時人曲學但淫喎。詹。 持心貴在如溫玉。應事固當若淡瀤。玄。 秪喜交情貽片簡。愧將賢契續文𦂄。民。 桐孫抱膝聞流水。山黛隨眉掃宿霾。巖。 人或談詩搜錦篋。客因踏月步花裓。詹。 東方欲白聞鳴鵲。空斝將添進美鮭。玄。 雪意衝寒餘落木。山容失翠已飄櫰。民。 秦關紫綬吾能致。楊榻玄經俗所排。巖。 白竹檐宜玄鶴舞。綠楊門待朱輪䡨。詹。 只將團會垂文雅。堪愧詩中拙語唲。玄。</text>
<title>石龜聯句</title>,<text>在四宜堂庭。鱗甲宛然如生。背刻日影以占時辰。巧斲雲根髓。呼來元緖名。玄。 雙眸含寶珀。圓腹包深罌。民。 潛默同金口。燋侵遠火精。巖。 叱羊笑仙叟。駕海避秦嬴。玄。 縮頸同河鱉。穹腰似桂麖。民。 舖床方礎屹。傾盖數松淸。巖。 自顧晴窓印。誰零短碣塋。玄。 洞玄謾示恠。堅白獨含貞。民。 不作磨鱗速。難期轉運輕。巖。 橫鱗徒衛體。踈武不堪彭。玄。 升木知無術。燃桑亦不烹。民。 彈弓匪林乕。動甲學池鯨。巖。 神物終無棄。儼威任自成。玄。 質應兌象白。位定坎方橫。民。 惟帶淸堅節。能堪雨雪英。巖。 秋登難驗兆。春灼怳如黥。玄。 何事庭中伏。終無水上行。民。 苔衣還是儉。藻梲本非榮。巖。 未聞巢蓮葉。焉能食竹萌。玄。 具形雖具體。無臭亦無聲。民。 有翼那能動。存睛反似盲。巖。 顧無行道引。猶似憶滄瀛。玄。 石甲遊巴水。氷紋聞汴京。民。 右回能久視。不食亦長生。巖。 誰識惟臍息。難聞以胃鳴。玄。 依身蔭瓦影。曳尾怯泥程。民。 白面挑宮女。綠毛戱里氓。巖。 辟塵宜置壁。游焰欲浮鐺。玄。 釣玉知河瑞。鑄金象德禎。民。 遠看形縮蠢。相對態猙獰。巖。 強占試靈驗。絶呑猶脹脝。玄。 政淸放淮水。恩報投銀坑。民。 雖智寧能語。無心却有情。巖。 斷無燋爇眚。高享壽籛鏗。玄。 夜靜池魚戱。風來野虺驚。民。 堪稱黝服使。無乃烏衣卿。巖。 縮足黃泥裹。糝頭綠草縈。玄。 咒盃疑極叟。畫瓦是王瓊。民。 懸室心無惑。出河圖不呈。巖。 天時付爾脊。揷表驗陰晴。玄。</text>
<title>鏡聯句</title>,<text>圓形開日月。明德爾專承。民。 伏獸銜絲結。蒙絺畵羽䎖。巖。 範鎔天體取。瀅澈水光仍。玄。 燦爛珠璣餙。玲瓏鞶組縢。民。 龍盤形自異。鸞舞意何矜。巖。 磨去餘丹藥。對來猶白楞。玄。 畵眉誇粉黛。整貌靦鬅鬙。民。 不落懸空月。長淸遶澗氷。巖。 調紅猜影似。鑷白感愁增。玄。 動不車輪作。輝於劒縵勝。民。 有痾形輒照。對語聲相譍。巖。 隨手時磨礪。照心戒友朋。玄。 方圓形異㨾。明潔水同澂。民。 虗靜一團裏。含包萬象能。巖。 乍開明四境。高拂照千椉。玄。 掛處㙜彫玉。藏時匣刺綾。民。 無波荷自動。不夜月恒昇。巖。 名自軒轅始。鑄成王母稱。玄。 鳳從㙜上出。龍就匣中騰。民。 與水稱高士。喩心覺老僧。巖。 銀華晉宮薦。金錯魏家登。玄。 含笑形相似。轉身影互扔。民。 安釵釧獨響。刷鬢袖俱陞。巖。 皎色新磨出。圓䂓舊鑄偁。玄。 蘋開綠池滿。暈盡金波凌。民。 宰相能師古。至人匪妄譝。巖。 世稱楪大呂。誰效心淸馮。玄。 百鍊兩眉剔。四䂓千里應。民。 應祥知道泰。鑑物覺心恒。巖。 神物終難久。飛精莫可憑。玄。 玻璃淸質㓗。靉靆細書謄。民。 鵲化夫人去。鯉逃丞相薨。巖。 象兵咸擾惧。照魅捴殑㱥。玄。 石色圓如扇。珠光淨似燈。民。 懸身能壓鬼。照野暗飛蠅。巖。 視鹿思何苦。知狵心不憕。玄。 隋屛何瀾瀾。唐殿自層層。民。 照膽傳秦帝。鑑人是魏徵。巖。 梓州堂欝律。安縣石崚嶒。玄。 肝肺誠難隱。疵瑕亦可憴。民。 梁君徵母夢。臧婦荷天㥄。巖。 光透承陽暈。寒生郤熱癥。玄。 屈刀學仙窟。磨石竪妃陵。民。 拂匣颺朝日。昇㙜颭水菱。巖。 循街誰問疾。鑑腑亦痊𤻴。玄。 撲地憐傷目。墜江因戰肱。民。 稱名誰曰炯。記姓或書藤。巖。 晞日朝求市。撤燈夜炤橧。玄。 當奴聘往往。備盜築陾陾。民。 朱服從官吏。緋袍見寺丞。巖。 破三亦無妨。燎一果誰曾。玄。 比貌稱鄒忌。整冠想趙凝。民。 護持人自重。開闔我常兢。巖。 王社頻揮麈。賀湖晩掛罾。玄。 延陵沉液出。方丈鍊泥蒸。民。 匪茹曾申戒。惟明可保膺。巖。 月升共盈缺。日蝕亦昏𩖉。玄。 背篆三公貴。影成一相礽。民。 鍊精塵不汙。正己戒攸興。巖。 塗爾金膏液。長爲濁者懲。玄。</text>
<title>蝨聯句</title>,<text>畵堂朝旭射書圖。敬修。 捫蝨淸談代點朱。嗟爾小形至幺麽。伯詹。 宜乎殘命在須臾。卵成眇質刊如黍。修。 氣孕輕軀半似銖。㝡喜伏藏便托袴。詹。 每驚爬搔或逃襦。朽繒敗絮爲淵藪。修。 朝子暮孫滿曲隅。抱髮增黔食頭垢。詹。 藏衣守白吮身腴。擧頭跳躑羞丹蚤。修。 緣足降升似黝駒。暗伺睡深紛刺骨。詹。 且從縫綻更侵膚。皮毛帶血爾雖活。修。 爪甲流丹我則臞。棄瘠涵腴貪且愞。詹。 透踈緣隙巧而愚。我㱕彼出疲奔命。修。 備北驚南盡失逋。湯沐具時紛自吊。詹。 水銀施處盡相屠。道君初說琵琶類。修。 魯直還嘲琴瑟汚。氣禀坎方行六足。詹。 霧占草葉化全軀。肆筵已寘芸香草。修。 披服先開燎葉爐。齊魯爭田羞智識。詹。 秦蘇質佛較贏輸。當窓頻拾長髯客。修。 少櫛偏多總角奴。吸氣誰能書默漆。詹。 被焦不識笑濡需。奏書空剃黃門首。修。 侍榻曾遊丞相鬚。親擇頭邊憐馬子。詹。 競徵腰下戱金壺。顧和雅操誰能測。修。 王猛高談傍若無。爲主捐生排刺客。詹。 施仁飢死誦賢儒。登科徵夢名傳李。修。 誦賦低聲夜怨蘓。止痛膂間得仙術。詹。 獨居林下告僧趺。非文非武添官制。修。 如粟如麻見佛觕。醉者曼卿題廨署。詹。 窮如子美落江湖。入褌久養狼山寺。修。 懸牖誰張燕角弧。肉食人間唯汝鄙。詹。 身焚爐上不知事。燃臍郿塢曾誰咎。修。 焚寶鹿㙜信不誣。致爾盡殲實由爾。詹。 依吾自活反侵吾。元知世事如斯矣。修。 豈獨微蟲若是乎。堪笑吾生猶處袴。詹。 東西求食競穿窬。修。</text>
<title>雪夜聯句</title>,<text>一天虗籟聽蕭蕭。詹。 人在高樓倚玉簫。細和樽前歌裊裊。修。 更聞窓外風𩙚𩙚。美人如約梅魂澹。詹。 童子尋聲竹韻翛。鶴爲閒情時一轉。修。 琴因淸興響三挑。浿城雲水先吟鳳。詹。 洛社風流更續貂。墻角宿雲歸淰淰。修。 檐頭鳴溜下刁刁。虗明月到千門靜。詹。 寥落山空萬木凋。樂在知音謀螘泛。修。 遊將秉燭學虫雕。東郊噓氣三陽復。詹。 北地多寒一雁迢。薖軸淸風思泌水。修。 考槃幽趣臥中條。通宵取醉酬賓主。詹。 近臘交懽集老髫。奇恠書筒玄豹踞。修。 淋漓醉墨老龍跳。交深跡似棲梁燕。詹。 詩澁吟如抱樹蜩。香果九重來海橘。修。 烟光十里濕溪苕。葭灰換序三餘盡。詹。 蓂曆行春六氣調。飮酒尤宜竹葉釀。修。 投壺方識蓮花驍。鐵畊以後民猶病。詹。 結繩之初俗已澆。聖世敦風皇矣漢。修。 吾王晠德大哉堯。換鵝筆健才誰較。詹。 賭墅枰高樂自聊。臭有芝蘭氣味合。修。 盟違鷗鷺江湖遼。子襟正如吾襟爽。詹。 酒力何妨風力飉。老檜成陰疑藻荇。修。 踈松隔水奏麻料。布衣韋帶猶豪放。詹。 縷馬紅牙不寂寥。魚蠧頻看周代史。修。 蟬貂遙憶漢廷僚。陽關妙什摸三疊。詹。 蹋踘淸操和六幺。宮線分明添晷刻。修。 村砧擾亂促冬宵。五更銀漏催仍到。詹。 六出璚花冷不消。一色輕沙偏滿野。修。 千層疊玉遠韜霄。山川澹泊明於鏡。詹。 烟樹依微白勝綃。風過蘭膏燭豔剪。修。 烟晴蕙炷爐薰銷。煖寒宜用歐陽令。詹。 寫景方知老杜超。已盡樹如花落候。修。 亂鳴檐似雨來朝。圖開半壁疑眞境。詹。 水溢虗中信晩潮。剡水人歸乘漫興。修。 鹿門山遠絶紛囂。玉泉音信符分水。詹。 金谷繁華桂作樵。靜裡至人吾放曠。修。 世間遊子誰榮憔。平安火赤傳南麓。詹。 未了山靑隱北譙。石瘦千年松竹勁。修。 溪深五足龜魚驕。短長不必論鳧鶴。詹。 得失何關瘞鹿蕉。綠水靑山宜笛裂。修。 淸風明月適琴焦。軒櫳靜寂心神宿。詹。 天地空明景物饒。春峀未尋仙尉跡。修。 秋江還羡季鷹橈。街頭細數風鍾落。詹。 座右徐看銀蠟燒。守約堂高奇石峙。修。 淸踈閣靜數峰遙。黨娥手熟茶香煑。詹。 謝女詩高柳絮飄。月出空壇禽自警。修。 風鳴深谷樹相搖。我從魯論尋儒行。詹。 君對周詩說巷謠。始識眞工唯典籍。修。 從來外物是軒軺。簾波生影垂踈竹。詹。 藥餌調和服大椒。半醉半醒心栩栩。修。 無思無慮樂陶陶。萬吹皆入莊生几。詹。 千載不亡虞帝韶。坐到深更詩已就。修。 學從玄牝德方昭。天寒亦有蒹葭夢。詹。 歲暯唯歌松桂招。玉地不分仙鶴立。修。 瓊林卻笑越狵猋。玄冥按節多寒日。詹。 滕六行權送疾飆。面帶潮紅成晩趣。修。 鼻生室白認淸標。烟霞錯落迷香陌。詹。 星斗闌干轉玉杓。揮麈淸談成小集。修。 盈樽美酒作閒邀。金吾府裡更牌急。詹。 丞相門前古木喬。遠靄晩屯還密密。修。 愁雲如洗更瀌瀌。風花雪月安窩筆。詹。 和氣春光陋巷瓢。玉屑細塵烹瑞茗。修。 飛泉流水採靈苗。修眞不在金丹服。詹。 奪造尤奇水墨描。場藿成吟維客馬。修。 床書無恙詰兒貓。芳隣咫尺無人報。詹。 秀句團圓與子要。數朵宿雲連谷口。修。 半輪殘月下山腰。年光儘覺龍猶蟄。詹。 氷語奚論虫自喓。雅會頻謀元寶宅。修。 詩情知在灞陵橋。溪山果是㱕吾輩。詹。 雲物猶能察恠妖。幽處琴棋宜寂寂。修。 閒居巾服政夭夭。氣生引白彈長劒。詹。 工懋中紅挽大弨。晩倚層欄晴靄濕。修。 更移綺席小星漂。夜深玉宇光寥廓。詹。 寒透煤帷氣慄憀。興鼓南城掌幾抵。修。 宴開西塞首頻翹。陳蕃小榻香塵歇。詹。 德裕新庄語鳥嬌。䓗欝祥光瞻紫極。修。 崢嶸歲色指玄枵。臈前三白呈奇兆。詹。 易裡重玄問吉繇。濶步誰知千里驥。修。 冥棲不妨一枝鷯。生逢聖代知康濟。詹。 身似農人話蔉穮。傾意已能披閫域。修。 論襟時復倚窓寮。幽懷犖犖憐霜雁。詹。 佳味纖纖膾雪鯈。忽聞曉樓催畵角。修。 秪應天陛晣庭燎。䓗珩赤芾殷伊尹。詹。 白馬朱輪鄭國僑。愧我無才難授簡。修。 今王好道亦詢蕘。淸明氣與萌芽動。詹。 瑟僩工隨玉石琱。詩健霧披衡岳壯。修。 文深波濶洞庭漻。杯斟紅露深如海。詹。 亭寄蒼林小似𦨣。塒冷老雞啼欲早。修。 檐虗宿鳥警偏翲。九衢餘靄浮鍾閣。詹。 萬戶新烟起瓦窯。月斧唯探鳴翰墨。修。 木瓜非望報瓊瑤。淸遊剩得仙緣重。詹。 浮世偏嫌俗態僄。春逐東風開槖籥。修。 山橫南陌見嶕嶢。班苔石老埋蒼篆。詹。 虗瀨氷鳴振玉鑣。滿地寒光凝白道。修。 長天曙色落黃臕。未從實地爭先進。詹。 猶有童心學勇趫。興到壺觴常在案。修。 閒時狐貉或從獠。雲壇有友同攀桂。詹。 藥圃課童任種蕎。硏學棲心終冷落。修。 牙籤瓊貝秩飄颻。傳書幸得河中鯉。詹。 出戶休敺竹上梟。蒼壁雲頹懸玉樹。修。 荒池沙滿碎浮藻。寒宵欵欵情無已。詹。 猶勝炎天日氣歊。修。</text>
<title>御定人瑞錄進箋日聯句</title>,<text>南極雙輝寶婺昌。錫敷人瑞頌重光。御製。聖化普洽滄海左。天眷篤棐漢水陽。領議政臣洪樂性七十七歲。 泰運吾東開壽域。宮陛日永含飴糖。子前參判臣義榮。 上瑞春㙜張大樂。野歌農夫塗舞𧶜。子前典簿臣大榮。 躋堂自同邠民誠。萬壽稱觥待築場。從子幼學臣世榮。 作民壽考咸鼓舞。格天孝慈自閨房。外孫幼學臣金履祜。 瀜瀜喜氣凝宸籞。渢渢歌頌匝村坊。孫幼學臣奭周。 群臣拜呼千千歲。獻壽爭擎北斗觴。孫童蒙臣吉周。 此日此慶千古稀。君臣同樂誦璇章。孫童蒙臣耆周。 天遣壽星主東海。夜夜光如日出暘。領府事臣蔡濟恭七十五歲。 鳳芝非瑞人爲瑞。宸翰鋪張事益彰。子司僕正臣弘遠。 鳩筇鶴髮煕煕民。抱歸華誥如奉璋。甥侄前承旨臣李儒慶。 恩荐長欣頭戴日。年多何惜肘生楊。綾恩君臣具允明八十四歲。寶甲籌卲諸齡獻。需雲筵添雨露瀼。子兵曹判書臣庠。文子姿瞻天日異。列宿光護北辰張。孫昌陵參奉臣悌元。 官耀闔門覃四代。慶由宮殿及遐方。曾孫副正字臣得魯。 五世同居六歲兒。元子宮前獻瑞菖。玄孫童蒙臣玄壽。 耉造本自由聖化。蒼斗爭斟祝无疆。從子知敦寧臣㢞。 敢將西樓群耆年。願祝九重日月長。從子幼學臣㢍。 今日盛擧古亦罕。天佑東方歲亦穰。從孫幼學臣陽元。 一室老少偏洪渥。儒服趨班寬禮防。曾孫幼學臣哲魯。 席上犀金同賁餙。域中龜鶴盡搜揚。判府事臣李命植七十五歲。 金丹施博延年遍。玉燭治成記瑞祥。子開城留守臣冕膺。 優老恩深臨殿晩。覲光誠切趁班忙。子幼學臣晩膺。 爭送禎祥來不盡。旁流惠澤浩無障。子幼學臣顯膺。 化遍朝野日方舒。頌騰簾闈風微颺。知事臣李敏輔七十八歲。 禮備周冕兼三代。福凝虞袗爛七襄。子前正郞臣始源。 願將兩編無窮曆。長作仙春住御廂。子應敎臣肇源。 周苹式燕恩洋溢。漢帛宣頒色縹緗。孫幼學臣龍秀。 舃芾登筵何煒燁。軒駟載路共騰驤。孫幼學臣鳳秀。 編書纔完又受箋。寶床咫尺列紫箱。孫幼學臣鶴秀。 白髮蒼顔卿士會。髧髫何幸亦相將。孫幼學臣驥秀。 囊扇筆墨捴恩渥。紛擎珍錫喜若狂。孫童蒙臣彭鐵。 八域同慶恩光遍。一庭咸簉頌聲洋。行司直臣洪檍七十三歲。 瑞日靑邱溢化膏。淸朝黃髮醉仙漿。子沔川郡守臣大應。 匝地歡聲同殷雷。方秋佳氣轉勾芒。子兵曹正郞臣大協。 珍羞飽德榮何極。縹帙傳家慶不忘。子進士臣大衡。 頖宮燕毛眞盛事。康衢鮐背蔚相望。孫幼學臣疇。 人人榮動高爵秩。家家恩侈老爺孃。外孫幼學臣朴齊賢。 靈光不老萬年春。瑞氣長繞五雲床。外孫幼學臣朴齊華。 無數甲子同絳縣。何限耄期塡康莊。外孫幼學臣李止淵。 尺地祥雲杖几登。中天和旭劒佩裝。外孫幼學臣李致淵。 一篇奎藻雲漢回。九秋宸楓錦繡粧。外孫幼學臣李永壽。 定知明年來無盡。但願此宴比爲常。從孫童蒙臣維城。 寶曆爭瞻嵩華大。奇祥奚啻羽毛翔。判府事臣洪▣七十一歲。 茀籙妊姒同思齊。大孝舜文可比伉。弟前參判臣明浩。 岐宮壽祿歌玉瓚。薰殿光華仰黼裳。子副正字臣樂浚。 瑤陛榮生捧凾趨。珍膳恩浹正席甞。從子前校理臣樂游。 匝域和氣騰歌咏。匀天仙樂動鏗鏘。孫幼學臣祖榮。 堯樽擊壤雲日爛。虞廷鳴球鳥獸蹌。孫幼學臣錫榮。 及老仙醪恩似海。獻齡黃耉鬢皆霜。甥侄前應敎臣鄭東榦。 桃顔雪頂扶醉返。滿城觀者如堵墻。外孫幼學臣李源成。 歡均八垠逢昭代。願切千齡祝聖王。判敦寧臣金持默七十一歲。 靈醁醅濃祈以斗。瑤池仙宲獻于筐。子谷山府使臣基厚。 世登泰階天所佑。人多壽耉國之祥。從子幼學臣基胤。 煕皞化中流惠澤。不待夔龍聖德匡。從子幼學臣基常。 九如載頌休無極。蹈舞村村樂未央。從子幼學臣基拓。 化暢岐囿咏魚鹿。壽祝邠堂饗羔羊。從孫敦寧參奉臣宗善。 一筵耆英凡幾人。滿庭衿紳共歷敭。孫童蒙臣宅善。 重歌迭奏景籙新。慈化均沾恩波泱。行司直臣趙瑍七十五歲。 再造恩深庇幈幪。三祝誠懸望闔閶。孫前正言臣得永。 咏播邠瓜祈綿綿。德配周璋頌卬卬。孫幼學臣徹永。 齊邱獻年躋仁壽。箕疇叶吉頌康強。從子司僕僉正臣鎭奎。聖人斂福而養老。自天睿藻播珍芳。從子幼學臣鎭翊。 洪福捴遒祈殿宮。聖恩覃洽養膠庠。知事臣邊得讓七十二歲。 一千盛會逢堯舜。萬億諸耆邁漢唐。子幼學臣相岳。 頌播難老躋仁域。門闢延生近春塘。孫童蒙臣曾吉。 共將華封萬年祝。欣覩周家一人良。左參翼臣洪秀輔七十二歲。 優恩特許子孫扶。卿月蟬貂洎星郞。子前大司諫臣仁浩。 酌以大斗旣醉飽。㶑灧恩醪洋一堂。子同副承旨臣義浩。 攢手山呼向丹扆。一時歡音動殿廊。孫童蒙臣初陽。 是日天晴老人見。滿闕祥靄繞畵樑。行副司直臣金尙集七十二歲。 生生活字集群齡。拜獻瑤墀凾以琅。子幼學臣裕鎭。 祥凝漢殿頌重曜。慶入周原咏千倉。孫幼學臣啓泳。 彼蚩豈識慈覆德。凾育陰功仰周姜。甥侄進士臣李儒壽。 殿上祝壽同拜稽。髧毛猥隨須眉蒼。外孫童蒙臣朴鳳慶。 魏庭賜菊霑壽酒。蜀溪採杞饒仙粮。判尹臣申思運七十四歲。 穰穰降福日不足。以興以增祝如岡。孫幼學臣光訓。聖朝仁恩囿八表。大夫庶民咸爲綱。從孫幼學臣光謹。 盛恩覃遍域內老。御醞香排雨後凉。行副司直臣鄭存中七十四歲。 幷照离明臨玉筍。方升祥旭繫扶桑。子前參奉臣文綏。 獻年麥老再斯見。斂福箕疇三曰康。孫幼學臣世祐。 慶溢宗祊膺駿嘏。風煕化域闢鴻荒。孫幼學臣世禎。 當筵酳酬禮意盛。濟濟群耄何健剛。甥侄幼學臣李光憲。 絜齒五百八十萬。齊獻宮中喜無量。行副司直臣申應顯七十三歲。 年瑞滋臻敷五福。天心克享繼三皇。行副司直臣韓光綮七十歲。 東朝化日祥雲洽。長樂春暉壽曜煌。子副正字臣耆裕。 七萬齡多㱕震邸。三千桃獻自仙鄕。從子司僕判官臣大裕。 四重漢代歌呈瑞。二老周宴饗鼓簧。從子顯陵令臣弘裕。 籌積萬春齊海屋。謠騰八域輳梯航。從子幼學臣通裕。 已看聖澤涵鵷鷺。奚但高岡集鳳凰。孫幼學臣用錡。 一世耆俊傳宋繪。千秋契合頌周璜。從孫幼學臣用鏶。 群沾恩賜樽仍綠。共際昌辰髮已黃。從孫幼學臣用鉉。 倬彼雲漢賡載煥。有會元氣流澤滂。從孫幼學臣用鍵。 宛如祥麟覩爲夬。爭引眉厖列作行。甥侄幼學臣尹恒鎭。 我后錫福元何由。忠侔于夏質侔商。工曹判書臣柳戇七十二歲。 一從齒甲班先後。各率冠童舞頡頏。子幼學臣鼎養。 奉冊榮詑公自召。賜饌恩許受焉藏。從孫宗廟令臣謐。耿光獲覲香案下。優渥同沾老祖傍。外孫童蒙臣李祖植。 華袞及兒頒彩筆。尺衣來汝降斑囊。外孫童蒙臣金炳益。 國慶今年忻共樂。家聲他日勉偕臧。外孫童蒙臣李憲述。天顔有喜爭先睹。太平萬歲字中當。外孫童蒙臣李奎植。</text>
<title>穀雨日。李穆如來飮。拈江字聯句。</title>,<text>隔簾花雨欹豊扛。帶月詩筇度石杠。敬修。 幾處穿㱕金鳳蠟。古人灺盡玉蟲釭。穆如。 蹇驢帶濕搔庭樹。幽鳥窺虗啄釣矼。修。 浮世茫茫愁白髮。何人細細唱紅腔。如。 春聲軟碎頻呼夢。天氣酣濃欲滿胮。修。 造竹不須先見面。逃蓬正是喜聞跫。如。 云何不樂春將暮。以永今宵意正厖。修。 紫閣雲深誰放鶴。朱門夜閴不喧狵。如。 篘來新醁頻傾斝。醞得前泉欲洗玒。修。 九十光催園燭秉。數三聲起閣鍾撞。如。 子興視夜雞呼榤。不醉無歸馬繫樁。修。 北洞携琴雲外寺。西洲載笛霧中艭。如。 燈懸短短三更榻。花暗深深萬眼窓。修。 錦槖已盈經九陌。籊竿須理遍三江。如。 軟塵不到空吟桂。明月遍隨好佩茳。修。 可但傳家持拙約。終須處世守貞悾。如。 消磨歲月書千卷。傲睨乾坤酒一缸。修。 隔巷短桃紅灼灼。對門踈柳碧幢幢。如。 世間誰不趨名利。郭外唯思理耔䎫。修。 令節樽罍眞自適。騷壇幟角肎先降。如。 鼻生室白心虗寂。面帶潮紅語幻哤。修。 木老千年餘舊蘖。山經一雨露空谾。如。 詩城怕見英䧺敵。酒政堪稱魯衛邦。修。 聲譽子是登龍李。蹤跡吾非隱鹿龎。如。 山含積翠濃如滴。雨逗㱕雲晩瀉淙。修。 彩耀錦裳籍湜走。燄騰石鼎侯李𢥠。如。 於今更見阮何匹。從古得名蘓李雙。修。 靈境難逢携屐謝。明時寧效解冠逢。如。 雪樓擎跽瓦硏捧。江閣輸贏金鼓摐。修。 賴是知音隨處在。松風吟斷聽殘瀧。如。</text>
<title>金剛歸路。到新安驛。</title>,<text>與淮陽守趙寬之 晉和，侍讀仲必 民和，金城守朴希顔 宗復，尹侍郞舜和 尙圭，鄭上舍一元 東萬，林雅士季鷹 翰鎭，李秀士聖望 周翼 紀遊聯句。融結多靈恠。天地不慳秘。寬之。 華人曾願見。山海所未志。仲必。 孰敎一氣蟺。爭毓五精帥。希顔。 萬仞擎霞盖。九霄擢煙穗。舜和。 裨海蟠根精。析木應躔瑞。一元。 漢檢曾迷封。夏功竟漏治。敬修。 日觀聞天鷄。陽津涉花牸。季鷹。 東北接扶輿。怾怛蓄化錘。聖望。 蓬壺相伯仲。廬瀑可軒輊。寬。 遠望何戌削。細看更嫵媚。必。 披壤直墆霓。辨方簇列侍。顔。 矗矗明如素。轉轉淸而駛。和。 團結鮮灝英。雕礱極神諅。元。 芙蓉劃騈羅。氷玉削圓緻。修。 高低珠朶擎。趨揖璜佩貽。鷹。 絶頂飛似鳧。皆骨傲如鷙。望。 端倪皆呈露。婉孌或怒奰。寬。 岳靈勤扶持。天公巧培蒔。必。 捴輸羣芳譜。爭旅五等贄。顔。 齒齒牀鋪縞。簇簇鬟整珥。和。 增搆駭雲譎。隒崿錯碁寘。元。 陶澄成佛相。奇詭費神思。修。 靈根揷無底。元精鍾有異。鷹。 巨壑風雨藏。古磴錦繡被。望。 獐鶴肖物象。雉兔絶虞蒐。寬。 束束森刀戟。層層列府寺。必。 玉鏡㙜孤跱。水簾洞轉陂。顔。 情知謝屐快。還須蜀道易。和。 五屳擁黼扆。百泉殷鼓吹。元。 一一皆殊絶。叢叢若排比。修。 琱鎪氷雪歷。昞爍星宿萃。鷹。 白塔撑空立。碧波潤下洎。望。 聯到羣玉府。如入波斯肆。寬。 詭奇俄頃殊。寥朗心目恣。必。 膾炙坡翁句。欝律蓬萊字。顔。 羃洞雲幽映。激湍風怒詈。和。 鶴㙜疑褰噣。獅峯宛緝翅。元。 花深蒸縹霞。苔駮奪文織。修。 笁跡疑化佛。嚴燈謾驚穉。鷹。 懸鏡呈眩眼。負釰倣辟咡。望。 激石鳴鏗鏘。削玉對溫粹。寬。 谽谺窽窟哆。屈律金繩縋。必。 揮霍神先騁。赩奕眼欲醉。顔。 蘚磴劇威紆。梵宇何涔邃。和。 熒熒開粧奩。肅肅擁車騎。元。 噴玉霞潭瀉。攙霄碧塔巋。修。 戶盖雲頭傾。院筆歲華記。鷹。 嶂屛當突兀。湍駛若忿懫。望。 加趺頎頎坐。合掌僕僕亟。寬。 香爐奉胡僧。玉節拄天使。必。 佛力撑無量。銅脚屹不躓。顔。 窈窕依松杉。彷彿披薜荔。和。 永述懷不見。曇湘邈所自。元。 繡龕如磬懸。香城宛璧植。修。 煉鼎仙塵躡。嵌樽海量愧。鷹。 步步邇可遠。深深行則至。望。 以我主人在。惠然遠客賁。寬。 濁醪行處飮。嘉蔬不時饋。必。 窮源恣搜討。捫壁費勞瘁。顔。 靜機渾相沕。磊觀亦洵備。和。 酒盡誰汲綆。詞健各竪幟。元。 應接紛駭矚。躋攬又盈視。修。 直與巧曆謀。曾未下界意。鷹。 萍水七賢會。芳辰四月値。望。 益城接西隣。弊境涉東泗。寬。 淸篇誰摘驪。壯遊幸附驥。必。 逸韵播檀香。沈辭悅鉤餌。顔。 持此區緣凈。消他世情詖。和。 白雲許盪胸。甘露頓醒痺。元。 銘石還多事。掬水聊爲戱。修。 股失鰲峰且。翼刷隼嶽忌。鷹。 佛祖曾洗盆。仙牒舊藏樻。望。 劇游心有得。貪看力不匱。寬。 澗流蒼玉噴。巖花綘燭膩。必。 玉女尙遺芬。眞童妄速祟。顔。 流眄疲酬接。傴行戒失墜。和。 壁穹齊吉祥。塔魁護舍利。元。 石肖曇禪跌。㙜憶羅嗣庇。修。 豊厨傳卧汲。遠洲坼隱費。鷹。 大谷噓生籟。古木磨相燧。望。 佳處僧不說。分岐僕敢誶。寬。 病脚山中健。塵念度外置。必。 近岾如聞簫。觀海可揚觶。顔。 外窮潭源豁。上捫盧頂揣。和。 嚴精迷墨妙。牙味爽鼎胾。元。 危機脅息屢。稀矼脚力試。修。 石舟經浩劫。金鈴懾羣魅。鷹。 葉洞仙躅遠。楡根老佛睡。望。 决意窮尋覔。乘危肯怕悸。寬。 搜剔知無暇。飛昇喜不啻。必。 古銅篆龍寶。異鐘夢奕熾。顔。 福地誇朱明。神書蘊玉笥。和。 恠石何鱗眴。奇花自榮瘁。元。 燈留三世赤。松蔭百年翠。修。 恰得屳爪爬。密合靈蓍智。鷹。 九龍深不測。雙鳳高難企。望。 編木橋亘虹。緣崖路碍駟。寬。 嵌雪融淵瀑。璇風洒谷隧。必。 綽溪䟽襟煩。葛砂駐䫉顇。顔。 道侶或相値。寶訣頗見惎。和。 六塵形同超。三墦意俱摯。元。 屛圍橫天凈。劒立入雲刺。修。 練馬分吳界。笙鶴緬周嗣。鷹。 菴樓同一境。仙釋非二致。望。 胸濶呑梦藪。身輕解絰縊。寬。 天姥杳何許。雁宕抑其次。必。 寶蓮匀新靚。霜鋒蓄潛伺。顔。 崖傾蹊屼屼。石橫水涖涖。和。 極力爭騰踔。或激噴悍恚。元。 瑤池嚴羽衛。細柳列戈柲。修。 海觴盈一泓。峰廩列萬積。鷹。 潭喧聽易瑩。石缺窽如劓。望。 不覺叫絶倒。便欲忘飮食。寬。 高峯不遠天。大海疑無地。必。 恨未窮亥步。那得補輿誌。顔。 詎無桃源行。祗怕輪人議。和。 鼎貴尙芥眄。霞痼等歜嗜。元。 異事徵盧侯。奇遊伴屳吏。修。 枕搘朝吟令。梯穩曉仍垍。鷹。 輕霞落柸心。晴嵐浸鞋鼻。望。 仙風翛神骨。惡緣遠劓刵。寬。 恠鳥自呼名。亂石不拘位。必。 松桂蔭可茵。沆瀣屑爲饎。顔。 躑躅凌朱夏。狼藉抽丹漬。和。 玆游足歡叫。勝蹟合垂示。元。 入山心超。尋眞願已遂。修。 翻偈訪邱雲。偉影陪園季。鷹。 靈區無相遠。羣仙不我棄。望。 瓊琚無以報。芳菲欲遠遺。寬。 險覔神眇眇。狂搜意孶孶。必。 篆壁重留躅。聯榻共枕臂。顔。 香界玩雜花。菌閣閱古器。和。 異候紛萬千。瓌觀詎一二。元。 獐來嶺兀㟺。烏啄泉滂濞。修。 擧白酬良晤。投㓒詡高義。鷹。 露坐何用席。安步不須鞁。望。 避塵同谷盤。樂飢宛衡泌。寬。 千佛元是一。三山此可四。必。 藐姑幾神返。句漏幸跡廁。顔。 隱淪倘可托。紛喧此焉避。和。 天桃窅泱漭。叢石整櫛枇。元。 錫飛應追眞。筆舐疇任誼。修。 叩奇談宿願。疣瘡篆遐懿。鷹。 客醉寧辭薄。僧饑不厭饐。望。 歷過欣同席。經行失倒屣。寬。 因許眞緣契。肯容俗眼覬。必。 政喜踵阮武。旋悵攬植轡。顔。 睠言掇新芳。翹望思遠寄。和。 輪燈已寂熄。丹書竟虗僞。元。 靑鶴不可見。白馬誰能飼。修。 湖席吟仍廢。廬屐約是爲。鷹。 賴玆仙緣重。豈爲人力曁。望。 世情何太薄。行塵忳莫跂。寬。 滄鶴應再誤。檻羊堪一喟。必。 䓗嶺夐不極。松喬孰窃冀。顔。 此地須着我。與山先定謚。和。 異敎宜闢廓。吾道信增毖。元。 禽嶽飫觀遊。蘓湖借夢寐。修。 烟雲三島窅。垠堮千載閟。鷹。 虗舟返學海。握管記盛事。望。</text>
<title>香雪軒大雪。與翼兒，趙季碩。步昌黎秋雨聯句韻。</title>,<text>玄冥耀淫威。贔屭陰氣會。冠巖。 園松何淅瀝。窓竹忽晻藹。季碩。 先臈俄占豊。飄空際開泰。翼周。 密灑纔漫天。渾壓遂斷瀨。冠巖。 絮初因風顚。席更捲地大。季碩。 豪情速鄒枚。刱見喧耆艾。翼周。 皎疑月如斯。虐愁梅無奈。冠巖。 緣甍凜丈尺。噓塊饕坎兌。季碩。 龍公行白戰。銀海擊玉汰。翼周。 勢增天濶處。色混野望外。冠巖。 溪𪆽衣遜㓗。車鸞聲啞噦。季碩。 踏殘瓊玉碎。吹濕茶烟馤。翼周。 埋陸迷凹凸。堆澗隱澎湃。冠巖。 龍偃繁木稼。蝟縮迥人籟。季碩。 紈袖輕慙冶。麻衣㓗不忲。翼周。 噤收禽戛瑟。埋遏練飄帶。冠巖。 擁爐袍猶稜。添籌酒不害。季碩。 爭看竄雉兔。漸覺平畎澮。翼周。 偃床袁卧穩。氊蘇茹賴。冠巖。 肩聳騎驢灞。氣凌打𪀋蔡。季碩。 陽春和蘭曲。司寒奠椒酹。翼周。 乘凌移雨意。凝嚴漲雲薈。冠巖。 折葦風颼飀。鑿氷雷砰磕。季碩。 山鳥依檐廡。官娥冷珠貝。翼周。 潛留蟄坏戶。沍結塡倉廥。冠巖。 呵筆詩轉苦。挾纊政軫丐。季碩。 爭娟鶴奪鮮。沒膝馬愁駄。翼周。 犬惟吠所恠。鵲應凍不翽。冠巖。 舟孤釣江簑。日隱旋天蓋。季碩。 銷金帳圍黨。冽泉詩咏鄶。翼周。 剡溪回夜棹。隆中捲星旆。冠巖。 暮雁迷成陣。㱕僧冷斷靄。季碩。 大地同淸淨。俗慮息氛𡑷。翼周。 欲和傅羹塩。忽憶張鱸鱠。冠巖。 遠客誰至末。奇賞此爲㝡。季碩。 峽路失高低。行人怕顚伂。翼周。 民憂方凍餒。王澤急霑霈。冠巖。 永夕閒朱墨。雅集康無太。季碩。</text>
<title>旬試呼中日聯句</title>,<text>三樂人間是育才。鈴軒廵酌際春回。冠巖。 故將賓禮虗筵左。欲見文風振海隈。季碩。 羅綺成叢傳緩唱。訟庭如水絶浮埃。翼周。 有誰才畯民中秀。可愛寧馨榜上魁。冠巖。 始速諸君公暇少。無多晴日臘過纔。季碩。 是時歲色蟬輕翼。盡日風流蟻泛杯。翼周。 多愧蜀州儒化蔚。擬追滁守勝筵開。冠巖。 凝雲吹散花甆面。細篆縈殘寶𪀋灰。季碩。 歌譜新飜山有木。座香暗襲閣藏梅。翼周。 寒天眺㢠瓊花淨。詩壘談高玉屑堆。冠巖。 品竹評絲爭解妙。塗鴉勒帛互無猜。季碩。 入門擧有登龍喜。繞座爭如歌鹿來。翼周。 選日樽罏排臘沍。臨風簫鼓殷春䨓。冠巖。 論交奚獨吹葱舊。游藝初非叩鉢催。季碩。 觴咏齊行同暢叙。冠童幷集許趨陪。翼周。 全齊變魯於斯在。寄語諸生益勉哉。冠巖。</text>
<title>除夕。次昆侖集冬夜聯句韻。</title>,<text>今夕是何夕。椒盤欲頌花。冠巖。 詩篇驚綉乕。歲色隱陽鴉。季碩。 電逐波流迅。寅回斗柄斜。翼周。 窮陰乖作雨。馳景薄如紗。冠巖。 對酌消幽欝。加籩愛靜嘉。季碩。 橋澌流倒盎。檐溜亂成麻。翼周。 殊域欣團室。公門早放衙。冠巖。 雁書雲外濶。梅信嶺頭賖。季碩。 近塞勞鄕夢。添籌感歲華。翼周。 浮生駒影駛。宦跡驥心差。冠巖。 一葉餘蓂落。三聲限鼓撾。季碩。 遠游仍放浪。塵累任紛挐。翼周。 與子來邊郡。守庚學道家。冠巖。 際年惟夜色。爲客卽天涯。季碩。 細檢當年過。一無好事誇。翼周。 驅儺聊應俗。投博強爲譁。冠巖。 除舊頭新沐。呵寒手屢叉。季碩。 談濃猶啖蔗。酒冽勝含瓜。翼周。 專養涵恩久。迎新降福遐。冠巖。 流光憐髩雪。散跡挹眉霞。季碩。 雞畵神呵戶。豚肩祝滿車。翼周。 吏閒還是隱。政拙倘無瑕。冠巖。 宿業燒殘燭。新聲煎闘茶。季碩。 夜遊酬令節。春信問枯槎。翼周。 多愧園愁鶴。翻驚壑赴蛇。冠巖。 飮甘吳郡水。鍊問葛洪砂。季碩。 睹奕猶傳聖。聞笙更憶媧。翼周。 輕風初動柳。㬉律已噓葭。冠巖。 束竹驚跳爆。牢丸待咄嗟。季碩。 京華日下遠。嶺樹望中遮。翼周。 冉冉金丹暮。垂垂白髮髿。冠巖。 能忘窮道感。惠好逐年加。季碩。</text>
<title>鶴城聯句。次昌黎城南詩韻。</title>,<text>良月魄生朏。凝泉響咽琤。冠巖。 悵失嶽楓赭。別餐盃菊英。季碩。 俶裝瞥翾擧。総駕鯈趙行。翼周。 病掣經秋返。恩耀滿路明。冠巖。 衖輪錯縞帶。風髩颯銀莖。季碩。 緩驅輒矯首。遐眡姿縱睛。翼周。○右六韻。自京離發。 蹄攢盆沸坲。橋崩樹搪撐。冠巖。 石屋駭星漏。淮金之間村屋。多有以木石覆盖者。仰臥房裡則天光漏照罅隙。 藁罝禦乕驚。季碩。○峽店畏乕。以藁網張設外戶。 警策越庨㡻。陟棧躡纏縈。翼周。 目林犖硞立。耳澗瀺灂鳴。冠巖。 雲不遆明暗。人鴈殊邁征。季碩。 瘞炭烟窖邃。䞟漲水碓輕。翼周。 蜂戶依巖結。蝸店逐地橫。冠巖。 長川黝中圻。崩厓竦對傾。季碩。 呀餘禹斧鑿。險將蜀道幷。翼周。○自長川以下四句。專言麥坂銕嶺之險。○右九韻。記道路所見。 入郛層翬聳。護門羅魋獰。冠巖。 袍舃當軒止。麾蓋溢墻搒。季碩。 竦檻迷鶤仰。𪔱鼓發鯨鏗。翼周。 刁民恣雀喿。猾隷息螗羹。冠巖。 庭梨漠香雪。砌卉晦春萌。季碩。 限閾簾席颭。放衙鈴索平。翼周。○右六韻記官廨所見。 融峙乾竇陷。亭毒靈歊生。冠巖。 北折蜿龍走。南抱翔鶴迎。季碩。○黃龍鶴城兩山在府南北。 地精毓秀勢。朔氣爽䧺情。翼周。 峰磔雪戟攢。湫黝陰嘼爭。冠巖。○府西雪峰山峭壁攢峯。劒拔戟立。烏鴨山有九淵。㝡下二淵涵以石鑊。渟黛潑墨。不可狎觀。是謂龍湫。 林採舌纖雀。巖摘血點猩。季碩。 重阨鞏壯鑰。疊巘崛抗衡。翼周。 僲嶼撐鰲戴。雲濤驚狖趟。冠巖。 叢篠烟綿密。衆𪇄珠綠頳。季碩。○北地無竹而惟國島絶頂。淡竹叢生。又百鳥抱卵養雛於巖石之間。 石稜巧逞恠。國島石厓如屛壁立。而石皆三稜。殆如削成石柱。鱗比排立。 澤腹堅脹脝。翼周。 盤古蛻靈殼。眞宰泄元精。冠巖。 島螺靑揷髻。峰沙白勝絣。季碩。○鶴浦湖心有小島。翠色可掬。望之如螺點水上。故名曰碧螺島。湖之西白沙平鋪。延袤十里。不生一草。如雪色耀日。瑩奪人目。至湖畔窿起作峯。號沙峯。 簇檣森極浦。攢楸拱荒塋。翼周。○右十二韻。記山川形勝。 壘開周戎閱。墩兀趙燧偵。冠巖。○府之東北有山城。而上有烽㙜。 㢠引角弓偃。錯圍犬牙成。季碩。 劈流溝澮錯。羅肆賄貨盈。翼周。 野㬉團雁使。亹淸閙鳧卿。冠巖。 疇橫覆瓦霤。薍茁束匏笙。季碩。 偃橋䧺勢亘。府之西南有大川。駕以木橋。長爲七十餘間。廣可方軌。號南川橋。橋勢之䧺。與萬歲橋相甲乙。 坼坰遠態呈。翼周。 畬田和菜圃。檞籬護櫟楹。冠巖。 雪壞堠冠岌。溪釣餌鎗。季碩。 厓燼墾闢壤。嶺榾劚供檠。翼周。○右九韻記郊墟。 楓村徵沙麓。象山府院君康允成配晉山府夫人姜氏墓在楓村里。寔誕神德王后。 栗洞基國楨。冠巖。○工曹典書李宗茂墓在栗谷里。樗村卽其孫而後裔大顯于朝。 弓墓荒丈築。弓王墓在府西南三防路左。石築數丈。屹如烟㙜。今半頹。智陵閱丁棚。季碩。○陵在府西瑞谷社奉龍驛北五里。卽翼祖寢園也。丁閣在陵下。而處地甚高峻。 俎豆掩肥腯。衿紳喚鳴嚶。翼周。○每年春秋。抄試儒生。居接於校院。○右三韻記陵廟。 雉堞兀抱月。鴟甍抗掛鯨。冠巖。 虹楣護楊隷。西城門樓扁額是楊蓬萊士彦莅府時書揭者。 鶴榭完壬兵。季碩。○駕鶴樓在客舘東。世傳孝成王時刱建。成化十九年重修。壬辰兵燹不爲燒毁。其後重新者三云。殿位安奉儼。甎輪止饗轟。翼周。 駕艇龍塘濶。南川下流有龍塘。 拄笏烏峀崢。冠巖。○烏𪀋山在府東南。卽黃龍西支。 城倚護崩樹。㙜思賀落觥。季碩。○府西龍潭之上。舊有飄飄然亭。北地名勝。與樂民伯仲。今頹圮。只有㙜址。邑人以尙未重搆爲限。 樓雘涴藻彩。關柝振警聲。翼周。○右六韻記樓觀地池。 碑額輝秪樹。釋王寺有三朝御製御筆紀績碑。 金唇吐珠櫻。冠巖。 凾筆珍閟玉。寺有太祖御筆板本。 壁咏鏘哢鶯。季碩。 淨境邈烟火。法偈撒花瓊。翼周。 龜捧雲扶篆。虹燭山韞瑛。冠巖。 神慳移法器。北靑廣積寺有大藏經及五百羅漢木像法器。兵火之餘。幾於盡失。太祖北征時遣中郞將金南連舟載以來置寺中。 頂禮供鑿粳。季碩。 釋子慧證夢。佛宇嘉揭名。翼周。○釋王寺卽我太祖潛邸時所刱。而神僧無學解釋興王之夢故名。○右六韻記寺刹。 社木吹老鬣。墟烟凝翠晶。冠巖。 媚墻夕炤愛。齊甍曙雪瞠。季碩。 壁板防客暴。民家多有板壁。盖慮穿窬之患。 屋苫侈歲更。翼周。 畊鑿歌耋艾。暖飽樂童嬰。冠巖。雞窠懸朵朵。豚柵椓丁丁。季碩。 旅密居澗夾。財阜歌舜賡。翼周。 菸種延及巘。蔀屋窮依京。冠巖。 麂眼籬粟秫。村籬皆結以麂眼。而全用粟秫之稈。 水口林楡檉。季碩。○南川爲邑水口。而雜種楡檉成林。 積穫庤囷廩。儆猛呀穽坑。翼周。○右九韻記民居。 樂國村無盜。興王地毓禎。冠巖。 欲作周記異。先採巷謠淸。季碩。 反樸峽質古。變艸朔風澄。翼周。 狃于儉嗇魏。媲之勁悍嬴。冠巖。 士稀經敎子。賈亦金虗籝。季碩。 饗禮傾甁槖。邑俗疾病尙巫祝。喪祭傾家財。 童嬉煥弧㫌。翼周。 疤伍括世代。本邑軍丁一簽名色之後。雖身故不移他人。皆襲世代。 稅畝遵品程。冠巖。○凡田稅一遵三等之䂓。雖有水旱之灾。無蠲減之例。 習尙慕京國。遊賞誇蓬瀛。季碩。 吏棘辭衙赴。吏無起復之例。能遵禮法。异於他邑。 婦醮罕幣擎。翼周。○土風於婦見舅姑之際。多不用脯脩棗栗之幣。 虗市遞限水。邑市春開於南川之東。秋開於東川之北。 斜扇劣辮荊。冠巖。業射科名罕。緣剡齋啣榮。季碩。○北陵齋郞皆緣道薦而得占。爲一道華閥之階。 布袷衣踰錦。鑞珮寶惜珩。翼周。 局蛙多癡白。奔鶉尠顔騂。冠巖。 牛重柴薪曳。斲木如張機。而駕牛載柴曳之。樵夫無擔負之勞。名曰方車。 田錯水旱畊。季碩。 海舶勇趨利。野屧群趁晴。翼周。○邑俗每揀春晴。聯袂成群。雜遝遊賞於郊原之間。 節級蹌麻屩。諸校出入禮數之際。或穿水靴。或曳麻鞋。 功曹絙木纓。冠巖。 客堂連竈炕。關東北房室之制。間以一壁。半作客堂。半作內舍。寢處竈上。一如北京之炕制。 層椽齊閈閎。季碩。○村屋皆加層椽。下層平鋪。齊於橫棟之上。 賽鈴振瑣碎。俗尙巫覡。賽神婆娑。鈴鼓日夜聒耳。 村籹扮嫈嫇。翼周。 禁烟昧上祀。邑俗寒食不上塚。 迎威競投誠。冠巖。○霜陰驛有宣威夫人淫祠。民俗每以六月十五日迎祭之。 山禱信徼福。邑俗每以春秋。家家行山祭。 窨蒸敵蠲酲。季碩。○處處作窨室。燒榾柮而熱之。雖微病者。輒就其中發汗。俗尙一如西路。名曰汗蒸幕。 養強堪袵革。述風溯禮璜。翼周。○右二十一韻記風俗。 肉繁違鉤矩。聲武消攙搶。冠巖。 凡靡啾敎部。燁煜遜按營。季碩。 律乖樂無笛。妓少珮贈蘅。翼周。 撚攏雨生竹。拉㧺風戰栟。冠巖。 劒鏦團霜雪。毬弄拋橘橙。季碩。 僸靺餘夷奏。襍劇踵夾盟。翼周。 務穡食其力。祛華俗乃貞。冠巖。 服豈歝麻枲。貴不及冠紘。季碩。 火珠輝女餙。紅領緫兒繃。翼周。○邑俗小兒襁褓多以紅色故云。 襲毳便老篤。舐甜止泣喤。冠巖。 冬禦菘醃瓮。邑俗經冬旨蓄。必以菘菹。稀沈蘿葍。 夏饞庖藏硎。季碩。○夏月則官庖稀屠。 圓飯珍觴客。圓飯卽白飯和肉羹之謂也。異於京中之拌白餠。而北路稀稻米。所以珍貴。 滑糰餉館甥。翼周。○凡宴集及待尊客之需。必設水糰。而迎婿翌朝不用他需。雖隆冬輒以甜糰爲上味而獨設。 厨饌旨沈醢。邑俗於朝夕飯供。貴食魚卵醢。多至數三楪。 村禊擅殺牲。冠巖。○每於宴集祈禱。不遵令禁。擅犯私屠。 秔稀甘粟爨。麪冷厭醬烹。季碩。○俗以淡菹醬拌麪。嗜好一如西路。俗稱冷麪者。 命膳魚勝肉。邑濱於海。本多魚鮮。居人珍之。謂勝於肉。 佐餠菜和菁。翼周。○邑俗饋客佐餠之饌。或只用蔬菁。 裳靛僮被髻。女子徒行。皆以靑裳蒙髻。 襦黃冶餙娙。冠巖。○閭巷少女皆着黃襦。 齋饌賞士子。邑置養士齋。春秋試士。被選者使之寄齋課工。供其朝夕。 廳醵集公兄。季碩。○吏之爲首者。俗稱三公兄。諸吏盛備酒食。頻設廳會。 飫蜜蜂茂族。嚼雉鷹趨令。翼周。○右十二韻記服食。 陸海饒珍藏。文字細品評。冠巖。 鱣鱮多取笱。鱣黃魚鱮鰱魚。皆邑之産。 麕㕙焉用紭。季碩。○山社多獐鹿。不勞砲射。多能搏取。 搾油腴魚雋。邑民夜燈多資魚油。魚之雋脊膩腴故云。 截茸肥鹿麠。翼周。 眠羚角挂曲。豪豬鬐張鬤。冠巖。 滑羹山饒鱉。稀劑邱採蝱。季碩。 魴鰈騰潑剌。貂獷廝攫掁。翼周。 土塩羅窰竈。鶴浦出土塩。 壙銅萃鰥惸。冠巖。○衛益社産銅。無室無依者皆萃於此。朝聚暮散。 天鵞嚇礟震。天鵞北地所産。 林鴉瞋弓抨。季碩。○飢烏群行。不畏弓彈。 腱腴登盤侈。𩪋䧺溢椀嬴。翼周。 冢播麥垂耳。隰採蒺醫盲。冠巖。 金銀出往往。蔘朮雜苹苹。季碩。 島良挺箭笴。北路箭材。皆資國島之竹。 海珍饒鮓鯖。翼周。○右十二韻記土産。 壤鄙隣眘楛。蹟賸被嚳韺。冠巖。 龍騰橋留跡。橋在鶴浦社。我太祖龍潛時。忽有海鶴飛起。馬逸而墜。太祖騰身上橋。兩手執馬耳及鬣。懸空不捨。令人拔所御刀斷鞅。馬沒而復出。以此名鶴橋。 詵設塔壞甍。季碩。○四王墖在府北。俗傳道詵入唐。得一行之術還東國。建三千八百寺墖。此其一也。其級九層。今毁頹。 毉劑昧嘗草。巫粟倣索藑。翼周。 松老御手植。我太祖開國後。臨幸釋王寺。命植松栽梨。 綿肇文管盛。冠巖。○高麗上柱國文益漸。奉使于元。爭廢立不屈。元帝怒謫于南荒。及㱕得木綿種盛於筆管而來。種植遍一國。故封富民侯。其後孫仲僉仕本朝。官工曹典書。居府西石橋村。文姓繁衍。遂爲北道之大族。 韓庄餘古礎。高麗禮賓尹韓連居衛益社琴龜洞。是爲神懿王后之高祖。其古基遣礎。至今猶存云。 鵲峴息衝輣。季碩。○丁丑之亂。本道勤王兵回路。被蒙兵襲擊于古南山鵲峴下。諸將卒力戰同日死。號曰劒洞戰塲。 吝金屋浸澤。本邑古有一富人性至吝。村里唾鄙。一夜之間。屋浸爲澤。財産隨以蕩析云。 探砂舟怕䬝。翼周。○國島石窟中。紅光照暎。俗傳有砂塊䧺黃。古有一墨倅貪利欲摘。具斧鑿而入。舟方近窟。颶風忽作。波濤洶湧。幾不得返云。 羅堞記山兀。鶴城在府東五里。今頹只有遺趾。新羅孝昭王築比烈忽城疑是。 箕封曁朔宏。冠巖。○老人峙在府西七十里。平壤建都時設關防處。今有烽㙜。 敬憲曾變俗。敬憲公李繼孫以本道監司。丕變弓馬之俗。儒化大行。後祀玉洞書院。 聖化古斷剠。季碩。 形巖痕漬畵。畵形巖在府西三十里鞍峴。昔有人赴長城之役。去時其妻有身。及還一男子負米而行。亦赴長城伇者也。詢其鄕里。知其爲子。遂相握哭。嚙指出血。畵父子形於鞍峴巖上。俱絶不甦。後之使客來往者。以爲奇觀。驛卒厭苦。毁琢其巖。非復舊觀。然天陰雨濕。猶有血痕宛然漬石。 血路蹟劉甿。翼周。○壬辰之亂。倭據本邑歲餘。避亂者稍稍還集。與倭雜居。一日邑人請二倭極飮。留宿。二人各持斧。約睡熟而斬之。一人先斬一倭。一人擧斧欲擊之。中屋梁。一倭驚走。於是邑人大恐。亦皆遠逃。倭佯不知有其事。邑人久而還。雜居如初。倭待其盡還。驅出府西十里大路上盡殺之。流血盈路。故謂之血冒路云。 僲樂但雲霧。風流山在府南九十里。山下有國舅安川府院君韓卿舊基。神懿王后誕降時。彩雲常出山頂。雲間有仙樂之聲故名。 島翼詎鷦鵬。冠巖。○春夏之際。海上百鳥養雛於國島巖厓之間。飛舞翔集。鳴聲上下。 帥㙜莎縈石。㙜在鶴湖中。小峯突起。多有勝槩。古有兵馬使來遊故名。 霜祀酒享罌。季碩。○府東古霜陰縣有叢祠。邑人春秋迎祭之。 地統革群縣。本府統十三社。羅麗時分置鶴浦，霜陰，沛川，永豊，丈山，翼谷，衛山，福連，瑞谷九縣。本朝革屬本府。 跡基奠宗祊。翼周。○右十二韻記古蹟。 春陽潛布澤。融液解滿泓。冠巖。 岸柳新生眼。嶺旭晴挂鉦。季碩。 園蕪彙柯槭。林籟韻球鍠。翼周。○右三韻記時令。 治遜牟馴雉。智蔑朔射蠑。冠巖。 催科寧吹犬。課蠶有鳴鶊。季碩。 世謐蠲防戍。黎給息呼庚。翼周。 任人堂琴楔。邵農田鼓砰。冠巖。 簡訟苔生印。安堵翁含餳。季碩。 若令足餐粥。奚企雨珠珵。翼周。 察隱民無缿。禁採女絶瓔。冠巖。 道植期蔭庇。屠禁敢盯𥋝。季碩。○自高山驛至南山五十里。是入北直路而野曠無樹。行旅無依庇休息之所。方令民棌楡柳松檜列植於道之左右。又因朝飭申禁擅屠。 文雅化蜀郡。絃歌溢武城。翼周。○右九韻記治政。 念勛羞匣鏡。攄抱感邊箏。冠巖。 窮途仗深契。殊鄕寄老傖。季碩。 節物驚籠鳥。閒盟伴睡鶄。翼周。 有脚政慙宋。折腰跡憐彭。冠巖。 愛飮奚束鱉。讀書僅辨蟛。季碩。 直欲軼雲𡑷。若將羾天棖。翼周。 恤窮悼瘢痆。育才課庠黌。冠巖。 離兄咏棠棣。憶子愛蘭瑩。季碩。 來昔初見雪。時忽將看蜻。翼周。 適越携忠信。變齊化強勍。冠巖。 春夢煩好噩。曉吹愁傖儜。季碩。 摭述當稗史。下語未䃘䃘。翼周。</text>
<title>上元翌夜。次昌黎會合聯句韻。</title>,<text>吏隱眞仙是。佳節上元重。冠巖。 梅餞舊臘謝。筆奮新詩勇。季碩。 卯酒餘臉暈。橋雪入肩聳。翼周。 律回群蟄驚。雨罷千峰涌。冠巖。 河漢斷雲翳。胸襟豁塵壅。季碩。 賣暑競傳俗。踏月復接踵。翼周。 奇游飫禽嶽。遐想慕穎壠。冠巖。 來莫佳辰放。奔將去日恐。季碩。 心蘭覔臭味。書田付畊種。翼周。 感物樂神賞。惜景掃塵冗。冠巖。 村已開蠶市。妓欲上柳塚。季碩。 飽煗均家眷。絲毫盡天寵。翼周。 偶然假恩符。得免守幽栱。冠巖。 閒心無適莫。過境何喜忷。季碩。 讀書慚冬足。列鼎侍日奉。翼周。 惠鮮欣起羸。摘姦憂潰腫。冠巖。 逢甘酒麪喫。寒思緜裘擁。季碩。 庭趨惧墻面。堂喜仰榭捧。翼周。 細酌吹香螘。苦吟引秋巷。冠巖。 放眺降睡魔。卧游㥘寒尰。季碩。 節驚駒影駛。志媿牛革鞏。翼周。 薄宦豈貧困。踈才愧闒。冠巖。 惜陰猶分寸。履薄當兢悚。季碩。 愛晴雲欲嬌。噓溫草將茸。翼周。 境近猶會心。詩多豈逾珙。冠巖。 共愁鶴在籠。誰憐驥困隴。季碩。 縱談唾壺觖。吐氣胸海溶。翼周。 幽抱易成慨。浮念期脫拲。冠巖。 夢魂多鄕里。亭㙜冷山冢。季碩。 放將隨萍梗。拙難理繭蛹。翼周。 耳厭絲竹閙。談使魚龍踊。冠巖。 聊樂樽㶑灧。且排愁紛氄。季碩。 五言難爲城。一鼓思振甬。翼周。 優游仍忘形。苦海任波洶。冠巖。</text>
<title>召試養士齋接生。呼酒聯句。</title>,<text>葡萄水㬉麥風凉。東閣重開翰墨塲。太守。 朱紱垂垂邦作榦。靑衿濟濟邑之良。敎授前掌令朱弼相。 三旬肄業升州學。十日試才躋彼堂。接生金宗洛。 多士欣逢今國子。遊人共醉古歐陽。吳尙普。 鈴檐纔歇梨花白。講樹時聞谷鳥黃。李克中。 迎客賦詩爭雪句。使民無訟倚琴床。金昌廸。 雨餘綠樹添山色。天際輕雲漏日光。張齊恒。 化叶菁莪春有脚。詩吟花鳥筆生香。吳璧林。 公來何莫歌廉范。我學其遊咏子長。吳漢觀。 韋布團圓聊與樂。管絃跌宕不須張。吳漢濟。 蜀州儒化曾誰敎。周士賓興更我鄕。吳漢倬。 永日蟻杯潮醉面。晩林鶯語鼓詩膓。金錫一。 選才盛擧延三郡。愛士高風聳四方。安性愼。 可使一州興孝悌。無勞百里課農桑。柳文炫。 蘭亭春莫催詩鼓。金谷花闌戒罰觴。李德普。 文雅成風爭郁郁。絃歌爲治爛洋洋。文命璧。 仙遊楓岳歸何晩。客送槃山意未忘。吳漢及。 才本下愚羞不變。恩猶一視喜成狂。千淸一。 矯揉可待成章美。會見關山始破荒。太守。</text>
<title>三日律賦 以天朗氣淸。惠風和暢爲韵。</title>,<text>述夫暮春者月。豔陽之天。飛羽觴兮洛水。禊彩舟兮名川。六六宮開。轉洪匀於物物。三三節届。矜繁華於年年。盖聞至治無爲。太平有象。齊七政之斡旋。拊三辰之昭朗。春㙜壽域。政見休祥之畢臻。吉日令辰。每思樂事之心賞。是以行樂及時。令節㝡貴。隨月令之物華。極風流之藹蔚。上元花市。先占一年之勝遊。重陽菊醪。贏得九秋之佳氣。逮夫律中姑洗。序屬淸明。韶光闌兮競媚。麗景遲兮逾淸。二十四番花信風恰恰。鶯啼燕語。一百五日寒食雨處處。楡烟杏餳。及乎穀朝于差。以日而計。丹蓂新兮幾抽。玉輪朏兮方細。與月數而相叶。于時則柳暗花明。際春光之將闌。是日也天朗風惠。於是此時共得。佳興與同。會溱洧之士女。集沂水之冠童。麗人長安水邊。㝡重祓蘭之舊俗。公子樂遊原上。爭尙投花之遺風。于時景物佳麗。瑞旭淸和。龍錢結兮高閣。鳳油灑兮澄波。良辰豈易得哉。迨此吉兮。此日足可惜也。今不樂何。是知節擅式敖。義取剛旺。時五五而豈同。遊七七而不讓。追賞爲樂。中四時而㝡佳。宣和同休。藹萬化之方暢。</text>
<title>黃知橘柚來律賦 以三寸黃柑猶自靑爲韵。</title>,<text>述夫風檣起白。霜林挼藍。浮千頭於麗水。燦一色於秋潭。一葦之扁舟如飛。瞻在前瞻在後。九秋之淸香漸聞。宲兮七宲兮三。惟彼金橘霜濃。珍顆香噴。隣岸菊之有華。宛汀柳之初嫰。後於桃李熟。郁郁芬芳。燦然珠琲懸。箇箇徑寸。于時白沙鳴櫓。蒼溪泛航。波滚滚兮不盡。舟搖搖兮輕颺。宛在水中。漸近楊州之湖白。如坐天上。何處沃野之塵黃。於是物華歷覽。雲木相參。碧知草兮湖外。紅見雲兮水南。玉露凋楓。秋已晩於郢樹。金飈落木。霜應熟於吳柑。忽焉萬片黃顆。十里綠洲。雲四野而影混。金三品而光浮。水面浮來。登白蘋兮騁望。波心照映。倚蒼葭兮夷猶。是知嘉宲經秋。濃陰滿地。懸金苞而齊垂。纂珠丸而競媚。昔聞洞庭水。物維時哉。羅列瀟湘姿。知其所自。頌曰離離其宲。燦燦繁星。光豈混於白葦。形自異於丹萍。獨自分明。殆同吳門之卞白。於焉顧眄。誰謂楚色之向靑。</text>
<title>冬嶺秀孤松律賦 以歲寒然後知松柏之後凋爲韵。</title>,<text>述夫陰崖寒凝。霜榦雲蔽。超百卉之具腓。拂千仞而高揭。勁知疾風之草。葉彌茂於經冬。姿挺嶧陽之桐。節不凋於晩歲。惟彼屹然翠盖。儼立蒼官。凌九霄而榦直。貫四時而根蟠。隔水奏笙簧之音。謖謖風冷。參天動龍蛇之影。落落夏寒。頃當方春之節豔陽之天。紛花木之競秀。爛桃李之爭姸。千林蔥籠。殆同凡卉之茁彼。一色掩映。誰識高標之蒼然。及夫幽都餞暉。北陸運斗。日慘憺而陰凝。氣栗烈而風吼。千里之層氷嵯峨。雪飄臘前。萬仞之高崗摧裂。木落霜後。于時衆芳皆歇。百草俱萎。飄黃葉於岸樹。謝綠榮於庭枝。而江上染秋之楓。搖落已盡。雖籬下傲霜之菊。凋落可知。獨此老株蒼健。勁枝翠濃。標貞姿而排雪。勵苦節而凌冬。赤龍之鱗甲半摧。森森老榦。蒼虬之鬚髥不改。欝欝孤松。於是絶壁千尋。懸厓百尺。雪皚皚而滿巓。風凜凜而裂石。峻嶺有此地。豈秀幽谷之蘭。高處不勝寒。難托錦城之栢。時則勁根獨秀。貞心不移。凌幽桂而冬麗。淸孤竹而風吹。何不黃於野中。蔓艸委彼。獨也靑於嶺上。霜雪加之。是知大冬玄冥。深山蒼叟。同不老於檜杉。笑先零於蒲柳。超然獨立。巖巖暮山之間。撫而盤桓。翳翳晩景之後。亂曰水滿春澤。月明秋霄。非曰無乎佳景。窃獨愛此淸標。遠上寒山。葆十圍而自在。且看晩節。後千年而寧凋。</text>
