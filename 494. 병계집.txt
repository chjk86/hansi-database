<title>在花山家親任所。與圃巖堂兄登城覽春。</title>,<text>收拾東風浩浩情。登臨判得縣西城。蠻山瘴海風烟重。白日靑春桃柳明。眠鳥挾兒自閒意。初鸎出谷始新聲。天機袞袞成如許。可耐省春不用觥。</text>
<title>與圃巖堂兄歸竹院。至深川巖上。仍彈琴一曲。得西字共賦。</title>,<text>村路依原細。山烟出谷迷。行尋潭石坐。靜聽水禽啼。搖落山容晩。蒼茫物色悽。携琴彈一曲。不省夕陽西。</text>
<title>贈別花山貢生韓國望</title>,<text>風烟却望一千重。南國山河隔夢中。記得舊遊明月夜。畫樓西畔小橋東。</text>
<title>陪外舅朴公 星錫。溯上臯蘭寺。還宿自溫臺。</title>,<text>山淨沙明秋水空。笛聲斜日倚西風。漁歌一曲漁船發。暮宿蘆花烟雨中。</text>
<title>大哉閣。與岳丈仰瞻尤翁所書孝廟賜李白江相公批旨語石刻。岳丈慷慨涕泣。顧謂余曰。吾輩覽此御批石刻。義當有拜。遂共四拜。孝廟在宥。專意於復雪。大義凜凜。有北伐之擧。白江以首相上章爲言欲速未達之意。請盡內修之策。以爲徐圖之云。則孝廟答批。有至痛在心日暮途遠之敎。尤翁泣弓之後。北謫南竄。時事大變。大義寢晦。無人可語此事。益切叫虞之痛。大筆書此八字。寄相國之子太學士西河公。西河之從子踈齋公刻於白江舊居浮山江上。立石構小閣以覆之。卽此大哉閣也。楣端有遂菴先生小記。事實俱載焉。</title>,<text>大明天地此浮峯。回首中原淚滿胷。日暮人間歸道遠。獨敎流水解朝宗。</text>
<title>翰林巖次杜律韻</title>,<text>巖以翰林號。翰林此昔過。客來流水在。人去白雲多。紅落鵑悲樹。靑深鼴上蘿。彈碁復吹笛。幽興問如何。</text>
<title>與圃巖堂兄，舍弟及姨兄尹聖惠 百和，李友瑞九 夏龜 舟遊杏湖。</title>,<text>送送春花盡。看看芳草深。江湖四月尾。罇酒故人心。天地泛舟楫。山河含古今。詩成意不盡。倚棹數烟岑。</text>
<title>有事猝作德山行。路中口占寄舍弟。</title>,<text>南征實意外。離別正無端。遊子出門去。天風吹我寒。庭闈回首隔。心緖渡江難。行役幾時歇。此身未暫安。</text>
<title>與朴汝貫 曾錫 諸丈會話細銀菴</title>,<text>西湖鶴氅衣。落日遮陽子。細銀菴上來。云是尹居士。</text>
<title>題重峯趙先生萬言疏後</title>,<text>斯文千載大男子。汝式先生眞我師。邪正是非明日月。微公後學豈能知。</text>
<title>別圃巖堂兄赴濟原任所</title>,<text>督郵行裝薄。朱文藏在槖。朱文儘可讀。一統尼父學。讀多其味厚。此行未全薄。</text>
<title>挽朴延豐 錪○代家親作</title>,<text>使有阿時習。君何一縣終。正緣心拙直。非係命竆通。寥落蒼山屋。蕭然白首翁。紛紛夸毗子。難以比吾公。</text>
<title>在竹院。與圃巖堂兄，舍弟及瑞九釣魚蓴池。</title>,<text>持釣問蓴池。蓴池何處向。行逢採蘋翁。笑指蘆花上。翳翳日將陰。輕輕風正浪。釣魚欲送人。罷釣心怊悵。</text>
<title>送李瑞九之嘉林。轉向圃巖堂兄濟原郵軒。</title>,<text>送君先向桂花天。聞說秋光滿九千。我亦有期應待我。玉窓瓊樹坐飛仙。</text>
<title>權敬仲 定性 與黃子直 梓。同舟還淸風。余約與同行。適以病不能。後五日。由陸路作行到松波渡。憶二友口占。</title>,<text>昨夜西風昨夜雨。上游歸棹宿何洲。烟波極目無人見。峽路迢迢疋馬愁。</text>
<title>止宿慶安李丈 壽聃 家。道上口占。</title>,<text>扁舟出江漢。秋色已他鄕。高鳥寒聲度。低雲暮眺荒。詩成鞍馬倦。木落道途長。易識山村路。雙槐舊築場。</text>
<title>入華陽洞。坐老先生書室有感。</title>,<text>先生血泣當年志。寒老終成二帝祠。舊躅惟存闕里宅。一籩深取錦城規。九原庶可英靈慰。此事能爲孝廟知。草木元來同一氣。短梅生死亦關時。庭前有一樹紅梅。實老先生手植也。己巳禍變後。梅樹枯死。至甲申享祠。自然生意發動。年年花開煖爛云。誠異事也。</text>
<title>崇禎皇帝御筆所刻石龕</title>,<text>孝宗遽陟方。經營事墮空。若有臣一介。血泣悲莫竆。當時契會隆。區畫固密勿。寧爲大朝斃。不忍讎虜屈。痛哭事大去。胷中徒浡浡。閔公昔使燕。奉歸毅皇筆。持之泣慷慨。永思以壽傳。巖窈鬼設龕。焜煌丹其鐫。含寃忍痛志。出於不得已。腥塵滿四海。一洞明天地。皇靈托何處。庶幾歸來兮。僧言夜靜時。其上子規啼。</text>
<title>歸路復至萬東祠有感</title>,<text>太極曾聞靜必動。豈能長靜動無時。休言六畫坤陰盛。三十陽來復有期。時當坤月。因時志感。</text>
<title>俗離寺</title>,<text>牢落僧殘古寺悲。冷烟荒草畫欄危。遺墟雀噪行宮樹。盛事人傳世廟時。六丈金肥彌勒佛。百年苔食國師碑。晶峯未上猶回首。福寺雲深何處之。寺門外有覺性大師碑。</text>
<title>福泉寺東臺</title>,<text>雄巒鎭湖嶺。秀氣拔東南。菩薩三千界。烟霞十二菴。殘風明積雪。踈磬破凝嵐。微雨妨遊賞。歸來佛座參。</text>
<title>與督郵兄家弟。同李季通 潗，李汝五 秉常，金仲禮 在魯 遊曹溪。</title>,<text>此地吾曾過。山深路易迷。花間逢衲子。雲外問曹溪。鳥度春聲暮。風和草色萋。飛仙先我去。應待步虛西。堂兄時帶濟原督郵。濟原號飛屳。○步虛閣名。在曹溪瀑對。</text>
<title>月嶽德周寺。別成師傅達卿 晩徵 丈。相贈一律。</title>,<text>身世嶺湖際。衣冠水石前。相逢白雲裏。笑語淸溪邊。貌古無塵事。心閒似靜淵。程張興國寺。勝會自依然。</text>
<title>將還。敬呈先生座下。</title>,<text>千載心傳寒水月。淵源巴曲有眞人。西江扣枻辭歸去。弄月吟風媿伯淳。</text>
<title>踏靑日。與堂伯兄，舍弟。同權調元 爕，閔思仲 齊賢，姜士咸 啓溥，權仲蘊 瑩，李瑞九，李聖質 廷樸，兪童子 肅基 及心衡，心宰。入黃鶴洞。轉上白嶽中麓。看花柳。由雙溪洞。憇淸楓溪。帶曛而還。</title>,<text>昨過何山雨。今來小閣淸。踏靑元好事。浮白可新晴。愛坐衰筇倦。耽登少屧輕。方春花滿眼。高樹最分明。</text>
<title>與圃巖堂兄，姜士咸溯入黃江。拜寒水先生。四月十九日。發船龍湖。堂伯兄，舍弟與權持平明仲 熀，沈上舍而天 聖希 同舟來別。共賦輕字。</title>,<text>前秊五月龍湖發。今日孤舟又峽行。倒醉渾忘留別語。遠來猶有惜離情。樓頭欲雨捲簾晩。帆腹多風上瀨輕。可但丹丘潭石勝。知應霽月水齋明。</text>
<title>日暮行舟。止宿李友道伯 思一 江亭。</title>,<text>隱隱來江樹。船頭蒼檜亭。暮江方暗淡。鳴櫓獨丁寧。童記重尋面。帆停舊識汀。主人迎我酒。微雨倒深扃。</text>
<title>過寧陵</title>,<text>天心若有祚。王豈中途崩。未識籌謨一。徒令侮毁增。深羞猶昨日。痛哭過遺陵。嗚咽葩溪浪。應朝鷰水澄。</text>
<title>淸心樓得高字</title>,<text>郡國前朝地。烏巾岸夕臯。千年壯結構。四月足波濤。山勢登樓遠。灘聲入夜高。踈鍾白塔近。欄角動風騷。</text>
<title>神勒寺東臺。得臺字。</title>,<text>巖頭白塔前朝在。寺下淸流何郡來。無學形留七分障。牧翁碑蝕百年苔。高江日落蒼龍吼。故地人亡白鳥哀。古木靑楓雲衲出。暮鍾迎我坐東臺。</text>
<title>挽成徵君達卿 晩徵</title>,<text>攬涕師門札。悲公正月亡。閒聞商嶺曲。驚曖少微光。禮士恩何倦。需時我獨傷。迢迢馬鬣起。漠漠鳥道長。又最愛瑞菴釋。朝朝問主翁。晩逃誰有力。老去益新工。冲養深潭靜。淸癯老鶴同。三徵偃卧固。冥隱素心終。又居然傾蓋樂。故事寺門前。竹杖非君俗。烏巾道我仙。傳盃出松壑。談理聽琴泉。此世皆陳迹。留哀寄數篇。</text>
<title>守一菴。次遂菴先生韻。庵在上屳岩小東。歲乙丑。先生自下屳岩尋源至此。得遮日岩。實好泉石。仍名上屳岩。募僧建小菴子。以爲留宿之地。</title>,<text>一層登更好。高躡敢言危。只到中巖去。難知上處奇。莊深已自美。發秘豈無時。地實因人勝。鈷潭賀有期。</text>
<title>三仙巖得仙字</title>,<text>始入下仙巖。谷深山寂然。水石白而淸。窈窕正可憐。不見中仙巖。於此亦號仙。復入中仙巖。烟霞生自然。潭深白石多。松老靑鶴眠。浩歌叢桂幽。把酒欲問仙。去入上仙巖。心目淸泠然。但有白雲來。迎我於溪邊。羽衣坐霞臺。飄飄我却仙。</text>
<title>鳳棲亭得舟字</title>,<text>靑山欲別意悠悠。爲望仙巖更上樓。漸覺風塵歸路近。夕陽西下倦登舟。</text>
<title>寒碧樓得寒字</title>,<text>三仙巖上三仙子。鶴氅華陽臨玉欄。靑草湖來丹郡下。赤城霞接白雲間。輕風擊汰蕩空碧。踈雨捲簾生薄寒。可但使君專勝槩。我能看水又看山。</text>
<title>淸心樓月夜聞笛</title>,<text>烟生神勒寺。月出淸心樓。長笛載船去。蘋風吹不休。</text>
<title>挽翠巖姜參奉 錫朋</title>,<text>貌古寧心俗。身竆彌道高。庸行如喫飯。篤學比撑篙。腹有書千卷。胷無慾一毫。終看處死正。敬字儘其操。</text>
<title>追挽韓永叔 弘祚</title>,<text>運迫斯文否。夭椓多善士。愨實如申友。申斯文懋 恬靜若成氏。成師傅晩徵 次第皆淪亡。我涕已千行。餘殃噫亦甚。奪君何太忙。自古彼皇天。不惜人之贒。不惟不肯惜。太半閼其年。竆鄕旣出君。始若天意存。奇才未卒究。天意竟難原。嗟嗟重爲悲。世季似君稀。巍乎孔朱學。嘐然心自希。天地日月大。草木昆蟲細。若曁倫彝切。莫不入深諦。未知恐不知。旣知行其知。勇往而直前。不憚與世違。羣咻以茲惑。此志難降伏。相知我不淺。傾仰撥衆謫。師門一言評。許君以精明。如君若而人。倚仗殊不輕。曩余叨侍右。聞訃懷自疚。先生曰嗟呼。悼惜非爲舊。香泉入夢寐。辨論如在耳。重會一杳茫。烟霞但古寺。漠漠溪上亭。迢迢湖外程。蕭條有竆浦。悵望無限城。聞君已掩土。粹儀難再覩。臨穴負一慟。追詠述哀腑。</text>
<title>昨夏大雨。道峯山崩。枕流堂前。亂石堆塡。尤翁筆刻大石無去處。嗟嘆之餘。聊吟一絶。</title>,<text>尤翁筆與丈峯健。曾擬山靈永護呵。顚拔今來無所賴。未知天意竟如何。</text>
<title>外舅黃山故宅。述懷書贈新源。</title>,<text>滿目皆陳迹。歡遊已古今。人非小屋在。淚落大江深。可惜春秋義。空埋宇宙心。依依念古事。漠漠動悲吟。</text>
<title>挽李丈 壽聃</title>,<text>鬼奪胡容易。新阡漢水東。風流埋地下。矜式失鄕中。院夜詩書伴。城春眺望同。依依念故事。回首水雲空。</text>
<title>送尹正季亨 陽來 赴燕</title>,<text>關路迢迢萬里長。薊門烟樹曉蒼蒼。星軺此去朝何處。七十年前帝陟方。</text>
<title>登金水亭</title>,<text>蓬萊仙子乘雲去。江上獨留金水亭。山色擧盃來彷彿。灘聲倚檻聽丁寧。依微遠樹洞陰縣。咫尺翠崖蒼玉屛。水淺行人騎馬渡。虛舟自在繫沙汀。</text>
<title>趙子以 尙健 謫行索贐。未及副。追呈一律。</title>,<text>瘴海卽今嚴譴人。薇垣當日直言臣。蠻雲嶺樹蒼茫思。竹屋松簷寂寞身。夢繞萱闈溫凊夕。神馳藥院起居晨。朱文可讀君須讀。然後益知吾道眞。</text>
<title>舟向黃江過廣津。口占。</title>,<text>樹色蒼然至。人烟卽廣陵。雲亭陰漠漠。山畞麥層層。是處人情慣。前年水檻登。何時成小屋。琴鶴老相仍。</text>
<title>挽李林川 湛</title>,<text>尤老爲師文谷舅。當時禍變劇心驚。風濤鯨海孤舟入。雪涕鰲山匹馬迎。世上幾人能不媿。眼中惟義見曾明。悠悠得喪寧公慼。報施終乖我愴情。</text>
<title>與兪子成 默基，孟仲明。迎拜函丈於槐山行中。竹山途中口占。時函丈將赴召溫泉。以病留槐山。</title>,<text>此路吾曾慣。南來復竹原。前期是函丈。同伴二斯文。鵑花方岸岸。鸎柳又村村。不省征鞍苦。羸驂落照紛。</text>
<title>挽李仲謙 顯益</title>,<text>庚寅歲之夏。我拜權先生。先生曰仲謙。著書辨陽明。時余未見子。已知學術精。頃來冠吾姪。始覿襟韻淸。肩背坐竦直。令人惕裸裎。終南水橋上。白日麗春城。閒來去同榻。義理說縱橫。仁義孰非理。因氣以標名。人秀乃可言。物粗着不成。終日累百語。微處毫釐爭。多幸所見同。對劘顔不騂。君時出分憂。南人日呼庚。荒政用南康。庶幾求之誠。俗吏之爲政。學敎看作輕。儒化始一邑。示可裨世程。何待一言勖。君意已經營。離別幾相思。殊方日月更。衣冠忽長夜。歸路飄丹旌。可惜天奪速。斯文失幪帲。淵源杳三洲。士友哭呑聲。月浪寒慘淡。馬耳愁崢嶸。將看俎豆地。紛紛泣遺氓。悲傷素車別。不盡故人情。</text>
<title>詠玉溪。呈堂兄二座。兼示章弟，衡姪。</title>,<text>良田輒與巖泉遠。山菜終難海錯幷。是處兼之眞勝絶。吾人所以熟經營。閒來持釣仍潭潔。興去竆源又瀑淸。洞裏仙村容一落。弟兄相與了殘生。</text>
<title>挽趙應敎子以</title>,<text>日以非吾道。伊人詎不亡。蒼梧有餘淚。丹旐送君喪。時事應難瞑。家私可暇傷。題詩垂歲暮。欲語北風長。</text>
<title>投宿道峯桃源村</title>,<text>滿山微雨滿山雪。蓑笠獨來當畫圖。萬丈重尋無恙汝。村翁迓拜慣看吾。叢林暮鳥猶投止。牛馬伊人任走呼。溪上可無棲息地。欲歸不得怪夫夫。</text>
<title>道中憶兒子</title>,<text>此去惟期半月還。穉兒不識謾愁顔。亦知兒輩尋常事。猶復依依夢寐間。</text>
<title>自黃江歸宿樓巖鄭聖聞 舜河 家</title>,<text>白塔樓巖是。樓巖路不迷。山花紅近遠。岸柳綠高低。夜止江村宿。曉聽水鳥啼。三盃主人語。好去廣陵西。</text>
<title>黃江。遇蔡師傅君範 之洪，蔡進士 之淑。同船至可興。送還淸州。</title>,<text>巖花寂寂向滄洲。芳草萋萋對別愁。羸馬欲行孤棹發。靑山隱隱大江流。二日同舟極是奇。臨歧欲別兩依依。君行有伴吾無伴。今夜離愁我獨知。</text>
<title>楮子島。登尹將軍亭子。</title>,<text>一區靜潔幽閒地。宜着槁枯淡泊身。可惜江山猶世態。終然歸却有錢人。</text>
<title>湯艾坐屛溪</title>,<text>峽日蕭蕭暮。汀烟細細生。鄕愁詩欲就。行李歲垂更。雪壑淸泠意。雲崖隱暎情。時危百慮集。把酒聽溪聲。</text>
<title>自玉溪歸。聞李仲久 楺 與吾兩從氏及章弟，平姪。往復酬唱。成一大軸。拈次一律。寄呈仲久。以附編末。眞所謂韓文公脚版難爲文也。</title>,<text>不肯出門江北尋。詩書危坐兀然深。自非拙澁拘儒態。誰識貞高志士心。意氣淸霄干斗劒。工夫靜夜禁邪琴。竆經只屬吾人分。須惜晴窓禹寸陰。</text>
<title>與參議兄，章弟，衡，宰兩姪。上靈臺菴呼韻。</title>,<text>猶恐入山山不深。尋花問藥度重林。把盃已失靑春色。傷世那禁白雪吟。晩托歸雲聊會意。靜看流水自怡心。孤僧小寺同繩榻。溪鳥啼時坐夕陰。</text>
<title>次圃巖堂兄屛溪雜詠 七首</title>,<text>早遊寒水先生門。晩住玉屛溪上村。淡泊眞成山裏漢。風塵不送夢中魂。收將宇宙許多志。欲了圖書不盡言。寄語山妻貧莫說。歸來我有濁醪罇。麻鞋鶴氅華陽巾。坐着溪邊一箇身。座右巖巖元晦壁。襟前潑潑子淵春。谷村陂落仁成里。文友觀朋德有鄰。樹榭池欄紛送迓。小車花外亦天津。故近西陂奠草廬。爲便東畞課耕鋤。園宜芋栗兼宜藥。池可芙蕖又可魚。靜裹工夫溫舊學。閒來事業著新書。歸田自是遂初計。却笑鮑生苦棄蔬。平生學道願朝聞。四十居然媿白紛。歸去山林同定釋。經綸世事付諸君。初尋梁瀑驚飛雪。更得屛泉號濕雲。我有九區當九曲。奈無記蹟晦翁文。休言世事與心違。每說歸山竟得歸。書冊猶煩時或廢。烟霞雖富孰能非。仙緣此地惟吾在。淸福人間似我稀。山水中間花樹會。蘿衣兼着老萊衣。仙洞深深日月遲。長年剩得此身頤。淸罇携處興俱到。霽月來時心與宜。不害寬閒寂寞地。任他木食草衣姿。已輸世事相忘域。事事堪悲不用悲。吾身着處是吾家。意足寧嫌海甸賖。夙願殘年惟飽喫。新耕數畞作生涯。秋深樹樹盈盈顆。春晩村村豔豔花。上蔡年來矜字絶。山居猶欲向人誇。</text>
<title>雨後田家吟</title>,<text>老農曉起呼兒語。炊麥飼牛且漉釃。山雨夜添渠水滿。野田今可晩秧移。</text>
<title>和申明允 暻 述懷 三首</title>,<text>迢迢廣陵路。漫漫嶺頭雲。遠望山河隔。思君不見君。我心如飢渴。曷慰此心勤。世道今荊棘。斯文如溺焚。儻能各自靖。閉戶勘古文。此事正可喜。何必怨離羣。右憶明允與爾三十年。不曾遠離住。今成參商別。豈不相思苦。最是我慈氏。念爾焦肝腑。要慰慈氏心。每言思無益。思之不相見。只增渠懷惡。我心非爾忘。還如不相憶。右憶弟妹十里明泉石。九區幽且曠。雲霞出其間。暮朝各異狀。弟兄杖屨至。日夕饒佳况。吾允獨不在。東望但怊悵。憶君留余約。匹馬深秋訪。願君仍結茅。共我溪山賞。右約山居</text>
<title>次弟妹詩</title>,<text>我有篋裏衣數件。是汝手中針線衣。思汝不見撫篋衣。着來如見縫衣時。山月東來應見汝。見月沈吟獨徘徊。別時知汝腹有兒。凉秋儻抱男子來。代慈親次思親韻離別已杳杳。道途何茫茫。我無鴻鵠翅。無以隨風翔。君方病在身。那到烏山陽。會合誠難期。怊悵怨分張。夢中要見君。耿耿夢不成。三更山吐月。杖策獨彷徨。右次憶兄韻</text>
<title>姜士咸謫居善山。以一律寄呈。</title>,<text>尤翁每誦暮年華。此義君今謂若何。北望浮雲迷日下。南來炎瘴極天涯。時危白髮孤臣淚。歲晩靑山志士歌。一去茂陵歸路阻。吾兄消息亦堪嗟。</text>
<title>賦秋懷。寄金子三 壽錫，淳夫 壽鏶 兄弟。</title>,<text>日落殊方羈思苦。又聞天際早鴻嘶。烏山白露秋新霽。漢水靑雲夢已迷。稻黍盈畦臨箭野。琴書在槖入屛溪。寒潭止水淸如鏡。不欲年來混得泥。</text>
<title>與舍弟會兩堂兄及金子三于杜谷鄭友精舍。共次放翁秋懷韻。</title>,<text>老來何處着情濃。賴有山林我輩容。鄕夢蕭條迷舊國。高懷牢落對寒峯。喜深今日尋初服。笑却當年趁曉鍾。酒熟田翁能愛客。遠携秋色數相從。</text>
<title>聞致雲誣毁師門。爲上辨章。與韓德昭 元震 道中口占。</title>,<text>吾道胡中野。天時正北風。綿綿一陽細。漠漠九天崇。可奈斯文弊。端宜古學竆。惟嫌范祖禹。取貶考亭翁。</text>
<title>次心宰韻</title>,<text>數子尋花至。相逢如有期。風和度苒苒。雲濕起迤迤。啼鳥含盃晩。鳴鍾到寺遲。蹁躚白雲際。誰向畫中移。</text>
<title>拈韻共賦</title>,<text>試問潭泉何狀顔。看來人輒不知還。衣冠石白水淸際。坐卧花紅松翠間。不待春醪已興爛。稍聽林鳥自心閒。峯巓海色尤奇壯。明日筇鞋更上山。</text>
<title>茂陵臺洞口。與甑山兄同行呼韻。</title>,<text>不盡靑山不盡花。爛如初日赤城霞。巖前憇馬巖頭坐。溪外垂楊溪上家。</text>
<title>無限城野中</title>,<text>東風吹夕日。驅馬平郊中。百里莽蕪綠。千山浮醉紅。</text>
<title>次舍弟感懷韻 尤翁掇享。遂菴追奪。又聞芝村丈沒於謫路。有感而吟。</title>,<text>不到關河必海濆。非因程氏謾紛紛。享儀難藉先朝擧。誥牒誰憐舊澤芬。江老如無同破敗。巴翁初豈托斯文。瓊州不遣元城返。痛哭西風向塞雲。</text>
<title>寄李瑞九。仍思都事從兄謫居。</title>,<text>北松落落淹漳友。南峽冥冥禦魅人。旅鴈相思知幾日。蹇驢有約負三春。繁華燈郭依依夜。罇酒詩筵袞袞辰。誰意至今隨落葉。山河只憶夢中身。</text>
<title>韓季明 啓震 出韻共次。明友從其兄德昭。出入江門。仍示感懷。</title>,<text>春波杳杳廣陵頭。夢裏猶登溯峽舟。徘徊媿墜茫茫緖。牢落誰知袞袞愁。秋陽不禁思江漢。吾道元來在葛裘。明月山樓君共話。中宵心繞浦灘洲。</text>
<title>各拈別韻。與季明要和。</title>,<text>度壑依遲馬。迎溪寂寞僧。山光入戶靜。酒力壓愁騰。始擬雲巓宿。終孤月下登。回思憂患世。此事更誰能。</text>
<title>八月。奉板輿向道州。與季章及妹弟同奉。至牙山地分路。余陪宿稷山村舍。兩弟向京路。追得一絶寄示。</title>,<text>歧路西風日欲斜。弟兄分手意如何。知君更有離親恨。別後離愁爾却多。</text>
<title>登嶺南樓</title>,<text>竹裏孤城城上樓。長林漠漠小江流。秋生萬里軒窓迥。日落殊方鴻鴈愁。聖代江湖眞可樂。幾年簿牒尙多憂。故人不見增怊悵。山月如期到檻頭。</text>
<title>挽李進士 命集</title>,<text>雲霄夙志雪冰姿。早歲聲名若可爲。諸友憐亡豈私好。九原難瞑亦應悲。一言誰慰西河淚。天理無徵伯道兒。白牌來榮簫鼓地。丹旌送葬萬行垂。</text>
<title>設養老宴。老人李生景濂以詩謝之。走筆答之。</title>,<text>明時要作太平容。罇酒華筵上下同。醉舞翩翩聯白髮。歡聲可答聖治瀜。</text>
<title>自石谷冐雪還溪上。道間口占。</title>,<text>蓑衣微雪小橋西。好伴林禽暮返棲。薄醉不堪寒十里。石門遙望幾千溪。</text>
<title>病伏竆山。聞李汝剛 絿 舊和。從先叔判書公柩。遷自隋城。移窆龍仁先壟。愴念今古。遂得絶句六章。哭送于執事人。敬薦之靈座。</title>,<text>父死於忠子死孝。一家忠孝日星懸。懷沙誰道三閭過。枯死竆山絶可憐。不堪寃酷徹心腸。已謂吾身一死輕。雖死當時能不死。忍能今日苟全生。此丁未秋也。時辛壬黨人復進用。更罪乙巳雪寃人故云。上帝昭昭庶我知。一毫吾道豈云非。終然天定能人勝。此理從來不可違。淳德先爺謹厚君。終無主鬯一兒孫。儻非天道無知處。萬事悲凉不欲言。西門花柳北城秋。少小同硏幾共遊。戚誼朋情空涕淚。寒山牢落獨淹留。兩代新阡故壟隈。重藏病負一臨哀。憂時悼舊增頭白。歲暮徘徊意不裁。</text>
<title>挽趙相國 泰采 遷葬</title>,<text>自荷明陵知遇日。死生圖報已心鐫。不然社稷疑危際。寧得從容湯鑊前。無奈時危七尺軀。獨留心事見千秋。集英門外商量語。高識宜從古哲求。商量云云。乃建儲時與金李兩相相約語也。別見小記中。榮時有死是誰言。此事文翁可並論。遺恨滄溟應不極。碧波亭下再招魂。死有榮時。尤翁所撰文谷銘語也。兩相皆承後命於珍島故云。</text>
<title>到達城。與半刺沈友重贒，安陰舊使君兪友學基。往賞南谷小瀑。主人呼韻共賦。</title>,<text>是處雖非勝。茲遊不偶哉。無渠小瀑在。肯我角巾來。薄醉臨溪晩。殘花當席開。猶難終夕餉。五馬却先迴。</text>
<title>金最兼，吳大讓徒步來見。其歸請詩。走筆以贈。</title>,<text>迢迢道州路。疊嶂連千里。入嶺杳西望。屛溪若爲至。我車已載脂。道途不可止。日行僅莽蒼。積累能到此。始知不息工。爲山自一蕢。男兒許大業。莫不在吾志。苟能立吾志。曷不做吾事。其始茫難跂。至誠終能致。嗟爾遠訪我。穿到幾山水。僕痡馬玄黃。艱苦心勞悴。誠有訪我志。行遠不自已。聊將遠行吟。慇懃爲贈爾。爾我纔遠行。此理曉易易。嗚呼爾二生。毋作歇後視。</text>
<title>李子益仙巖酒席。拈東律韻。</title>,<text>殘楓衰柳作新秋。牢落高懷得小樓。千里夕陽籠樹遠。一溪寒水照襟流。我惟愛醉仙巖酒。客有誇登永保舟。休說巖泉今變主。元來世事等雲浮。</text>
<title>克明上人。自瑞石訪我屛溪之上。展示舊軸。蓋自崇禎癸酉。先輩諸公所嘗贈詩於上人之法師道休者也。元韻出於東岳老。而澤堂，汾西，東淮，白洲，玄洲，谿谷，畸翁，遲川，雪汀之所承押者。而至於文谷公以下夢窩，踈齋兩相國，玉吾宋太學士及李方伯季通，申侍講聖與，李詞伯一源，金壯元尊甫諸作。則皆明師所要而聯軸者也。上下九十五年之間作者巨手。皆聚於短幅之中。眞希世之珍玩。奉讀數迴。不覺爽籟之生牙頰也。上人亦貌淸而心高。可與語。留之一宿。撥拙步韻以贈歸之。敢托名於諸先輩脚下云爾。</title>,<text>禪學不爲非不能。一燈休說盡千燈。因君有體欲言用。却恐聞之疑夏冰。石門潭下玉溪東。柳塢松簷淡淡風。點檢午窓題舊軸。送君西入月山中。</text>
<title>挽趙利川君望 斗彬○五首</title>,<text>向我歸故山。征蓋値令季。君時病在牀。書來慮生死。相對念區區。省君末由已。蒼茫店舍月。夢想莽千里。聞君三月亡。不禁我涕泗。持挽不忍題。眷昔屢歎喟。短茅郭西宅。兀兀與同硏。同硏十餘人。强半登靑雲。君終屈下邑。棲棲歎白紛。竆達自有命。不足爲怛然。姸姸淸杆月。吏隱知幾年。悲歡盡寥落。萬事水雲邊。迢迢漁隱谷。浩浩漢上流。是處幾人會。三春共書樓。或登臯眺望。或棹舟夷猶。歸來哭汝文。與君同悲憂。今日獨哭君。益覺悲思稠。側立向雲松。舊遊空悠悠。恨血碧波下。腐心幾箇人。深讎如昨日。餘禍又天倫。不有當時祟。何至今日淪。寔由一般運。只自呼蒼旻。勞焦爲忠孝。一死吁可憐。此意其誰知。嗟嗟難重陳。四月淸化縣。綠樹祝嶺山。西風吹素幔。送靈車其間。頎頎美風姿。一去不復還。哀哀一衰兒。行路不忍看。我心悵西悲。痛哭屛溪灣。病孤蒿里餞。哀歌復長嘆。</text>
<title>挽李公擧 柬</title>,<text>造膝陪興運。頒綸聳士林。皇王許大業。姚姒共傳心。最是平生學。曾期聖世箴。白駒歌未了。慟徹九重深。寂寞冠峯夜。商量性理時。參差當日恨。往復至今疑。心折嗟關世。衣霑豈悼私。鄰朋又先喪。東望雪鵝悲。</text>
<title>寒峯精舍。阻雨宿留。憶癸卯舊遊。感吟示主人鄭士淑 憕。</title>,<text>罇酒干戈後。衣冠古木深。時憂當小雨。百感聽殘禽。錯漠存亡恨。蒼茫海島心。題詩聯舊軸。中夜獨沈吟。</text>
<title>次金元輔 聖柱</title>,<text>敬忽元來表裏仍。存心先自外持矜。知行一致寧偏廢。下上工程莫躐陵。然後皇王能做去。從前贒聖用堪勝。如非主靜何由定。欲靜毋敎慾海騰。</text>
<title>寄呈參判兄瀛海之謫 三首</title>,<text>關山曾恨別經年。又遣鯨波萬疊前。憂大始緣蘇識字。席前寧不賈還宣。浮雲漢水迷千里。白日挐山覆一天。吾道從來能自得。此身無處不安便。新築槐壇幽事加。隨宜種樹與蒔花。自知閒漢經綸足。底事悲歌愁恨多。世道艱難華髮短。碧亭離別夕陽斜。私情國計俱難料。强欲排懷無奈何。羣從歸來蟄玉屛。當時世禍謂堪驚。國而今日憂兵革。家則吾兄謫海瀛。追想向來猶可樂。始知此事更難成。恭惟邦運無終否。共擬溪山餉太平。</text>
<title>新築槐壇。安進士晦之 世光，美卿 世美 兄弟以詩賀之。謹次其韻。</title>,<text>丈室難經夏。槐壇草草成。陰深朱日遠。眺闊晩風淸。座入峯千色。庭移菊數莖。新詩鄰友賀。携酒日來傾。仙壇槐下小溪傍。晝永風微午睡長。靜忌吟詩猶作意。暑忘搖扇自生凉。晩營离坎生踈業。悔費光陰翰墨場。我思悠悠誰與語。弟兄悄望獨彷徨。</text>
<title>效堯夫非是愛吟詩體九章。和姜聖瑞 鳳來。</title>,<text>溪翁非是愛吟詩。詩是溪翁卜築時。九曲溪山天與我。已携妻子此中移。溪翁非是愛吟詩。詩是溪潭來朅時。玉溪釣罷石門醉。又向龍潭筇竹移。溪翁非是愛吟詩。詩是山雲自在時。無心而出無心卷。坐看峯巓殊不移。溪翁非是愛吟詩。詩是田家行樂時。柿栗滿園秧日茁。又將花竹雨中移。溪翁非是愛吟詩。詩是羣居講討時。共守此心要大道。庶幾貧富不淫移。溪翁非是愛吟詩。詩是槐壇校字時。終日亂籤塵掃役。夕陽鉛槧逐陰移。時校先師文集故云。溪翁非是愛吟詩。詩是悲歌歎世時。海水桑田終改否。未聞三曲壑舟移。溪翁非是愛吟詩。詩是風塵憂患時。百慮千愁仍北望。沈吟不覺日西移。溪翁非是愛吟詩。詩是考槃在澗時。靑山有約歸冥隱。寤寐謌言矢弗移。</text>
<title>次李治伯 國馨 韻</title>,<text>此志兢如盤水持。惺惺問我主翁時。是處一毫容不得。何能着却五言詩。祝融峯上三盃持。洛水歸來吟弄時。浩氣天心同活潑。何妨隨興志而詩。大抵此心能自持。不妨或有謾吟時。第惟伊誡終嚴截。勿學騷人癖在詩。</text>
<title>次金士凝 命鉉 韻</title>,<text>不要俗客至。石逕已封苔。謌竟採芝去。雲邊和雨裁。詩書仍棐几。杖屨或槐臺。有意東鄰友。新詩數寄來。</text>
<title>伽倻九曲。次武夷九曲韻。並序</title>,<text>姜寢郞聖瑞用武夷九曲韻。賦伽倻九曲。寄示索和。余已有此意者。蓋久而未成。聖瑞眞可謂善挑發人意者也。但九曲之稱號第次。略有錯焉。余以前所定之號。而從其曲次以賦焉。蓋伽倻之山。自南而北轉。東開一洞府。而一水逶迤中間。自西而向東。一曲觀魚臺。在谷口淸風山之西。二曲玉屛溪。在壽星峯之北。三曲濕雲泉。在玉屛向上少北。小澗之自東北入於屛溪者也。四曲石門潭。在濕雲之小西衆仙洞北。五曲暎花潭。去石門一轉在靑龍坊。六曲卓錫川。在白塔南。七曲卧龍潭。在迦葉峯之東趾能仁菴下。八曲孤雲壁。在靈臺少下溪南。九曲玉梁瀑。在龍潭北紫玉峯下。山之僧稱古梁洞者也。示別派也。玉溪之翠屛天奇。磯臺鬼削。石門之白石澄潭。龍潭之雲壁飛泉。遊人過客共嘗稱玩。而觀魚卓錫。本在路傍。人不爲奇。然觀魚則沙平川廣。白石齒齒。初入仙洞。足可以新人眼目。而西望羣峯。鬱然蒼翠。可見一山全面矣。卓錫則雖爲楮夫所穢爇。而觀其水石天成。則石白而盤。水匯而淵。可以備一曲矣。至於濕雲之小瀑淸泠。暎花之曲渟層巖。孤雲之楓壁激湍。亦皆幽閒窈窕。對之輒怡然自喜。况玉梁則峯勢特拔。瀑流奇壯。下流八曲。幾不可與比倫。在其源頭最深處。雖山下居人年六七十。而迹有未嘗到此者。况遊人過客。何從聞而一至此耶。地閟天慳。幾千百年。而今我得之於草樹掩翳之中。闡而名之。備數於九曲之終。此豈非有待而然者耶。自魚臺而泝玉瀑。蓋十里强矣。余卜築于玉溪之下。實爲一洞之主。而其間片石曲水。朝霞暮雲。莫不管領於余。晦翁之武夷詩曰。居然我泉石。其亦余之謂也。是知在泉石則先贒亦不以物我爲嫌矣。玉溪與石龍兩潭。竹泉金尙書之命名。而手書八分字。刻之石面。餘六曲則我弟兄卜居後名之者。今因聖瑞之賦九曲。而略書九曲之次第名稱。仍及其或淵或瀑或崖或臺。而幽深閒雅。奇壯淺奧。莫不題品。使諸君子之賡聖瑞者。以知九曲之名實大略云。伽倻秀氣炳三靈。一道巖泉九曲淸。鬼護神呵千載秘。淙然和我膝琴聲。右伽倻山一曲武夷上釣船。休言此曲只沙川。魚臺已見西峯色。秀氣蒼然鎖暮烟。右觀魚臺二曲屛溪環翠峯。蒼崖渾是雲霞容。垂竿把酒磯頭望。玉瀑龍潭隔幾重。右玉屛溪三曲雲泉弄玉船。弟兄遊賞憶當年。泠然小瀑尤奇勝。澗綠巖紅正可憐。右濕雲泉四曲石門雙立巖。溪邊垂柳碧毿毿。風波少處開明鑑。光影徘徊共一潭。右石門潭五曲花潭山更深。蒼蒼只是見雲林。看山看水無言坐。誰識閒中長道心。右暎花潭六曲靑槐曲水灣。亭亭白塔掩禪關。老僧住錫巖頭立。客至不言心自閒。右卓錫川七曲循溪泝幾灘。蛟龍窟宅駭心看。淵潛何日施能普。蘿壁沈吟五月寒。右卧龍潭八曲秋淸山雨開。溪流汨㶁乍沿洄。孤雲霽樹依微起。復見迤迤翠壁來。右孤雲壁九曲雙峯勢屹然。巖間百尺瀉長川。遊人不肯竆源至。豈識仙區別洞天。右玉梁瀑</text>
<title>次仙巖主人李子益寄韻</title>,<text>寂寞柴扉晝不開。任敎賓位上靑苔。晴鳩拂露俄新喚。溪雨和烟暮又來。幽事不嫌鋤藥圃。生涯有味護花魁。罇空可耐悲秋意。詠爾新詩當一盃。</text>
<title>次盤谷金監司克念 祖澤 寄韻</title>,<text>停盃兀兀感平生。雨則止之霽則行。慷慨都緣宗國慮。憂愁非是俗人情。卽今蓬虆棲身久。向者旌旄滿路迎。可但君平爲世棄。君平先已棄簪纓。</text>
<title>明府洪文饒 啓裕 謂玉溪在洞口故淺。而卧龍之幽深爲可愛。聊得別韻以賦。</title>,<text>探勝如竆理。顯幽俱會心。不由玉溪泝。寧到卧龍深。漠漠夕陽外。姸姸花樹陰。三盃和氣發。歸路動高吟。</text>
<title>萬樹鵑花。照耀一壑。與舍弟約同諸老少。往賞玉溪。坐石門。共次放翁韻。</title>,<text>亭在白雲山半腰。淸流泝入武陵橋。花紅暈席渾如醉。嶂翠來罇不待招。草色烟和迷岸綠。柳絲風裊欲春驕。溪翁放散尋常事。近侍如何遠聖朝。</text>
<title>同明府尋講堂水石。到仙巖。次季章韻。贈主人李子益。</title>,<text>巖花零落寄春餘。槐柳交陰護谷居。鶴氅麻鞋前歲至。綠盃芽笋是行初。雲生鳥語渾成句。石白溪淸盡可書。山裏老翁閑事業。園蔬圃藥自能鋤。</text>
<title>坐講堂泉石。與舍弟及明府洪文饒，姜聖瑞，李子益呼韻共賦。</title>,<text>溪禽相喚上禪門。古榻埋塵坐世尊。大宋碑殘留日月。西湖春盡到泉源。霞光浩蕩浮千嶂。花意瓓珊集一罇。內院猶存秋後約。分明一路記仙村。</text>
<title>遊小仙洞。得一區巖瀑蕪沒林藪中。剗其棘疏其壤。石之盤者。可容數十人。瀑之懸者。亦可五六尺。足堪留翫。緯，協兩兒隨之。喜其得而請渠分管兩父。因戲而別上下曲分與之。將一絶句。書兩紙而各贈之。以代契券云。</title>,<text>分與巖泉爾弟兄。山家契券亦堪淸。從知識字猶憂患。賸勝前贒敎一經。</text>
<title>奉次申延安丈 聖夏 韻 二首</title>,<text>崖柳溪邊石。蕭然杖屨人。泠泠心在水。潑潑物同春。寂歷巖花夕。蒼茫澗樹晨。淸幽媿獨餉。怊悵首回頻。仙巖在鳳谷。聊可隱高人。門掩小溪月。山深叢桂春。堪成田氏痼。不必石門晨。舊約移漳浦。徒然入夢頻。</text>
<title>朝家用內舅原從勞。追恩外王考。迎誥日。家弟鳳五以詩志慶。謹以其韻。拜上內舅。</title>,<text>子而追典父於宣。擎牒香凝感淚痕。不有府君能積德。曷承明主用推恩。慶方普切東民士。幸豈徒爲我子孫。奇事舊閭今迓誥。罇筵答賀耀荊門。</text>
<title>與季章共姜聖瑞，韓季明，安晦之，姨弟尹汝朝 百宗 遊小仙洞。</title>,<text>從我仙區爾亦仙。携來爲訪此巖泉。百年身世山林下。落日雲霞杖屨前。遙見禪樓臨古樹。半成茅屋寄蒼烟。孤筇歸路屛溪坐。看水看山足此緣。</text>
<title>五月十六夜。與家弟乘月訪安晦之。次放翁韻。</title>,<text>兀兀新愁向五更。滔滔一念系周京。悲歌不盡明陵淚。白髮徒深漆室情。措國泰山誰使重。生心禹鼎敢爲輕。淑人正理機難失。祚宋天應眷主明。</text>
<title>六月十五日。聞衆仙洞有水石勝處。與家弟及安晦之乘夕往訪之。拈次放翁韻。</title>,<text>蘿巖在最高處。辛苦緣崖披林。試來若到昭曠。東望雲山開襟。鬼不終今秘。苔開太始緘。深來宜是奧。闊處最殊凡。澗挹淸留暈。霞晴翠逗衫。逢人問俗號。仍號以蘿巖。</text>
<title>次姜聖瑞賞花韻</title>,<text>荷葉參差綠滿池。當軒對酌最相宜。西風欲起花猶澁。多意淸香待我遲。</text>
<title>姜聖瑞宅賞蓮</title>,<text>嬋姸何事在泥池。自謂天香無不宜。我有方塘淸半畞。爲渠猶媿就來遲。</text>
<title>七月望日。安晦之來宿。季章拈放翁韻共賦。</title>,<text>鷰喃蟬嘒各如期。坐歎光陰不肯遲。露下樹生凉意後。鳥歸林滿夕陽時。牀頭饒睡渾如醉。月下看書始覺衰。澆下淸愁何物在。一甌新茗試槍旗。槍旗茶名</text>
<title>再疊人字韻。奉和申延安丈。</title>,<text>學必希天眞聖學。人而無道是陳人。詠歸每憶吟風日。和氣曾參一月春。柱折狂瀾難更障。世阽長夜幾時晨。吾衰益歎茫茫緖。憂道憂時擊節頻。</text>
<title>山居感興 得朱夫子詩獨抱瑤琴向玉溪一句。七字排韻。</title>,<text>伊尊觀畀察。惟理妙氣毓。一二復二一。無合又無析。氤氳生萬物。物物具太極。人靈物之最。聖秀人中特。羲軒作鼻祖。勛性湯武復。修之道如何。知先而行篤。持敬自言動。克治在幽獨。參三由是心。是心涵大道。心爲氣之精。精故衆理妙。精猶有淸濁。不同如人貌。不同亦能變。聖愚可同造。其理是五常。五亦氣上討。同中實有異。於物不可號。未發方湛一。中體斯可保。發初情謂幾。善惡此分俵。發之雖氣主。所發理專靠。形生本危殆。性原亦微奧。所以善觀者。發處見得好。發前性無爲。發後意量料。誠爲進修基。必由關夢覺。治平曁位育。莫非推此效。嗟哉二三子。前聖百世詔。今吾更何求。惟此遺經抱。薰殿琴五絃。徽金軫以瑤。一彈解民慍。揖遜承欽堯。降此征伐起。武厲已慙韶。西鶉曁南泥。王風盡灕澆。胡元首亂統。今日帝天驕。道與世俱下。其奈會仄朝。煌煌我皇朝。文法曾孔昭。白水今杳杳。永曆何遙遙。黃河幾日淸。浩謌謌正高。震布陽昭德。風氣中夏參。箕仁旣東封。孔聖亦欲臨。三韓及羅麗。夷陋猶痼深。終啓我聖朝。郁郁煥觀瞻。周文漢衣冠。規法尙謹嚴。箕疇五建極。列聖相傳心。嗚呼孝廟世。人類淪獸禽。尼父大一統。慷慨爲己任。功業未半殂。志士血霑襟。吾將裂冠冕。便欲逃山林。世事無成虧。已廢昭文琴。竊觀上古世。道學在君上。自新以新民。治敎大宣朗。吁何及周衰。尼父猶擊磬。何但我遑遑。斯世實不幸。當時縱未施。此道不可喪。以此故相傳。顔勿曾三省。思誠孟直養。授受眞不爽。區區董韓輩。不能繼前往。千載得濂翁。奧學重指掌。西銘明理一。斯文振要領。河南始主敬。嘉惠最深廣。集成朱夫子。久爲大宗匠。絲微復海廓。道大難爲狀。煌煌繼開業。百代定趨向。胡元陋百年。明儒陸是尙。吾道旣東來。圃老寔先倡。培養三百載。羣儒賁吾黨。精良趙先生。淳篤陶函丈。至治三代慕。正學洛閩倣。繄我石潭老。獨得到昭曠。丁寧理氣說。可以撑穹壤。再傳有沙溪。德器其善養。勉齋所未盡。疑文辨銖兩。至於宋尤翁。正氣山河釀。死生考亭學。閑衛費拳踢。春秋讀無地。涕血蒼梧望。淵源自洙泗。斯道遞主鬯。水翁親受授。直字煥遺命。末學迷歧路。正論明心性。墜緖今茫茫。感慨一俯仰。聖作萬物覩。庶幾其吾國。不法漢以下。宜致周郁郁。如何世道衰。國事日就弱。無乃氣數至。不能容人力。天心應祚宋。無往而不復。豈徒責彼蒼。亦有轉移策。保國在安民。安民輕賦役。輕賦先節用。節用自宮掖。輔政在用贒。用贒先去慝。慝去淫朋消。靡不由建極。理事在紀綱。紀綱宜先肅。如欲肅紀綱。賞罰不容忒。人才在培養。培養以正學。害正惟俗習。崇儒乃矜式。淸流在淸源。萬化由君德。德莫如正心。欲正己先克。克己能公明。何事做不得。豈直做事功。能事畢位育。君門邃而遠。誰能效芹曝。還笑卞和氏。涕泣空抱玉。人受天地中。贒愚無等差。惟欲相攻奪。不覺自昏迷。無欲能自靜。靜則心如齋。湛如止水明。平似金秤齊。森然萬象具。神鬼莫得窺。不是釋氏心。靜便如死灰。何人說主靜。千秋挹濂溪。</text>
<title>新昌宰李中甫 嵩鎭，金注書淳夫 壽鏶 來訪留話。次中甫韻。</title>,<text>易識山翁家。山家有老樹。猶嫌俗人來。雲鎖山前路。</text>
<title>戒韓友德昭冠心緯。季明贊冠事。金友靜而醉吟一絶以識之。賓贊次之。衆賓數十員共和之。余不敢以拙陋辭。題之軸末。</title>,<text>羣贒來冠是兒冠。三代威儀此可觀。禮畢不妨無數酌。更移賓席上溪欄。</text>
<title>緯兒往在東牀。受學於其岳丈。寄詩以勉之。</title>,<text>舍弟南麾兒北去。空山寥落意難裁。牀頭伴我梅花在。昨夜慇懃一朶開。文公送塾婺州時。曾有丁寧訓誡辭。今日爾爺同此意。爾將此意十分知。重令之門爾勉翁。應知重視一龍同。言言合是頂門箚。惟此承行第一工。一龍。卽重令之子小字。</text>
<title>病中聞鷰語。思歸口占。</title>,<text>簷頭新鷰語喃呢。病客經春尙未歸。骨瘦崢嶸須杖起。眼昏䵝澁看書稀。妻兒疾並誰營藥。秧麥課踈已失機。且負前山花爛熳。歸時綠蔭滿庭扉。</text>
<title>冷泉蒼壁歌 書寄院任。留之院中。俾作故實。</title>,<text>鬼斧削壁千百仞。崒拔立之蒼溪間。仰之靡竆心茫然。烟霞自生巖巖顔。胡爲設此奇壯狀。造化者翁其有意。只擬百千萬年後。生出尤菴老夫子。置之巖竇讀其書。壁立氣像以類此。惟此頑然屹至今。閱盡劫火猶無恙。風雨不壞神呵護。婦孺過之皆知敬。如何夫子終齮齕。摠爲此壁立之故。夫子之道直而剛。不撓不屈無阿好。憸者巧者慝者忌。愚者不知智者惑。只是人自私其心。徒將異言紛豗椓。百變滄桑確不改。益信夫子道之的。夫子道固不負壁。壁於夫子亦何負。是知夫子與此壁。共將撑柱于宇宙。暮山蒼蒼水涓涓。高歌石頭思正長。嗚呼先生之道之大兮今誰托。世道日棘增可傷。</text>
<title>金永柔 斗壁 溪亭。憶主人有感。</title>,<text>已熟溪亭說。今來若舊遊。泉鳴松韻合。山靜鳥啼幽。絶峽丁寧計。當時小大憂。已焉存沒感。憑檻涕雙流。</text>
<title>寄贈南塘</title>,<text>造膝當年禮遇臣。歸來邱壑便閒人。栗翁理氣尤翁義。香案寥寥孰更陳。君家西壓一頭鰲。百里靑山萬頃濤。聖世豈終高卧爾。曰惟聖世卧能高。</text>
<title>晩湖兄初期回薄。病伏竆山。不得躳造靈几下。一慟洩哀。中夜撫傷。殊不自勝。走成九絶。書寄緯兒。使展靈座而哭之。詩思蕪拙。不能寫盡哀腸。而亦可以監此衷否。最是平日有詩輒和。而今者無以見兄之來詩。嗚呼悲夫。</title>,<text>人間日月忽朞迴。一去音容不復來。寂寞江湖詩句在。渚禽相喚秪今哀。自是心同臭味同。當時不省異其躬。于今未信幽明隔。笑語還疑尙可通。志不初期數郡民。人間草草了中身。榮枯脩短寧須說。千首詩能不朽人。萬木蒼蒼擁小亭。雙池定水自空明。花紅葉赤無人管。落日噪鵝不勝情。堂兄有坡山別業。而亭名鳴臯。亭前有雙池。西湖晩寄百年身。怊悵新愁起白蘋。只爲挐山未歸恨。扁舟竟付等閒春。白蘋江閣樓名。世道茫茫殺活機。人情臲卼盡危疑。言談猶自桐分快。何處更聞眞是非。惠好何年玉澗隈。滄桑回首迹皆灰。秋山寂歷無言坐。淚落西風百感來。梅隴依然西郭時。冥冥猶復舊歡知。人間反有晨星恨。應笑餘生怨別離。吾同堂兄弟少時。共侍兩家父兄於西郭宅。而今豐德梅花洞。又爲吾兩家墳山。故首句及之。不禁一吟一涕零。但聞壎唱孰篪賡。九章書寄靈筵奠。西望呑聲到五更。</text>
<title>尹友景日將西歸。往見留之。定計不可動。寄詩以勉之。</title>,<text>騎牛下山扃。叩角度斜陽。霽色平郊滿。秋光遠峀長。山林不受拙。城市肯容狂。隨境心隨適。去留自不妨。</text>
<title>知非</title>,<text>伯玉當時年五十。能知四十九年非。知能去病眞爲藥。徒爾知之曷謂知。已知不復由心生。事上何須更錯謬。千載顔淵終悔無。誰將三字晦翁授。點檢依然舊日余。更將箚脚厥初如。莫云白首嗚呼晩。猶有衛公四十餘。</text>
<title>宿錦壁亭</title>,<text>招招欲渡暮烟生。落日含山江水明。錦壁經霜今古色。風湍雜雨淺深聲。高謌擊楫潛龍吼。半醉題詩睡鳥驚。一宿林亭淸不禁。令人便欲起經營。</text>
<title>鳳溪曹上舍雲擧 世鵬 兄弟冠其子與孫。翌日泉浦朴生子淸 河運。亦冠其姪。戒余敎之。辭不得則副之。三加之後。各行一獻禮。禮之甚盛擧也。朴員外伯恭 守謹 用明字韻識之。徧諸賓和。余故足之軸末。時崇禎再壬子十月癸酉也。</title>,<text>同學曹兄弟。新知朴子淸。三加一獻禮。聯日兩家行。大嶺衣冠集。千秋度數明。醮盃頌祝地。魯拙媿賓迎。</text>
<title>來宿永同。季章與心泳，心協送別於此。學子八九人亦隨來。曹生𩅿用舍弟時字韻以別。因步其韻而略敍爲學之方。以贈諸生。</title>,<text>無論未發已發時。此道不可須臾離。知之雖始行爲重。進德宜先毋自欺。</text>
<title>舍弟送酒。與李斯立 倚天，金君弼，金靜而會話。靜而先唱。共次梅聖兪韻。</title>,<text>春色隨人深入山。柳堤梅塢不期還。襟懷水月光明際。杖屨風烟浩蕩間。迹似當時高卧謝。學希吾黨不違顔。醉生千載滔滔是。幾箇能經夢覺關。</text>
<title>姜聖瑞直英陵寢齋守歲。有詩寄來。敬次以呈。英廟我東聖君。延祥之祝。無過於法聖祖。而况當邦運衰亂。寇賊日繁。其所以不忘前王者。尤何以自已也。聊敍感懷。</title>,<text>彷彿衣冠月五更。蒼梧何處叫虞聲。一心魏闕延祥祝。百感祠宮餞歲觥。後世尙令文敎闡。當時寧有寇姦萌。聖人此地千秊葬。於戲不忘峻德明。</text>
<title>使兒輩呼韻共賦</title>,<text>仙界雲常谷口緘。何曾俗袂與同摻。百秊水石元成癖。萬斛烟霞不害饞。丹壁四圍屛儼設。翠峯齊聳戟森攙。休言世道方傾奪。風月無猜詎見讒。</text>
<title>前月十八日月夜。舍弟奉慈氏。登華岳樓。慈氏穩陟危梯。不用人扶。舍弟喜而有詩。安晦之又步其韻。皆寄來。喜慶之極。次而志之。</title>,<text>韶華在面視燈書。步上危樓不用扶。七十八猶能若此。百年遐福寔權輿。時復同輿小女遊。臨溪濯足弄淸流。吾衰尙怯寒泉水。堪受西河責白頭。今四月。又遊冷泉。而濯足之後。神氣倍淸爲敎。</text>
<title>癸丑除夕。來侍老人於黃溪衙中。賦懷示章弟。</title>,<text>已把浮雲韍佩看。世間多少念宜刊。不知顚有斑斑白。自笑心猶耿耿丹。分外無須閒慷慨。靜中端合極硏鑽。只今爲子爲臣祝。親壽如崗國勢盤。</text>
<title>觀雞龍山。宿東學寺。</title>,<text>蕭寺春暄萬木晴。前修遺迹暮禽鳴。陰陽黑白論多少。當面誰能辨僞誠。顯廟乙巳間。尤翁與魯西會此論鑴事。魯以鑴爲陰爲黑。而歸卽反其說云。</text>
<title>挽金參判而見 龍慶</title>,<text>不激不渝眞的斟。和中有守獨超今。早聞陶悔羞參拜。曾擬玄銓用抑陰。衰末猶思先輩業。貴要能保布衣心。慟非私好伊公耳。斯世知君較我深。百祥樓下烟蕪平。鴨綠江頭春水生。錦瑟離亭歌露返。仙槎去路戴星迎。孝忠留勉傳家法。塵刹齎歸念主誠。臯復異鄕曾不怛。工夫判見沒吾寧。交情啖栗昔橋川。浮世回頭五十年。割華西東老光景。携罇談笑幾巖泉。滄桑住脚看誰在。名節承家獨不遷。最是歸來同被計。靈車踰嶺益傷憐。</text>
<title>金君弼本非不嫺於詩。輒稱不能。多不償債。近頗肆力於此。每篇佳絶。亦詩社之一幸。更將別韻志喜。</title>,<text>南豐曾恨不能詩。尼父失之子羽知。篇就隋珠明箇箇。詞壇從此主盟推。</text>
<title>與章弟携兒子輩。遊石潭。婦女亦同之。炊飯作湯。竟夕而還。拈劒南韻。</title>,<text>吟筇今又石門期。幽興先敎澗鳥知。晩壑剩酣楓萬樹。淸流羞照鬢千絲。兒孫侑酌驚烟暮。幼女歡遊欲日遲。冥隱全家樂事在。端閒有味太平時。</text>
<title>金諫議士重一疏。得罪明時。初配蝟島。旋移武城。當劇暑。水陸奔馳。况念其萱闈無更子侍。似此情事。令人悒悒。茲將五律。遙寄士重鵩舍。</title>,<text>近來誅竄無端生。况復能將抨彈行。諫議大夫果謫去。屛溪居士劇心驚。懸琴判更梁城見。折檻應從漢殿旌。只是江潭愁絶處。憐君無限望雲情。魏侯因師曠之諫。卽懸琴城門。以示悔悟之意。偏慈六十九迴春。獨子半千里外身。悄悄孤燈鳴蝍夜。依依落月叫鴻晨。不眠獨語知何病。耿結中心摠爲親。委致奈如忠反重。聖朝猶賀有爭臣。元羞揲揲且箝箝。惟義惟從不怕殲。持斧衷披丹陛聞。迷天險蹈白波黏。然非放斥爲贒厄。卽有觀瞻聳筆嚴。盡分不知餘外事。豈如逐世喜霑霑。右次金吾門外韻萬里波濤萬丈深。雲天莽闊入虛襟。蔡幾微果不形色。蘇鐵石能自驗心。義理判昭魚取掌。是非叵耐寸高岑。明明只有上穹恃。衷赤庶幾監我忱。右次入島韻論事惟將大體評。長河一曲亦何妨。坐觀敢議睢陽節。親屈猶爲晦老商。壁立從前兢戰出。學明然後見知長。玉成終擬扶吾道。不必離騷謾歎傷。</text>
<title>答晦之謝詩</title>,<text>稍幸幽居絶世紛。衰惟恐負道朝聞。平生尙友知黃卷。晩計相隨有白雲。半畞欲淸心水止。一刀先斷慾桐分。詩罇踈曠元無補。自勉從今更勉君。</text>
<title>少友輩講學餘。與緯，協兩兒習飮禮。</title>,<text>飮規茲取矍相鄕。揖讓中看德意長。否者奚云王道易。可知天理此洋洋。</text>
<title>詠老</title>,<text>正使百秊壽。百秊今半過。耳鳴如聽雨。眼視或生花。尙幸存心力。惟期益切磋。朝聞夕死願。秉燭着工加。</text>
<title>別李學士器甫 度遠 耽羅試才御史</title>,<text>石室先生昔此行。後前承命盡朝英。拏山黛色千秊碧。橘苑晴光十里明。勝賞亦知君寵賜。重溟猶比宦途平。災頻南海其誰警。文靖遺風子可幷。</text>
<title>李上舍治伯爲兩親回巹。設宴老人出韻。奉次。</title>,<text>靈樹光瞻暎早春。慶歡牢巹再回辰。幷爺孃壽兩雙井。一子女生四十人。不向仙靈煩乞福。寧曾藥餌用扶身。人間何限悲孤露。是日罇筵盡聳神。</text>
<title>明府朴士樞 斗益 用前韻。又以二詩寄示。奉次。</title>,<text>風翻芍藥夕陽天。牧笛牛歸柳外川。澆悶槐軒傾朮酒。裊香書榻逗茶烟。百秊心事惟琴瀉。荒歲生涯早磬懸。佳句時來殘夢攪。神交賴有葉鳧仙。</text>
<title>和寄緯兒</title>,<text>歲律三分已一分。久別平生有此番。可忘朱塾數條誡。且業伊川十日文。無事元非斯道在。隨時檢着是心存。遠離膝下寧吾願。爲汝惟祈用志勤。</text>
<title>哀南生百爾 致一</title>,<text>尙憶溪堂講罷時。淸宵霽月上釣磯。春還更有朋來喜。何處相携百爾歸。篤實看無與子同。一年能有一年工。閼其方進嗟何意。此理吾將問彼穹。黃岳山深靜坐幷。寒泉編共傍繩牀。老僧爲說君勤學。時若前言不可忘。鸝淵有約數年棲。書篋君期共我携。萬事今隨流水逝。不堪重踏道村蹊。那堪下室晝哀聞。又有高堂血淚捫。漠漠九泉應爾恨。不知何處慰孤魂。</text>
<title>成承旨子長 震齡 以今十二月十三日。永歸窀穸。顧余病伏竆山。無以就訣。茲成十五絶。聊敍悲懷。遙倩工祝。展之靈座前。用替臨壙之慟。</title>,<text>奇禍由來權貴因。無關竆餓讀書身。猶然不免奈其命。何怨於天何怨人。一死雖云無奈命。臯招中露又胡爲。烏鳶螻蟻君何擇。萬事如今只嘅時。鯨波容易笑談之。黑島惟將几案知。九死悔無臨絶語。正看天理勝人私。胷中勃勃歎明時。不覺身終蹈駭機。今若謂君無所受。伊川欺我栗翁非。時公族人以討逆義䟽斥當路。其䟽謂公與聞。終死謫路。昔伊川代彭中承。栗谷代白休菴搆䟽故云。君携大易我朱書。鸎峀蒼凉月上初。講說瀜瀜朋契始。回頭三十四年餘。論說古今人是非。程夫子謂一端知。分明邪正陰陽際。高着眼來無更疑。性存拙戇人生直。心不便儇赤子純。薄俗何知吾道在。嗟乎不遇世之淳。文章一代擅聲譽。義理程朱討緖餘。從古難爲當世用。巾笥惟待後堯夫。登臺白簡尙風稜。嫉惡剛如逐鳥鷹。眷眷孤忠當世志。履霜憂切至堅冰。爲民無害踈於事。誠信惟能誦二天。最是雄饒經幾邑。歸來不起夕炊烟。此事人間絶可憐。如何餓死大夫贒。忍聞剪髮供糜粥。病裏終然不下咽。數行曾誌瑞朝殤。一女先亡一女孀。煢孑螟兒無告訴。死生畸釁絶堪傷。十月聞君錦水亡。空山哭我北風長。平生誼重加麻在。往事文仁一撫傷。聖愚心辨五常篇。評去說來幾百言。縱有新知誰更叩。摩挲舊草欲聲呑。病我西湖執紼違。當時親友哭君誰。新阡北望寒雲重。瑞九應同此老悲。</text>
<title>送舍弟季章之任永川</title>,<text>世間事與人俱生。有合豈復無離別。別亦常事不足驚。有別輒使心惘缺。儘乎人情無竆已。况我此別當白髮。右幷下詩屬離別白髮元非別離時。况今別離在鴒原。孤露依倚相爲命。君惟我依我依君。君不朝來我夕往。將奈千里相銷魂。空山寂寞悄然坐。短吟長歌不耐愁。溪日已落風吹急。谷雲欲起山更幽。玉屛居士奚惆悵。送弟將行嶺之陬。右屬自家五馬將行故不行。遲遲此行遲爲誰。久菴老兄今白頭。獨守空山下書帷。向來姜被樂未央。不忍今朝遽相離。右屬舍弟皁蓋君向嶺外去。肩輿我來遠于將。君東我西各分袂。驛亭長短雲蒼茫。欲歸不禁淚潸潸。獨立高臯遠相望。右驛山送別錦水春寒波不起。嵯峨白堞橫靑嶂。城上孤樓拱北辰。樓頭北望懷疇曩。何年雙樹獻首馘。撫時不覺增慨慷。右拱北樓華岳樓上春日明。臨臯太守住征轅。黃溪士民歡相迎。爭道黃溪舊使君。知君遺惠至今存。想有壺酒相慇懃。右到黃澗五馬曾陪板輿行。四載榮奉專城養。春和時入冷泉中。夏炎或登淸樓上。山川依舊不忍過。物色照眼增悽愴。右愴舊黃溪向上黃鸝淵。一曲巖泉佳可遊。知我平日夙計存。誅茅已擬溪邊留。臨臯道里此中半。欲得音書寬別愁。右黃鸝淵寒泉院中絃誦聲。斐然諸子不可忘。當時儒化至今在。負笈來我同書牀。君行儻過喚鶴否。使我不禁淸夢長。右屬寒院諸生馬首潺湲聽鳳溪。長松立立寒杈枒。松林中有處士家。處士安否今如何。尺書時復相問信。梅溪後承誠可嘉。右屬曹上舍世鵬洛同江上春山姸。洛同江畔晴沙明。征蓋南去路千里。鄕山西望難爲情。惟有天際一髮靑。八公山色如相迎。右洛同江公山之北是花山。花山是爾童子遊。十三爾隨嚴君去。中間四十一年秋。遺民爭道郞君榮。孤露想增感涕流。右到新寧向者我自道州至。士民歡我如親戚。君行想如我行時。民情於此大可識。不有先人實惠存。慕嚮何至我輩篤。右屬新寧士民先人治新六載間。新人望之如父母。當時舊民盡零落。子孫猶稱尹侯某。峴山片石只尋常。煥然明宮報祀厚。右鳴泉祠花山山下谷鳴泉。祠號因以谷名稱。前堂門廡略體具。禮儀秩秩儒宮徵。君今作吏鄰治去。秪拜想益懷兢兢。右謁鳴泉祠憶昔吾輩子舍遊。膝下兄弟俱在時。少秊事事多可笑。有時思之尙依俙。始知歡娛於斯盛。今雖欲爲何能爲。右花山舊遊小閣懸崖勢孤高。曲欄俯瞰淸流漪。千峯花山影遠近。萬竿脩竹風逶迤。歡娛舊事尙內記。燈燭琴歌下樓遲。右環碧亭舊遊山雨初晴溪水漲。百丈走瀑聲轟轟。肩輿往臨駭心目。寺樓詩成暮鍾鳴。歸來月色柳川外。醉聞長笛三兩聲。右修道觀瀑天設層巖忒怪奇。上聳千尺高入雲。同堂兄弟幾携往。向又錫令同攀援。南菴來見露眞面。岳下謙齋爲余言。右上聳菴點檢平生攻學業。多在花山五六秊。又是花山六秊業。最於山房用力專。不忘携書上寺時。珪師輒來迎槐邊。右佛窟寺攻業鶴巢臺上鶴來巢。鶴去臺空幾百年。蒼壁戌削臨臺上。淸流汨㶁環臺前。同遊朴氏俱無恙。何時更與遊臺邊。右遊鶴巢臺長水驛前柳欲靑。朝陽閣上春尙早。六角嗚嗚旌旗耀。軍吏奔走來先導。太守分符新到任。士女加額爭環道。右屬上官使君昔詠桃夭詩。灼灼春華時欲暮。當時少妓俱白頭。纔罷衙拜笑相語。鳴鴈嗈嗈如昨日。東牀少郞今如許。右屬季章新婚時事永川之人相語曰。吾永幸得贒太守。永之與新壤界接。曾聞先侯仁政久。况有黃溪口碑在。永今庶幾其蘇否。右屬永川民人先人爲吏非俗吏。政法不尙聲赫赫。一心傷視發於誠。吏民愈久愈信服。永人之望眞有由。曷不先人以自勖。右說先人治法以勉永陽地大人民衆。自昔皆稱邑之嵒。推誠猶可信魚豚。何况伊人同此心。天下九經由是誠。用此何難一郡諴。右說治郡俗吏以法爲治務。不識敎化治之本。敎之以學儒化成。忠孝禮讓人皆勸。叔子言之大畜傳。不尙威刑治可善。今之學敎業時文。時文何與敎化哉。十日時文有成法。合主經學培人才。鄒魯舊俗可庶幾。豈不少變流風乖。士子可敬可以禮。小民可哀可以愛。御吏不必先意酷。有罪只可無少貸。威生於廉畏於明。見憚元來惟我在。生民倒懸難毛擧。檢田簽丁尤弊弊。薄斂寧爲損上賦。恤寡惟思益下計。先王立國重士夫。徵庸無虐士夫裔。聖人惟能使無訟。聽訟猶人亦難焉。天下何事孰不愼。惟訟與獄尤愼旃。噬嗑大人尙中正。君子以之能無愆。昔我南遊有餘債。十年夢踏嶺南陬。淸凉山北小白山。換鵝亭南矗石樓。因君復欲濟勝徧。朗月淸風霜菊秋。右屬自家南遊之意去年君入漢陽城。一年離別半年過。全家猶在此山中。不復怨君不在家。今日携家踰嶺去。千里怨別將如何。右更言別意別懷寄在詩上去。三十五章數百言。黃新舊遊一一書。道途形勝歷歷論。臨民數事意最勤。味之其言宜不諼。右摠言</text>
<title>東遊記行</title>,<text>崇禎再庚申。春季日癸亥。久菴老居士。迢迢將遠邁。行裝薄蕭然。騎單僮數介。緯曁叔約從。左右行李戒。江門延諡會。意中經營在。斯文甚盛擧。士林遠邇屆。况我舊門徒。誼敢諸生殺。金剛夢中碧。半世有仙債。及此未盡衰。遠遊計一倍。江行轉而東。豈令興全敗。誰謂鵑花時。不如霜楓待。立立白玉峯。眞面元無改。何論春與秋。一見心目快。垂老當行役。旋覺氣衰憊。千里今不憚。身輕意灑灑。叮嚀語山妻。我歸仲夏迨。又託從孫丁。菊梅護得乃。分付耕奴猪。秧播惟汝宰。晩發玉溪庄。暮止鶴城界。布穀知時鳴。和風吹蓓蕾。浦洲日初暖。游女倦采采。金沙舊主贒。迎我懸榻解。祠儒二三友。要我旅窓話。罇酒勞遠征。澆下愁隗磊。右發行維歲四月吉。天朗而氣淸。白幕連江雲。多士四方傾。冉冉天郞至。鼉角導前鳴。賜諡部吏傳。差員雙手擎。設卓展寶牒。射日光崢嶸。木主地上奠。禮若躳祇迎。郞官一讀宣。生死悲喜幷。主人四拜受。肅禮代神行。文純倣程朱。近依李先生。於法懿且感。洽慰士林情。吁嘻昔重陰。斯文奇禍縈。不有聖明在。孰能讒誣明。禮遇自先朝。盛典今易名。罇酒娛諸賓。敢辭此筵觥。右延諡祇拜廟庭退。齋儒禮以賓。院隷執筆硯。院錄遵例陳。題名卷末己。翻閱多大人。忽見我祖父。手墨尙如新。當時四弟昆。來拜知何因。孱孫百秊後。見之却傷神。曾聞丙子亂。我家避胡塵。始入龍門山。謂深可藏身。中夜夢警告。蒼黃踰嶙峋。翌朝掠胡至。留者盡陷淪。驚恐轉入深。道途久邅迍。竹陰趙夫子。王父爲姻親。是時分符竹。爲吏鏡湖濱。藉此踰嶺來。糶貸賑羈貧。簞壺有多士。且賴峽俗淳。半歲此地寓。編戶與爲鄰。拜院在此時。書在丁丑春。吾今名在後。不覺興感頻。右感舊行行沙上行。無數海棠花。節晩開不盡。孤負爛熳華。鑑湖明一曲。淸敻殊可嘉。九峯石嵯峨。望若起初霞。金剛萬千峯。迢迢雲外賖。北岸松翠深。曾是萊仙家。手書飛來亭。籠之以碧紗。奇變鬼神驚。海若亦咨嗟。風濤忽震盪。雷霆雜雨加。俄看飛一字。風吹渡海遐。蓬萊在湖州。是日魂招些。實非人間有。儻爲龍王挐。人筆一時沒。事豈偶爾耶。千秋傷古事。朗詠步湖涯。右鑑湖赤壁花灼灼。南江水澐澐。官吏艤小舟。須我江之濆。平郊曳夕烟。古城眺晩雲。蓬萊舘裏仙。迎我展慇懃。引我海山亭。仙酒飮我醺。東瞰大渤澥。風濤日夜聞。西瞻萬二千。玉峯翥鸞羣。此惟左右望。亭名海山云。刻削七佛巖。化翁費斧斤。波盪若出沒。泂若濃霜氛。日月出其間。居人候至分。尤老昔登亭。高唱掃千軍。高深闊襟懷。吟弄挹餘芬。中宵聽爽籟。罇斝生氤氳。魂淸夢依依。疑見紫陽君。右海山亭金剛猶未到。遙望雲蒼蒼。更聞東海上。亦有海金剛。不妨先濟勝。何憚舟輕颺。太守同驅馬。平野下蒼茫。小吏告理楫。亦已具杯鐺。移舟一回轉。石削萬千崗。或低三四尺。或高十丈長。或緣崖岸立。或在水中央。或頑如獅蹲。或尖如戟鋩。或橫如老松。或直如帆檣。或赤如赤城。或靑如靑琅。或曲浦迤入。矗矗環四傍。或枝麓陡入。巉巉赴中洋。奇詭百千狀。一一不可詳。緣崗棹容與。下上十里强。妙哉造化工。無物不亭當。若此至纖細。愈細愈商量。人於天下事。可以小忽忘。澄靘水徹底。魚鼈不能亡。鮑夫射鰒出。罛師亦網張。烹鰒碧海水。船頭侑我觴。時有海鷗至。萬里來翺翔。來去爾自在。不知塵中忙。無怪荷篠翁。歧路笑彷徨。右海金剛松翠中間見。一片小湖白。三十六芙蓉。蒼蒼半松石。宛轉屛幢開。暎鬱雲霞色。白石中突兀。小島上迫窄。亭亭寄小閣。四望勢孤特。曾聞述郞徒。蹁躚四仙客。入浦留三日。丹書煥靈迹。後人撫遺躅。浦名且亭額。白衲來擊楫。閒淡亦一格。擊汰忽近遠。容與覽澄碧。南崖讀香碑。古事問誰適。西崖辛苦登。楊仙留筆蹟。烟波返古寺。林靄翠滴滴。山秀暎眉睫。相看道氣積。平生此經營。一宿遂舊約。終擬寄全家。不復仙緣薄。右三日浦向上纔一喚。崖腹已橫繘。超身上巖梯。欲立便足脫。下視餘十仞。壁削水濊濊。萬一手足失。瞬息死生決。按崖緣繩把。足躩步難闊。小心悚百體。怳惚僅度越。逶迤坐松根。瞪目但脅息。審視次第上。益覺神懔慄。崎嶇百轉折。壁勢又直截。搖搖六七丈。罅櫱繫綯葛。懸身直下上。性命委一綍。如是蓋三四。近遠十里約。其險雖如此。亦有可以說。神完手不錯。萬無一蹉跌。吾已審量熟。濟勝不自遏。若或心手澁。誠恐易顚躓。探勝固等閒。不必强唐突。寄語後來人。戒之愼毋忽。右崖繘紀行訇吼已辟易。悚若不可入。凝神整衣巾。踏仄詳步蹀。四顧不暇坐。擡首惝怳立。無端大川水。飛來直下壓。落疑雲漢瀉。倒若天柱揷。崩湍爭雪堆。飛屑紛雨集。潭靘極澒洞。悚然不敢狎。雲雷百變作。應有神龍蟄。僧言約百丈。朴淵直半及。毗盧三十里。九井下流合。源遠衆莫比。水大勢滾急。環立幾千尺。鋪展幾百級。高低全一石。光鮮玉潤浥。百無一其歉。靈境靡不愜。造化大經營。天下豈重疊。興足意得得。故不憚危跲。所以宋先生。八十亦跋涉。大刻龍窟前。精氣尙爗爗。題名大石面。丹字如血歃。山靄和寒屑。霏霏向人襲。山高日已晩。歸袂松風颯。右第九淵瀑落淵爲三。石穿形如鉢。盤陀一全石。炯然白而潔。又上一牛鳴。瀑流石俱滑。居僧忽裸體。箕坐乘流疾。疾如板上丸。不啻嶺乘雪。山中備古事。客至依例設。禪樓進午炊。西嶺踰截嵂。地敻圓通寺。巖怪松風窟。或輿或策藜。干雲上朴達。二嶺入山險。飛鳥所難越。寒風吹不歇。萬古惟一穴。巢空靑鶴去。惟照前山月。棧橋入指點。佛頂傍突兀。遊客惜虛過。輿僧瞻落日。路入萬木深。逐溪轉百折。蒼翠楡站寺。聊就上方歇。右鉢淵紀行西佛五十三。何年東海濟。荒唐石航事。怳惚楡木憇。金身妥枝間。刱作自羅世。偈偈緇弁庶。煌煌金殿麗。烏去靈井在。龍歸古塔揭。可笑盧太守。塑像經千歲。如何閔翰林。記幻太仔細。金珠五十行。誇客發深閉。僧言自大內。箇箇盡宮製。嗟我禮義邦。猶有勝國弊。那說四方惑。宮自好高髻。頃自上院來。事大有猥戾。朶殿位光陵。處處非一計。從來按道臣。胡不釐駭例。徘徊小澗下。聊以攀叢桂。金丹幾時成。若聞雲鶴唳。居僧引我憇。石磬響迢遞。右楡站深樾聽隱隱。萬瀑聲訇訇。八潭自上下。火龍已看驚。船龜緩步經。碧霞最有情。潭北大香爐。亭亭似金莖。闖然兩崖間。香城蘸潭淸。尤翁廿八字。佶屈露精英。纔過白龍潭。珠淵噴水晶。散瀑眞水簾。澄綠愛小泓。靑黑兩龍潭。巖水皓共明。小香金剛臺。五贒挾溪幷。三峯屹相對。蒼蔚雲霄撑。蓬老昔落筆。勁然氣崢嶸。淵蛟失變化。勢與毗盧爭。四崖無完面。細鑱今古名。回望上頭際。可直數牛鳴。或凹而或凸。或鋪如盤平。近遠亘一石。炯然光潤生。或懸或偃流。或瀦必科盈。晃漾同澄淨。雷雨無天晴。羣巒傍錯落。崒若天宇擎。高低渾絶壁。罅有榧杉縈。規模大而具。鬼神費經營。誰云欠展拓。蔚然衆美呈。仙臺亦下風。餘區不足評。翳翳日以夕。好鳥鳴嚶嚶。淸涓濯肺腑。淡泊塵慮輕。穿𧀬拂厭浥。石谺忽門成。悠揚表訓磬。漸聞林外聲。右萬瀑洞文谷國藎臣。正人先自正。端笏百僚上。阿誰欲打敬。筵討背師贒。疏折誣母聖。冥冥碧波島。師友黨禍倂。右金文谷質明起盥洗。肅肅墓前拜。告以子鳳五。某日除郡宰。榮省此日來。不曁痛隕倍。遷合在癸卯。今遽十八載。當初壙內土。色靑性踈餒。儻復水害無。晝宵憂悶每。近得永奉地。蘇城郡北在。坐坎水歸午。入局眞正亥。已於丁亥冬。慈葬於是改。移此要就彼。吉運來歲待。元來堪輿說。傅會多誕怪。其或實理在。微昧亦難解。彼此眞吉凶。那得心下快。邇來寤寐念。心焉如有懘。彷徨墓上下。怵惕不敢怠。右拜先府君墓我愛爾景平。吾家贒學士。表裏無塵俗。冰壺貯秋水。名譽自童穉。文章拔萃類。見識超古今。瞭然有條理。當時大論人。孰能明義利。未忍失吾守。若將甘枯死。初非棄聖世。只欲秉此義。郊園樂肥遯。故山足蒼翠。閒中味淡泊。親近惟文字。毋徒做好人。直前擔此事。人慾減分數。聖學元差易。占地已三四。惟在篤吾志。顧我老無成。鹵莽誠有媿。藉爾高明才。實欲益於此。雲山各迢遞。會面無由致。今來半夜話。何能究一二。乍合旋遠別。臨風悵餘意。右訪景平天兵昔東來。大戰前後兩。赫赫李提督。箕城始挫搶。桓桓楊經理。此地竟掃盪。東人說古事。凜凜氣猶壯。平原利躍馬。漢軍勢颯爽。跳躪一場盡。平原流血漲。摧鋒不復北。走歸雲海漭。儻微一二臣。萬里皇威仗。我其爲魚肉。豈復再造望。嗟今玉帛路。公然幽薊往。雖迫不得已。反若皇恩忘。天下寧有是。志士血相向。惟有痛寃意。傳守在吾黨。莫謂講無地。春秋讀撫掌。噫嘻彼讒甚。念之惟悒怏。文章月沙翁。卞誣曾昭朗。沙碑與南祠。我人足慕尙。驅馬古戰場。感舊增悲恨。右楊經理戰場行役旣云歇。吾方在吾廬。壇槐漲新綠。濃陰滿庭除。新醅待我醱。一盃襟韻踈。餘興尙淸夢。萬瀑蝶蘧蘧。覺來至玉屛。杖屨臨淸渠。淸坐水哉臺。萬象羅襟虛。向來名山水。非不驚起余。一賞不復致。小溪還不如。此可興便到。朝夕枕漱餘。流峙但會意。不在大小且。元非汗漫意。樂吾溪上居。歸來坐整頓。聊以讀吾書。右玉屛溪</text>
<title>四月初一日。參寒水先生延諡。與諸益同宿書院。以詩志感。</title>,<text>勿謂哀榮此已遲。斯文幸際聖明時。文能朱繼其誰議。純自程傳可永垂。堆案殘書留幾卷。滿庭交翠尙餘滋。華筵酒後增悲感。墜緖茫茫媿莫追。</text>
<title>酒泉。逢觀察使沈希天。以詩贈余。次之。</title>,<text>蒼髮韶顔六十翁。旌麾每在白雲中。官醪仙液隨身在。騎鶴楊州太守同。</text>
<title>淸虛樓。敬次肅廟御製韻。</title>,<text>悲歌中夜淚如泉。謾憶先朝聖德全。宸翰尙幷睿藻在。晴嵐長護彩雲連。世道今看流水下。斯文每說刦灰前。彷徨朗誦孤衷激。耿耿殘燈不着眠。</text>
<title>五峯書院</title>,<text>海東亦有尼邱山。遺像嵬然屋數間。爲是名同降聖地。後人猶不等閒看。天下胡塵魯亦腥。麟經大義獨吾明。丁寧當日東浮意。庶幾歆茲黍稷馨。</text>
<title>海山亭。次尤齋先生韻。</title>,<text>大地高山只一心。先從方寸細推尋。幾曾討理看庭草。不但硏機聽蜀禽。東望扶桑千古闊。西臨楓岳萬重深。先生襟抱今追想。遺韻猶令起弄吟。</text>
<title>三日浦</title>,<text>丹書遺迹訪丁寧。三十六峯環翠屛。半世幾聞三日浦。百年今上四仙亭。寒松寂歷烟霞寺。落日蒼茫鷗鷺汀。明月淸宵僧共宿。金剛先入夢中靑。</text>
<title>楡站寺。各賦一律。寄高城宰權敬仲。</title>,<text>鶴氅高城守。相逢皓四仙。扁舟三日浦。一醉九龍淵。山水仍奇會。烟霞又別筵。何須念衰暮。楓約欲無愆。</text>
<title>次申明允韻</title>,<text>君初髮白也宜驚。我奈渾頭千雪莖。徂歲光陰憐久別。小梅罇酒足閒情。道無經世竆何怨。理各具吾歎不明。伯玉知非加一九。工深抑戒儻能成。</text>
<title>挽金公山應聖 麟慶</title>,<text>昂昂氣槩見來稀。博識宏詞畏友知。曾厭看他齷齪輩。終爲欺彼細麽兒。祥歸長德宜神報。竆萃伊身奈命奇。棄棄已甘依分在。悠悠世道不須悲。吾家叔母是君姑。談笑曾同膝下娛。魂夢白門渾錯漠。水雲丹寺一嗚呼。棣憐缺萼惟咸小。氈悼無傳但藐孤。少日朋知餘白首。傷今撫古涕霑濡。</text>
<title>忠贒書院</title>,<text>雞龍北奔馳。嶙峋如束戟。疊嶺繚以阻。邱壑下穆穆。孤靑此棲止。講學餘舊躅。平生好學志。不拘寒微迹。不待先覺覺。酷嗜朱子學。一幅眞影在。親切拜朝夕。於焉妥祠奉。水石煥丹碧。恭惟夫子道。大成集關洛。如日麗中天。大明照萬國。發揮前聖書。理義靡不析。若孔贒堯舜。萬世蒙其力。天地所覆載。血氣皆尊服。自夫道旣東。羣儒蔚興作。淵淵七先生。肅肅同祠屋。重峯嵂嵂高。所學元正直。斯文大是非。一毫無屈曲。憂時慷慨說。反被妖言斥。義結七百人。樹立終卓卓。眞同虎皮詩。死後方嘖嘖。沙溪眞正學。行果守以確。魯得同於曾。人一己能百。知見本實踐。說禮大明白。潭溪正派通。授受最端的。如宋李延平。繼開眞統嫡。愼齋文敬公。行誼尙謹愨。周旋父師際。德義親薰炙。平生敬字工。造次終莫易。論政守王道。小大謹繩尺。無忝贒父子。終焉稱三達。尤春兩先正。源派同一脉。衆星如拱斗。斯道盡羽翼。宛若函丈侍。禮嚴義別特。嗚呼二李公。名節以自勖。有異淵源學。如何同餟食。南康雙廟例。後來可遵式。徐公亦報祀。小祠設其側。千載共永傳。罔愆薦黍稷。嗟哉吾黨士。尊師靡不極。尊師必師心。庶幾有實得。</text>
<title>同春堂</title>,<text>繫馬喬木陰。怵惕上春堂。陽和尙舊春。怳疑襲餘香。乾元本生生。我仁亦子良。萬物同一春。此意彌洋洋。楣端瞻二字。氣像猶可商。溫然金玉相。令人鄙吝亡。明誠兩造學。洛閩以憲章。下資贒師友。上逢聖虞唐。賓師兩朝禮。聖學幾消詳。嗚呼夫子世。最際邦運昌。自夫世敎衰。斯道日以喪。吾黨又不幸。淑慝分陰陽。先生若在者。辨論宜直方。紛紛昧同道。妄意自低昂。舊堂空牢落。巋然一靈光。瞻依亦在此。小子來彷徨。</text>
<title>上聳巖</title>,<text>高秋王笛興全濃。晩逐溪雲度埭東。霜近一山全栢翠。峽深八月已楓紅。伽籃架壁憑虛迥。彌勒無靈化燼空。萬木披來忽嶺上。山河今古倚西風。</text>
<title>暎湖樓。次圃隱先生韻。</title>,<text>山河興廢幾番多。游子登臨感意加。形勝高樓橫百代。雲烟萬樹擁千家。鴻鳴沙岸初生月。秋老蘆洲半落花。一水澄明銀漢接。翩翩直欲學乘槎。</text>
<title>謁陶山書院</title>,<text>每讀陶山記。不禁心神𨓏。書堂十八詠。光景森紙上。今焉足目到。怳矚前度㨾。下馬谷口門。仰瞻巖棲榜。堂隅坐竦肩。儼若叨函丈。益切生晩歎。莫覿眞氣像。吾道旣東來。圃老實先倡。中間數君子。靡不重吾黨。惟我考亭學。先生大宣朗。沈濃以發揮。實踐由存養。蓄德五十年。英華著粹盎。諄諄善勉學。後學猶興想。治平本誠正。奈何別人讓。無亦世不幸。士林迄歎怏。君子大出處。小人論之妄。張皇理發論。自信無差爽。高峯來質疑。非爲敢頡頏。後來諸先正。論說非一狀。此處非等閒。去取安所倣。肅肅拜廟訖。天淵臺上向。小江淸瀏瀏。遠翠開野廣。飛潛妙上下。吟弄乍俯仰。歸路濯纓去。回首黯靑嶂。</text>
<title>浮石寺聚遠樓。次周愼齋韻。</title>,<text>百代新羅國。千年太白山。客來黃葉裏。寺在白雲間。莽闊收瞻眺。滄桑盡等閒。樓頭語衲子。世事便他還。</text>
<title>觀仙妃花。次退溪韻。</title>,<text>枯筇廡下植參門。春色千年自化根。認是禪方常理外。造翁故與別般恩。</text>
<title>又占一絶。用別韻。</title>,<text>草木榮枯一古今。謾將神怪示禪林。深知老宿還多事。爾道無心却有心。</text>
<title>尙州邑府</title>,<text>土卒何秊沒。山河百代羞。只緣元帥誤。遂有二陵讎。倦馬西風晩。哀鴻落日秋。姑城遺恨並。靉靉嶺雲愁。</text>
<title>寒泉書院</title>,<text>屹然千仞壁。崒拔巖巖勢。不仰亦不俯。特立千百歲。仰視令人駭。下馬若將拜。欲識宋先生。氣像於是在。先生間氣生。天意擬衰世。斂將豪傑才。戰兢中自礪。嵂嵂峙喬嶽。恢恢振巨海。學究考亭緖。上沂洙泗際。門牆崇且深。那得測造詣。乾坤一翻覆。邱壑始自誓。夢罷茅廬出。乍結魚水契。未半忽崩殂。可惜天下計。空山叫虞舜。白日照血涕。猶將世道托。九死矢靡悔。難忘拒闢義。肯辭終破敗。光華暮秊籍。慘惔楚山裔。自茲六十年。道與世隆殺。華夷大義理。擔在一身係。天地不可無。儘乎夫子大。巖泉煥明宮。芬苾肅祼酹。何年此棲止。古礎猶磊磊。從來大君子。至道靡不屆。未必杖屨地。獨虔揭享禮。彷徨以終日。仰止一長喟。</text>
<title>哭鳳巖蔡君範 之洪</title>,<text>契以同門託。知因共臭深。周旋資鹵學。往復究傳心。庶幾張吾道。咨嗟弔士林。丁寧二三子。墜緖勖相尋。性別原歸一。心仍氣不齊。還他各同異。實我有提撕。袖手雲林晩。拂衣世路低。抱經惟自靖。吾道本棲棲。來自蓬門下。延英覲尺天。此非常有者。眞若可爲然。筵選歸虛美。蒲治未半秊。不容棲枳棘。何議席能前。禮告門人訃。月陽日戊喪。亡君道寂寞。哭我涕縱橫。鶴怨號空塢。雲愁逗故牀。儒林鄭重意。粉字蔡先生。攬涕師門藁。讎修質復誰。南塘相對弔。後死一般悲。問答看精義。心期在遣辭。悄然掩卷歎。何處更顔眉。</text>
<title>明年太歲癸亥。卽余周甲之秊。滾到除夕。感意自不能禁。走成絶句。示同社諸老友。</title>,<text>愴念今吾以降秊。人間孤露獨茫然。欲爲孝悌其誰爲。百感懷來涕淚漣。最恨迷吾夢覺關。著微那得謂窺斑。不行不善知先在。秉燭猶能可學顔。最恨知之行不能。每於行上輒兢兢。行之必也先三省。策魯猶能可學曾。最恨愈微道愈離。平平欠失略提撕。此心萌處尤難愼。尊德猶能學子思。</text>
<title>洪幼萬 一源 傳示宗晦祠詩軸。以宋士能 能相 意。欲余和之。余念南澗精舍。卽老先生末年棲息之地也。後奉朱子眞幀。以老先生影配之。屋久摧圮。頃年改建祠移奉。余時忘僭陋。敢效文字之相矣。竊以爲不但吾道之統在此。天下腥穢。惟於此而可讀春秋。每欲身詣祠下。仰瞻兩先生遺像。以拭滿襟之淚。而病伏竆山。東望翹首。只臨風寄想。今觀軸中詩。實次蜀丞相祠韻。則其有感於斯者。可想今日吾黨一般懷也。茲謹撥拙步之。送示士能。</title>,<text>高懷老栢蔚千尋。歲暮遺祠氣肅森。曾說一宮同餟食。正緣千載作知音。集贒儒大看成業。後孔朱稱只授心。一部麟經斯可讀。廟前吾擬整危襟。</text>
<title>次季章韻</title>,<text>雪盡溪沙日欲暄。仙橋將踏上元春。莫嫌無酒迎新月。猶可淸詩作令辰。</text>
<title>坐泣弓巖 在華陽尤菴先生溪堂前。孝廟諱辰。先生每哭於此。</title>,<text>中宵血涕叫蒼穹。陟降神應鑑我衷。當日君臣大志事。可憐終止一靈宮。大義未伸而只成萬東祠故云。</text>
<title>路由大丘。星州諸生。連日追至。皆欲請迤謁老江書院。自茶山泛舟流下。江淺多灘。入夜始泊書院下。舟中口占。</title>,<text>日落江空秋水淸。茶江西望老江平。孤舟十里烟波去。夜色蒼凉星斗明。</text>
<title>書院講堂。有懷口占。</title>,<text>不識先生道。南州是廟成。東方後朱子。大義服崇禎。滄海靈襟闊。肅秋氣像幷。眞知更誰有。世道固難平。鄭丈岩諸先輩之意以爲嶺南不知尤翁學朱子明春秋之道。爲建影堂於此云。</text>
<title>亡室令人墓</title>,<text>草沒荒陂日欲斜。牛羊下盡牧兒謌。百年契闊今寥落。駐馬依遲愴涕多。春翁每說人生死。萬事無如好子孫。地下理能冥佑否。應祈化化造翁恩。</text>
<title>次家弟花山宴席韻</title>,<text>爭言先治一醇眞。不尙名聲尙惠人。碑已百千萬民口。祠今四十一秊春。非威以猛廉生謹。不遠惟誠信若神。吏士猶聞歌召父。慇懃亦我視如親。</text>
<title>從孫元厚加冠于首。格於其父之有朞喪。不得備三加。禮甚缺欠。酌酒醮之。因命字仁伯。作辭四章章四句。讀而祝之。</title>,<text>名汝元厚。而字仁伯。在天謂元。人仁不忒。其用則普。其體則直。於焉攸居。是汝安宅。偏言曰愛。專則統四。旣具於心。靡不體事。爲狂背茲。作聖循是。聖狂之分。汝惟念此。仁固汝畀。爲仁在乃。或奪之氣。欲以之害。牿之不已。恐全背戾。克己惟敬。行敬則禮。皆名用厚。命汝尤厚。曰元曰仁。莫厚汝有。厚之惟汝。常目在右。天其福綏。以爾壽耈。</text>
<title>自浿江溯舟上涵碧亭。方伯李台君範 箕鎭 出來。仍與同舟登練光亭。</title>,<text>落落笙謌擁畫樓。烟波移繫碧亭舟。浮天浿水千年闊。羃岸長林十里稠。曾說江山稱第一。試看佳麗孰能儔。如非箕範居茲邑。未必西湖獨物尤。</text>
<title>梨花亭。次圃巖堂兄韻。</title>,<text>落盡梨花生綠陰。百秊懷抱此登臨。恩深東土重恢日。坐想西京不背心。華綍在楣寧可昧。御香薰樹若能尋。鄰祠知有聞鼙感。梁甫遺篇爲一吟。</text>
<title>百祥樓</title>,<text>山河閱盡二高麗。畫閣巍然百尺危。野闊江流天際入。時移事蹟夢中疑。安城眞贗猶難辨。七佛荒虛更問誰。直北遙看周道砥。年年玉帛幾人悲。</text>
<title>次季章抒情遠候韻</title>,<text>浿江西去幾臺亭。歸路看雲意不停。憂患人間驅似策。別離天畔散如星。計違仙嶽愁孤鶴。夢入郊原詠隻鴒。可但前期少日易。去應丹葉未全零。</text>
<title>滄洲十詠 朱子詩願棄人間事吾道付滄洲。爲十韻。</title>,<text>三秀一年中。齋名標所願。胡余志未成。努力宜千萬。右一三齋萬理要能明。私邪先撥棄。伊究聖贒言。可求不盡意。右圖書園治心不治。寧物累於人。未害陽昭至。林林自在春。右園林古樹蒼然在。亭亭雲水間。小壇講禮罷。靜坐心更閒。右槐壇逕茅恐就荒。除治日爲事。君子履攸宜。視如周道砥。右松逕黃中貞卽正。中正亦存吾。歆汝遂天畀。善觀我友于。右菊砌兼獨本隨時。竆達寧異道。竆歸有石田。蘇子足堪笑。右石田朝朝驛使忙。君命有分付。更願德之修。其行速傳走。右驛亭卓乎勢特別。不肯改桑滄。氣像何人似。大東有華陽。右武山車南錦之北。新號古滄洲。究竟大心法。捨斯何更求。右滄洲</text>
<title>挽黃同知 瑞河</title>,<text>躬履兢恭著。心持孝友敦。何煩父兄誡。無間弟昆言。檄爲專城喜。操猶苦檗存。遵先能範後。衰世德門尊。邈余年德後。講世弟兄倫。臭味傷衰俗。浮沈便散人。緋曾子以貴。金又壽爲因。白首平生誼。題詩哭暮春。</text>
<title>金汝四 宗溟 執贄後。以詩見志。次贈。</title>,<text>凡聖元來一理通。復初能遂十分功。河南敬貫明新止。濂老誠成性道中。羣聖統傳洙泗大。六經義到考亭竆。看君有志眞儒學。惟在先知後踐躬。</text>
<title>次尹寢郞 休耕 三代延諡韻。坡平府院君汝弼。仁宗大王國舅也。左贊成任。卽明廟乙巳。被元衡輩構禍而死。瓮津縣監廷俊。仁廟甲子适變。戰亡于猪灘。贈參判。皆未贈諡。今五月二日。始得一時延諡。</title>,<text>寶牒初頒海澨村。幕幃風靜日暾暾。寵加三祖申天部。榮侈孱孫屬寢園。有孰主張家國禍。看今輝爀死生恩。陶翁失勘還他偶。深意寧同衆枉門。</text>
<title>次舍弟桂坊直中韻</title>,<text>憐君走馬禁城頭。霜雪霏霏上弊裘。殘燭看書聞玉漏。明朝挾冊侍銅樓。祈天每喜睿知進。念世徒憂肉食謀。照眼梅花驚歲暮。長衾怊悵不勝愁。</text>
<title>圃巖堂兄生朝。在至月廿四日。而余之生朝。亦臘月初五也。自近孤露。不但感傷彌增。老去星離。尤無以一成歡會。舍弟有詩寄感。盤溪堂兄亦步其韻。要余追和。謹唯命。</title>,<text>羲皇畫到八生八。晬日今經六十三。慟倍叔程那酒設。悲深子路幾魚含。鴈行身外單兄弟。蟄影山中各北南。惟冀榮歸春暮約。溪堂歡會剩能堪。</text>
<title>田時肅 雨祥 來訪溪上。誦金子正佐巖幽居絶句。要次其韻。聊撥拙塞其請。</title>,<text>吾非待足足吾生。花竹盃罇滿意淸。分外何求求豈得。閒中惟此愜幽情。</text>
<title>久菴雜詠</title>,<text>元來天道能悠久。惟聖體天庸德明。余士希贒安敢擬。猶祈學久庶幾成。右久菴昭昭八字文公訓。尤老丁寧詔後人。無地春秋今可讀。悲歌謾憶泣麕身。朱子晩年。痛春秋大義之終不得伸。以含寃忍痛迫不得已八字眷眷焉。尤翁於臨命。以此八字托於遂翁謂吾黨之士。存諸胷中。守而勿失云云。右含忍齋</text>
<title>善竹橋。懷圃隱先生。卽先生立慬處。當宁辛酉。御製數句銘立碑。</title>,<text>萬古綱常有此橋。悲歌激烈尙干霄。理明寧或迷天命。義大惟知死本朝。吾道東傳文不墜。宸褒西鑱日爭昭。罔臣授範無相悖。啓佑功專我反聊。</text>
<title>檀君窟</title>,<text>首出君神聖。唐堯與並時。靈檀參瑞莢。虛廣視茅茨。氣化仍初祖。人文又一箕。吾東賴比夏。感古起余衰。</text>
<title>舍弟糚小舟。要與沿洄亭下。溯上數灘。乘暮而還。拈次放翁韻。</title>,<text>三盃一笑卧雲邊。山水吾今却有緣。未必天行能化羽。脫然塵去是爲仙。烟霞積氣連呼吸。楓槲寒聲雜寤眠。短棹鷗汀容與返。晩茶淸興欲翩翩。</text>
<title>入雪岳山</title>,<text>見一峯尖潭一曲。已知山水幾層奇。一回神駭再回笑。百轉令人舞蹈之。</text>
<title>屛溪述懷 丁卯</title>,<text>竊見尤菴先生用朱子感興詩之意。依康節首尾體。有近體詩百餘篇。謹遵此例。稍廣其說。爲此詩。其一 理無形無聲臭。至隱又至費。冲冲漠漠中。萬象森然備。無物無時無。曷嘗離乎氣。其二 氣鴻濛渾一元。闔闢卽陰陽。陰陽分五行。錯綜變化生。體物物無遺。莫是理主張。其三 理氣理本無所爲。氣能自作爲。二一而一二。不雜又不離。萬殊雖由彼。一本惟在茲。其四 天地眞精妙而合。造化生生始。陽淸上爲天。陰濁下爲地。日月互明滅。山川自流峙。其五 四時五行布四時。氣上標四德。根窟復姤互。生長遂固足。天行本不忒。寒暑自反復。其六 萬物芸芸復植植。色色生次次。大如海嶽設。細至塵芥備。物物流形處。上下著道器。其七 一原自天命賦與。物物皆一理。如水盛於器。器器皆此水。董謂原出天。已能覰到此。其八 人物之性同此一源水。逐器方圓異。莫謂水本同。各具有賤貴。隨分只單言。性之本然是。其九 惟人人亦物之一。最得正通氣。頭圓與足方。象天又象地。靈覺與物異。此性所以貴。其十 上聖恭惟上聖姿。秀中最秀氣。稟本渾淸粹。其心儘睿智。所以盡己性。又盡人物異。其十一 衆人雖稟氣正通。不能無淸濁。顔亦有些麤。况乎在桀跖。靈活猶可變。力學性乃復。其十二 心一身氣精爽。該性方寸裏。知才各一段。全體謂心字。非無有淸濁。活化能變異。其十三 虛靈虛靈能知覺。耳目見聞如。天下心皆然。非堯有桀無。優劣豈終無。靈底氣精麤。其十四 才才本心之能。又是心之力。孟指無不能。程言稟淸濁。元來氣所出。晦謂伊較密。其十五 五性莫非氣上理。精爽所該粹。五神粲然名。仁禮信義智。單言是本然。物偏固不備。其十六 明德靈上言具應。是謂明底德。明名德爲主。聖凡所同得。主心心本氣。氣奈有淸濁。其十七 氣質之性心兼本性言。是謂氣質性。質亦氣上稱。心本氣精爽。因氣有淸濁。性亦善惡幷。其十八 七情四端性乘心氣發。發初謂之情。濂翁幾字是。兼氣善惡形。四端性直發。孟剔善邊名。其十九 人心道心俱是心發後。有此兩段名。道爲義理發。人爲形氣生。道猶過不及。人則善惡幷。其二十 意志緣情更商量。此則謂之意。商量有定向。此則謂之志。非無性所以。蓋皆心用事。其二十一 形色軀殼百骸上。莫非至理在。循理是踐形。制外以直內。天君正乎中。盎粹符於外。其二十二 我生我生天地間。眇然一稊米。然能受均賦。帥性塞其體。舜余皆何人。曷不志自勵。其二十三 自治天下許多事。莫非己分內。言其最喫緊。只吾一身在。每患自治忽。兢兢恐不逮。其二十四 晨寤睡覺天欲晨。卧聽雞喔喔。孶孶願爲舜。一念恐歸跖。願保此夜氣。朝晝無喪梏。其二十五 審理舊疑商未了。曉來心不釋。夜氣若有淸。正好更紬繹。無心太泛忽。用意恐穿鑿。其二十六 早起書窓生曙色。鳥來語簷竹。開睫蹶然起。掃室整衾席。盥畢衣冠正。拜廟心兢惕。其二十七 靜坐手拱兩膝斂。儼然若有思。或恐制縛似。上着牀不移。敢擬百源工。難免司馬馳。其二十八 明理天下萬物理。無一不可知。先從切近推。亦必眞知之。或恐一分粗。足目不相資。其二十九 檢心忽出又忽入。存亡由操舍。靈明無不能。自治性與化。或恐放不收。無以主宰我。其三十 存性非有餘不足。堯舜我不異。若能存又存。道義出由此。或恐爲氣揜。不能以直遂。其三十一 未發求中本非中。體驗亦有病。平平自存在。正似磨垢鏡。或恐湛一處。意馬忽奔𨓏。其三十二 觀際未發何所觀。必觀已發際。人雖不及知。顯見此爲最。或恐千里謬。由此毫釐界。其三十三 約情五性隨感發。任氣太熾張。發初沒下手。發後始加商。或恐不知約。性反鑿而亡。其三十四 直內用處無將迎。亭亭內自直。畢竟空平體。鬼神窺不得。或恐此差失。終爲天壤易。其三十五 復性性該於精爽。精爽由氣質。駁拘昏明體。濁蔽生人欲。或恐氣未變。終焉性不復。其三十六 篤行三德必言勇。自修首傳誠。思勇卽曾誠。其義皆篤行。或恐行不顧。終作徒言鸚。其三十七 審言無如出言易。無如踐言難。君子所以訒。矧是係危安。或恐不之愼。更取程箴看。其三十八 應物靈明本自虛。應物無假借。姸媸各隨物。喜怒何與我。或恐偏滯在。我反爲物化。其三十九 祭祀此理甚冥漠。有無難名狀。不有誠敬至。敢冀祖考饗。或恐如在地。惟不役志享。其四十 父子生我者父母。莫大天倫首。在子雖重輕。其理無薄厚。或恐孝與慈。毫分有差謬。其四十一 兄弟同一父母氣。兄弟我半身。愛友與式好。曷或計相倫。或恐生物我。損此一心純。其四十二 夫婦夫夫婦婦道。夫和婦則順。男女司外內。百秊宜敬謹。或恐燕私勝。齊眉禮少損。其四十三 親戚自我視子孫。分我一人身。推此念先意。戚踈曷不親。或恐一膜外。不推親親仁。其四十四 家衆齊亦恕後能。治平同一理。一家獨安泰。可見位育義。或恐少偏私。終却乖衆意。其四十五 君臣莫逃天地間。至大君臣義。非食生不生。敎我與一事。或恐義合地。計官有無以。其四十六 師弟學道是爲師。不學無師敎。有師事如一。世衰知者少。或恐學未力。不能明師道。其四十七 朋友朋友義亦重。君父列五倫。以有切磋義。爲能輔我仁。或恐損益三。不能擇之眞。其四十八 持敬堯欽湯日躋。河南後發揮。爲學始終要。表裏無不持。或恐少間斷。公卒不勝私。其四十九 讀書讀書非爲文。要致吾之知。聖贒千萬言。至理俱在茲。非書理曷竆。非書我何師。其五十 讀小學敎法隨秦燼。晦翁新編書。儘是做人㨾。亦可終身符。小子受而讀。願作坯子初。其五十一 讀大學表章程氏始。義理晦翁闡。八目承三綱。明新準至善。小子最用力。冀不門路舛。其五十二 讀本末章經說本末重。別傳卽其體。實自有義意。不從二家例。小子竊有疑。晦齋何意改。其五十三 讀正心章正心二字意。通貫已未發。未發沒着工。只從發後說。小子讀或問。說到未發悉。其五十四 讀論語疑從諸子後。得侍壇上春。怳然不倦敎。如親聽諄諄。小子仰鑽切。不覺舞蹈頻。其五十五 讀鄕黨篇言貌動靜間。愈細說愈密。儘能看得盡。如畫聖人出。小子學如何。宜做敬字熟。其五十六 讀孟子切切義理辨。矻矻性善說。最是拒闢嚴。可見幷秋殺。小子師百世。萬古眞英傑。其五十七 讀生之謂性章彼認氣言性。我以理辨析。本然亦各具。所以異人物。小子有所受。晦翁章下說。其五十八 讀中庸率修元是道。大原本自天。散合皆一理。中以聖統傳。小子曷究竟。義理儘擴前。其五十九 讀首章戒懼一節戒懼敬字意。元來通動靜。若此不見聞。專指靜時敬。小子非言耄。敢引末章證。其六十 讀費隱章費隱道體用。俱靠形而上。流行卽是費。隱固無以狀。小子察上下。飛躍自宣朗。其六十一 讀鬼神章鬼神陰陽靈。本屬形而下。爲德以誠在。須看成造化。小子竭心思。訓詁已說打。其六十二 讀書傳誓誥異典謨。所同心與道。師心不師迹。千載可同造。小子讀撫掌。衰世發歎浩。其六十三 讀洪範九疇一五行。八卦相經緯。治平大經法。九位敍初次。小子昔之箕。臨井一歎欷。其六十四 讀五皇極皇自建有極。王道便蕩平。不極只要平。所平徒比朋。小子歎俯仰。此意誰能明。其六十五 讀詩傳民志風可觀。王政雅正變。駉言蔽三百。懲創亦爲善。小子讀刪後。要免立牆面。其六十六 讀儀禮三百三千禮。理事所節則。後贒病太繁。其誰更通酌。小子曷敢議。庸俟後聖作。其六十七 讀周禮典謨至周備。爛然設六府。最是天官識。用心如搏虎。小子竊更懼。二王資禍斧。其六十八 讀禮記猗歟二戴禮。儀禮與表裹。休言斷爛書。自是古文字。小子敢歇後。禮治天下治。其六十九 讀家禮折衷古今變。略文敦乎本。誠爲禮家要。恨未再整頓。小子業最專。疑變終難盡。其七十 讀樂記周衰樂遂崩。千載不復作。人心已不仁。鍾鼓豈云樂。小子受濂翁。論樂最精切。其七十一 讀易學啓蒙畫卦因自然。聖人非意智。二生四而八。加八六十四。小子讀啓蒙。學易此南指。其七十二 讀周易羲先示法象。文後著流行。其理同一天。二聖次第明。小子讀仰俯。自媿覰開成。其七十三 讀繫辭上下廿四章。斷例卅六宮。氣機潑潑地。生意如化工。小子豈盡奧。堪笑歐九翁。其七十四 讀程傳說理樸實頭。於易便沒意。三百八十爻。爻各止一事。小子何敢知。晦翁言之備。其七十五 讀本義易本主變易。卦各包萬變。隨事輒筮告。此義曷不闡。小子讀本義。所以又別傳。其七十六 讀春秋天遣獨角生。不禁憂時涕。二百四十年。魯史天子事。小子敢知罪。憲章千萬禩。其七十七 讀尊周攘夷之義春秋數十義。尊攘最大義。華夷判陰陽。截然異其類。小子掩卷歎。今日讀無地。其七十八 讀太極圖說無形有至理。天地以爲祖。統體一箇極。分言萬各具。小子閒弄丸。寤寐茂叔父。其七十九 讀通書義理通大易。文辭一古經。洞見大源頭。來世詔丁寧。小子燒香讀。怳入交翠庭。其八十 讀兩程子書著述惜無多。義理語錄在。眞諄菽粟味。正中包巨細。小子欽敬字。直斷坤方大。其八十一 讀生之謂性段告認氣而同。孟以理言異。先生從墮氣。單言又兼指。小子誦晦評。謂此最完備。其八十二 讀好學論理氣性情論。早已說明白。出自太極說。儘亦有來歷。小子讀莊敬。先生眞好學。其八十三 讀張子書西銘明理一。筆力服正公。雖欠一大論。何書當正蒙。小子欽禮敎。夫子稱關中。其八十四 讀擊壤集風花雪月詠。天機流動處。乾坤入玩弄。根窟閒來去。小子竊有恨。兩程胡不與。其八十五 讀皇極經世書彌綸天下事。包羅百世業。惜拋此力量。空垂後王法。小子竊有聞。外王內聖學。其八十六 讀朱子大全富有罕今古。宇宙大文字。如地載萬物。靡不有至理。小子望洋歎。欲從末由己。其八十七 讀朱子語類盛矣朱門人。至哉先生敎。尋常日酬酢。義理靡不皦。小子竊有計。異同先後校。其八十八 讀近思錄寒泉共成編。四家精華萃。四子此階梯。爲學備終始。小子常愛玩。要作金秤錘。其八十九 讀南軒集孟董說義利。先生大明辨。豈但定世趨。後學宜永勉。小子爲之歎。章奏不槩見。其九十 讀東萊集浙東雖怪論。干先生何有。書疏多切磋。晦翁許畏友。小子恨難作。史學不可叩。其九十一 讀心經本經皆至論。心學大淵源。附註擇不精。儘亦多格言。小子讀爐薰。肅然事天君。其九十二 讀退溪集諄諄善論學。朱書酷相肖。沈潛義理府。年高德彌邵。小子竊有疑。理發不能曉。其九十三 讀栗谷集氣發理乘說。擴前未發義。亹亹濟世策。橫竪皆當理。小子願執鞭。吾道其在此。其九十四 讀聖學輯要範圍大寒編。精切勝篁註。爲學上下同。意實爲人主。小子抱欲進。庶幾吾王悟。其九十五 讀尤菴集朱子全書後。又一大文字。義理如涵負。文章亦拔萃。小子讀自少。可使懦夫起。其九十六 讀尤菴別集感結明主知。出處以大義。章奏密勿語。字字皆血涕。小子讀一喟。激昂意未已。其九十七 讀尤菴續集論禮汰繁末。只從宗榦討。談經厭穿鑿。直探正義造。小子讀灑然。先生繼斯道。其九十八 伏犧道自風犧著。爲吾儒鼻祖。畫出畫前妙。造化方圓寓。非圖亦自闡。龍馬何異兔。其九十九 唐堯道大無能名。惟天惟堯則。欽明表裏純。光輝大放達。授受揖讓始。執中該本末。其百 虞舜道至頑嚚諧。所以稱大孝。垂衣天下治。不顯之德效。授禹益三言。如是謂可曉。其百一 夏禹道成昌言拜。功高洚水治。子傳家天下。天意亦非私。三尙最尙忠。春秋冠夏時。其百二 商湯四百五十秊。道又商湯在。執中同前後。征遜異時勢。忱臣誥釋慙。定命又何奈。其百三 周文道之所以純。穆穆於敬止。待他黃熟來。有二猶服事。羑演變卦位。彖繫包至理。其百四 周召道則元聖備。追成文武德。後世莫敢議。制禮主宗嫡。同心召太保。疾敬誥冲辟。其百五 夫子道莫盛仲尼。贒堯舜遠矣。刪述繫十翼。筆削謾托意。集聖以大成。萬古吾夫子。其百六 顔子道承爲邦訓。位造夫子亞。春生認乾健。一克己便下。不幸死短命。庶幾不日化。其百七 曾子道獨得其宗。蓋以一箇誠。雖曰參也魯。積學曷不成。試看其傳遠。莫非有實行。其百八 子思道到說未發。愈微愈細剖。看這摽使者。至剛能成就。後來藐大人。蓋亦有所受。其百九 孟子道高欠細膩。比顔些麤有。若論聖門功。仲尼後此叟。不憚拳踢露。只欲衰世救。其百十 周子道喪千餘載。灑落濂翁出。誠爲聖人本。直承性善說。圖書不盡意。兩程歸弄月。其百十一 伯程子道看和一團。千載後顔氏。洞見道之體。自任聖人以。條例一番應。無亦不緇意。其百十二 叔程子道著巖巖峙。千載後孟氏。經天緯地學。規矩準繩備。湯敬更發揮。展也大君子。其百十三 朱子道全備晦翁。千載後孔子。竆理以踐實。敬則貫終始。集羣贒大成。經義皎萬禩。其百十四 黃勉齋，蔡九峯至若深衣傳。爲是不絶學。狀德編喪禮。斯道不負托。九峯傳書經。斯文亦羽翼。其百十五 圃隱先生至於鄭先生。東方理學祖。大義絶虜元。經釋合胡註。莫欠第一義。大節卓千古。其百十六 靜菴先生至如男女分。非誠曷能爲。君民堯舜志。悲凉竹樹詩。恨無一言垂。俾牖我人迷。其百十七 晦齋先生至如忘機書。早已見頭顱。莫言忠順事。塞謫庶知吾。補遺一箚記。非故貳乎朱。其百十八 退溪先生至於巖棲翁。契學深且切。不用先生工。看先生不出。正見一累云。非栗那敢說。其百十九 栗谷先生道有後朱子。百代所瞻仰。知見極通透。義理大宣朗。理氣歸一塗。末學知所往。其百二十 牛溪先生至於牛溪翁。松堂過庭兒。文成服行高。理義互質疑。廣川優孟語。不過事是非。其百二十一 沙溪，愼獨兩先生至若我沙翁。繼開是延平。禮疑盡折衷。斯文功孰爭。家庭小先生。敬字工夫成。其百二十二 尤菴先生道由溪潭溯。義與晦承尼。集羣儒大成。允爲百世師。衣書有所授。斯道托在茲。其百二十三 同春先生至如春翁姿。金精而玉美。純養李延平。善講范太史。同德宋尤翁。出處無異議。其百二十四 老氏惟彼老聃學。無爲爲有爲。欲取必姑與。欿然守黑雌。人生也自直。胡閃譎詐歸。其百二十五 莊叟惟彼漆園叟。較聃自夸大。道體說能高。放曠太無禮。自棄名敎外。侮聖勘厥罪。其百二十六 釋禪惟彼天竺敎。流遁入空寂。絶棄大人倫。迹上斷可識。禪學彌亂眞。高者益迷溺。其百二十七 陸氏惟彼頓悟法。衣鉢一字覺。服儒心禪旨。又異粗其迹。害甚蠧國姦。非晦孰辨斥。其百二十八 王氏惟彼致良知。命脉江西來。只主氣靈覺。不從性上裁。本天本心訓。昔贒大打開。其百二十九 歷代天子地丑開。人寅始鴻荒。三皇無可言。木巢皆荒唐。風姜廿六世。不知幾千霜。其百三十 黃帝逮至軒轅氏。萬國尊天子。干戈自此始。將相亦云備。顓頊依鬼神。高辛順天義。其百三十一 唐虞逮至唐虞際。文明當午會。三皇後初盛。以降更無對。揖遜官天下。執中與傳世。其百三十二 夏逮至文命敷。功德吾無間。何至二世纔。幾亡羿浞亂。赫業四百年。南巢天命斷。其百三十三 殷逮至朕自亳。征伐一大變。贒聖六七作。遺風猶有善。帝辛雖無道。人心終繾綣。其百三十四 周逮至丕謨烈。積德百年興。文王高武王。泰伯高文王。不振尙文弊。不亡義之明。其百三十五 秦逮至天醉日。朕號幷帝皇。古制廢封井。厥罪最焚阬。秦誓曾編書。已知繼周王。其百三十六 漢逮至赤帝子。能知先後着。縞素雖義擧。奈非誠且直。由茲文武宣。雜覇以爲國。其百三十七 東漢逮至漢中興。規模差狹隘。揖送富春客。養得多名節。辟雍拜三老。庶幾興儒學。其百三十八 蜀漢逮至大耳兒。仗義志興復。王業一隅偏。僅僅勢鼎足。誰云漢入寇。大筆歸正朔。其百三十九 魏吳瞞姦漢家賊。分香肝肺知。簒字故與子。誰欺敢天欺。東吳復大帝。南越同戲兒。其百四十 晉逮至典午世。其心路人知。開承一初政。小人婦人持。只問蛙官私。不識劉胡兒。其百四十一 東晉逮至晉東興。偏安狃一隅。中流誰擊楫。恨無管夷吾。窓前雖拔去。天地奈寄奴。其百四十二 五胡神州久陸沈。五胡傳幾稔。先王盛文物。痛矣腥塵染。區區晉君臣。國讎全不念。其百四十三 南北朝南宋齊梁陳。北朝跖拔魏。紛紛自稱帝。中原尙胡騎。天下無正統。一百七十禩。其百四十四 隋逮至隋開皇。始能統中原。煬帝劇淫奢。四海大悶寃。得失由善惡。大器安能存。其百四十五 唐逮至仙李唐。懋功不懋德。雖云萬目張。醜差不足說。乾綱墜不振。邦祚强鎭滅。其百四十六 周曌罪浮秦太后。僭祚瀆天倫。歐記非良史。狄公亦失身。大義胡公正。筆法紫陽眞。其百四十七 五代華夷互爲主。紛紛自興亡。唐明公天下。祝天生聖王。五十餘載間。五代十三皇。其百四十八 宋逮至宋藝祖。立國以寬大。奎運盛儒贒。用事但王蔡。調停致寇亂。北轅灑雪涕。其百四十九 南宋逮至泥馬渡。臨安計始失。金牌誤大事。鐵柱擬讎復。扁舟宋天地。慟哭丞相陸。其百五十 遼金耶律契丹餘。完顔肅愼種。入據燕代地。自唐替至宋。雍稱小堯舜。夷狄稟善共。其百五十一 元霜露所墜地。都歸忽必烈。天地一大變。古今眞逆德。尤翁曰吾受。無統例可則。其百五十二 皇朝逮至我高皇。一戎掃胡陋。雲貴抵幽薊。文物盡復舊。用法惜太酷。國祚嗟不久。其百五十三 神毅二皇帝於皇我神考。曁我毅皇帝。恩我再造深。義君死社大。尊周我先生。禮據茅屋祭。其百五十四 淸氣數如日昃。午會幾半過。中原自五胡。已多夷虜窠。長夜黑窣窣。天意欲如何。其百五十五 東方歷代檀君降太白。當堯戊辰歲。中原已文物。此猶太古世。蓁蓁自荒陋。茫昧無可諦。其百五十六 箕子朝鮮周封殷二仁。微宋箕東方。微商生孔聖。箕文啓我邦。聖統竟東傳。于箕誠有光。其百五十七 三韓，新羅，百濟，高句麗三韓倏起滅。羅濟句鼎峙。勁强隋唐挫。侈淫義慈燬。三姓錯無禮。統合竟羅氏。其百五十八 高麗桓桓王太祖。立國猶夷竺。權姦代執命。閫內全無則。王辛千古疑。何據以能別。其百五十九 本朝皇皇我本朝。規制儘齊整。盡滌夷竺陋。一用中華正。周禮獨在魯。殆亦天正命。其百六十 戊辰回軍化家爲國日。先明逆順義。漢高縞素同。紫陽筆無媿。高皇大奬與。得力再造地。其百六十一 己卯盛際己卯我盛際。濟濟皇多士。小學以律身。志欲三代治。東方千一會。譖禍噫甚矣。其百六十二 壬辰再造島夷屠八路。玉輦過箕城。天兵東渡浿。七載寇亂平。極知再造恩。實由事大誠。其百六十三 己亥獨對歸自燕山後。志誓大讎復。幄對同德臣。密勿天下策。天胡不祚宋。長泣志士血。其百六十四 甲申築壇神孫繼志事。忍得寃痛心。壇高玉帛將。穆穆齎誠忱。屹屹百世俟。昭乎日月臨。其百六十五 制作文物太祖太宗世。草刱多不備。英陵首神聖。制作皆從此。如文武未遑。率由成王始。其百六十六 五禮六典吉凶軍賓嘉。加意謹嘗烝。文祥以六禮。盛宋亦未能。六典俱井井。情法互降升。其百六十七 崇儒賢置舘集贒士。設科取贒良。徵召必以禮。調用又非常。祀死以俎豆。崇奬元無方。其百六十八 奬節義聖祖奬圃老。爲奬死所事。遂有六忠臣。又曁三學士。後前踵相望。卓乎崇節義。其百六十九 扶士氣士氣國元氣。列聖盛扶植。狂妄碧松事。犯分守闕哭。惟恐氣摧沮。亦或奬以直。其百七十 薄賦稅貢地各厥產。租田結四斗。輕似古什一。正供民不疚。列聖尙節儉。國用猶贍富。其百七十一 整軍旅莫善五衛制。一廢胡不擧。文成養兵策。西崖開訓部。七百羽林設。惜乎同鐵柱。其百七十二 法久弊生法初靡不美。久終百弊興。時移古今異。綱墜姦僞乘。六典俱紊挐。奈此阽危徵。其百七十三 良役弊肅廟乙卯後。良役倍其數。黃口不免籍。白骨亦收布。哀哀我赤子。族鄰不自護。其百七十四 奴婢弊我東奴婢法。開闢曾無此。雖至百千代。代爲他奴婢。硬定貴賤勢。大故違天理。其百七十五 緇流弊佛氏本異端。儒者素所闢。况去大倫綱。聖王宜敎革。今皆避軍丁。又甚害良役。其百七十六 上供弊正貢本簡約。何嘗始有弊。件件燕山加。倍倍光海際。謂係上供重。因循不敢改。其百七十七 大同弊貢案釐不得。上面厚價計。文成一斗稅。不啻十餘倍。一節加一節。布代又錢代。其百七十八 胥吏弊府史胥吏徒。宰相寵跟隨。恃勢無忌憚。官長視些兒。曹權任操舍。姦僞自恣爲。其百七十九 鄙俗弊國無矜式師。世罕修飭士。云爲樂放倒。不憚循鄙俚。嗜利不嗜義。世敎日以墜。其百八十 學宮弊郡縣各有校。無邑無書院。元無絃誦士。徒然勤釋奠。甚作酒食場。傾奪或爭戰。其百八十一 科擧弊雖令工詞賦。何益爲國家。况復取不公。畢竟不才多。此輩又知擧。鑑識蔑如何。其百八十二 朋黨弊朋黨本非惡。可惡小人黨。善類相消長。善椓國以喪。惡而又最惡。反若無黨狀。其百八十三 竆則變竆必變而通。此理無今古。如琴瑟不調。更張乃可鼓。不變今日法。至治何以措。其百八十四 易風俗不敎何能學。不學終鄙卑。宜申庠序敎。使各自修爲。果能習尙變。自然風俗移。其百八十五 鄕學法復設提督官。督郵俾兼帶。必用經術士。文蔭擇其最。周行驛屬邑。學行以敎誨。其百八十六 京學法大小學官選。經學名當世。選士替受敎。行宜先文藝。京鄕歲有薦。用以士林勵。其百八十七 復賢良科遵依己卯例。各薦贒良士。見識行誼具。又聚大庭試。明經間式年。登庸特別異。其百八十八 改科擧法夾牆隔千間。會試設於此。間各置擧子。使自盡其藝。工拙卽易見。庶可得拔萃。其百八十九 罷朋黨一淑一慝際。判如白黑分。一毫私無間。擧直錯枉焉。大變小卽革。歸極眞平平。其百九十 嚴淑慝蔡確以詩論。晦翁不是云。至論扶抑義。反復短忠宣。陰陽淑慝際。固宜嚴其分。其百九十一 卞小人只知煕豐人。皆爲小人類。不知元祐黨。未必皆君子。辨察當如是。晦翁有此議。</text>
<title>賀金士凝回甲生朝</title>,<text>己巳初秋盡六日。歸堂老友是生辰。人間甲子初回地。盃上韶光百歲春。少日江門高蹈士。晩秊林壑自修身。白頭深契岡松祝。更祝彌高彌邵人。</text>
<title>崇禎再壬子。與諸生乍會寒泉。口占示諸斯文。</title>,<text>先生道與壁爭高。兢戰工成累積勞。後學先須看密處。不然那得做眞豪。</text>
<title>宋聖休 龜相 經月相守而歸。題詩以別。</title>,<text>大學西銘纔月更。體仁能復反身誠。半年和靖辛勤業。瞥瞥地過恐不精。濂溪圖說靜爲先。康節當年坐百源。閉戶竆經惟己分。淸心能制少多煩。</text>
<title>追挽田君雨祥</title>,<text>牀畔盆花忽見開。一枝知自故人來。故人已沒花猶發。物固無心我獨哀。何處得來好箇人。風流湖海丈夫身。極憐長逝應難瞑。誰慰呼號白髮親。</text>
<title>金生 𥔢 成茅屋數間。名勝無窩。請一律。聊賦之。</title>,<text>得志堂高亦不爲。玉川於分數間宜。非如露地驚殘睡。肯羨鉤簾繞賀飛。宿靄蘆坪迤近遠。樵歌荻峀上嶔崎。有無勝負何須較。舒膝悠然卧夕暉。</text>
<title>舍弟雄城之行。數千里相別。平生初遭。歸卧山齋。益不勝寥廓。追成近體以寄。</title>,<text>時平未覩狼烟驚。學士如何出塞行。修攘不徒言議講。關防宜亦事情明。要兼頗牧能籌策。豈待終軍必請纓。愼簡丁寧知有意。佇看方略上金城。樂民樓下萬橋橫。會象臺前列峀呈。廣野襟開千里勢。曲欄詩就百秊情。儼如仙府蹁躚出。怳似禪家現化成。足目未曾經兩地。憑君要聽畫中聲。天下摩天嶺最高。羊腸百折逼淸霄。山連長白千峯勢。海闊扶桑萬里濤。大雪北來觀獵快。五雲南望悵神勞。壯遊今復輸君去。自笑書帷但繼膏。</text>
<title>崔雲路 斗逵 相守過歲。聊得二絶慰旅懷。</title>,<text>鄕山千里杳關河。一念慈闈喜懼多。知有尋師遊學意。奈無資汝實歸何。吾道元來大直方。勉君新德共春長。親心所願惟茲在。歸對慈顔喜可量。</text>
<title>庚午元朝。述懷寄示南塘翁。</title>,<text>春到牀梅落盡餘。罇前千感集紛如。百年未了朝聞志。勉與諸君勘架書。畎畞臣猶祝北宸。君心陽德與俱新。士論朝議無乖忒。共造非非是是眞。</text>
<title>題觀海堂</title>,<text>仲尼夫子乘桴意。玉貌先生東蹈心。傷世又誰明大義。坐觀溟海整危襟。</text>
<title>觀海堂。次主人兄弟韻。</title>,<text>幾盡關東閱十洲。勝觀無若一鰲頭。繚山爲帶眞奇格。截海成湖是別區。烏岳晴光連嶼動。鯨波遠勢與天浮。百秊未了滄洲約。惟有汀沙雙白鷗。</text>
<title>挽孝子金光纘</title>,<text>何限嗟傷贒孝喪。不勝喪又益堪傷。唉天獨此胡無憗。惟善靡徵定莫詳。一理君親誠代某。終身溫凊行循王。應知採訪重宸聞。佇看閭旌大字煌。</text>
<title>次觀海翁韻</title>,<text>仙遊憶上李膺舟。掇拾春華踏十洲。襟抱百年臨海闊。榮名當世視雲浮。閒情叫月憐汀鶴。機事窺魚笑渚鷗。敢說行藏惟我爾。生平已覰大顱頭。</text>
<title>次贈成善甫 守明。兼示讀中庸諸君。</title>,<text>費隱看從以上形。氣中言理性能明。粲然三九歸於一。盛矣鬼神顯是誠。射者如斯反諸己。風之有自謹庸行。須知變異求同業。百倍其功庶可成。</text>
<title>次贈朴穉臨 星煥 所示其舅氏別韻</title>,<text>明窓開卷坐爐烟。神氣旋看自肅然。知得止時心得定。何憂外面物爲遷。牀梅欲發和茶烟。悄悄離愁正黯然。半夜孤吟怊悵久。竹窓踈影已西遷。</text>
<title>舟遊新鎭。坐凌虛臺。</title>,<text>雲際然疑指岱岑。滄溟萬里漭古今。幾傷當日乘桴歎。便起千秋蹈海心。島瞰嗚呼肝欲聳。波連甲串恥猶深。朝天舊館巋然在。誰額存羊感涕淫。</text>
<title>次贈李泰以 錫亨</title>,<text>人人心活化。可以爲堯同。操此能存此。其要敬字工。</text>
<title>冬至夜。金景休 奎五 阻雪不得歸私次。同宿丈室。曉吟二絶。誦以勉之。</title>,<text>虐雪徒然閉壑岑。穉陽動處見天心。須從夜氣看萌善。爲舜由茲可不欽。物理猶難揣寸岑。况乎操舍最難心。索馭丁寧垂戒摯。大堯光格此先欽。</text>
<title>洪幼萬，李聖章 商翼，金幼道 砥行，金汝四，李景稷 周翼，趙士仰 崇鎭 諸贒。以余今秊七十。爲具酒來餉。姜昌叔 七興，朴士謙 宗光，孟汝和 淑春，李興五 翼明，金伯源 宗淵 五斯文。同會酌我。而洪伯臣 柱宗 隨幼萬至。家兒亦在傍。竟夕歡話。聊得三絶以酬之。</title>,<text>山齋講罷雪千林。罇酒從容禮以斟。就養多慙一事意。各充曾負飮河心。非我爲師師有道。求之黃卷有餘師。栗翁開發尤菴正。閩洛歸來捨是誰。釋氏本心聖本天。河南旨訣紫陽傳。氣心理性分同異。離合看來便朗然。心靈性實孰非天。流異原同信妙傳。釋氏聖人殊本處。只分同覺與同然。金砥行</text>
<title>爲示幼道。更題軸末。兼示諸君。</title>,<text>氣質本然心氣言。儒禪殊道就中分。二家作本非如此。又異程朱所以云。幼道元來於心氣上。分本肰氣質兩截看。而今此儒釋之分。亦以爲釋氏則主氣質之心。聖人主本肰之心。此所以爲異。竊謂二家所主而爲學者。實有心性理氣之分。程朱之意。元自如是矣。豈可並論於氣上耶。其二靈覺心從妙處說。謂之氣質恐全非。况吾天字專言理。雖曰本然氣不宜。釋氏之本於心者。實主神明靈覺之心。若如幼道說而本於所謂氣質之心。則亦非釋氏之實事也。况聖人之本天。天卽理也。堯舜禹相傳者中。中者性也。孔子曾子言明德。明德以性爲主。子思言天命之性。孟子言性善。濂溪之無極而太極。程子性卽理。朱子小大學序。皆以仁義禮智爲本。吾儒之學。謂之理學者此也。今曰其所本者。心氣之本肰。則恐大不肰。其三鄒贒所謂心同然。直指心之理義言。眞是秉彝好德意。單氣心上不容論。孟子本主性善。故七篇所言。莫非從性善流出來。所謂心之所同肰。旣自曰心之所同肰者。卽理也義也。此同肰之心。豈亶以單言氣之心言之耶。其四心靈氣賦心皆異。性實理成性本同。理故能純氣故雜。認分儒釋所爲宗。聖人之本天。釋氏之本心者。其體段本如此。而程朱之意亦如是矣。後學之取舍從違。其不於此判着耶。其五主心言性性言心。純雜從他互更尋。若就良心氣性看。心純性雜或相參。如氣質之性。主心而言性。故性亦有善惡。如良心明德之類。主性而言心。故心亦純善。其六直指稟初言色相。性純心雜自分明。源同流異惟論性。以此論心合改評。性理也。聖凡皆同。而乘氣流行。則有善惡之不同。固可謂源同流異矣。心氣也。聖凡之心。自其稟初而異。不可謂源同也。其七覺與靈幷俱是氣。喚心謂性聖凡同。禪家爲本非吾本。指異同之局不通。虗靈知覺。卽心而自是氣也。釋氏以靈覺爲性。此朱子所謂作用爲性者也。以靈覺謂人人皆同而本於此故云云。其八性雖純善無爲爾。作用惟心宰一身。能宰又能如性善。聖何不本本於天。性雖無情僞無作爲。惟善故爲之本矣。心若如性之善。則旣能作用而爲一身之主宰。聖人何不本之而必本於無爲之性耶。其九盛性敷施心所爲。心如盡善本之宜。聖人何故闢之廓。其弊又何自恣歸。生知上聖所稟。淸明純粹。故其精爽之爲心。聦明睿智。雖從心所欲。不踰於性善。亞聖以下。則皆省察操存而用力克治。使濁變爲淸。駁化爲粹。能不違於性善。此吾儒之法門也。釋氏以靈覺爲善而本之。故其弊終至於倡狂自恣之歸矣。其十路人與舜性同眞。異處惟心氣不純。若又是心能盡善。古今天下聖人人。人之爲萬物之靈而所以爲人者。性與心耳。性旣本善。無聖凡之別。心又作用之物而如性之善。與聖人同。則人人皆將爲聖人。豈有爲凡人之別耶。其十一心是天君若盡純。譬如堯舜作之君。莫言揜蔽皆形氣。工鯀寧干聖化淳。心爲一身之主宰。卽百骸之天君也。若果謂之純善。則譬之人君便皆堯舜矣。今言心本純善。而其一切爲惡者。皆由形氣之揜蔽而肰。心旣爲君則自可作用而爲善。豈復爲形氣所蔽。爲不善也。以堯舜爲君。其果四凶用事而敢害唐虞之聖治耶。其十二氣異理同溯本言。性純心雜自其原。聖人敎以治心雜。必使循夫命性純。朱子曰。論萬物之一原。則理同而氣異。理同氣異。其體段本如此。性理故本善。心氣故本雜。亦其自原初而如此。聖人之敎人也。必使治心之雜。以卛其本肰之性善也。其十三或謂稟初凡聖異。三希何地著修爲。是心體段惟靈活。變異反同只在茲。或者謂心若自稟初而不能純善。各自有淸濁之定本。則賢愚不肖雖有許多修爲之功。士而希賢。賢而希聖。何地可能。此不肰。心是箇靈覺活化底物。禀生。雖不無淸濁粹駁之不同。其濁駁者。亦莫非正通分上精爽也。皆能靈活而變化。亦可以循夫純善之性。故中庸章句所謂變其異而反其同者此也。異者心也。同者性也。潛翫則可知爾。其十四心之能處是云才。循性敷施善可爲。猶有濁淸由氣出。孟程同異晦商裁。才者心之能運用做事底。無論心之淸濁粹駁。皆能運用做事。故孟子以其靈覺活化能運用做事者。無賢愚皆可以循此性之善而言之。以爲非天之降才爾殊。程子實從才之本禀處言之。以爲氣淸則才淸。氣濁則才濁。固其言之。各有所主而異矣。肰晦翁言程子爲密。則才之能。實心之靈覺。而其有淸濁之分者。程朱已言之明矣。其十五或疑淸濁稟初分。未發心淸那得存。稟賦流行地頭異。有時能湛有時渾。或者又疑人之禀初。心各有淸濁之異。則未發時淸湛本色。與聖人同者。何以看之。此亦不肰。淸濁之分。指其禀賦而言。未發時淸湛。指其流行而言。禀賦雖有濁候之相雜。其升降出入之際。以其體段靈覺活化。故或相雜也。或全淸也。或全濁也。其不以禀賦之有淸濁相雜。不害爲流行之或有淸湛也明矣。其十六心是正通分上精。未論淸濁自能靈。忽如此復忽如彼。惟有淸時未發成。心之爲氣。無論所禀之淸濁。自是正通分上精爽。故無不靈活。不如形氣之一定不易。是以流行之際。忽如此而忽如彼。淸濁無常而非未發必淸。必於淸時而未應事則始爲未發矣。其十七或云合理始言心。單氣言心謂少林。此恐稟初元體上。商量區處不之深。或者云合理氣肰後。始可以言心。不可單言氣謂心也。至以主氣言之者。反斥之以禪旨。此不知之論也。心固有合性言之之時。肰分言其本色體段。則分明理性氣心。各有所主。此特其不曾致詳於名目上本色而肰也。其十八不知知覺氣之靈。靈覺惟心自可名。何但合言爲病敗。合時要氣必純淸。朱子曰。知覺氣之靈。靈覺非心耶。心是靈覺。而靈覺是氣。則心之體段。只是氣者。夫何疑乎。惟其合性言心者。不但不見於本色體段。以其性善。而必要賺氣而純善也。此其爲病。非特爲合言之病也。其十九或言人物理無異。旣曰理同性亦同。性字惟從形氣說。須將其異見同中。或者之言曰。萬物二原。理無不同。而性卽理也。則人物之性。何甞異也。此不知理是對氣而公共言者也。性是各賦於形氣而爲我之性也。從一原而言之。理固無異。而隨形氣而言之。性各不同。是以朱子曰。謂之理同則可。謂之性同則不可也。此所謂同中見其異。異中察其同者也。正明著眼處也。其二十一原天命何嘗異。賦與形形各自偏。蜂義虎仁得之少。不如人性稟來全。以天命言之。天所賦之理。何甞有異。而萬物之形形色色。各受以爲性。則牛得理之順而爲耕之性。馬得理之健而爲馳之性。蜂蟻虎狼各得仁義而爲性。或問中庸章句人物各得健順五常之德爲性之意。朱子曰。牛之性順。馬之性健。健順之性也。虎狼之性仁。蜂蟻之性義。五常之性也。但禀得來少。不如人之禀得全。觀於此。可知性理之分矣。其二十一又疑言性於形氣。無或橫渠不性歸。氣上單言兼氣異。此間正好極商之。或又疑論性必於形氣上。則便卽氣質之性也。此亦不知之言也。性字從心生性。理之在形氣上者。謂之性也。朱子釋天命之性曰。氣以成形。理亦賦焉者此也。就形氣上單言。則此本肰之性。兼言氣肰後。始有善惡。此卽氣質之性也。氣上單言與兼氣言之之際。正好極商量也。其二十二氣上單言是本然。鄒贒性善卽單言。魯論相近兼言性。合處始看惡亦渾。孟子言性善。實就人身上單言之性也。卽本肰之性。論語相近之性。是兼善惡而言。卽氣質之性也。詳翫則可知矣。其二十三逐形同異性同異。牛犬不同馬馬同。兼氣人人各自異。溯乎一本理之通。明道論率性而曰。牛卛牛之性。不喚做馬底性。馬卛馬之性。不喚做牛底性。朱子亦以牛耕馬馳。爲牛馬之卛性。盖知形同則性同。形不同則性不同矣。此形氣上單言之本性。而至於兼氣而言。則善惡並而人人亦皆不同矣。肰溯究乎一本。則人物各異之性。莫非一理而統體一太極也。其二十四論心論性兩端盡。知者見之將謂何。縱使言言說得當。不如行處小無差。其二十五魯鄒言直河南敬。後有閩翁盡發揮。精一工夫無外此。庶同諸子百秊期。</text>
<title>挽金君德文</title>,<text>淵源巴谷在。詩禮礱巖傳。侍疾今孱令。居喪昔大連。講帷花已晩。山堞月孤懸。十載成存沒。霑巾淚欲漣。</text>
<title>挽玄君載重</title>,<text>前月裁書汾水潯。回音待處得凶音。良姿庶冀能成就。此事嗟終遂古今。縗血應難長逝瞑。孤啼堪折路人心。生焉一死何須憾。蘭早秋萎惜最深。</text>
<title>題王母奉獻蟠桃圖。拜呈友人李治伯大碩人九十四歲貞夫人洪氏牀下。</title>,<text>龍車羽蓋彩霞輕。王母蟠桃手數莖。天上三千秊結子。人間一食可長生。</text>
<title>緯，協二兒與諸君。入龍瀑看花。舍弟病不能先之。孤卧梧軒。占得一絶。以俟其歸。余亦次其韻。示諸君。</title>,<text>春盡潭崖長碧蘿。遊人去入白雲阿。萬壑淸香歸滿袖。也應隨處帶山花。</text>
<title>宿永興寺</title>,<text>三日雲山在。倦遊上寺門。千峯秋色醉。萬木鳥聲喧。靜見天機作。淸知道氣存。峨嵋半輪月。留照此乾坤。</text>
<title>次林溪尹學士 集贈職改旌韻</title>,<text>寧蹈魯連萬丈濤。尺封深恥帝胡臊。眼前只看輕生死。身後非要有寵褒。大義春秋夷夏辨。名聲日月泰山高。兩孫炳節承贒祖。旌下吾曾肅粉袍。</text>
<title>司諫任公起甫 震夏 之亡。不得以文字伸誄。茲將五言四十四句詩。讀于靈筵。一慟之。</title>,<text>人間七十歲。相識幾千人。惟中鮮已久。民德多不均。善惡斯紛夥。衰世善又罕。嗟嗟自公亡。善人不可見。忮剋世爲能。公心仁厚存。夸毗世爭名。公行本實敦。便儇世自贒。公德醇靜以。天眞任自然。不要人知己。朋儕少我識。知遇詎望假。低徊多抹摋。天點終靳下。枳棲二遐邑。位止少諫議。人須莫咨嗟。我自不以恥。二弟俱白頭。膝下婚嫁畢。人生此至樂。昕夕情話悅。其誰較分數。彼失與此得。天之餉於公。而厚非是薄。然公世欣慽。生不切切焉。况今已蟬蛻。萬緣都茫然。人咨人所豔。俯視應莞爾。今我以詩誄。謂亦且謾否。居然卅載交。萬事歸陳迹。怛怛後死悲。曷不一慟哭。</text>
<title>逆獄鴟張。聞有宮城扈衛之報。不勝驚遑。進詣畿甸。洪幼萬從。止宿衿陽地牛陂趙忠翼遺亭。瞻拜遺像。常欽尙末年樹立。次板上韻。</title>,<text>曾將行止視絺裘。更就君恩作逸休。卽是後來拚一死。認由當日識先憂。林間只聽相求鳥。壟上猶看昔問牛。遺像肅淸莊一拜。百年江漢挹風流。</text>
<title>渡甲津。登鎭海樓。</title>,<text>一夫能守雪澌頭。雖萬龍胡可渡不。是處如無爲虜辱。三田寧有下城羞。莫言竪子何渠責。各薦兒曹痛廟謀。皇祖回軍義全墜。敢歸天數實人由。</text>
<title>拜牛渚書院 重峯先生所享。在金浦郡西。</title>,<text>春秋讀後識先生。義大尊周皎日星。七百人爭同死事。曠欷何獨舊田橫。先生尊仰自尤翁。東國方知有重峯。節義元因問學邃。是眞百世大師宗。</text>
<title>牛渚留別沈信夫</title>,<text>相離可但攪愁懷。自勉言宜爲君裁。雖能明理私猶蔽。性偏難克克將來。</text>
<title>乙未臘吉夜。金景休，成汝厚 鎭坤，玄子順 載健，成善甫，趙穉升 應龍 自講席歸。共次朱子韻以示。奉次茲用勉旃。</title>,<text>靜坐空山閉戶深。一燈方冊儼相臨。終宵講學知何說。萬古淵源此箇心。視爾羣居點檢深。不遐上帝儼余臨。㝡於無事昏跳易。獨地嚴師是己心。</text>
<title>三淵金公作葛驛雜詠百餘篇。無所不言。而其義理有不能無疑者。拈次以俟知者云。</title>,<text>命處雖同受處殊。說形上異說形無。本然亦與形同異。三性其終不異乎。淵翁本主人物同稟五常之說。此詩天衷均賦云云。亦此意也。塞指物而言。昏指人而言。旣是人。則其性堯舜與路人一也。堯桀之性同。孰不知之。其特擧紂桀而謂無太極乎者。以紂桀之實有五常而證物之亦具五常也已。是不然而亦緣不辨乎太極五常立名之所以異而然也。朱子曰。論萬物之一原則理同。觀萬物之異體則理絶不同。蓋一原之理同者。一本也。異體之理不同者。萬殊也。萬殊之理。卽異體各具之太極也。統異體各具之理。卽一原統體之太極也。天命之謂性一句。程子以天所賦爲命。物所受爲性分言之。單言理則北溪所謂理是天地間公共之理也。不涉形氣而言。故無不同。至曰性則亦北溪所謂性是爲我所有之理也。就異體上言。故不能不異。是以朱子釋命性之性。以爲氣以成形。理亦賦焉。栗谷先生亦曰。理在氣中然後謂性。若不在形質之中。當謂之理。不當謂之性也。從古儒先非不知性之是理也。而其以理與性必分別言之者。豈非從其地頭以所主而言者。不得不如此耶。性字從心生性。如本然之性。雖單言理者。旣曰性則其爲異體上各具之理而絶不同。可知也。今不究性理之別。只曰性則理也。禽獸草木。同受此理而爲性。則通天下一性也。仁義禮智。豈有人物之殊耶。此似一直痛快而全無曲折。以一原所同之理。而各就氣上名言。則陽上名健。陰上名順。於木稱仁。於金稱義。各有體用。自不相混矣。有問中庸章句人物之生。因各得其所賦之理。以爲健順五常之德。所謂性之義。朱子答曰。馬之性健。牛之性順。此健順之性也。虎狼之性仁。蜂蟻之性義。此五常之性也。但物則稟得來少。不如人之稟得全。以此言之。人物所稟得天命之性。其有偏全之異者如此。必曰理同故性同。不止堯與桀同。昆蟲草木之性。亦與人同。此不但有異於上所云朱子之意也。孟子亦嘗開口。便說本然性善。至答告子主氣言性而謂之同。則極言犬牛人三性之異以折之。三性卽常言之本然也。孟子所言本然之性。非不是單言理也。而性是隨形氣名言者。三性固各不同。蓋形同則性同。形不同則性不同。犬與犬同。牛與牛同。而犬與牛與人則皆不同。此固異體之理絶不同故也。今又曰。人物同具仁義禮智之性。而以其氣之異。故不能行仁義禮智之道。亦大不然。朱子言人物各循其性之自然。則莫不各有當行之路。是則所謂道也。犬牛人各率其性而各爲其道也。此人率仁義禮智之性而爲父子君臣長幼夫婦之道。犬率吠之性而爲吠之道。牛率耕之性而爲耕之道者也。朱子曰。牛耕馬馳。牛馬之本性。使馬耕而牛馳。失其本性。若果犬牛率此仁義禮知之性。而畢竟爲吠耕之道。則其可謂各循其性之自然耶。明道言牛率牛之性。不喚做馬底性。馬率馬之性。不喚做牛底性。此眞各率其性之意也。豈有率人之性而爲物之道之理哉。然則體與用不相該。不如形與影之無不同也。豈有是哉。以淵翁卓絶之才超詣之識。偶於此失其照勘。平日論性。如此詩者類多。誠可歎也。禮是本然之性。一用爲儀則踐行難。毋將下學輕看去。德業何曾捨此完。儀文無怪少多疑。先後工程自有規。四勿熟時能復禮。爲仁不待知而知。無某工難看某云。小知皆欲妄紛紜。此由未盡知朱子。孔聖後生一聖人。朱子後孔子也。孔子之義。至朱子而大闡。朱子亦自言不用某許多工夫。看某底不出。朱子之所闡明者。後學亦難覰得盡到。世之稍有小知者。妄自擬議。至或曰朱子獨知而我豈不知。擅改朱子詮註。背悖斯文者。前後相續。先正爲是之懼。以爲朱子之後。義理大明。朱子所明之義理。實無違於聖人之義理。惟當講明朱子之義理。以盡乎聖人之義理也。其悖於此者。異端也。其衍於此者。剩言也。大明以下。非先正之言。一如此也。其意盖如是。 此蓋尊衛朱門。痛斥其背悖之類也。非謂朱子之後則大學格致之工。更不復云爾。休竆格三字。全非先正本意也。且此詩義理無竆。千差萬別云者。其謂朱子之後。義理猶有所差失。而不能無待於後人者耶。如此則不可謂眞知朱子也。後學亦不可不知也。</text>
<title>次寄舍弟和明允韻。兼示李君執，洪克念。</title>,<text>經冬一牀書。閉戶千山雪。諸朋共麗澤。好意日挑撥。心體妙不測。孰謂無入出。如欲操而存。必先私意遏。雖無惡慮發。終難浮念絶。工夫易間斷。念念毋墜失。最是華夷恨。百年屈此膝。問學雖主晦。大義媿麟筆。惟與講此義。共俟河淸日。學問主朱子。事業以孝廟所欲爲者爲之者。卽尤翁楚山遺訓也。十五六句及之。</text>
<title>追和黃載之 大厚 所示浿社閏九詩韻</title>,<text>幽懷無處不宜寬。再作重陽亦足歡。節晩黃花欺盞斝。秋晴白髮集衣冠。星臺葉盡雲容闊。浿水風高鴈影寒。吾老未能爭席恨。奇遊好把畫圖看。</text>
<title>權亨叔築小室於寒水齋下。集中州人善筆。揭江山軒三字。爲示二絶。要得和音。聊次寄呈。</title>,<text>先生二樂舊江山。寂寞空齋歲月闌。幸有贒孫遺緖在。殘書終日掩松關。道如川逝德如山。千古傳心水月寒。今日羹牆無限慕。遺編義理淺深看。</text>
<title>又得別韻。聊成一章。</title>,<text>華人健筆此江山。三字軒楣揭作顔。一脉認尊中國意。羲皇遺義涕堪酸。</text>
<title>心緯作宰金溝。署經未畢。上以秋務方急。召見諸守令。使翌日辭朝。上問心緯汝將何以治民。心緯對以臣不曾經歷。未及料量。豈有可以仰達者。但區區素心。凡於國事。惟思誠心以理之也。上良久曰。思過半矣。然誠固難矣。竊伏念上敎之思過半矣者。奬諭之也。繼又以難矣爲敎者。實更勉之也。心緯其知之否。今汝覲我將別。余謹演上敎。末敍別懷。得絶句九章。勉而送之。誠之一字。汝旣告之於君前。事事誠實。其難其難。果如上敎。汝或行不顧言。已是自欺。不但使我之冀汝者墜虛。其負我聖上大矣。須猛省念。勉之勉之。時丙子長至也。</title>,<text>筵問汝何以莅民。遂將誠字告于君。其思過半猶難矣。聖敎聞應若箚身。如傷若保在推誠。感及豚魚况有情。然且眞難十分做。汝其隨事不容忘。不敎而治是罔民。非誠以敎曷能新。卽今物則全然墜。小學先明在五倫。獄訟非誠豈辨疑。死生情僞判須斯。一毫私意尤難着。公直做來其庶幾。非明雖猛不生威。淸愼自持可庶幾。若是無誠皆是僞。至愚而神豈欺爲。家世文翁儒化著。藹然誠意入人深。先思自勖宜無忝。尤爾王言猛着心。行上論之誠莫重。誠之又必以知先。未知事理徒誠實。去善爲非亦不難。送汝湖南爲縣去。路程知僅四分千。此行非是難爲別。征馬蕭蕭忽悵然。層冰積雪北風天。征蓋翩翩鏡水前。幾日凝香行李稅。書回我始可安眠。</text>
<title>爲哭親諱。下往溝衙。路由王津。宿趙氏夢賚亭。</title>,<text>再尋湖上閣。鄭重主人情。攪枕波聲大。登盤雪膾明。緬懷秋浦老。弔古義慈城。鼓枻西江去。風和四月晴。</text>
<title>金山寺樓。次谿谷張公板上韻。</title>,<text>丈六三金佛。百千億化身。靈乎無奈燼。舊矣已棲塵。溪吼幾經雨。林香纔送春。肩輿上隱寂。嵐重襲遊人。</text>
<title>凝香閣。得香字示兒子。仍要諸君和之。</title>,<text>職事縻之不入衡。居官何得惱風光。敢忘筵席誠心對。太半云爲簿訴商。從古元非民悍慝。至治惟在政馨香。明新不與同流俗。宜讀魯論器小章。</text>
<title>禹金窟</title>,<text>千年禹穴又吾東。萬國眞疑此會同。北望中州空雪涕。腥塵何處是堯封。</text>
<title>笠巖山城</title>,<text>外險內夷眞可守。且當蘆嶺大要衝。兵粮峙積雖能足。貞丈非人等是空。</text>
<title>筆巖書院。次淸陰先生韻。河西金先生所享。卽長城地。</title>,<text>先生百世可爲師。出處惟常不是奇。非若一時慷慨做。皆從道義學而知。</text>
<title>得別韻更賦</title>,<text>秊秊痛哭萬山中。千古哀寃徹海東。竹石貞堅留繪事。君臣知遇寸心通。萬疑卯。</text>
<title>黃山書院。得短律一章。示講學諸生。</title>,<text>千載斯文道統尊。祠名視昔竹林援。周誠程敬元同貫。禹受堯傳卽本原。百濟江長巴字勢。先生亭古卦爻存。汀洲采采將誰贈。極望西風浪自翻。</text>
<title>至大興郡北分歧送幼萬。口占以贈。</title>,<text>駐馬歧途欲別離。臨歧別有歎歧辭。不須浪自多歧泣。直恐斯文道又歧。從心所欲。不踰矩。矩性也。聖人之能事。不出於心性。戒懼愼獨以率性。戒愼心也。學者之極功。亦不出於心性。心性義理源頭。於此差毫。則必謬千里。思孟以來。憂之深慮之遠者。實爲此也。朱子論發育萬物之道而曰。惟人之生。乃得其氣之正且通者。而其性爲最貴。今以最貴之性。降同於物。此人獸無別也。蔡氏之傳演朱子太極圖說之註。以爲惟人得其秀而靈。聖人又得其最秀而最靈。靈者心也。聖人得氣之秀之秀。則其心之靈之靈。可知也。今以靈與最靈。同歸一科。此聖凡無別也。是非語句間文義不同之比。源頭義理。有此歧異之論。豈不憂慮之深耶。茲書數行於篇末。以示幼萬。幸以示汝四，克念，夢瑞，景休。今日可與語此者。惟此數君而已。益覺吾道之孤也。可歎也。爾後三朔八月吉日。追書。</text>
<title>追挽李司諫厚而 敏坤○並小序</title>,<text>司諫李公言事忤旨。譴謫北塞。至昌道驛店。夜遇火。竟歿於灰燼。眞千古傷歎。而聖世之一不幸也。士友聞之。莫不慘沮。顧此病伏竆山。其葬未及致挽。忽聞祥期回薄。撫念平昔契誼。傷悼之極。不忍終無一言。茲書此遙倩工祝。一讀於筵几之前。靈其鑑否。嗚呼悲夫。千古哀寃氣作虹。中宵直上斗牛通。湘潭憔悴猶難見。楚些嗚嗚烈焰中。識學勘從有道於。事君忠節此權輿。死生休戚宗臣義。顚沛從容我自如。英靈挑出寢傍兒。斂燼餘身事亦奇。紺岳山前歸櫬日。雪天號哭使人悲。林崖一見又屛溪。皁蓋來時日欲西。經說時憂長短語。秪今含涕意悽悽。</text>
<title>賦金汝四，嵋南十六詠</title>,<text>爲誦平日自警之意。冀汝四之揭壁而用勉焉。兼示嵋南主人李聖章景稷從兄弟座下。蓋與奉勉汝四者意一般也。僉其省念焉。九浦歸帆風帆乘潮上。來商何郡郞。况吾四民首。常業敢云忘。長川暮林漠漠長林暮。倦飛各返棲。嗟爾漏行客。可以鳥不如。巨橋行人斷續虹橋窄。日行千萬人。平平率性道。何事無人循。汪坊漁子世衰隱非一。高士亦樵漁。雖有踈閒趣。何如坐看書。美峴落照牛山泣何爲。不識死生理。莫言惜落暉。明日復東至。龍頭初月初月日生明。終成圓太極。己德宜明明。元來一太極。池谷夕烟夕烟細細起。俄然羃四村。比如慾一念。終使此心昏。朱墟晩靄坐看春靄生。迤迤四野瀰。推吾子諒心。亦可滿天地。挑燈看書靜坐潛看古聖經。夜深燈下最專精。旣明且熟吾言似。左右逢源惟意行。對月哦詩胷無毫分私邪在。月到梧桐霽色新。霽月胷襟同灑落。始知吟弄自天眞。荷鍤課農自笑樊遲曾學稼。猶能春至事西疇。勿忘勿助同心法。力課耕耘以待秋。抱甕灌圃晩作東門瓜種翁。不妨經濟在閒中。旱潦灌放隨時以。這裏猶存育物功。携筇訪友友道一倫誠莫重。切偲惟在以文仁。不然談笑徒馳逐。奚止損吾吾損人。掃逕迎客呼童淨掃松陰逕。多少客來相揖迎。長語孝慈幼語悌。農桑款款各歡情。涉園賞花紅綠扶春入小園。晩招童冠趁淸暄。千葩萬蘂爭先後。色色皆從理一原。登高觀漲漠漠平郊天水齊。快如闊海浩襟開。但看四野無靑色。民盡將飢正可哀。</text>
<title>次汝四和示晦翁三絶韻</title>,<text>石自爲門巖自屛。自耕自飮自癯形。平生萬事自然在。水自然淸山自靑。蒔花灌圃經綸足。歸對殘書坐整冠。卷時爲體舒爲用。意在閒雲不厭看。行藏用舍孔顔知。自是陰陽動靜機。願學千秋無限意。九原如作與誰歸。</text>
<title>生朝。章台與諸朋。拈韻以志喜。聊次之。</title>,<text>摶鵬初擬大扶搖。師友中間道義交。白首竆山俱不就。媿君今日祝松喬。</text>
<title>是夜茶罷。家弟石門子與諸朋。共拈朱子詩願上龜蓮千歲壽永令鳧藻一家肥。分韻共賦。余獨不可無詩。先押願字。</title>,<text>念我願何在。學孔惟我願。仰鑽彌高堅。末由徯所願。已矣今白頭。豈終無更願。聖人固難望。贒亦我之願。雖老斃後已。實有朝聞願。此道天下公。獨善宜非願。吾黨二三子。亦應有此願。同志百年期。天必遂吾願。淸茶酌我飮。且我壽考願。愛之欲其壽。人情固宜願。惟壽稟初定。非人願不願。此學本在己。力行可諧願。請君更聽我。有願必如願。今與願致知。知至是如願。今如願克己。己克是如願。今願不違仁。不違後如願。今願修與齊。修齊後如願。治平有位論。非士可以願。從吾所當爲。勇往如其願。其宜勉我言。爲賦二十願。</text>
<title>己卯燈夕。甲兒欲作懸燈會。膝下久不見小兒戲。不覺喜聞而許之。甲能招聚村童。水缶迭舞。玩而樂焉。茲書二絶。一以誌余喜。一以作汝誡。</title>,<text>故作燈辰任少兒。村童水缶舞參差。眼前久閴穉髫戲。不覺今宵喜爾爲。人情惟樂易爲差。善戲有之不善多。已見茲遊都俚雜。汝心於此勿宜夸。</text>
<title>次家弟韻。賦近日所講未發中時氣純善說。示洪幼萬曁克念，景休。</title>,<text>理同何故號隨更。雖曰單言氣上名。說到和時寧可濁。方知中處固純淸。衆人善惡常由動。忽地生來卽是情。向上道途云且遠。鬢邊霜雪奈崢嶸。</text>
<title>己卯臘月。卽余巹筵之回甲也。自不無感舊之懷。適家弟石門子有詩來。用敍此懷。次奉之。</title>,<text>城西故事惟吾在。前甲今年十七時。醮席拜嘉香滿酌。牢牀明燭巹交絲。琴鍾半世寧無感。孤露餘生益自悲。當日君髫隨後至。白頭談舊和新詩。</text>
<title>夜。家弟與安晦之來宿久菴。拈農巖韻共賦。</title>,<text>家計雲千壑。閒情雪一川。詩篇驚歲月。星斗作春天。全落寒梅後。高吟秉燭前。不須山外問。幽事屬吾邊。</text>
<title>除夜。與家弟石門子守歲久菴。拈尤菴先生除夜韻共賦。</title>,<text>亦受天然自有中。行之不得折其衷。媿無大舜能惟一。敢謂神堯與所同。三十日過今臘月。百千已冀抑詩功。吾生正使頤期壽。奈已人間萬慮空。</text>
<title>兒子移除丹陽。諸朋皆以詩送之。余亦不可無詩。口占一絶贈之。</title>,<text>棲息丹丘余所願。喜聞今汝宰丹丘。輕筇石逕三巖遍。明月蘆花一棹舟。</text>
<title>景休克念未發時氣淸濁之說有未契。曾賦一律示之。二贒次來。猶持舊見。又拈別韻示之。兼示幼萬。</title>,<text>物皆動靜應天機。未發須看至靜時。若說滓泥猶不化。寧云神鬼莫能窺。非惟中體差殊見。直到坤陰却欠知。勿謂伊人無所受。晦翁栗老豈余欺。凡言動靜。以四時則自復至乾爲動。自姤至坤爲靜。在人則心身皆有動靜。不見不聞與應事接物。心之動靜也。語默坐卧出處行藏。身之動靜也。毋論聖愚贒不肖。孰無動靜。而至於未發。則朱子以爲至虛至靜。鑑空衡平之體。鬼神不得窺其際。栗谷謂雖衆人之心。幸有未發之時。則全體湛然。與聖人不異。以兩先生所言者觀之。當此之時。豈有一分泥滓留在其間耶。所謂未發實屬靜時。而凡言靜者。不可以當子思所謂未發也。章句自戒懼而約之。以至於至靜云。則靜中又別言至靜。卽圖說靜極處也。或問以程子復卦當之者。謂不可曉。而終以坤卦純陰言之。栗翁之言。亦以不昏倒不胡走爲未發。此喜怒哀樂。雖未形見。若有昏撓悠泛之候。則亦不可謂未發也。此眞子思言外之意。而亦朱子所爲說未發。十分盡到也。性雖單言。其曰中者。必於此時言之。可以狀無少偏倚。亭當底全體也。鄙詩五六句之意。謂贒輩不但不見得中字體段。實於未發眞境界。其所知者。亦有所未盡精密也。景休種下種來之諭。虛明中氣味種子潛伏猶在云者。終似有形之物。一出而一不出。一行而一坐。然若以陳北溪一氣之忽如此忽如彼者看之。無此患矣。克念詩第四句註。淸氣發時。濁氣未必隨發云者。亦與二人在房中。一人出一人留者同也。此皆景休虛明中種子留在者。同一病也。須更商之。</text>
<title>宋絅汝要聞心性名目義理。以爲實踐工程。茲賦絶句十二章以示之。</title>,<text>天命賦人物。受來以性言。雖從氣上看。單指本然云。右本然之性以其在氣質。氣質或兼言。氣本有淸濁。性因善惡分。右氣質之性各言其氣理。因氣性偏全。以此看人物。人全物則偏。右人物之性軀殼氣之精。該於方寸裏。昭昭又靈靈。在彼忽在此。右單言氣之心具理性爲體。感物情爲用。一心涵性情。是爲性情統。右心統性情始發謂之情。緣情計是意。意定志斯名。情能統意志。右情統意志七本惡兼說。四爲善一邊。端從情上剔。互發豈其然。右四端七情兩皆心發後。氣性各生原。只宜雙下說。不可互兼言。右人心道心虛靈莫非氣。奈自原頭異。栗老言優劣。聖凡各彼此。右聖凡之心此性具諸心。元來於我得。帶來心字言。主性號明德。右明德未發靜之至。湛虛同聖人。單言亦因氣。中體此焉眞。右未發心體皆從名目說。實踐都由心。惟敬爲心宰。勉君聽我欽。右寶踐工夫</text>
<title>鄕射禮詩 並序</title>,<text>士友之來羣居者。議講鄕射之禮。余曾欲行之不得也。喜聞而許之。粗辦儀具。招邀近居諸士友會焉。余則老不堪事。以程冠襴衫。傍坐而觀之。唐城洪一源幼萬作主人。西原韓後遂仲良爲賓。幅巾深衣。各莅席。家弟前大憲石門子季章以紗巾野服。當遵位。廣陵安世光晦之，衿陽姜鳳陽善鳴，安東金命鉉士凝。皆以七十以上。坐賓長席。執禮安東金砥行幼道幅巾深衣。主人南西向立。安東金宗溟汝四，唐城洪相龜夢瑞，咸昌金奎五景休，唐城洪章海克念相禮事。月城金漢祿汝綏幞頭襴衫。任司正，司射。樂正咸陽朴岐陽鳴瑞西階東北面立。安東金毅行弘甫耦大夫。仁川蔡百休季能，家兒心緯上耦。壺山宋光寶，唐城洪理源天卿中耦。任時協正汝，安東金恕行近仁下耦。俱袒決遂。手弓腰矢。階下東面立。諸執事上下耦。多不盡錄。而衆賓之登西階旅酬者。摠二百六十餘人。張法候施尊禁。擧旌設楅。上琴下磬。俎豆莘莘。衿紳濟濟。先行飮禮。繼以射儀。終日揖讓。可見王道之易易。而揖升下飮。其爭也君子。蓋盛禮也。溯求之古。矍圃之後。罕聞有行之者。而今幸於數千載之下。始覩之也。遂傳之畫圖。播之歌詠以大之。爲書此識之。時崇禎甲申後再庚辰四月旣朢日也。三代儀文罕見今。矍場遺意可追尋。讓而爭也宜觀德。學有似乎在正心。西觶始酬天欲暮。上琴初作樹交陰。吾衰不得躳將禮。白髮靑襴坐整襟。俎西之觶。賓始飮而酬之。謂西觶。琴在堂上。謂上琴。</text>
<title>至黃江。詣寒水齋。拜眞幀。拱手久立。感懷自倍。退而有詩。</title>,<text>趨隅立拱手。滿目不堪哀。儼若先生坐。怳疑舊日陪。和嚴猶可像。狷簡就誰裁。零落同門盡。白頭愴獨來。</text>
<title>自忠州至丹陽記行</title>,<text>眼慣黃江路。稽山近馬首。千古背水恨。獺川鳴在右。忠原處上游。兩嶺一要衝。宜作大關防。以爲慮無竆。暮烟埋終嶺。石逕循江遷。投宿水軒夜。拜眞寒齋前。紆直泝流行。西倉在南岸。直行一莽蒼。健孫候路畔。淸瀅玉琅玕。匝歲見之喜。秣馬水山驛。卵嶺高特地。羣峯秀月嶽。鬱鬱黃江赴。下嶺樹陰憇。小村水曲處。駭目蒼翠積。巨壁下揷江。雄奇是龜潭。半面猶心𢥠。蒼亭隱巖呀。忙不去登臨。日暮回輿去。餘債在江潯。翼翼鳳棲寺。丹霞望赤城。仙巖在上流。郡府窈而淸。山水好樓居。盡室皆仙緣。歡笑輸情話。半燭不知眠。明朝更理筇。巖泉盡蹁躚。</text>
<title>太守隨我共入巖棲。一宿而去。戲書一絶以贈。</title>,<text>自謂丹丘便我家。相隨共入白雲阿。仙區一宿鳴騶去。奈爾腰間紫綬何。詩道自別。雖父子間。善戱則無妨耶。好呵。</text>
<title>上仙巖。敬次寒水齋先生韻。</title>,<text>爾忘前受敬。足躩石蹊危。襟抱遮巖曠。天機擎壁奇。先生杖屨後。小子泳游時。尋向上頭止。極工此可期。</text>
<title>玉笋峯</title>,<text>移舟峯下乍洄沿。左右看三一後前。削出亭亭蒼玉笋。還疑物色自先天。</text>
<title>寒碧樓</title>,<text>蒼然鳳峀忽開眸。五十年來再上樓。依舊屛山靑草岸。至今明月白蘆洲。長江滾滾千層浪。風穴颼颼萬古秋。存沒人間成故事。停舟怊悵倚欄頭。</text>
<title>權亨叔爲校整先師文字。來會溪上。將歸。書贈三絶。</title>,<text>曾恨人巖一見違。春來又歎問聞稀。校書幾日還歸去。東望風烟却悵唏。先生義理與工夫。深淺消詳在是書。善繼豈惟文字究。嚴心法看大規模。治任歸來四十秊。兢兢一念若臨淵。當時詔敎終何報。對爾尤增自悼憐。</text>
<title>次寄健厚孫讀孟子詩韻</title>,<text>積雪空山閉戶深。晴窓墨數又行尋。小孫昨夕書來報。課學日增能養心。千秋太史感嘆深。此意程朱幷究尋。開卷先看第一義。分明義理辨之心。右言首章鄒書特說本原深。初學宜從大旨尋。開口便言人性善。反之爲舜却由心。右言性善忍字翻看戚戚深。爲仁本地可推尋。民牛愛否存王政。長短當從度此心。右言觳觫章浩然文義極淵深。莫曰難言直字尋。盛大元因配道義。主張爲帥在於心。右言浩然章何言麤聖莫精深。三性單從氣上尋。本理雖同成性異。獸無盛性此神心。右言三性章贒於堯舜以功深。叟亦功宜禹下尋。拳踢固知非得已。拒閑元是聖人心。右言好辯章七篇爾合闡微深。從此邐迤向上尋。如誦己言和靖學。河南敬字克存心。右終以敬字勉戒</text>
<title>除夜在王父墓下</title>,<text>老去益知今夜惜。少時寧有此悲吟。一罇天地襟期晩。萬里山河歲月深。可耐蘇盃慙後到。庶幾蕉葉展新心。省楸愴憶庚辰事。孤露重來百感侵。庚辰。陪先君子省墓。</text>
<title>與家弟訪仙嵒主人。士凝，潤甫，晦之亦至。共拈次簡齋韻。</title>,<text>牢落林楓晩。已凋無數枝。猶餘叢菊在。留待故人期。落日生華髮。哀鴻到小詩。持盃方一笑。後約問何時。</text>
<title>今年洽滿八十。北鄰安晦之，李治伯亦皆八十。幷鄰大耋三人。亦奇事。晦之，治伯各以一律寄來相賀。次其韻。各奉一律。</title>,<text>二千八百幾旬旬。吾輩同庚與作鄰。七十猶稀今八十。一人難得况三人。晴沙暖日汀花晩。芳草和風岸柳新。佳興隨機元不息。鳩筇携處可怡神。右次寄安晦之幸爲大男子。滾作耋頭翁。生長腥羶外。從遊師友中。能全天理重。敢負仁心公。抑抑古贒戒。餘生祈勉同。右次寄李治伯</text>
<title>敬次尤菴先生集中八十歲自警吟</title>,<text>曾有七十吟。倏如昨日事。滾到八十頭。尤老已詩記。下學曁上達。敍盡平生志。先生志許大。天安得不遂。小子願學心。到老益自媿。先生我師師。每恐淵源累。學朱由先生。直方兼大義。斯文道日喪。欲墜如禹縋。當時力閑衛。拳踢安敢企。雖不自爲任。亦非不在己。果能先自治。本原明止水。知行有次第。欲行始知止。用力透人鬼。或放更兢惴。苟有日新效。庶幾好是懿。有無以責人。所治曷不致。然余昧自修。奚暇定人累。無望德性勝。終爲氣稟使。林居四十年。所成今何事。徒然慕先生。不落第二義。遺篇尙感余。沈吟敬而次。</text>
<title>送金景休還家</title>,<text>每喜相逢長長新。千秋復見起余人。今來益覺相期重。前去工夫更實淳。同來同去每同携。今日胡爲獨去來。可惜靑山埋善士。書窓相別益堪哀。纔葬洪克念而來故云。</text>
<title>二月十日。孫婦初度日也。其姑作數器饌。余與石門。同少男女坐內堂。共話而啖之訖。書此贈而勉之。</title>,<text>人家興替婦人存。敎婦初來古聖言。貞淑其心婉娩行。已能聽姆不須煩。舅姑當敬奉先誠。冢婦承家任不輕。宜室可能宜黨族。同居百忍在和平。編成梱範意殊深。可作吾家婦女箴。此在山翁惟長物。體行奚啻直籝金。</text>
<title>石門子以邦禁久斷杯酌。因茶思飮有詩。次奉。</title>,<text>自是儒家法敎身。平生謹拙畏天人。德如醇飮猶能醉。何待雲安麴米春。</text>
<title>盆梅早發。方喜相對聞香。石門子與九峯老人叔姪共來會。眞一奇事。以一絶忘拙先唱。要和。</title>,<text>誰敎蓓蕾滿寒枝。堪使康翁一見之。萬樹無心方慘惔。獨將機氣任推移。</text>
<title>臘月初五。余初度日。石門子賦絶句志喜。前二日。上遣近侍來宣疏。挑以知心爲敎。恩諭隆至。且擧余之師傅。石門桂坊時事。道舊慇懃。石門又以二絶。各言此事送示。茲步以復。</title>,<text>君作此詩逐歲頻。幾年前去是生辰。至今尙負朝聞願。伎倆徒然又見春。妄論君德效愚忱。仰勉中和意亦深。未料誤恩加不肖。敢云能識聖君心。桂坊挾冊幾支干。我亦初潛師傅官。道舊丁寧恩綍煥。感惶相對涕瀾瀾。</text>
<title>壬午除夜。石門子爲參賀班。西上未還。獨坐無聊。爲賦五絶。待其還山示之。</title>,<text>駸駸歲色又將更。此夜年年賦餞迎。令弟西行誰復唱。詩愁先遣別愁生。花紅雪白迭相催。老去光陰逝水頹。百歲若將容易到。莫嘆春色又新來。日月工如日月知。惜秊宜惜寸陰移。悠悠又却全虛過。敢罪歲爲實我爲。傳家致仕禮秊過。幹宂公私在我何。惟有抑詩吾分戒。斃而後已奈憂多。春晩山家和氣多。千花入座滿顔酡。浴沂何待風雩興。佇見冠童相詠歌。</text>
<title>癸未上元夜。獨坐玩月。有懷石門子。仍成短律。</title>,<text>君恩休逸弟兄偕。晩歲湛和樂莫斯。世故那無一時別。離愁偏向此宵知。旅懷應爾憐看月。孤詠誰吾與賦詩。更道寵音行李挽。還山初計奈差遲。</text>
<title>沈病匝月。神氣甚昏嗒。三月二十二日曉。夢得一句詩。纔覺。吟囈猶在於口。仍於枕上。以自警之意。足成落句。合成一絶。示家弟與視病諸朋。</title>,<text>碧天明月皓無涯。萬里襟懷有孰知。問爾無毫私意否。不然難保此心期。</text>
<title>幼道論心。每主虛靈本體聖凡皆同之說。今余夢中之句。以謂心之本稟虛明眞境。此焉可見也。其次韻之詩。贊歎不已者。亦不知吾意也。蓋心本正通之氣之精爽。而朱子旣言正通之氣本有淸濁美惡。精爽之各出於淸濁美惡之氣者。何能一般純美。又論智愚贒不肖之別而曰。惟聖人之心。淸明純粹。聖與智愚贒不肖之別。只在於心之不同。固可知矣。虛靈。卽是心之光明也。聖人淸粹之心。智愚贒不肖淸濁相雜之心。其光明之發見。亦何可同也。栗翁虛靈優劣之說。誠可謂見得透矣。不可改評也。雖全濁之氣。如跖徒之孶孶爲利者。其心皆能虛靈知覺。故今徒見其有此虛靈知覺。而不知上聖至淸至粹之氣之虛靈知覺優於此也。於此正可着眼看也。且雖有優劣。而其爲體段。亦皆神活不測。陳北溪忽如此忽如彼之語。正善形容孔子出入無時莫知其嚮之本色矣。向者夢中之襟懷爽然無涯者。謂之北溪忽如此者猶可。豈以此謂吾輩下品之心。稟初體段。極淸明純粹。有如聖人之心同者。而至是昭著云耶。更以前韻。別次幼道詩。答示之。幼道其識之。</title>,<text>極處論心豈量涯。聖能凡否稟來知。惟其神活忽如此。所以顔麤大舜期。</text>
<title>送李學士仲固 得培 書狀日本</title>,<text>文明禮樂我東方。前後言和大義亡。皮幣痛看南北走。楚山遺訓爾其忘。徐君入海燬書前。曾說全經彼獨傳。今去儻能携得至。後天如復見先天。</text>
<title>從子心協以高靈宰歸覲。爲書其次大人石門台送行詩。幷原韻以示之。因次贈奉勉之。</title>,<text>一以民飢視己飢。已知治要善奚疑。誠如保赤能推使。人各自安庶不罷。花山吾輩視桐鄕。同省爲官小大榮。仁愛入人肝肺久。欲知遺迹聽無聲。花山有先人遺祠。靈民父母望仁軒。以爾花山遺廟孫。勤謹必思無忝意。我言非耄體心存。</text>
<title>張垂天 九翼 關西篤學士。嘗作崇化齋講學主人。別三載來訪。旋又告歸。得一絶以贈。</title>,<text>君秊蓍握一其虛。以歲知非伯玉如。知處行宜顔氏學。歸而求矣易通書。</text>
<title>詩誡</title>,<text>崇禎甲申後再癸未春。余秊八十一。行少子親迎禮。受其婦贄見。心喜幸也。依敎婦初來之意。爲作古詩一篇。且書小跋於下。方備言心性實行以誨諭之。兼示少女孫婦諸房從孫婦與女皆誦而習之。以爲服行之地焉。皇天賦我人。理與氣而已。理在心氣性。仁禮信義智。不離又不雜。單指本然是。自爲心本體。萬善此綱紀。初非聖而加。婦嗇亦無異。堯舜旣性之。姙姒贒由此。愛親曁敬長。仁禮卽所以。言行必誠實。非信果何自。爲善恥不善。良以有此義。知覺是非之。畢竟智之事。顧此百行善。莫非五常使。第其性敷宣。專靠此心恃。心卽氣精爽。稟各有駁粹。性雖全體善。發輒隨氣類。聖粹善不揜。凡駁惡或致。循性只存心。必約情勿熾。情約心斯存。心存袪私意。私意克淨盡。始可純天理。然後無聖凡。發用皆全美。怒必當怒怒。喜必當喜喜。奉先必洞屬。禮備誠又至。父母事盡孝。兄長事恭己。適人移孝恭。事之無以貳。弟妹極友愛。亦一視娣姒。男女各有別。謹嚴持不弛。夫和而妻順。相敬如賓位。三黨與親睦。式好無相比。奴僕施恩義。鄕鄰接和易。治產雖不已。絶勿貪貨利。事事必求是。無復分外冀。當爲不當爲。識明無偏倚。無誠何事做。有誠成終始。皆性中出來。心正要直遂。此係微奧義。婦女難與議。然我知我性。我心我自治。男女顧何異。惟在志不志。閨中有士行。古亦稱女士。治絲麻飮食。雖非等閒棄。根本固在此。我故命提耳。文公小學書。女子敎亦備。須觀題辭語。先以道性示。我亦匪言耄。實遵先聖旨。於此別有言。子與諸孫寄。由來關雎化。莫不文王歸。雖爲婦女言。刑家惟在爾。必先以身敎。毋我言虛墜。夫婦各相飭。服行須勤止。右詩四十七句。其所言實行之事。皆由於心性。而心性之義。讀書之士。亦多矇然。况婦女何以明知。若全然矇昧。則礙於見行。心性本義。曾與朋友子弟輩講論之時。有多少文字。茲更綴其略如此。書之下方。亦欲汝輩之知其大體焉。理氣化生萬物。物物之形體。則氣以成之。而理便在其中者。始名爲性。性本理也。而理摠稱也。其在氣者。別稱爲性。此則人與禽獸草木。莫不皆同。草木外有血氣具五臟者。五臟中有心臟焉。心臟中有竅焉。毋論人與禽獸。物物所稟五行之氣之精爽。該聚於各其心臟竅中。此以氣之精爽故。比他血氣有別。自能虛靈。自能知覺。凡所謂心者。實此虛靈知覺之氣而名之也。此心氣上所該之理。謂之性。是又人與禽獸亦皆同也。但天地之間。五行之氣正偏通塞。淸濁粹駁。元自各異。而界分各異之中。亦各有無限分數。不啻千差萬別。以大界分言之。稟天地正通之氣者爲人。戴天履地。其形正直。禽獸則受氣之偏。首尾橫生。草木則又稟其氣之塞。本末倒生。此人與禽獸草木大界分之別也。人旣稟正通之氣。而其心又是正通之氣之精爽。故虛靈知覺。自別於禽獸。理固一也。理之體段。本隨氣而輒異焉。氣之正通偏塞。理亦隨而有正通偏塞之絶不同也。以人之心則虛靈知覺。雖有聖凡之優劣。蓋皆正通之精爽。故其能具仁禮信義智之性。發以爲惻隱羞惡辭讓是非之情者。聖凡亦莫不皆同。心卽五行之氣。木氣上理。稱仁之性。火氣上理。稱禮之性。土氣上理。稱信之性。金氣上理。稱義之性。水氣上理。稱智之性。惻隱仁之端發見也。辭讓禮之端發見也。羞惡義之端發見也。是非智之端發見也。四端之說。出於孟子。而不言信。盖四行皆屬於土。故不別言。而四端之發見。如是實肰者。皆可謂信之端也。性之因心氣發見者。謂之情。以此言之。五性在於內而爲體。四端見於外而爲用也。七情之目。喜怒哀樂愛惡欲之稱。見於禮記。盖心氣之發動而性之著見如此者。是皆謂之情也。四端本性之端。因心氣而發見者。則其亦情也。本不可以七情與四端各異而看也。 只是氣之不齊。氣之本色。雖至於極精微處。莫不有分數之各異。天地之氣。莫精於人心之氣。通聖凡言之。亦猶有分數之別。惟聖人之心氣。至精至粹。故隨其動靜而性以之直遂。此堯舜性之者也。大贒以下。心氣之等位。旣多般數。而若或有一分濁駁之相雜。則心之發也。濁駁之不能無用事。故性之發見。亦或有不善者。必知其不善而反以從善。此湯武反之是也。在孔門則孔子之從心所欲。不踰矩。卽堯舜之性之也。顔子之知不善。未嘗復行者。亦湯武之反之也。然則聖贒凡人各有一定之等分。凡人似不得爲贒。贒者似不得爲聖。而實則不然。人人皆可以爲堯舜。此其故何也。蓋性則堯舜與凡人一也。性本不能自造作動靜。發用皆靠於心。以心氣之有淸濁故。性之乘此發見。或善而或惡。吾儒希聖希贒之工。只在於心氣之變濁爲淸。化駁爲粹。以爲性善之一於動靜也。蓋以心是正通之精爽故。虛明靈覺。活化不測。不如血氣之厚薄剛柔。一定不易。若操存省察。敬而一之。不少間斷。則實有愚而明。柔而强之變也。顔子不日而化。成湯日新之效。皆此心變化之功也。若終至於十分地頭。則眞是成功則一者也。堯舜之性之。孔子之不踰矩。可得而至也。以此觀之。學者之爲聖爲贒。各在人立志之固與否。爲學之勤與否。實不係於贒與愚之別。贒與愚旣無別。則丈夫婦女實亦無所別。雖婦女。何可自處之薄。不自努力哉。其各自勉之也。</text>
<title>更以絶句三章。系之於跋文之下。要石門台和而書之。</title>,<text>咨爾諸房男與女。齊心我言敬恭聽。人無行誼襟裾獸。豈不媿爲萬物靈。羣行槩言孝悌慈。自修推去可齊治。行由明德德焉性。知此惟能讀此詩。文公小學性先言。認是性爲百行源。豈我先生無所受。伊川謂聖本於天。</text>
<title>除夜感懷</title>,<text>極知此道無終否。明年太歲是涒灘。晦翁詩句尤翁誦。慷慨今宵意一般。涒灘申也。此首句。朱子己未秊作也。明秊太歲。卽庚申也。庚申宋太祖開國元秊也。時宋南渡不振。皮幣金虜。朱子含忍於時事。感懷太祖建國之歲重回。有此詩。我顯廟戊申。亦高皇帝開國之元年重回也。尤翁爲誦此詩。仰勉尊周復讎之義。今此明年太歲涒灘。又是毅皇帝殉國之再回甲甲申也。志士之淚血已久矣。誦晦翁之詩。感尤翁之義。激昂之極。聊足末句。庸識無限之意云。</text>
<title>姜善鳴 鳳陽 適以除夜詩送示。爲書足朱子詩絶句。因此餘意。步其韻以復。</title>,<text>中宵撫劒不能眠。默察天機氣勃然。人世涒灘今再見。激昂無謂我衰年。</text>
<title>甲申三月十九日。卽毅宗皇帝殉社之再回甲月日也。家弟石門台適往留靈川。風泉之感。無地寄寓。進拜尤菴先生所享老江書院。其志可謂悲矣。賦近體一詩。示士林之來會者。送示余要和。却次以寄。</title>,<text>江水何朝萬折流。丹禽鳴世衆禽啾。學成由晦紹尼聖。義大攘夷尊有周。天下吾東昭日月。人間此地讀春秋。泉臺想復涒灘誦。儻識今回再甲不。</text>
<title>感懷</title>,<text>昔歲甲申八月四日。余自先君子花山縣衙。西上漢師。歷造黃江。以禮納贄。祇拜先生。蓋師事之始也。過十八年而奄哭山頹之哀。及至今日則一甲子月日周矣。聯袂周旋於三席之下者。無如小子之久世。而鹵莽蔑裂。且無篤踐之工。白首人世。終不免伎倆人物。回顧茫然。虛負敎育之恩。益不勝其嘅念。自述絶句。以寓感懷。仍敍先生詔敎心性大義。要與後生同志者。庶不失當日辛勤開示之意云。贄拜師門甲子回。悲吟感嘅不勝懷。寒江秋月心千載。歲暮誰尋墜緖來。理因氣後名言性。隨氣單言卽本然。兼氣始稱氣質性。誰將三性謂同般。</text>
<title>今日又是甲申冬至日。慷慨有詩。爲示石門。</title>,<text>天時已見一陽生。人事難聞河水淸。慷慨閩翁詩句義。長吟北望更呑聲。</text>
<title>又得短律感吟</title>,<text>胡運曾聞無百秊。涒灘再甲奈何天。中原義士其誰起。燕市悲謌閴不傳。若使寧陵同德在。必將皇國舊讎湔。華陽惟見新宮煥。賴以有辭亦足憐。</text>
<title>病卧。見石門次家兒賦雪韻。追步。</title>,<text>尺雪盈庭玉屑纖。緬懷當日叔程嚴。蝶來趁萼還欺蝶。鹽欲和羹實媿鹽。分外靈臺皎如日。暗中虛室白生簷。明朝政好憑遐眺。一色山川沒壑尖。</text>
<title>李僉樞 治伯 輓</title>,<text>兩世重牢侈壽恩。兒孫五十有餘人。天翁錫福無虛地。觀此知君儘厚仁。同庚四十壬寅年。吾輩新交始是論。曾謂見之何太晩。從今較久莫如君。隔隴從遊三日踈。如非相對赫蹄書。淸泉白石花楓際。罇酒詩牀興有餘。石友先亡君又逝。山中故事更同誰。鄰居三老惟余在。牢落人間後死悲。當時酬唱幾篇詩。今日輓君認至斯。况又瓊琚莫見報。北風題罷涕漣洏。</text>
<title>臘月初五日。卽余初度日也。石門有詩。奉次。</title>,<text>梅花石間發。石古梅作春。梅石生朝壽。詩辭美且新。</text>
<title>元月十一夜。雪月滿山。襟懷朗然。正欲往話。老病怯寒。不敢生意。可悵。走成一絶。奉示石門。</title>,<text>雪滿千山月滿川。剡溪餘興若飄然。杖屨怯寒旋復止。沈吟怊悵短燈前。</text>
<title>乙酉正月十七日。家弟石門子晬辰也。兩家內外老少皆會。得絶句志喜。</title>,<text>兄弟晬辰在臘正。因今撫古感歡幷。雲林休逸眞淸分。吾道無隳亦報生。</text>
<title>家弟石門晬日才過。爲具湯餠數器。往臨歡話。石門以絶句志喜以示。奉次。</title>,<text>翕和無過省歡時。世故分張或少衰。白首同歸尤鄭重。常依不願暫相離。</text>
<title>健厚論心字義三絶押九心字來質焉。義理有未盡處。次其韻。幷與性字之意而詳說以示之。仍使約兒，李婿述之 牧永 共相講討。先識其大體也。</title>,<text>茯苓可補謂臟心。方寸靈昭正是心。五氣本能該五性。淵源萬古所傳心。性之純善不離心。單指理無害以心。及性發時心使發。知其善惡盡由心。聖本於天釋本心。天之理性氣其心。理焉純善氣焉雜。闢佛維何主氣心。性雖同善能之心。奈氣人人各異心。變異反同惟在我。敬哉諸子克存心。本心性具發良心。德以明名帶得心。動靜存存全此德。是眞鄒聖盡其心。</text>
<title>家兒約，沔陽倅金定夫 鍾秀 將遊看月島。以舍弟石門子所贈一絶示之。走次送行。兼示定夫。</title>,<text>繚以靑山湖海淸。西風雨意喜新晴。候看旣朢初生月。水面銀虹十里明。</text>
<title>金景休匝月相守。經歲告還。悵係之深。次石門子贐行韻。略敍自勉之意。贈以益勉之。</title>,<text>謂學當爲便卽爲。爲之宜及未衰時。惟君廝殺追顔勇。奈我凌兢媿衛詩。方外必令先直內。力行須自務眞知。希贒又或能希聖。只是庸常不是奇。</text>
<title>丙戌元月廿日。追設石門晬日小饌。石門更步家兒去臘所次晦翁壽母詩韻。少輩次第奉和。顧余雖耋老癃病。獨不可已。追題軸末。</title>,<text>兩晬俱歡風日淸。壽岑仙若降霓旌。自知少日歉行力。可奈斯文責否傾。正似二疏同告退。早聞叔子恥忘生。喜今猶副康翁語。生長太平老太平。</text>
<title>去秊冬。上受王世孫進爵。因命宰臣以下侍從臣及外邑守令之有父母者。皆令設宴稱壽。蓋稀世之恩命也。家姪高靈宰心協連値公私事故。翌年丙戌五月日。始來溪上。爲設宴席。石門以襴衫主北壁座。吾以野服居其左。終日歡娛。而子弟獻爵。長者酬爵。皆別作嘏辭。使執事詠謌之。又使一人讀笏記以成禮。卽司馬公家宴之制也。衆賓之一辭賀者以爲大耋兄弟。鶴髮聯坐。同受稱觴。其罕聞之盛事。眞可以仰稱稀世之恩命也。高靈爲成近體一律。求和於座上諸賓。余不可無語。聊次其韻。題之軸首云爾。</title>,<text>老老推恩曾亦稀。稱觴命及庶官微。斑衣舞席庭蘭茁。野服聯牀棣萼輝。嘏祝認遵司馬制。盛儀爭覩衆賓圍。於戲聖德君何答。忠國誠心報晩暉。</text>
<title>送緯兒歸林川任所。別意不覺悄然。吟成一絶。示石門。</title>,<text>北風當別兩依依。皁蓋逶迤出谷遲。如吾可得簞瓢繼。使汝何須膝下離。</text>
<title>余之晬日在月初。兒子用俸餘設小饌供之。靈川適來會。又以官供設於翌日。耋老兄弟。連日同席歡話。亦不可無識喜。更占別韻。書之于後。時丙戌臘旬也。</title>,<text>嘉兒靈姪專城養。排日官需作晬辰。大耋弟兄歡一席。湛湛何止古春津。</text>
<title>又以一絶戲示</title>,<text>前八十秊同渭叟。西來當日佐姬周。中原消息河淸再。君可鷹揚大將不。</text>
<title>上元。與石門坐西棣檻。望新月。</title>,<text>坐看新月上東岑。灑落淸光照我襟。怳若梧桐來霽色。媿無濂老合明心。</text>
<title>奉次石門子八十吟</title>,<text>同室同居與比肩。少秊蓮榜又同年。歸山同棄君平世。不害同稱地上仙。閱歷滄桑幾十春。白頭同作太平民。朋知已盡泉臺下。尙友惟尋卷裏人。</text>
<title>暮春上旬。送兒子與景休，絅汝諸人玩春玉溪。孤吟一絶。書以待歸。</title>,<text>坐送諸君風詠歸。老懷不覺獨依依。相迎不見鵑花笑。應待溪翁去浴沂。</text>
<title>酬石門八十壽盃詩</title>,<text>君又今登大耋年。鴈行弟後乃兄先。交將一觶相酬壽。人世誰曾有是筵。秋氣蒼凉風日淸。湛湛罇酒弟兄情。人生至樂無猶是。更到頤時設此觴。</text>
<title>題李僉樞治伯回巹宴席詩後 丁亥</title>,<text>伸紙欲書忽愴然。潸潸零淚集毫前。當時盛事成陳迹。人世存亡已幾秊。</text>
