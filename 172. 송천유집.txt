<title>龍淵口占 在長興</title>,<text>峯陰生落日。橋影動微波。喚酒靑莎畔。春心笛裏多。</text>
<title>題友人南山精舍 卽成公壽益</title>,<text>積雪留陰氣。開春尙苦寒。南山靑不改。吾與主人看。</text>
<title>贈崔孤竹。名慶昌。先生門人。時爲靈光倅。載酒來訪。</title>,<text>應恨三年別。芳醪滿意携。百花開謝後。江雨草萋萋。</text>
<title>冬夜對酌。口占。</title>,<text>南紀連山雪。中宵滿酌盃。更須催鼓笛。難得故人來。</text>
<title>江亭。觀射帿。亭在黃龍江上。主人卽金仁男。</title>,<text>粉鵠明斜日。靈鼉吼晩雷。分曹初決勝。乘醉臂弓廻。</text>
<title>贈楊判士奇 先生時爲光州牧</title>,<text>歸去未諧願。夢隨山水紛。何當出籠鶴。矯趐向層雲。</text>
<title>贈尼山倅</title>,<text>歸騎東風路。前過臘雪時。情多容易別。引滿更留詩。</text>
<title>贈上人</title>,<text>寬憐弓五百。功謝牘三千。時有僧來到。豪談不縛禪。</text>
<title>題大雄上人詩軸 上人獻團扇</title>,<text>何必與之語。目知爲大雄。人間膚汗日。袖裏雪山風。</text>
<title>送上人之香山</title>,<text>說向天西去。香山頂上遊。東風吹我興。飛越大同流。</text>
<title>贈妓 妓名再生金。一時名士方會宴漢江。妓要諸公贈詩。先生先成。座中閣筆。</title>,<text>胡地生靑草。荒墳出怪禽。人間多此事。今有再生金。</text>
<title>贈僧</title>,<text>坐穩松臺上。悠然俯一川。僧來乞詩句。揮筆灑風煙。</text>
<title>漢江秋泛</title>,<text>山倚寒空疊。帆飛極淵雙。客情逢歲晏。易倒主人缸。</text>
<title>詠紙梅 朴相國剪綵假植</title>,<text>受命盆爲宅。開顔雪作徒。寂香知至矣。浮月滿西湖。</text>
<title>贈圓明上人</title>,<text>江以開春漲。煙郊向夕暉。高臺方把酒。僧發句邊機。振錫龍江路。貽余木蕨盤。酬之醉後墨。歸去灑雲巒。</text>
<title>題談俊上人詩軸</title>,<text>皎皎千江月。颼颼萬壑風。眞緣隨處在。不必畫圖中。紙自山人到。慇懃乞詩篇。淋漓醉中墨。爲爾掃風煙。</text>
<title>謝愼衡惠橘</title>,<text>六橘來相贈。團圓見故情。因之動詩興。滄海與天平。</text>
<title>題江亭 亭主。卽柳扶安忠貞。</title>,<text>江湖余樂也。萬事不關心。偶見靈山客。遙爲月出吟。綠池蘆分雪。丹崖菊散金。煙波萬里闊。要識白鷗心。</text>
<title>挽金進士胤</title>,<text>痛惜金徵士。魂隨萬里旌。依依婦巖月。能照舊心情。</text>
<title>悼婢蘇合 以歌詞名於烙。善誦七夕賦。崔孤竹極眷之。年十七。以七夕死。</title>,<text>每誦河西賦。還從七夕歸。明心將素質。何處更依依。</text>
<title>忘題</title>,<text>一嘯蒼巖上。人間分楚九。秋風千里動。誰掛五湖帆。</text>
<title>贈智川上人</title>,<text>僧求居士詩。居士笑不應。春來滿樹花。試向花前定。</text>
<title>遞任慶源。將歸故園。先寄在鄕親舊。</title>,<text>西北三年戌。傷離萬里餘。鄕山明日到。親舊各何如。</text>
<title>題僧軸</title>,<text>僧曰求詩到。余爲朱墨人。花香動雲衲。知是故山春。</text>
<title>贈上人</title>,<text>偶逢雙榻老。尋我北山巢。應念熙陽節。堅頑不用敲。</text>
<title>贈柳寅龍 晉州人。善畵梅竹。先生時爲光州牧。</title>,<text>簿領昏如許。君應作意深。孤山與湘水。起我暮年心。</text>
<title>題詩軸</title>,<text>海闊風濤足。山深木石多。一機思轉物。曾不着中痾。</text>
<title>邀月亭。次金河西 麟厚 韻。</title>,<text>落照千重練。餘霜萬칅靑。爲來酬勝槪。離合付流萍。悵望仙人駕。徘徊小隱亭。淸樽猶不盡。臼水暮煙生。</text>
<title>贈眞覺上人</title>,<text>業白眼仍碧。來尋江上村。魁奇末暇問。雲外錫飛翻。</text>
<title>雪夜口號</title>,<text>望野銀千界。瞻峯玉一鉤。更須催鼓笛。聊作夜深遊。</text>
<title>忘題</title>,<text>綠水琴林壑。丹楓錦客依。夕陽山下路。今與白雲歸。</text>
<title>輓白大裕 名光弘</title>,<text>天地無窮極。山高更水深。悠悠此生裏。獨見伯牙心。</text>
<title>贈上人</title>,<text>南紀而東極。凌空一錫飛。名山看歷歷。何處是歸依。</text>
<title>雲居寺。題詩軸。</title>,<text>寺古嵐侵戶。橋崩水護門。平生貪佛意。招與老僧言。碧蘚生危榻。微風入古篁。僧來無一語。趺坐送斜陽。</text>
<title>次高霽峯 敬命 韻</title>,<text>酒到淸秋冽。人從寸地違。層軒松桂影。足以當君詩。</text>
<title>送嘉運北省</title>,<text>山海雄關北。余回去歲轅。送君留眼處。斑服侍戎軒。玆行雖萬里。作伴有孤琴。若見新楊柳。還應動一吟。</text>
<title>贈天然上人 上人。士族。不得於庶母。托於緇徒。然不爲外說所移。膂力過人。時頭流山天王峯有石佛。號爲靈異。遠近奔波。事之如金爲，碧雞。天然奮而擊之。縻爛無餘。其事遂絶。</title>,<text>張拳一碎峯頭石。魍魎無憑白晝啼。骨氣至今誰得似。坐令衰魄壯虹霓。少日曾彎八札弓。跏趺幽窟尙豪雄。菖蒲來獻宣城閣。袖裏猶生萬壑風。</text>
<title>賀舍兄登第歸榮</title>,<text>天上宮花揷滿頭。綾陽十里御龍駒。男兒事業兄何壯。父母從今解百憂。</text>
<title>落第到完山。詠妓鶯鶯。</title>,<text>壯氣摧藏萬丈虹。容顔減盡少年紅。南音獨喜鶯鶯在。留待三春細柳風。</text>
<title>拜夷齊廟丁丑。以聖節使赴京。</title>,<text>像設中堂兩儼然。淸風吹到億千年。從前景仰西山峻。更覺灤河勝渭川。</text>
<title>過醫無閭山</title>,<text>屈平詞賦退之文。想像雄盤海北垠。此日幸逢眞面目。不須飛步出層雲。</text>
<title>過駐蹕山</title>,<text>西來百萬轉風雷。拔地巖峯帳殿開。日角照臨寧復覩。不論窮黷想雄才。</text>
<title>過漁陽橋出箕雅</title>,<text>水色煙光畫太平。河橋猶帶舊時名。伊涼若是簫韶曲。豈使胡雛犯兩京。水疑樹字</text>
<title>赤壁</title>,<text>壁面千秋敵武昌。水挼藍碧動瓊觴。須將鼓笛催佳月。佇見東來羽客翔。佇一作待</text>
<title>到輸城。與幕僚宴飮。甲寅。以奉敎爲人所忤。出爲北評事。</title>,<text>揚旗日暮到輸城。擬試長刀北海鯨。痛吟一宵俱壯士。數通雷鼓白山傾。</text>
<title>新架江閣</title>,<text>連墻樹暗吹朝靄。抱閣江平盪夕暉。一旬風斤纔輟響。半空雲棟忽爭飛。</text>
<title>靈巖鄭參奉草堂</title>,<text>雲木參差自一村。小堂蕭灑隔喧煩。知君屢作羲軒夢。時起巡場撫犢孫。</text>
<title>洛中有感</title>,<text>雲衢着足無多地。海曲歸耕有舊疆。自古秋風吟正苦。白頭安得不思鄕。</text>
<title>贈山人雪潛</title>,<text>榮陽廬下度三年。此日行裾不可牽。見說城南尋處士。遙思一笛傍梅邊。</text>
<title>題山人詩軸 僧求詩於聽天沈公。先生適會其家。因書其軸。</title>,<text>入詠淸才世外聞。禪僧作意下層雲。瓊瑤滿袖將歸去。桂樹丹崖雪正紛。</text>
<title>赴任晉州。朴思菴淳不到餞筵。口占因寄。</title>,<text>相期本擬到氷霜。此夕當筵思正長。江海一麾人遠去。不將卿月照離觴。</text>
<title>自矗石下遊菁川 棠伯任悅，都事兪大壽，南冥賜祭官鄭彦信同舟。</title>,<text>煌煌玉節下層臺。不盡春心把一盃。今日江山知有力。南洲還向北涯廻。</text>
<title>題漆石茅亭亭在光州。先生時爲牧使。</title>,<text>朝來雨意欲絲絲。向晩晴光盪綠池。佳會豈非天所借。使君行色自應遲。附次韻 高霽峯官裏文書掣亂絲。行春偶到習家池。非關泥醉停騶御。問柳尋花故作遲。追次 東岳李安訥一代詩豪兩色絲。平章舊里好園池。小才那堪追高韻。獨恨登臨已太遲。兩色絲。指先生及霽峯詩也。</text>
<title>再遊漆石</title>,<text>四面淸風若洗蒸。高亭拂席盡良明。傳盃各任騰騰醉。夕宿何人伴雪氷。</text>
<title>贈海西主人金珽 號南溪。沖菴門入。</title>,<text>江南二月孤舟去。花滿春山日已斜。惟有海西隱君子。時時來去住吾家。</text>
<title>忘題</title>,<text>南平東閣倚微風。詩伯騷英一座中。更喜使君寬作會。稻畦新漲四連空。次韻 靑蓮李後白官閣高臨百里風。翻簷雲幕日光中。柳絲也動吟詩興。影着淸池渾碧空。渾字似訛</text>
<title>歷賞環碧瀟灑之勝。因示鼓巖子。</title>,<text>環碧堂前泛小舟。使君心跡共淸悠。今朝又赴山翁約。石下曹蒲灑玉流。</text>
<title>全羅右水營太平亭</title>,<text>作鎭年來事事雄。津頭新構壓鴻濛。凌風萬舸旗幢出。虜膽先搖日本東。將軍刮寇擁樓船。勝策空彈壯士弦。夕照歸來簫鼓動。海山千疊舞羣仙。</text>
<title>次奇明彦 大升 韻。題僧軸。</title>,<text>臺上黃花幾陣愁。暮年相望路非悠。僧來袖到凌雲筆。想像風雷控六虬。</text>
<title>次李季眞 後白 韻。題僧軸。</title>,<text>歸田悔不及年華。一上高臺一惘然。何處僧從江畔路。影和殘照倒淸漣。</text>
<title>丙辰正月十六日夜唱和詩</title>,<text>寒事消除政發春。離人之夕又逢人。傳盃爛熳酬淸話。半世悲懽任此身。此詩。別崔生慶昌。遇裵紳言之。知君讀罷十年燈。萬丈龍門快一登。老我已乖題柱志。八方雲物要君澄。裵紳歌鹿鳴而來也。故詩意及之。佳人鬒髮澤蘭膏。西母瑤池促宴高。心事已隨天外去。肯將身逐灑鹽曹。高山高處水深深。一片歸雲豈有心。携枕偶然成醉夢。可憐夷尹等商參。流天素月欲銜山。琴韻玲瓏十指間。狂興可堪憑一醉。俗塵都不染淸關。</text>
<title>慶州東軒題詠 時爲府尹</title>,<text>靑山環抱水逶迤。桑柘連村歲幾移。全未去思爲可記。月餘空館只吟詩。</text>
<title>贈上人</title>,<text>簿領年來博早興。居然骨氣退剛稜。時時作夢匡山讀。萬壑煙蘿出夕燈。</text>
<title>忘題</title>,<text>馬首黃塵十丈深。暮年歸思浩盈襟。滄洲夜夜飛蝴蝶。數曲玲瓏橘裏琴。</text>
<title>光州東軒題詠</title>,<text>年過半百鬢絲絲。不用荒城滯一麾。東閣官梅堪折取。故園知發幾層枝。</text>
<title>贈閔壯元應韶 德鳳</title>,<text>馳策彤庭筆力雄。壯元聲價動煙虹。歸來駐節龍江上。尊酒漁村幸不空。</text>
<title>贈朴柔仲</title>,<text>君才正若楚三江。我興方高月一窓。醉擁仙娥歸宿館。不知更鼓幾番撞。</text>
<title>贈李童子 山海</title>,<text>積德韓山稼牧賢。雲孫崛起大名傳。從知抗疏陳王道。不是終童賈少年。</text>
<title>列仙樓口號。留別主倅。樓在寶城</title>,<text>海上雄城樹接天。萬家朝雨起炊煙。深情更荷離亭畔。直送吾行到日邊。</text>
<title>忘題</title>,<text>海外文章挹翠軒。昔年今日此傾尊。靑山依舊人何處。明月秋江獨斷魂。</text>
<title>夢中作 公與白評事光弘友善。夢得此絶。伻問於玉峯。川評事已逝矣。</title>,<text>大裕之亡巨筆摧。小難留築碧巖苔。衷情擧世何人識。喚蒼波太守來。小難玉峯</text>
<title>友人金上舍胤溺水再生。因而有作。次韻以寄。</title>,<text>排空濁浪太無情。舟折中流命旣輕。始覺文章難棄擲。江神奔走叫天庭。</text>
<title>題評事廳壁 乙丑冬。以司成出爲平安評事。</title>,<text>去年雄策借秦人。千里飛馳道路新。旋見止戈知廟勝。直須歸及故山春。</text>
<title>秋興樓樓在江東</title>,<text>躍馬誇雄百戰餘。何如一棹趁秋魚。看君兼佩雙鳧舃。樓上秋風正好居。</text>
<title>煮花</title>,<text>鼎冠撑石小溪邊。白粉淸油煮杜鵑。雙竹引來香滿口。一年春意腹中傳。意一作味</text>
<title>題畵雁</title>,<text>霜薄南天雁叫羣。荻花風起雪紛紛。數聲飛過瀟湘岸。半落汀洲半入雲。</text>
<title>贈長川人</title>,<text>買得仙莊費幾錢。菖崖松壁吼奔泉。莫防塵轍扃雲壑。欲趁來春聽杜鵑。長川兩岸挾桃花。巖洞蕭然自一家。日午喜聞山犬吠。高僧有約斸靈芽。</text>
<title>雲居寺題僧軸</title>,<text>金碧玲瓏半入天。梵音初輟玉燈懸。上人方丈龍湫近。飛瀑寒聲落枕邊。</text>
<title>挽安重敦 牧使安軸之子。以文才名於泮宮。客死洛下。</title>,<text>生才如許忽呑冤。高步蟾宮衆口喧。一片丹旌湖海路。山陽知有斷腸猿。時牧使公尙在故云</text>
<title>輓梁紀之 濟州人。年弱冠。從學於陵城雙峯。疫死。</title>,<text>慟極伊蒿又喪家。眇然無地着生涯。君今底事來從我。異域孤魂隔漢挐。</text>
<title>射帿</title>,<text>肩弓腰矢舞蹲蹲。風定帿顔日欲曛。痛飮百盃仍百中。鼓聲雷動碧山雲。</text>
<title>新昌竹亭。奉贈李使君重器。博粲。</title>,<text>炎海歸鞍病苦侵。高亭一上俯層陰。夜筵更對鳴琴宰。坐使淸風起竹林。次韻 鄭宗榮遲遲一念苦相侵。三日新昌又窘陰。賴被主人勤置酒。小亭如畵竹成林。時壬仲夏也</text>
<title>無題</title>,<text>弘農南下海冥冥。臘月城中草色靑。瘴雨蠻煙朝復暮。旅情鄕思醉還醒。</text>
<title>桂林亭</title>,<text>桂林亭子入秋風。雲盡滄波一望空。西近海門山簇簇。數聲歸櫓夕陽中。</text>
<title>贈朴丈人</title>,<text>幾歲昻霄出百尋。到今猶鬱棟樑忱。誰人有意扶皇極。不使奇材怨照臨。</text>
<title>輓友人情兒</title>,<text>三淸獲譴落人間。雲步聊誇響佩環。指擊玉屛無限意。張君不識杜蘭還。蓬島迷茫弱水翻。此生無復此心論。春風何處瓊樓笛。落盡梅花未返魂。窓外遠山疑寶髻。簷間初月怳娥眉。英雄衫袖還沾灑。永訣寧期出暫離。屛間豈但佩聲聞。珠唱玲瓏響入雲。賓席卽今殊落莫。助君悲緖政紛紛。</text>
<title>贈金珽</title>,<text>一見憐君水玉如。山潛閱盡古人書。好携長策干時去。聖主方虛六尺輿。旅泊西湖偶得朋。驩情未幾別愁仍。相思千里唯今夕。雲雨連山耿一燈。</text>
<title>贈陶丘丈人</title>,<text>倒履相迎掛席門。蒼然骨格洗眵昏。君歸報道南溟客。重鼎高風仰綺園。聲名不徹曳裾門。磊磈應須借酒昏。靑眼一宵聞勝事。訪梅歸及臘中園。</text>
<title>贈辛穩城 名逸不傳</title>,<text>龍虎雄姿八尺强。掃淸沙塞劍凝霜。書生膽氣猶堪笑。曾上尼摩俯戰場。</text>
<title>謝李兵使追餞</title>,<text>威德堂堂鎭北門。三軍踊躍氣如雲。離亭枉沭旌麾出。風笛斜陽思更紛。</text>
<title>景范家呼韻</title>,<text>交登賢聖正鏖寒。勝會君家席自安。開口固應希此世。醉歸誰覺漏聲殘。</text>
<title>贈金重晦</title>,<text>心事凄迷歲暮間。九衢塵土喜摧顔。携君此夕同瓊樹。爲發豪吟振碧山。</text>
<title>贈月山菴僧</title>,<text>磨衲翛然擁稻田。小菴遙在月峯顚。想應一見桃花後。鳥溪雲摠是禪。</text>
<title>贈黃陵官</title>,<text>符彩酋酋勝昔年。官居亦作小神仙。淸談動我南江興。雖老猶堪逐釣船。</text>
<title>贈輝上人</title>,<text>杯不驚鷗已涉川。去來今裏一燈燃。相携半日憐犀骨。金玉無由種入田。</text>
<title>送尹學士宣勞濟州 尹時以弘文校理行</title>,<text>垂珠味並羅浮種。屯錦才超冀代良。淸淑在人何獨少。遺民最可訪高梁。奴才曾誤托徐禧。恥甚當年楚敗隋。獨以孤城奔萬甲。金侯可辦作男兒。</text>
<title>龍江呼韻</title>,<text>天畔風煙獨鳥歸。九龍灘瀨蕩斜暉。主人娛客知多少。歌鼓轟騰矢道微。</text>
<title>送奏請使</title>,<text>國系期明謬。皇恩要拜嘉。通經斯簡在。專對豈毫差。去矣衝殘雪。歸哉及削瓜。銘鍾知不遠。短句替秦檛。</text>
<title>萬里長城</title>,<text>蒙功仍右壁。徐築壓鯨濤。在昔防何固。而今鎖更牢。狼心猶伺隙。虎將正勤韜。誰識東來客。中宵撫孟勞。</text>
<title>全羅兵營題詠</title>,<text>王度曾包納。天威且用憑。鑿門牙爪壯。掃海浪波澄。帳下紅旗簸。樽前翠黛凝。滿城雲日麗。築作罷丁登。</text>
<title>次渭原客館韻。贈主倅。</title>,<text>鄕隨南極香。夢到五更殘。上馬皆冰路。凌雲盡雪山。保功餘歷險。薄絮未禁寒。喜見孤城主。眞同豹蔚斑。</text>
<title>題城樓 時主倅新建門樓</title>,<text>城門臨朔漠。樓閣軼雲雷。壁面嶙峋出。江形屈曲來。憑依眞絶險。作用是雄才。明日琵琶峽。情生首幾回。</text>
<title>送林子順 悌 遊俗離山</title>,<text>才美爲人傑。山奇曰俗離。飛雲繞筆勢。吐月照吟姿。獨立雄詞調。參尋要得師。歸來上寥廓。恐被懶殘知。</text>
<title>送柳寧海 忠貞 之任</title>,<text>才豈饒諸彦。名非自一朝。未堪符印數。況是道途遙。簇簇山無地。溟溟海不潮。寬心應妙割。褒命下雲霄。</text>
<title>送尹評事 弘中 赴關西幕</title>,<text>西方方急事。而子敢偸閑。一笑辭南國。長驅傲朔寒。胡沙工灑甲。漢月解隨鞍。籌罷人和策。歸來耀綵翰。閑一作安</text>
<title>盧玉溪 禛 輓</title>,<text>根心唯孝友。蘊學是經綸。理解無全目。天通況在人。持衡公已闡。和鼎望逾新。遽爾摧梁木。吾私不必陳。</text>
<title>李靑蓮 後白 挽</title>,<text>天理茫無謂。傳之或可疑。標高曾自奮。道直豈多岐。卿月淪鄕土。祥鸞謝玉墀。凄涼山水客。何處要新知。</text>
<title>曹南冥 植 輓</title>,<text>才難爲古語。間氣乃生賢。抗節靑霞外。揚名白日邊。沈痾終不憖。榮贈此無前。覺有長存者。西山勢柱天。</text>
<title>李龜巖 楨 輓</title>,<text>魁甲各初振。登瀛望亦高。淸風吹幾壤。淵學聳羣髦。擬作山聸幸。翻驚化與翺。平生湖海淚。來灑舊林皐。</text>
<title>觀燈</title>,<text>東國觀燈會。西方舊俗傳。自知誠誕謾。且復爲留連。星月臨千戶。魚龍上九天。遙看火明處。認是掖庭前。</text>
<title>光州敎坊歌謠</title>,<text>玉節從天降。蘭旌竝海巡。蒼生歸雅量。紫綬照芳春。願作衣間絮。思爲席上塵。前緣知有托。楚觀夢繽紛。</text>
<title>忘題</title>,<text>交道寧嫌晩。情盃不厭深。已驚春物早。還喜故人臨。溪草抽新綠。園禽變好音。聞君家釀熟。今往繫來琴。繫來琴。或云繼來今。</text>
<title>挽梁紀之</title>,<text>丹雀翩然至。吾宗自遠來。學問唯猛進。持操益無回。客久勞心曲。天高被鬼猜。南溟萬古水。不盡送君哀。問字疑文</text>
<title>李綾城大夫人輓</title>,<text>膝下看熊軾。湖濱復絳帷。不令村犬吠。却是講論推。禮樂追言偃。循良並杜詩。誰知爲親屈。孝思篤今時。南紀綾城縣。夫人御板輿。靑靑生竹筍。白白進江魚。誠孝因胎敎。慈和滿邑閭。從知去東海。賢智不須書。皇駁繁縭帨。倉庚春日遲。友琴鸞協鳳。占夢虺連羆。銅印方隨養。明星憶賦詩。八旬心不轉。留作主中規。</text>
<title>輓李舍人 瑛 妻氏</title>,<text>令德宜來敎。當年鼓瑟和。朝服工熨貼。賓饌盛登羅。集慶徵熊虺。謠仁自汜沱。卿卿音遽斷。學士鬢成皤。</text>
<title>題訓鍊院契軸</title>,<text>聖作苞桑計。搜羅一世豪。彎弧明月滿。拂劍白猿號。禮肅當趨院。情殷見共袍。四方方進虎。滄海坐無濤。</text>
<title>金正郞 光載 母氏輓</title>,<text>間關車動牽。婉孌瑟調絃。玉樹輝庭際。蘭芽茁眼前。故知門慶篤。政爲梱儀專。斯世眞無憾。鸞追鳳翼翩。</text>
<title>送張景純之關東</title>,<text>往日窮南北。東遊又發程。海昇金柱動。山聳玉蓮明。迭宕吟邊興。冥茫象外情。塵窠空歲晩。倍悵唱驪聲。</text>
<title>貞夫人禹氏輓 子純原尉婿尹典籍</title>,<text>淑德從家範。來迎卽相臣。徵蘭天上客。下鏡席中珍。飽歷哀榮地。俄成七十春。張林應載筆。昭後有貞珉。</text>
<title>工曹契軸</title>,<text>星郞從漢重。錦帳入唐榮。禮數嚴分壁。交驩密應聲。務空仍會勝。歲樂許官淸。追憶憑奇畵。湖山蕩眼明。</text>
<title>詠挺之上壽。次吳牧使韻。</title>,<text>輕盈仙妓陣。合沓使君鞍。秋盡天澄澈。筵高地蹙盤。稱觴留逝景。舞彩却新寒。蓼蓼吾慚慟。題詩瀝血丹。</text>
<title>次廉監察梅軒韻</title>,<text>層丘綿錦岳。暫斸倚靑天。細竹寒生韻。名花嫩欲眠。人稀平野外。鳥沒夕陽邊。有客淸秋到。滄江澹素煙。</text>
<title>遊仁王洞。贈金河西</title>,<text>微哉南海鵬。至大平林鷯。昔人曾一笑。千秋到今朝。雲沈白日晩。雪積東風飄。無端起遐思。悵望爲君謠。瑤草聖居外。霜空應泬寥。次韻 金河西語走莫及兔。論飛安用鷯。巖頭此日醉。忽忽三萬朝。塵襟洗泉石。詩思隨風飄。暫脫世上韁。且咏遊仙謠。對席不須言。眼界眞朗寥。</text>
<title>聖節朝賀後偶成一律。示尹書狀暻。</title>,<text>節到流虹擁百祥。駿奔寰海篚玄黃。槍竿㩳㩳雲煙闢。樂律彤彤鳥獸蹌。拜極一時聸有作。呼嵩三祝享無疆。退朝凝坐成追憶。夢裏淸都轉渺茫。</text>
<title>矗石樓時爲牧使</title>,<text>少日常思歷九區。暮年來倚此江樓。當筵唱咽雲留陣。滿壁詞雄水倒流。峽裏紫崖元矗立。霜餘紅葉正飄浮。無妨過景陶情性。妙割應煩後作州。</text>
<title>行至高山驛。題壁上。</title>,<text>北界郵亭首歇鞍。候廚呈饌足甘酸。風雲千里山河壯。霜雪中宵鼓角寒。身向玉關凌鳥道。夢廻靑瑣侍龍顔。防邊文武應塡塞。草木精神要謝安。</text>
<title>碧潼東軒</title>,<text>苦霧屯江報縮濤。爲憑天壁塞門牢。弓彎落月爭飛鏃。劍吼蒼龍已脫韜。菱鏡皺顔從歲晩。雲臺繪像在功高。定知胡命同游鼎。不日雷霆自驛騷。</text>
<title>四絶亭 在關西</title>,<text>將軍誓欲掃狼煙。雄劍飛光翰海前。軒倚夕陽初駐節。角催寒月漸浮天。從來形勝無全目。更有風流敞四筵。莫道參卿霜滿鬢。銘山意氣尙堪憐。</text>
<title>香雪堂在寧邊。或云平壤府題詠。而上李使君云。</title>,<text>紅旗再度壓西垠。感會風雲寵日新。有術迄敎留玉帳。操心曾自誓明神。應知充國屯田久。不用哥舒報捷頻。多暇正堪淸勝賞。一軒梨動一年春。</text>
<title>倚風樓。贈主倅。樓在興陽</title>,<text>少年拳勇百夫兼。折節而今萬目瞻。盤礴樓居新制作。蒼茫煙景劃增添。駉騋量谷登朝牧。貔虎連營醉夕嚴。鏖熱此中眞不淺。八窓淸吹帽欹簷。</text>
<title>題河之遠琴腹</title>,<text>阿閣聲殘萬古聾。何人更鼓嶧陽桐。煙生白日藍田玉。鶴舞晴嵐岱岳松。秋入九江飛落葉。春歸三峽送飛鴻。淸和適怨難堪處。月湧滄溟夜向中。</text>
<title>仁聖王后輓詞</title>,<text>眞聖時升撫我東。端儀配合率三宮。呼天遽遭遺弓痛。竊柄無非入腹兇。事有至難含極憤。僞能終掩剔羣封。人間日月彌昭朗。應到先陵徹舜聰。</text>
<title>仁廟挽</title>,<text>天生眞主撫東方。端拱垂治享無疆。蓂落堯階春欲暮。琴寒舜殿月凄涼。二句缺</text>
<title>贈姜士弼</title>,<text>盃到曾誇手不生。況催燈燭話深情。鍾聲替鼓傳街陌。月色和煙滿禁城。一別幾年書亦斷。相携堅坐僕應更。祇今無復攻騷雅。雙鳥前頭豈敢鳴。</text>
<title>陪棠伯任公悅遊菁川。都事兪大壽南冥賜祭官鄭彦信同舟。</title>,<text>滿國聲華品善題。一春吟棹擁淸溪。花光送與波光動。野色迎將草色齊。幕下奇才曾作匹。雲間逸侶更堪携。多慚授簡難爲賦。頭白東南紙價低。</text>
<title>卽席。寄通判楊君士奇。時。楊以腹病告暇。</title>,<text>漢日蟬聯出五公。秖今聲價動煙虹。連年縱遣卑棲棘。一發從當引滿弓。蟾向雪邊方妬彩。竹於梅畔似爭雄。令人恨極河魚痛。東閣淸遊不得同。</text>
<title>忘題</title>,<text>稤倉南極斷知聞。三徑蕭蕭一水分。何處待呼鷹厲吻。可憐隨意鶴盤雲。銓良謾擬防楡塞。環衛翻敎着豹文。多謝咳珠天上落。採蓮攀桂昔同君。</text>
<title>次朴訥齋 祥 韻。題僧軸。</title>,<text>牽驅早日隱官羊。有背無能臥帖床。杖鉢入裝超下界。金蓮隨步載西王。潭深洞口龍眠慣。風振峯巓鶴舞張。諸妄已窮唯實相。點頭時向着禪郞。</text>
<title>送鄭君直還鳳山</title>,<text>滄海東南是故鄕。月題飛響馬騰驤。四圍銀燭低星宿。十隊金釵戴鳳凰。華館幾回銷永夜。寒天應見勸深觴。家園到日人爭問。收拾風煙富錦囊。</text>
<title>謝文仲章見訪而歸</title>,<text>江▣臥病歲崢嶸。倒屣君驂遠道鳴。滿眼松醪宜滿酌。登盤牛葉好登烹。梅花一曲催長笛。雪岸三更引短檠。無計白頭同息偃。送歸今日却怦怦。</text>
<title>題朴居士江樓 在光州林谷黃龍江上</title>,<text>直勝如何不起樓。乾坤極力爲藏收。千條雨瀑銀爭灑。一抹晴嵐翠欲流。莊叟託懷鵬背闊。羅公騁術月邊遊。主人所撰超前轍。賢聖同筵送幾秋。</text>
<title>觀音窟。次僧軸韻。</title>,<text>山如肺腑掩還重。藜杖靑鞋幽興濃。知足耽看千歲杏。觀音已擊齋時鍾。誰知廬岳畫中景。却憶遠公塵外蹤。他日何功果我願。東蒙駕得蒼精龍。</text>
<title>寂照寺。次僧軸韻。</title>,<text>招提緩步費躋攀。寂照奇峯落照間。客子詩篇無好句。老禪方丈有餘閑。千章夏木留淸籟。一壑風煙隔世寰。堪笑浮生做何事。白頭塵土未能還。</text>
<title>忘題 此詩。或云。贈白玉峯光勳。</title>,<text>愛君元是爲淸標。兼得才華與世超。筆法鍾王稱北面。詩篇何庚擅南朝。田園歸興饒今日。雲樹離情惜此宵。却恨無錢堪貰酒。暮天疏雨日蕭蕭。</text>
<title>挽梁紀之</title>,<text>浮溟一舸載羣書。來向雙峯印弊廬。華館固宜加倩盼。嘉禾政欲長菑畬。旅窓悄悄逢頑鬼。故國茫茫憶鯉魚。玉折靑春誠有慟。丹旌歸路重欷歔。</text>
<title>忘題</title>,<text>六載辛勤寓洛城。靑袍仍恨誤儒生。朝吟夜諷爲能事。秋瓣冬虀未易營。得失縱然由定分。枯黃元自坐浮各。故山松菊那欺我。會待秋風掛席行。</text>
<title>李綾城大夫人輓 代人作</title>,<text>昔日中河哭所天。貞懷祇向柏舟堅。藏奩古鏡從塵蝕。致養專城有子賢。山水南邦魚蕨富。風雲北闕寵榮偏。故園松梓今無恙。成說堪追會九泉。深闈數月劇沈綿。齊恐難留太守賢。山刹焚香祈古佛。村氓賓日籲蒼天。到今乃見空呼擗。闔境從知負罪愆。雖得百缺寧報德。願言終孝此三年。</text>
<title>忘題</title>,<text>孔庭喬木夏陰繁。聽講靑襟看擁門。天上鳳毛殊物色。人間玉振繼遺論。淸詩見落堂悠久。健筆承題鬼護存。浮海當年聞聖語。不瑕吾道在東藩。</text>
<title>輓宗兄瀟灑處士 山甫</title>,<text>天人湧出海中山。符彩雲孫尙被斑。誠篤白華傾慕悅。識高前輩斷追攀。遺賢藪澤民何福。値歲龍蛇壽亦慳。漠漠九原應結痛。北風萱草日摧顔。</text>
<title>烏江懷古 此詩有疑。而依舊本姑存焉</title>,<text>學敵萬人底處用。紛紛天下八年兵。鴻門宴罷謀臣泣。玉帳歌悲壯士驚。月黑澤中騅不逝。風殘江上櫓無聲。英雄一劒千秋血。化作寒波日夜鳴。</text>
<title>送雲甫金剛之游</title>,<text>如君骯髒世無儔。宜着名山最上頭。身近三天森紫府。眼窮裨海眇齊州。從來御氣寧須翼。已自通靈不假牛。奔走軟紅慚老泊。玉峯松橧夢颼飀。</text>
<title>送尹學士宣勞濟州</title>,<text>將軍談笑掃蠻煙。學士宣恩自九天。黃木望風潛百怪。挐峯祇節擁羣仙。魯桴應惜空浮海。商楫眞堪試濟川。懽動一邦增勇烈。好音歸徹玉旒前。</text>
<title>送白評事 光弘 覲後還西</title>,<text>西方婉畫急中權。壽節纔過驛騎翩。鐵甕城高嚴鎖鑰。朱樓雨暗集神仙。壯年樂事無妨健。少日心功更着鞭。多病自憐辭北幕。鬢邊霜線照銅鮮。</text>
<title>河伯誇秋水</title>,<text>淫潦苦淹夏。霽景纔屬秋。百川競波濤。奔灌大河流。瀰漫極一望。兩涯迷馬牛。河伯自掀傲。衆美我所收。江神亦趨風。湖鬼甘躙蹂。雄張欲一誇。何處可回頭。聞有東海若。吾唱其能酬。順流將往見。兼之汗漫游。飛廉掃積霧。雷公奏駭袍。自擬宇宙間。氣象誰比侔。乃至一望洋。怳怳莫自由。尾閭所不洩。萬壑徒悠悠。蒼然復淵然。寧有涯與洲。始信妄自大。不堪縮頸羞。卑辭方遜謝。海若豈自優。放言南華仙。天機極冥搜。凡物何藝藝。小大逈莫逑。小者自滿假。莫知大所留。井底有跳蛙。詎識海中浮。夏月蠢玆蟲。層冰謂莫求。故知束敎輩。大方難與謀。滔滔誇已有。吾笑良不休。儀秦口懸河。烏賁力挾輈。紛紛百家流。夸詭爭嘲啁。坐令世奔波。無楚自雄鄒。卒然遇大人。鴻渙敷大猷。洋洋之聖謨。包納乎九州。肯與小物爭。地載天庇庥。智窮辯自屈。剛爲繞指柔。子路捨劍趨。夷之憮然愁。古來幾河伯。呑氣而悔尤。嗚呼勺水徒。懲此莫啾啾。我亦狂狷者。浩氣天地用。孰謂溟渤大。一盃輸雙眸。雖然豈敢誇。學海方乘桴。</text>
<title>胡笳</title>,<text>大雅久不作。末俗趨奇袤。新聲日以繁。機發誰能遮。秦缶與趙瑟。復聞胡有笳。面人心犬羊。水草逐爲家。酪裘苦不足。虜掠窺中華。彎弓競馳突。暴氣爭陵加。時乎吻蘆葉。吹弄助諠譁。月出天山頭。雲沈靑海涯。曲調莫以倫。抑怨而雄誇。稍近漢關塞。凄緊起風沙。邊軍益愁思。夜夜淚橫斜。故鄕杳何許。願身附雲鴐。耳慣更口習。中原蘆亦芽。笳音混胡漢。聽之無等差。吾聞正氣衰。自爾騰百邪。邈矣薰風絃。令人幾興嗟。聲音考世道。此理豈云賒。樂胡髮自被。所以亂紛挐。燕乎莫伐燕。內治期無瑕。自然聲敎一。安用乎兵車。</text>
<title>送富弼契丹</title>,<text>大宋建皇業。四海如石盤。奈何此戎醜。敢此天威干。拒轍固匪茹。誅殲非所難。復爲舜階舞。聖仁天地寬。君今應詔使。驅馬髮衝冠。忠誠貫白日。自可行貊貆。何況仗國命。節操更修完。割地不可聽。片言窮契丹。犬馬與珠玉。大王事可觀。定和許銀絹。帝心於此安。去去且勉旃。吾言乃肺肝。歸來報大功。九鼎同崗巒。靑靑有竹史。千載拭淚看。</text>
<title>隴俗輕鸚鵡</title>,<text>隴山鎭西極。自古多毛羽。綠衣兼翠襟。異鳥稱鸚鵡。和鳴巧言語。警賞均寰宇。奈何此邦人。等作凡鳥覩。古來賤土物。常情安足數。輕之者輕耳。彼焉能汝侮。因此以反隅。可哀工部杜。飄零天一涯。豺虎經患苦。文章不自謀。忠義將何怙。久客絶知音。戱辱隨處取。假物託遠思。憤辭聊自吐。至今讀瓊琚。傷悼愁難愈。濡滯孟出晝。遲遲孔去魯。當時縱見輕。萬世風聲樹。</text>
<title>送廉丹城</title>,<text>有客甚鳩拙。城中窘僦屋。況値霜雪交。晼晩歲華促。常思蹲會稽。直垂千丈絲。不爲得芧喜。不爲多歧悲。世累日包纏。空懷苦無益。今君宰丹縣。孤鶴出啾喞。山光海上盡。水流天際聲。遙情信浩蕩。惜離愁倂生。儒宗動一吟。寒玉裹錦段。狂詞謾滂葩。砭石仰秦緩。</text>
<title>武關懷古 十韻排律</title>,<text>楚怯眞同鹿。秦獰有甚豺。如何親盜賊。欲此結朋儕。出郢雖儀盛。投關極險崖。謂言歡反坫。還是禍崇階。驅去風雷急。幽囚日月霾。離淵龍敢躍。落檻虎誰偕。纍屈忠深主。衡張舌掉俳。儻能機洞照。寧止國榮懷。冷雨連遙塞。愁雲暗碧淮。可憐迷路處。思磔子蘭骸。</text>
<title>黃州竹樓</title>,<text>維黃禹跡外。風土介夷荒。江山縱淸奇。謫客增鬱傷。何人竹爲樓。素分而倘佯。有美王夫子。直道立朝堂。蕙纕衆所替。遠落天一方。此下缺</text>
<title>精忠粹德碑</title>,<text>蜚英慶曆到元豐。三朝一節唯匪躬。金陵故人誤執拗。著書絶交心忡忡。都將先見讓呂誨。回首洛中甘養蒙。靑山流水屋上下。彈琴日咏先王風。關南棄地七百里。議論不到深衣翁。鼎湖遺慟又天摧。赴闕丹誠懸幼沖。都人加額望留相。女中堯舜因僉同。冰霜操履起久廢。羽儀再得輝鵷鴻。經綸密勿竭股肱。十年素蘊鬱而通。招賢迓老在束帛。撫夷綏狄斯櫜弓。紛紛條約罷王呂。天若祚宋期無窮。四海恬如鏡面澄。萬姓葵向暾生東。堂堂一身係社稷。伊傳嘉謨周召功。寧知上帝竟不憖。樑摧遽此驚宸衷。峨峨冠冕秖一期。痛念忽若邦家空。勤勞何以稱酬賞。銘之鼎鍾猶未隆。精忠粹德四大字。自天錫額敦始終。螭頭屹立汝水頭。高標萬丈齊華嵩。時人追慕聸起敬。滿路咨嗟聖恩洪。龍亡虎逝妖復作。章蔡羣飛蔽重瞳。反以奸邪斥朽骨。紹聖年間極晦曚。長繩百尺更磨滅。風愁雨泣迷榛叢。是非顚倒乃如此。世道翻覆終可恫。朝家專委狐鼠窟。虜箭坐入昭陽宮。碑成國成毁亦毁。我願後辟爲明銅。地下英靈豈見誣。萬古仰止唯精忠。君不見宣和殿前刻奸黨。不忍書名有石工。</text>
<title>仲宣樓</title>,<text>衣中有甲臍未燃。白日漢室咆豺貅。玉輅奔走飛鏑急。舟中撮指驚血流。中原多難不可留。詞客憔悴夫南州。江城傑構倚雲開。登臨暇日聊優游。萋萋草色連曲渚。微茫煙浪淸漳頭。山平野廣禾黍多。北望陶牧西昭丘。江山信美景物華。奈何此際心煩憂。越吟楚奏歸歟嘆。古來賢達皆鄕愁。何況先生値紛濁。羈旅未免干諸侯。王道未平河未淸。日月逾邁身飄浮。故鄕遠隔歸路絶。不能奮飛如籠囚。北風蕭瑟天慘惔。憑欄涕淚沾衣裘。空將詞賦動江關。令人至今懷登樓。曺瞞乃是漢之賊。任魏得官還區區。人雖不食井自渫。汝不副言吾汝羞。文章節操禰正平。萬古芳名鸚鵡洲。</text>
<title>折檻</title>,<text>炎光將晦黃霧塞。五侯門闌炙手熱。阿權附勢孰扶顚。大位高官徒哺啜。朱家男子槐里令。正氣鍾生天下傑。未忍天高白日暗。神器將爲外家竊。茫茫九關虎豹怒。上書求見奮忠烈。巨猾當前上不悟。佞臣蒙蔽憤所切。尙方有劍光耿耿。何惜賜臣刃濡血。廷辱師傳罪敢辭。誠恐心腐釰鋒折。天威未霽赫雷霆。攀檻雖摧猶直舌。小臣地下從逢干。聖朝如何等辛桀。當年大呼凜生風。餘響已振狐狸穴。奸諛古來幾五崔。忠憤如公眞一薛。果令此釰得見試。何有持危安杌隉。輯檻旌直信無補。嘆息皇輿依舊轍。憂國深衷永固結。疾佞一憤終不泄。照爲日星峙爲嶽。烈烈正氣無時滅。君不見西京一代盡媚竈。子雲淸修亦汚節。</text>
<title>朝遊北海暮蒼梧</title>,<text>溟海波深北極杳。蒼梧山高南紀悠。亥章假使再騁步。朝北暮南應太愁。令人却怪呂夫子。一日超忽而遨遊。海不以舟山不屐。始知仙駕迅樛流。當時誤寫黃庭經。玉皇案前偶離郵。謫來猶響紫玉珂。被髮騎麟下中州。洛陽陌上槐柳暗。長安道邊塵埃浮。玉帳牙纛舞幾將。甲第歌鍾迷五侯。人間盡入醉夢中。四顧茫然誰我謀。靑蛇鬱屈動袖裏。欲露掩之嫌啾啾。膽氣輪囷益無賴。俛仰六合頻搔頭。超然誓欲謝此世。吹笛彷徨黃鶴樓。遙思北海闊無際。更想蒼梧雲木幽。萬里逍遙朝暮間。盪此煩懷庶自由。長風天末欻飄裾。霞車雲馬行邁遵。碣石微茫露未晞。溟波接天戱龍虯。龍虯爾亦非所喜。遐思不作須臾留。南天回首忽乎行。夕陽九疑明雙眸。蒼梧之野拜舜塚。有美一人終莫求。嗚呼此日亦浪走。南北不見眞好逑。心事從前多所違。帝譴未解悲塡喉。聊將洞庭爲酒盃。一酌更進君山羞。可笑傍人那得知。淸風明月邀心儔。何時驂鸞再上天。白銀闕裏朝玉旒。步虛一詞賡勻天。矢竭深衷雪前尤。紫宮無人帝悲傷。果然一夕促雲輈。凌空翾擧躡蒼霞。廣庭瑤佩鳴鏘璆。北海蒼梧應一夢。塵區況復戀蜉蝣。空餘仙句落四海。騷林吟賞遙千秋。余亦夙世三淸徒。靈芝輸入靑囊稠。結髮長爲多口憎。明月之珠幾暗投。駕言出遊欲寫懷。芰服荷裳戒行騶。在川妙道願窺魯。挾山雄辯從慕鄒。朝朝暮暮若不及。不北不南行不休。吾遊雖或異先生。其於此世同不周。蒼梧何處跪陳辭。北海未忍終乘桴。誰憐此意達虛皇。激烈且爲商聲謳。</text>
<title>傳聞梁上舍到玉川。先寄四絶催之。石川</title>,<text>有客傳吾子。騎驢到玉川。孤琴候蘿徑。獨鳥下寒煙。玉川靈巖地名庭樹忽云暝。故人胡不來。吾廬今政好。欲放照窓梅。愛酒陶元亮。能詩孟浩然。山陰興不淺。須促雪中鞭。今朝竹屋寒。忽念孤村客。終曉未能眠。少年頭盡白。</text>
<title>仰次</title>,<text>載驅衝雨雪。遐眺壯山川。想像金華伯。薰爐一穗煙。詩語雄南極。能敎遠客來。傳聲大芚嶺。催着臘前梅。伴宿孤燈客。微吟意悄然。淸詩忽落手。騃鈍始堪鞭。役物久嬰塵。尋仙聊作客。滄洲果不遐。琪樹連天白。</text>
<title>書齋呼韻</title>,<text>小園高傍竹林寒。塵客來攀有色難。不謂天人容着帽。惜曾投刺字頻漫。次 石川淡煙疏樹送餘寒。天畔高人此會難。一紙微詩無處用。君歸應合甕頭漫。</text>
<title>次石川韻</title>,<text>小閣前臨萬嶽低。海天雲景盡籠携。先生詩法通神用。敢放金鷄抗木鷄。原韻 石川夜深簷外玉繩低。邂逅高人此共携。欲起敎兒重洗盞。不知茅屋唱寒雞。</text>
<title>次石川韻</title>,<text>雪意方驕竹意伸。小齋淸嘯着斯人。徐傾涓滴詩仍草。眉月娟娟湧海新。原韻 石川聞道長幡屈又伸。吾君豈久草中人。三盃兀傲揮枯筆。滿紙明珠句句新。</text>
<title>呈石川</title>,<text>敢以無鹽學畵眉。工裘未覺歎如斯。金罍列坐遨遊地。還笑夭桃亦一時。次韻 石川中夜山齋月似眉。吟於斯又息於斯。林居亦爲身多病。不是高高傲一時。</text>
<title>又用前韻</title>,<text>生憎自古爲娥眉。玉骨冰肌獨有斯。回首江湖天到水。紫鴻冥處日西時。又次 石川不向人間浪皺眉。塵埃奔走彼何斯。逢君快倒山齋釀。正是前山欲雪時。</text>
<title>又用前韻</title>,<text>梅欲舒情柳斂眉。江城節物信吾斯。墨乾吟筆摧高燭。看取詩人下字時。又次 石川百年湖海得伸眉。不有高人焉取斯。窓外無端巢鶴起。應驚吾輩朗吟時。</text>
<title>又用前韻</title>,<text>十年憔悴未揚眉。將激誰期得若斯。燈下玉觴春盎盎。聽詩直到唱鷄時。又次 石川相如楊子兩生眉。巨手看君斧以斯。我豈能詩追李白。唯當愛客效當時。</text>
<title>又用前韻</title>,<text>瑤墀步武拜堯眉。退向靑山伴鹿斯。心事喜承今日吐。小軒松雪一冬時。又次 石川松齋寂寂傍巖眉。濁酒光如湛露斯。寒氣無端侵客骨。雪殘窓竹亦多時。</text>
<title>次石川韻</title>,<text>水月叨新晤。風埃歎昔乖。不能歸臥榻。樽綠湛方佳。原韻 石川自知於道合。不是與時乖。愛酒君非惡。談詩我入佳。</text>
<title>次石川置酒韻</title>,<text>竹齋風雪獸爐蹲。淸景迢迢酒可呑。爲報同來須拭眼。道存吟嘯亦夫溫。原韻 石川三年把釰海濱蹲。不受區區富貴呑。快瀉山齋竹葉酒。壯容聊爲古人溫。</text>
<title>呈石川</title>,<text>瑤瑟明璫白雪膚。伊人獨立世間無。躕躇此夕凝情思。徂歲駸駸一隙駒。次韻 石川溪藤凝滑如兒膚。松雪吾廬天下無。愛士由來居士性。飯其僮僕秣其駒。</text>
<title>又呈石川</title>,<text>淸宵酒凸玉東西。簪盍風喧櫪馬嘶。詩語超然天借興。令公看我首頻稽。次韻 石川輕簷短日已沈西。何處長空一雁嘶。野蔌村醪誠淡薄。碧山猶足玉人稽。</text>
<title>又贈</title>,<text>平生志願止留封。江海漁竿畎畝農。高話又非簪笏事。世間何處聒鳴鍾。次韻 石川松竹蕭蕭凍雪封。夜來高枕夢羲農。書生冷話公無笑。詩韻鏘鏘當鼓鍾。</text>
<title>又呈石川</title>,<text>芳筵一設夜連朝。客面醺然酒氣潮。燭淚頻堆催入剪。竹風明月落庭椒。次韻半世端居恥聖朝。狂詩到處怒如潮。傍人共說鄒翁辯。今日還成合口椒。</text>
<title>又贈石川</title>,<text>氣橫龍孫跼鐵蹄。寒嘶悵望碧雲迷。彎弧挾槊誰雄俊。願作飆騰踏水犀。次韻 石川家近靑山鹿印蹄。桃花歲歲客來迷。泥中古釰如逢掘。猶可飛揚陸剸犀。</text>
<title>次石川韻</title>,<text>玉入行盃鳳入庖。縈雲一曲謝金匏。飄然更灑遊仙筆。冰絹徵來水底鮫。原韻 石川醪有靑尊肉有庖。一生濩落魏王匏。淸詩贈我無塵滓。箇箇明珠出海鮫。</text>
<title>呈石川</title>,<text>何須慷慨慕澄淆。萬卷詩書亦儘敎。唯喜一觥㪺北海。扶歸永夜倒羲巢。夜深留客語彌敦。衰俗寧知古義存。非爲酒杯聊跌宕。沖和高挹養靈根。名言一發杳雲韶。況復淸詩近道要。狂斐滿堂瞻仰足。綠尊梅影爛昭昭。此三首。石川神去。所和不錄。</text>
<title>又贈石川 古風</title>,<text>海域凝玄雲。海城吹白雪。來升君子堂。敷腴顔色悅。仙娥娛余傍。緣髮光吳越。因之醉瑤盃。爛舞到明發。</text>
<title>石川呼韻</title>,<text>微詩不合少胥抄。梭鳥光陰客裏抛。疏放豈知容浼榻。一盤黃橘解新苞。先生呼韻 石川坐久風爐換夕薰。霜侵殘鬢日紛紛。明朝別後門還掩。依舊靑山鶴不羣。</text>
<title>石川呼韻</title>,<text>碧空遙夜塞鴻聞。蘭燭誰家刺繡文。欲佩淸遊題滿竹。海邦歧路惜將分。先生呼韻 石川雪落前山萬樹梅。幽人倚杖首頻回。歸來一室寒如水。旋煮香醪撥宿灰。</text>
<title>冬至日。呈石川</title>,<text>舊日盛之白玉堂。林園退逸事篇章。文瀾盪蹴東西漢。詩陣橫驅盛晩唐。席上客來談野致。案頭風入展奇方。淹留未厭陪松雪。天地中宵動一陽。次韻 石川梁公詩壘陣堂堂。隱若深林虎豹章。靑眼憐君今阮籍。白顚嗟我舊馮唐。風前細酌甕頭酒。袖裏深藏肘後方。遙想明朝衝雨雪。路人皆指孟襄陽。贈梁上舍 石川豐獄寶劍埋。嘆息無張雷。豈徒人未遇。蓋亦時不來。鉛刀以爲銛。此物塵與埃。精光不可掩。虹蜺闔且開。兒童不知此。反謂妖與災。吾嘗中夜望。直上衝斗魁。梁子正如是。誰築黃金臺。安得入君夢。大鼎調鹽梅。酒酣擊山岳。巨筆力壯哉。十年臥陋巷。飮水師顔回。新詩如建瓴。呼童擊鉢催。蒼天豈虛生。聖主求賢才。今日把贈君。一擧凶奴摧。</text>
<title>仰次</title>,<text>有物蟠積水。滿腹藏雲雷。力贍扶日轂。帝詔遲遲來。湯年旱頗甚。九土騰黃埃。靈心不能已。靈眼時時開。佇見靑童至。徵起濟洪災。杳漠閶闔裏。句陳嚴斗魁。性命隣魚鰕。名字辭丹臺。湘妃爲鼓瑟。漢女爲粧梅。容與自爲樂。歲暮悲乎哉。傳聞巫陽訢。玄運當挽回。勿用甚可惜。時乘宜急催。可笑久蟄餘。變化猶畜才。一奮盪重淵。再奮山嶽摧。又贈梁上舍 石川東壤雖褊小。名山大川窟。淑氣鍾於人。異才時時出。有儒臥綾野。堂堂萬夫一。有如千里馬。一噴羣馬跌。又如孤鳳鳴。百鳥息啾喞。我欲識其面。如垢不得櫛。臥雪我逾旬。御風君一日。乍見意氣通。不須膠與漆。執手坐竹齋海。月初掛銍吐。詩頗壯健窺。杜已入室猶。嫌趙子昻晩。學張汝弼君。唱我輒和錯。奏古琴瑟方。今收釣築草。澤空遺逸如。何子棲棲短。衣纔掩膝豈。非螾蛭渠難。容橫海物嗜。酒劉伶達著。書楊子吃我。亦素多病。翩然擲纓紱。啓期爲樂三。嵆康不堪七。靑山謝眺城。滄海枚乘筆。幸遇梁伯鸞。一吐心胸鬱。子意謂如何。吾計早已必。</text>
<title>仰次</title>,<text>儒衣寬且長。擧足困科窟。景仰大君子。作意非浪出。逶迤臨滄溟。物鉅天地一。前登且重山。我馬寒凍跌。薄暮投縣城。孤館歸雀喞。承薰望何奢。齋戒頭載櫛。書堂傍靑山。雪霽朗初日。恭瞻靜勝地。髮澤眼如漆。蒐今新網羅。穫古利鎌銍。門墻又洞開。萬類涵一室。堯舜垂衣裳。待之作隣弼。如何勻天庭。久輟雲門瑟。長卿久無恙。丹心敢暇逸。許歸實鴻私。林園任舒膝。冥冥海上鷗。蕩蕩盃中物。雄篇日娛嬉。外事語謇吃。大非杜少陵。飢寒走朱紱。至樂果獲三。作者應數七。小量飫大胾。異味紳可筆。拜辭一宿餘。胸次甚鬱鬱。重參卒所聞。不能免固必。再用前韻 石川梁生氣豪邁。擧手探月窟。南人相謂曰。義山山曾出。豈徒士無雙。亦有書第一。昔者戰藝京。人皆棄甲跌。迅雷隱其空。草蟲徒喞喞。余時忝郢匠。陳言痛髮櫛。及見子之賦。披雲快見日。呼來相其狀。眼珠髮更漆。退來益力學。若農勤耰銍。後生古云畏。操戈直入室。吾聞胥靡翁。入殷作之弼。又聞竈下桐。爰伐爲琴瑟。世人恒齷齪。誰知爾豪逸。昭王骨已朽。看雲長齧膝。嗟我伏草莾。昭代之棄物。欲薦子之奇。身遠言又吃。每誦子之詩。如得金與紱。引吭欲和之。冰霜凍枯筆。回軍欲逐北。餘怒久彌鬱。請子比爾干。百中吾言必。君詩如猛士。飮馬長城窟。我如白蓮花。天然淸水出。氣象雖不同。其於學古一。王良不常有。嘆息霜蹄跌。鷽鳩笑大鵬。苦遭衆口喞。靑襟尙掩領。白髮漸滿櫛。歲暮遙相望。疾風吹短日。嚴霜客衣短。層陰天色漆。喧傳佳客至。荒庭鋤又銍。公館非不敞。投我懸磬室。蒼山遙對酒。卓立無輔弼。老松昵在墻。殷床鼓竽瑟。相思我心痗。旣見詩興逸。佳境漸啖蔗。奇處時屈膝。羣兒瞷夫子。驚猶神怪物。問之世俗事。瞪目佯口吃。浩歌自繞梁。縕袍不愧紱。胸中五車書。櫜裏八綵筆。非公奏金石。何處宣壹鬱。一盃須重持。後會渺難必。</text>
<title>仰次</title>,<text>蒼蒼鴻鵠途。隱隱蛟龍窟。尋常惜其下。造次貴不出。物異精氣同。可見大爐一。先生盛羽儀。神行寧或跌。聊思故壑深。遐厲辭啾喞。春雲藹而濃。秋山綠初櫛。崢嶸自四時。偃仰日復日。俗緣磨盡空。至道煥抹漆。小儒心徑蕪。除剔久朱銍。婦姑政勃磎。攘攘幾棄室。頃從承號令。如卒附儀弼。形生指顧間。胡壘自蕭瑟。危虞快脫免。鞍馬恣遊逸。偉哉揉化功。古人宜並膝。書齋風雪夜。寒犬吠無物。呈歌鄭遠嗄。呼韻羅慄吃。擧坐陪歡咍。寵若方來紱。但恨邾莒流。師文年未七。告歸苦容易。微旨敢操筆。以此中夜坐。歎息肝膽鬱。朗詠三長簫。陰衢鬼哭必。湖南雄荊楊。實唯人才窟。鳳凰御圖來。麒麟應時出。屈指三四公。令公居其一。少小翰墨場。逍遙不曾跌。果然飛天響。異乎林間喞。諫院夕焚草。玉堂晨理櫛。文章實致身。靑雲邇白日。棟樑卽松楠。琴瑟乃梓漆。章服歲中新。病憶樵山銍。歸來四壁空。詩書尙積室。李杜以爲主。黃陳以爲弼。掣海登驪龍。燒野搜瑟瑟。牢籠無遺筭。萬象誰逃逸。一吟南岳舞。昻頭且蹲膝。再吟雷車轟。五丁逐神物。我願公勿狃。來生坐此吃。何如失沈痾。天門再曳紱。國家樹根牢。賢聖數不七。肯置霖雨手。政待丹靑筆。連茹看彙征。民望解久鬱。熙熙春臺天。吾其旬日必。又用前韻石川少年觀奇書。卷身棲巖窟。盡通理亂情。然後長嘯出。晩獻長楊賦。我年三十一。奮翮直上天。高步不少跌。天奪壯士心。中夜悲喞喞。形骸似土木。一月頭不櫛。棄之海上行。羲和催白日。鑿石開幽棲。樹之梓桐漆。正似劉越石。刈藿要短銍。得子與之語。如入芝蘭室。韋布雖裹身。朝夕公與弼。殺氣搖草木。宛聽由之瑟。岑參失其壯。鮑昭失其逸。夜雪埋大壑。空庭深一膝。此杯最關身。萬鍾是何物。平生樂道人。不覺口吃吃。何須偃鼎五。竊效竹林七。安得王恭衣。共飛梁園筆。吾聞蒼島上。桂樹當冬鬱。與汝同翺翔。鍊玉亦可必。押級字一句脫</text>
<title>仰次</title>,<text>松川可笑人。長臥詩書窟。黃雀噪門前。隣里且不出。豈但歲逾三。爲紀將己一。丈夫屬有念。兒女徒喞喞。夢入誰何天。其俗不盥櫛。偶然而飽嬉。相忘於白日。無名故無器。無處施丹漆。草木與俱亨。焉用彼鋤銍。惝怳者非宇。曷以分堂室。猶瞻鴻蒙君。携坐曠蕩弼。曠蕩或云廣漠 至朴爲筵席。太和爲琴瑟。鸞飄鳳舞之。麟遊亦閒逸。余時方適意。驚悟爲伸膝。寒月上梅花。天際無雲物。仰天歌一聲。聲散口還吃。芙蓉聊裁裳。薜荔以代紱。超然惡乎待。擧酒飮斗七。神情始浩浩。可縱長虹筆。千篇揮俄傾。霞錦堆紫鬱。歸休六合表。滄海生泥必。押跌字一句脫</text>
<title>仰次石川韻</title>,<text>綾陽賤男子。臥病爲客日。風訇雪崩騰。天地色慘慄。湯泉作冰井。軟弧敵大屈。於焉閉詩城。沈眠午至戌。傳言大國兵。百萬虎飛乙。所欲我土壤。此擧期盪一。檜栝干雲長。誤謂拉蓬蓽。枉檄星流來。辭氣何暴卒。嗔我天險憑。恚我顓秘術。以爲恣飛物。萬類困陵叱。蒼龍卵爲墨。白龍尾爲筆。蕩水未安流。搖山不敢屹。幽之九地底。黃祇難居逸。騰之九天上。運者自呈七。不喜仁於春。不怒威於鑕。誠爲若是橫。問鼎時已乞。平平淡淡地。來降當敎悉。我乃讀罷之。色笑心曰不。疆域各有限。兵法豈一律。卽表皇矣前。敵至師當出。問之篤公劉。糗糧我倉溢。饗士且牛羊。戢濕共稱述。新田四驥奮。馳突壯此物。秦人雖小戎。德音亦琴瑟。師克其在和。軍情膠入漆。一鼓爭騰躁。天威助凜慄。徘徊陳思王。投槊先竄窟。池塘立枯盡。源豈淸且潏。落葉果誰惜。梧桐電擊失。南澗竟憔悴。梁燕本不吉。請缺河之洲。斯言脅非實。大玉自剛潤。漫用來剞劂。輸班攻盡技。墨翟已刮刜。歸凱激雲漢。生民更寧壹。賞勞賓初筵。抑抑儀甚密。千秋梁山下。常武勢不跌。雄視宇宙間。可笑特立質。世無賡歌者。何遽輕爲姪。石川詩。明月照高樓。池塘生靑草。落葉滿空山。疏雨滴梧桐。空堂落燕泥。秋氣集南澗。河水本淸澄。之句以爲戱。且有聊以示子侄之語。故此詩自陳思王以下。皆答辭也。</text>
<title>射</title>,<text>余究夫養正之大方。功不外乎責已。玆直內而表端。德日造而不止。美哉射者之爲志。實有似乎君子。豈勝已之或怨。惟反求之是事。方決拾之旣佽。紛衆夫之來同。各分耦而揖讓。躋彼堂而雍雍。謇周旋之合度。秩威儀之不忒。彼侯面之高抗。已正鵠之備設。情外注於百步。志內正乎腔裏。身體正而氣堅。持審固乎弓矢。故發之以必中。奏爾能而無厭。射旣罷而降階。楫不勝而立飮。勝固忘乎善藝。負亦至乎自責。終無怨而且臧。禮率度而樂節。事皆出於論技。用甚要於觀德。是所貴乎射儀。可善敎而善俗。肆仲尼之有言。必也射乎有爭。默潛心於遺制。想厥初之創成。誕神聖之莅民。位君師而道率。禮勝離而樂勝流。念振作之要術。適弛張而無弊。莫此禮之最切。遂立典而講修。在於樂之辟雍。偉百官之駿奔。候之設兮虎熊。仰天子之色笑。又明明而賞罰。自公卿而大夫。曁鄕黨與邦國。夫孰不德行之旣敦。而於此乎游息。玆俗美而風淸。陶一世於禮讓。侯以明之。仰唐虞之蕩蕩。射不主皮。慕殷周之郁郁。逖矣聖人之已非。久盛儀之不復。世逐技而趨邪。人敗禮而喪德。聚孤兒於羽林。試衛士於殿閣。徒尙武而蔑禮。焉彼哉之足責。往而復者天運。王者作於五百。擧周官之法度。率禮敎而匡直。士鼓氣於行藝。咸蹈舞而振作。若有人兮山之中。踵厥武於前賢。據於德兮依於仁。游於藝兮幾年。立中道而躍如。曾不變其彀率。志常堅於如射。心不忘於正鵠。然君子之有藝。德將之而後宜。及四矢兮揚九天。彼徒技兮何爲。正乎內而端乎表。期反求而革悲。文武吉甫。萬邦爲憲。庶若人之同歸。</text>
<title>大匠不棄材</title>,<text>伊體生而用隨。理昭著於萬物。豈取重而舍輕。寧大收而小斥。眷天三之生木。服匠氏之稱施。際夏屋之將營。肇創基之建規。遂伐山而鳩材。無遠邇而幷致。紛楠杞之交積。抑松梓之錯置。類不齊於脩短。形各異於曲直。爰丈引之是秉。繼準繩而忖度。並虔斲而審處。誰或棄夫寸尺。入穹隆於棟樑。俑細瑣於栱桶。厥欄榱與栟櫨。咸位陳而須設。旣經爲之合制。亦何有於作室。搴金革於彙飛。韋成功於不日。絶鳥鼠之來害。孰見窘於風雨。是永建乎乃家。亮君子之攸宇。喟斯匠之度宇。稟智術之超絶。彼凡工之偏見。昧適用之大法。擯連抱於尺朽。又斲大而爲小。懿若人之不爾。盡物情於萬殊。曰余嘉乃宏模。默潛究而永喟。在彼技猶必然。矧人上之用才。肆明王之旁招。冀天工之共恢。蕩多士之幷臻。實國家之楨幹。然人品之相間。豈同條而共貫。器固分於巨細。德亦判於仁悍。玆兩端之允執。各因人而命職。智者達而愚者直。取通敏與木訥。弱則惠而强則勇。內慈順與果決。羌度義而度力。肯求備而屑屑。上公服與六卿。下庶司與百司。擧稱位而不紊。靡片善之或遺。偉任人之若玆。宜光澤乎六合。無一民之侮予。囿四海於我闥。信用才與用人。事懸殊而理該。溯往古之列辟。得此道者幾哉。唐建官之惟百。不聞皆稷契之儔類。周之臣三千。夫孰有周召之與比。期翕受而敷施。致斯室之大竟。何叔季之庸君。但責人以至聖。昨所進今不知亡。日播棄乎黎老。曠厥官而莫察。國制隨而顚倒。卒明堂之棟樑。任扶持者伊誰。諒工師之罪人。吾於彼而何疵。慨已往之已久。偉我王之大東。布羣才於百僚。奠國家於熙雍。然臣忠之區區。願一獻夫芹曝。覽大匠之所當。誠不外於繩墨。以爲方而爲圓。措甚約而施博。況人主之一心。乃自然之權度。當日事乎誠正。務勅已以反顧。則用人之各當。焉有一藝之或失。無棄材兮無棄人。縱精粗之異事。用爲匠兮用爲人。理何殊於彼此。歌曰。山有木。工則取之。罔或棄。厥工是就。材在彼。用在我。嗟是匠兮吾何間然也。</text>
<title>泰伯廟</title>,<text>事有至難而善處。非至德其焉能。當行跡之未著。人不得以見稱。過古廟而景仰。如夫子者蓋寡。觀商周之交際。固不難於天下。何遠遯而不取。讓至三而爲果。遂父志兮大業。雖斷髮兮亦可。謂立長之大義。乃天地之不易。若以兄而當存。弟雖賢而奚立。況父志兮在彼。余焉能而冒處。托採薇而長往。成王季之繼序。及聖孫之傳位。奄基命之宥密。聖繼聖而相承。宜無憂於繼述。日國勢之强大。三天下而有二。赫弘業之綿綿。蔚灃水之有芑。是知八百之周社。實由夫子之所逃。心得安於處仁。無一分之私毫。截君臣而不犯。忠已盡於一身。處父子兮能安。孝無加於悅親。誰知文身之中。炳忠孝於日月。方夷齊之叩馬。事誠異於心一。諫不合則當去。彼所以顯其形跡。至三讓而不露。非達權則難及。思夫人其已遠。覽後世而重惕。拂於情而逆於事。多生亂而謀賊。紛箕裘而割恩。爭尺寸而不悌。擯于邦而必克。有鄭莊之兄弟。先據國而不納。有衛輒之父子。哀大倫之已斁。況恩義之足視。較若人之所爲。無等級而寄言。至今宇宙之益儼。庶頑廉而薄敦。奠椒漿於落日。冀永享於明魂。噫順父而已。天下敝屣。傳賢而已。長幼何議。邈爾荊蠻。惟爾之所。翼翼廟貌。惟德之符。</text>
