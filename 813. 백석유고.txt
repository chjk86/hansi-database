<title>得失</title>,<text>得失皆前定。悲欣都是空。誰能知此理。塞上有閒翁。</text>
<title>安危</title>,<text>居安卽思危。可以此身保。於人尙如斯。而况爲治道。</text>
<title>悲喜</title>,<text>悲來且莫悲。喜至不須喜。喜歸悲更來。悲喜相終始。</text>
<title>榮辱</title>,<text>有榮必有辱。榮辱定須均。誰能脫榮辱。惟有無名人。</text>
<title>禍福</title>,<text>禍與福相逐。從來理固然。無以禍爲戒。吾知福可全。</text>
<title>貴賤</title>,<text>惡賤而喜貴。人情所共然。使吾擇二者。居賤是安全。</text>
<title>幽居</title>,<text>占得寬閒地。誅茅結數椽。翁收園後葉。妻汲戶前泉。</text>
<title>次雲壑趙丈 平 韻</title>,<text>梅柳殘春別。令人強酒盃。明朝却相望。山疊水重回。</text>
<title>送太守崔兄 蘊 歸龍城</title>,<text>垂老別堪悲。况玆垂老別。分知兩地心。只有中天月。</text>
<title>次崔直卿 勁 卜居韵</title>,<text>白石淸沙浦。漁村問幾家。遙知𩿨鷺侶。夜夜宿蘆花。</text>
<title>挽白水使 善男</title>,<text>主辱臣當死。公能此義知。龍仁與雙嶺。魂氣正相隨。</text>
<title>春意</title>,<text>扶杖徐行倚小池。花明柳綠摠天姿。箇中自有無窮意。說與傍人人不知。</text>
<title>夏景</title>,<text>紅稀綠暗淸和節。客散樽空薄暮時。獨自沉吟不歸去。更携餘興欲成詩。</text>
<title>秋興</title>,<text>沙川水落小魚肥。童僕西疇負䵚歸。病裏始能成一餉。近來秋興在柴扉。</text>
<title>冬事</title>,<text>頑雲漠漠掩斜暉。飢鳥投林凍不飛。忽聞人語喧前路。認得官家納米歸。</text>
<title>作詩</title>,<text>我不能詩強作詩。作詩非是要詩奇。自然情性憑詩瀉。詩到成時樂在斯。</text>
<title>詠詩</title>,<text>獨立蒼茫自詠詩。詠詩聊爾暢幽思。近來看着人間事。摠是傷心欲哭時。</text>
<title>貧居歎</title>,<text>家家禾黍已登塲。我屋凄凉只着霜。淸曉忽聞寒杵動。老妻應苦備朝粮。病與窮愁作戰塲。布衾無絮㥘晨霜。身寒未了兼憂口。歲晩何人許借粮。坐看飢鳥下空塲。物色蕭條帶晩霜。正値官租催納日。家人又報夕無粮。五十年光夢一塲。鬢毛贏得鏡中霜。平生不識田家樂。愧殺山僧送乞粮。</text>
<title>貧居樂</title>,<text>不愁終日困寒飢。且喜柴門免盜窺。本是淸貧無一物。元非五女在房闈。三間茅屋是新搆。數畒荒田自昔耕。名姓何曾登訟牒。也無一物與人爭。</text>
<title>過沙溪先生舊居</title>,<text>當時凾丈被恩私。今日凄凉過古基。惟有淸沙與白石。依俙憶得杖藜時。秋來無睡夜如年。靜念平生積罪愆。孤負先生珍重語。異時何面拜黃泉。</text>
<title>送趙敎官赴洛</title>,<text>白頭非樂走紅塵。只爲端居恥聖君。化柳一番春又老。應知夜夜夢林園。</text>
<title>踏靑日。次金去非 地粹 韵。</title>,<text>三月漢陽花柳新。風光正屬踏靑辰。把酒相看忽怊悵。坐中皆是憶家人。</text>
<title>題金山寺僧軸</title>,<text>碧樹陰陰古殿凉。入門衣袂自生香。居僧無事長廊靜。惟有山禽處處鳴。</text>
<title>夜見星月</title>,<text>高高星月掛空垂。難着人間一點私。方寸若能無物事。此身隨處亦如斯。</text>
<title>自悼</title>,<text>踈慵不合大君師。名姓還慙聖主知。料得此身無所用。白頭惟欲死茅茨。</text>
<title>鏡</title>,<text>鏡本無塵塵自翳。心非有欲欲相侵。澄淸不用求多術。磨鏡治心第一箴。</text>
<title>遇事</title>,<text>遇事勞勞心不閒。須臾事去卽心安。若能定性工夫在。事去事來應一般。</text>
<title>病中偶吟</title>,<text>春來病骨苦多風。長日呻吟一室中。惟有小兒三數輩。每將魚魯問衰翁。眼昏緣是患頭風。日出猶如在暗中。造物有心還不惡。定敎無事作閒翁。</text>
<title>滄洲語贈崔直卿</title>,<text>與君相約卜居幽。先到應知狎海𩿨。莫道此身猶未去。夢魂曾已繞滄洲。移家卜築海山幽。山有松篁海有𩿨。莫道此間無事業。欲將吾道付滄洲。從前恨未入深幽。十載寒盟負白𩿨。莫道經營還太晩。不妨從此卧滄洲。蓬萊南畔境偏幽。居處先須問白𩿨。莫道將來生計薄。煑鹽垂釣老滄洲。白茅爲屋碧山幽。身計淸如水上𩿨。莫道踈慵無着處。天公爲我有滄洲。</text>
<title>題瀟湘八景</title>,<text>一抹輕烟繞翠巒。千林欲暮鳥飛還。忽聞雲外鍾聲到。認得招提在此間。右烟寺暮鍾山市人家倚翠岑。槿籬茅屋望森森。靑嵐一抹掩歸路。彷彿桃源何處尋。右山市靑嵐平生江海定生涯。蘆荻花邊只數家。浦口日斜垂釣去。白烟籠樹見歸鴉。右漁村落照黃陵祠下莫停舟。班竹千年不盡愁。造物何心添夜雨。蕭蕭應白楚臣頭。右瀟湘夜雨極浦微茫欲暮秋。漁人收網却回舟。歸帆遠過碧山下。驚起波心雙白𩿨。右遠浦歸帆平湖七百水悠悠。鐵笛遺音尙此留。月在天心應共照。淸光最是洞庭秋。右洞庭秋月含蘆何事遠飛過。惟恐人間繒繳多。晩向江頭還欲下。孤心只是愛平沙。右平沙落鴈日暮江天雪滿空。便敎茅屋作瓊宮。可憐此景無人管。惟有孤舟簑笠翁。右江天暮雪</text>
<title>道中偶作</title>,<text>蕭蕭夜雨初晴後。颯颯秋風欲暮時。無袴小奴寒不去。任敎羸馬作遲遲。秋禾收盡野人稀。水落溪聲漸欲微。匹馬獨尋山路去。暮烟生處有柴扉。</text>
<title>別宋生文仲</title>,<text>搖落寒天歲暮時。一盃傾處已斜暉。看君病骨猶依舊。送後還愁帶雪歸。</text>
<title>次竹隱朴仲武 應寅 春信韻</title>,<text>久別長爲夢裏人。邇來吟鬢白毛新。老梅消息先傳我。折送南籬雪後春。病伏山村不見人。卧聞窓外鳥聲新。因君寄我相思句。認得梅梢已上春。</text>
<title>懷仲武</title>,<text>離懷悄悄隔牛鳴。霽後山齋暑氣淸。想得踈梧明月下。起扶藤杖覔秋聲。</text>
<title>責奴</title>,<text>盜入貧家席卷歸。靑氊眞是祖先遺。不嚴扃鐍雖吾過。全廢藩離責在誰。縱然衣食未爲豊。且不飢寒是主翁。家事近來零落盡。隴頭須罷午眠濃。</text>
<title>孤燈</title>,<text>生涯淡泊似山僧。獨卧寒齋病未興。寂寂無人作知己。暮年心事付孤燈。夜夜燈孤我亦孤。孤孤相伴不爲孤。交情可免愧君子。直到歲寒能不孤。靜坐那能理義尋。貧愁病患苦相侵。靈臺轉覺昏如漆。須借餘光照我心。</text>
<title>寄崔直卿謝未踐卜居約</title>,<text>江山非是負吾生。我自遷延歲欲更。惟有舊盟期不食。白𩿨應識未歸情。名途從古競奔馳。白首差池亦固宜。恠底江山誰主管。欲歸猶使老夫遲。</text>
<title>次直卿石泉韵</title>,<text>石底應知海眼開。有時甘液潤靑苔。只緣科級重重隔。未見眞源潑潑來。</text>
<title>訪伯亨不遇</title>,<text>村逕蕭條入草間。小橋危處馬行難。尋君不遇獨歸去。槐柳葉疎秋影寒。</text>
<title>聞栗浦津水赤</title>,<text>前年水赤又今年。人道今年有虜塵。我笑此言虗誕耳。邦家安得係斯津。川渴山崩古有之。從來報應恰如期。我言愚妄人應笑。安得邦家不係斯。</text>
<title>聞胡兵犯京城</title>,<text>莫笑燕丹計太愚。卽今那得忍須臾。可憐東國三千里。未有荊卿一勇夫。</text>
<title>客來問避亂題示</title>,<text>眼前無地不風塵。何處乾坤別有春。頭白未成浮海計。自憐身世愧秦人。</text>
<title>次吳公 達濟 詩以哀之</title>,<text>當官不計身生死。報主惟知義重輕。縛送虜庭何太忍。也應行路亦傷情。</text>
<title>奉呈淸陰金先生 尙憲 入虜庭</title>,<text>本心元是在成仁。不殺其心只殺身。入送虜庭成底事。但殺名義動千秋。此翁行色問何如。萬古綱常七尺軀。臺閣當時皆欲殺。陰山非獨是凶奴。</text>
<title>聞李公 時稷 沈公 晛 成節感而賦之</title>,<text>江城落日竪降幡。一死從容不動神。誰道君恩能致節。兩翁曾負後來薪。</text>
<title>贈造樂器者</title>,<text>亂後相逢各白頭。舊遊人事夢悠悠。當時手法應猶在。會作瑤琴破我愁。</text>
<title>聞一處女擄入胡中</title>,<text>胡歌悲咽塞雲飛。東國佳人淚未晞。艶骨終應埋絶域。傷心不獨有明妃。紅顔日日减輝光。愁對菱花不肯粧。想得單于宮裏樂。不如堂上食糟糠。深閨昔日誦雎鳩。今對單于抱暗愁。豈是當時無死地。鴨江春水向東流。</text>
<title>經亂日見載琴女卽題</title>,<text>何處靑娘載玉琴。夕陽紅袖映秋林。呼來欲聽昇平曲。只怕令人淚不禁。</text>
<title>與李泰之 惟泰 述懷</title>,<text>別後山河鎖虜塵。中間消息兩無因。相逢喜氣倍前日。俱是初經亂離人。</text>
<title>送趙統制 必達 之京</title>,<text>當時投筆事彎弧。準擬麒麟閣上圖。一釰如今還未試。少年名將泣中途。笙歌寂寞鬼啾啾。衢路班班血尙流。君去莫聽江漢水。寒聲只是使人愁。太平烟月夢悠悠。城闕荒凉草色愁。想得南塘塘水畔。敗荷衰柳不勝秋。從前分手不曾悲。今日令人淚自垂。滿地風塵兵革裏。此時非是別離時。</text>
<title>敎兒史略見新亭對泣有感</title>,<text>依俙風景獨多情。千里山河觸目驚。有淚莫愁無灑處。漢江江上卽新亭。</text>
<title>聞中原起兵圍潘陽喜題</title>,<text>聞道中原大發兵。直驅沙漠掃腥塵。遙知痛飮黃龍府。東土從今自太平。</text>
<title>贈李生壽夫</title>,<text>喪亂餘生別隔年。那知相對此燈前。憑君聽得江都事。淚灑春風雪後天。</text>
<title>又次前韻</title>,<text>閒中日月又新年。病起行吟小塢前。籬雪欲消簷旭暖。漸看楊柳弄春天。</text>
<title>夜聞春雨</title>,<text>忽然中夜覺閒眠。窓外霏霏雨滿天。想得明朝春更好。數村梅柳一時姸。</text>
<title>聞蛙</title>,<text>蛙聲閤閤閙前池。正是孤村夜雨時。一任天機鳴自得。不關人世問公私。</text>
<title>春日道中</title>,<text>長橋渡盡見村烟。下馬仍依古岸眠。却羡野人無別事。飯牛終日自耕田。濛濛靄靄滿空絲。得意歸來步更遲。啼鳥恰如知此樂。一時爭競上花枝。</text>
<title>羸馬</title>,<text>羸馬徐行摠苦遲。我心元自不嫌羸。江山多少無窮景。安得斯須領略歸。</text>
<title>雞鳴</title>,<text>朱顔凋盡雪盈鬚。五十年來抱病軀。聽得鷄鳴還不起。孜孜終愧舜之徒。</text>
<title>犬吠</title>,<text>寥落柴門晩不開。滿庭黃葉覆蒼苔。忽聞犬吠疎籬下。知有催租官史來。兵革年年禍及豚。吾家茅屋亦風塵。何不去尋閒處吠。桃花源裏寂寥春。</text>
<title>興福寺。次友人韵。</title>,<text>世亂離懷一畒宮。餘生心事正相同。今宵此會應須記。雪月分明古寺中。野寺蕭條雪正飛。居僧猶得此相依。可憐今日餘生事。不及林中老衲衣。</text>
<title>贈敬上人</title>,<text>我識高僧本在山。問今何事到人間。應知黑業都消盡。山上人間是一般。</text>
<title>古塘</title>,<text>古塘秋水鏡光寒。鳧鴈交交自在閒。堪恨吾人不如鳥。生涯未定亂離間。</text>
<title>春晩書懷</title>,<text>靜中觀物得天時。潑潑眞源正在玆。翠草一般周子語。始知千載不吾欺。</text>
<title>送舍弟盤谷 棹 築室金屑洞</title>,<text>送君築室海山間。纔出柴門眼欲寒。好事令人還作惡。始知兄弟別離難。與君疇昔約同歸。今日君歸我獨遲。如見沙𩿨須道我。白頭從此拂塵衣。一室須成八九間。半邊留待老兄還。且聞虎豹頻來叫。先作松籬護竹關。傍人皆是不知吾。錯謂棲棲爲避胡。聞道鱸魚在江海。老夫惟欲養殘軀。漁父本來稱海客。鹽商從古號村夫。此間風味誰高下。世亂如今摠可吾。新居落落少村鄰。惟有淸沙帶月痕。乘興便須朝夕訪。柴扉宜對直卿門。山中可與鹿麛友。海畔宜同𩿨鷺閒。愼莫區區招外客。江湖風浪卽人間。黃茅滿洞宜爲盖。碧樹盈林可作材。只是天寒人力薄。松窓恐未雪中開。卽今天地滿戈矛。世亂餘生已白頭。何處無愁閒境界。海雲江月荻花洲。今歸何事正堪誇。垂釣寒江雪滿簑。待得明年春更好。桃花影裏聽漁歌。</text>
<title>復用前韻。寄舍弟。</title>,<text>佳期知在海雲間。路入東津水更寒。聞道近來風浪急。暗愁舟子濟行難。應知𩿨鷺喜君歸。更笑吾儂尙作遲。魂夢獨尋江海去。白沙烟雨拂簑衣。蓬萊山在五雲間。聞道羣仙數往還。江上會看笙鶴到。月中休早閉松關。吾非厭世世欺吾。世道如今屬孽胡。十里江湖乾凈地。優遊此處可容軀。天慳地秘寬閒境。當日誰知爲病夫。講學竹林君輩事。釣魚淸興盡歸吾。漁父鹽翁與作鄰。不妨携手蹯潮痕。應知更有淡禪樂。時聽山僧夜扣門。十年兵革應難定。一境烟霞剩占閒。莫向仙源種桃樹。恐敎花落到人間。山中無限千尋樹。何處良工不棄材。還似老夫衰朽質。歲寒要與此懷開。世間何處避戈矛。物外須尋海上頭。茅屋數間玄鶴洞。竹竿三尺白𩿨洲。休將佳境向人誇。恐惹紅塵汚絲簑。山桂蒼蒼江月夜。數聲宜唱紫芝歌。</text>
<title>家兒行疫後喜作</title>,<text>先世從前積慶基。年垂七百子孫稀。我家兄弟多零落。興起衰門望此兒。</text>
<title>九日</title>,<text>世間佳節是重陽。落帽龍山自古風。今日黃花人不醉。浮生皆在亂離中。兵革中間歲暗催。風光隨處助悲哀。時節不知人事改。菊花依舊滿庭開。貧居長歎甑生塵。苦被妻兒怒且嗔。莫道黃花無世態。向風羞對白頭人。</text>
<title>初冬</title>,<text>蕭蕭寒雨夜連朝。正是孤村十月交。籬下黃花開欲盡。白頭生計却無聊。</text>
<title>庚辰十二月初三日。始見雪。</title>,<text>臘前三白是豊年。此語吾聞古老傳。十二月初初見雪。恐敎來歲又顚連。</text>
<title>寒齋卽事</title>,<text>窮陰不解日沉暉。急雪霏霏點點飛。正是此身愁絶處。獨憐童僕負薪歸。</text>
<title>訪友</title>,<text>步出松關細路幽。暫投亭舘話窮愁。歸來不覺山將暮。黃葉黃花處處秋。</text>
<title>遣懷</title>,<text>心因病患難收拾。身逐干戈易老衰。從此便尋山海去。白𩿨麋鹿共相隨。</text>
<title>草虫</title>,<text>營營役役百年間。浮世人生盡一般。不識草虫絲底事。亂鳴終夜未曾休。</text>
<title>題人家八景</title>,<text>高山邈邈谷逶迤。燁燁新芝帶雨肥。當日不緣逢四皓。至今那得識芳菲。右谷口紫芝晴嵐出洞繞崔嵬。濃樹連雲密不開。却與幽人如有約。霏霏靄靄入簾來。右帝釋晴嵐濛濛細雨綠簑衣。正是前村芳草時。橫笛數聲牛背上。此間風景牧童知。右牛川牧笛亭亭窓外嶧陽枝。百尺如今待鳳儀。欲識主翁無限興。五更踈雨酒醒時。右梧桐夜雨橘林霜落正深秋。佳實玲瓏色欲流。風因晩香來枕席。却疑身卧洞庭樓。右橘柚香風浦口霜飛蘆葉踈。晩潮初落亂沙虗。忽看流火江橋畔。認得漁翁夜打魚。右斷橋漁火無數寒鴉閃閃還。海天空濶夕陽殘。就中安得元暉手。描出重重紫翠巒。右金華落照可惜明堂樑棟姿。孤生石上老無爲。危根莫歎風霜苦。淸節當年起聖師。右石上老松</text>
<title>挽鄭生</title>,<text>老益多情淚每含。尋常聞死亦衣添。人間最是難堪處。白髮衰翁哭壯男。髫年諸伴悲臨穴。衰白偏親哭撫棺。借問九原能記否。無情只是一靑山。</text>
<title>挽柳昌原 莘▣</title>,<text>用知零落幾人存。又向靑山哭送君。頭白此生前路近。佳期更與結泉原。</text>
<title>挽黃生</title>,<text>兄弟並隨慈母去。應知孝友夜臺俱。生者不知死者噫。哭聲終日徹雲衢。</text>
<title>有感</title>,<text>忽忽悲雙鬢。悠悠更十年。跡慙林下士。心負卷中贒。細雨生春草。孤村帶暮烟。題詩非自好。拙語恐相傳。</text>
<title>梳頭</title>,<text>老髮梳千下。淸窓已向晨。揮時霜滿手。垂處雪渾身。漸覺蘓前癢。仍敎刷舊塵。朝來又洗面。病骨更精神。</text>
<title>洗面</title>,<text>一洗又一洗。朝朝洗更淸。仍敎心境凈。復使眼花明。正好看文字。端宜養性靈。如何王介甫。垢面過平生。</text>
<title>眼暗</title>,<text>眼暗書難讀。燈前歎老深。遙看猶了了。近見轉沉沉。彷彿行纔識。依俙字莫尋。雖然還不惡。此理會諸心。其二眼暗驚身老。餘年問幾春。飢寒兼共迫。疾病且相因。縱或妨看月。猶能好避人。不須要快視。天地滿胡塵。</text>
<title>用唐人韻。題草堂。</title>,<text>草閣臨高頂。牕看白鷺洲。天時惟仲夏。山氣似新秋。興是緣佳客。詩難語俗流。君能今日至。一笑共凭樓。</text>
<title>喜雨</title>,<text>喜雨通宵注。朝看水上阡。岸花紅艶艶。庭草綠芊芊。枉了憂無麥。居然覺有年。誰家借黃犢。明日欲耕田。其二酷見前年旱。方憂此歲飢。皇天應不殺。好雨却知時。允合千人望。能令萬物滋。作詩聊志喜。非獨爲吾私。</text>
<title>遊金汝一 秀南 林亭</title>,<text>四月初晴後。微凉乍似秋。林塘最奇絶。竹樹更淸幽。忽聽佳人唱。能令病客留。有誰借紙筆。吾欲記玆遊。</text>
<title>次浩然亭韵</title>,<text>縹緲無窮界。崢嶸㝡上巓。人間眞特出。物外獨高懸。危檻光搖海。崇軒勢逼天。惟應淸夜月。笙鶴下神仙。</text>
<title>次趙雲壑韻</title>,<text>高義容踈懶。叨陪密席傍。正逢花雨節。團會竹林鄕。酒滿琉璃盞。詩生錦繡膓。端宜續往躅。釀熟有何郞。</text>
<title>用前韻。送別雲壑之京。</title>,<text>杳杳秦川路。春風錦水傍。歸應拜北闕。去卽憶南鄕。惜別重回首。聞歌倍斷膓。聖君方側席。未許久爲郞。</text>
<title>述懷。奉呈釣巖李相國。時白</title>,<text>聖主龍飛日。諸公翊戴年。要興萬世業。盡用一時贒。夕舞花迎月。春歌柳拂烟。環吾東土內。洋溢頌聲傳。</text>
<title>謝城主饋黃橘鮒魚 宋國澤</title>,<text>不惜一書問。兼將二味遺。魚含江海色。橘帶洞庭姿。入手揮金質。登盤粲玉肌。能令慰老母。那得報恩私。</text>
<title>次觀察使元子建 斗杓 韻</title>,<text>棲捿欲安適。衰晩此生涯。世道蒙塵久。天心悔禍遲。梅含新歲意。柳帶去年眉。春色還無賴。難成一首詩。附原韵歲律今將換。人生覺有涯。官醪病後斷。客夜枕邊遲。梅蘂偏驚眼。覊愁剩帶眉。離情此時苦。排悶強題詩。</text>
<title>又次元子建贈別韻</title>,<text>可惜朝正節。還聞戰艦催。逢塲但垂淚。別席強含盃。馬踏邊雲去。愁從海雪來。生前且相見。歸路莫遲回。附原韻此夜人皆惜。天時到子催。不眠非守歲。有酒且拋盃。舊疾春難去。新愁曉更來。鄕關隔風雪。魂夢亦遲回。</text>
<title>次靑霞權正之 克中 韵</title>,<text>學業三冬富。才名一世元。忽驚尋陋巷。還喜接龍門。落日寬閒野。高秋寂寞村。茅簷好淸坐。莫恨欠歌樽。其二胡猶喜殺戮。天未弔黎元。避世還無策。藏身合杜門。蒼苔封野逕。黃葉擁山村。不謂逢佳客。論文共一樽。</text>
<title>十月聞雷</title>,<text>乾道何時靜。年年十月雷。元非外人事。卽可懼天災。修省祥仍至。因循禍始媒。願將斯二者。吾欲獻靈臺。</text>
<title>傷時</title>,<text>全盛知何日。艱虞卽此時。生涯一丈釰。身世數篇詩。兵革棲難定。風塵跡已危。傷心魯連子。空復入吾思。</text>
<title>憂國</title>,<text>國在艱虞日。民逢板蕩年。羣臣皆自聖。王事孰爲贒。狂虜紛馳檄。邊烽浪報烟。人心好驚動。消息莫相傳。</text>
<title>見避亂人口呼</title>,<text>擧目迷歸路。吾生地自偏。衣冠嗟已矣。文物亦凄然。擊磬期浮海。乘褨欲上天。徒言還未踐。只是對戈鋋。</text>
<title>聞講和述懷</title>,<text>殺戮人將盡。村村鬼哭冤。餘殃及牛馬。積禍被雞豚。草木含悲色。山川帶血痕。銀潢如可瀉。吾欲洗乾坤。其二喪亂何時畢。乾坤殺氣昏。衣冠厭北路。民俗戀中原。處處山頭骨。家家塞外魂。傷心漆室淚。欲灑九重門。其三干戈猶未定。世道日興訛。浪說無聲鬼。虗傳有語蛙。天時已到此。人事竟如何。欲得藏身地。須乘海上槎。</text>
<title>見吳公 達濟 詩感以次之</title>,<text>昔日中郞將。拘留十九朞。堂堂古人節。耿耿夙心期。雪裏丹衷苦。雲邊白鴈遲。東韓許多士。君獨是男兒。</text>
<title>無題</title>,<text>寂寂人愁坐。孤村欲雪時。㥘寒緣抱病。排悶賴唫詩。世路從前險。吾行到此危。滄浪一片月。夜夜夢中思。</text>
<title>與元方伯重會金山寺</title>,<text>昔年蕭寺會。勝跡復來尋。玉洞晴烟斂。金壇宿霧沉。君方厭驛路。我欲入叢林。共被離愁惱。終朝費苦吟。</text>
<title>次元方伯贈人韻</title>,<text>悄悄誰知者。孤心正似僧。殘年一身病。寒夜五更燈。懶拙才無用。優遊學未能。因人聞玉韻。還覺此燈澄。</text>
<title>遊竹村</title>,<text>竹村遺俗美。鄰里尙敦和。燕飮隨時節。琴樽對物華。南國征徭重。西關戰伐多。玆遊不可數。得酒且長歌。其二好會因佳節。林亭日正和。白頭雖落莫。紅袖亦繁華。草色連空遠。烟光向晩多。逢歡兼別恨。不敢聽纖歌。</text>
<title>丁丑十月初七日。大雪。</title>,<text>雪是豊年瑞。斯言豈我欺。從前已驗得。向後可推知。大亂初經日。殘民欲散時。區區志此喜。非爲老夫飢。</text>
<title>庚辰</title>,<text>庚辰非舊歲。閏月亦新正。農事春來急。人心亂後驚。藥因多病盡。詩爲遣愁成。忽此逢佳雨。悠然看草生。其二南國春初動。西關鶴未還。乾坤何日泰。民社此時艱。不覺生爲樂。惟知死是安。中宵仰屋處。只有淚痕乾。其三我是迷津者。長歌行路難。家貧知稅重。身病㥘春寒。世亂何由定。窮愁不自寬。忽看梅柳發。佳節亦憂端。</text>
<title>喜成士強 以健 來訪</title>,<text>窓外靜羣籟。燈前宜細論。那知今夜雪。更對昔年樽。已老嗟哉我。長貧命矣君。生涯正相似。從此欲源源。</text>
<title>題朴仲武幽居八景</title>,<text>窓外新梅發。寒宵月上枝。銀蟾含冷蘂。玉兔倚氷姿。素質本同尙。淸光相與宜。道人忘世事。聊此托心期。右梅梢素月力疾淸晨起。要看出峀雲。霏霏連野樹。靄靄掩山村。莫作宮中夢。須捿物外軒。當時神女說。千載謾紛紜。右楚臺朝雲蕭瑟聞寒韻。淸風生竹枝。每從閒處至。偏與靜中宜。縱是無情起。還如有意吹。令人發深省。書罷欲眠遲。右竹林淸風半畒石塘小。芙蓉生在玆。縱然爲水植。元是得天姿。詠德濂溪說。知音太白詩。老夫長對此。幽興十分奇。右石池芙蓉種得梧桐樹。亭亭出竹欄。初期棲鳳集。晩欲作琴彈。夏榻淸陰轉。秋簾滴露寒。端宜醒心處。明月夜中看。右竹欄梧桐春雨初培植。孤根衆卉俱。始看霜後發。方識物中殊。採是陶徵士。餐惟屈大夫。吾今亦相伴。馨德免爲孤。右霜後黃菊樹外寒鴉噪。雲邊夕照濃。霞橫紅片片。峀露翠重重。杖錫僧歸寺。尋巢鶴返松。不禁詩興動。揮翰強疎慵。右金崗夕照閉塞凋羣木。靑松雪色明。不緣經凜烈。那得信堅貞。獨保千年節。能全萬古名。索居無伴侶。聊與結幽盟。右雪裏靑松</text>
<title>重遊鳳棲寺</title>,<text>鳳去何時返。還看彿宇開。路迷秋後葉。石滑雨餘苔。三十年前事。依俙夢裡來。摩挲舊名字。存歿只堪哀。</text>
<title>初雪</title>,<text>兒童報初雪。却使老夫驚。歲律知將暮。餘生問幾齡。靑春無舊伴。白髮有新莖。忽憶前頭事。從今歿亦寧。</text>
<title>書齋。次崔直卿韻。</title>,<text>吾衰寡儔侶。末路得崔生。久別心如渴。相逢氣欲醒。志高難合俗。才大孰爭衡。一笑兩無語。悠悠塵外情。其二白石踈林下。端宜歲晩居。倩僧開草逕。養鶴守茅蘆。逈望靑山郭。平看碧樹墟。逢君多意緖。握手更躕躇。其三久病誰相問。經旬不啓關。聊因萬事廢。剩得一身閒。落日靑山外。輕陰綠樹間。有時凌絶頂。携客共躋攀。</text>
<title>送梁廣文</title>,<text>存歿百年內。相看無限情。宿雲歸海樹。殘雨過江城。宇宙三人老。乾坤一室淸。那堪送君處。斜日聽蟬聲。</text>
<title>次聽潮軒韻 李汝勤</title>,<text>正値深秋後。登臨海上臺。天空惟有月。水凈更無埃。鴈逐寒潮落。帆從暮雨來。浮生百年內。能得幾徘徊。</text>
<title>凰山寺。次友人韻。</title>,<text>高嘯倚東林。仍爲長短吟。僧眠山磬靜。雨宿野雲深。交道傷存歿。閒談雜古今。誰知一室內。佳會是同心。其二寂寂古叢林。無人和苦吟。老隨貧共到。愁與病俱深。天地猶依舊。干戈獨至今。凄凄不成寐。萬事摠傷心。</text>
<title>秋夜卽事</title>,<text>落葉滿庭際。空齋秋盡時。愁多猶強酒。病劇且除詩。世亂身難處。道窮命可知。倘成浮海志。一笑破塵思。其二寂寂空齋夕。蕭蕭落木時。家貧那得酒。身病不成詩。佳節還無賴。窮愁只獨知。寒蛩如解意。凄切助相思。</text>
<title>挽趙雲壑</title>,<text>欲識先生德。要看取比宜。貞松出澗壑。仙鶴避喧卑。蹟未登靑簡。功惟在絳帷。侯芭老且死。地下更爲期。</text>
<title>挽金同知</title>,<text>南極星精動。公惟稟得專。玄曾孫滿室。九十四行年。異爵從天錫。殊榮擧世傳。今登玉樓去。摠道是神仙。</text>
<title>挽尹僉知</title>,<text>鉛槧初從事。中年始學弓。常言死於國。終不有其躬。骨肉歸黃壤。精魂化紫虹。回看仗鉞輩。平日聖恩隆。</text>
<title>挽吳進士</title>,<text>素性際拘檢。蒲團不掃塵。與時長齟齬。隨分任沉淪。一夢世間客。千秋泉下人。平生溝壑志。識者更沾巾。</text>
<title>挽金季鷹</title>,<text>喪亂兼凋謝。餘生復幾時。夫君又云歿。吾道轉堪悲。古氣誰知者。今人或笑之。病中違執紼。獨卧涕空垂。</text>
<title>挽李汝勤</title>,<text>未瘳經年疾。終悲入地魂。眼前無一子。身後只孤墳。素幔飄江月。丹旌拂海雲。平生知己淚。更灑聽潮軒。</text>
<title>挽蘓子愼</title>,<text>幾灑凋零淚。今君益可憐。淸詩未鳴世。窮命又無年。破屋苦侵逕。荒村草沒田。貧妻與弱子。生理竟蕭然。</text>
<title>酒席。敬次雲壑趙丈呼韻。</title>,<text>草芳南浦曲。花明北砌傍。佳節不可孤。陶然卧醉鄕。席上白首翁。樽前紅面郞。老少各爲詩。相與吐錦膓。此樂豈可極。淸唱送夕陽。人生死卽虗。誰復問石羊。</text>
<title>用杜詩十八韻。贈崔靑山直卿。</title>,<text>吾贒倜倘氣。合向古人求。尙志窺三代。馳心狹九州。途窮未嘗哭。瓢匱不曾憂。峻語驚時輩。淸文忤俗流。獨來尋陋巷。同往上禪樓。老暑方當夏。微凉乍似秋。百年徐孺榻。萬古李膺舟。講學慙衰懶。論詩忝唱酬。風塵從晦塞。天地入旃裘。吾道終安在。斯文亦已休。從今迷去住。何處任沉浮。蓬島山南畔。蘆洲海上頭。其間有奇勝。此地庶淹留。好事雖曾誤。佳期合晩收。德鄰要久敬。仁里貴和柔。難與俗人說。只當知己謀。林風吹別席。山日起離愁。贈律非云好。期君繼此遊。</text>
<title>端居漫興</title>,<text>碧城東麓古巖邊。精舍蕭然竹作椽。暫借山僧同計活。偶逢詩伴卽留連。林踈不碍淸宵月。野曠平鋪薄暮烟。蒲席藤床與烏几。此生身世亦安便。</text>
<title>春雨</title>,<text>昨夜霏霏春雨來。地中羣蟄一時開。已看弱柳依依綿。且想嬌桃艶艶腮。物性自然皆得意。人生何事獨含哀。遙憐萬里樓般卒。妻子相將哭送廻。</text>
<title>詠雪</title>,<text>寒氣先從病骨生。淸光仍作小窓明。連天瑤海無蟾影。接地銀山欠鳥聲。樵客却愁歸路絶。漁人錯認亂濤平。老夫乘興欣相對。只是妻孥赤足行。琪花點點自天生。瓊蘂紛紛滿地明。窓外灑時微有響。庭前落處却無聲。野路遙連山路沒。小橋還與大橋平。莫敎童子柴門掃。留作村翁玉界行。</text>
<title>遊西湖。次李參奉 大淳 韻。</title>,<text>載酒西湖湖上頭。却敎人見認仙舟。𩿨邊近店看疑動。鶴背遙峯望若浮。江膾縱然乖始願。村醪猶爾過初求。纖歌寶瑟兼長笛。亦是平生一勝遊。</text>
<title>與金愼齋 集 述懷</title>,<text>摳衣凾丈卄餘年。樑折如今欲問天。往事依然眞似夢。此懷牢落向誰宣。傷心每憶春風面。失路空憐玉樹贒。到老吾儕無所仰。獨留遺宅夕陽邊。</text>
<title>次俛仰亭 宋純 韻</title>,<text>當時選勝此山臯。幾費燔𥚉輦壤勞。陳跡只今渾似夢。繁華疇昔孰爭高。暮年塵土身空病。春日登臨意更豪。遺曲千秋傳樂府。知公詞賦合風騷。</text>
<title>次聽潮軒韻</title>,<text>縹緲高軒勢若騰。箇中風景摠堪矜。潮生海岸爭收網。夜入村郊亂點燈。留得此時無盡債。欲期他日更來凭。荒詩不合題丹壁。興到今宵自不勝。</text>
<title>倡義擬赴南漢口呼</title>,<text>東土從來雖小藩。民能戰闘古無倫。三千里大桑麻地。十萬衆強熊虎軍。誰道力微難雪恥。直緣誠薄坐因循。君看昔日張孺子。只是形如一婦人。</text>
<title>行到淸州聞講和</title>,<text>萬恨千愁集此辰。山河回首漲胡塵。生涯已作迷邦客。身世還慙入海人。西去衣冠猶未返。北來消息苦難眞。何當斬取樓蘭首。中夜挑燈看釰頻。</text>
<title>淸州歸路感慨呼韻</title>,<text>修文講武摠非關。萬古傷心一漢山。春盡塞垣悲鶴夢。月明長樂慘龍顔。論侵社稷膓如裂。語及生靈鼻亦酸。從此便尋東海水。葬埋魚腹卽心安。</text>
<title>次鄭畸翁 弘溟 寄方伯韵</title>,<text>三年褨路隔神州。萬古傷心鴨水流。自此威儀難覩漢。向來文物欲從周。沙中有鐵誰張膽。江左無人未解憂。不識廟堂多少筭。也應知道屈原謀。小少狂心狹九州。晩來衰落卽凡流。長求藥餌身還病。每說艱難力未周。宇宙此間空涕淚。乾坤何處散愁憂。直須釀得千鍾酒。大醉無醒是上謀。</text>
<title>亂後有感</title>,<text>士民魚肉不須論。今日傷心獨至尊。瑤塞雪飛消息斷。玉關雲鎖夢魂頻。才難孰買涓人骨。力弱惟思句賤薪。回首中原時北望。佇聞天子朔方巡。擧目如何淚自傾。從今直欲死東溟。關西道路連胡塞。拱北衣冠阻漢庭。范氏一人難更作。郭公千載未還生。可憐雪恥終誰賴。孤負先朝向日誠。</text>
<title>聞洪公 翼漢 死節</title>,<text>蔽日兇鋒殺氣麁。堂堂不覺此身孤。生前豈解眞君子。死後方知大丈夫。忠烈當時誰並比。綱常異日賴持扶。休言地下無相問。蘓武千年與作徒。</text>
<title>感懷次吳公 達濟 韻</title>,<text>萬事飄零跡似萍。早知忠信可蠻行。天邊路盡惟胡地。日下魂歸是漢庭。眼逐白雲長灑淚。夢尋靑草更傷情。扶持節義孤臣在。王道何時屬太寧。烏臺抗義豈謀身。大節終歸敢諫臣。蘇子卿前無此匹。文天祥後有斯人。貞心空照殊方月。魂氣應隨故國春。莫道當年昧時勢。由來嫁禍是和親。</text>
<title>讀金淸陰疏</title>,<text>墨色淋漓眞滓悲。邦衡肝膽魯連辭。孤忠只願尊周室。直氣應知却虜師。白日重明箕子國。淸飇遠動玉皇墀。朝廷莫更煩彈射。扶植綱常竟在誰。聖朝新發五千軍。海上樓船列似雲。籌策方將陳紫闥。封章誰送入金門。危言動主風霜起。直氣掀天霹靂奔。志士莫愁倫紀絶。此翁終始負斯文。文明盡入犬羊塵。忠義堂堂獨此人。平昔已期持漢節。卽今那忍作秦民。片言不啻千匀重。隻字能扶萬古倫。洗手焚香仍靜坐。回披讀一沾巾。</text>
<title>讀兪公疏</title>,<text>從來直諫出斯人。疏上班班血涕痕。老相杜門猶養病。少卿留獄尙全身。關中未慰兵民㤪。塞外誰招士女魂。自古忠言難見用。後車何不鑑前輪。</text>
<title>讀張巡傳後叙</title>,<text>死守孤城誓始終。美人肌肉激軍衷。從知靈武中興業。賴得江淮保障功。賦性本無前後異。事君宜有古今同。如何南漢和成日。預竪降幡只望風。</text>
<title>寄宋主簿示志</title>,<text>頭白如今値不辰。世間無地避胡塵。浮沉只合同流俗。蹤跡何妨混衆人。分外求名知是幻。靜中觀理認爲眞。芳洲三月春光好。隨柳尋花獨往頻。不向乾坤㤪此辰。古來贒聖亦風塵。自知窮達非關世。豈把行藏敢儗人。有跡便能招物議。無名只是保吾眞。丁寧說與桃源客。幽處相尋莫厭頻。</text>
<title>寄觀察使元子建</title>,<text>三持一節駐湖濆。望溢南州聖顧勤。刑德並流唐孔戣。華夷皆識宋希文。山扉忽見來初雪。江閣還愁隔暮雲。聞說邊頭轉多事。知君夜夜獨消魂。邦家保障在湖南。故仗全才按節三。千里山河曾眼熟。百年風俗尙心諳。報君只是餘丹血。憂國如今已白髯。想得中宵無夢寐。每挑燈火看霜鐔。</text>
<title>聞調發舟師</title>,<text>二月東風西海涯。樓船千艘欝嵯峨。雲檣影落鮫人窟。彩鷁光連若木波。帳裏盃樽兼虜酒。舟中鼙皷共胡笳。篙師且莫催征棹。不是朝天上漢褨。</text>
<title>次崔直見寄</title>,<text>廟對明沙松自老。堂臨白石水空流。十年凾丈顔如昨。千古眞源路更幽。皓首自憐吾已老。靑春終愧子同遊。不妨從此收殘緖。精舍將開海上頭。附原韻師傅淸襟如水鏡。廣文文藻若江流。曾從先子初聞道。晩學沙溪更賾幽。坐見兒童成項領。居然老大任優遊。天心應許山林主。須結茅茨碧海頭。</text>
<title>贈李參判文伯 楘</title>,<text>歲月如梭疾若飛。暮年心事每多違。自甘遯世棲荒野。且喜誅茅近翠微。人在病中無意緖。山因雨後有光輝。邇來更覺知音少。非子吾今孰與歸。十年奔走逐蓬飛。萬事人間計每違。簾捲暮山雲靄靄。窓開平野雨微微。瑤琴入匣非無響。龍釰藏鞘尙有輝。正是此心孤逈處。不堪斜日送君歸。</text>
<title>次李成俊韻</title>,<text>止水虗明不起波。中涵萬理浩無涯。求仁在內非關外。爲學由吾豈問他。空向絶潢愁海遠。謾尋荒徑泣岐多。白頭儂亦迷歸處。眞是從前坐媕婀。</text>
<title>題宋氏林亭</title>,<text>白石靑山第一頭。主人居處占淸幽。荷枯池面紅衣謝。松老牎前翠盖浮。翁性本能勤接引。客情無不欲淹留。黃花滿泛盃中酒。免得蕭條負九秋。愁多忽忽獨搔頭。病卧窮簷若縶幽。萬事如今皆夢幻。百年於世任沉浮。干戈滿地將奚往。歲月欺人不少留。何處可能成一醉。宋家亭子菊花秋。</text>
<title>田家歎</title>,<text>吏來朝暮叫門前。獰色風生氣勃然。民產飄零同幕燕。官刑狼藉異蒲鞭。往年喪敗何須說。此日艱難轉可憐。莫道田家猶有樂。如今心似墮深淵。公門推恕古來小。何况當今世更衰。賦出似雲那得辦。令催如電正難支。民生自此皆流散。天道從前幾變移。欲訪桃源迷去路。人間無處可棲遲。</text>
<title>題朴丈幽居</title>,<text>小洞淸幽絶俗塵。心灰百事任家貧。茶因雨過枝初長。蘭被風僛葉正新。草積苔庭無到客。鳥馴花塢不驚人。却將餘與輸何處。只向鄰家問酒頻。淸晨起坐每梳頭。骨相元來是道流。萬事任他渾不管。百年安分更無求。柴門寂寞人誰過。花塢蕭條獨自遊。賴有平生詩興在。苦吟終日遣閒愁。莫歎蹉跎志未成。亂時蹤跡貴無名。已忘物我天機合。且廢營爲野意淸。郭裏烟霞元是分。籬邊松竹有誰爭。年垂九十風神在。稟得眞仙太乙精。</text>
<title>謾筆</title>,<text>平原雨後起村烟。芳草萋萋綠滿天。唫竟不禁思遠寺。望中安得着漁船。日斜前路行人度。霞映遙山過鳥懸。一面雲林乾凈地。此間端合送流年。</text>
<title>挽詞[金集]</title>,<text>卄載邇來吾道窮。舊交回首水流東。石川偲切人何在。芚岳從遊夢已空。塵世幾經存沒痛。暮年長隔別離容。如今執紼嗟無及。他日重泉會得逢。愼獨齋金集</text>
<title>挽詞[趙龜錫]</title>,<text>儒林標望早超倫。嗜古平生氣味醇。達識久知名是幻。靈襟惟認道爲眞。淸修志謝芬華境。遲暮神頤寂寞濱。太史他秊高士傳。芳聲應不讓前人。藏六堂趙龜錫</text>
<title>挽詞[趙涑]</title>,<text>淑氣湖南地。吾贒乃特超。士林推道德。經幄被徵招。遽此摧樑棟。更何訪範標。追隨平日誼。題挽祇魂銷。滄江趙涑</text>
<title>挽詞[李惟泰]</title>,<text>憶曾溪上語。吾黨有伊人。踐履皆由正。淵源果得眞。幽音悲此日。淸誨拜何辰。休道泉臺邈。芳聲不泐淪。草廬李惟泰</text>
<title>挽詞[具瑩]</title>,<text>後學將安竹。先贒孰可追。悠悠葬日促。慘慘路人悲。道以詩書大。貧惟爵祿辭。焉知雞忝約。竟作九原期。竹牖具瑩</text>
<title>挽詞[權克中]</title>,<text>白賁邱園士。姿質是天成。師事沙溪子。學討自明誠。圖書數間室。一生有餘淸。水月讓光彩。松竹媿堅貞。生官號諮議。死後贈持平。天道冥冥不可知。高贒終未壽期頤。沉埋雪月氷壺彩。摧折貞松苦竹姿。無復詩書凾丈誨。有遺典則後生垂。郡侯應表康成里。千古觀瞻在立祠。靑霞權克中</text>
<title>挽詞[尹拯]</title>,<text>波潭一脉到文元。夫子平生早得門。醇行在躬心慥慥。敎思容物德溫溫。先人契在淵源共。市老文傳侑享尊。病蟄末由觀緬禮。敬將蕭挽向秋原。明齋尹拯</text>
