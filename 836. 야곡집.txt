<title>登樓咏 五言古詩</title>,<text>朝暉出遠峰。照此高樓上。鳥雀亂驚噪。梧桐韻雅響。溪山忽罷霧。軒閣開弘敞。登臨氣象闊。悠悠視天壤。披襟俯前砌。岸幘倚書幌。柳岸長枝裊。竹園淸露爽。回風時遠來。小池微波漾。白日已中天。淡然淑氣朗。官道亦千里。人來復人往。</text>
<title>遊西澗</title>,<text>端居苦炎燠。起行西澗中。澗水淸淺流。巖石亦巃嵸。乘流濯我足。巖上招長風。日暮緩步歸。芳草正蒙茸。</text>
<title>敬次二兄漢隱 從善 贈韵</title>,<text>吾兄愛我深。時以詩相贈。詩中有格言。我敢不敬聽。性無不善人。流無不下水。至理旣如此。求仁仁在是。儒學或多岐。吾心有去就。孔孟以爲師。顔冉以爲友。吾兄聖人徒。且試文章手。感吾平生志。慰兄窮途叟。</text>
<title>贈尹汝任 商擧</title>,<text>尹子蔚豹變。輩流跨度越。文章又秀麗。嬙施有正色。時遇不平鳴。玉管韻淸咽。向人露胸襟。灑落霽後月。世人豈足知。我常服奇絶。邇來苦相思。乃識情由臆。寄聲報千里。風塵奈久客。</text>
<title>學徒請書小學冊面書以勸之 二首</title>,<text>學非學爲文。要於身上求。灑掃應對間。入聖域初頭。愛親而敬兄。孝悌固易修。推以事長上。德業從此優。聞達不自期。名聲日已流。英華動一代。竹帛光千秋。所以古君子。發軔無不由。勖哉爾蒙士。我言非謬悠。幼時不肯學。其奈壯而行。墻面蒙然立。牛襟蠢爾生。終身動有患。沒世卽無名。所以古人訓。必須敎子嬰。</text>
<title>讀陶靖節詩有感</title>,<text>常慕晉徵士。遺風立懦頑。只恨不同時。不得與交歡。言行載平生。詩卷留人間。倩人讀其詩。對卷如對顔。况公自知我。咏哦述毫端。東方有一士。被服常不完。三旬九遇食。十年着一冠。此實道余也。感余發長嘆。所貴貴相識。何必相往還。雖云百世曠。所執或一般。公詩更起余。從今至歲寒。</text>
<title>夢謁退溪先生從容問答</title>,<text>孔聖慕姬公。常常夢見之。老矣不復見。喟然歎吾衰。我生晩好古。古人與歸誰。緬想陶山翁。恨不及同時。精誠自有神。感通理固宜。地去五百里。歲後三 一作七 十朞。德山距禮安。大約五百餘里。先生沒於隆慶己巳。余生於萬曆乙未。其間二十七年。故曰三十期。或作七十朞。盖據今所夢之年。爲七十三年。故至癸未擧成數。 髣髴夢寐間。屢得質所疑。余年三十前亦嘗夢謁退溪有詩。故云。 天人相與際。邦國理亂幾。丁寧問焉酬。耳邊琅琅詞。覺來心惝怳。若可睹風儀。愧我何德堪。感歎自吟詩。</text>
<title>愁懷 五言絶句</title>,<text>春思何擾亂。傷情不獨秋。欲知多少意。明月試憑樓。</text>
<title>偶吟</title>,<text>日用無非道。愚夫所共知。那將第一等。讓與別人爲。</text>
<title>同朴汝彬，鄭得之，鄭子西，尹汝任，李繼先。遊雲菴。</title>,<text>暮入雲庵洞。緣雲路幾層。不知菴近遠。時喚月邊僧。</text>
<title>禍福吟</title>,<text>戰戰春氷履。兢兢深谷臨。吉㐫皆自我。天地本無心。</text>
<title>贈閔子必 祺壽○五言律</title>,<text>古學今誰尙。夫人獨在斯。俗儒看不識。惟我信無疑。氣味元相敵。行藏固待時。朱張交有道。敢托百年期。</text>
<title>扈駕在江都</title>,<text>搶攘兵戈日。艱虞社稷時。巖廊聞肉食。幕府看兒戱。主辱臣當死。言高位奈卑。旅窓長嘯意。空自寸心知。</text>
<title>次唐津倅夜到漁家韵</title>,<text>落日江村裏。烟痕上竹扉。野翁看水立。漁子倚船歸。月照春潮漫。風驚宿鷺稀。客來穿岸去。汀露逼人衣。</text>
<title>間良寺酬唱 七言絶句</title>,<text>千林籟寂禪宮靜。孤月窺窓客夢淸。起聽曉鍾還嘿坐。靈臺無累自虗明。</text>
<title>覽家禮有感</title>,<text>聖贒家訓日星明。一部遺經萬世程。生事死藏須盡禮。節文天理合人情。</text>
<title>題日者推命圖</title>,<text>莫謂窮通有定命。從知善惡自吾修。若言禍福非由己。只是天人可怨尤。</text>
<title>步松林</title>,<text>林間松子始生枝。千尺高標未長時。縱似無心叢薄裡。已懷他日棟樑姿。</text>
<title>讀小學有感</title>,<text>卷裡依俙對聖贒。聖言賢訓戒千年。忠君孝父皆由我。一理人人禀上天。</text>
<title>利仁郵舘。遇熊掌。有感。</title>,<text>久曠庭闈甘旨營。南來陟岵幾傷情。得甞佳味無由進。對案思親淚自盈。</text>
<title>三月三日</title>,<text>白袂春衫何處客。垂楊影裏踏靑來。夕陽芳草迷歸路。更傍巖花進一盃。</text>
<title>釣翁</title>,<text>荷簑帶笠釣魚翁。落日滄江白雪中。投却翠竿停棹立。放歌天地浩無竆。</text>
<title>感懷</title>,<text>父子之恩深過海。君臣有義重於山。百年事業推忠孝。常恐徒生宇宙間。</text>
<title>丙寅亂扈駕渡江</title>,<text>父子君臣孰重輕。惟身所在便忘生。分明大義公天下。不是微官志可更。</text>
<title>題日記冊</title>,<text>一日已多虗度時。一月還多虗度日。一歲工夫又幾何。歲月悠悠時已失。</text>
<title>因牌不進被推。恐或所爲不合於義。展閱古聖賢書。考其近似之說而不能得。夢吟此上句。朝來遂足成下句。</title>,<text>道積於躬非吝己。行安吾義豈徇人。看他柄終難合。志士田來好隱淪。</text>
<title>無題</title>,<text>耳可聞之口莫酬。是非人世揔悠悠。胸中只可存涇渭。喋喋何須上話頭。</text>
<title>次趙子服 錫馨 韻</title>,<text>野菜新鮮薦一盤。銜盃不覺夕陽殘。屈醒陶醉名俱在。二者憑君問所安。</text>
<title>罷官歸途吟 乙酉</title>,<text>兢兢業業愼平生。辦得公庭傲慢名。浮世是非何足筭。中心只自保堅貞。</text>
<title>感吟 二首</title>,<text>百年心事鬼神知。肚裏那容意必私。今日可生明可死。前途誰險又誰夷。君子愛身如愛玉。必須無缺又無瑕。不然雖別於沙礫。其奈終非至寶何。</text>
<title>訓後進小學</title>,<text>聞昔寒暄治小學。行年三十尙專攻。讀書要法誠如此。自愧吾無軆驗功。</text>
<title>夢有警</title>,<text>平生行事與心違。見必幽嗔人顯非。獲罪定知無所禱。也須時保畏天威。</text>
<title>次朴子以 承健，尹吉甫 宣擧，兪武仲 棨 諸人韵。</title>,<text>諸子名聲重太山。勝遊來集兩湖間。行藏自古關時命。何者是忙何者閒。</text>
<title>覽倭躑躅花有感</title>,<text>看花無語淚垂垂。暗想先人手種時。躑躅叢前堪躑躅。花能更發去年枝。</text>
<title>題新曆</title>,<text>歲去歲來時自變。人愁人樂事難並。可憐每看空頭曆。要在無忘日月名。自亂後。公於曆書。輒去年號所附張。故云。</text>
<title>讀八松尹大諫䟽箚</title>,<text>至誠之道必前知。禍福興亡驗若蓍。如謂不祥奚有智。六經遺訓揔妖辭。朝家罪案尹某言涉不祥云云。</text>
<title>敬次從兄宗會韻</title>,<text>玆會元非事燕遊。要將信睦講而修。千百支初分一軆。慶須同喜患同憂。</text>
<title>休官養志吟 丁酉</title>,<text>天下人情不自殊。非惟吾口厭膏腴。羞將白髮三千丈。遍拜公卿列大夫。</text>
<title>愼獨</title>,<text>天人理慾交消長。縷析毫分擇必精。愼獨工夫純熟後。男兒事業始光明。</text>
<title>旅枕除夕 二首</title>,<text>自笑紅塵爲客久。歲從今夜曉鍾移。歸心似水滔滔去。一日長流十二時。筭我生來歲幾新。明朝六十四回春。區區學道成何事。謾被虗名且絆身。</text>
<title>讀忠武公行狀有感 七言律</title>,<text>丈夫風骨異諸人。夢報平生嶽降神。勳業盛來扶宇宙。將星流處哭軍民。幾年統制專三道。千載威名動四隣。烈士聞聲增意氣。遺文讀罷涕沾唇。</text>
<title>棄官歸途吟</title>,<text>偸得浮名耀一身。半年乾沒走風塵。不才無以酬明主。薄祿誠難養老親。何賴於家何賴國。愧爲之子愧爲臣。布衣還出東門去。依舊靑山白屋貧。</text>
<title>外弟朴子美 承休 要余同做科業。書以示意。</title>,<text>泛泛悠悠枉半生。無才無學一身輕。止循拙性安愚分。那弄機心弋美名。斷定百年窮達命。紛紜萬口是非評。退然斂跡猶難免。利欲塲中况復爭。</text>
<title>丙子冬。被搆罷官。有人爲我作詩惜之。余聞而慙于心。作詩以自警。</title>,<text>百里之官官亦微。做時還與說時違。爲衰孰悟兄當服。投杼終令母下機。方信雕開眞見道。不妨蘧子晩知非。閉門從此加深省。大過前頭免庶幾。</text>
<title>李察訪丈 敬培 挽</title>,<text>先友惟公在。于今事已哀。風流看寂寞。笑語想諧詼。故宅烟空鎖。寒塘月獨來。平生樽酒地。不復更趍陪。</text>
<title>浦渚趙先生挽 二首</title>,<text>涵泳操存地。從容禮法塲。德言生敬畏。環佩儼巖廊。行廢道關命。發揮書滿床。一朝天不憗。八路四民傷。早襲春風座。親熏瑞日輝。江河窺渾渾。星斗仰巍巍。群飮各充量。欲階不可幾。至今頹岳恨。牢落我安歸。</text>
<title>擬潛窩李先生挽</title>,<text>嘐嘐皆曰古之人。夷考終然石似珉。善惡一生誠好惡。吾夫子是任天眞。</text>
<title>閔仁甫 祺壽改字 挽</title>,<text>我初娶婦子猶覊。一見傾心已勿疑。接武河南同立雪。讀書山頂共忘飢。靑春發軔名何盛。白首竆經數奈奇。藏玉不沽年又嗇。哭君非慟慟將誰。</text>
<title>挽詞[李景奭]</title>,<text>招賢幸見集諸賢。得子爲隣已隔年。獨把本源陳尺䟽。更將心學侍經筵。鞱光卽與恒人混。奉職常居俗吏先。象魏命宣𩣭馬促。豫章風急老龍顚。離家啓手非初意。隱卒加恩荷特憐。一自盖傾心莫逆。再蒙駕枉榻纔懸。相親不獨同庚好。深敬端由素手堅。紫陌夢中新歲月。丹㫌湖外舊山川。靈輴行賴沿途護。異數昭垂太史傳。曾不怨天今却怨。善人何遽入重泉。前領敦寧府事李景奭</text>
<title>挽詞[元斗杓]</title>,<text>事君忠敬與人誠。熏德鄕隣俗已成。早就浦翁尋正脉。晩歸潛冶益精明。壯行孝悌全終始。偏荷恩榮浹死生。同門分義如兄弟。執紼那堪慟迫情。同門友原平君元斗杓</text>
<title>挽詞[金堉]</title>,<text>鶚立淸朝獬豸冠。霜威凜烈肅千官。直臣循吏今何在。湖上靑山下玉棺。領敦寧府事金堉</text>
<title>挽詞[李時昉]</title>,<text>出入先生長者門。由來聲價聳邱園。蒲輪馳馹紆榮寵。栢府乘𩣭任諍論。纔見客星淹洛邸。忽驚孤旐返湖村。羈魂最結終南戀。存沒無非聖主恩。延城君李時昉</text>
<title>挽詞[宋浚吉]</title>,<text>共推敦朴古人風。師友從遊幾着功。聖世招延紆寵命。明廷夙夜匪吾躬。乘𩣭纔向金門謁。復魂俄悲旅舍空。賵襚更看恩禮備。哀榮終始軫宸衷。恩津宋浚吉</text>
<title>挽詞[趙復陽]</title>,<text>伽山欝磅礴。淑氣鍾贒良。美玉元無玷。幽蘭自有香。先人昔遯野。吾子早升堂。問學工程篤。修家行誼彰。彙征逢聖際。標擧動朝行。令望三曹著。仁風四邑揚。守身操古道。嫉惡見剛膓。璧沼初推轂。霜臺晩握綱。胄筵陳勸切。經席奏論詳。特絶殊知渥。便蕃寵錫章。瘁躬惟職事。嬰疾卽膏肓。御藥交醫院。珍裘出尙方。存亡紆惻念。賻襚極恩光。備盡哀榮典。均深殄瘁傷。平生如骨肉。末路喜翺翔。共得依堯日。相期補舜裳。人生遽至此。天意信難量。旅櫬鄕關遠。歸魂窀穸長。今年何運氣。吾道益凄凉。一慟膓先絶。千行涕獨滂。眞衷那可得。知己更誰將。孝秀諸郞在。惟看後事昌。友人。豐壤趙復陽。</text>
<title>挽詞[朴日省]</title>,<text>古賢不在今。今贒亦已古。古今固多士。賢士眞難遇。惜哉趙掌令。零落歸泉工。平生孝友性。只全天所賦。篤厚以自持。澹泊絶外慕。純眞無表裏。色不形喜怒。早拋擧子業。經書恣探討。買珠已還櫝。深藏寧待賈。昔在中興日。文明逢聖祖。廓然朝著淸。濟濟羣贒聚。公時年最少。一命爲親赴。歷試郡薄問。黽勉供世務。無非廬江屈。素心非簪組。一纏風樹痛。血泣守邱墓。從玆絶世念。阨窮志逾固。間以司業徵。不起緣衰暮。湖西儒林鄕。磨戛德益懋。星文五百里。蔚然如鄒魯。當代繼文治。光華遍率普。斥去名利輩。所求惟良輔。君子道漸長。豁若披雲霧。公以憲官招。聖意特有注。雖堅田野操。豈忘衮衣補。去秋始入城。鳳儀皆快睹。霜臺不數月。特立人皆懼。所以氣肅然。可洗塵間汙。轉官當伐氷。凌陰正涸沍。惟盡所居職。夙宵忘勤苦。新除未及謝。不免侵二竪。承牌入闕庭。不覺遽顚赴。天心惻然動。中使臨問屢。脫贈御裘袍。藥餌催內府。如何天不憗。朝野驚聞訃。寧無辰日哭。恩賻出常數。方期在左右。共見明良遇。邦國忽殄瘁。世事莾回互。以我迷步人。自少幸蚊跗。追從共切琢。拂揃開鹵莾。居然氣味合。遂成心迹素。中年散聚間。幾惜音容阻。前冬偶會洛。跬步連僑寓。離懷握手論。舊遊傾心吐。豈料纔經歲。碩人今已故。賴有家庭訓。諸郞皆玉樹。扶櫬返故山。榮眷煥歸路。死者若有知。九原銘肺腑。從此失良友。此心何處訴。痛哭寫哀詞。歸旐江漢渡。友人。承文院判校知製敎朴日省。</text>
<title>挽詞[郭希泰]</title>,<text>從師早負笈。已識事君親。膺服生三訓。箴知勿四遵。名曾顯付驥。縕不恥懸鶉。孝慕懷霜橘。詩書照爇薪。牛刀試桐邑。鶴唳徹楓宸。政化看厖睡。仁風見雉馴。鳳棲辭棘日。烏府伏蒲辰。苦儉看氷蘗。勤勞忘暮晨。但思圖報效。不念喪精神。未賴回春劑。今亡好學人。殷憂輟玉食。漢殿降宸綸。賵賻由天眷。香需出御珍。孤兒扶旅櫬。二伯護靈輴。哲士宜循禮。殊榮實罕倫。忠魂應感泣。聖上亦酸辛。瓊玖留緗篋。峩洋閉素塵。鯫生滯窮巷。𩣭馬到荒隣。握手歡無限。論襟酒數巡。深情可回謝。衰病奈相因。欲寫公私慟。濡毫涕滿巾。同知中樞府事郭希泰</text>
<title>挽詞[郭之欽]</title>,<text>伊山當日逐飄蓬。生死曾同月島中。自愧蟾宮先折桂。寧期烏府共乘𩣭。靑蒲我乏霜威肅。白簡君多諫諍風。攻玉無非磋切力。修身元是講磨功。九重注意方深眷。二竪沉嬰忽告終。厚賵庀喪歸故里。泉塗應感聖恩隆。掌令郭之欽</text>
<title>挽詞[李澥]</title>,<text>自在先朝已盛名。風雲北闕際彙征。豸冠晩躡霜臺秩。司業曾提國子生。師友百年磨道義。恩榮一代及幽明。潛翁浦老從遊處。爲說龍鍾介獨行。同門友咸陵君李澥</text>
<title>挽詞[閔光熽]</title>,<text>纔承君命向彤闈。無復履聲下玉墀。翠尾裘分扶病日。綠紋衾賜掩屍時。誰將譽聞煩朝薦。自恃忠勤荷主知。積善從來流澤遠。也應餘慶在三兒。凾丈從遊卄載強。着功鞭辟早升堂。平生不踏紛華地。造次常依禮法塲。人愛儀容渾厚德。我知操執是剛膓。九原從此交期盡。忍送靈輀返故鄕。友人前持平閔光熽</text>
<title>挽詞[權諰]</title>,<text>早從浦相與潛公。兩老深交執志同。門下並遊二三子。最君和順積諸中。聦明才俊世多人。天性爲仁子獨醇。餘力學文眞事業。馨香上徹際君臣。君王悼惜感幽明。斷斷無他好善優。不識人間名利事。當官盡職死而休。不肖承學本同師。多病入朝共一時。辜負包羞君又逝。窮天老淚割心脾。同門友安東權諰</text>
<title>挽詞[元萬石]</title>,<text>髫年負笈得依歸。嗜學初心老不違。終遇聖朝收放逸。果然窮巷有光輝。十旬烏府欽淸範。半夜靑臺晦少微。隱卒未專爲異渥。翠裘曾看自天扉。昔從潛冶朴先生。故與嚴君義弟兄。門慣逢迎兒亦喜。語探幽妙坐皆驚。山頹各抱無涯痛。道在期揚不朽名。萬事卽今成涕淚。鯉庭何以慰哀情。侍敎生左副承旨元萬石</text>
<title>挽詞[鄭榏]</title>,<text>纔投郡紱卧林邱。徵起旋看入谷騶。爲感聖恩期報答。豈緣榮利強遲留。霜臺讜議由心正。經席嘉謨見學優。賜劑便蕃終未效。天香猶濕覆身裘。前掌令鄭榏</text>
<title>挽詞[鄭晳]</title>,<text>素心初不在榮名。千載風雲際聖明。講殿說經推博洽。霜臺持論要公平。遲回未忍辭堯舜。眷遇偏蒙到死生。提誨可忘同席日。接隣良晤倍傷情。前司書鄭晳</text>
<title>挽詞[李東稷]</title>,<text>當代論人物。惟公學業醇。事親誠孝至。持己準繩遵。和氣春生座。貞心玉不磷。謙恭寧外餙。言笑揔天眞。棲棘專敷化。居家不恥貧。盛名非過實。隆眷故超倫。螭陞追趨密。烏臺位望新。天心方繾綣。人事忽悲辛。驚慟纏儒苑。哀傷動北宸。賵儀從內府。殷禮視元臣。豈但光前哲。端宜起後人。最憐曾驛路。何忍此靈輴。積德應餘慶。諸郞盡席珍。平生艶慕意。題挽倍沾巾。義禁府都事李東稷</text>
<title>挽詞[李日三]</title>,<text>昔年操杖几。南國始逢君。學究天人際。心明義利分。死生皆寵遇。前後盡忠勤。旅櫬歸何處。松楸鎖暮雲。成均舘典籍李日三</text>
<title>挽詞[鄭慶欽]</title>,<text>一氣有聚散。死生如晝夜。適來適去間。修短各隨化。此理雖素講。念言不能舍。先生抱道眞。弱齡聲藉藉。贒聖作準則。切磋富新得。立心嚴扃鐍。行身破崖角。軒然談笑間。豁達見心曲。一唯參乎魯。單瓢回也樂。孜孜誠敬功。日臻高明域。夙占安陽譽。暫奉毛義檄。四割武城鷄。三辭供奉鶴。大惠斂莫咸。小施人共惜。中年求道志。不爲名利役。拂衣故山雲。囂囂樂耕鑿。居然廊廟器。白首臥林壑。主上傾見徵。鳴𩣭下空谷。金筵備顧問。皁囊資啓沃。霜肅鐵面筆。風生古臺栢。聖心頗虗佇。士論方屬目。一疾遽爲祟。山摧不終夕。九重痛在躬。士民紛巷哭。賻襚及墓軍。自天優寵錫。哀榮極始終。盛典絶往牒。九原倘可依。英靈亦感泣。胡天不憖遺。奪此大老急。黌堂去棟樑。學海失舟楫。位不稱其德。壽不享遐耋。天道乃如此。人事寧足說。三郞俱象賢。責報天可必。千秋大小連。重見三韓國。小子本昧昧。辱知頗不薄。巨澤聯葭孽。長松蔭蓬藋。去年客京洛。舍舘無定托。感荷馬中令。不鄙常何宅。十旬陪杖屨。春風滿坐席。嘉言破扞格。妙訓開茅塞。寧知一晌間。永作幽明隔。溫然大雅姿。已矣寧復覿。默坐念疇昔。哀哀淚盈掬。旅櫬出江漢。迢迢舊鄕陌。和淚寫哀詞。公私痛何極。侍敎生進士鄭慶欽</text>
<title>挽詞[鄭之僑]</title>,<text>少少相親視弟兄。白頭交道若平生。躬行孝悌多仁聞。學有淵源擅令名。每恨參商分彼此。那知存沒隔幽明。從今永訣金蘭契。何處重逢說舊情。斯世惟公是舊知。遽然長逝我依誰。年纔踰六殊非壽。官不登三位亦卑。故宅花殘春寂寂。新阡露濕草離離。此生相見應無日。直指重泉作後期。少微星晦哲人萎。當宁驚嗟士類悲。千里歸魂招不得。重泉埋玉痛難追。尊前談笑誰靑眼。身後箕裘見白眉。老我哀懷何處瀉。膓摧淚盡血痕垂。友人東英鄭之僑</text>
<title>挽詞[成後卨]</title>,<text>學窮洙泗有淵源。斂迹其如衆所尊。筮仕本非求官達。專城豈是樂朱軒。平生誠孝人爭感。中世行藏孰敢論。衰謝自分怡性命。邱園未必避塵喧。欣逢聖主開賢路。累見鳴騶動蓽門。激濁共期頹俗振。登筵幾被諭音溫。呻吟旅榻爲微𧏮。趨走嚴宸拜聖恩。永訣天顔從此始。漫被龍裘已不言。中官絡繹分珍劑。朝士驚惶擁去轅。人世本來皆有命。故園何處更招魂。儒林碩望今誰倚。當宁哀情永不諼。凾丈幾年承訓誨。簿書閒日幸趍奔。茅簷侑酒黃花落。殯幕呑聲白日昏。沙水不乾鸎岳在。先生之德與之存。門人洪州牧使成後卨</text>
<title>挽詞[南一星]</title>,<text>聖代求遺逸。山阿起碩人。談經登御席。抗䟽動朝紳。不憖天難問。云亡世竟屯。平生門下士。那忍送歸輴。門人敎官南一星</text>
<title>挽詞[安好亮]</title>,<text>嗟吾未有詩書腹。實荷先生早擊蒙。誘掖幾承贒聖訓。提撕粗得古今通。生三洪造乾坤大。事一深情父子同。最是百年無限痛。摳衣難再襲春風。門人廣陵安好亮</text>
<title>挽詞[李球]</title>,<text>未應科目揔賢才。天遺先生有意來。尙記接隣陪笑晤。每言扶病忍遲回。斯文痛惜傾朝野。聖主隆恩到夜臺。最是至今嗚咽處。書成二字語難裁。門人成均博士李球</text>
<title>挽詞[呂爾興]</title>,<text>聖代羣賢集。先生最畜君。一年恩命屢。再度御供分。臺閣繩愆切。經筵講道勤。修天人爵至。富貴等浮雲。五官總有慾。能窒聽天君。形性危微際。存亡舜跖分。欲知精一學。宜念始終勤。灑落神明舍。光風掃點雲。先生一年內三聘之禮。過於成湯之於伊尹也。意以謂幡然作。親見之擧。上來之報。探於親舊。而以郊居奉百歲老親之人。身且有病。進拜左右。不得隨意。尋常景仰矣。瓊韻求和之敎。適承於母忌前一日夕。未卽搆呈。仍以歲祭。出在山所。未還之前。遽奠楹夢。後時之痛。安放之懷。當作如何。有淚河傾。慟哭慟哭。門人進士呂爾興</text>
