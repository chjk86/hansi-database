<title>宿老陽驛</title>,<text>蓬蒿蕪沒與人齊。亂後荒村道路迷。宿客不眠過夜半。隔林秋月子規啼。</text>
<title>望抱川山城 居民云。柳希亮爲監司時所築。</title>,<text>高城粉堞勢逶迤。落日寒雲古木悲。畢竟賊來成底用。至今人笑柳監司。</text>
<title>過飛柳村</title>,<text>嶺西風俗少紛華。從古居民只績麻。地僻天寒霜早降。山田未見木緜花。</text>
<title>過翠派川</title>,<text>一派淸溪碧玉寒。淙琤流出白雲端。奇巖怪石千廻轉。勝絶何如七十灘。</text>
<title>宿山陽驛 在狼川</title>,<text>客懷何事轉悽涼。亂後親朋半死亡。暮宿山陽虛館雨。不須隣笛已沾裳。</text>
<title>過堀雲村</title>,<text>路轉巖廻勢豁然。明沙白石映晴川。滿郊禾黍漁梁近。洞裏人家別有天。</text>
<title>過山靄嶺</title>,<text>石出崖傾擊馬鞍。緣雲危棧幾千盤。平生行役吾差熟。此日方知道路難。</text>
<title>度三陟百復嶺</title>,<text>度嶺風煙刮病眸。奇觀方續子長遊。卽知行役皆恩眷。登盡關東處處樓。</text>
<title>過冷泉漁店</title>,<text>林間瀟洒兩三家。撑出輕舟上岸沙。漁戶近來生理薄。海天無日不風波。</text>
<title>過鹺戶</title>,<text>沙邊矮屋背天風。斟酌淸波滿釜中。關門綰轂山西利。千里行商湊嶺東。</text>
<title>洛山寺。與僧道源談嶺東勝迹。走筆以贈。</title>,<text>八景之中吾見四。奇觀猶未快心胸。何時與爾飄然去。飛上金剛第一峯。</text>
<title>洞山客館。次板上申企齋 光漢 韻。二疊</title>,<text>仙山何處可消愁。路出蓬瀛島上洲。曾是玉皇香案吏。謫來猶向洞天遊。二疊憑欄消盡客邊愁。風滿空山月滿洲。星斗壓簷寒徹骨。欲隨笙鶴上天遊。</text>
<title>又次板上韻</title>,<text>殘山終不障波聲。海月多情入戶明。虛館難成孤客夢。近床長夜草蟲鳴。</text>
<title>登河趙臺 在襄陽</title>,<text>氣母當年巧琢磨。荒巖白石勢嵯峨。不知河趙何如者。吾欲同乘上漢槎。</text>
<title>道傍。見海棠花。</title>,<text>郵亭歸路遶鳴沙。奉使因乘八月槎。誰道霜威能肅物。汀洲還有海棠花。</text>
<title>發江陵向京</title>,<text>淸澗何如鏡浦水。竹西爭似洛山臺。誰言歸橐元無物。八景風煙半入來。</text>
<title>祥雲驛。留客堂。</title>,<text>堂名留客可淹留。奈我羈懷萬斛愁。歸後夢魂應到此。月明笙鶴海山秋。</text>
<title>重過雲橋驛</title>,<text>去日陰霾鬱不開。歸時秋色正堪哀。依然更踏雲橋路。楓葉千林錦繡堆。</text>
<title>望見永平白鷺洲 潭中。有石島。其下。有蛟云</title>,<text>噴壁灘聲盡。澄潭闢太陰。奇峯生水面。怪石鎭波心。白鷺汀洲炯。神蛟窟宅深。驅馳王事急。無計滌塵襟。</text>
<title>宿永平縣</title>,<text>一水環如帶。奇峯擁縣靑。溪魚供客飯。山鳥下公庭。就枕無鄕夢。呼人問驛亭。今宵東嶺表。誰望北來星。</text>
<title>宿金化村家</title>,<text>村翁見客至。款曲喜相將。啓篋供山果。呼兒割蜜房。峽中生苦楚。亂後語悲傷。月上空林靜。溪風生夜涼。</text>
<title>宿金化縣巖村</title>,<text>暮入田家宿。林間一逕微。主人情款款。行客語依依。谷邃恒朝霧。山高易夕暉。前程知更遠。戒僕促征騑。</text>
<title>冒雨過水處渡</title>,<text>白石平洲淨。灘聲落洞天。峽雲籠翠壁。山木映淸川。野迥村家少。巖廻棧道懸。蓑衣和夢着。忘却促征鞭。</text>
<title>過翠派川</title>,<text>山行十里路。溪響滿人聽。湍駛風生面。巖奇水映屛。路廻緣木杪。岸斷俯沙汀。何日辭塵世。林間搆小亭。</text>
<title>過水洞川</title>,<text>緣崖登石棧。度壑俯淸溪。水氣吹人面。山雲傍馬蹄。江通關內外。路接嶺東西。鄕國知何處。茫然意緖迷。</text>
<title>憩柏峙澗邊</title>,<text>峽坼寒溪響。風湍氣勢豪。玉龍翔洞壑。瓊雪漲林皐。落日丹楓濕。靑天翠壁高。煩襟渾覺爽。塵世一秋毫。</text>
<title>洛山寺。題僧浩悅軸。</title>,<text>王事驅馳際。名區轍迹周。停驂詢蔀屋。騎鶴上蓬邱。素月中秋夜。寒鍾古寺樓。逢僧雖有興。奈我不能留。</text>
<title>發江陵。向大關嶺。</title>,<text>朝發臨瀛府。邱山驛路微。依巖孤館靜。疊石短墻圍。行役何時止。鄕園幾日歸。思親兼戀主。心逐塞鴻飛。</text>
<title>踰大關嶺</title>,<text>驅馳凌險阻。鞍馬任西東。大嶺千山外。高秋八月中。湖村猶碧樹。峽路已丹楓。回首臨瀛館。仙遊一夢空。</text>
<title>宿橫溪驛</title>,<text>西上江陵界。橫溪古驛村。巖巒誰鑿道。關嶺此爲門。地僻霜先降。山深日易昏。行商來不絶。魚藿走中原。</text>
<title>發芳林驛</title>,<text>霧罷峯巒淨。楓林錦繡圍。遠郊凄日氣。深谷暗霜霏。水驛村家少。山田穡事微。秋懷正搖落。行色轉依依。</text>
<title>鏡浦臺。次崔簡易 岦 韻。</title>,<text>百尺飛樓迥。登臨意豁然。遠沙明似雪。秋水淨如煙。日月輪雙轉。乾坤影倒懸。淸風誰可共。吾友永郞仙。</text>
<title>自淸澗還向襄陽。宿漁村。</title>,<text>鳴沙十里路。到處卽名區。風景難高下。神仙定有無。煙生靑草渚。日落永郞湖。夜宿漁村月。蓬瀛近座隅。</text>
<title>過毗盧石嶺</title>,<text>平明驅馬過楊州。亂後郊原滿目愁。白骨不知何處鬼。靑山猶帶去年羞。村荒獨有棲鴉樹。田廢空餘嚇雀樓。銜命使臣還浪迹。秋風行色謾悠悠。</text>
<title>望見白鷺洲</title>,<text>削立危崖壯此門。寒潭千頃浸雲根。波濤噴薄雷霆鬪。洞壑空濛日月昏。北注元通蒼玉派。西流遙合祖江源。吾行正有機心在。欲賞還慙白鷺翻。</text>
<title>新安驛旅夕</title>,<text>村墟寥落野烏啼。南望長安道路迷。官渡晴虹疏雨過。驛亭秋色夕陽低。山連鐵峽通關北。水散楸池抱嶺西。湖外故園看漸遠。不堪回首意悽悽。</text>
<title>過變峽渡 二首</title>,<text>峽深渾怕失乾坤。俯入靑林白晝昏。回合兩山撑石壁。奔流一派注江門。長橋度馬遙相護。危棧逢人近却喧。叱馭今朝銜命過。臨邛從古有王尊。其二排雲高浪駕長風。白日雷霆走峽中。恍惚精神翻覺爽。丁寧言語杳難通。西盤大野源流遠。東蹴層屛氣勢雄。經雨斷橋人病涉。秖今誰是濟川功。</text>
<title>淮陽道中</title>,<text>乘傳秋風攬轡廻。嶺西形勝望中開。楸池一派通三峽。楓嶽千峯接五臺。經月河源槎影動。占星蜀道使臣來。沿途物色皆詩料。欲賦還慙楚客才。</text>
<title>宿淮陽銀溪驛</title>,<text>郵亭瀟灑白雲隈。俯瞰寒光九曲廻。永夜波濤簷外落。晴窓風雨枕邊來。峽中生理惟麻枲。亂後人居半草萊。靑黍充糧田已盡。及秋民事轉堪哀。</text>
<title>自淮陽還向金城</title>,<text>纔到淮陽轉向東。棲棲行色九秋風。星臨蜀道無人識。日近長安有路通。山接金剛雄嶺表。天開鐵峽壯關中。平生自負澄淸志。此去還乘御史驄。</text>
<title>過金化洪懶齋 命耇 殉節處</title>,<text>西路遙通舊驛亭。戰場埋沒幾英靈。煙沈斷壘秋螢動。月黑長林鬼火靑。終古冤氛川氣赤。至今流血野風腥。平生最識洪元老。洪公之字 此日經過涕淚零。</text>
<title>過懸筒嶺</title>,<text>峽深寒雨晝冥冥。匝岸長林翳日靑。棧道縈紆懸碧嶂。川流屈曲護蒼屛。巖邊火粟初移店。野外煙村古驛亭。却算遙程歸計急。征驂安得片時停。</text>
<title>過狼川縣</title>,<text>堀雲村路問田翁。纔過狼川走峽中。繞縣桑麻明野日。滿疇禾黍熟天風。江盤西北灘聲壯。山坼東南嶺勢雄。形勝有餘都不省。繡衣行色太悤悤。</text>
<title>橫城鄭參判 基廣 碧玉亭</title>,<text>鄭家亭子澗之濱。九曲灘聲繞四隣。滿壁松陰秋薄薄。隔窓潭影晩粼粼。溪山自是留行客。風月何曾有主人。堪笑老公成底事。十年揮汗走紅塵。</text>
<title>方川旅思</title>,<text>嚴程無計駐驂騑。看了朝雲又夕暉。病骨豈堪供旅食。秋風猶未着寒衣。江中白日驚雷吼。峽裏靑天怪雨飛。隨處逢人問前路。問來前路轉熹微。</text>
<title>方川卽事</title>,<text>林壑冥冥鳥獸呼。雨餘山氣翠糢糊。江關落照橫金碧。石壁晴雲擁畫圖。萬里風塵雙涕逬。百年天地一身孤。今來始覺吾行緩。却愧埋輪漢大夫。</text>
<title>過眚石津渡</title>,<text>天坼山門石壁開。波光雲氣共徘徊。千重嶺勢蟠三郡。萬里江心出五臺。風雨時時龍怒吼。煙沙漠漠鳥飛廻。平生早識垂堂戒。此日還過灎澦堆。</text>
<title>過花峽棧道</title>,<text>江上靑山接大嶺。江邊花峽更崔嵬。孤舟却破灘聲轉。危棧遙從樹杪廻。北路險艱今日甚。東關風景幾時開。催鞭喜近餘糧驛。小吏溪頭候客來。</text>
<title>度觀音峽</title>,<text>五臺泉脈走中原。關嶺東南壯此門。開峽千年蟠石壁。臨江萬仞揷雲根。分明造化陶鎔迹。想見天工斧鑿痕。今日經過徒駭目。乘槎吾欲問眞源。</text>
<title>度百復嶺</title>,<text>陵夷西路幾廻盤。登嶺方知宇宙寬。州府萬家分蟻垤。峯巒千里接鯨瀾。崤函束隘秦關險。劍閣崢嶸蜀道難。欲識亂來閑世界。卽今須向洞天觀。</text>
<title>竹西樓 二首</title>,<text>名區開闢自神靈。人數關東第一亭。山勢北來蟠太白。江聲南走接滄溟。輕陰滿箔雲生石。爽氣橫簷月近汀。無限洞天閑物色。幾家屛障費丹靑。其二畫裏當年曾一見。登臨此日轉依俙。層層遠岫看來是。曲曲危欄徙倚非。指點雲邊巢鶴樹。分明江上釣魚磯。還憐浮世屠門嚼。灘響松聲聽者稀。</text>
<title>平陵道中</title>,<text>竹西樓下促征騑。纔過平陵已夕暉。嶺嶠秋陰常晦暝。沙汀歸路轉熹微。雄風劈海波濤立。怒氣軒天霹靂飛。竟日衝寒行不息。白鷗應笑未忘機。</text>
<title>祥雲道中</title>,<text>晩來風靜海雲收。怪殺洪濤怒未休。殷殷驚雷吹地轉。茫茫飛雪接天浮。漚橫石嶼崖全沒。沙擁官橋水逆流。欲訪蓬瀛何處是。令人東望不勝愁。</text>
<title>江陵道中</title>,<text>經月驅馳到嶺東。風光不與故園同。天連渤海鯨常吼。地近關山雁易通。鹺戶靑煙秋色裏。漁村紅樹夕陽中。臨瀛自是神仙窟。何必乘槎上碧空。</text>
<title>靑松讚慶樓。次壁上韻。三疊</title>,<text>萬重碧山暮。一抹蒼煙封。層巖缺月在。棲鶴翻高松。二疊沙白水聲駛。山晴雲氣封。如何怪石上。又有兩三松。三疊莫歎一麾去。寧論千戶封。山名多翠柏。邑號是靑松。</text>
<title>宿牙山縣</title>,<text>蕭條官閣枕鳴溪。綠樹陰陰暝色低。竟夜不成孤客夢。滿庭明月子規啼。</text>
<title>彈琴臺 在忠州。新羅樂師于勒所遊處。</title>,<text>彈琴臺壓半江水。人去千秋風月閑。日夜鳴灘流不絶。餘音猶在碧波間。</text>
<title>延豐縣詠東坡墨竹</title>,<text>長風颯颯走毫芒。千古精神傲雪霜。盡日空齋相對坐。能令秋色滿瀟湘。</text>
<title>豐山路中</title>,<text>平原草色已深黃。八月南中早着霜。無雨夏間移不得。秋來乾死滿疇秧。</text>
<title>漆谷架山山城。次軸上韻。贈玄悟上人。</title>,<text>城樓秋日獨多情。俯視東南地勢傾。黃葉滿山僧入定。月中淸磬兩三聲。</text>
<title>過義城縣 許觀雪厚。時爲邑宰。</title>,<text>賢人繩墨以爲治。自是愚民變化遲。謫戍朝朝相贈別。可憐官柳半無枝。</text>
<title>暮上寧海觀魚臺</title>,<text>巨浸漫漫際天地。盡將銀汞鼎中開。欲知元氣初分處。須上觀魚百尺臺。</text>
<title>平海月松亭。次曺守而 漢英 韻。二疊</title>,<text>明沙十里界滄溟。眼底扶桑一點靑。今日客懷差自慰。與君同上月松亭。二疊城外波濤盪紫溟。華譙直壓萬松靑。登臨只爲故人在。何處江南無好亭。</text>
<title>漢江</title>,<text>霜淨天如洗。長江見底淸。山晴雲氣薄。沙白夕陽明。慘慘離人意。棲棲遠客情。東萊在何處。不敢計歸程。</text>
<title>過新院彌勒祠</title>,<text>路出叢林下。一間彌勒祠。愚民自求福。頑石本無知。赤葉經霜早。靑山落日遲。沿途好風景。一一入吾詩。</text>
<title>夕發天安郡</title>,<text>向夕催征馬。秋懷正寂寥。山連車嶺險。路指木川遙。喪亂看天意。行藏愧聖朝。題詩欲自慰。吟罷更無聊。</text>
<title>木川縣懷古</title>,<text>古縣圍靑嶂。空齋只數間。庭空秋果落。林暝怪禽還。峽棧多依險。山田半是閒。客來人吏少。趨拜不成班。</text>
<title>宿蔚山府 府在左兵使營底</title>,<text>邑在營門下。官居更寂寥。庭寒竹影薄。簾捲海雲消。剝割軍情急。艱危武士驕。當年胡馬至。金印謾懸腰。</text>
<title>義興縣。次板上韻。</title>,<text>睡起縣齋靜。曉來霜氣淸。山明紅日上。川凍白煙生。欲去迷鄕路。臨行待角聲。驅馳亦何事。朱紱愧虛名。</text>
<title>鳥嶺</title>,<text>開闢關門險。神功亦太勞。雲根雙壁斷。天柱兩峯高。東拱藩維勢。西通郡國漕。時危一夫足。不必浚城壕。</text>
<title>龍湫</title>,<text>劈破蒼崖石。神龍窟宅深。風雷藏谷口。雲霧鎖潭心。木魅玄間至。山精白日吟。憑妖亦可惡。天旱祕甘霖。</text>
<title>月松亭。與曺晦谷守而同賦。</title>,<text>古戍邊滄海。危亭近碧虛。沙暄風澹蕩。松老影扶疏。暇日因多興。淸樽不願餘。腰間一丈劍。直欲膾鯨魚。</text>
<title>稷山慰禮城懷古</title>,<text>何年百濟此經營。惟見丘墟草木平。千古興亡天已老。三分形勢月空明。河流曲抱蛇山郡。野色橫蟠慰禮城。欲弔英靈無可問。劍歌嗚咽獨傷情。</text>
<title>牙山要路院。寄鄭東溟君平。斗卿</title>,<text>相逢傾蓋卽相親。自幸今時有古人。一代文章推大手。百年眉宇見天眞。雲晴海嶠仍飛雪。臘盡江梅未放春。別後思君無限意。客亭西望景陽津。</text>
<title>木川縣懷古 麗祖創業初。木川五姓。盡忠所事。不卽降附。旣平之後。麗祖以舊忿。賜六畜姓以辱之。因感而有作。</title>,<text>麗王宏略合吾東。五姓之稱亦不公。玉帛爭歸漢天下。弦歌猶在魯城中。山川鬱嵂埋英氣。民物淳厖有古風。看取向來褒貶意。前朝惟一鄭文忠。</text>
<title>過淸州眞木渡</title>,<text>津頭遙望亂峯遮。上黨城邊驛路斜。野店多依楓樹岸。山田皆種木綿花。群鴉日暮啼荒壟。一雁秋晴下遠沙。因憶故園何處是。白雲回首隔天涯。</text>
<title>過槐山鱖魚灘</title>,<text>山勢縈紆石壁廻。層巒𡻬𡻬翠屛開。明沙十里瓊瑤窟。紅葉千林錦繡堆。澹澹澄江秋色淨。蒼蒼深洞夕陽來。依然轉眄神仙境。爲報征驂且莫催。</text>
<title>度聞慶伊火嶺</title>,<text>躋攀雲磴陟崢嶸。千里封疆極望平。側足星辰迷近遠。回頭峯壑異陰晴。天連湖嶺中分界。地接東南第一程。落日蒼茫秋色裏。不知何處是王京。</text>
<title>聞慶縣旅夕</title>,<text>陟盡重岡厭馬鞍。縣齋斜日獨憑欄。山過鳥嶺峯巒峻。水落龍湫洞壑寬。客裏秋懷常作惡。人間行路始知難。親庭消息今安否。更把前書仔細看。</text>
<title>度聞慶縣兔棧峽</title>,<text>陰壑冥冥萬木稠。兩山相對勢環周。千尋陡壁蒼屛立。一道澄江碧玉流。白日盤渦龍氣黑。靑天危棧鳥飛愁。風煙絶勝眞堪賞。奈此王程不敢留。</text>
<title>自豐基向醴泉。訪沈晩沙源之 之源 寓居。</title>,<text>行行終日上崚嶒。驀越岡巒定幾層。馬怯顚崖翻觸石。人愁危棧更攀藤。天連幽谷三光少。地入豐基萬穀登。卽此避兵眞樂土。古方傳說豈無徵。</text>
<title>桑村公旌孝碑 八代祖麗朝觀察使公。居在安東城南門外。至今有孝子碑。在遺墟。下馬灑掃。感而有述。</title>,<text>先祖聲名冠一時。凜然松柏雪霜姿。前朝自盡忠臣節。後世猶傳孝子碑。秋嶺路傍瞻古墓。花山城外問遺基。經過此日無窮意。下馬踟躕涕淚垂。</text>
<title>李遲江亭。次板上韻。亭在安東。時羅夢賚萬甲。以婚家。方寓此亭。</title>,<text>花岳東邊洛水頭。李家亭子最風流。蘭舟泊岸秋波綠。畫閣依巖古木稠。疇昔琴歌留客醉。秖今霞鶩使人愁。從來我亦忘機者。試向沙汀近白鷗。</text>
<title>過硯石潭 自安東向一直。過硯石潭。潭底。出馬肝硯石。近處崖壁。石勢疊疊。如城郭之狀。</title>,<text>重疊危巖類削成。化工於此費經營。廻溪擁作千尋壘。沓嶂還爲萬仞城。鳥道 舊本作路 靑冥緣絶磴。馬肝丹石採幽泓。南來勝迹多奇異。處處停驂慰客情。</text>
<title>次淸河倅權松菴 伉 韻</title>,<text>前秋承命出王城。歲暮淹留客意驚。病裏驅馳難自強。醉中肝膽向誰傾。登樓賦就迷歸路。臨海詩傳慰前情。把翫瓊琚長在目。何如樑月枕邊明。</text>
<title>淸河縣。次板上韻。</title>,<text>百尺高樓數仞城。登臨秋月客心驚。天低北極星文近。水闊東溟地勢傾。白髮難禁憂國淚。靑山不隔望雲情。歸來旅榻仍無寐。默坐連宵又徹明。</text>
<title>聞胡使渡灣</title>,<text>西來消息半傳訛。聞說氈車已渡河。和好足知天意在。驕矜無奈虜人何。忠臣未效秦庭哭。壯士空吟易水歌。今日謀猷宜早定。等亡惟有劍橫磨。</text>
<title>阻風留寧海</title>,<text>乘槎八月向東陲。秋盡歸程未卜期。異地山川愁裏過。故園消息夢中疑。桑洲日上鷄鳴早。竹嶺天高雁度遲。遙想雙親倚閭處。此間心事有誰知。</text>
<title>暮上觀魚臺</title>,<text>觀魚臺上欲黃昏。俯視東溟喪客魂。慘惔窮陰埋日月。蒼茫元氣浸乾坤。龍腥拍岸雄風起。鯨鬣掀空黑浪奔。無限平生奇壯意。可憐今夕共誰論。</text>
<title>觀魚臺。次板上韻。二疊</title>,<text>臺前銀海接蒼茫。弱水蓬壺道路長。物外風煙今古在。人間寒暑往來忙。懸崖百尺撑坤軸。絶頂三更見日光。磊磊山邊多白石。金華疑有牧兒羊。二疊亂後雄心墮杳茫。閑愁都付劍歌長。仙山東望乾坤闊。客路南來歲月忙。風拍洪濤遙遞響。天陰寒日慘無光。兵戈欲洗滄溟水。塞北何時掃犬羊。</text>
<title>登寧海鬱嶺</title>,<text>嶺勢崢嶸限大荒。登臨眼界極蒼茫。山雄太白封疆窄。地入靑松道路長。落木危橋灘響急。凍雲高壁石陰涼。嚴程不敢辭行役。弧矢當年射四方。</text>
<title>重陽日。自河陽向大丘。道中有懷。</title>,<text>王程無計駐征鞍。老去偏驚節序闌。白髮已從愁裏得。黃花那忍客中看。山圍洛水江門窄。路入河陽地勢寬。湖外故園何處是。不堪回首意漫漫。</text>
<title>密陽嶺南樓</title>,<text>十丈蒼屛俯碧灣。高樓飛出水雲間。要衝官路城池壯。防禦營門日月閒。地產燕秦千樹栗。天連吳楚萬重山。窮秋遠客登臨處。把酒何妨一破顏。</text>
<title>嶺南樓。次板上韻。</title>,<text>南來登盡幾名樓。到此方知減客愁。城郭迥臨靑壁斷。簾旌夕壓大江流。滿空風露胸襟爽。倒影星河世界浮。永夜灘聲來枕席。五更鄕夢不宜秋。</text>
<title>蔚山道中</title>,<text>行役仍愁瘴癘鄕。南來風土異炎涼。天晴海島常看雨。秋盡江關尙未霜。十里脩篁連郡郭。千林紅柹映村莊。前程此去何時已。屈指歸期更渺茫。</text>
<title>向佛國寺道中</title>,<text>含月山前大海東。驅馳行色太悤悤。平林漠漠凝霜氣。曠野蕭蕭起朔風。羅代園陵秋艸裏。梵王臺殿夕陽中。千年不盡興亡恨。回首長天印塞鴻。</text>
<title>暮從佛國寺。歸慶州府。</title>,<text>初從佛國洞中歸。纔出山門已落暉。野外霜林煙蒼莽。城邊官樹影熹微。紅粧擁路淸香近。駿馬追風列炬飛。莫道南來無好況。可憐今夕有光輝。</text>
<title>到慶州府鷄林。卽余之本貫也。懷古之情。倍於他人。遂賦兩律。</title>,<text>伯氣消殘曆數移。東京猶有舊城池。天開遠岫金鼇立。艸沒諸陵石獸危。半夜林間鷄唱斷。千年華表鶴歸遲。新羅往事何須問。劍舞凄涼玉笛悲。其二控壓山川地勢廻。羅時城闕此中開。三分割據規模壯。百代興亡歲月催。落日蒼煙雁鴨墅。晴天古木鳳凰臺。誰知萬里東遊處。芳草王孫恨未裁。</text>
<title>迎日荊山江橋。示崔德會。繼勳</title>,<text>長橋橫截大江前。路出荊山勢豁然。島嶼晴嵐生蜃氣。汀洲紅樹隔鹺煙。天邊遠岫關東界。海上孤帆日本船。喜遇宣城賢太守。停驂先寄記行篇。</text>
<title>次崔德會韻</title>,<text>分竹當年出柏臺。一邊滄海久無災。空中飛舃登仙去。花外肩輿送喜來。旅館逢迎雖可樂。秋懷寥落更堪哀。煩君且莫留行色。陟岵歸心撥不開。</text>
<title>盈德道中</title>,<text>南鄕物色見何曾。到此奇觀百倍增。未夕斜光雲晦暝。無風高浪日崩騰。腥煙拍地漁村近。毒霧沾衣瘴氣蒸。惟幸沿途多勝迹。停驂隨處強來登。</text>
<title>玄風縣齋</title>,<text>官居瀟洒雜煙嵐。秋晩公庭木葉酣。地勢中分江左右。山形橫跨嶺東南。愁時不忍聞邊雁。勝處何曾駐客驂。經月鄕關消息斷。白雲回首意難堪。</text>
<title>讚慶樓。謹次旁祖恭平公 永濡 板上韻。</title>,<text>高樓百尺倚雲邊。九曲灘聲繞檻前。一徑遙通壺裏界。雙橋橫跨鏡中天。龔黃遺躅今人說。任姒徽音後代憐。簷外奇巖多勝迹。月明笙鶴下群仙。原韻巖屛壁立白沙邊。門巷依然古寺前。一苑落花紅滿地。千重列岫翠浮天。卷舒雲影閒中笑。嗚咽灘聲靜裏憐。何事勞求方外界。小樓端坐可邀仙。</text>
<title>讚慶樓。又次板上韻。</title>,<text>時危不敢避嚴程。親老那堪作此行。嶺外千重山遠近。愁邊三度月虧盈。五更欹枕還鄕夢。萬里登樓戀闕情。縱有風光無好況。題詩排悶句難成。</text>
<title>平海道中</title>,<text>山海東邊地勢窮。常時煙霧晝冥濛。慣聽蠻語聲難辨。長聒風濤耳欲聾。商女負鹽來市上。漁人採鰒沒波中。可憐荒歲流民盡。處處孤村一半空。</text>
<title>黃承旨 中允 亭子。次白洲諸公韻。二疊○亭在月松亭近處。</title>,<text>高亭移席俯窮溟。瓦缶村醪不用甁。籬下菊殘經九日。檻前松老閱千齡。唱來新曲皆春雪。謫降何人是歲星。擬住煙霞最深處。與君相對共忘形。二疊幽居瀟洒近滄溟。架有琴書座對甁。簷外喬松迎好月。園中靈藥養殘齡。逢秋自吼蒼精劍。憂國時瞻太白星。今日見君棲隱趣。却慙簪紱偶人形。</text>
<title>詠月松亭松</title>,<text>參霄鬱鬱見冬靑。花釀瓊醪香滿甁。樑棟大材須廣廈。茯苓良藥制頹齡。天風籟作泠泠曲。漁火林疏點點星。吾欲養生思服葉。綠毛何日遍身形。</text>
<title>月松亭。次曺守而韻。</title>,<text>松影參差映畫欄。空中樓閣易生寒。峯連太白星辰近。水接滄溟宇宙寬。物外仙山何處是。人間行路古來難。相逢此地眞堪樂。惟恨悤悤不盡歡。</text>
<title>到忠州</title>,<text>鳥嶺嶄巖近碧霄。出關今費兩昏朝。山從月岳南來盡。路指琴臺北望遙。野外村煙連郡郭。雪中人影度江橋。故鄕亦是忠淸界。奈此音書久寂寥。</text>
<title>過㺚川古戰場</title>,<text>元戎於此覆三軍。野老咨嗟向我云。十里平沙埋白骨。千秋冤血染黃雲。田間雨洗槍尖露。江上天陰鬼哭聞。欲弔英靈慙句拙。李華曾賦戰場文。</text>
<title>夕到利川</title>,<text>南來誰會我心愁。歲晏行裝只弊裘。飛雪入懷翻拂袖。急風吹面更回頭。日斜官樹寒無影。氷合沙川咽不流。暮宿空齋人跡斷。隔窓惟有小童留。</text>
<title>惠任嶺。冒雪望村舍。</title>,<text>衰病那堪作遠行。雪山氷谷是王程。遙看白屋靑煙起。燠室安居羨爾生。</text>
<title>望見坡州山城</title>,<text>州兼防禦設爲營。一片靑山數仞城。此日軍民無箇事。簫笳迎送北人行。</text>
<title>過臨津江</title>,<text>馬踏層氷玉屑翻。江關風雪已黃昏。行人勸我宜投宿。遙指東坡古驛村。</text>
<title>靑石洞。望朴淵。</title>,<text>名區咫尺阻淸遊。只恨嚴程不自由。遙想空山千丈壁。玉龍飛下飮靈湫。</text>
<title>過蔥秀山玉溜泉</title>,<text>蔥秀山前玉溜泉。皇華卷裏幾詩篇。秖今唱和人何在。謾有風光似昔年。</text>
<title>可歎</title>,<text>悠悠驅馬何爲者。到處逢人問吏情。縱使烹阿封卽墨。不如銓選盡公平。</text>
<title>見入作村</title>,<text>平生無役隷官門。斫木耕雲自作村。山北山南來又去。人間隨處有桃源。</text>
<title>度瑞興艮野市傍</title>,<text>黃茅漠漠帶長川。山下孤村勢杳然。野市蕭條人已散。烏鳶飛下夕陽天。</text>
<title>過江東縣</title>,<text>中原今日陷胡塵。按劍悲吟怒目嗔。自古江東多俊傑。橫行安得五千人。</text>
<title>行价川地</title>,<text>廣野蒼茫白雪平。荒山突兀夕陽明。長程盡日無人問。時見松牌記地名。</text>
<title>素串江渡。望安州城。</title>,<text>茫茫廣野勢環周。千里長江屈曲流。遙望天邊城一片。行人指點是安州。</text>
<title>過杜嶺</title>,<text>石逕崎嶇八十里。行行終日棘叢間。逢人却問魚川驛。遙指暮雲山外山。</text>
<title>肅川。次郭繡衣欽魯 之欽 韻。</title>,<text>君向江西我向東。塞門千里共乘驄。暫時離合何須問。浮世由來逆旅中。</text>
<title>發開平驛。向古延州。</title>,<text>一月驅馳路未窮。征鞭遙指塞垣通。曾聞西極香山遠。却望香山更在東。</text>
<title>車嶺峽中</title>,<text>群山匝沓勢橫奔。一水盤回鎖洞門。安得河神巨靈手。劈開重峽見平原。</text>
<title>古理山峽中</title>,<text>鴉噪寒林不定棲。潺湲空谷響鳴溪。行人駐馬問前路。猛虎一聲山日西。</text>
<title>題理山村壁 鄕所李景敏家。待之甚款。酌酒勸飮。言語坦夷。蓋不知繡衣之行也。</title>,<text>山村不識繡衣行。到處逢人太薄情。今日荷君相款接。一杯猶足見平生。</text>
<title>除夜。宿阿耳鎭村舍。</title>,<text>客中何事倍傷神。除夜無眠坐及晨。遙想老妻將稚子。挑燈不語念行人。</text>
<title>乘雪馬下江</title>,<text>鳴鞭走馬雪車飛。蹴踏江氷玉屑霏。安得西馳過燕塞。指揮宣府解重圍。</text>
<title>過秋仇堡</title>,<text>孤城一帶繞層巒。臘月關河氷塞灘。列堡如今邊警息。空將烽火報平安。</text>
<title>過小吉號里堡</title>,<text>郵人前導繡衣行。列鎭櫜鞬走馬迎。遙望荒城依谷口。數家籬落白煙生。</text>
<title>過大吉號里堡</title>,<text>殘兵列立壘門傍。訴我哀情泣數行。無食無衣生理盡。願將邊事達君王。</text>
<title>到碧團鎭 問僉使。是義州人。</title>,<text>燕京冠蓋去來頻。塞上傳言半僞眞。試向關山問邊將。金貂皆是義州人。</text>
<title>自嘲</title>,<text>塞外靑春動繡袍。只慙衰鬢映霜毛。歸時却忘來時苦。嚇馬聲中意氣高。</text>
<title>練光亭</title>,<text>關西形勝最高亭。千里山河眼界平。自是風煙留客蓋。不關花鳥滿春城。</text>
<title>采蓮曲</title>,<text>雨後汀洲草色多。佳人爭唱竹枝歌。歸來日落橫塘口。蘭棹雙雙漾碧波。</text>
<title>贈白評事 光弘 所眄妓</title>,<text>靑鸞啼鏡翠蛾嚬。別後江花復幾春。莫唱關西腸斷曲。長安東望已沾巾。</text>
<title>發平壤。宿黃州。寄關西伯許汝車。</title>,<text>此夜黃岡月一輪。只應分照浿江濱。相思耿耿心期在。自幸今時見古人。</text>
<title>過五瓜川</title>,<text>綰轂群巒盡。奔流一水橫。波連碧瀾闊。源出朴淵淸。小店無人宿。危橋策馬行。貪程驚客意。雲際夕陽明。</text>
<title>過靑石洞</title>,<text>山行六十里。峽束路欹傾。一水縈如帶。重巒擁作城。危崖難竝騎。深谷可藏兵。笑殺當年事。胡雛按轡行。</text>
<title>宿平山</title>,<text>孤枕三更後。無眠只自嗟。雪窓疑曙色。陰壁暈霜花。大道思經國。雄心不戀家。此行何事業。關塞極天涯。</text>
<title>過瑞興酸梨嶺</title>,<text>行纔數十里。歷盡萬重巒。畏道縈蒼壁。危橋跨碧灘。穿林疑地底。攀木出雲端。曾踏關東界。無如此路難。</text>
<title>宿鳴牛里店</title>,<text>數家依谷口。籬落自成隣。入室兒呼母。迎門犬吠人。峽村無稻米。山戶摠閑民。田畔多桑柘。蠶絲不畏貧。</text>
<title>宿魚川古驛村</title>,<text>峽路通關塞。魚川置驛偏。山從狄踰嶺。江接妙香泉。矮屋煙煤黑。虛簷雪月穿。主人迎客宿。防虎夜無眠。</text>
<title>早發</title>,<text>早發妨多病。忙歸趁曉行。人隨山月影。馬踏板橋聲。霜液粘鬚白。風尖割面靑。尋村請朝飯。蠻婦掩柴扃。</text>
<title>過沸流江下蓬灘</title>,<text>渡口氷成陸。蒼崖背日陰。山連巫峽峻。江接沸流深。形勢分襟帶。風煙自古今。從知降仙好。無計一登臨。</text>
<title>曉入日磨嶺</title>,<text>凌晨越險阻。病骨怯寒威。峽束陰崖窄。林深雪逕微。谷風生氣勢。山日慘晶輝。欲問前程事。窮冬行旅稀。</text>
<title>度日磨嶺</title>,<text>歷險登危棧。長氷凍石淙。山回人向背。峽斷路橫縱。俯瞰千層壁。高攀萬仞峯。將身已許國。策馬度臨邛。</text>
<title>宿德川郡村家</title>,<text>貓犬依人宿。長閨上下通。聲音分異域。耕作用蠻風。蠱鬼家家有。山嵐處處同。客行宜謹避。驅馬去悤悤。</text>
<title>過昌城堂蛾山城 丙子之亂。虜人陷城。人民死者數百云。</title>,<text>危磴懸蒼壁。孤城繞碧峯。胡兵凌絶險。民血染凶鋒。冤鬼啼山月。悲風響壑淙。惟當罪時運。廊廟摠夔龍。</text>
<title>過杜嶺</title>,<text>路入凌雲峽。寒威襲弊裘。雪深人沒膝。風急馬回頭。山險多奇石。川乾有伏流。暮投何處宿。蠱毒更堪憂。</text>
<title>宿理山牛嶺村家</title>,<text>臘月緣江郡。山蹊丈雪深。蠻風輕本業。䗺戶採人蔘。僻邑非難理。貪官不盡心。狐貍安足問。豺虎日相侵。</text>
<title>牛嶺峽中</title>,<text>緣江氷作路。終日峽中行。氓俗憎人面。風煙爽客情。崖傾蒼檜老。沙白翠屛明。擧目差堪賞。新詩到此成。</text>
<title>車嶺峽中</title>,<text>窄窄環蒼壁。團團望碧空。萬山重擁隔。一水屢回通。直訝行泉下。還疑墮井中。但瞻前去路。誰復辨西東。</text>
<title>渭原郡</title>,<text>奇貨翻成祟。沿江七邑空。人蔘爲毒草。貂鼠是妖蟲。割剝生靈盡。超陞爵祿崇。烹阿惟罪汝。驄馬謾嘶風。</text>
<title>聞虎吼投村家</title>,<text>古木叢祠畔。空山澗水濱。林深多猛虎。日暮斷行人。投宿尋村急。驚疑策馬頻。呼僮堅閉戶。默坐到明晨。</text>
<title>過小兒坡堡</title>,<text>草閣臨江岸。依然處士家。羸兵愁見敵。殘壘廢鳴笳。塞日霾山影。邊風走磧沙。迎賓有故事。猶得遞行車。</text>
<title>江邊郡</title>,<text>及遠周王化。防邊漢帝憂。人心曾陷溺。官吏極誅求。山谷貂蔘盡。朝廷爵祿優。烹阿先譽者。激濁是良籌。</text>
<title>暮宿東坡驛</title>,<text>日落平原伴侶稀。欲投孤店路熹微。郵僮見客先呼長。村婦驚人半掩扉。樹杪寒煙輕散影。雪中明月淡無輝。經過但倩溫房宿。莫問吾行是繡衣。</text>
<title>過玉溜泉</title>,<text>層巒(山/族)(山/族)畫屛開。下有長川一帶廻。疇昔皇明華使過。幾多仙客好詩裁。天翻地覆世情變。木落山空風景哀。玉溜泉聲更嗚咽。助人悽愴淚盈顋。</text>
<title>旅夕言懷</title>,<text>凡人才智各殊稱。巨細由來百萬層。捕鼠無煩千里驥。敺鷄安用九秋鷹。經綸籌策吾何與。道路驅馳病未能。秖有休官歸去得。故山風月是親朋。</text>
<title>入關西界 二首</title>,<text>綰轂藩維地一頭。關門形勢控咽喉。千重險阻分華界。三國封疆擁上游。地入江東多勝迹。山連淸北跨雄州。時危誰講安邊策。西顧徒煩聖主憂。其二地勢高高隔大荒。界分夷夏壯關防。東明古國山河固。西路雄藩士馬強。千里田疇宜種粟。萬家籬落盡栽桑。門庭備禦終須賴。廊廟何人計策長。</text>
<title>過獐項峽至開平驛</title>,<text>長途氷雪朔風號。況値年衰見二毛。自歎一生吾道阨。敢言千里獨賢勞。江盤獐峽灘聲壯。路入魚川地勢高。遙望塞門何處盡。碧潼山色細秋毫。</text>
<title>路經香山。不得遊賞。悵然有作。二首</title>,<text>遙望香山八萬峯。峯峯削立玉芙蓉。巑岏直與諸天近。神秀應爲衆岳宗。琪樹煙花春自發。瑤臺笙鶴夜相逢。經過不得窮探歷。恨我非無數尺筇。其二西岳雄奇冠八埏。峯巒咫尺近星躔。金天爽氣鍾淸境。玉帝香爐映紫煙。南走平原窮海上。北盤荒磧鎭江邊。關防鎖鑰終須賴。形勢常山有率然。</text>
<title>客夜言懷 三首</title>,<text>攬轡澄淸異漢臣。草間微服是何人。屠龍已獻關時策。躍馬猶強報主身。敢憚此行凌險阻。爲緣吾道在經綸。男兒壯志終當展。佇待風雲際會新。其二險阻艱難亦飽更。丈夫奚但爲功名。胸藏五伯三王略。脚踏千山萬水程。甯戚有心吟白石。伯淳無福係蒼生。新年漸近歸期遠。到此人情自不平。其三蹇劣無由答寵靈。敢言身在重朝廷。憂時白髮繁霜雪。許國丹心炳日星。獄底誰占斗間紫。人中亦有海東靑。虛殫筋力終何補。歷盡長亭與短亭。</text>
<title>宿古延州倉底村</title>,<text>亂山荒野古延州。一望黃茅白艸稠。柱礎縱橫基尙在。城壕頹落水空流。曾經兵火倉無蓄。又値凶年穀不收。數屋居民皆菜色。卽今西事正堪憂。</text>
<title>理山</title>,<text>耿耿初心本自奇。西遊何幸極邊陲。千年形勝論長策。百代英雄擬小兒。牛嶺峯連鷄嶺勢。猪江波接鴨江湄。無將此地爲通道。今日燕京異昔時。</text>
<title>宿理山郡</title>,<text>衰病安能倍日行。只緣歸急但催程。愁多鄕國渾無夢。老去妻孥却有情。胡地雪風千里起。塞天霜月五更明。潛心默算經過處。屈指居然到漢京。</text>
<title>客中。歎歲將至。</title>,<text>客中驚見月盈虧。況復他鄕近歲時。漢北歸心懸日下。關西行路極天涯。氷堅大澤蛟龍蟄。雪滿空山虎豹飢。五十今年嗟已晩。一生襟抱有誰知。</text>
<title>宿三嶺底佐霸村</title>,<text>峽門重複鎖雲根。氷合蠻江凍澈源。捲地嚴風晴亦雪。下山斜日夕先昏。縱橫虎跡林間路。蕭瑟人煙嶺上村。過此更無投宿處。臨岐班馬慘精魂。</text>
<title>度昌城緩項嶺</title>,<text>北來山勢限西藩。關塞要衝壯此門。拔地危峯翻日軸。撑天高壁截雲根。當時不守奇兵處。往事空消志士魂。城築鳥魚全蜀計。秖今開口向誰言。</text>
<title>登阿耳鎭山城</title>,<text>山挾重江勢截然。高高烽櫓壓層巓。華譙俯瞰胡中地。粉堞橫蟠塞北天。置鎭豈無當世意。屯兵惟憶太平年。如今不管金湯險。冠蓋聯翩直至燕。</text>
<title>昌洲鎭</title>,<text>峽坼江盤面勢平。昌洲雄鎭據堅城。時危返棄精兵處。氷合曾爲節度營。廢庫刀鎗皆缺落。荒墟瓦礫自縱橫。建州此去無多路。惟恐他年有別情。</text>
<title>碧潼郡城樓</title>,<text>雉堞逶迤抱碧岑。客來登眺壯胸襟。千山白雪參天凍。萬里黃雲接地陰。樓勢高臨龍塞盡。城壕雄帶鴨江深。可憐形勝今無用。擊劍悲吟淚不禁。</text>
<title>西塞謾吟</title>,<text>憶昔東韓際聖明。胡兒安得近邊行。屯兵處處臨江岸。伐穀年年到海坪。職帖遙頒歸化部。關門高築受降城。如今自守還無策。按劍西來氣不平。</text>
<title>客中除夕 二疊</title>,<text>殘燈孤館悄無人。默念平生咄咄頻。永夜不眠仍守歲。他鄕爲客又逢春。功名富貴非吾事。歷落嶔崎笑此身。到處傷心能制淚。居然今夕欲沾巾。二疊西關千里遠征人。抱病淹留亦太頻。已覺吾行經累月。忽驚明日遇新春。雲山不隔還鄕夢。岐路空慙許國身。大丈夫心當益壯。肯同兒女涕盈巾。</text>
<title>次韓詩苦寒韻</title>,<text>運氣有代謝。寒燠誠難兼。窮陰剝陽和。風力驅飛廉。東君失政柄。瑟縮惟鳴謙。傍觀但袖手。不敢露指尖。況此宇內人。凍死分所甘。冷氣徹心髓。若以金石砭。夜月慘無光。穹碧掛寒蟾。朝日復莊輝。敢從窓隙覘。火龍蟄九泉。安得更噓炎。祝融復低頭。淫淫哀淚沾。雪色傍照人。割肌利如鎌。當食匙筋澁。指直不得拈。氣塞呼吸短。欲語口如箝。就寢衾似鐵。端坐數更籖。澆胸酒力微。深酌復仍添。賣炭市價高。不復論紈縑。氷合百丈潭。魚鱉無由潛。行人坐復立。霜液凝髭髥。凡玆含氣類。只恐同殄殱。人物且不辨。誰肯分洪纖。竈婢撤爨泣。唯思片時淹。翻將兩手炙。卽同爐火燖。喟余有深憂。因取蓍龜占。問天主下土。於物有何嫌。職是均覆燾。胡不思蓋苫。使我蠢動儔。未果遂養恬。蓋緣朔氣盛。久絶化東漸。衣冠混泥塗。豈不駭觀瞻。竊恐天地塞。木石翻生鹽。我願聖明君。登賢黜奸憸。敞開丹鳳闕。高揭紅蝦簾。薰風動舜琴。瑞日明堯簷。呴嚅八區春。膏澤如膠黏。靈化浹丹蓂。庶草蕃蒼蒹。洪恩深挾纊。和氣藹盈襜。及見大德布。雖死亦云厭。</text>
<title>廉泉</title>,<text>五行水居一。淸是性自然。柳公謂溪愚。不知果誰賢。酌貪翻覺爽。吳子有遺篇。其實本無異。由人強名旃。幸此一曲泓。得號爲廉泉。蓋緣地勢淨。一脈通山顚。泥沙不能混。乃獨全其天。涵虛曉鏡澈。映月神珠圓。風回定碧波。雨歇氛蒼煙。原無所以名。亦似有由緣。我欲濬其源。疏決注八埏。飮盡天下人。流漑遍情田。擧世皆君子。夷齊與比肩。豈徒慾浪息。可解民倒懸。吾詩非浪說。賢者宜深硏。</text>
<title>次權進士 昱 瀟湘八景韻 八首</title>,<text>夜色涵波萬籟靜。俯仰星河下上影。水回忽鋪萬頃金。雲端初掛瑤臺鏡。魍魎抱樹秋蕭瑟。嗚咽江娥怨幽泣。淸猿啼徹五更闌。曉山依俙夢中碧。右洞庭秋月夕照沈江氣候變。接地頑陰漲水面。雨聲先到荻花岸。驚起沙洲一陣雁。斑竹叢深響更戾。祠前白石淸如洗。湘靈抱瑟不忍彈。蛟淚如珠泣潭底。右瀟湘夜雨平蕪漠漠日欲晩。津樹熹微更看遠。斜陽瀲瀲下沙汀。隔浦煙生紅蓼岸。漁郞捲網向孤店。物外高風爾獨占。長歌一曲不見人。江上遙峯靑數點。右漁村落照溪橋夜雨波聲急。嵐氣霏霏翠欲滴。日斜翻成五彩屛。始識天公造化筆。長風搖曳倏西東。驀地穿林猶不絶。騎驢過客向何處。路入依俙山萬疊。右山市晴嵐浮雲滅盡霜天碧。金風洲渚蘆花白。平沙渺渺薄霧生。畫裏溪山淡水墨。冥冥鴻雁杳靄間。數行飛下江天夕。月下哀鳴不忍聽。遠客孤舟依岸宿。右平沙落雁夕潮初上江門闊。冥冥獨鳥歸飛急。斜陽欲落未落處。忽有孤帆破天末。蒼茫島嶼有無間。岸斷沙廻互出沒。非無一棹與君歸。世亂不忍辭魏闕。右遠浦孤帆紫翠巖巒雲錦展。溪橋日落無人見。何處有寺鍾聲來。煙樹依微鬱蔥蒨。令人深省塵想空。始覺莊生夢中夢。老僧忙歸石路險。山月林風爲相送。右煙寺晩鍾玄陰匝地連江嶠。飛雪茫茫亂雲表。氷合潭心鎖蟄龍。凍縮沙頭飢白鳥。漁翁移棹下前灘。篛笠蓑衣淸更寒。岸上孤村凡幾家。暝煙平楚迷江干。右江天暮雪</text>
<title>挽李順伯</title>,<text>君居南浦我水北。結髮從遊契已篤。豈徒襟情脫機關。爲愛風流傳稼牧。論交不憚往來頻。雪榻靑燈共談謔。靑山蠟屐破煙霞。秋水蘭舟漾澄碧。謂言膠漆等百年。誰識悲歡在一夕。倏忽光陰三十載。邯鄲一夢黃粱熟。鶴髮高堂抆血泣。鸞鏡靑年悲影隻。子獨去此復安適。儀形寂寞歸窀穸。他時忍過西州門。舊情空惱山陽笛。平生知己幾人在。獨向伊山淚零落。</text>
<title>挽李兵使 代人作</title>,<text>老成宿望冠山西。數萬甲兵藏胸中。早年出身事明主。氣節不與流輩同。六郡分憂衆所推。政令頗有前賢風。出鎭雄藩盛業在。入掌禁旅天眷隆。晩歲何嘗戀爵祿。潔身以退眞英雄。田園樂事在農圃。高臥亦足輕侯公。小子何幸蒙愛賞。況此偪側巷西東。屢陪洛下耆英會。詎是香山雪肩翁。開襟相對喜眼靑。落帽共醉秋山紅。舊遊秖今那忍說。一夢未圓人事空。悵望西州門外路。不覺老淚垂雙瞳。抱病猶阻寢門哭。幽明此恨還無窮。蘭玉盈庭鬱成行。我侯德業猶未終。伏枕哀吟題挽語。倘有神明能感通。</text>
<title>次洪晩洲元九 錫箕 永保亭三十韻</title>,<text>憶昔論交地。麟黌洛水東。奇才無爾敵。麗句許誰同。嘯詠風塵表。朋知氣槩中。一名還有數。萬事向來空。騰踔寧無日。扶搖會待風。霜蹄當峻坂。雲翮在雕籠。跡屈趨郞署。官卑見事功。民曹恤經費。王業贊興隆。列宿曾臨界。今朝忽見公。停驂。島嶼盡。掛席海天窮。細務方留意。賢勞亦匪躬。登樓才子興。戀闕昔人忠。水鎭風濤靜。華軒面勢雄。潮廻奔白馬。天闊退飛鴻。金闕三山近。銀河一水通。狎鷗隨海客。騎鶴待仙翁。痛飮情何極。狂歌意未終。煙雲媚晴日。簫鼓咽層穹。滿座春如海。當筵氣射虹。朱幡迎太守。玉帳對元戎。俯瞰燃犀窟。高臨獻寶宮。雄詞輸健筆。勁箭射強弓。唾作珠圓潔。裁成錦纈紅。鯨波騰几席。蜃閣起房櫳。蛟蚓時同穴。荊蘭或一叢。題時看敏捷。好處劇玲瓏。吾病長爲客。飄如不繫蓬。相逢翻悄悄。此別更悤悤。入夢樑間月。知音指下桐。和吟惟自遣。不敢語詩工。</text>
<title>再用前韻。寄沈使君。泰安沈使君。再枉郊扉。數使人存問。因索見次永保亭律。用其韻却寄。以伸謝意。</title>,<text>昔在湖城縣。君家住瀼東。相知不在早。此日偶然同。金石看交際。芝蘭在室中。氷壺無物礙。霜鏡照人空。來往無虛日。襟期得下風。片言猶準的。千古入牢籠。洞釋羲經理。深硏造化功。卦辭分體用。治道辨汚隆。迂拙難爲政。提撕賴有公。從遊歡未洽。作別恨無窮。蘇泰稱饒邑。朝廷用直躬。生財知有道。當事孰非忠。吳下魚鹽富。川中物產雄。桑間見馴雉。澤畔鮮鳴鴻。皁蓋乘春至。滄浪有路通。深仁不忘舊。吾病已成翁。引退非高潔。端居保始終。行藏悲白髮。榮辱問蒼穹。瑣力擎天柱。精誠貫日虹。有心思報國。無策獻平戎。服藥尋眞訣。參禪到梵宮。題詩懶拈筆。把酒怯懸弓。夜雨今朝歇。巖花幾朶紅。溪聲來枕席。嵐氣滴窓櫳。渭北迷雲樹。淮南詠桂叢。華山知近遠。晴靄望玲瓏。辱命將書簡。勤來問轉蓬。數存誠惓惓。再枉劇悤悤。肝膽一雙劍。峨洋三尺桐。吟來見情素。還愧語難工。</text>
<title>次海美太守李德厚 三俊 見寄十六韻</title>,<text>老去仍多病。經春臥北窓。伴棲憐野鶴。採藥聽林狵。懶展花陰席。愁看竹葉缸。自慙牛下戚。誰識鳳雛龐。白髮三千丈。丹心一寸腔。蘊奇寧濟世。懷寶欲迷邦。筋力年來減。精神亂後𢥠。使君時命駕。空谷喜聞跫。步月尋溪寺。穿雲度石矼。襟懷偏放浪。談笑極喧哤。美酒錢千萬。新詩璧一雙。登壇爭角立。堅壁各招降。敗劍霜摧鍔。歸旌錦束杠。吾非陣整整。君自意悾悾。幾日同乘艇。春波正滿江。論文如再過。下榻對明釭。</text>
<title>次李德厚二十韻</title>,<text>抱病長扄戶。逢春始捲簾。起來因策杖。移步更巡簷。蘿逕松陰薄。苔階竹露沾。韶光愁裏盡。晴景望中添。柳暗漁村艇。花明酒肆帘。田家餉鮭菜。野市販魚鹽。風月雙淸竝。溪山二美兼。平分誰共適。多取不傷廉。自笑身如寄。還嗟堗不黔。危衷懸北極。暮景薄西崦。避地非忘世。辭官豈過謙。知君可與友。對我卽無嫌。習沼迎山簡。西湖見子瞻。枉車尋草屋。下榻閱牙籖。詩社高情動。詞鋒匕首銛。雲煙生篋笥。珠玉走紈縑。奇語常乘險。微疵不用砭。傳筒初欲和。閣筆屢回拈。吟苦驚蒼鬢。眸昏引黑甜。艱辛搜腹肚。休怪一宵淹。</text>
<title>次朴仲悅韻兼示李德厚</title>,<text>投紱歸田里。西湖父母邦。生涯甘寂寞。民俗喜敦厖。國步曾多亂。胡雛尙未降。憂時瞻北極。寄傲倚南牕。小徑連靑嶂。危亭俯碧江。村深無好客。門閉有眠狵。衰病愁煎藥。離騷賦採茳。知君稱大手。把筆若長杠。詩是靑氈業。歌翻白雪腔。風飆驚颯颯。情素見悾悾。或雜蛟兼蚓。俱收石與玒。魏珠誇寶藏。秦鼎較雄扛。擬作漫天霧。將營渡海矼。吾時堅壁壘。終日偃麾幢。擊鼓病將出。聞風膽已𢥠。帳中啼霸羽。樹下走窮龐。更有雲間舃。頻聆戶外跫。天倫友居一。神物劍成雙。不是登壇杜。還慙學射逢。鳴騶時入谷。綠蟻復盈缸。竹影翻瀟碧。松聲響隴瀧。境幽神更爽。興劇語還哤。綠野高軒隔。朱門畫戟摐。瓊琚傳唱和。金石聽春撞。願枉尋春駕。因懸徹夜釭。苦吟酬二子。音調謝琤淙。</text>
<title>次朴仲悅四十七韻</title>,<text>昔拜尊夫子。深知器量弘。詩豪驚俊逸。才弱見侵凌。嘯詠淸風至。敲噓大霧蒸。雄藩橫晉楚。偏壤保曹滕。勝事難忘舊。奇遊但憶曾。暮年逢喪亂。世道歎崚嶒。鳳擧寧謀粟。鴻冥不怕矰。移官何數數。承寵且兢兢。浪迹磻溪釣。虛銜玉署氷。行藏俱拓落。憂喜復因仍。鵷序辭新命。鷄窓報夙興。幽居三畝宅。高枕百年肱。夢罷看行蟻。魂迷若凍蠅。卷懷甘守約。經濟愧難能。老去神猶旺。時危氣益增。身慵交道窄。眼白俗人憎。久病誰相問。高堂許我陞。悶看書秩亂。忍對席塵凝。談塵懸河渴。心源古鏡澄。君衣雖舞彩。愁緖尙繁繩。橘井祥光徹。茅簷愛日昇。承家同杜叟。種學類崔丞。丹穴奇毛炳。豐城紫氣騰。村深無好客。契合得良朋。窮隘憐渠靜。榮名敢自矜。乘閑輒命駕。問道或擔簦。竝轡尋溪友。聯裾訪岳僧。擷芳翻荷蕢。探勝更攀藤。遣興琴三尺。寬心酒數升。淸宵吟白髮。細雨對靑燈。棋局松間進。漁舟月下乘。論文誠有益。連榻以爲恒。世業傳心印。曼辭有足徵。髇鳴能破的。鋒銳不藏稜。決漢分天象。疏溟噉大鵬。聽言難盡信。作句始堪憑。萬里長城勢。千盤劍閣層。爭奢時爇蠟。艱食間炊菱。已喜音淸亮。寧無世艶稱。唱酬吾已懶。衰謝力難勝。魏帝收紅傘。燕人畏絳繒。猥將牛毳褐。羞竝鶴文綾。舊好刑鷄狗。初筵用豆㽅。會須成約誓。終亦享殽烝。自此宜輸款。如何尙不懲。征車嚴韅靷。鐵馬帶鉤膺。佇待降幡豎。騷壇不讓登。</text>
<title>謹次仲氏雨後詩十韻</title>,<text>昨夜山中雨。居然引興長。乾坤調玉燭。禾黍喜金穰。院落迎新旭。川原入遠望。草深牛臥穩。泥滑燕飛忙。山色蟠空翠。湖光倚淡粧。日薰汀柳細。風暖野花香。碧樹聞淸籟。高松送晩涼。尙玄談老子。問道想軒皇。蘭隱悲深谷。葵傾戀太陽。向來安拙性。終與世人忘。</text>
<title>仁祖大王挽詞</title>,<text>一德中興主。三韓再造年。金鏞開鎖鑰。玉燭正陶甄。功業乾坤大。綱常日月懸。垂衣承列聖。聯袂進群賢。賈董陞經幄。夔龍拱御筵。銅壺催夜漏。蠟燭待朝燃。旰食恒無味。疲氓可息肩。正當神化日。咸囿太平天。佳氣浮雙闕。薰風入五絃。謨猷固密勿。時運乃迍邅。朔祲通沙嶺。鉤陳繞漢巓。危亡垂一髮。哀痛格重玄。割被恩頒堞。焚香淚滴泉。由來爲民命。不必事戎旃。甲洗銀河淨。天扶玉輅旋。至誠良由此。舊物尙依然。盥沐瘡痍起。爬搔法令蠲。楚邦能紀政。漢業復光前。赤色黃離缺。靑宮紫誥宣。擇賢天所與。歌慶月重圓。精一虞書訓。丁寧帝範篇。在勤常戒懼。違豫久纏綿。鳳曆方添紀。龍髥忽上仙。仁尊一字諡。道冠百王編。黼座瞻猶在。龍輴啓式遄。蒼梧愁日暮。黃道坼星躔。薄劣慙無用。周行幸備員。口緘臣罪大。天覆主恩偏。欲效愚忠地。欣逢聖嗣傳。園陵無限痛。哭向五雲邊。</text>
<title>梁園賦雪</title>,<text>雪後風煙繞禁垣。鸞輿容與下天門。玉京樓閣旌旗凍。銀界山河日月昏。翰苑文章傳勝事。騷壇聲價壓中原。信陵賓客人爭慕。季子風流世所尊。彈鋏馮驩何足道。處囊毛遂不須論。時當玄圃瓊花爛。思入淸都玉露繁。筆下雄詞驚霹靂。篇終豪氣盪乾坤。飛傳海外千金重。流落人間萬口喧。郢里陽春誰敢和。高唐雲雨至今存。當年陳迹無尋處。蔓艸寒煙鎖古園。</text>
<title>送別申汝萬 汝萬自居山任所。來京師。旣而還去。作此重別。</title>,<text>北關風土載圖經。今日憑君仔細聽。西蜀地形通劍閣。東吳山勢接滄溟。洪波浴日三更赤。疊嶺磨雲萬仞靑。貂鼠緣林秋果熟。鯨魚吹浪晩風腥。汀沙乳雁宵呼侶。官樹巢鷹曉刷 舊本。作曬。恐誤。 翎。虛館夢廻驚客意。故鄕書到換天星。可憐無罪明時謫。還解臨岐別淚零。朔雪炎風來去路。夕陽芳艸短長亭。襟情不隔樑間月。世事渾如水上萍。詩酒逢迎知有日。會看徵札下明庭。</text>
<title>次今上岳陽樓韻</title>,<text>客裏形容愧老蒼。三千關塞路何長。窮愁到處終無賴。淸債如今可得償。縹緲城樓霄漢上。登臨物色洞庭傍。平生製作追三代。亂世飄零走四方。北望星辰天一角。南來吳楚地中央。曾聞岳渚專形勝。怳若仙都在渺茫。此日眞成遊汗漫。扁舟何幸渡瀟湘。空明湖水開寒鏡。濃抹君山倚靚粧。繞郭煙嵐新雨霽。沿江蘭芷晩風香。孤村曬網分漁店。遠岸連檣竝米商。元氣空濛蒸夢澤。亂峯蒼翠擁衡陽。簷迎素月龍宮靜。窓近靑冥鶴影涼。王粲羈憂空感慨。元龍豪氣又摧莊。雖窺金闕遊三島。誤入瑤臺夢一場。因憶中原纏朔祲。遙瞻行殿隔淸光。憂時白髮千莖在。許國丹心一寸強。社稷誰扶三尺劍。干戈終作萬民瘡。摩挲往事悲銅狄。趨走當年想玉堂。建德終知非我土。杜陵何處是吾鄕。憑危更覺傷懷抱。逬淚幽吟血染裳。</text>
<title>次韻。題利仁驛樓。</title>,<text>莫問官高下。留心一字仁。郵名眞益友。賢聖與爲隣。</text>
<title>戲贈洪沂川大而 命夏</title>,<text>鎖直春兼夏。銅扉又赤墀。諸君無作戲。奪我鳳凰池。</text>
<title>田家秋興 四首</title>,<text>稻穫決泉水。村童爭捕魚。歸來趁夕爨。同煮溪中蔬。其二霜露夜來寒。滿園紅栗坼。村巷晝無人。林風吹自落。其三人持一壺酒。秋社會南溪。田家無別味。紫蟹間黃鷄。其四缺月闖虛牖。東籬秋菊芳。家家新酒熟。佳節近重陽。</text>
<title>月夜溪村</title>,<text>煙生谷口村。水落洲邊石。漁笛隔溪聞。蘆花秋月白。</text>
<title>蓮池野鴨</title>,<text>夕日照奇羽。秋光涵碧塘。西風荷影裏。煙月夢滄浪。</text>
<title>新雁</title>,<text>八月淸霜降。遙空一雁飛。中宵愁不寐。江客最先知。</text>
<title>東山</title>,<text>岸傾翠壁立。木落寒泉鳴。獨步澗邊石。悠然塵外情。</text>
<title>蓮花</title>,<text>春風三月時。百卉紛如綺。獨立秋水中。吾知爾君子。</text>
<title>贈釋義安</title>,<text>溪橫獨木橋。落日孤僧渡。隱隱聞鍾聲。前山半鎖霧。</text>
<title>次李靑湖咸卿 一相 韻 七疊</title>,<text>欲佩龍泉劍。高歌易水風。相看淚成血。不語衆心同。二疊草綠今朝雨。花殘昨夜風。多情天上月。還與昔年同。三疊雉岳峯頭月。蟾江峽裏風。何當拂衣去。淸賞與君同。四疊送君江上去。帆影掛長風。峽路春將晩。煙花處處同。五疊悵望城南館。胡笳響夕風。時危須上策。欲語恥雷同。六疊陶潛歸故里。張翰得秋風。千古達人意。誰知同不同。七疊芳艸年年恨。殘花日日風。男兒有死所。羞與衆人同。</text>
<title>題畫梅</title>,<text>可惜梅花樹。靑春何太忙。新梢更奇絶。看取雪中香。</text>
<title>泛舟。次錢起江行韻。二十首○溯洄丹丘溪潭。夜深而還。</title>,<text>山影漾淸漪。碧潭風定時。舟行無失墜。此路甚平夷。其二地卽桃源裏。吾今不避秦。居然閒世界。長作太平人。其三白飯炊菰米。蓴羹不待秋。西湖三四月。風物似吳州。其四偶到最深處。悠然生隱心。山村雲影裏。日暮響淸砧。其五淅米臨溪石。枯査拾作薪。同來灘上飯。我輩兩三人。其六依微芳艸岸。晴靄望中平。映日波紋細。迎風柳絮輕。其七風光物我均。不必怨孤臣。蘭佩湘江曲。還憐憔悴人。其八水碧沙明處。雲深客到稀。鸕鶿將數子。見我不驚飛。其九一徑出林下。遶山松葉深。岸廻雲隔寺。僧語夕陽砧。其十石澗煙霞古。長松不記年。巖虛聞爽籟。風動釣魚船。其十一聞說龍溪好。撑舟溯北潭。波搖疑岸動。山勢走東南。其十二曬網夕陽裏。漁村三兩家。婦人來沒水。童稚戲溪沙。其十三分食投潭底。魚兒來共爭。臨流宜漱齒。洗手掬灘聲。其十四和煙莎草濕。原野雨新晴。雊雉從雌戲。耕牛帶犢行。其十五獨鳥下村樹。月生洲渚平。孤舟初泊岸。山客句新成。其十六翠壁松陰淨。平臺日暮登。筇音鳴石逕。尋寺有歸僧。其十七暝煙起平楚。日入天地空。林間爭宿鳥。雲外有冥鴻。其十八客去空山靜。鳴禽下晩沙。前村昏一半。落照映殘霞。其十九時危無所適。老宿可相依。預選誅茅境。門前是釣磯。其二十手弄潭間月。夜深風露寒。猶言興未極。移棹上前灘。</text>
<title>永春龍穴灘。次兪市南武仲 棨 韻。二首</title>,<text>雁塞當年勞夢想。龍灘此日喜逢迎。春江淥淨深無底。不及平生爾我情。其二春風同泛木蘭舟。洗盡胸中萬斛愁。安得與君乘興去。掛帆西下漢江流。原韻屛盡車騶登小艇。綠楊潭畔笑相迎。人間自有淸閑界。何似風波宦海情。其二龍灘飄杳溯仙舟。握手其如更別愁。西日已低催返棹。亂山千疊暮江流。</text>
<title>拱北樓。次板上韻。</title>,<text>南來形勝此高樓。鐵甕堅城枕石頭。江漢風流千古事。月明吹笛倚孤舟。</text>
<title>洪陽觀妓</title>,<text>風流太守政維新。粧點梨園別樣春。借問湖西誰第一。相思不見眼中人。</text>
<title>又用前韻。詠西原妓開明。是逆家女也。</title>,<text>芙蓉一朶靚粧新。秋後猶存律外春。生在汚池不敢近。往來多少斷腸人。</text>
<title>贈俗離山僧處能</title>,<text>四月曾從上黨還。自慙塵迹阻名山。逢僧吐出煙霞語。離嶽千峯几席間。</text>
<title>次韻。送林判書載叔。墰</title>,<text>江天雨後夕風微。置酒高樓送客歸。此夜此時猶惜別。明朝回首轉依依。原韻江城花柳雨霏微。妙舞淸歌客未歸。南國此行多勝事。白頭離恨更依依。</text>
<title>戲答人</title>,<text>久客愁多夜不眠。鈴齋方許近嬋娟。傍人錯道多情事。一夢楊州未十年。</text>
<title>憶錦江</title>,<text>中宵轉輾夢難成。拍拍鳴鷄第一聲。縹緲樓臺何處是。春風花發錦江城。</text>
<title>擬古</title>,<text>別時珍重約回期。虛待今宵己自知。孤枕不眠心耿耿。風吹山葉摠堪疑。</text>
<title>效古人體</title>,<text>貴極公侯封萬戶。富藏金玉滿千箱。傍人若問從吾好。願對梨花一樹香。</text>
<title>公山十景 付敎坊</title>,<text>依微煙柳暗汀洲。雨後淸江碧玉流。滿載紅粧絃管沸。春風長送木蘭舟。右錦江春遊江天霜後雁南飛。暇日肩輿上翠微。宴罷重巒歌舞散。佳人爭揷菊花歸。右月城秋興人稀官渡暮煙籠。月色波光上下通。妓舸沿洄明鏡裏。紛紛絲管雜江風。右熊津明月雲影參差霽景新。高低山色碧嶙峋。隨風忽洒峯頭雨。疑是陽臺夢裏人。右鷄岳閑雲東南冠蓋此經過。惜別情人奈若何。淚灑相思巖下水。西流嗚咽錦江波。右東樓送客香薰寢帳繡芙蓉。雲雨巫山興易濃。薄倖楊州春夢覺。草堂明月到西峯。右西寺尋僧錦水逶迤出峽中。桃花春浪拍靑空。女娘爭唱江南曲。蓮葉舟輕不畏風。右三江漲綠周遭山勢鬱相望。雲錦屛風五疊張。濃抹如眉靑似髻。春來新樣美人粧。右五峴積翠花葉參差覆曲池。瑤軒晴晝捲羅幃。露翻翠影搖歌扇。風送淸香入舞衣。右金池菡萏國破千秋古迹留。蒲生新葉弄輕柔。佳人摘取爲裙帶。爭趁端陽令節遊。右石甕菖蒲</text>
<title>春曉</title>,<text>屋上鳴鳩喚雨晴。漏雲紅日透簾明。曉來睡罷春慵重。臥聽門前賣菜聲。</text>
<title>楊柳枝詞 五首</title>,<text>龍池氷泮日初遲。百尺金絲裊裊垂。不是宮中偏雨露。自然和氣先春時。其二嫩綠輕陰帶雨痕。碧紗牕外近黃昏。佳人引手拈金線。悵望遼西獨斷魂。其三淸渭城邊浿水頭。赤欄橋外更靑樓。長長短短斜陽裏。摠是人間離別愁。其四綠葉成陰白日長。風吹還見絮飛揚。悠悠藹藹晴光裏。不是愁人亦斷腸。其五臨池高樓映虛空。恰似佳人對鏡中。翠葉如眉媚晴景。纖腰無力舞春風。</text>
<title>四達亭。雨中賞蓮。</title>,<text>簇立紅粧照鏡寒。仙娥飛下彩雲端。天王勅賜珠千斛。爭捧波心碧玉盤。</text>
<title>贈大興倅吳君瑞 挺緯 以吏部郞。之京。</title>,<text>一代銓衡吏部官。等閑平地亦波瀾。臨岐贈別無他語。從古人間此路難。</text>
<title>早秋</title>,<text>晩稻靑靑早稻黃。田家時候屬新涼。城南城北炊煙起。嚇雀聲中近夕陽。</text>
<title>李家溪堂 二首○堂在烏棲谷。與金滄洲仲文同宿。兼示結城倅。</title>,<text>虛亭高絶白雲叢。澗壑泠泠落木風。信宿出門尋去路。依然回首畫圖中。其二明燈晤語徹三更。臨別慇懃尙有情。自是山靈能解事。故將風雨暗歸程。</text>
<title>次申參判汝萬 翊全 韻 三疊</title>,<text>別後光陰問幾更。一番桃李滿春城。依然木覓峯前月。分照西湖遠客情。二疊霖雨冥冥徹五更。終南歸路隔層城。懷人欹枕不成寢。此夜此時無限情。三疊丁東玉漏響殘更。夜色蒼蒼月半城。窓外杜鵑啼有血。替人能說未歸情。</text>
<title>宿龍鳳寺。朝擬登絶頂。</title>,<text>已辦藍輿向翠微。丹楓蒼桂淨朝暉。山靈爲我收雲霧。萬壑千峯錦繡圍。</text>
<title>龍鳳寺。詠筧泉。寺無井泉。自遠峯。用筧引水。注石盆以供朝夕。</title>,<text>巖邊刳木走泉源。靈液泠泠注石盆。老僧手汲晨炊飯。一縷靑煙鎖洞門。</text>
<title>三月三日。遊水簾洞。五首○有序。見文集。○洞在洪陽月山下。</title>,<text>疏林決石走風湍。噴壑空濛白雪寒。從此水簾仙洞裏。不妨人號使君灘。其二寒溪一派響泠泠。靑錦爲湍石作屛。咫尺名區人不識。城西還有水簾亭。其三四面山花錦繡圍。風吹香氣襲人衣。行歌對舞斜陽裏。一隊紅粧緩緩歸。其四芒鞋緩步碧溪隈。匝岸山花爛熳開。沂水春風吾與點。傍人休道踏靑來。其五朝來微雨浥輕塵。浩蕩風光物我均。安得溪流變春酒。陶然共醉一州人。</text>
<title>水簾洞溪上。歎落花。</title>,<text>昔見繁花繞澗阿。今來零落已無多。靑春自是須臾事。嗟爾芳魂奈若何。</text>
<title>漢江泛舟下鷺梁</title>,<text>春江泔滑綠波淸。芳草和煙接岸平。翠壁花如天上發。空明舟在鏡中行。</text>
<title>次沈學士文徵 東龜 月夜有懷韻 三疊</title>,<text>靑輅西遊隔紫淸。夢中歸路踏分明。可憐今夜龍沙月。偏照人間父子情。二疊遼塞腥塵幾日淸。小臣彈劍寸心明。狂來一讀荊軻傳。易水寒波萬古情。三疊入夜南樓暑氣淸。捲簾風露玉繩明。陰蟲切切秋將近。任是無情却有情。</text>
<title>寄林載叔</title>,<text>莫向吾儕問去留。世間名利摠悠悠。分明昨夜還鄕夢。閒把漁竿上釣舟。</text>
<title>又用前韻。酬載叔。</title>,<text>張翰飄然不可留。蓴鱸鄕思劇悠悠。都將萬古淸秋興。滿載東還一葉舟。</text>
<title>沈晴峯文徵有書。賦此以謝。</title>,<text>湖外秋風蓴菜滑。龍江煙月碧波恬。一般淸興都分占。還笑吾儕太不廉。</text>
<title>宿石浦精舍。乘早潮向金山寺。舟中有作。四首</title>,<text>晨鷄催唱早潮生。北斗橫天河漢傾。帆影依依和月落。遠山如畫未分明。其二寒霜冷月五更中。灝氣盈盈天地空。夢覺禪房淸徹骨。此身元在水晶宮。其三桂影參差映畫欄。水宮簾箔不勝寒。今宵一樣淸秋月。誰向蓬萊頂上看。其四風生巖竇怒濤舂。轟輵靑天擊鼓鍾。恰似軒轅張廣樂。洞庭波浪舞魚龍。</text>
<title>謹次仲氏韻 二疊</title>,<text>秋天搖落雁南飛。八月江湖蟹正肥。爲報家人須釀秫。黃花未破我當歸。二疊霜落鄕關木葉飛。松江秋後細鱗肥。天邊缺月未生魄。月正圓時吾亦歸。</text>
<title>贈海美倅 二疊</title>,<text>野外鶬鶊下上啼。杏花籬落草萋萋。農人告我春耕急。昨夜山中雨一犁。二疊處處山村布穀啼。野田晴靄麥萋萋。學士官銜君莫問。好來南畝把鋤犁。</text>
<title>丹丘林亭。贈浮石寺僧廣敏。二首</title>,<text>昔年曾宿西峯寺。淸景如今尙記知。山杏花間明月在。子規啼到五更時。其二崎嶇世路飽經過。暫向林間一放歌。明日尋僧扶杖去。靑山何處白雲多。</text>
<title>寄海美倅</title>,<text>離別向來無遠近。思君今日正消魂。山村寂寂春歸盡。滿地梨花獨掩門。</text>
<title>寄沈承旨子章 之漢</title>,<text>茅齋晴晝麥風涼。終日看書枕石床。安得與君乘興去。月明吹笛泛滄浪。</text>
<title>次朴上舍仲悅 大頤 回文韻</title>,<text>潮廻暮浦南飛鴻。落日寒聲笛弄風。凋葉晩秋天氣冷。消魂客路遠悤悤。</text>
<title>次于鱗凱歌韻</title>,<text>陰山殺氣壓漁陽。十萬天兵下戰場。昨夜龍沙鼙鼓合。幕前生致左賢王。</text>
<title>聞發兵添戍</title>,<text>霜落關山木葉飛。塞門秋色斷鴻歸。將軍更發龍灣戍。八月王城盡擣衣。</text>
<title>訪原州韓柳市 興一 閑居</title>,<text>危石纔通鳥道微。滿山花氣襲行衣。臨岐爲報桃源主。莫向人間問是非。</text>
<title>與振遠遊龍湫</title>,<text>早覺風塵萬慮醒。幾年壺裏煉身形。煙波一任漁舟宿。湖海空高處士星。</text>
<title>雜題</title>,<text>依微煙柳護長堤。竟日春風黃鳥啼。夢斷江南何處是。滿庭芳艸碧萋萋。</text>
<title>有感</title>,<text>累土爲基壯形勢。堤防須用大工夫。秋天八月淫霖注。恐有衝波覓古途。</text>
<title>次黃芝川 廷彧 麥秋亭韻</title>,<text>白雪嚴冬始吐芽。離離垂穎先嘉禾。高亭五月生秋思。匝隴黃雲雨後多。</text>
<title>白馬江。次白玉峯 光勳 韻。</title>,<text>山形依舊枕寒流。何處高臺與畫樓。龍去千秋王氣歇。滿江風月屬漁舟。</text>
<title>詠史 四首</title>,<text>大業由來難獨任。印刓何不賞人功。還將萬戶千金首。一擲烏江呂馬童。右項羽萬事悠悠不可陳。由來禍福自相因。誠看誑汝夷三族。曾是當時力薦人。右韓信祕訣初從圯上傳。沛公能用豈非天。方知一片橋頭石。基漢東西四百年。右張良東國名山有岱宗。千秋長聳碧芙蓉。邯鄲一語摧強敵。伯仲高標見我公。右魯仲連</text>
<title>開心寺。次崔深源韻。</title>,<text>昏昏終日展牙籖。思若春泥渙不粘。可是石樓明月夜。一樽重碧許先拈。</text>
<title>武陵溪 二首</title>,<text>仙家多住碧溪邊。洞裏煙霞別有天。路轉山廻千萬曲。令人重到已茫然。其二一線穿雲細路通。洞門深鎖斷人蹤。春來盡是桃花水。不辨仙源處處同。</text>
<title>交河</title>,<text>長洲煙月泛扁舟。入海江聲萬古流。篷底不成孤枕夢。荻花楓葉使人愁。</text>
<title>病中。懷吳麟洲 竱。</title>,<text>琴到無絃意更深。莫言流水少知音。分明木覓峯頭月。長照西湖萬里心。</text>
<title>田家初秋</title>,<text>村巷無人晝掩門。中庭滿曬初登黍。老翁曝背負秋暄。擧杖驅鷄鷄不去。</text>
<title>宿伽倻山般若臺。遇雨。</title>,<text>茅庵寄在碧峯間。簷外星辰手可攀。多事天公留宿客。故將寒雨暗秋山。</text>
<title>雨晴。曉臥口呼。</title>,<text>夜來微雨報新晴。陰壑風生萬木鳴。直待雲收朝日出。石門峯上俯滄溟。</text>
<title>開元寺。贈寶曇。</title>,<text>禪房逢着許多僧。說到名山見未曾。淸夜不眠聞爾語。五臺楓岳碧千層。</text>
<title>題紅葉</title>,<text>家家棗栗曬簷曦。搖落山村九月時。終日園林無一事。謾將紅葉自題詩。</text>
<title>癸酉十月十一日夜。雨雪雷震。</title>,<text>獰飆驅雪暗江城。十月雷聲事可驚。枉費書生憂世意。相公談笑運璣衡。</text>
<title>過漢江亭子</title>,<text>飛樓千尺倚雲端。水面淸風五月寒。錯把江山爲己物。秖今留與別人看。</text>
<title>聞程副摠龍來覘。感而有作。</title>,<text>鯨波萬里接天涯。玉節初廻海上槎。深謝遠來珍重意。東藩自古小中華。</text>
<title>次朴慶州睡隱 弘美 丹丘八景韻</title>,<text>洞門風露曉來晴。一抹輕霞繞赤城。朝日出林山更淨。半空蒼翠畫新成。右象岫朝日向夕峯巒紫翠開。嵐光雲影共徘徊。前灘忽覺波聲急。知是山中驟雨來。右胎峯暮雨拔刺鱸魚秋正肥。把竿終日坐漁磯。靑蓑篛笠前溪路。不怕林深雨濕衣。右苔磯釣魚漁村霜後葉飛稀。決決溪流繞竹扉。小網橫灘時有得。停杯爭喜巨螯肥。右沙灘網蟹平林漠漠帶煙霏。草暖沙明路轉微。長笛一聲牛背穩。過郊爭趁夕陽歸。右城郊牧笛秋來禾黍匝平原。壟上村歌日夕喧。不是伶園新別曲。聲聲渾似感君恩。右麻谷農歌孤城迥出白雲間。天末危峯夕照殘。候火西來看一點。坐占鯨海百年安。右高丘夕烽溪邊芳草翠如茵。橋上依依行路人。借問往來成底事。可憐奔走老風塵。右石橋行人</text>
<title>次朴慶州韻 五首</title>,<text>巖間嗚咽碧流通。兩岸飛花逐晩風。山靄羃林村犬吠。數家籬落水西東。右龍遊臺遼陽驛路接關西。煙樹蒼茫塞日低。今夜送君何處宿。鶴天明月雁酸嘶。右孤竹別金點馬山河千里接遼陽。數百餘年入戰場。當日謀臣誰第一。幄中籌策趙韓王。右過漁陽客子凌晨度長峽。雪深山路馬行遲。新曦欲出林風叫。岸上孤村未啓扉。右長峽嗚咽千秋萬古愁。行人到此淚雙流。世間離合元相似。分派東西在一丘。右分水嶺</text>
<title>詠牧丹</title>,<text>苔階新雨長絲枝。國色天香已自持。堪笑洛陽園裏客。看花爭趁暮春時。</text>
<title>憶朴季淵，趙弼善子玄 全素。○時二人。皆在扶餘。</title>,<text>湖天風景倦登樓。碧樹鳴蟬已報秋。遙想白江明月夜。玉人相竝倚蘭舟。</text>
<title>七月十八日觀潮 古老皆言。七月十八日。潮水甚盛。必風雨大作。聊以誌之。</title>,<text>濁浪排空風雨顚。蒼茫銀海杳無邊。試看七月西湖水。何似錢塘八月天。</text>
<title>除夕</title>,<text>黃昏不寐到淸晨。爲此宵分歲舊新。堪笑容成造曆後。世間何限枉傷神。</text>
<title>謹次仲氏偶吟韻</title>,<text>郭外靑山一逕斜。綠楊深巷是吾家。春來消息何須問。庭際寒梅半落花。</text>
<title>靑回小嶺。望伽倻山。</title>,<text>榴花初謝別鄕關。黃葉飛時尙未還。天際數峯靑一抹。分明知是瑞州山。</text>
<title>次申東江汝萬韻</title>,<text>剝啄聲中倒屣迎。喜君相訪到柴荊。通宵不寐論心事。亂後酸辛各飽更。</text>
<title>次金叔承韻</title>,<text>靑雲先達愧王陽。腰下還有縣尹章。飢歲活民無善策。靈丹安得萬金良。</text>
<title>次沖暉皐蘭寺韻</title>,<text>木落沙明數白鷗。寺門臨水最先秋。淸磬一聲僧飯罷。隔江斜日下汀洲。</text>
<title>次玉洞長老韻 二疊</title>,<text>一峯直上干雲霄。巖際高松棲鶴瘦。却怪晴簾霜氣明。南溟近接靑山後。二疊草衣木食棲煙霞。月入竹房禪影瘦。晴簷高枕石床眠。滿地落花春雨後。</text>
<title>石浦晩望</title>,<text>看月島前秋海陰。鳥飛山外夕陽沈。雁聲窮處孤帆沒。紅樹漁村暝色深。</text>
<title>指佞草</title>,<text>草木微情亦有靈。佞人安得近明庭。薇垣柏府官多少。爭似春階一葉靑。</text>
<title>贈海淳上人 以本鄕僧。刷還白華山。</title>,<text>僧自白華峯上至。惹來嵐氣碧氛氳。蘇州亦有囚山否。謾繫長空一片雲。</text>
<title>扶餘懷古八詠</title>,<text>君王曾此簡賢良。江上奇巖面勢方。爲問當時寧有政。太空無語但蒼蒼。右天政臺層層高浪擊雲根。潭底神龍窟宅尊。莫向臺前尋古迹。至今風雨暗江門。右釣龍臺兵過炭峴白江時。百濟金甌半已虧。自是春殘花易落。錯敎人恨野風吹。右落花巖蒼巖百尺勢崔嵬。劫盡灰寒半綠苔。江上至今芳艸路。行人遙指自溫臺。右自溫臺飛來靑嶂水東西。半月荒城十里堤。看取昔年歌舞地。女墻無樹夜烏啼。右半月城當年此地大王遊。一帶煙波萬古愁。往事卽今那可問。滿江風月屬漁舟。右大王浦官路煙沈古樹圓。夕風吹月漾江天。皐蘭寺在層巖裏。薄暮鍾聲到客船。右皐蘭寺祠外煙林老木攢。群鴉飛盡夕陽殘。就中遺恨知多少。白馬江聲萬古寒。右三忠祠</text>
<title>入直春坊。次騎省李侍郞咸卿韻。三疊</title>,<text>許國丹心在。憂時白髮新。鴨江通使節。燕塞暗兵塵。喪亂逢今日。行藏愧此身。春宵同禁直。相對淚盈巾。二疊咄咄人間世。驚看萬事新。懸腰慙紫綬。失脚走紅塵。迢遞還鄕夢。遲回報主身。時危猶可濟。遮莫浪霑巾。三疊樹影墻頭合。鶯聲檻外新。官曹淸似水。庭院淨無塵。虛辱絲綸地。徒傷老大身。何當拂衣去。閑戴小烏巾。</text>
<title>龍穴灘。次兪武仲韻。</title>,<text>山斷蒼屛立。江淸碧玉流。偶從名勝處。還與故人遊。不盡千重意。更添一倍愁。沙頭忽分袂。斜日獨回舟。</text>
<title>後樂亭</title>,<text>城斷臨靑嶂。亭危瞰碧江。沙光秋映壁。水色夜明窓。選妓鳴瑤瑟。張筵對玉缸。題詩留勝迹。還愧筆如杠。</text>
<title>蕩春臺。逢趙司書士具 備。</title>,<text>細路緣靑壁。平臺拱碧岑。逢君眞邂逅。探勝極幽深。白石臨溪瑩。蒼屛背日陰。無言近城市。猶足滌煩襟。</text>
<title>李家溪堂</title>,<text>架壑軒楹敞。穿林路逕迷。松篁階上下。籬落水東西。地僻雲生石。天寒葉擁溪。臨分期後會。明宰與同携。</text>
<title>贈金仲文 益煕○二首○仲文以吏部侍郞。請暇掃墳。因到結城莊舍。往見留宿。還歸有贈。</title>,<text>吏部辭官後。乘秋返舊莊。涉園收柹栗。開逕斫松篁。海味漁梁近。村醅濁酒香。抵書期好會。明日是重陽。其二別業隣滄海。虛堂近翠微。松風涼枕席。竹日映窓扉。夜氣香秔熟。天霜紫蟹肥。看君幽興足。何必更思歸。</text>
<title>金仲文次韻以送其數倍之。更次以呈。四首</title>,<text>淨散幽棲地。秋深栗里莊。庭風凋晩葉。簷月礙脩篁。遣興三杯酒。澄心一炷香。閑中須讀易。進退辨陰陽。其二策馬山前路。尋君谷口莊。疏籬懸野蔓。小屋隔林篁。剖蟹金漿凸。炊粳玉粒香。經冬宜住此。歲律逼靑陽。其三海外孤村迥。林間一逕微。編茅秋葺屋。映竹晝關扉。紅柹經霜熟。黃鷄啄黍肥。田家有閒趣。恨不早來歸。其四榮辱雖關數。行藏貴識微。明時辭禁闥。晩計在郊扉。湖海蛟龍蟄。階庭鳥雀肥。蓴鱸千古興。吾與季鷹歸。</text>
<title>遊新都龍湫</title>,<text>峭壁穿成竇。神龍在此中。水從銀漢落。潭似石塘洪。白晝晴天雨。蒼崖盡日風。何當騎爾去。得失問天公。</text>
<title>次芝川白馬江韻</title>,<text>渡口孤煙直。廻潮落遠灘。花飛巖石在。龍去伯圖殘。嶺月三更白。江聲萬古寒。停舟沙際寺。長嘯倚危欄。</text>
<title>書懷</title>,<text>千端又萬緖。吾道竟支離。迹屈勤猶左。身閒懶亦宜。天寒雲拍地。山凍雪封枝。可笑風塵裏。人知我是誰。</text>
<title>次朴慶州遣懷韻</title>,<text>地僻無經過。居閒罷盥梳。試看南楚鳳。爭似北溟魚。惠政留花縣。淸香繞玉除。未應長寂寞。不日有徵書。</text>
<title>次朴慶州閑居韻</title>,<text>初辭簿領苦。新製芰荷衣。卜地開茅舍。排雲掩竹扉。春畦蔬菜足。秋浦蟹魚肥。暫息天池翼。何時九萬飛。</text>
<title>丹丘小集。次朴慶州韻。二疊</title>,<text>自是安吾拙。非緣遠俗紛。冥心惟好道。炙背不忘君。小屋依靑嶂。高亭近白雲。向來風與月。無主可平分。二疊夕陽初下嶺。松月白紛紛。勝事應須我。深杯且屬君。路緣臨澗石。簷逗宿峯雲。倘結香山社。煙霞一半分。</text>
<title>次朴慶州雨中書懷韻</title>,<text>四壁圖書靜。脩然太古心。捲簾山雨細。開戶樹陰深。遣興詩還就。消憂酒又斟。縈情百年事。彈指去來今。</text>
<title>又次朴慶州韻 朴慶州詩。有杯乾之語。以秋露小許奉贈。又用前韻。求和。</title>,<text>慇懃一杯酒。聊慰故人心。味可論賢聖。情須較淺深。遣懷安用醉。無事只堪斟。眞率當年趣。居然見卽今。原韻旅舍無人問。離居見客心。雨聲衝海盡。雲氣羃山深。書亂難成秩。杯乾未續斟。散材元無俗。潦倒古猶今。</text>
<title>次朴慶州遣懷韻 二首</title>,<text>湖海憐孤影。星霜感二毛。謀身心更拙。憂世髮應蒿。園竹從人看。庭松任鶴巢。郵筒多好句。春雪曲彌高。其二逍遙此中意。識者向來稀。擊水溟鵬運。槍楡斥鷃飛。世人醒或醉。吾道是還非。寄語雲臺隱。終將與子歸。</text>
<title>又用前韻 二首</title>,<text>淸時妨傲骨。塵匣閉吹毛。草屋依林樹。荊扉沒野蒿。秋風菊花酒。明月海棠巢。萬事看棋局。方知不着高。其二地僻秋光早。村深好客稀。亂蟬當戶噪。孤鶴傍林飛。偶爾尋前路。居然悟昨非。興來時獨往。終日却忘歸。</text>
<title>送朴慶州還京 二首</title>,<text>詩社從遊樂。居然動半年。石潭垂釣會。蕭寺賞花筵。別路連天外。歸軒指日邊。南飛應有雁。書札幸相傳。其二 是日丹丘。泛舟敍別故云。送客靑溪口。移舟泊岸沙。山肴無別味。村酒不須賖。石斷波難定。松高日已斜。臨風一分手。歸路隔煙霞。</text>
<title>三月三日。遊水簾洞。二疊○有序。見第九編。</title>,<text>杖策平郊遠。緣溪細草靑。名區常引興。佳節更關情。洞裏絃歌響。花間笑語馨。晩風吹好雨。詩到此時成。二疊晴莎含淺綠。斷壑洗空靑。荊棘當年地。琴歌此日情。瀑喧風磴雪。花撲酒樽馨。勝境新開拓。千秋待我成。</text>
<title>與尹景先會金馬川</title>,<text>正値淸明節。兼無簿牒繁。穿花尋野逕。拂柳過溪村。日暖嵐光薄。春耕水氣昏。新晴莎艸軟。隨意坐平原。</text>
<title>八峯山龍鳳寺。示趙子服。 錫馨</title>,<text>供帳乘閑日。緣溪一逕斜。廚煙依碧嶂。酒氣雜晴霞。水國常多雨。春山半是花。晩來幽興劇。移席梵王家。</text>
<title>又疊前韻。送子服還京。</title>,<text>送子嗟時命。當筵畏日斜。文章傳白雪。意氣鬱靑霞。別路連芳草。離愁對落花。浮生元是客。有酒莫思家。</text>
<title>八峯山題龍鳳寺</title>,<text>八朶芙蓉嶂。招提最上頭。巖欹仍鑿磴。山豁更登樓。暗谷泉聲細。空庭樹影幽。不須催返駕。鈴閣簿書稠。</text>
<title>題林氏盤桓亭 有序。見第九編。</title>,<text>勁節風霜古。傳家種植勤。繁陰低黛色。赬榦剝苔文。簷礙三更月。庭翻一抹雲。盤桓留賞處。爽氣與平分。</text>
<title>鎖直玉堂。次李子和 時楳 韻。</title>,<text>萬事寧須問。逢場盡一觴。風塵迷去住。時序有炎涼。避繳孤鴻遠。爭棲夕鳥忙。從今湖海上。甘作釣漁郞。</text>
<title>贈海美倅</title>,<text>五馬乘晴日。相尋到草菴。松風醒俗耳。山氣入淸談。閱世頭全白。哦詩酒半酣。重期月明夜。艤艇候溪潭。</text>
<title>又次海美倅 二疊</title>,<text>幽居深僻處。只許使君知。野水乘舟日。林亭命駕時。山光移竹杖。春色上梅枝。爲有重來約。先傳一首詩。二疊忘言坐盤石。幽興只心知。遠岫雲生處。空山晝永時。潭深龍蟄窟。松偃鶴棲枝。諷詠還多事。如今不賦詩。</text>
<title>次朴仲悅韻</title>,<text>田家雨初歇。倚杖更躕踟。鳥語山當戶。蛙鳴水滿陂。逢人皆好意。遇景卽新詩。心解難言趣。隣翁爾獨知。</text>
<title>次朴仲悅回文</title>,<text>霏霏細霧捲。日上曉巖虛。扉擁雲陰薄。檻臨松影疏。梳殘半白黑。樹老謝紅菲。魚膾兼蓴菜。是今知昨非。</text>
<title>浮海之遊。次朴仲悅韻。</title>,<text>帆從浦漵轉。島嶼更淸幽。怪石如迎棹。鳴鷗不避舟。江山明赤壁。日月近滄洲。準擬營茅宇。臨風把釣鉤。</text>
<title>秋日新川</title>,<text>老樹斜陽盡。空橋落葉翻。穿林聞淸磬。隔水見漁村。野寺雲千古。霜溪月一痕。何當携竹杖。相訪到松門。</text>
<title>丹丘。次金龍溪 止男 韻。</title>,<text>策杖緣溪路。分明畫裏人。依巖雲作帳。坐岸草爲茵。野色荒臺晩。煙花小洞春。佳期如可續。共採碧潭蓴。原韻晴日溪臺上。相從四五人。奴收沙際網。僧傳樹陰茵。野寺煙花晩。山田布穀春。歸來問後會。約束採潭蓴。</text>
<title>皐蘭寺。次板上韻。</title>,<text>細路緣蒼壁。危軒俯碧江。人移月邊棹。僧語鏡中窓。孤嶂雲千古。晴空鳥一雙。春光眞可賞。綠蟻復盈缸。</text>
<title>次李相國 敬輿 江亭韻 亭。在扶餘白馬江扶山下。</title>,<text>巖開壺裏界。樓壓鏡中天。京洛非無夢。江湖自有仙。長洲風乍響。危嶂月孤懸。出處問心跡。誰知所以然。</text>
<title>由石門。憩于念佛精舍。次印寶上人韻以贈。</title>,<text>策杖緣嵐壁。排雲叩竹扉。雨餘山更碧。霜後葉初飛。陰壑蛟龍蟄。秋郊鳥雀肥。浮生皆妄耳。吾與爾同歸。</text>
<title>次邀月堂韻 堂。在靈巖林直長浩之家。</title>,<text>輪從滄海轉。期赴野人邀。貯爽波舂帳。斟芳影蘸瓢。堪乘庾亮興。宜詠謝莊謠。障翳還嫌桂。蕃蕪等艾蕭。</text>
<title>書懷</title>,<text>萬事萍浮水。終須合且離。風塵徒自苦。枘鑿不相宜。騏驥思千里。鷦鷯守一枝。靑雲得意地。且莫問他誰。</text>
<title>見吳麟洲書 時麟洲遭妹氏喪。故第五句及之。</title>,<text>終南元日下。湖外卽天涯。戀極渾無夢。書來只益悲。存亡俱慘惔。衰病竟支離。萬事寧須說。令人涕淚垂。</text>
<title>偶興</title>,<text>高樓珠箔捲。晴晝玉窓空。庭樹聞淸籟。階花落晩風。鶯聲春夢裏。山色畫屛中。爲愛琅玕碧。移床近竹叢。</text>
<title>悶旱。次權石洲 韠 韻。甲戌。自春至四月。不雨。</title>,<text>不雨三春暮。看看節序歸。千林仍爽籟。四月尙寒衣。天道無今古。邦經有是非。老農占氣候。殷血染朝暉。</text>
<title>旅思</title>,<text>千里西湖客。淹留不早歸。非關艶朱紱。只欲舞斑衣。旅宦方知晩。親年却到稀。鷄壇無舊好。誰肯款柴扉。</text>
<title>贈性諳和尙 二首</title>,<text>註解蓮花語。編成貝葉文。鍾聲風外徹。梵響月中聞。鶴立千峯錫。龍歸一鉢雲。終將隨法侶。山色與平分。其二回首金沙界。那能不爾思。風泉鳴錫杖。雲衲掛松枝。鉢澁休糧久。杯傾渡海遲。無言眞有味。吾欲廢言詩。</text>
<title>卽事</title>,<text>向晩涼風起。村邊樹影搖。馬嘶芳草岸。人度夕陽橋。病劇妨延賞。詩成慰寂寥。山林猶聖澤。垂老傍漁樵。</text>
<title>寄鴻山倅</title>,<text>種稻溪田瘠。秋來尙未黃。荒涼閑野碓。羞澁對空囊。妻病緣愁老。兒啼索飯忙。故人今作宰。何日問滄浪。</text>
<title>觀漲</title>,<text>三伏炎蒸盡。驕陽化作霖。洪濤壞地軸。孤島沒江心。魚鱉靑冥近。蛟龍白晝吟。陸沈當世事。誰會我憂深。</text>
<title>山村晩眺</title>,<text>瓠蔓緣茅屋。柴扉面水田。炊煙山影裏。寒杵夕陽邊。幸際中興日。難逢大有年。經綸非我事。性癖在林泉。</text>
<title>丹丘書齋。與趙煕叔 績。 次唐人韻。</title>,<text>弄波坐盤石。都無塵世心。沙明仍夕照。潭碧更秋陰。灘急涼風起。山空落葉深。莫愁歸路黑。新月掛松林。</text>
<title>禮山縣。次板上李東岳 安訥 韻。</title>,<text>昔年曾宿客。今日再經過。縣郭靑山衆。衙軒爽氣多。乾坤爲逆旅。歲月劇飛梭。回首鄕關遠。湖風起夕波。</text>
<title>龍仁縣。次板上韻。二首</title>,<text>淅瀝崇朝雨。淹留一日程。入簷山氣黑。吹葉谷風輕。素食慙官供。秋宵見客情。廚人應有語。明發向秦京。其二滯雨駒城縣。羈懷正黯然。空齋秋似水。孤枕夜如年。床下蟲聲急。燈前樹影圓。沈吟終不寐。直到五更天。</text>
<title>秋日。登東山。</title>,<text>坐久忘歸去。前村已夕陽。明沙川上下。怪石野中央。木落山容瘦。林疏水氣涼。行行慰幽獨。不是愛風光。</text>
<title>登海美城山</title>,<text>古郭連靑嶂。登臨勢若浮。玆山還可賞。今日偶然遊。海氣雲常暝。天風葉盡流。獨來還獨往。誰識我心愁。</text>
<title>挽洪太初聘母</title>,<text>幸忝門闌客。深知婦道全。杯筵隣飽德。蘋藻舅稱賢。隻影人間世。雙阡地下緣。東床敦孝義。無嗣不須憐。</text>
<title>挽韓都事</title>,<text>玉樹先摧日。春闈八袠年。訴冤聞上帝。滴淚到重泉。窓曉鷄聲在。堂虛彩服懸。小亭秋更寂。松菊尙依然。</text>
<title>挽李正 厚基</title>,<text>雙璧童年友。吾猶子弟行。曾遊道南宅。屢拜德公床。華髮神仙表。斑衣錦繡香。傳家餘慶在。身後更無疆。</text>
<title>挽李副學士會 行遇○二首</title>,<text>赫赫淸江後。簪纓世有人。聲名聯白璧。步武上靑雲。脫略襟期迥。軒昂氣槩新。風流今已遠。蕭瑟一孤墳。其二少壯先歸盡。浮生卽夢中。今君無下壽。何處問蒼穹。伯仲交情厚。升沈世路同。堪悲倚廬側。姜被一邊空。</text>
<title>挽安僉知 珩○二首</title>,<text>谷口幽棲處。從遊復幾年。松篁元亮宅。風月習家池。一夢人間世。千秋地下期。存亡多少恨。不忍寫哀詞。其二昔過雲莊路。相尋到草亭。入門荷影動。移席竹陰淸。往事看今日。秋天沒曉星。可憐修禊地。無復眼回靑。</text>
<title>挽金正字明仲 益煦○自此二詩。逸於舊本。今始收錄。</title>,<text>昔歲登金榜。名家最少年。浮生成一夢。冥路隔重泉。世事驚心裏。朝廷太息邊。君歸也不惡。何用涕漣漣。</text>
<title>挽或人</title>,<text>仙鶴霜毛整。雲霄萬里程。風顚珠樹隕。夢罷玉樓成。忍聽呱呱泣。寧論踽踽情。時從賢伯仲。揮淚說平生。</text>
<title>次韓都事時益 允謙 新搆草堂韻</title>,<text>問君何以此閒居。遠迹紅塵臥艸廬。鼎鼐浮名還可戒。風雲壯志未能舒。溪聲遶屋涼生榻。山影移軒月滿除。莫道幽人無一事。竹窓書史富三餘。原韻漂泊多年不定居。披荊今日結茅廬。鳩材縱使心神苦。蝸室終當志氣舒。偃蹇靑山來戶牖。蒼茫碧海入庭除。歸休永作菟裘計。獨臥林泉興有餘。</text>
<title>泛舟赤壁下。歸題永春客館。</title>,<text>峽坼江流一派通。奇巖簇立障靑空。層層錦繡雲屛裏。箇箇芙蓉玉鏡中。開鑿定勞神禹手。鍊磨應試女媧功。從知造物還多事。謾向窮山枉費工。</text>
<title>題淸風寒碧樓</title>,<text>快閣岧嶢枕碧灣。江光搖漾翠屛間。壺中世界乾坤闊。鏡裏人家日月閒。俯檻澄波魚競躍。當簷高樹鶴飛還。他時願作神仙尉。倘許丹梯再得攀。</text>
<title>題拱北樓</title>,<text>三面高峯勢截然。營門開處地形偏。樓橫絶壁層巖上。簾捲靑山白水邊。日暖雲生當檻石。月明人語渡江船。時平正値煙花節。樽酒何妨醉管絃。</text>
<title>烏棲谷李家溪堂 小序。見七絶。</title>,<text>飛閣岧嶢對碧山。俯臨蒼壁映回灣。沙邊竹逕晴如洗。巖下柴扉夜不關。棲檻鳥來明鏡裏。捲簾人在畫屛間。風煙絶勝眞堪賞。携酒他時數往還。</text>
<title>次洪陽南館板上韻</title>,<text>山川環擁地形奇。樓觀登臨處處宜。岳色浮空靑逼座。泉聲遶郭細通池。荷翻曲渚迎風近。樹翳重簾見月遲。何遜官梅詩興在。吟成逬入笛中吹。</text>
<title>次林白湖 悌 廣漢樓韻</title>,<text>烏鵲靈橋跨碧波。銀河淸淺影橫斜。黃金榜揭仙居壯。白玉樓高爽氣多。檻外雲連三島路。樽前春滿五城花。尋眞此會應追憶。須和瑤池一曲歌。</text>
<title>八峯山龍鳳寺。次趙子服韻。</title>,<text>緣雲危棧幾回盤。高壓平原對碧巒。桃李粧成萬家邑。芙蓉畫出八峯山。殘年縱乏逢春興。勝境何妨盡日歡。更唱驪駒歌一曲。當筵杯酒莫辭闌。</text>
<title>洪陽卽事</title>,<text>水滿池塘夜雨過。衙軒晴日暖風和。春光別我堂堂去。世事侵人故故多。詩句謾吟芳草在。愁心無奈落花何。淵明作賦終歸去。好把朝衣換碧蘿。</text>
<title>凌晨解纜 宿石浦精舍。五更乘潮。向看月島金山寺。舟中有作。</title>,<text>湖水連天淨若空。片帆和雁掛長風。數聲柔櫓滄波外。一點靑山元氣中。曉色纔分楓樹岸。秋霜先着荻花叢。飄然逸興知何似。直到扶桑意未窮。</text>
<title>與振遠遊龍湫</title>,<text>臨流展席坐蘅皐。雪膾銀鮮佐白醪。海內幾人知此味。世間眞興屬吾曹。天連極浦潮聲遠。日落平沙雁陣高。醉後莫愁歸路黑。半輪新月印波濤。</text>
<title>登石門峯</title>,<text>夕陽秋色鎖孱顏。萬仞雲梯尙可攀。天際雙尖疑冠岳。洋中一點是圓山。象王城闕荊榛裏。溫祚封疆咫尺間。回首風塵還自笑。幾人能得片時閑。</text>
<title>九日。登丹丘臺。次牧之齊山登高韻。</title>,<text>病軀乘興健如飛。溪上巖亭一逕微。對酒當歌聊適意。登山臨水且忘歸。無邊落木驚秋序。不盡長林帶夕暉。直到夜深歡未畢。任敎霜露濕人衣。</text>
<title>雪夜。訪丹丘精舍有懷。</title>,<text>黃昏孤鶴伴僧歸。松下茅齋半掩扉。疏磬出林穿蒼莽。寒燈隔水照熹微。淸宵月色山陰舫。斷岸江聲赤壁磯。撫跡自然成感慨。不關浮世與心違。</text>
<title>登望日山白玉臺</title>,<text>白玉臺高近紫冥。俯看南極壓滄溟。雲收大野峯巒出。潮落平沙島嶼靑。萬里乾坤雙轉轂。百年身世一浮萍。乘風欲訪蓬瀛去。回首人間夢已醒。</text>
<title>龍仁縣。次板上韻。</title>,<text>畿內要衝大道傍。亂來民物最凋傷。依山籬落人煙斷。負郭田疇蔓草荒。老樹空庭秋氣早。敗荷孤館夕風涼。明朝忍過懸崖嶺。南漢城邊古戰場。</text>
<title>永保亭</title>,<text>烏岳龍蟠走勢窮。奇巖削立碧波中。樓橫北極星文近。地坼南溟眼界空。霽色窓涵三島月。驚濤聲撼五更風。乘槎欲問支機石。銀漢元來一水通。</text>
<title>月雲菴。次思敏上人韻。</title>,<text>霜落千林錦葉秋。手携筇杖到山幽。撑天高壁蒼屛立。噴壑飛泉碧玉流。瑞靄祥煙三島路。瓊花琪樹五城樓。從玆永謝風塵界。倩爾金篦刮病眸。</text>
<title>江西寺。次板上韻。</title>,<text>朱欄百尺瞰平湖。迥壓鼇頭地勢孤。銀界山河圍梵宇。水晶宮殿壯仙都。宵分暑氣淸如洗。月映波光淡若無。強欲題詩留寺壁。探囊呼取小奚奴。</text>
<title>金山寺留一日 十一首</title>,<text>巨浸中蟠一拳石。白銀盤裏玉芙蓉。波間浮動蓬萊島。天畔飛來靈隱峯。明月晴沙移蚌蛤。腥風驚浪戲蛟龍。停舟夜宿禪窓靜。孤枕三更夢亦恟。其二澹澹波光淨不流。碧天無際暮雲收。壓簷風露禪宮夜。倒影星河水國秋。貫月槎廻銀漢渚。步虛人倚玉京樓。騰身直欲飄然去。此日眞成汗漫遊。其三危閣岧嶢枕石頭。晴秋雲物映滄洲。山孤已覺塵寰絶。水闊方知世界浮。靈隱峯前天筑寺。洞庭湖上岳陽樓。恨無李杜驚人句。快寫胸中萬斛愁。其四來遊湖寺不逢僧。縹緲危欄向夕憑。素月流光銀界淨。長風無力碧波澄。天開弱水三千里。人在瑤臺第一層。海上安期如可待。願隨笙鶴共飛升。其五重遊湖寺却傷神。世事悠悠更故新。二十年前晴夜月。九重天上歲星臣。紗籠翠壁看詩句。葉脫黃泥夢羽人。當日荊花今半落。臨風嗚咽涕沾巾。其六慘慘秋光入望來。客懷搖落正堪哀。波間暝色帆從破。天末斜陽雁帶廻。萬事風塵雙逬淚。百年湖海獨登臺。憑危更切西方戀。一寸丹心尙未灰。其七龍伯何年釣六鼇。岱輿漂蕩逐風濤。飛來銀界三天遠。削立金山萬仞高。白玉壺中寬地勢。靑銅鏡裏點秋毫。驂鸞再赴尋眞會。巖畔奇花老碧桃。其八西日冥冥海氣收。暮潮初上白鷗洲。晴涵島影分鮫室。暝入曇花失釣舟。碧落冷風仙馭至。寒江秋月德人遊。狂詞不合明時用。且賦新聲續棹謳。其九目力乘秋破杳茫。捲簾終日倚僧房。山窮地絶撑鼇極。水闊天長數雁行。下界帆檣風萬里。半空笙鶴月千霜。由來靈境無人到。呼我爲仙也不妨。其十湖心孤島勢軒然。突兀琳宮壓翠巓。階下蒼屛吹蜃氣。簷前紅樹泊鹺煙。山橫西北撑天近。地坼東南得月先。畢竟名區誰作主。只應來者是眞仙。其十一怪石崚嶒枕海隈。白雲高處寺門開。地形遙控安眠串。山勢橫蟠太乙臺。明月淸風前赤壁。玉樓金闕小蓬萊。斯遊幸近滄洲境。我是前身謫降來。</text>
<title>自金山寺。還石浦。舟中作。</title>,<text>晴天帆影受風斜。十里平湖瞥眼過。浦口潮生翻水鶻。船頭祭罷舞神鴉。亭亭落日低紅樹。隱隱靑山界白沙。今夜月明何處宿。荻花叢裏有漁家。</text>
<title>般若臺。因風雨留宿。</title>,<text>暮投般若最高臺。寒雨冥冥徹夜來。萬壑雄風吹地籟。千溪飛瀑響雲雷。連天嶽色當軒失。捲海濤聲打壁廻。自是陰晴俱勝賞。就中淸興亦悠哉。</text>
<title>浦寺有詠</title>,<text>江涵秋影淨如空。隔岸禪扉杳靄中。扶錫僧歸金色界。捲簾人倚水晶宮。貪看洞壑雲來去。莫問兵戈事始終。回首關山鼙鼓急。滿襟雙淚滴西風。</text>
<title>重陽遊寺</title>,<text>強登湖上翠微峯。慘惔風煙助慽容。鶴禁西關雲萬里。燕京東海路千重。殘花已覺籬邊盡。佳節那堪亂後逢。因憶昔年靑瑣直。內官宣醞坼黃封。</text>
<title>浦寺 二首</title>,<text>楓葉蘆花映澗阿。茅齋倒影落澄波。窓間島嶼鬟相拱。簷外星辰手可摩。依岸鹺村煙氣薄。隔林漁屋夕陽多。晩來孤嘯心悽愴。蕭瑟山風爲振柯。其二浦漵蒼茫道路賖。丹楓秋色染晴霞。引雛鸂鷘依寒渚。曬翅鸕鶿集晩沙。萬里江湖隨釣艇。一天風月淨禪家。時危歲暮將安適。遙夜悲吟鬢欲華。</text>
<title>浦寺聽雨</title>,<text>秋陰垂野晝冥濛。吹浪江豚吼夕風。天色漸低楓樹岸。雨聲先到荻花叢。香爐氣重煙渾濕。雲竇泉鳴水暗通。簷響亂侵孤客耳。不眠淸夜思無窮。</text>
<title>次沖暉新興寺韻</title>,<text>手携藜杖上崔嵬。纔入山門氣象開。雲隔靑峯迷道路。天晴紅樹見樓臺。庭前香草多靈藥。松下殘碑半綠苔。怪敎流泉聲破碎。洗衣僧在碧溪隈。</text>
<title>送金淸風友古 尙 之任</title>,<text>名勝東南第一州。此行眞箇作遨遊。舊本。作頭。恐誤。 雲橫棧閣通官路。峽束滄江抱郡樓。衙罷吟詩携竹杖。公餘乘興上蘭舟。臨分却愧揶揄鬼。落魄風塵浪自愁。</text>
<title>送李御史錫爾 慶億 按覈耽羅</title>,<text>千古蓬瀛在杳冥。送君今日過滄溟。鷁頭風正雙帆直。鼇背天空一抹靑。東上定逢仙子舃。南邊應見老人星。歸時倘摘蟠桃實。拜獻金門祝萬齡。</text>
<title>送冬至副使洪大而赴燕 二首</title>,<text>聖朝專對歎才難。親擢薇垣第一官。未信關山非坦道。從敎宦海走狂瀾。首陽淸節三綱立。易水悲風萬古寒。沿路應多懷古詠。歸來須寄老夫看。其二大醉狂歌猛虎詞。送君千里走京師。非關外國無全節。自是中原異昔時。燕趙山川迷赤祲。東南天地有黃旗。行行若遇屠間客。試問官軍出塞期。</text>
<title>送李載元 天基 還嶺南 載元流寓咸昌。隣居有洪生。豪士也。與之爲友。交契甚厚云耳。</title>,<text>亂後如何惜別離。茫茫天地一廻悲。秋懸鶴野重輪月。愁入龍樓八彩眉。論劍荊卿非俗物。蹐門王適是男兒。風塵會有相逢處。說與洪生取次知。</text>
<title>送曹守而赴關東幕 時守而春府宰寧海。與關東接界。往來省覲甚便邇。</title>,<text>風塵蒼莽使人愁。況値關山一雁秋。嗟我將爲湖外客。送君還作嶺東遊。金剛洞裏雲生屐。鏡浦臺前月滿舟。若見永郞煩寄語。會隨笙鶴上蓬邱。</text>
<title>送黃承旨 中允 還平海 黃君盛稱望洋月松之勝。遂賦詩三篇以贈之。有序。見第九編。</title>,<text>南去西來已十齡。此承恩詔返林坰。風霜雨露俱元化。險阻艱難亦飽經。關路遠連滄海郡。夢魂先到月松亭。應知杖屨逍遙處。望眼長懸北極星。右屬黃君層巒斗壁勢崔嵬。蜃氣噓成百尺臺。萬里扶桑簷外直。一泓溟海眼中開。靑鯨噴薄洪濤立。碧落空濛驟雨來。遙想關東風景好。幾時筇杖出塵埃。右屬望洋亭名區物色近滄浪。峯嶂縈廻面勢方。皓皓明沙環十里。亭亭翠蓋鬱千章。天寒凍雪排瓊樹。春晩香風擁海棠。何日東遊拚勝賞。恨無雙翮快飛翔。右屬月松亭</text>
<title>別朴仲悅還京</title>,<text>征驂將發爲留停。一曲驪駒不忍聽。野戍孤煙南北路。夕陽秋草短長亭。離懷黯黯風中纛。世事悠悠水上萍。京洛故人如問我。滿山蘿月閉雲扄。</text>
<title>送朴慶州還京</title>,<text>離懷浩蕩不禁愁。臨別行旌且暫留。紫陌紅塵非坦道。碧潭明月有孤舟。關山木落風霜急。澤國秋晴瘴癘收。遙想洛陽城裏夢。倘隨征雁到丹丘。</text>
<title>送申學士汝萬赴居山任所 三首</title>,<text>當年持節使花門。又見除書出塞垣。歷落嶔崎吾輩事。東西南北聖君恩。升沈有數須安命。離合關情欲斷魂。知爾此行終不免。臨岐相送更何言。其二縛束羈銜老此身。無如寧作遠遊人。從知北塞千重嶺。猶勝東華十丈塵。天闊滄溟開氣象。雪晴長白見精神。斯行定得江山助。覓句須傳漢水濱。其三鐵嶺重關萬里賖。北庭風土異中華。驛亭近接巢鷹樹。官路遙連乳雁沙。窮磧秋來先下雪。胡山春盡始開花。今君向此邊城去。使我相離空自嗟。</text>
<title>次趙煕叔幽居韻</title>,<text>投紱歸來訪故丘。海山風物愜情幽。菊花初破宜拈酒。秔稻新登樂有秋。十載功名看穴蟻。一身天地任沙鷗。從今永作菟裘計。餘外悠悠本不求。</text>
<title>次朴慶州韻 四首</title>,<text>百年身世任乾坤。容膝蝸廬一畝園。沙浦魚肥秋織笱。田家酒熟夜敲門。盤盛蓴菜銀絲滑。飯淅香粳玉粒翻。斷在溝中還有味。靑黃終不羨犧樽。右蘇州草堂雄風劈海駕雲雷。高浪千層雪作堆。白日老龍沙上立。靑天飛雨席邊來。橫驅吳楚封疆窄。奔薄東南地軸開。河伯向時誇自大。茫然回首北溟隈。右觀潮萬事如今付等閒。且將詩酒老江干。簷虛雲氣生寒樹。野闊波聲落遠灘。自是靑山容偃蹇。向來浮世足辛艱。丁寧莫負丹丘約。已選林篁斬釣竿。右夜坐有懷老去虞卿但著書。幽居漸覺故人疏。風泉晩響聞寒碓。沙浦孤燈見夜漁。戀闕丹心渾欲破。憂時蒼鬢不勝梳。休將出處閑商略。自是浮雲有卷舒。右獨酌遣興</text>
<title>偶吟。示吳麟洲求和。</title>,<text>神物終爲掛壁梭。紛紛肉眼看相過。空餘萬里雄心在。無奈三秋老病何。近水風煙秋色老。倚山樓閣夕陽多。吟詩賴有麟洲長。魯鈍鋒鋩漸可磨。</text>
<title>讀石洲詩有感 二首○覽石洲集。是夜夢。一丈夫稱權石洲。與之論詩。旣覺感而有作。</title>,<text>歷數詩壇第一人。先生格律更淸新。口翻赤電呑星斗。手闢玄關見鬼神。莫道浮雲欺白日。只應眞宰訴蒼旻。無煩楚客招魂賦。入夢儀形轉覺親。其二拔俗淸標萬仞強。凌雲逸氣振扶桑。狂吟酒肆紅塵窄。雄顧騷壇赤幟張。鴟鴞向來元鷙性。鳳凰何不且高翔。流傳百代佳篇在。披讀令人意自傷。</text>
<title>驟雨</title>,<text>白日中天光忽韜。何來雲氣漲林皐。獰風漱壑千溪響。急雨藏山萬木號。簷壓匡廬懸瀑布。庭翻碧海散崩濤。朱簾晩捲南樓興。贏得詩情分外豪。</text>
<title>贈光州使君李士深 厚源○二首○與林學士載叔。同直玉堂。語及前日南行時。與羅牧具景輝鳳瑞，光牧李士深會話。因示唱和諸十。次韻。寄光牧。</title>,<text>誰言交契白頭新。晩景相看轉覺親。算去浮生眞幻妄。讀來佳句摠精神。南州聲績聞絃誦。東壁風流壓搢紳。何日淸樽拚勝會。相思俱是夢中人。其二秋來愁緖劇紛繽。聞說南州賞更新。海內難逢天下士。樽前還對眼中人。鳴琴花月分符地。策馬風塵報主身。他日安危公等在。各須努力保霜筠。</text>
<title>酬沈益山 𠍱 寄詩</title>,<text>當年傾蓋幸承歡。一日相知照肺肝。琴裏高山誰解聽。世間行路古來難。歸田我是陶元亮。避地君爲管幼安。別後論心詩句在。寧愁明月夢中看。</text>
<title>與趙煕叔共賦 十首</title>,<text>長空杳杳鳥飛過。世事浮沈奈爾何。身外有營俱幻妄。人間無處不風波。天晴野戍香秔熟。秋晩林亭落葉多。要寫新詩千萬首。挑燈淸夜共君哦。其二客稀村逕長蒼苔。日晏蓬扉尙未開。藜莧登盤當肉美。芰荷爲服稱身裁。兵塵遼海 舊本。作管寧東海。 甘終老。松月 舊本。作孟浩。 南山愧不才。耿耿襟懷誰與語。論文時有故人來。其三慷慨襟情更値秋。鶴關回首淚長流。虹明昔日燕丹劍。狗盜何人狐白裘。左海域中三面阻。陰山天際一眉脩。廟堂自有平戎略。浪費書生仰屋憂。其四壯士悲歌不耐愁。匣中霜色映吳鉤。蛩催暗壁殘更月。雁度關河一 舊本。作落。 葉秋。萬里風雲連殺氣。十年滄海少安流。艱危莫道人才盡。甯戚當時亦飯牛。其五庭梧摵摵葉聲長。擧目風煙有底忙。天際淸光隨去鳥。海門秋色帶回檣。中年好意全蕭索。昨日韶顏半老蒼。亂後驚魂猶未定。招歸眞欲待巫陽。舊本。作時到林亭無語立。獨支筇杖送斜陽。其六男兒行事固要 舊本。作須。 奇。不必窮愁但皺眉。北海當時迷出處。東山何日繫安危。寒蟬寂寞秋風起。壯志蹉跎白髮衰。忍見明月烏鵲散。南飛未有可棲枝。其七忽憶圍城丁丑春。至今嗚咽尙悲辛。當時忍見天驕子。每歲驚逢月建寅。猛將擬空 舊本。作收。 沙北地。齊人休蹈海東濱。除凶勒石燕山頂。然後歸來共卜隣。其八 次夢朝帝京。虜賊已平韻。朝京冠蓋去來頻。正朔曾頒海外春。心赤阻趨雙闕路。顏騂有愧百年身。早時藩國添皇澤。何日天兵靜塞塵。好事從他憑夢說。滄溟西望杳無津。其九 次爲唐倅時。奉慈闈留縣韻。○舊本。見逸。今始收錄。曾分符竹出彤扉。爲是親年却到稀。畸迹最難迎使節。寸誠容易徹君闈。春風赤縣花爭發。落日靑山鳥倦飛。隨處安心存至樂。且將樽酒舞斑衣。其十十載金門竊寵靈。歸來川觀俯雲汀。夢中蟻穴通南郡。天外鵬飛破北溟。好 舊本。作樂。 道襟懷元不俗。逃虛蹤跡本無形。期君共荷長鑱去。山有黃精隰有苓。</text>
<title>失題 自此二詩。舊本。見逸。今始收錄。</title>,<text>曾聞楛矢貢明堂。肅愼遺墟此一方。雪立白山南走遠。天連黑水北流長。完顏偉略呑遼宋。大定豐功壓漢唐。坐對地圖長嘆息。古來豪傑起窮荒。</text>
<title>失題</title>,<text>十二欄干跨碧塘。捲簾虛閣自 一作易。一作夜。 生涼。一作空中樓閣水中央。 波光受月 一作萍開月照。 軒窓炯。荷氣翻風 一作荷動風來 枕席香。皎潔精神通玉井。嬋娟魂夢遶銀床。虛無自是 一作有此 眞 一作神 仙境。莫道瑤臺路渺茫。</text>
<title>次申汝萬韻 二首</title>,<text>相別中年恨滿腔。新詩驚見喜無雙。雲山峯影通丹墅。月峽濤聲落錦江。和氣卽看廻黍谷。彩虹長得貫晴窓。開緘不隔平生面。隱隱如聞戶外跫。其二年來誰復問幽居。喜見新詩錦不如。鮑叔獨爲知己友。嵇康終著絶交書。君寧久滯湘中迹。我自甘隨澤畔漁。萬事風塵那更說。臥看東嶺月生初。</text>
<title>謹次仲氏韻 二疊</title>,<text>緘書珍重兩三行。百遍看來意更長。旅夢空驚春草句。羈愁正結水雲莊。經霜紅栗登秋實。浥露黃花送晩香。遙想鄕關淸興好。幾時乘艇泛滄浪。二疊風塵役役謾隨行。入夢鄕山路正長。松逕將蕪陶令宅。柴門空閉輞川莊。蓴鱸不乏吳州興。簪紱非關漢署香。世亂行藏俱未易。劍歌嗚咽涕淋浪。</text>
<title>次朴仲悅讀李白詩韻</title>,<text>唐代文章得正宗。讀來淸爽豁心胸。豐城氣射千年劍。長樂風傳萬戶鍾。夢澤虞羅圍虎豹。洞庭仙樂舞魚龍。要看玉井蓮花盛。須上金天第一峯。</text>
<title>次韓時益韻。戲贈李慶泌。</title>,<text>村巷蕭條夕照明。離人愁緖正堪生。梧窓月上莎鷄泣。澤國秋回旅雁驚。桂岫歸雲巫峽曉。石湖流水隴頭聲。欲知多少相思恨。雙鬢如今霜萬莖。</text>
<title>次龍溪韻</title>,<text>丹丘亦自在人間。何必遙尋海上山。臥壑風情仙鶴樣。歸田身世岫雲閑。花陰滿砌春移席。松影當簷晝掩關。倘許龍門同結社。不妨詩酒破愁顏。原韻離鄕二十九年間。偶逐萍蓬訪故山。荒砌梅篁隨主去。丹丘風月屬僧閒。臺空樹老春誰掃。籬破門摧夜不關。惟有隣朋忻我至。一杯新釀爲開顏。</text>
<title>臘雪</title>,<text>何來雲氣走西風。急雪紛紛下碧空。一片乾坤銀海上。千家樓閣玉京中。庭梅擺影淸香發。隴麥迎春瑞靄籠。老去本無驢背興。只將詩句頌年豐。</text>
<title>客中除夕。次李于鱗韻。二首</title>,<text>浮世光陰忽忽間。百年天地幾人閒。愁看北漢城邊月。夢繞西州海上山。殘歲只餘今日夕。此生無復舊時顏。樗蒲六博渾兒戲。題罷新詩獨閉關。其二屋角斜陽倒小庭。旅窓羈思涕堪零。寧從玉署悲秋日。好向金門隱歲星。騈拇休言堅白辯。苦心還笑太玄經。分明想得西歸路。依舊鄕山夢裏靑。</text>
<title>謹次仲氏遣興韻</title>,<text>由來靜裏有乾坤。無限風光滿水村。柳絮池塘棲鴨亂。菜花籬落蜜蜂喧。日薰芳樹看淸藹。雨過靑蕪辨燒痕。好是石潭明月夜。不妨乘艇泝眞源。</text>
<title>過伯氏殉節處。有感。</title>,<text>汪汪血淚滿衣裳。哭罷秋山日色黃。沙上鶺鴒聲斷絶。天邊鴻雁影凄涼。非無父子私情篤。爭奈君臣大義忘。明發征驂湖外路。白雲回首更茫茫。</text>
<title>登眺</title>,<text>無煩詞客爲招魂。斂迹還棲一畝園。南浦幾傷芳草夢。東籬又負菊花樽。楓邊雁影迷寒渚。林外蟬聲鬧遠村。亂後未成長往計。赤憎浮世摠辜恩。</text>
<title>夜坐</title>,<text>梧桐擺影月團團。平楚微茫宿霧殘。隔岸煙波銀漢迥。滿簾風露玉繩寒。亂來杯酒愁難遣。老去篇章興易闌。永夜不眠心耿耿。詎憂棲息一枝安。</text>
<title>賞秋</title>,<text>霜後村邊柹葉紅。微茫湖水拍秋空。掛帆商舶蒼煙外。曬網漁家夕照中。人事自傷今日變。風光還與昔年同。吟來拔劍瞻西極。牢落天涯恨無窮。</text>
<title>讀淸陰金先生 尙憲 疏</title>,<text>痛哭如今火及薪。上書惟有一孤臣。言言摠自危衷激。字字仍將大義陳。尊主百年扶宇宙。折衝千里運精神。江南誰鋟胡銓疏。爲作新詩踵後塵。</text>
<title>次金生 宗胤 韻</title>,<text>經年直北戰塵腥。飄泊生涯水上萍。觀裏看花悲暮景。籬邊對菊嗅餘馨。橫腰劍氣凌穹碧。拄頰山光送晩靑。搖落羈懷差自慰。見君詩語綴繁星。</text>
<title>罷官歸。申汝萬再寄書問。詩以謝之。</title>,<text>蘭陔纔唱未成腔。鳧舃飛來只一雙。烏鳥不須啼夜月。白鷗元自宿滄江。百年生事歸南畝。三伏淸風臥北窓。此際故人傳尺素。深情奚啻足音跫。</text>
<title>寄鴻山倅李月如 之恒</title>,<text>歸來舒嘯上東皐。爲政風流任爾曹。小邑本非棲鳳地。尙方還用割鷄刀。空中鳧舃穿雲去。天際蛾眉竝月高。何日却尋同社約。朱陳村巷共遊遨。</text>
<title>罷官後。歸田廬。示月如。</title>,<text>罷歸方覺田園興。不及當時元亮高。此去山林甘自放。向來州縣亦徒勞。晴簾竹翠千竿玉。午枕松聲萬壑濤。稍喜郊原秋事近。好將魚果對村醪。</text>
<title>次杜詩苦熱韻</title>,<text>炎官歊熱氣憑凌。地濕天昏瘴癘蒸。海渴中宵陰焰爛。山燋亭午紫煙升。謾將朱李沈寒水。縱有黃金效寸氷。寄語紅塵褦襶子。區區勢利豈堪乘。</text>
<title>己卯秋書事</title>,<text>秋色蒼蒼夕照空。捲簾虛閣樹陰中。池塘露下蓮房黑。籬落霜前棗臉紅。採菊陶潛逢令節。思蓴張翰得秋風。鷄豚共結鄕隣社。我是當年田舍翁。</text>
<title>丹丘書齋。與趙煕叔。次唐人韻。</title>,<text>共宿溪齋辦勝遊。芒鞋來步綠莎洲。簷前雁影千峯夕。郊外蟬聲萬木秋。半日逍遙難遣興。中年懷抱易生愁。且看衣袖紅塵在。宜向滄浪浣碧流。</text>
<title>九日。次老杜韻。</title>,<text>百年憂患人間世。九日登臨溪上臺。雙鬢不堪蒲柳變。一杯須趁菊花開。連天曠野斜陽澹。隔水晴山倒影來。向夕松間明月在。僕夫何事更相催。</text>
<title>次朴進士仲悅韻</title>,<text>秋空寥廓雁南翔。蘋末涼風起野塘。百歲流光能幾日。一年佳節又重陽。靑溪況有良宵月。黃菊初開昨夜霜。好佩茱萸陪壽席。掩門何必涕沾裳。</text>
<title>靑春作伴好還鄕</title>,<text>聞道王師靜塞塵。歸期須及故園春。方思出峽行裝急。更値沿途物色新。野館濃花迷去馬。驛亭垂柳傍征人。從玆庶遂閑居志。終老漁樵寄此身。</text>
<title>次兪鳳洲典叔 榥 龍灣韻</title>,<text>先王曾住此孤城。想像風雲擁旆旌。當日天心扶向義。秖今朝議恥言兵。防邊舊跡無文德。入幕何人是子荊。且對淸樽消客恨。不須嗚咽淚沾纓。</text>
<title>泰安使君金滄洲見訪。詩以謝之。二首</title>,<text>五馬曾蒙過野莊。忽驚門巷倍輝光。人言庾子豐年玉。我愛荀君坐處香。白髮淸樽仍別恨。落花芳草更斜陽。蘇州此去無多路。一夜相思已斷腸。其二浪跡當年得自由。芒鞋曾踏白沙洲。風塵謾負仙山約。歲月仍添海屋籌。要我重吟赤壁賦。與君三入岳陽樓。老夫於此非生客。且趁棠花續勝遊。</text>
<title>又疊前韻。呈金滄洲使君。二首</title>,<text>郵筒見遞碧溪莊。觸目琳琅駭有光。琴裏新聲流水曲。花間仙樂舞山香。從知放浪陶彭澤。不比酸寒孟溧陽。欲和還慙才力退。苦吟終日刮愁腸。其二憑君何必問來由。只喜仙居近十洲。吏隱曾聞王子舃。才高還畫魏公籌。漁村落照明官樹。鹽井晴煙入郡樓。聞說黃堂多暇日。不妨詩酒共淸遊。</text>
<title>病不克赴召命。又用前韻。言志。</title>,<text>忽見徵書到野莊。小臣寧不感榮光。馬蹄曾識秦京道。鷄舌非無漢署香。長路關心迷去住。半生將理失陰陽。君恩未報身嬰疾。氷炭崢嶸結我腸。</text>
<title>追憶浮海之遊。次朴仲悅韻。</title>,<text>斗大孤城枕海隈。官居瀟灑近蓬萊。波間島嶼田橫國。雲際峯巒太乙臺。鹺戶簿呈秋稅入。漁梁船趁早衙來。知君暫借寬閑地。榷利非關漢吏才。</text>
<title>挽族大父泰川公 好悌</title>,<text>龍遊臺上重陽會。屈指如今歲幾經。宗長風流還寂寞。吾家兄弟亦凋零。琴歌響散溪邊月。松竹陰成水北亭。明日西州門外路。曉天薤露不堪聽。</text>
<title>挽林判書 墰○以遠接使。卒于關西。</title>,<text>知子平生我獨親。尋常言語摠精神。眼前榮辱看今世。皮裏春秋慕古人。台府望高雲漢上。仙槎影斷浿江濱。歸魂忍過西城外。應入天門拜紫宸。</text>
<title>挽成參奉 大遂○二首</title>,<text>陪遊鄕里有詩尊。十載凋零半九原。洛社風流孤夢散。襄陽耆舊幾人存。松篁寂寞溪邊宅。水石凄涼浦口村。脩短同歸吾已了。中年懷抱自消魂。其二停杯高唱共懽然。佳節曾開落帽筵。此日殘生惟白髮。當時詩老已黃泉。奇遊夢裏空相憶。隻影人間只自憐。孤露更兼懷舊意。不堪題挽涕漣漣。</text>
<title>挽趙景裕</title>,<text>疇昔公車屈壯圖。幾年丘壑祕淸臞。閒中甲子輸棋局。物外風流倚酒徒。雪冷舊山來弔鶴。月明荒壟有啼烏。庭蘭與我同心友。欲寫哀詞淚逬珠。</text>
<title>挽李原州 重吉</title>,<text>知公懷抱絶機關。曾是遊吾父子間。四郡政成推地望。重闈疏入破天顏。塵中毀譽眞堪笑。身後功名亦等閒。亂世此行還未易。全歸猶得臥靑山。</text>
<title>挽李參判玄洲 昭漢</title>,<text>淸時咸仰德星堂。丹穴從來產鳳凰。謝氏門庭映蘭玉。蘇家兄弟盛文章。揮毫蓮幕詩聲振。通籍蓬山姓字香。存歿秖今人事變。哀詞吟罷涕淋浪。</text>
<title>挽李判書白洲 明漢○二首</title>,<text>父子先亡繼少公。闔門奇禍一旬中。慘看白璧埋窮壤。泣向蒼天問化工。仙路冥冥收紫氣。書窓耿耿貫晴虹。羊曇忍過西州路。歌舞當年醉席同。其二前身曾是紫宮仙。謫下人間五十年。滿腹琅玕非俗物。揮毫珠玉富新篇。千秋藝苑高名在。兩世文衡盛業傳。遙望星躔奎彩晦。不堪題挽淚如泉。</text>
<title>挽洪參判秋巒 霙</title>,<text>豐原家世冠靑丘。軒冕當今第一流。金榜聯翩鴻雁影。玉郞文彩鳳凰樓。閑中棋酒惟看客。病後功名亦掉頭。六十人間如此足。向來存沒卽浮休。</text>
<title>挽或人 逸於舊本。今始收錄。</title>,<text>伯仲交遊自少時。妙年文彩似君誰。雲衢行 或作方 展溟鵬翼。夜露先凋玉樹枝。脩短世間渾一夢。凄涼身後有孤兒。潘姨獨向床前哭。最是鴒原不耐悲。</text>
