<title>自中州上洛到箭坪有作</title>,<text>寒天欲暮客行催。雪擁平原路未開。指點秦京知不遠。終南山色望中來。</text>
<title>次趙公擧 師錫 述懷韻</title>,<text>靑歸門外柳。知是早春來。世上風塵足。頭邊歲月催。欲藏江海迹。時把竹林杯。珍重論交地。深情兩不猜。</text>
<title>賦得春雨。次權汝綱 斗樞 韻。</title>,<text>依微小雨洗芳塵。坐想春湖物色新。書劒十年成底事。不如歸作釣魚人。</text>
<title>舟行宿屯池村</title>,<text>落帆江日暮。下岸宿漁村。曉來步沙上。留看繫纜痕。</text>
<title>舟中</title>,<text>金灘此去十餘里。曳纜春江已半旬。起望鄕山欣漸近。水程辛苦語舟人。</text>
<title>柳村座中呼韻。率應。</title>,<text>山形四面繞前溪。庭畔幽禽盡日啼。別有吟毫難寫處。暮天微雨響凄凄。</text>
<title>舟中卽事</title>,<text>乘流今幾日。催棹向秦京。汀草連沙軟。山花暎水明。船如空裏去。人似鏡中行。江神好風色。莫敎滯客程。</text>
<title>與諸益夜話權汝綱宅。口號酬唱。</title>,<text>雜花烟柳滿城春。芳景今宵一倍新。他年記得聯床會。醉後淸狂六七人。</text>
<title>泮中次李潤甫 演 韻 後改光迪。字輝古。</title>,<text>麗澤初逢恨見晩。高才能合舊聞名。如今始得平生友。膠漆終當若弟兄。</text>
<title>泮中次趙以吾 之藺 韻 後改根。字復亨。</title>,<text>莫笑風塵鬢欲星。孤松自有歲寒靑。江湖樂地吾當去。君作夔龍在舜庭。</text>
<title>泮中送友人還鄕 陽關格</title>,<text>送君西去斷音塵。一曲離歌唱轉新。洛橋日暮折楊柳。芳草飛花愁殺人。</text>
<title>花山紀行 七首</title>,<text>客發秦京裏。天寒曉色迷。星明月仍在。側耳聽鳴鷄。途中口號昨投溪墅宿。今向雪城行。勸僕頻鞭馬。逢人卽問程。遠山看暝色。流水聽寒聲。宿店知何處。孤烟羃樹橫。醴泉途中渡水驅征馬。行行日欲終。遠村平野外。長路亂山中。苦作南歸客。愁聞北去鴻。應知今夜夢。飛過洛城東。登三龜亭有感 亭卽淸陰別墅駐馬三龜亭上望。靑山四面玉爲峯。相公已去卄餘載。孤節留看石上松。龍湫大石中能拆。山流瀉壑來。飛空喧作雨。殷地響成雷。人道神龍蟄。天應水宅開。踟躕不知去。斜日立層臺。題無禁軒主翁辭世着黃冠。步屧村村杖未閒。十里地形連野濶。四時山色倚樓看。林園絶俗烟霞裏。梅柳逢春水石間。無限風光人不禁。一樽杯酒興方闌。迴程秣神勒寺向晩尋江寺。寺東石作臺。居僧迎客至。山鳥畏人來。雲暗羣峯隱。鐘鳴佛殿開。悠然倚樓處。詩興便相催。</text>
<title>淨土寺。次諸益韻。與南仲輝二星，申寅伯晸，李樂甫藼，安子厚垕。同苦二十餘日。</title>,<text>諸君詞翰出羣才。靑眼相從此地開。禪窓夜寂聯襟處。挑盡寒燈更把杯。</text>
<title>舟行登李氏亭子</title>,<text>湖天欲暮客停棹。多少秋山畫裏開。中夜蕭蕭聞落木。却疑寒雨渡江來。</text>
<title>偶題</title>,<text>拔劒視天壤。人間行路難。出門何所適。平地起波瀾。</text>
<title>述懷</title>,<text>槐花落盡節隨忙。寂寂重門掩小堂。行世輒逢平地險。把杯還學竹林狂。人間何處求安土。醉裏由來有樂鄕。一曲陽春誰與和。愛看蘭草抱幽香。</text>
<title>登冰湖亭子 仲祖忠肅公別業</title>,<text>晩登高閣漢江西。宗老當年此杖藜。別浦歸帆相遠近。平沙落鴈自高低。悠悠往事堪垂涕。一一風光轉覺悽。最是吟邊無限意。烟波十里望中迷。</text>
<title>夜中述懷</title>,<text>對酒長昏醉。耽詩漫自吟。庭深看草沒。巷僻少人尋。暮樹蟬爭咽。虗簷露欲侵。最憐晴後夜。梧月滿牎陰。</text>
<title>金谷詠懷</title>,<text>不飮其將奈老何。百年心事付吟哦。居偏一谷經過少。秋熟千林景物多。山色入簾紅似錦。烟光埋壑碧如羅。箇中眞趣無人識。獨向東𦤎嘯且歌。</text>
<title>閒中卽事</title>,<text>着眠成癖。無事送年華。耽看九秋葉。猶勝二月花。把竿尋小逕。臨水傍寒沙。榮利休相說。人生此有涯。</text>
<title>詠秋景</title>,<text>孤村寂寞少人尋。一壑風烟秋色深。莫道山家無所有。萬端紅錦作前林。</text>
<title>宣陵齋室賦詩 伯氏時爲寢郞</title>,<text>盡日空齋意自閒。風烟多少二陵間。春光暗洩溪邊柳。暮色偏宜雨後山。冰薄西津人不涉。頭回北麓客難還。傳聞師老將歸去。只恐冥鴻未可攀。</text>
<title>漆村閒中卽事</title>,<text>朔氣初收歲欲闌。雪消前嶽露孱顔。着巾緣底偏欹側。長望雲山不厭看。</text>
<title>贈別黃岡通判李威夫</title>,<text>西郊相送祖筵張。唱斷驪駒別恨長。秋草野花前路遠。海天殘日客㫌忙。身分漢竹歸東閣。夢入秦雲繞北堂。爲政只期流惠澤。莫將風土說黃岡。</text>
<title>次寄鄭進士愚卿</title>,<text>霽月中天夜色深。滿庭梧柳自成陰。欲知方寸專收地。宜向淸宵靜處尋。</text>
<title>題示愚卿</title>,<text>已結幽棲約。靑山入夢思。相將無限興。誓不百年衰。</text>
<title>贈別愚卿歸朗州</title>,<text>累月論情密。今朝告別忙。去留俱有淚。離合固無常。落木驚寒雨。黃花帶晩香。佩壺相送地。節物助悲傷。</text>
<title>僧伽寺。贈別族姪仲獻。</title>,<text>一旬禪榻共淹留。携上層峯辦勝遊。此日沙門相送後。滿山松雪獨憑樓。</text>
<title>贈別昌平太守 三首○代人作</title>,<text>蒼蒼落日下西峯。送罷情人樽酒空。字牧由來須長德。成都父老佇文翁。遙遙㫌旆拂秋峯。客路凉蟬咽晩空。此日離懷增一倍。兩分千里各衰翁。高標灑落玉爲峯。政化淸如水鏡空。黃堂暇日鳴琴處。召杜千秋又此翁。</text>
<title>次謝愚卿寄贈韻</title>,<text>長夜無眠坐五更。思君遙在朗州城。南雲杳杳音塵隔。淚落征鴻叫塞聲。</text>
<title>天藏窟。次愚卿同遊韻。</title>,<text>投杖行携友。緣林路不窮。寺藏蒼壁底。僧語白雲中。極目東南濶。回頭宇宙空。淸宵無限興。霞月共玲瓏。</text>
<title>泮中次愚卿留別韻。贈行。二首</title>,<text>世路危如穽。欲行何所歸。還嗟我無力。未挽出門衣。直道難容世。居然納履歸。吾猶滯東泮。羞着入堂衣。</text>
<title>贈別洪上庠時萬</title>,<text>相送橋門日欲低。離情脉脉惜分携。臨歧別有丁寧語。歸把詩經誦白圭。</text>
<title>雨中述懷。次壁上東湖韻。</title>,<text>短橋全沒小溪隈。積雨添流瀉壑來。北岳濃雲輸遠望。西林淸露落深杯。燈前昨夢尋鄕路。湖上微烟鎖釣臺。十載紅塵成底事。晩途書劒媿吾才。</text>
<title>東郊馬上口占</title>,<text>拂袖長風岸接䍦。入望山色聳浮眉。人耕野外農歌逈。客歇林中日影移。水淺暗看魚走急。橋傾還㥘馬行危。蒼松翠石城東路。暮郭烟生景物宜。</text>
<title>寄贈愚卿</title>,<text>世間人事與心違。自子之來會面稀。蹔度橋門徒脉脉。忽逢江岸轉依依。離懷未向樽前吐。客路頻從夢裏歸。古壁懸燈宵不寐。落牎微雨聽霏霏。</text>
<title>醉會次李美叔 秀彦 韻</title>,<text>聯床談屑也霏霏。醉倩傍人半夜歸。逢着每成開口笑。心情誓不百年違。附原韻樽前香雪落霏霏。每憶寒宵散步歸。爲報甕間春釀熟。隔隣呼取莫相違。</text>
<title>到神勒寺</title>,<text>日晩維舟神勒寺。黃花赤葉古東臺。閒僧影倒淸江水。水鳥魚去又來。</text>
<title>漆村卽事</title>,<text>十里湖城五月天。茅簷晝日永如年。微茫遠色撑空峀。多少風帆上瀨船。沙鷺掠人飛且近。澤蘭經雨茁相連。苔磯罷釣迷歸路。知是前村起暮烟。</text>
<title>泮中次金仲颺韻</title>,<text>會合由來卽別離。浮雲流水本無期。回看世上知音少。却恨年前識面遲。禁苑華風吹細草。春天白日舞游絲。提携擬賞山樓勝。須趁桃花亂落時。</text>
<title>寄愚卿廣陵寓居</title>,<text>論議紛紛尙未定。賢關正氣已全消。須將去就明如日。莫着儒巾度泮橋。</text>
<title>奉恩寺。次法心卷中孤竹韻。</title>,<text>招提東畔小堂淸。始覺塵緣到此輕。坐對胡僧談寂滅。夜深禪壁佛燈明。</text>
<title>又次法心卷中白洲韻</title>,<text>江上雲山紫翠堆。朝朝東望首空回。從師結社今猶晩。悔向塵寰漫往來。</text>
<title>次明眼卷中白軒韻</title>,<text>寺門歸路踏江氷。霞月金沙物色增。更待明春尋此地。落花深院對胡僧。</text>
<title>次道成庵僧軸中韻 四首</title>,<text>雲擁招提石路長。箇中無限好風光。逢師共理登遊屐。踏盡春山躑躅香。盈庭軟綠日初長。雨後晴峯滴翠光。樓外木蓮花正發。晩風吹送滿山香。楞嚴誦罷道心長。月印千江自在光。殘磬一聲淸夜半。佛燈明處獨焚香。每喚雲師對話長。摩尼幸許接神光。論山最說金剛勝。說到天花口自香。</text>
<title>次僧軸中崔汝和 錫鼎 韻 二首</title>,<text>禪門聽說法。祖道解傳燈。役役慙吾輩。閒閒羡爾僧。山花經雨淨。巖井引泉澄。欲識眞成佛。諸天問幾層。解虎藏龍道意濃。釋門淸淨已成功。翛然石室無言坐。認得禪心寂又空。</text>
<title>江村卽事 二首</title>,<text>睡覺茅簷覓小茶。步登漁艇岸烏紗。風吹細霧松零粉。水着新緜柳放花。遠近行人歸古渡。高低鳴鴈下平沙。持鋤喜趁前宵雨。學得東陵晩種瓜。山雲羃䍥樓垂帳。水月蒼茫燭掩紗。魚戲波中翻落照。燕回風外蹴飛花。靑松落落階邊石。芳草萋萋雨裏沙。時向長安瞻魏闕。金甌玉祚祝緜瓜。又 二首陰陰垂柳掩孤村。松作樊籬竹作門。榮辱百年頭已掉。江湖十里興長存。古臺指點朝霞色。漁艇留看宿雨痕。又有白鷗來伴我。戲遊忘却日黃昏。烟江蕩漾木蘭槳。兩岸萋萋草自香。雨後淸波鷺夢濕。風前老樹蟬吟凉。濃雲漠漠埋山色。落日蒼蒼蘸水光。時把古琴彈一曲。陽春寡和意深長。</text>
<title>苦雨 二十韻</title>,<text>晩歲桑麻病欲侵。孤村漠漠滯霪霖。農人望野成長歎。騷客憑牎費短吟。江漲直衝堦下石。浪回齊沒岸邊林。西菑覆水難爲地。南畒成川更不尋。漫似空中昏霧色。吼如天上大雷音。魚龍出沒耽遊戲。烏鵲飛過畏漂沉。决破陂塘官渡接。集來舸艦小堂陰。床沾屋漏三宵苦。滑盡庭泥數尺深。禾穀未從田上得。鋤耰那向野間臨。官城傳道停三市。粒米明知貴萬金。道路不通人見蟄。村隣相阻欝難任。砧頭已絶舂牟麥。厨裏仍休漑釜鬵。日日苦辛貧婦語。時時撩亂丈夫心。飢膓誰識渾家急。古意空彈一曲琴。太守慈良眞長德。頌聲騰播是吾欽。龔黃美政寧稱古。召杜仁風復見今。願燭窮閭舒欝悒。且垂洪澤被黎黔。歡欣不謂妻兒保。粢盛聊修享祀忱。剝棗烹葵時漸近。炰羔殺豕酒將斟。莫敎官吏催科至。狵吠柴門恐未禁。</text>
<title>次軸中韻。贈訓上人。</title>,<text>遠訪知師最有情。談玄終日共憑楹。飄然雲衲來何自。踏盡南溪綠水聲。</text>
<title>題寺壁</title>,<text>來往招提問幾度。一驢斜日啓禪扉。山禽亦慣書生面。啼近窓前嚇不飛。</text>
<title>題竹長寺壁</title>,<text>寺號蒼龍冠一州。洞門深處若咽喉。風頭爽籟庭前樹。雨後新喧石上流。百種禽聲聞更聒。萬林烟色看偏稠。書生竟日伊吾暇。欲滌煩襟獨上樓。</text>
<title>禾巖寺。次贈同榻崔生。</title>,<text>聽君先代事。詩禮大家門。舊業誰能繼。遺風爾獨存。詞源三峽倒。聲價萬人喧。珍重論交地。深情不盡言。</text>
<title>述懷題寺壁</title>,<text>早將書劒尙無成。斑鬢頻從鏡裏驚。富貴在天非力取。男兒墮地豈虛生。窮途落魄誰能惜。歲暮羇懷自不平。獨倚寺樓仍嘯咏。萬山雲盡月三更。</text>
<title>憶伯氏</title>,<text>杳杳山川隔弟兄。首回東洛不勝情。空敎塘草頻成夢。雲外誰憐獨鴈鳴。</text>
<title>舟行</title>,<text>星月滿天天色淨。烟霏籠水水行迷。孤舟夜泊驪江渚。雲外寒聲聽鴈啼。</text>
<title>雨後</title>,<text>新晴天色碧於羅。芳草萋萋覆白沙。水滿方塘添數尺。恰知山雨夜來多。</text>
<title>田家卽事</title>,<text>野路催歸饁。田頭輟暮耕。農家太多事。終日苦營營。</text>
<title>小桃猶學淡臙脂 二十韻</title>,<text>解語花容出等夷。龍樓侍寢被恩私。芙蓉池上凝粧日。桃李園中闘艶時。玉樹歌聲喧法譜。金宮行樂少人知。誰料野鹿花走。終見靑騾度棧危。佛屋山頭花忽落。錦官城裏夢相隨。悠悠往事今何問。寂寂宮庭不忍窺。瑤殿那堪看舊跡。寶鈿無復覓佳期。唯餘嘉卉含春態。尙保當年媚日姿。深紫絶無開錦蘂。淺紅方看滿芳枝。明知花色終誰似。仍想楊妃此可疑。瓊萼宛如嬌婥約。絳英猶學淡臙脂。還同玉指調匀狀。何異粧匳靚飾儀。取以韶顔多彷彿。較論花貌少參差。誰云麗質歸仙府。却訝纖腰倚玉墀。無乃芳靈於此托。想應哀抱也能披。風翻密葉羅衫擧。露滴香叢玉淚垂。物色如今空感愴。香魂何處去躕踟。花開花落頻經歲。人去人來只自悲。若使異時回帝矚。定敎新恨結堯眉。丁寧爲向宮官道。須拔妖桃及早移。</text>
<title>抽韻述懷</title>,<text>大丈夫生鰈域東。靑霞奇氣欝盤空。心遊宇宙悠悠外。目極乾坤杳杳中。志節肯隨今世變。襟期宜與古人同。陽春一曲無相和。獨把徽絃漫遡風。</text>
<title>次座中韻。贈別同榻友還鄕。</title>,<text>睡起東窓底事驚。爾今怱卒告鄕行。人間風日抽身急。世外湖山入眼明。紅葉想供新景態。白鷗應識舊時情。春來且欲尋君去。倘出柴門爲我迎。</text>
<title>用前述懷韻</title>,<text>泮水西頭禁苑東。滿庭明月小堂空。人間名利輸身外。病裏心懷付酒中。裊裊一竿誰與把。閒閒十畒爾將同。故鄕歸夢秋江上。白鳥飛來紅蓼風。</text>
<title>抽韻述懷</title>,<text>月照千林靜。烟埋一壑平。簷虛驚露滴。夜久覺星橫。董學三年業。周庠十載行。詠懷仍不寐。蟲語亦多情。</text>
<title>次人韻</title>,<text>秋堂朗詠爲新晴。一盞靑燈滅復明。騷人多少心中事。流入前溪盡夜鳴。</text>
<title>述懷 十韻</title>,<text>蹉跌丈夫志。年光若走丸。身邊猶弊褐。頭上尙儒冠。自笑蘇秦困。誰憐范叔寒。九疑多險面。平地起層瀾。榮悴從天付。炎凉閱世看。莫云馴性易。方覺處身難。遵道終何適。杜門便是安。雌黃休口裏。憂惱息眉端。點易思肥遯。開詩詠考槃。滄浪歌一曲。高唱又長嘆。</text>
<title>贈人</title>,<text>登達何云幸。沉淪不足悲。仲由纔喜過。伯玉已知非。心正言能實。身輕行亦虧。閒中眞樂地。聊與爾同歸。</text>
<title>水落明海上人。示石泉居士朴季肯 世堂 題卷韻。仍次贈。二首</title>,<text>峯高水落望依微。跡滯塵途夢已歸。小堂秋夜逢僧話。此事人間也亦稀。高僧來自金沙界。紅染秋山問幾重。飄然直欲相隨去。步上香爐第一峯。附原韻絶壁緣雲路徑微。憶曾山下夜深歸。逢師更說香爐勝。世界恒沙此景稀。遠下白雲尋宿約。口傳諸老意重重。堪羞困暑無筋力。不得同師看七峯。</text>
<title>次贈明海上人 二首</title>,<text>山僧住在白雲間。禮佛中宵一磬寒。秋來想爾還多事。萬壑楓林閱未閒。挑盡孤燈笑語間。曙天霜露透窓寒。箇中奇遇知難再。浮世曾無半日閒。</text>
<title>海上人誦傳其師遊金剛時。姜雪峯 栢年，李東里 殷相 題贈韻。聞次以贈。</title>,<text>扣門深院報誰來。飛錫初從岳寺迴。仍說水聲喧洞壑。復誇秋色滿樓臺。替燈自有峯頭月。換席須看石上苔。恨未追師遊寶界。至今奔走泮流隈。</text>
<title>用前間字韻。寄海上人。</title>,<text>古寺孤懸落木間。山容瘦盡水聲寒。遙知一榻跏趺夜。誦罷楞嚴意自閒。</text>
<title>加平郡齋。次鄭秘書 期泰 韻。伯氏任所</title>,<text>嘉陵景物滿江關。詩拙方知覓句難。仙境有緣三日住。訟庭無事一官閒。春風未許花枝動。峭壁猶含雪色寒。要使殘氓歌惠澤。佇聞聲價重如山。附原韻羸驂不憚路艱關。只爲人生邂逅難。天祿官休書客老。嘉陵地僻使君閒。千峯白雪春猶凍。一室紅爐夜不寒。說到舊情情未極。中天月色已西山。</text>
<title>葬柳氏兒。不勝愴情。題此。</title>,<text>流泉咽咽草萋萋。慟哭孤墳日已西。山窓杜宇聲中血。共我哀懷達夜啼。</text>
<title>抽集中韻。賦湖上卽事。</title>,<text>客倚高樓漢水灣。還嗟擾擾百年間。門前細柳層層岸。望裏迷烟處處山。風起暮江人渡急。雨收芳渚鷺眠閒。中宵又聽鵑聲苦。染盡殘花哭血斑。</text>
<title>訪友生題贈</title>,<text>地向城南僻。山從漢北回。林深藏小屋。庭淨絶纖埃。偶對今宵面。仍傾舊日杯。談經猶未已。誰惜子雲才。</text>
<title>題贈姜叔九 錫範</title>,<text>良朋自是舊時遊。風韻元來拔俗流。小塢圍棊消永夏。平湖泛月約深秋。歡呼夜會靑生眼。痛哭時艱白盡頭。氣槩須看貧悴日。醉中忘返且淹留。</text>
<title>聞尤庵韻。感而次。</title>,<text>臨死當從義。求生必害仁。否來終有泰。道屈豈無伸。雲蔽天中日。蘭含谷底春。乾坤望裏窄。何處可藏身。</text>
<title>訪柳春卿題贈</title>,<text>門對三江濶。軒臨一野平。山高低鳥度。沙遠倦人行。偶得傷時句。仍懷遯世情。還嫌鸎語滑。頻遣午眠驚。</text>
<title>贈友生</title>,<text>麻衣草履一衰翁。來往城南古巷中。爲是世間無可友。暮途心事與君同。</text>
<title>次耽羅志中韻。述懷。</title>,<text>年來衰病雪盈頭。一掩重門抵暮秋。已使直腰難俯仰。肯隨流俗任沉浮。空成阮子窮途哭。擬掉逢公泛海舟。燈下悄然眠不得。若爲除却滿腔愁。</text>
<title>題示友人</title>,<text>詩猶可助探閒興。酒亦能除爲世憂。從此獨行無媿影。任眞心事爾知不。</text>
<title>贈別友人</title>,<text>告別今朝何所適。避塵行色武陵村。春來定有漁舟子。休秘桃花泛水痕。</text>
<title>次淸陰集中韻。述懷。</title>,<text>流光忽忽鬢華明。辛苦人間已飽更。默坐形如祈佛子。羇愁力比鑿山丁。湖鄕只可耽閒適。世路何曾涉坦平。嶺上蒼松眞我友。歲寒高節獨亭亭。</text>
<title>題示叔九</title>,<text>年來世味苦多經。甘作明時一棄氓。東海宜追仲連蹈。西山長仰伯夷淸。堪嗟設網魚何漏。只見傷弓鳥自驚。詩思久緣衰病渴。瓊章欲報句難成。</text>
<title>次谿谷集中韻</title>,<text>閴寂虛堂夜。蕭蕭雨打簾。匣中藏寶劒。架上揷瓊籤。病久詩情懶。朋來酒令嚴。西山採薇處。長仰伯夷廉。</text>
<title>九日有懷</title>,<text>節届重陽日。人添一倍愁。有杯終不把。虛負菊花秋。</text>
<title>叔九來訪。抽韻賦詩。</title>,<text>文章君世業。淸白我家風。迹寄沈冥外。心存笑傲中。肯隨今俗變。宜與古人同。拙筆思攀和。還慚句未工。</text>
<title>再疊前韻。示叔九。</title>,<text>晩得平生友。多君長者風。劒光衝斗上。珠彩混沙中。始識心情密。仍看臭味同。猥將詩語拙。難較十分工。</text>
<title>述懷</title>,<text>庭院無風日影回。情相與睡魔催。悠悠末路終何適。寂寂重門久不開。夙歲壯圖輸一嘯。暮年孤抱付三杯。湖邊十畒今應廢。歸伴田夫任去來。</text>
<title>暮景</title>,<text>暝載歸鴉背。簷懸宿鳥心。天長雲盡滅。明月上東岑。</text>
<title>詠懷</title>,<text>長對南山岸接䍦。坐樓終日下遲遲。微茫遠樹昏鴉集。寂寞虛簷白月窺。心事漫憑詩上語。鬢華偏着鏡中絲。傍人莫歎書生困。男子遭逢會有時。</text>
<title>訪柳春卿精舍題贈 二首</title>,<text>臺榭迢迢出半空。岸巾淸坐遡長風。平湖氣色供朝暮。特地寬閒保始終。勤苦一生經籍上。消磨萬事醉醒中。回頭世路今如許。欲向冥冥問化翁。結社臨平野。開簾納遠山。鸎蟬千樹咽。鷗鷺一眠閒。自放形骸外。知踈禮法間。田頭耘耔處。扶杖却忘還。</text>
<title>訪叔九題贈 二首</title>,<text>君家喜與作芳隣。帶月敲門不厭頻。談笑却嫌更漏促。一床無事兩閒人。促膝渾忘緩步歸。夜深淸露恣沾衣。閒中自有終身樂。莫向風塵問是非。</text>
<title>挽李輝遠 十韻</title>,<text>天降偏殃也不仁。死喪今日最傷神。花零棠樹纔三月。養棄烏哺未二旬。命矣又聞君作逝。夢耶還訝事非眞。髫齡卓犖才無敵。晩歲蹉跎志未伸。千卷董帷專道業。一瓢顔巷任窮貧。樓成玉界仙期促。彩晦奎躔史奏新。雅量已能容損友。深情不啻結姻親。弟兄父子成重會。存沒幽明哭故人。遙想靈輀歸次第。亦令行路剩酸辛。病來忍負蒿塋餞。獨立蒼茫淚灑塵。</text>
<title>贈堂弟一之 四首</title>,<text>知爾郊原卜地居。暮年幽興問何如。靑山舊面雲歸後。綠水新聲雨歇初。應向谷中閒聽鳥。想從潭上靜觀魚。拂衣明日吾將去。須借隣田好結廬。想爾幽居地。茅亭古洞南。家僮催早饁。隣客討農談。滿甕村醪熟。登盤野菜甘。嗟吾誰挽住。頭白太多憨。踈籬朝日起炊烟。耘耔爭看十畒邊。休言獨得郊居樂。我亦琴湖有秫田。物色渾成富。君家卽不貧。須分山一半。仍作兩閒人。</text>
<title>憶冰湖亭</title>,<text>昔爲江客上江樓。風盪烟波送白鷗。惆悵一遊今未得。夢魂空自繞蘋洲。</text>
<title>嘉陵紀行 七首</title>,<text>荒店依山只數椽。破扉斜掩短籬烟。稚雞啄飯循床下。老鼠偸粱拱穴邊。喚僕細量囊底米。勸兒催汲石間泉。農人說我秋無穫。也識今年是殺年。磨峙磨峙艱關最有名。今朝征役續前行。身臨絶頂危如墜。路轉懸崖踏欲傾。拚木捷鼯驚馬度。語林幽鳥怕人聲。僮兒且報奇觀處。下視丘陵宿霧平。到境喜聞頌聲征騶秣盡發孤村。山路秋風客袂翻。行到嘉陵聞土俗。峽民爭戴使君恩。郡齋賦詩雨後淸江漾碧綾。亂峯橫勢似憑凌。風光已覺探無數。詩句還慚寫未能。壁上寒蟲催夜織。窓間素月替華燈。明朝欲向金塘去。看瀑秋山伴老僧。偶得源字。賦郡齋卽事。二首水自仙山始發源。流波得石輒相喧。民風朴素霑新澤。官舍蕭條倚古原。亂峀千重晴後色。濃烟一抹畫中痕。使君政化淸無累。衙退莎庭獨卧軒。翩翩驅馬訪仙源。始信嘉陵絶世喧。官閣秋花憑棣萼。郡門沙岸作鴒原。千峯直起連天勢。二水斜翻盪日痕。太守此間無一事。午眠纔罷更憑軒。迴程午憇溪邊行到岸邊林。坐移溪上石。十年塵土心。都向此中滌。</text>
<title>用前經字韻。題示器獻兩堂姪。</title>,<text>須尊詩禮叩遺經。莫向田園作氓。已識心肝一寸鐵。况聞談論十分淸。靑氊舊業君能繼。白璧佳名世亦驚。只恐銛鋒何太露。佇看良玉琢磨成。</text>
<title>訪一之蘆原郊墅。又疊前韻題示。</title>,<text>東郊秋路雨中經。見爾林間作野氓。左右圖書塵已滌。幽閒心迹水同淸。宿雲繞屋披仍合。啼鳥侵窓嚇不驚。香稻此時看政熟。阪頭塲圃築初成。</text>
<title>謝友生來宿</title>,<text>年來衰病出門遲。此夜聯床本不期。强欲作歡無舊興。秪緣舒悒有新詩。踈林冷雨秋聲撼。破壁殘燈客枕危。書劒十年成底事。故山烟月夢相隨。</text>
<title>賣所乘濟駒</title>,<text>爾自耽羅海上至。幾年留在主翁家。霜蹄未展靑雲路。牽與他人作五花。</text>
<title>惜友生空老題贈</title>,<text>天降斯人豈偶爾。未將勳業畫凌烟。有才自古終無命。擊節空吟野渡船。</text>
<title>移龍湖日。題贈叔九。</title>,<text>世間無處可安身。自分江湖放浪人。聞道王家新網結。佇君文彩作祥獜。</text>
<title>湖上新寓依山。頗有幽趣。仍記之。</title>,<text>谷口禽聲喧百種。岸頭花色暎千林。初來只爲江湖近。到此方知山趣深。</text>
<title>晩望</title>,<text>欲寫湖山勝。沈吟句未裁。風烟今得所。那被化翁猜。</text>
<title>次兪萬初 命一 韻</title>,<text>逢迎此地未曾期。一壑東西共占宜。携向燈前看古劒。邀來軒外覓新詩。江花次第爭春艶。沙月分明入夜奇。莫負芳園探勝約。風光元不住多時。附原韻江湖共托暮年期。步屧追遊日夕宜。勝地引人常痛飮。佳辰留客輒題詩。靑雲路遠誰能致。白雪詞高漫自奇。領畧風烟幽事足。如今何似洛陽時。</text>
<title>題贈萬初</title>,<text>深壑無人到。柴扉晝亦關。江山千古後。放達百年間。帆帶潮聲迅。鴉拖暝色還。君今塵夢罷。相與樂閒閒。</text>
<title>次萬初韻</title>,<text>遠山蒼翠倚樓看。探勝人間此亦難。憑君更報奇觀處。潮上春江月上欄。</text>
<title>偶詠</title>,<text>野曠人行倦。天長鳥去遲。江山如有待。風月本無私。賞景頻呼酒。登樓輒詠詩。耽閒吾輩事。餘外更何爲。</text>
<title>次叔九韻</title>,<text>竹竿衝雨釣磯登。沙鷺飛來識面曾。偃仰閒中惟取適。浮沈世上本非能。須將道業雲俱白。已把心情水共澄。月下敲門誰訪寂。隔江春寺一孤僧。</text>
<title>鄭秘書 期泰 來訪。題贈。鄭自號南江。字泰而。</title>,<text>南江鄭老莫相邀。鄭老詩才世獨超。若使風烟收拾盡。吾儕從此太無聊。附次詩 泰而吾來何必待君邀。山可飛登海可超。白戰收功談笑裏。唯將一箭下齊聊。</text>
<title>留宿鄭泰而。賦詩相次。四首</title>,<text>江奔西北連千里。山走東南跨一坰。四月仙樓人共上。十年塵土夢初醒。催詩雨過濃雲黑。喚友鸎飛晩柳靑。君去何言傳俗客。龍湖亦有醉翁亭。多君詩酒也能兼。醉把奚囊得意探。望裏湖山迷遠近。坐中賓主盡東南。佳節且期逢九九。勝遊休恨負三三。將心自許淸如水。獨向風光不忌貪。不隨人世任浮沈。無主江山更孰禁。仙境寧敎塵事到。高樓賴有故人尋。吟肩聳態猶疇昔。斑鬢衰容看卽今。花鳥此間吾與友。莫將詩句漫相侵。紛紛客向靑雲路。落落人登白雪樓。促膝前宵詩酒興。臨筵此日去留愁。重遊可作歸遼鶴。浪迹須如泛水鷗。何事嫌吾仙分在。盡收光景載虛舟。附泰而詩 四首年來勝日今朝是。芳草歸程出近坰。紫陌蹔離塵事少。淸江重對醉魂醒。潮頭鷺起翩翩白。螺黛雲收點點靑。始識主人仙分在。僑居獨得此高亭。湖山城市本難兼。此地君能坐盡探。比屋靑烟通漢北。連檣白粲自江南。朝光夕景時千萬。釣叟沙禽或兩三。收入錦囊吟不厭。化翁休恠老夫貪。江城月隱夜沈沈。客倚高樓思不禁。無乃岳陽天外落。依然蓬海夢中尋。茫洋身世遺榮辱。淸濁乾坤失古今。只怕明朝東日出。紛紛人事較來侵。右夜景十年螢案人同榻。四月龍湖客倚樓。衰鬢只添離索恨。淸江能滌古今愁。凌風一擧瞻黃鵠。拂水雙飛羨白鷗。不道心期在何處。沙邊已具釣魚舟。</text>
<title>又次</title>,<text>重逢却訝夢非眞。靑眼相看白髮新。還思二十年前事。螢雪曾爲一榻人。附泰而詩西湖佳景畫難眞。坐卧軒楹賞更新。不是風烟困凌暴。江山還惱詠詩人。</text>
<title>次萬初述懷韻</title>,<text>山似靑螺水似環。天敎吾輩此中還。無才豈恨明時棄。有分仍耽特地閒。已伴漁樵成晩趣。肯將榮辱作愁顔。寥寥深巷人誰問。江上柴扉盡日關。</text>
<title>次萬初惜春韻</title>,<text>良朋邂逅日相親。序屬江城欲暮春。紅謝岸林烟外晩。綠添汀草雨中新。人情自爾傷頹景。天意如何促令辰。欹枕小堂衰病客。重門一閉已經旬。</text>
<title>賦卽景</title>,<text>嘉木盈庭密。高欄倚岸斜。山高纔吐月。江𤄃欲呑沙。老去淸心境。醉來落眼花。仍將懸杖物。更向酒家賖。</text>
<title>與萬初及鄭隣生季通夜坐聯句</title>,<text>出峀孤雲白。投林倦鳥還。秀。 樹間烟似織。山外月如環。初。 芳草開三逕。幽懷說一般。通。 塵緣都已了。贏得百年閒。秀。</text>
<title>詠懷 四首</title>,<text>綠樹陰陰裏。高樓在水西。爐熏燒藥火。鋤帶種花泥。睡有終朝穩。塵無一點棲。谷蘭人不識。蕪沒繞蓬藜。出遊江遠近。分住巷東西。岸樹纔經雨。庭苔半雜泥。簾前靑嶂逼。樓上白雲棲。欲識泉深淺。臨流試杖藜。雲霞千嶂外。舸艦一江西。新葺林間屋。纔黏壁上泥。天長鴻避網。風動鳥驚棲。芝蘭如可種。須翦滿庭藜。茫茫烟渚北。寂寂柳橋西。棊局閒消日。蓮房淨濯泥。鹽車憐驥伏。叢棘歎鸞棲。衰謝無筋力。扶持只一藜。</text>
<title>次萬初和杜律韻 四首</title>,<text>看君詩上語。終日感嘆深。浮海逢公跡。哭途阮子心。人衰憐共病。地僻相尋。唯有靑山在。元無變古今。洛中經去歲。湖上住今年。影動風前葉。聲添雨後泉。擬從江閣倚。仍向岸林穿。萬里雲歸盡。澄光上下天。郊草初添綠。庭花已减紅。岸容沈大漲。帆腹飽長風。晩作江湖客。應緣造化翁。憑軒一長嘯。天地杳茫中。燈是樓頭月。茵仍石上苔。誰憐風雪壑。虛老棟樑材。白鳥知心近。靑山對面開。漁人且相約。小艇去還來。</text>
<title>叔九有約不來。題此以寄。</title>,<text>往者臨歧語。君能記憶不。天中佳節物。江上好遨遊。拂袂今誰挽。將身未易抽。須回俗士駕。來卧此高樓。</text>
<title>次叔九來訪韻</title>,<text>爲把將歸袂。呼兒更進杯。白頭憐久隔。靑眼喜重開。莫作怱怱別。何妨緩緩回。桃源他日路。誰許再尋來。</text>
<title>與萬初次白洲集端午帖韻</title>,<text>節過春國醉花龍。病裏詩筒久廢封。中夜幾看雙古劒。高樓今對兩衰容。端陽美味蒲樽酒。落照遙聲嶽寺鐘。勝日祓除遊此地。明年何處着萍蹤。</text>
<title>謝叔九再訪</title>,<text>晝掩柴扉爲爾開。江樓相對把深杯。淸明二月嗟虛枉。穀雨佳辰喜再來。半日閒情還有分。百年交味更無猜。滄浪正合塵纓濯。休向風津去路催。</text>
<title>詠蟬螢</title>,<text>碧樹凉蟬咽晩晴。夜來螢影撲窓明。憐渠自是無情物。解使幽人意味淸。</text>
<title>軍資李主簿夢卿約會未果</title>,<text>紅蓮落盡滿塘花。可惜佳期忽忽過。只緣江監老僚佐。來往城塵世故多。</text>
<title>與宋督郵文卿 最 泛月</title>,<text>淸宵移棹泝危灘。衣上三更白露溥。君去高山千里後。依然此事夢中看。</text>
<title>中秋翫月</title>,<text>淸秋何限月明夜。直到今宵細數毫。白露滿江潮欲上。依然當日廣陵濤。</text>
<title>送高山宋督郵之任 二首</title>,<text>幸接芳隣杖屨隨。送君今日向天涯。離心杳杳懸㫌旆。別語怱怱惜路歧。湖海幾時成跌宕。風塵無處托交期。遙知旅舘孤燈夜。雙鬢愁添鏡裏絲。相逢此地卽相離。暮境心期更有誰。落木寒江明月色。望君關外十分思。</text>
<title>聞鴈</title>,<text>微微白露欲成霜。鴈影初從北塞長。聞渠不獨驚秋思。昨夜寒蛩已近床。</text>
<title>送宋督郵文卿還任 二首</title>,<text>送君關塞隔芳塵。一曲離歌唱轉新。淸秋落木渾悽切。偏惱今朝遠別人。驪駒一曲唱堪哀。千里關山客欲迴。爲問前期何日是。杜鵑花落杏花開。</text>
<title>寄洛中友人</title>,<text>閒居無事睡爲伴。却被人呼居士家。笑殺風塵名利子。白頭猶未脫烏紗。</text>
<title>醉詠</title>,<text>蕭蕭落木擁寒籬。風引殘霞暎酒巵。寄語沙邊雙白鳥。晩年聊與托心期。</text>
<title>與萬初訪梧灘沈仲美 攸 水明樓。醉中酬唱。四首</title>,<text>跌宕高樓醉後呼。滿天霜露月輪孤。知君別界專淸福。誰道神仙定有無。淸宵偶逐故人來。共上灘樓醉眼開。還憐此地相離後。誰折黃花勸一杯。騷壇迭唱却忘歸。淸夜三更露濕衣。沽酒江村須盡醉。洛中應見故人稀。落木秋風晝掩門。滄洲物色喚詩魂。登樓別有奇觀處。杳杳烟波月一痕。</text>
<title>訪西江友人。用水明樓酬唱歸字韻留贈。</title>,<text>主人留客客停歸。客欲歸時更挽衣。相別常多相見少。百年今日亦云稀。</text>
<title>再疊聞鴈韻。示隣友。</title>,<text>空庭淅淅滿天霜。客到高軒夜語長。黃花添得幽人趣。爲摘寒香故下床。</text>
<title>萬初還京第。次留別韻贈行。六首</title>,<text>索居誰與共登樓。獨占東籬黃菊秋。寒花晩節偏堪愛。不欲今朝惱別愁。淸宵不寐對金波。共說離情我最多。明日掩門還寂寂。此間愁思問如何。商飈蕭瑟夕吹衣。惆悵秦城送子歸。遙想九街塵惹面。何如江漢坐漁磯。愁把樽前白玉巵。黃昏從此誤佳期。高樓多少相離恨。揔入江波咽咽時。離懷入夜共悽悽。回首前遊夢亦迷。一出桃源難再到。春來何處覓東西。送君誰復日相携。愁唱驪駒逸響低。筵上可憐孤燭淚。淸宵一與別懷啼。</text>
<title>次萬初寄贈韻 二首</title>,<text>江上蕭蕭落木秋。擧杯猶未解離愁。風塵有力牽人去。獨釣沙邊錦石頭。寂寂重門掩。誰從日夕尋。故人明月句。留見萬重心。</text>
<title>和宋文卿韻 二首</title>,<text>天光如水水如天。似爲騷人一色鮮。淸分自多佳賞富。別區休道勝遊專。吟邊疊嶂秋雲亂。眼底平沙錦石圓。此去蓬瀛知有路。欲將衰白問羣仙。手種芝蘭爲翦荊。臨階三嗅異香生。時看楊柳光風轉。長對池塘止水淸。畸士閒蹤安素履。侍臣恩露阻金莖。江湖樂地兼隣德。浮世功名自此輕。</text>
<title>述懷示文卿</title>,<text>吾儕今幸辦淸遊。共上仙樓瞰碧流。此地猶堪稱絶境。古人何獨說瀛洲。佳期陶令黃花節。逸興坡翁赤壁秋。早識箇中眞味在。十年塵土不曾留。</text>
<title>次萬初寄贈韻 二首</title>,<text>陶令黃昏過釣臺。古人心事爾知哉。他時若訪西湖客。須向江山掩面來。滿腹羇懷欝未開。小庭斜日獨徘徊。有時忘却君歸去。錯向高樓首幾回。</text>
<title>寄萬初</title>,<text>君來春日花開後。君去秋風木落時。來去莫非緣造化。始無相遇豈相離。</text>
<title>訪麻浦沈戒休題示</title>,<text>境僻塵氛絶。樓高日影移。簷頭垂凍雨。江口塞寒澌。遊客靑藜杖。詩仙白接䍦。漁村一樽酒。相對好襟期。</text>
<title>次杜律登高韻 月課代作</title>,<text>厭聽關河皷角哀。杜陵千里夢魂迴。江流尙解天邊去。秋色先驚客裏來。拱北幾揮憂國淚。滯南頻上望鄕臺。風塵白首愁多病。無意今朝把一杯。</text>
<title>次杜律九日藍田崔氏庄韻</title>,<text>病羸頗覺舊衣寬。及到淸秋轉少歡。賴爾風情仍設席。忘吾霜髮自侵冠。簷前白日高歌發。籬下黃花晩節寒。把酒此間眞有樂。明年重與醉相看。</text>
<title>訪沈梧灘座中。呼韻率題。</title>,<text>剩占西湖分外遊。今來又幸識荊州。欲看夜半澄江月。故把深杯不下樓。</text>
<title>述懷</title>,<text>人間萬事變如雲。涇渭同流自有分。一卧江湖憂思少。此身元異范希文。</text>
<title>贈別梁山太守李德茂</title>,<text>相別時多相見少。忍聽今日唱驪駒。三年瀛海纔旋旆。千里梁州更佩符。自抱奇才生季世。漫將孤迹困危途。琴堂舊事傷心地。爲政能如伯氏無。</text>
<title>賀柳洞老壽秩宴</title>,<text>聖朝優老澤偏深。八十童顔罕古今。南極壽躔垂異彩。北堂春樹轉靈陰。高歌迭獻佳賓賀。斑舞爭輸孝子心。勝事秪宜傳樂府。聳瞻奚但里閭欽。</text>
<title>惜春</title>,<text>小杏花飄陣陣風。一年春盡鳥聲中。酒家從此尋無處。路上宜休問牧童。</text>
<title>述懷</title>,<text>染毫題處嘯吾志。不獨東園惜暮春。早歲風塵行擊劒。晩年江海坐垂綸。人非芝曲潛逃漢。迹異桃源遠避秦。萬事消磨醒醉裏。自知淸世一閒民。</text>
<title>金仲颺來訪留數日酬唱 九首</title>,<text>翹首秦城日欲傾。一鞭來慰此深情。君歸故國難相遇。花謝今年不再榮。樓上便移留客榻。竹間仍洗勸人觥。箇中何物添詩料。百種啼禽未辨名。亂雲深處是吾家。謝爾來尋爲煎茶。足踏柴門苔徑入。恐傷前夜落來花。相逢何事苦相吟。暮境孤懷不自禁。潮打暗聞舟上語。月明偏照座中心。能輕浮世千鍾富。肯受緇塵一點侵。夜過玉溪當日意。想來還欲抱瑤琴。以下呼韻。身世浮雲外。生涯痛飮中。村連漁戶遠。江走海門通。地必因人勝。詩能體物工。蓬瀛休遠訪。於此卽仙翁。獨把漁竿出小扉。濃烟深處碧苔磯。夕釣未收江雨過。下汀催拂一簑衣。要對雲間遠翠微。岸巾終日下樓稀。堦前花落慵無掃。沙上鷗來狎不飛。佳客初投靑竹杖。閒人新着碧蘿衣。漁郞未識仙居秘。一出桃源更欲歸。以下用唐律韻。倦飛歸鳥欲投林。天際輕雲易夕陰。極浦迴船行泛泛。小堂留客酌深深。百年肝膽看雄劒。一曲峩洋奏古琴。人世固難頻會合。戀鄕休作越中吟。寂寂重門掩小堂。坐看時物媚靑陽。村醪滿甕心肝豁。野菜登盤口齒香。穿柳嬌鸎歌近檻。趁花黃蝶舞過墻。長郊一面鮮如錦。雨後濃烟百草芳。君行不肯駐歸鞭。相送柴門石路前。平野去時頻有望。斷山回處却無緣。孤懷觸物春多惱。離緖關心夜少眠。莫向故園仍汩汩。重尋江上弄雲烟。此別時。</text>
<title>次兒輩遊白雲亭韻</title>,<text>聽說雲亭勝。佳賓日與邀。新遊方跌踼。舊迹已沉消。脫世還如屣。登仙可作橋。高吟身欲奮。歸鳥暮天遙。</text>
<title>次寄鄭泰而</title>,<text>故人前日訪江扉。共唱陽春和者稀。領略風光終我老。分留物色待君歸。方知石上閒垂釣。何似塵中漫汙衣。最是心期相托處。海棠洲畔白鷗飛。</text>
<title>與隣友泛遊呼韻 二首</title>,<text>波痕盪日暎遙空。萬里重溟一望通。直欲浮家超世外。生涯無處不安躬。極目重溟外。長江衮衮流。天低芳草野。人倚木蘭舟。烟起埋孤島。潮生沒遠洲。澄潭收網處。剩看膾槎頭。</text>
<title>寄梁山李使君 二首</title>,<text>君到梁州辦勝遊。問君能憶故人不。分明雙碧樓前月。來照龍湖釣石頭。雙鳧一去幾時還。南極迢迢嶺海艱。直氣可容臺閣上。賢聲唯著簿書間。歌謠里巷民情樂。題品江山吏趣閒。回首天涯離思苦。更將何術破愁顔。</text>
<title>題示洛中友來訪</title>,<text>來訪西湖處士家。夕陽門掩落花多。慇懃問我閒中趣。簾外靑山指點誇。</text>
<title>次泰而來訪韻 二首</title>,<text>小扉開處是吾家。閒把漁竿下晩沙。坐石還忘收夕釣。風前篛笠任欹斜。門前長放木蘭舟。舟上閒人忘白頭。特地優游天所餉。風烟爲我護長洲。</text>
<title>留宿泰而。賦詩相和。二首</title>,<text>多病年來閱古方。藥欄晴日卧仙鄕。每邀村老傾深杓。時喚漁人理短檣。樂此江湖容偃息。笑他軒冕任翺翔。回瞻魏闕心如結。無疾齊謠祝聖王。醒醉平生放曠中。阮郞何事哭途窮。慇懃爲報南江老。可怕層瀾宦海風。附泰而次詩三江佳麗冠東方。地利風光勝帝鄕。水上樓臺開萬戶。湖南粳稻簇千檣。騈闐里巷靑帘暎。浩蕩烟波白鳥翔。若使平生兼兩有。神仙不羨矧侯王。蒲帆帶雨閃江中。一望悠然興未窮。却恨季鷹歸不早。鱸魚何必待秋風。</text>
<title>臨別題示泰而</title>,<text>江閣淸遊儘有分。閒蹤何異武陵仙。仙居物色猶堪秘。莫向人間也浪傳。</text>
<title>香山趙公擧遞海伯。來訪留數日。賦詩相次。二首</title>,<text>小少從遊託契偏。別來相憶幾經年。新居擬卜香村裏。舊誼仍尋石逕前。誰道此間生計薄。只期他日死歸全。憑君共結漁樵約。更待明春理秫田。新葺茅簷倚岸斜。江城十里望中賖。烟生遠樹看漁戶。風拂輕帘認酒家。閒事只編靑篛笠。幽期聊託白蓮花。煩君且莫催歸去。共把脩竿下晩沙。附香山詩幽居新卜勝區偏。高閣優閒屬暮年。半夜江聲喧雨後。淸秋蛩響咽庭前。晩來詩趣君應擅。老去交情我獨全。他日倘成分華計。着巾從此賦歸田。亭㙜朝日樹陰斜。眼底淸灣十里賖。別浦烟霞浮水檻。遠峯嵐翠暎村家。幽居肯讓香山社。閒事唯栽栗里花。最是夕陽微雨後。坐看鷗鷺戱平沙。</text>
<title>寄香山</title>,<text>往解銀㙜學士官。香山歸路訪江干。交情豈以雲泥變。氣槩仍從笑傲看。長語枕邊人不寐。細傾燈下夜將闌。今來想得還如夢。秋日離愁苦未刪。</text>
<title>與隣友泛遊</title>,<text>乘流縱遠目。落照海門開。雲盡千峯出。天長一鳥迴。已能淸賞愜。何况故人來。夜久仍相詠。金波泛玉杯。</text>
<title>謝洛友來訪</title>,<text>暮境襟期孰與陳。無端邂逅舊交人。寥寥小閣秋承夏。耿耿殘燈夜向晨。鏡裏容顔看已老。樽前談話聽愈新。僮兒莫報歸程晩。投轄平生慣住賓。</text>
<title>題示洛友來訪</title>,<text>寂寂茅齋露頂坐。此間臨眺問如何。終南雨洗新秋出。漢北烟沉暮景多。身病吟詩全沒巧。眼昏書字半成訛。看君獨泛虛舟去。學海汪洋萬頃波。</text>
<title>寄香山</title>,<text>聞說香山洞府深。透簾蒼翠小堂陰。平郊寄卧閒牛跡。落照知還倦鳥心。林下一人今始見。杯中千日且方斟。年來事業知何以。手閱詩篇費短吟。</text>
<title>訪衿陽九老里李戚</title>,<text>來訪衿陽九老里。勢回丘壠可盤旋。林間細路通巖井。軒外空堦接野田。卜築新居唯此地。淸貧晩業卽吾天。土床偶坐談農處。不覺寒籬起暝烟。</text>
<title>詠螢</title>,<text>秋堂寂寂夜如漆。愛爾隨風數點螢。似識貧儒無半燭。案頭來撲照書明。</text>
<title>雨後</title>,<text>簷漏淙淙睡未牢。也添秋水漲寒臯。欲知夜雨分多少。試看舟人沒一篙。</text>
<title>訪李文甫 翊周</title>,<text>客訪孤村坐土床。農談亹亹到殘陽。知君築圃將何待。門外秋畦晩稻香。</text>
<title>寄仲颺西笑</title>,<text>勇赴秋圍白戰餘。暮年精力問何如。穿楊妙技元無敵。題柱雄心只欲攄。壁上殘燈驚客夢。霜前孤鴈報家書。煩君莫促還鄕路。來訪西湖處士居。</text>
<title>贈文甫來訪</title>,<text>地僻塵氛絶。人閒睡味長。編茅纔覆屋。收稻早登塲。棗栗從兒拾。魚鰕勸客甞。秋花開滿岸。歸路晩筇香。</text>
<title>再訪九老里</title>,<text>竹屋依山築。松扉向野開。岸頭扶杖立。巖底漱泉迴。禾黍塲邊積。詩書案上頹。悠然觀物處。塵慮已全灰。</text>
<title>贈別關東伯趙公擧</title>,<text>海甸民謠詠勿剪。九重新簡識才賢。黑頭復按關東節。風骨爭稱地上仙。勝賞秪應諧夙願。名區自是有前緣。飄然直欲隨君去。踏盡金剛萬二千。</text>
<title>戲贈赴擧友</title>,<text>白首書生老。元非汩沒容。要榮期折桂。做夢說登龍。妙技楊穿葉。雄心劒閃鋒。相如題柱日。韋布一寒蹤。</text>
<title>題示緜崖叔來訪 庶叔進士培能文性潔。緜崖卽其所贅地名。</title>,<text>閒來秋日扣苔扉。愛是湖邊俗事稀。仍與散人成好會。却忘孤客未言歸。江樓晩景經吹帽。水國初寒迫授衣。欲爲勝區留一語。白雲多意繞窓飛。</text>
<title>次兒輩韻。贈別緜崖叔歸長林。</title>,<text>遠客悲吟作越聲。晩途料理未宜輕。西湖已失同居約。東峽還催獨往情。樓外風烟詩得助。鏡中霜雪鬢先驚。明年且欲尋君宅。爲把征衫細問程。</text>
<title>寄梁山李使君</title>,<text>梁州太守我知己。建幟騷壇夙擅名。千里山川遮望眼。一秋時節惱離情。奇才久欝靑霞氣。古調空傳白雪聲。聞道驪珠還舊浦。卧治琴閣政應淸。</text>
<title>遊重興寺。次同遊沈措大 漢章 韻。五首</title>,<text>行經危石訪禪門。洞府深深晝亦昏。知是松林蘭若近。數聲淸磬隔溪聞。重疊丹崖繞畫屛。眼中三角襯天靑。白雲㙜有仙人在。邀我登臨啓玉扃。山僧無事管深秋。萬壑松陰石路脩。閒掃滿庭霜後葉。不知遊客已登樓。蒲團何事不成眠。亂耳瀧瀧石上川。霜葉滿庭紅似錦。絶勝花雨下諸天。嶽神元自有靈異。肯許塵蹤也少留。不向漬巖巖上坐。逢人那得說山遊。</text>
<title>又得程字。記重興行。示梧灘。</title>,<text>時逢樵客問前程。暮入重興洞裏行。十月高風吹葉盡。一燈寒火照窓明。耽看水石休塵想。斜倚樓㙜辦玉京。莫恨故人歸不待。分留物色助詩情。附梧灘次詩淸遊誰許預期程。獨向秋山理屐行。度壑白雲衣袖爽。夾崖紅葉寺樓明。銀河一道傳廬瀑。華嶽三峯鎭漢京。驢背詠歸詩勝畫。滄江病客起遐情。</text>
<title>梧灘送盆索菊採寄數叢。仍賦詩以贈。</title>,<text>種菊如何不趁早。入冬移取意殊常。應須草木凋零盡。要見寒花一倍香。附梧灘次詩黃蘂重陽未泛觴。帶霜移菊亦何常。賞君襟韻同孤潔。三嗅堪憐晩節香。</text>
<title>憶重興遊。又疊程字韻。</title>,<text>山擁招提石擁程。强將衰脚逐君行。瀧瀧暗水穿林度。煜煜踈星到夜明。禮佛老僧開古殿。朝眞孤鶴叫瑤京。今來想像淸遊地。物色依然夢裏情。</text>
<title>水明樓。次主人韻。</title>,<text>坐久灘樓酒半醺。世間名利視如雲。僮兒只解催歸路。頻報寒江日欲曛。</text>
<title>詠沈戒休盆菊</title>,<text>不妨籬下發。何事更移堂。近座開眞態。侵欄送異香。枝低高士枕。花泛醉人觴。豈但延年藥。端宜佩爾芳。</text>
<title>訪戒休夜話</title>,<text>霜落空江夜色寒。主人携客倚樓看。喧呼一榻歡猶淺。後會仍期月再團。</text>
<title>謝隣友來訪 二首</title>,<text>滿庭今夜月。難放故人歸。非無相訪者。知面識心稀。淸詩無盡興。明月有餘光。挽君君不住。庭畔獨彷徨。</text>
<title>贈別叔九之任奉化</title>,<text>皓首潛郞久曳裾。南爲此日意何如。九重天送雙鳧舃。百里人迎兩板輿。末路朋知唯有爾。暮途離索孰憐余。明珠合浦應還穴。從此聲名徹玉除。</text>
<title>題贈舊知禪子</title>,<text>讀盡靑編更何用。可憐虛對十年燈。欲將釋氏輪回事。細問中堂說法僧。</text>
<title>水明樓酬唱</title>,<text>賓主風流誇舊習。江山物色媚新春。樓居何處無佳景。最愛君家遠俗塵。</text>
<title>題示梧灘</title>,<text>江漢相逢地。浮名視若雲。醉流今太白。風致舊休文。望月天無翳。瞻星夜欲分。此間淸絶事。肯許俗人聞。</text>
<title>水明樓呼韻</title>,<text>慵病猶難數往來。暮年孤抱向誰開。方謀別界聊藏迹。肯學名途便引媒。繞枕寒聲風打竹。侵窓踈影月窺梅。提壺此夜欣相對。醉後仍忘杖策迴。</text>
<title>偶得朝字。賦江居卽事。</title>,<text>世外乾坤送暮朝。日長庭院閉寥寥。身違紫闕承明直。夢斷靑雲洛水橋。天遠漸看生暝色。浦深從認上春潮。移家欲向山中去。攀桂王孫不可招。頷聯屬梧灘。</text>
<title>再疊前韻</title>,<text>湖上樓居遠市朝。箇中無事坐寥寥。烟收曲渚纔移棹。綠漲平波恰沒橋。淸晝放懷斟白酒。晩風吹面散紅潮。前期更待江花發。來赴高人日日招。尾聯屬泰而。</text>
<title>又疊前韻。示泰而。</title>,<text>春來佳會最今朝。縱目聊堪慰寂寥。暎水簾㫌仍比屋。迷津舸艦卽成橋。山連大野看晴霧。江接重溟聽夜潮。長笛一聲閒弄處。白雲黃鶴倚樓招。</text>
<title>解冰後</title>,<text>東風吹雨破江冰。坐見春波漾碧綾。惹起閒人垂釣興。一竿宜向石磯登。</text>
<title>贈梧灘</title>,<text>詩社高名孰敢肩。風流又是飮中仙。卜居一水傳三世。吟弄雙淸送百年。烟色晩看芳草野。雨聲新聽杏花天。龍鍾自幸登門舘。此地聯襟豈偶然。</text>
<title>詠懷</title>,<text>少年豪相已摧殘。霜髮頻從鏡裏看。誰識此間甘寂寞。只緣吾道屬艱難。幽人每憶山中桂。騷客空吟澤上蘭。暝色依依生遠樹。起來扶杖獨盤桓。</text>
<title>雨後種花</title>,<text>曉來新雨欲催花。覓得天機覽物華。須趁此時堪種植。數株嘉卉借隣家。</text>
<title>江居卽事</title>,<text>島嶼微茫江勢圍。此間遊賞少人知。衣巾脫處偏踈放。談笑開時轉坦夷。沂水暮春追點也。蘭亭晴日想羲之。村翁爲報香醪熟。滿酌何辭金屈巵。</text>
<title>治田</title>,<text>啼禽驚起草堂眠。强把鋤犂理石田。富貴平生非所願。晩途耕種任吾天。</text>
<title>幽居卽事</title>,<text>園中菜長貧妻喜。閨裏蠶生少女忙。我閱古方謀釀酒。樵兒日貢百花香。</text>
<title>次贈內弟李泰而 行泰 來訪韻 此從篤學力行。後被薦授官。</title>,<text>聞子幽棲地。蕭然出世氛。鹿麇堪作儷。鵰鶚本無羣。雅趣庭前草。閒情嶺上雲。師尊有玄石。講道卽河汾。</text>
<title>訪香山 三首</title>,<text>爲訪香山老。茅簷喚睡魔。烟林繞屋密。靑嶂透窓多。村婦田頭饁。樵童谷口歌。超然消世慮。高興問如何。樂天香社已千春。知爾風流續古人。且有敲門禪子至。想應如滿後來身。自覺淵明是。仍知伯玉非。世間塵一點。那得汙山衣。</text>
<title>與鄭泰而抽唐律韻相次</title>,<text>耽眠非是爲神疲。覺後登臨此亦奇。微月一鉤橫漢夜。漁燈千點照江時。名區已自開三逕。浮世何須對九疑。半脫綸巾高詠處。悠悠淸味少人知。</text>
<title>泛遊呼韻 二首</title>,<text>龍湖小艇泛玻瓈。千首詩成醉題。却厭江流細如帶。風帆直出海門西。江光蕩漾碧玻瓈。詩思如濤故未題。試向仙遊峯上望。海天無際日將西。</text>
<title>次贈隣友</title>,<text>遠峀連天直。明沙接野平。煩襟如欲滌。要在泛江淸。</text>
<title>次贈成聖老</title>,<text>愛聽松絃譜外音。杖藜閒步小庭深。江流自有通西北。山色元無變古今。獨立人間仙鶴羽。長嘶櫪下老騏心。晩年幸獲新知樂。詩社相從日夕吟。</text>
<title>忠原舟中紀行 五首</title>,<text>舟人解纜水程長。行李蕭然返故鄕。今夜江村何處宿。廣陵烟樹望蒼蒼。舟移沙岸灘聲急。露洗秋空月色明。此夜旅人愁不寐。草蟲何事隔林鳴。征鴻叫月報霜信。船上偏驚客枕寒。爲語篙師休妄動。夜深風浪起前灘。風帆瞥過古驪城。來泊沙洲夜色生。何物此間添客興。水中淸月近人明。以下次同舟客韻。淸砧風便水村西。一抹寒烟眼底迷。試向中原望鄕國。暮山無限碧天低。</text>
<title>次贈柳村鄭仁叟</title>,<text>世間貧與賤。何乃使人驕。去歲頭全白。今年齒半搖。夜中淸話久。天上絳河消。底事商山皓。幡然入漢朝。</text>
<title>詠秋寒</title>,<text>着地寒霜深一寸。家人猶未送秋衣。旅中瘦骨偏多㥘。無意淸宵倚竹扉。</text>
<title>率題示來訪友人</title>,<text>君來頗慰旅中心。亹亹淸談已夕陰。欲卜新居嫌野淺。愛看霜葉覺秋深。晨炊強把耕雲耜。夜火催敲釣月針。分付僮兒休促返。爲沽村釀且相斟。</text>
<title>題贈訓上人</title>,<text>不見吾師近十年。眼靑今日語依然。周行世界留何寺。遙指南山紫翠邊。</text>
<title>漁村卽事</title>,<text>落照來登舊釣磯。霜楓夾岸暎簑衣。沙鷗亦識逢迎意。狎到人邊故不飛。</text>
<title>柳村感舊。題示仁叟。</title>,<text>匹馬遲遲故里行。依然山色與溪聲。兒曹老大還疑面。人代蕭條獨愴情。土堗添薪朝寢穩。野塲收稻晩香生。主翁素慣留賓客。多謝樽前白酒觥。</text>
<title>題謝友人來訪</title>,<text>謝公宅外千峯近。陶令門前五柳栽。別界肯敎塵事到。高齋賴有故人來。共悲鏡裏吟頿變。却幸杯中笑口開。深洞暮雲君去後。獨扶藜杖首空回。</text>
<title>次韻賦江村卽事</title>,<text>澄江如練睡鷗多。獨上漁磯興日加。天際閒雲千萬狀。林間斜逕兩三家。調高白雪人誰和。節近重陽菊自花。此去瀛洲知有路。超然直欲泛仙槎。</text>
<title>贈堂姪君獻 名世璞。天質醇粹。早謝擧。以經明行修聞。不幸夭。</title>,<text>愛爾不曾流輩視。溫溫眉宇獨全天。新開白屋能傳業。舊種蒼松可記年。隴畒草寒收菽粟。軒窓日晩弄雲烟。誰知華表歸來鶴。遡向秋風倍愴然。</text>
<title>題示仁叟</title>,<text>麻衣草履一書生。恥向鄕人道姓名。貧悴由來看物態。聯翩何處托交情。嶺頭最愛蒼松色。湖上重尋白鳥盟。同病誰能憐我者。世間唯有鄭君兄。再從親</text>
<title>思家無眠</title>,<text>枕邊欲做還家夢。奈此寒窓第一鷄。步出庭心仍獨立。飛霜淅淅水禽啼。</text>
<title>次琴臺遊客韻。示友生。</title>,<text>心魂去去向君飛。每欲提携上翠微。客裏幸逢今日會。樽前肯放故人歸。天低遠樹生寒色。烟斂長洲暎夕暉。已把黃冠頭上着。芝荷從可製新衣。</text>
<title>再疊前韻</title>,<text>湖上風高葉正飛。望中淸景遠依微。烟生曲渚移舟泊。月落漁村罷釣歸。修稧可追王逸少。登山仍憶謝玄暉。閒居自此期終老。誰遣黃塵更汙衣。</text>
<title>舍姪世琛從安城郡齋來見。題示。安卽伯氏任所。</title>,<text>老境三秋病。心㫌轉自搖。身慚龍卧洛。跡以鶴歸遼。細語經殘夜。孤鞭趁早朝。鴒原何處是。雲日望迢迢。又 琛後改瓘。有文詞筆翰。屢解而夭。依依相對語。渾忘睡魔侵。夜久燈看滅。江空月欲沉。謀身慚短策。排悶賴長吟。此志終難變。期如百鍊金。</text>
<title>述懷</title>,<text>日月欺吾鏡裏髮。男兒何奈百年休。平生爲國經綸志。卷向淸湖作浪遊。</text>
<title>酬友生寄贈韻</title>,<text>昨日杯且詠詩。意存留客故遲遲。平林暝色催人去。孤負寒燈一夜期。</text>
<title>舟中望神勒寺</title>,<text>八月移舟古寺下。樓臺隱暎樹陰時。今來木落山空後。露出丹靑亦一奇。</text>
<title>望淸心樓</title>,<text>百尺臨湖水。心中自可淸。世間爲吏者。宜顧此樓名。</text>
<title>登滄浪亭</title>,<text>昔聞亭號今來上。主者休誇棟宇新。此地屢經興且廢。未知他日屬何人。</text>
<title>船上雨中</title>,<text>寒雨冥濛十月天。客心還怕滯江邊。長年亦是離家者。流下前灘不繫船。</text>
<title>還家後。與李文叔 昌齡 諸友訪水明樓。</title>,<text>雲樹三秋別。琴樽一日歡。高歌仍擊劒。壯髮自衝冠。水落魚龍蟄。林虛鳥雀寒。曠望嫌未足。更欲上層欄。</text>
<title>訪沈戒休聯句 坐中有李子安</title>,<text>夜行㥘路歧。秀。 聯枕政相宜。安。 佳客來何晩。休。 重門掩亦遲。秀。 甘爲時輩棄。安。 獨保歲寒期。休。 結社東西瀼。休。 從今鎭日隨。秀。</text>
<title>坐中次聯句韻</title>,<text>試看樓百尺。眞與主人宜。野濶雲歸。山高月上遲。冷燈長夜語。佳節一年期。更待江梅早。相尋雪裏隨。</text>
<title>再疊前韻 二首○下一首贈沈友</title>,<text>扁亭揭甚號。當法古三宜。海近潮聲急。天長鳥影遲。琴書成晩趣。松竹愜幽期。自警平生意。何曾有詭隨。山暝看何厭。江空俯亦宜。座中留客慣。窓外煮茶遲。窮達皆玄理。雲烟卽素期。非君厚風味。誰與更追隨。</text>
<title>又用前韻。寄友人。</title>,<text>緣崖細路不他歧。晩帶寒烟步屧宜。虛閣遡風孤嘯發。破窓邀月一眠遲。身閒我已歸田計。世亂君應入海期。從此兩鄕雲樹隔。只敎藜杖夢相隨。</text>
<title>至日感懷</title>,<text>玉琯灰飛線影移。天心子半可占時。伏陰自有陽生處。回泰那無否往期。醉客團欒今日座。寒梅消息去年枝。嗟君跡阻明庭賀。夢逐鵷行拜赤墀。尾聯屬梧翁。</text>
<title>以百花酒遺隣友</title>,<text>新開甕裏百花釀。封寄隣翁酌一觥。春日送花知有意。向時佳約卽今成。</text>
<title>又以百花酒送梧灘</title>,<text>盎中新釀百香生。痛飮經宵未解酲。分與梧灘詩社老。一杯須酌萬重情。</text>
<title>次贈李文甫湖行</title>,<text>閒居對酌小香樽。交味平生只有君。南國客遊緣底事。便敎離恨結江雲。</text>
<title>用金大玉北風歌韻。贈損齋姜禹寶 錫圭。</title>,<text>損翁文章誰與儔。不减昔時唐高適。巨筆揮來壯藻思。有似長江浩無極。妙年决科入槐院。中間禍行行不單。志節平生何所托。松栢蒼蒼保歲寒。往在關北治馬曹。人到于今頌不息。世莫知君斯已矣。歸來結廬西湖側。西湖形勝甲靑丘。不獨春花與秋葉。眼前突兀起高樓。林丘蓊欝而環帀。乃知人生貴適意。及時不樂將何時。桃花洞裏避世蹤。舊聞其人今見之。我亦年來謝城市。暮境心事還相若。蒼藤縈繞石逕細。步屧不道山阿隔。此地烟霞亦仙區。可笑滄津驅石駕。鶴氅綸巾屹相對。我輩自是何爲者。壽夭窮達在彼蒼。何用屑屑增惆悵。管鮑之交期不變。老我非君向誰仗。昨日怱怱餞春歸。落花芳草俱詩情。平郊牧笛引我興。江上漁歌入我聆。北窓淸風白日晩。一枕長做羲皇夢。夢罷彈琴視天壤。靑山萬里雲飛動。</text>
<title>與禹寶訪梧灘。抽唐律韻酬唱。</title>,<text>寒盡春生漢水邊。流光次第感衰年。靑綾舊直詞臣夢。白雪高吟醉客篇。方覺梅情先占暖。漸看山氣自成烟。前期莫負佳辰會。好是江樓月一天。附和詩[仲美]早春雲物石樓邊。步屧從遊似昨年。老去醉鄕渾漫興。閒來詩社幾新篇。涓涓泉壑消殘雪。靄靄汀洲颺細烟。正待二江波浩蕩。蘭舟同泛白鷗天。仲美附和詩[禹寶]名區風月浩無邊。學士焚魚已有年。竹色盈樽侵酒斝。梅香惹筆入詩篇。春生水國餘殘雪。日落漁村起暮烟。客至秪宜謀一醉。莫將榮辱問蒼天。禹寶</text>
<title>寄禹寶桃洞新居</title>,<text>屛迹須看晩節高。丘園深處樂陶陶。人同彭澤門垂柳。地似仙源洞號桃。肯許別區來俗客。只宜淸景屬吾曹。江冰已解添春浪。急喚漁翁試一篙。附次詩 禹寶歸去田園尙志高。披羊嚴子畫牛陶。明窓靜几兼黃卷。紅杏靑松間碧桃。半世交情輕管鮑。百年勳業陋蕭曹。春江正好扁舟泛。隨意烟波理短篙。</text>
<title>次贈禹寶</title>,<text>多君晩歲占幽居。緩步苔庭日永初。喚起僕僮勤種樹。携來兒子勸披書。閒情長伴春江鷺。酒價頻穿丙穴魚。我亦平生漫浪者。草堂高卧俗緣踈。附和詩 禹寶窮巷無人問索居。雀羅門外早春初。何須季子腰間印。要看眞仙肘後書。體胖廣譽寧願繡。家貧晩食足當魚。閒中賴有知音在。時寄詩筒分不踈。</text>
<title>上元日。共禹寶赴梧灘煑艾會。抽韻酬唱。</title>,<text>曾與灘翁有此期。強扶藜杖好相隨。軟芽滿掬陽坡艾。香味登盤晩鼎炊。設席已知情眷眷。留賓故作語遲遲。淸光况是元宵月。天爲遊人辦一奇。附和詩[仲美]農家望歲上元期。客有江臯杖屨隨。春雪乍融蔬圃摘。午烟初起竹厨炊。蒼顔微暈斟杯淺。漫興孤吟下筆遲。薄暮開樓銀闕湧。淸光露出數峯奇。仲美附和詩[禹寶]佳節那無一會期。酒徒詞客共追隨。平坡嫰艾宜春擷。小市香秔當夕炊。樓爲看山褰箔久。杯因覓句下籌遲。柴門月色江村路。駄醉歸來分外奇。禹寶</text>
<title>赴李文甫煑艾會 金大玉必振。與禹寶同會。</title>,<text>白綻庭梅好。靑歸岸柳新。把杯家有釀。投轄座留賓。放達吾何讓。風流子是眞。休誇今日會。且與泛江春。附和詩 禹寶雨霽山容媚。冰消水色新。烟霞供勝景。鷗鷺當佳賓。陋巷貧非病。幽居是眞。偶成詩酒會。聊樂太平春。又 大玉細酌茅齋靜。香羹雪艾新。地幽還似隱。朋至孰爲賓。烟雨花前信。江山畫裏眞。今宵須可永。又送一分春。又 文甫小雨江山少。韶華滿眼新。嫰芽盈小筥。團蒲坐佳賓。喚酒從情飮。吟詩率意眞。不嫌疲蠟屐。踏破一年春。</text>
<title>次梧灘韻</title>,<text>爲訪梧灘老。童開白板扃。百年貧若富。萬事醉無醒。野岸耕雲耜。巖泉汲月甁。春湖不盡興。滿載一漁舲。</text>
<title>訪禹寶次贈</title>,<text>鷄鳴犬吠自成村。中有高人不出門。點檢閒居新活計。藥爐茶鼎間匏樽。附原韻 禹寶桃花洞裏武陵村。村巷日長長閉門。門前剝啄者誰子。來醉春風酒一樽。</text>
<title>次友人韻</title>,<text>高齋晴日俯汀洲。潮上春江水漲流。會待桃花生錦浪。木蘭同泛去年舟。</text>
<title>次人韻</title>,<text>不下高樓爲對山。掃空蒼翠透窓間。閒雲亦助幽人趣。偏向峯頭自往還。</text>
<title>送襄陽太守 二首</title>,<text>高樓晴日醉筵開。誰喚風流太守來。良會此間添一勝。莫將歸意便相催。襄漢繁華說大堤。女娘爭唱白𩊗鞮。太守風情猶不减。行臨應自醉如泥。</text>
<title>安山東軒八景 有原韻</title>,<text>羣巒競秀揷芙蓉。蒼翠掃空重復重。拄笏看雲知幾度。故山歸意入春濃。修理翠色靄靄蒼蒼暎遠空。靑山眞面有無中。憑誰幻作農家雨。遍洽西疇盡日濛。廣德晴嵐朝來暗起自霏霏。細織平林漸欲微。饁婦向田樵子出。谷中斜路轉依依。獐谷朝烟東崖何事一時紅。知在亭亭返照中。最是秋來難辨處。滿山楓葉醉霜風。鶴峯夕照護網松燈點點光。一溪收採合誇張。金膏自是多風味。解向樽前勸玉觴。院溪網蟹玉尺爭跳橋下流。把竿忘返暝烟浮。夜來幾處漁村火。認是敲針作釣鉤。浦橋釣魚屹立空中勢欲昂。巨靈夸父力難僵。安知此物非無用。燃石當年出豫章。禾巖倚空暵乾禱雨上嶢崢。爲有靈源百丈淸。混混晝宵恒不舍。須將道脉看泉生。淨泉湧壑</text>
<title>寄隣友求玉簪花</title>,<text>君家花草滿園香。日攪騷人錦繡膓。須把玉簪奇艶態。平分隣舍弄春光。</text>
<title>宿廣陵村庄</title>,<text>老狵見客吠。童子出門迎。園草千般色。山禽百種聲。飢膓咬菜軟。病齒嗽泉淸。耽閒留一日。擺脫世間情。</text>
<title>馬上口占 二首</title>,<text>吾行淡似野僧裝。去去平原客路長。松粉着衣斑似繡。棠花經雨細生香。山深自有白雲出。草密能敎黃犢藏。溪鷺近人眠不避。住鞭聊欲共彷徨。老無筋力病相侵。日日衝炎苦未任。止渴頻尋山下井。警眠時歇路傍陰。掠花燕子輕迴翅。隔葉鸎兒巧送音。天際黑雲將雨驗。却催鞭叱過前林。</text>
<title>流頭日。戲答隣洞諸生勸看瀑行。</title>,<text>年少紛紛辦勝集。爲緣今日卽流頭。頭童我已無餘髮。不欲隨人向瀑遊。</text>
<title>江居卽事</title>,<text>幽居誰道晝寥寂。燕語鸎歌盡日喧。江岸風鳴潮欲上。急移漁艇繫柴門。</text>
<title>答隣友求叢菊</title>,<text>呼兒移送數叢菊。須向堦前趁雨栽。要待傲霜花發後。摘來相與泛金杯。</text>
<title>幽居卽事 二首</title>,<text>樓壓滄江排六月。句挑閒興弄千山。靑藜短杖臨風拄。白竹殘扉盡日關。濯了塵纓心轉潔。評來嘉卉語猶香。憑虛曠望乾坤窄。只欲昏昏卧醉鄕。</text>
<title>水明樓酬唱 二首</title>,<text>高樓近水覺淸凉。相對詩仙引玉觴。醉後披襟仍曠望。鳥飛歸處一天長。終日昏昏只醉眠。好將淸味養吾天。幽居莫道無音樂。千樹鸎蟬當管絃。</text>
<title>再疊凉字</title>,<text>夾岸繁陰送晩凉。暎空霞影落淸觴。樓前不盡溶溶水。直注滄溟萬里長。</text>
<title>水明樓酬唱 二首</title>,<text>欲展胷中氣。登臨一望賖。山高纔吐月。潮上恰呑沙。勸酒浮香蟻。持鹽皎雪花。歸來江岸夜。松火幾漁家。人世喧囂外。超然杖屨行。樓排三伏熱。纓濯一江淸。落照金成柱。新詩畫有聲。溫溫好風味。多謝主翁情。</text>
<title>中州舟行</title>,<text>舟泊淸潭百丈深。廣陵山色暝沉沉。風前往往聞人語。知有村樊隔岸林。</text>
<title>舟中遇雨</title>,<text>秋雨冥冥夜色寒。意存描寫也還難。曾看屛障瀟湘畫。今日依然畫裏看。</text>
<title>雨後</title>,<text>秋風牽纜白蘋灣。睡罷篷窓意自閒。雨後濕雲仍不散。奇峯出沒萬重山。</text>
<title>舟中卽事 四首</title>,<text>昨朝見州畔。今夕驪江濆。棹拂依依柳。衣生淡淡雲。水淸魚可數。沙白鷺難分。想到琴湖日。逢迎舊釣羣。此去琴湖問幾里。故山雲物望中迷。移舟夜泊淸潭宿。露下秋空水鳥啼。樹綠東西岸。花紅上下天。停舟倚蒼石。高興若登仙。且莫瞻山峻。只宜俯水淸。水中山影倒。物象最分明。</text>
<title>次聽琴亭板上韻</title>,<text>南崖紅樹錦成堆。隔水依然畫障開。亭號聽琴知有意。弄絃仙子昔臨臺。</text>
<title>題贈連源申督郵</title>,<text>記馬君今一小官。鬢邊華髮暎危冠。悠然自有超塵意。爽氣西山拄笏看。</text>
<title>賦呈權明府季常</title>,<text>華盖初從貢院迴。郡樓高處綺筵開。淸遊已負中秋節。佳約將傳九日杯。隱隱山形天共遠。依依樹色暝同來。玆鄕信美兼吾土。何用悽然旅思催。</text>
<title>共明府夜話</title>,<text>紗籠掩燭淸宵永。綺席凝粧翠黛嬌。知子寸心徒炳炳。危樓望處北辰遙。</text>
<title>賦呈明府棄歸重還後</title>,<text>往在怱怱解紱日。船頭愴別見民情。才賢剩被朝家奬。鐃角重催泛宅行。江郡宿緣猶未盡。郊扉晩計竟難成。遙知邑里絃歌處。千載依然古武城。</text>
<title>贈河千一歸秣馬村</title>,<text>十載相離夢。居然此日醒。論情嫌晷短。觸眼感秋淸。野菜堪供飯。村醪不滿甁。須將問信意。歸報老泉兄。</text>
<title>楓潭感舊 外王考別業</title>,<text>行到山阿歇。踈烟已夕炊。溪潭餘舊跡。草樹帶新悲。路識童遊處。橋憐客渡時。沉吟天欲暮。不覺帽簷欹。</text>
<title>賦草堂卽事。示友人。</title>,<text>門外幽蹊病未臨。枕邊唯與睡魔尋。風生樹杪知凉早。月隱江城覺夜深。白雪誰憐高士詠。冰壺可比故人心。團欒一榻歡猶淺。休着歸筇石逕音。</text>
<title>訪九老里</title>,<text>秋草荒郊十里途。斷山回處一村孤。門前犬吠人初到。塒上雞棲日已晡。婢翦香蔬供晩飯。僮收落葉獻寒厨。主翁自是風情厚。分華他年不負吾。</text>
<title>贈別李君實 世華 之錦城</title>,<text>南州雄鎭錦官城。送子今爲五馬行。利器豈徒須錯節。蒲鞭▦可化頑氓。危樓落日應頻望。琴閣淸樽秪細傾。一闋驪駒膓欲斷。秋風何事助離情。</text>
<title>詠懷 四首</title>,<text>流光易邁届玄冬。長對蒼蒼嶺上松。欹枕自憐身久病。杜門方覺性偏慵。風生水國看歸艇。暝入沙村聽急舂。鄕土石田誰種秫。把犂吾欲事春農。白板扉開野水邊。晩途生業太蕭然。三秋換律驚時序。百慮關心少睡眠。洛北故人離幾日。巷南騷客阻如年。燈前獨唱陽春曲。坐看星河滿一天。高樓獨上思悠然。正是空江十月天。寒鵲聳肩依古木。昏鴉閃背度長烟。相如病渴今誰問。原憲貧飢秪自憐。男子挺生非偶爾。神方應在圯橋邊。自恨吾生苦不辰。漫將書劒走風塵。尙看荒野多畸士。誰道淸朝少棄人。浮世功名都夢幻。暮途詩酒卽淸眞。隣居賴有同心子。每向柴門剝啄頻。</text>
<title>題示隣友</title>,<text>百年佳興高樓上。六月淸風大野中。復有江魚來入饌。此間眞味也何窮。</text>
<title>舟行 二首</title>,<text>七月龍山客。辛勤泝峽船。故園今尙遠。▦纜莫徐牽。白蘋紅蓼岸東西。無限烟波一望齊。半夜滿天風露下。水禽難定渚林棲。</text>
<title>冰廬卽事 檢西冰時。下同。</title>,<text>一天羣鳥亂飛過。雲似奇峯影倒波。門外柳條搖蕩處。也知終日受風多。</text>
<title>直廬偶吟 二首</title>,<text>長空杳杳日斜時。極目平沙岸接䍦。此地若非形勝處。不過冰庫一殘司。晝夢初回倚曲欄。放狂全未整衣冠。天憐老子官無味。故遣江山獨飽看。</text>
<title>脫直入城馬上吟</title>,<text>路上黃塵沒馬頭。白鬚烏帽向人羞。誰云別檢閒無事。逐日奔忙苦未休。</text>
<title>直廬賦卽景述懷</title>,<text>一院重門掩夕暉。望中林樹遠依依。雲生疊峀無心散。鴈喜靑天得意歸。病久始知詩思渴。年衰偏覺宦情微。仍懷舊日江湖伴。獨把漁竿上釣磯。</text>
<title>戲吟</title>,<text>人生自處如非隱。做宦須從少壯時。眼暗耳聾頭又白。此身於世更何爲。</text>
<title>脫直馬上吟</title>,<text>脫直翩翩上後峴。擧頭何事帽簷欹。終南霽色看無厭。分付僮兒策馬遲。</text>
<title>直廬。次東岳集中韻。賦卽事。</title>,<text>一抹靑烟起夕林。新晴物色眼前森。漁人收網澄潭曲。賈客停帆草岸陰。時詠杜陵鞴馬句。却懷彭澤放鷴心。官齋癡坐淸無睡。風送江村處處砧。</text>
<title>直廬偶吟</title>,<text>別檢功名薄。殘司物力微。還同住持子。長掩一庭扉。</text>
<title>禁廬述懷 檢典設時。下同。</title>,<text>鎖直宮門寂。憑軒獨自吟。漏稀高閣報。槐借一庭陰。宦薄名難重。年衰病易侵。天邊歸鳥影。惹起故園心。</text>
<title>次退憂堂和石洲有懷草堂絶句韻 十七首○代人作</title>,<text>日暖茅簷山鳥鳴。庭花經雨暗香生。東欄睡罷無餘事。長夏殘棊落子聲。相公曾住春江潯。我亦休官返故林。今日盍簪眞夢寐。華筵同樂聖恩深。靜裏松扃爲我開。小庭深處綠陰回。座間幸荷投瓊玖。便覺淸香滿袖來。官序西樞幸接連。槿花猶近玉池蓮。新詩說盡閒居興。朗詠晴窓罷晝眠。東遷南去又西移。到處幾攀松桂枝。三載逍遙仙洞裏。僑居新和石洲詩。雨後山榴手自栽。迎風浥露錦葩開。臙脂何事嬌雙臉。不待春姸待夏來。門前車馬病來稀。獨酌悠然對翠微。午睡忽驚踈雨過。一聲山鳥喚巖扉。閒中寂寂掩踈簾。正愛諸孫弄筆尖。盡日山齋塵事少。獨留雙燕語前簷。天外遙岑是道峯。遺風尙想歲寒松。白雲流水千年地。難抑平生磈礧胷。紛紛世事百憂叢。莫恠衰顔借酒紅。遙想故園眞樂地。靑山無限夕陽中。籬邊一畒長春葵。童子持鉏細雨時。時待客來聊可翦。此間閒味少人知。男兒壯志負靑陽。匣裏空藏古劒光。卧病衡門人事絶。終南秀色漫蒼蒼。棣萼黃扉仰盛名。陶鎔一世致昇平。商霖壽域流洪澤。烟月康衢樂此生。靑蘿洞裏數椽家。多少風烟儘可誇。晩計郊扉今已遂。白鷗長與伴江沙。關心藥圃且吟詩。霜鬢其如白日欺。滿地江湖頻入夢。殘年肯受俗人覊。扶携少姪傍山行。強勉兒孫敎一經。且賴藥爐生計足。這間眞樂更誰爭。四時相代自回環。一部羲經細點丹。欲識盈虛眞妙理。玄機須向靜中看。</text>
<title>哀趙侍郞汝吉 嘉錫</title>,<text>敦睦高風出等夷。不徒冰操世爭推。袁安涕淚憂君日。方朔談諧接物時。一䟽能寒奸佞膽。孤忠偏荷聖明知。庭蘭可作泉臺慰。爲報精靈且莫悲。</text>
<title>挽兪正言萬初內</title>,<text>吾友平生托契厚。由來婦德慣聞之。業勤蠶織閨儀正。誠薦蘋蘩祀禮宜。慶溢郞君登第日。福稱兒輩結婚時。風燈短世今偏促。忍說莊盆不盡悲。</text>
<title>贈別平陵崔督郵 世榮</title>,<text>京洛過從亦未數。况分千里更愁予。腰章可記君曹馬。彈鋏寧歌傳舍魚。晩境風流非俗境。官居物色似仙居。淸遊不獨西樓勝。秋賞蓬山興有餘。</text>
<title>贈別嶺伯權季常</title>,<text>陞擢南藩屬望重。知君此去倍精神。行春定到鳴琴地。佐幕曾爲草檄人。盛事由來稀𨓏牒。主恩何幸際昌辰。樽前更酌離杯進。預賀棠陰政化新。</text>
<title>次唐律韻。賦直廬卽事。</title>,<text>直廬淸不寐。頻見別廵過。夜久飛霜厚。天空得月多。人家隔塵土。仙路上銀河。漏盡金門闢。鏘鏘響玉珂。</text>
<title>金吾直廬。酬李僚汝胤 胤岳 韻。二首</title>,<text>小心如捧水盈盤。慙媿金吾郞署官。百事公門堪拄笏。朝來爽氣在西山。鎖直無眠夜。孤燈耿照人。欲知天色曙。呼吏問頻頻。</text>
<title>酬汝胤賦雪韻</title>,<text>官序雖微末。誰無爲國憂。看君詩上語。預賀麥成秋。</text>
<title>贈別金川使君沈道明 徹</title>,<text>皁盖陞新秩。靑蒲記舊班。便看鳧舃遠。從認浦珠還。客路千山外。寒雲落照間。離懷增一倍。衰謝各蒼顔。</text>
<title>憶僚友朴文中 龍見 盆梅。却寄。</title>,<text>曾見君家一樹梅。夢爲蝴蝶去還來。如今素蘂飄零未。要嗅寒香醉百杯。</text>
<title>贈別文中之魯城</title>,<text>客路迢迢問幾里。靑門落景促征麾。知君本自心如玉。爲政終當口作碑。風樹忍言今日愴。別筵偏惹暮途悲。看梅東閣吟詩處。肯憶城南老引儀。</text>
<title>水曹直廬。酬汝胤杏花韻。</title>,<text>省中無事日長時。春物催成老子詩。微雨杏花君莫詑。此間垂柳可攀枝。</text>
<title>東軒卽事</title>,<text>榴花初發曲墻西。垂柳千絲拂地低。吏退空庭無一事。隔林終日聽禽啼。</text>
<title>禱雨天燈山。歷登龍溪院樓。次板上石樓韻。</title>,<text>今日玆行豈偶爾。不憚驅馬涉艱難。炎氛蹔滌高樓上。爽氣仍生客袂間。一水澄淸堪澡髮。四山環擁似開顔。還官未易抽身再。望裏空愁院路漫。</text>
<title>歷訪金塘庵。再疊前韻。</title>,<text>征旆衝炎憇店里。籃輿方覺上山難。僧迎硌确層蹊左。寺在陰濃亂樹間。巖竇逬泉醒病耳。松風竟夕灑塵顔。更登千仞岡頭望。日下長安去路漫。</text>
<title>天燈禱罷志喜</title>,<text>鳥道縈紆幾萬層。爲祈時雨此攀登。平看野邑羅碁局。極望滄溟小匹綾。靈境古來多有異。祭壇今日豈無徵。天明下降仍回顧。雲氣山頭已上升。</text>
<title>酬洛中舊友寄贈韻</title>,<text>天南今作宦人遊。每憶交親欲白頭。明月淸風無好興。嶽雲溪水揔離愁。西湖子已寬閒足。東閣吾將老病休。魂夢先隨鷗鷺去。一聲長笛倚江樓。</text>
<title>東軒雜詠 四首</title>,<text>鈴軒開坐未亭午。殘角先催罷事聲。枕上睡魔驅不去。鏡中霜髮鑷還生。南來宦味耽閒足。北望孤忱向日明。紫綬腰間那久佩。眼前時物動鄕情。衰謝年來百病侵。一官南土苦難任。奸民每起爭田訟。黠吏常懷絶簿心。才不逮人寧製錦。志存行化可鳴琴。傳家舊物唯淸白。肯受王生暮夜金。終朝無事坐黃堂。細數榴房結子香。心同耿介陶彭澤。迹比酸寒孟溧陽。泉繞軒墀衣欲潤。風生松竹夏猶凉。登臨何處瞻京國。指點南山萬仞岡。山圍四面最深僻。縣閣寥寥晩靄中。臨此先宜除弊政。至今猶未化民風。庭心竹釀千竿碧。墻角花燃百日紅。啼鳥一聲驚午夢。岸巾斜倚曲欄東。</text>
<title>詠衙中溝水</title>,<text>竹外流泉入戶鳴。豈徒心事較澄淸。長敎活活穿林去。分與民田酌澤平。</text>
<title>雪後賦懷</title>,<text>白指千峯雪。紅看一室爐。枝頭蹲凍鵲。屋角噤飢烏。政拙憂傾廩。民貧苦索租。只宜投紱去。無事卧琴湖。</text>
<title>同亞使尹行一 誠敎。上威鳳寺。</title>,<text>亞使平生好逸遊。縣官雖老亦風流。東軒酒罷收餘興。共向山城上寺樓。</text>
<title>珍山途中 差員時紀行七首</title>,<text>頻呼小胥筭歸路。列邑行期未少遲。决决溪聲山斷處。依依樹色暝生時。松雲嶺雪輸欹帽。怪鳥奇巖合賦詩。宗社舊來無此慶。疾馳聊自忘神疲。卽癸亥冬大慶。</text>
<title>到珍山</title>,<text>差員驅馬入珍郡。今日行裝異使星。路盡初疑無邑里。山開旋見設軒庭。參天一嶺纔分界。揷地千巖便作屛。聞道主人官飯薄。客中彈鋏且宜停。</text>
<title>到錦山</title>,<text>深峽中開境界寬。甲稱湖右錦爲官。行㫌豈憚千重險。赦令從知九邑頒。地遠風塵民俗朴。山臨軒砌吏眠閒。孤燈旅舘寒明滅。睡熟東方未白間。</text>
<title>到茂朱</title>,<text>老子昔聞今始見。名區知府果仙流。山圍四面供詩眼。樓聳千層壓水頭。鍊藥豈無丹竈術。驂鸞可待赤城遊。使君好客元能事。賓舘琴歌興未收。</text>
<title>到龍潭</title>,<text>石路高低歷險艱。一邊淸水激流湍。民收橡栗成恒産。洞鎖烟霞侈古官。岸外平鋪沙似雪。山頭湧出月如盤。行途有限那容緩。直到天明向鎭安。</text>
<title>到鎭安。次使君金伯兼 盛達 韻。</title>,<text>境僻官仍靜。身閒骨亦淸。杯樽逢客樂。星斗近簷明。妙曲靑娥怨。新詞白雪聲。開窓天欲曙。城角報寒鳴。附原韻病起逢佳客。官齋對坐淸。一樽隨意醉。孤燭照心明。楚瑟彈哀韻。吳歌唱夜聲。相看俱不厭。直到曉雞鳴。</text>
<title>向雲峯</title>,<text>徐行一路上雲峯。犖确層巓聳半空。始識邑名今有驗。却將辛苦語官僮。</text>
<title>海倉捧稅時作 二首</title>,<text>竹林村撲地。云是聖堂倉。縣倅纔徵稅。船人已理檣。滄溟千里遠。飛鳥一天長。只願乘風順。須臾到漢陽。海上山如畫。春來物色新。飛飛雙白鳥。應笑宦遊人。</text>
<title>金堤郡齋呈伯氏</title>,<text>行行八十有餘里。㫌帶斜暉到郡門。兩邑殊榮聯棣萼。一筵佳會詑鴒原。大堤水暖宜牽纜。高閣風淸合把樽。勝賞此間兼至樂。新詞題罷感君恩。</text>
<title>東軒雜詠 二首</title>,<text>公堂寥寂類禪門。生綠須看印上痕。賴有此間消日樂。白頭閒坐弄兒孫。溝水纔分灌。山田不廢耕。區區爲政意。只欲惠殘氓。</text>
<title>聽子䂓有懷</title>,<text>經年南國宦情微。憶上琴湖舊釣磯。禽鳥亦能知我意。隔窓頻勸不如歸。</text>
<title>偶得開字賦懷</title>,<text>東閣春花次第開。詩情無日不相催。今朝爲底添愁緖。昨夜鄕園夢往來。</text>
<title>次唐律春盡韻</title>,<text>拄筇遊目立黃昏。殘郭靑烟一抹痕。芳歇雜花仍結子。蔭成千樹揔圍村。難知冥裏東君意。欲問山頭望帝魂。雨後野田方有事。旅人聊自憶鄕園。</text>
<title>寄金使君伯兼</title>,<text>無事經年一吏隱。公門寥寂晝常關。長川遠樹新晴外。倦鳥閒雲落照間。時把樽醪開我抱。每憑梁月想君顔。回頭東峽千重阻。徒使精魂往復還。</text>
<title>登龍溪院樓</title>,<text>經年猶未解官去。愁苦還難穩寢興。公事往來東峽路。院樓高處已三登。</text>
<title>酬伯兼韻</title>,<text>綠竹風生夏亦凄。流泉幽咽小墻西。東軒白日眠方熟。枝上鸎兒且莫啼。附原韻微月生簷夜色凄。客心幽寂坐樓西。落花芳草春歸恨。留與靑山蜀魄啼。</text>
<title>珍山途中</title>,<text>征盖飄飄峽路長。山嵐染盡客衣裳。吟邊物色無非賞。最愛棠花挾岸香。</text>
<title>題贈安心寺僧</title>,<text>玉洞奇觀未滿意。飄然又上寺門樓。呼僧共與披雲卧。斷盡塵緣髮在頭。</text>
<title>題贈義璉上人 二首</title>,<text>縣齋無事晝眠閒。衲子從何到此間。笑語丁寧相與約。秋來遊賞俗離山。南來苦未洗塵累。羡爾心胷水月澄。官吏不能知我意。漫嗔終日對山僧。</text>
<title>次贈璉上人</title>,<text>寶界傳廬嶽。高師後遠公。爲尋鈴閣上。如對雪樓中。古井甘生味。叢篁爽引風。君將超十地。只在悟三空。</text>
<title>次贈希眼上人</title>,<text>萬里浮雲跡。三天妙佛心。石屛迎呪破。蓮漏逐時沉。絜鑰空門密。揚舲敎海深。他年說法處。五百自來尋。</text>
<title>次唐律韻。賦年事。</title>,<text>今年水旱最南州。漠漠田疇少所收。賙賑已敎籌束手。憫憂方覺雪盈頭。官家租稅從何出。閭里民人太半流。衙罷東軒無語坐。竹林踈雨滿園秋。</text>
<title>同福試院。酬杜山守洪君弼韻。</title>,<text>秋聲摵摵動千林。日暮新愁遠客心。何幸與君萍水會。夜深燈燭照冰襟。</text>
<title>次君弼韻</title>,<text>湖南形勝說玆縣。五十年來夢想中。靈境不曾經漢帝。神山何必送秦童。雲低四面仙樓聳。月照千秋赤壁空。奇遇如今天借便。一燈賓舘共開衷。</text>
<title>遊赤壁。次君弼韻。</title>,<text>征盖飄飄帶夕暉。秋花無數媚芳菲。明沙不辨雙雙鷺。紅樹仍粧落落磯。已把塵情蟬可蛻。更敎仙興腋將飛。坡翁勝賞如吾未。取醉渾忘上馬歸。</text>
<title>赤壁</title>,<text>赤壁江山勝。依然壬戌秋。蘇仙未盡興。千載又玆遊。</text>
<title>凝香閣。次按使韻。</title>,<text>南州處處揔名勝。最是凝香合降仙。嶽勢參差疑活畫。秋聲蕭瑟當哀絃。橫池彩舫閒留纜。上釣銀鱗恣落筵。太守公行猶未返。旅情今日轉悽然。</text>
<title>淳昌途中。贈別君弼。二首</title>,<text>依依別語語難盡。空斷悽然客裏魂。同作此行分去路。不如來日不逢君。客中辛苦病相憐。還與翩翩到玉川。聯枕驛亭眞好事。把杯賓舘卽離筵。短鞭回指同行處。華盖遙瞻獨去邊。情境想來何所似。洞房歡罷別嬋姸。</text>
<title>次寄杜山守</title>,<text>相思漸覺帽圍寬。日夕遙望倚曲欄。何事中宵長少睡。只緣離緖苦多端。迎嵐捲箔衣猶染。步月臨溪語欲寒。手折黃花無所贈。可憐時物使人嘆。</text>
<title>再疊寄杜山守</title>,<text>悽悽羇抱若爲寬。排遣時憑百尺欄。身外功名寧有意。世間離合亦無端。馨香愛嗅黃花艶。韻格耽看綠竹寒。鸞鳳如何棲枳棘。爲君中夜獨悲嘆。</text>
<title>酬杜山守韻 二首</title>,<text>植物誰爲最上品。梅兄菊弟漫含華。睢園雪後千竿綠。葉葉寒聲勝有花。故園漁釣憶湖西。厭聽南州五馬嘶。歲値飢荒勞賑貸。地分疆界阻提携。江流曲曲愁膓結。野樹依依望眼迷。珍重素書來入手。簷頭果驗鵲晨啼。</text>
<title>洗心亭</title>,<text>深潭一曲幾千尺。太守偸閒俯瞰時。心與水淸無可洗。亭名何用洗心爲。</text>
<title>早春偶吟</title>,<text>殊方幾度歲華移。家在西湖客未歸。殘雪尙留經臘色。小梅先發向陽枝。賑因罄廩停籌畫。身爲憂民减帶圍。事竟飄然何所適。九千仙洞有前期。洞在德裕山。與僧約遊。</text>
<title>東軒卽事</title>,<text>雨後春光上柳枝。華風白日舞游絲。天時正好人無樂。爲是荒年赤子飢。</text>
<title>有懷</title>,<text>東閣春回日。西湖景淑辰。禽聲聞漸變。草色看逾新。世故能牽客。天時自感人。田園歸未得。夢落水雲濱。</text>
<title>影子殿</title>,<text>松間細路白雲邊。俯瞰塵寰狹似船。千丈鑿巖纏佛室。一條刳木取幽泉。朝烟正指峯巒沒。夕照還疑錦繡懸。爲報山人容我否。道林從此屋茅編。</text>
<title>出賑南面。用前韻。</title>,<text>白幕高開白石邊。淸川一帶可容船。穿渠已作千民利。引水仍成萬落泉。狎客沙鷗窺渚立。將雛野鼠抱枝懸。悠然正欲休官去。漁釣簑衣手自編。</text>
<title>次緜崖叔韻</title>,<text>山下孤㙜傍水邊。杜鵑花發背巖姸。春光不爲遊人住。相約明朝客袂聯。叔請同遊望北㙜。</text>
<title>詠紅桃</title>,<text>紅桃灼灼似佳人。細學臙脂媚晩春。若使此花能解語。世間何者不亡身。</text>
<title>出賑西面。賦卽事。</title>,<text>住盖春山下。淸流繞曲堤。杏花紅半落。芳草綠初齊。村婦傳朝饁。田翁理晩畦。催農新布穀。終日近人啼。</text>
<title>出北面。詠卽事。</title>,<text>席移斜岸坐溪頭。躑躅新紅暎碧流。太守若無憂惱事。今朝堪作賞花遊。</text>
<title>答緜叔鵲巢韻</title>,<text>鸎作飛梭織綠楊。燕因營壘語雕梁。年豐可占田中麥。民不啼飢是上祥。</text>
<title>詠飛飛亭</title>,<text>竹林粧壁處。登眺日斜時。野曠人行倦。亭高客坐危。羣山臨海盡。一鳥度天遲。莫報歸程晩。留看水月奇。</text>
<title>飛飛亭。次板上按使韻。</title>,<text>亭高百尺號飛飛。石上新篁解帶圍。天釀別區多少景。日留遊客去來騑。雲空陡覺詩情闊。風爽仍敎酒力微。檻外三川流不盡。一時齊向海門歸。</text>
<title>卽事</title>,<text>南來齒豁且頭童。病客羇懷自不窮。千里長安瞻日下。一年佳節送天中。黃鸝亂囀陰陰樹。紫燕交飛淡淡風。臨野喜看新麥熟。仍將穡事問田翁。</text>
<title>詠懷</title>,<text>殊方三度聽鸎歌。節序相催等壑蛇。浮世功名看傀儡。暮年襟抱付吟哦。鄕山漠漠雲偏隔。縣閣寥寥日欲斜。病𣪎何堪紆墨綬。只宜歸拂舊漁簑。</text>
<title>酬杜山守韻 二首</title>,<text>擾擾官途往復旋。南來無日不愀然。迹畸肯墜靑雲志。和寡空吟白雪篇。千里客懷鈴閣上。五更歸夢釣㙜前。解龜欲待秋風至。誰敢先吾着去鞭。苦恨浮生着處忙。性偏元不逐炎凉。心懸北闕雲千里。迹滯南湖歲再陽。刈麥登塲黃已卷。揷秧經雨綠初長。公門寂寂還無事。唯有風篁韻滿堂。</text>
<title>解官還鄕</title>,<text>解紱飄然返故山。琴臺無恙水雲間。茅編斗屋纔容膝。樹引凉風便灑顔。瓜圃朝烟移杖立。柳汀殘照釣魚還。忘機舊友知誰是。來去滄波白鳥閒。</text>
<title>登楊津站亭</title>,<text>野頭亭子獨來倚。多少風光得意探。近水軒窓晴若雨。橫山烟霧吐還含。沙中去去人南北。澤畔飛飛鷺兩三。最是夕陽無限處。漁村指點興方酣。</text>
<title>遣興</title>,<text>下邑三年客。南柯一夢驚。靑山開舊面。白水獻新聲。更理沙汀釣。重尋野岸耕。盎中方釀秫。從此樂餘生。</text>
<title>江漲乘舟</title>,<text>江流大漲泛舟橫。何用輕橈擊水鳴。坐失千峯如箭疾。須臾應到漢陽城。</text>
<title>次杜坦禪子卷中朴久堂 長遠 韻 二首</title>,<text>暝色依依起遠峯。白雲紅樹洞門封。吾師曩日從三角。江寺來敲別院鐘。呼僧相與坐樓中。愛爾容顔尙類童。爲報同行休促路。朝來未了說空空。附原韻寺在三山第一峯。獨看松上雪花封。居僧禮罷文殊下。月照仙壇半夜鐘。竹杖來尋野寺中。白雲起處有禪童。聦明耳目知天賦。磨琢他年道入空。</text>
<title>鄕行</title>,<text>計程頻屈指。鄕國望漫漫。雨歇餘雲濕。秋深宿草寒。衝泥嫌汙服。渡水㥘侵鞍。日晩仍飢乏。宜尋近店餐。</text>
<title>曉行</title>,<text>陶山荒店宿。侵曉發征騑。水石渾難辨。星河尙不微。故園三日路。歸鴈一行飛。鞭叱穿林處。寒霏恣濕衣。</text>
<title>題示堂弟漸于</title>,<text>露宿風餐行幾里。幸携堂季共驂騑。盈塲晩稻收秋色。夾路霜楓暎客衣。江國西崖天際隔。洛城南巷夢中歸。悽悽旅思終難抑。駐馬原頭對落暉。</text>
<title>詠客懷</title>,<text>山圍平野遠天低。暝入前林鳥向棲。漠漠孤烟官渡北。蕭蕭落木古㙜西。家書欲寄愁無鴈。客夢難成喜聽雞。起步庭中瞻斗極。滿空霜露下凄凄。</text>
<title>夜坐抽韻</title>,<text>孤枕無眠骨欲淸。壁間燈火滅還明。繁霜更助寒蟾色。一倍今宵遠客情。</text>
<title>次李太初 后沆 韻</title>,<text>琴㙜昨日餞三秋。千樹邊江葉盡流。孤客此間衰病足。朱顔無術鏡中留。</text>
<title>次晩休趙尙書公擧題示韻</title>,<text>殊方頻遣菊花秋。解紱歸來破客愁。暮境我猶耽放曠。騷壇君自任風流。故情戀戀淸詩上。夜語依依曲檻頭。南下想應經峽路。白雲紅樹擁行輈。附原韻邇來離闊幾經秋。東洛風塵惱別愁。久向湖山爲傲吏。每將樽酒憶詩流。入門不暇靑開眼。握手先驚白盡頭。聚散人間元未定。明朝儂又戒南輈。</text>
<title>再疊前韻。送晩休赤裳行。</title>,<text>此別如何錦葉秋。城南斜日不勝愁。路從湖外半千里。人是朝中第一流。眷眷離杯纔到手。蕭蕭征馬已齊頭。遙知郡邑延行處。歌吹喧闐引去輈。</text>
<title>次晩休堂梅竹韻</title>,<text>暇日高軒喚舊朋。笑誇梅竹小窓憑。先春冷蘂香生榻。傲雪寒叢影伴燈。韻格合人襟自託。詩篇飾物價還增。婆娑欲見尤奇處。更待明宵月色乘。附原韻梅兄竹弟是吾朋。不厭相看曲几憑。朝愛暗香頻閉戶。夜憐踈影故移燈。凌冬翠葉隨風動。近臘寒葩妬雪增。謝客終南機事息。醉來孤詠興偏乘。</text>
<title>送鄭子固 載厚 赴綾州</title>,<text>官爲刺史亦榮矣。三莅南湖衆所稱。此日主恩尤感泣。望中歸路近金陵。其子持平時謫金陵。</text>
<title>送曆長林。仍寄一絶。</title>,<text>雲卧悠悠忘甲子。花開葉落記春秋。山中自此宜無曆。莫向人間也浪求。</text>
<title>送庇仁太守</title>,<text>不但翩翩紫綬榮。綵衣欣奉板輿行。聖恩自此丘山重。君去臨民顧邑名。</text>
<title>晩休堂抽韻</title>,<text>月隱南城寂萬林。塵情未有一分侵。明朝日出奔忙處。何似燈前此夜吟。附晩休詩牙籤未整亂書林。欹枕虛堂病獨侵。何意故人來問我。強將幽興付長吟。</text>
<title>詠晩休江亭</title>,<text>晩節淸朝始見公。一亭新葺此安躬。簾開砥柱仙峯雨。笛弄楊花古渡風。沙鷺翺翔齊上下。江雲羃䍥眩西東。須將醉後憑欄興。報道梧灘卧病翁。</text>
<title>題示晩休</title>,<text>庭樹風生夏失炎。醉中烏帽任欹簷。交情豈以雲泥變。衰相偏從歲月添。爲嗅花香臨曲砌。要看山色捲踈簾。知吾性癖耽佳景。輸入奚囊太不廉。附次詩 晩休南風五月轉烝炎。折取茅茨補短簷。羨爾閒情詩不廢。憐吾衰相病仍添。雲邊秀色山當戶。雨後淸光月入簾。却歎高才還久屈。至今民頌在公廉。</text>
<title>晩休用前韻賦好雨滌暑。寄示求和。立便卽次。</title>,<text>絲絲雨脚洗煩炎。赤日何憂恣逼簷。埋壑雲光千頃濕。上樓山色十分添。呼兒不倦栽花手。邀客仍開看竹簾。聞道長安增市直。也應沽酒價無廉。附晩休詩朝來爽氣頓消炎。山雨隨風夜落簷。斗屋病懷知漸豁。田家喜色想應添。榴花灼灼斜當檻。燕語喃喃細透簾。窮巷閉門人不到。蛙聲終日閙堂廉。</text>
<title>晩休堂席上。用前韻酬唱。二首</title>,<text>林園地爽退朱炎。月湧東山照短簷。酒味更從何處覓。詩情偏向此間添。相風噪鵲翻高樹。讖雨鳴蛙近小簾。自笑平生貧不厭。冷厨無饌食還廉。滔滔一世逐凉炎。公獨招尋對夕簷。白傅風情垂老减。袁郞憂涕爲時添。身趨洛陌塵生袖。夢倚江樓雨打簾。欲使擧人能作宰。重聽何害許丞廉。曾薦守令附晩休詩 二首節序推遷凉又炎。靜中觀物坐前簷。人生易老靑春謝。時事關心白髮添。無客虛堂常閉戶。逢君淸月始開簾。休將佳句爭多少。紙價長安恐不廉。愛君高意遡羲炎。更喜芳隣接屋簷。豈以賢才沉屈久。漫敎駑質渥恩添。難同元亮先投紱。剛羨君平已下簾。從古淸貧多達士。何如耽宦反傷廉。</text>
<title>聞次南壺谷日涉亭題板諸公韻</title>,<text>茅亭笠㨾一間完。日涉方知樂且安。不用窓櫳增屋制。肯將華侈賭人看。嵐光暎峀烏紗岸。爽氣盈襟客語寒。更有這中斜倚處。取來蒼竹飾爲欄。</text>
<title>次晩休韻</title>,<text>白竹新扉面水開。漁舟又是木蘭材。雪堆曲岸明如縞。烟抹長洲碧勝苔。晴檻欹巾看鳥去。夜窓移枕聽潮來。知君已有歸休計。軒冕人間等夢槐。</text>
<title>次金仲颺韻</title>,<text>偶逐歸雲到洞天。滿衣塵土濯淸川。君今若欲仙居秘。須向蒼巖削舊鐫。所居巖面。舊刻三淸洞。</text>
<title>次贈金別提 益南</title>,<text>窮達何論悴復榮。世間多少閱人情。天生才調終無用。徒使高名滿洛城。附原韻 金願得馬官。有此作。夜來春草雨中榮。老馬長鳴萬里情。堪笑倦遊猶未已。十年過盡在京城。</text>
<title>寄灣尹兪萬初</title>,<text>㙜隍低枕鴨江湄。遼野茫茫極目時。男子宿懷唯有劒。使君風味每傾巵。臨民久屈絲綸手。鎭塞奚宜諫諍姿。千里故人離思苦。莫敎音信到來遲。</text>
<title>詠雪</title>,<text>一夜長安三尺雪。高低遠近散瓊瑤。宜凭几案饒詩思。不必騎驢渡灞橋。</text>
<title>寄金伯兼謫裏</title>,<text>斷絶平安字。思君淚不乾。風霜雙鬢髮。冰玉一心肝。臘盡庭梅落。雲空海樹寒。恐傷靑草瘴。自愛愼加餐。</text>
<title>寄仲颺 二首</title>,<text>終南山下老居士。遙憶三淸洞裏人。軒冕本非吾輩事。只憑梅月養精神。悠悠萬事醉醒中。門掩終南過一冬。縱欲就閒閒不得。粧梅護竹又移松。</text>
<title>題贈晩休相公</title>,<text>詩酒平生任自娛。相公風致與人殊。長江釀碧供淸賞。飛閣流丹侈別區。鎭日閒情鷗狎座。餘年樂事鳳將雛。他時告老歸休地。宸翰應勞寫石湖。</text>
<title>次贈金子重</title>,<text>多君筆勢自縱橫。學得鍾王早有名。老大豈妨耽麴糵。風流無减善歌行。從來簪組身難退。何處溪山路不平。語盡還成開口笑。新詩題贈萬重情。</text>
<title>挽李安山 基稷</title>,<text>早學鍾王筆法神。如何志氣未終伸。治民美績稱循吏。敦族高風邁古人。日暮林間烏斷哺。夢驚池畔草凋春。精靈且莫含悽惻。一子傳家是席珍。</text>
<title>挽崔敎官遷葬</title>,<text>一自幽明隔。于今二十年。如何辭舊壠。於此占新阡。欲使精靈妥。應知慶福緜。人間餘白首。題挽涕潸然。</text>
<title>次人韻</title>,<text>雨後終南色。看來下箔遲。池深魚自躍。楊柳晩風時。</text>
<title>題晩休相山亭 二首</title>,<text>突兀茅亭起。憑欄晩眺賖。彤雲雙鳳闕。綠樹萬人家。地爽炎氛滌。天晴日影斜。此間淸意味。無語岸烏紗。園上茅亭露樹邊。終南蒼翠對悠然。有簷有柱纔三尺。無壁無窓只數椽。甘井汲來宜漱齒。爽風迎處恰醒眠。箇中物色添詩料。閒坐還同一定禪。</text>
<title>題友人江亭 二首</title>,<text>偶隨軒盖到江閣。漁子來迎蓼岸傍。宿雨初晴知水闊。餘雲猶暗見峯藏。淸遊頓失三年病。爽氣還疑八月凉。榮辱世間頭欲掉。塵纓聊可濯滄浪。宅卜沙村右。門開柳岸邊。山形圍大野。水色共長天。海近聞潮易。亭高得月先。知君宦情薄。從此絶塵緣。</text>
<title>詠博弈</title>,<text>玉局森開陣。相看勢欲傾。兵車爭直道。象馬恣橫行。士用將軍幕。包傳矢石聲。弈秋宜指劃。談笑破愁城。</text>
<title>寄壺山權使君 順善</title>,<text>遙想壺山紫綬榮。殊鄕忽忽歲華更。書從北去論離抱。客自南來頌政聲。官釀滿樽香益烈。海魚登鼎味新生。追遊郡閣何由得。千里空敎一夢行。</text>
<title>次晩休江亭題壁韻</title>,<text>赤舃歸何遽。蒼生惜此行。西郊看日晩。北闕望天晴。自得湖山勝。還令鼎軸輕。終南那永隔。秪合做昇平。附原韻 晩休晩脫塵覊馽。閒尋江上行。山光開舊面。水色帶新晴。誤被君恩重。翻敎世慮輕。誰能爭我所。孤坐詠時平。</text>
<title>寄晩休江亭</title>,<text>漁父乘舟下急灘。江天漠漠夕陽殘。須從曲渚叢林泊。入夜風濤恐不安。</text>
<title>寄晩休</title>,<text>新葺茅亭俯碧湍。世間榮利等閒看。江風漸起先維舫。海月纔昇輒倚欄。經濟須思三事責。棲遲那計一身安。蒼生手額今應久。不獨龍樓待子還。</text>
<title>贈別安邊使君兪萬初</title>,<text>昔往北關過此州。至今淸賞夢悠悠。君歸正引公餘興。明月笙歌駕鶴樓。</text>
<title>贈別安陰使君李文叔 二首</title>,<text>幾送親朋宰郡縣。贈行詩語亦支離。今朝恐見揶揄鬼。故作靑門出餞遲。此縣還同句漏界。使君何異葛洪仙。燒丹自是長生術。莫恨霜毛照鬢邊。</text>
<title>次淸心樓題板韻</title>,<text>烟靄籠山暎。軒窓近水明。自慙才不逮。誰道政能淸。漁釣吟邊興。絃歌醉裏情。夕陽多少景。欹帽恣題評。</text>
<title>次寓客韻</title>,<text>南來諷詠與誰同。自幸殊方得此翁。千里暮雲鄕國外。五更寒月客愁中。何須兩眼逢人白。可是雙腮借酒紅。每趁公餘尋寓舍。喜君標格繼先風。</text>
<title>寄人新曆</title>,<text>新蓂拋擲不開看。年去年來在此間。千里宦遊催客老。春回益覺鬢毛斑。</text>
<title>次廵相李君實韻</title>,<text>禮嚴上下難歡謔。朋盡東南孰主賓。醉裏團欒期後會。滿城烟雨杏花春。</text>
<title>永川朝陽閣。與主守李文若 觀周，河陽守李泰卿 東亨，興海守柳叔惠 俰 聯句。緜崖叔亦同行。</title>,<text>勝地朝陽閣。新春四五人。泰。 野城華嶽並。鰲峀永陽鄰。惠。 墻角梅初落。池頭柳欲顰。秀。 淸凉堂更好。聊可挹仙眞。緜。</text>
<title>入內延山。次友人韻。</title>,<text>到寺疑山淺。緣崖覺洞深。龍淵奇勝處。正愜賞遊心。</text>
<title>次蔡進士禹瑞韻</title>,<text>問子從何到。逢迎卽故人。設茵留客懇。握手勸茶頻。天色星方轉。江聲夜益新。相看憐白髮。虛度鏡中春。</text>
<title>舊令尹密州使君洪九言 受疇 適過縣。相酬唱。</title>,<text>臨民無處不懷憂。浮世難成半日遊。千里客迴何遜閣。百年人倚仲宣樓。仍敎酒席歡情洽。分與名區物色留。衰病從來詩思渴。投瓊還媿木瓜酬。附原韻 九言南維前後再分憂。偶向桐鄕作倦遊。城郭渾如華表柱。江山不改謝公樓。扶筇白叟憐重到。載酒靑衿勸少留。多媿古人碑在口。諸君厚意若爲酬。</text>
<title>訪淸凉山</title>,<text>晝尋深洞到昏鐘。步陟中㙜倚古松。翠壁參天羅十二。丹霞暎日擁千重。塵情已向林間滌。羽客宜從石上逢。人事轉頭年幾換。含悽空自撫心胷。</text>
<title>到英陽</title>,<text>馳到英陽縣。官閒類定禪。蕭條新邑里。淸絶舊山川。饌覓魚鰕味。租收黍秫田。淹留不耐苦。一日永如年。</text>
<title>次後樂堂板上韻</title>,<text>志似希文范。遊同伯嶼閻。江淸憐月近。雲捲愛山尖。竹影偏侵檻。槐陰半入簾。風高霜已白。行子豈容淹。</text>
<title>偶詠</title>,<text>秋江霜重月華淸。中夜蕭蕭落木聲。樓上佳人歌白紵。望鄕遊客不勝情。</text>
<title>口次寓客林庄韻</title>,<text>始伐千尋木。仍成數頃田。隄防收白石。灌漑引淸泉。野菜香生齒。林風爽破眠。丹丘還此地。何必遠求仙。</text>
<title>贈別寓客還京</title>,<text>蘋末凉風霽後天。深情脉脉此離筵。漢陽緜邈一千里。客路艱關五十川。山鳥洞雲迎馬首。野花汀草媚吟邊。高樓勝會知難再。臨別停杯倍黯然。縣境前路。有五十川。</text>
<title>解歸時。過龍湫口號。</title>,<text>秋晩龍湫錦繡堆。數層盤石自成㙜。此間若有潛神在。應笑浮生去又來。</text>
<title>歷永嘉府。次客舍題板韻。</title>,<text>花山過客好吟詩。皁盖銅章不願爲。征馬更緣何事駐。幽襟宜向此間披。歸程剩賞經霜葉。古澤將垂釣月絲。別有離懷難盡處。佳人休唱渭城詞。</text>
<title>登暎湖樓。次板上韻。王考，季父皆經府伯。</title>,<text>舊日樓㙜陟幾多。今來悽感十分加。風光不改遊人眼。歌曲猶聞妓女家。一水波明如玉鏡。千林葉赤勝春花。依依落照踈烟外。行旅爭喧晩渡槎。</text>
<title>口次蘇望如 斗山 韻</title>,<text>初入圓扉日。天寒雪正飛。倐然春欲暮。時物助噓唏。附原韻獄底人肩比。簷前雨脚飛。春風對綠草。無語但噓唏。</text>
<title>詠鵲 府謠。虎頭閣鵲啼。則有吉報云。</title>,<text>圓扉節序已三變。多少幽寃尙未伸。借問何時聞吉報。虎頭啼鵲每欺人。</text>
<title>嘲遊街</title>,<text>聖代登龍四十人。家家皷笛滿城春。彼蒼厚薄胡如此。憂樂榮枯也不均。</text>
<title>書懷</title>,<text>路險千層浪。身危百尺竿。漸看庭草長。空歎樹花殘。短髮經年白。孤忱向日丹。何時天赦降。遙望五雲端。</text>
<title>次蓮堂板上韻</title>,<text>鸎啼綠樹燕飛忙。節序怱怱過一塲。空羨郞僚憑檻處。荷風吹送十分香。</text>
<title>永同途中。詠羽化，駕鶴二樓。</title>,<text>羽化樓隣駕鶴樓。樓名相類豈無由。此中盡是神仙窟。不待燒丹可挾遊。</text>
<title>陜川路上。駐涵碧樓。</title>,<text>蒼崖斲處起朱甍。陰相當年巧制成。高倚半天疑羽化。下臨無地認樓名。沙頭鷺似圖中立。橋上人如鏡面行。又見檻前懸梵宇。依然寒寺近蘇城。序稱樓成。因漂來材鐵。</text>
<title>酬姜禹寶贈別韻</title>,<text>每思來日城南曲。與子悽然摻別時。人抱壯圖今亦已。地窮蠻海更何之。殊鄕惡病心先怕。故國歸程夢獨知。衰白逐臣無限淚。欲和寒雨灑丹墀。</text>
<title>酬姜叔九贈別韻</title>,<text>東洛淸貧客。南荒放逐臣。病腰曾未屈。衰脚亦難伸。斗屋殘燈夜。孤城冷雨辰。澆胷唯有酒。醉後脫衣巾。附原韻幾年遊羿彀。千里作遷臣。地隔情難訴。天高枉未伸。南荒獨往路。北雪初晴辰。病友離懷惡。區歧淚滿巾。</text>
<title>詠苦寒</title>,<text>遷客棲遲處。孤村寂寞濱。資身謀益拙。接屋俗相親。井凍纔容汲。厨寒更乏薪。坐愁千嶂雪。何日見陽春。</text>
<title>寄高靈太守</title>,<text>寥寥蠻店瘴江邊。北望京華路一千。形悴誰憐魚涸轍。迹覊空羨鳥飛天。蕭條計活嗟今日。跌宕風流憶少年。高義世間唯有子。肯將交契不吾捐。</text>
<title>寄家書</title>,<text>擬作家鄕信。多端攪客情。染毫言欲塞。臨紙字難成。缺月雞三唱。寒燈夜五更。封書付歸僕。何日到秦京。</text>
<title>雪後</title>,<text>雪後風威壯。身寒竦髮毛。炎荒尙如此。何况玉樓高。</text>
<title>得家書</title>,<text>人到傳家信。平安問急先。徐徐封始拆。仔細看燈前。</text>
<title>述懷</title>,<text>登樓四望聞王粲。傍澤行吟憶屈平。海上絶儔誰有顧。旅中依僕更多情。孤忠自與蒼顔老。寸愊元從白日明。時復出門無所適。夕風朝霧揔愁生。</text>
<title>感夢</title>,<text>夢謁金宮寶扆臨。覺來猶卧瘴江潯。爲臣莫道官崇庳。天賦誰無戀主心。</text>
<title>夜坐偶吟</title>,<text>盎無餘粟篋無布。偸盜何心到夜來。籬下老狵休浪吠。不妨臨巷竹扉開。</text>
<title>憶瑾兒</title>,<text>汝行豈浪遊。貧病本非羞。跡阻趨庭鯉。身追負米由。羸驂何邑秣。寒枕幾家留。屈指三旬近。思之倍欝憂。</text>
<title>詠鴈</title>,<text>橫拖落照恣飛翔。無乃來時自漢陽。顚倒出門翹首望。一聲空過海天長。</text>
<title>詠新梅 二首</title>,<text>一樹新梅傍短籬。春寒猶有未開枝。和風忽送催花雨。吐盡千葩看更奇。不在西湖上。如何瘴海邊。瓊枝猶可折。欲向美人傳。</text>
<title>田家卽事。用箕雅韻。</title>,<text>雨歇山高落日懸。數聲啼鳥破春眠。農人報祀田神處。只祝今年大有年。</text>
<title>憶故鄕。用箕雅韻。</title>,<text>寥寥村巷自生烟。無數靑山落照邊。千里故園歸未得。夢隨漁子泛湖船。</text>
<title>寒食愴懷</title>,<text>楚雲湘水絆孤臣。愁殺今朝物色新。故國蒼茫千里外。焚香上塚幾家人。</text>
<title>晩休相公時謫鐵城。專伻寄詩。立便卽酬。</title>,<text>寥寥蠻店日如年。兩地山川隔渺然。海月明時離思苦。杜鵑啼處旅情偏。呼來大白人誰勸。落盡殘紅節欲遷。門外忽聞聲剝啄。一封詩札破春眠。附原韻筭來睽濶幾經年。離思逢春轉索然。小屋依山嵐翠重。孤村濱海瘴烟偏。風塵多累吾寧免。天地無情子亦遷。同作逐臣相去遠。一燈何日對床眠。</text>
<title>棲鳳寺</title>,<text>行經芳草野。日晩到禪扉。綠樹千重合。靑山四面圍。踏花香滿屐。攀壁翠生衣。更倚東樓柱。塵情向此微。</text>
<title>寄晩休澤畔</title>,<text>浮生擾擾百年間。世味如今齒更酸。嶺海連天遷共遠。山川分界越還難。掩門悄悄憂心醉。倚柱悠悠望眼寒。吟罷新詩誰與唱。古琴空自月中彈。</text>
<title>卽事</title>,<text>密葉圍成幄。踈籬缺作門。捲簾憐燕子。編竹護雞孫。手摘庭梅實。僮收野菜根。悠然孤坐處。山日已黃昏。</text>
<title>夏日卽事</title>,<text>燕語鸎歌一巷深。日長濃綠滿庭陰。北窓高枕頹然處。時有淸風解滌襟。</text>
<title>卽事</title>,<text>投荒新寓野農家。蓬戶茅簷又短笆。曉漑墻邊千挺竹。晩烹窓下一爐茶。蛛絲捲處因憐蝶。燕壘壞來爲畏蛇。閒日睡餘歌且詠。此身忘却在長沙。</text>
<title>排悶</title>,<text>坐見遊蜂競報衙。蕪菁經雨剩開花。風枝不受査査鵲。廢沼纔容閣閣蛙。惡土腥泉看玉井。炎天毒瘴等明霞。人生戹會無非命。到此何須作恨嗟。</text>
<title>次卷中韻。贈慈忍上人。</title>,<text>經年海上絶招尋。長夏寥寥一巷深。爾到此間留與語。聊將水月證禪心。</text>
<title>遣懷 三首</title>,<text>山郭千重欲夕陰。一村南北細烟沉。閒來或傍淸溪釣。老去唯憑棐几吟。碧樹寒蟬醒病耳。黃雲飛鳥引鄕心。時時夢入松楸路。身上依然雨露深。遷謫玆鄕若有緣。悠悠萬事付蒼天。秋生海上愁今夕。樹染終南想舊年。來訪絶無門外客。坐孤還似定中禪。稜稜瘦骨迎寒㥘。裁得新衣合着緜。棲遲一室磬如懸。計活蕭條只自憐。舊日功名還可笑。明時斥逐亦何愆。蟲語隔窓秋有怨。旅情欹枕夜無眠。誰敎枯木生春色。翹首頻瞻雨露天。</text>
<title>次樊川九日登高韻</title>,<text>欲登高處一筇飛。烟抹踈林石逕微。孤興肯因新酒動。鄕心先逐片雲歸。蒼顔白髮憐衰相。赤葉黃花暎夕暉。極目悠悠無限意。長風時自振輕衣。</text>
<title>遣懷 二首</title>,<text>再見春花滿樹明。可堪芳草喚愁生。歸心日逐天邊鳥。渭水終南夢裏行。步屧春風緩緩行。相逢田野盡農氓。天涯亦莫非王土。叱犢何妨海岸耕。</text>
<title>卽事</title>,<text>汲水沃蔬圃。折松成藥欄。樵兒急來報。魚上前溪灘。</text>
<title>酬禹寶寄贈韻</title>,<text>明時放逐客。三載瘴江涯。寢睡宵全减。容顔日漸衰。人從千里隔。鵲自五雲遲。獨抱瑤琴處。問誰是子期。又上山扶老莫相催。歸思臨高不易裁。春逐落花芳草去。風驅蠻海瘴雲來。天涯殊俗聞堪恠。病裏孤懷說可哀。佳句令人吟未已。恍如靑眼對君開。附原韻別後光陰忽忽催。離懷覊抱若爲裁。飽更疾病有誰問。欲寄音書無使來。以我十年邊塞苦。想君三載瘴鄕哀。昭穌雨露春應遍。樽酒論文幾日開。</text>
<title>水土謠</title>,<text>昆之山兮幾千丈。下有淸流之激湍。此地水土惡。可怕朝夕餐。人言此溪水。發源方丈山。水味無减洛陽井。一飮可以淸心肝。每取盛水盆。低頭仔細看。水底了無滓。然後心稍安。水土之祟得不得。死生之命惟所關。死生無非天所定。水土何能害其間。我作此詩以自警。放歌一曲還一嘆。</text>
<title>寄晉陽兵相</title>,<text>君是人中第一豪。閫分炎徼肅㫌旄。輕舟蕩漾南江濶。妙曲啁啾矗石高。勝境想來身欲奮。淸遊阻處夢還勞。蒼茫獨立終何適。薄暮愁聽瘴海濤。</text>
<title>村居卽事</title>,<text>黃栗留啼晝夢驚。聲高打麥酒盆盈。晩秧已揷蔬畦整。料理如今未可輕。</text>
<title>寄璡兒行中</title>,<text>天陰憂阻雨。日暴憂中暑。道途亦云遠。無時可忘汝。陽烏忽西匿。解鞍宿何處。今宵月如晝。思親問幾許。歸洛若無恙。然後我心紓。</text>
<title>詠燕</title>,<text>春近主人鳴且飛。秋辭簾額去何歸。微禽亦解炎凉異。持比世情如不違。</text>
<title>哭孫兒貴龍 瑾之長子年十二。又龍璡之長子。</title>,<text>去年失又龍。至今淚未乾。今年又失汝。固知禍不單。經痘實再生。常謂命應曼。肢體類壽骨。見者皆稱嘆。南歸止汝隨。土病人不完。漣守汝外祖。率汝而之官。勸學豈殊我。所以中心懽。春初得汝書。眠食報平安。差待數三年。成人可着冠。意外㐫問至。慟哭摧心肝。我在千里地。不見埋汝棺。人世隔黃壤。短墳秋草寒。昔汝別我時。牽衣蹙眉端。慰汝年未久。放還相聚團。此是便永訣。想來增悲酸。儀形眼中在。倐若憑闌干。異日還家後。陳跡豈忍看。扣胷哽又塞。此懷何由寬。人生旣倒置。天理諶誠難。尙冀寤寐間。魂兮來盤桓。</text>
<title>逢茶率寺僧問竹</title>,<text>僧言脩竹擁山阿。烟靄籠時挂碧羅。何似九秋霜月夜。只餘枝節影婆娑。</text>
<title>酬晩休寄贈韻</title>,<text>悠悠東望恨離餘。鴈斷猶難數寄書。繚繞川原雲外隔。蕭條門巷客中居。秋生草樹寒螿咽。月白堦庭夜牖虛。高義世間誰似子。天涯同病爲憐余。附原韻間闊音徽數月餘。今朝忽見故人書。離懷共隔三年面。別夢頻尋百里居。末路朋遊還有幾。頹齡身計漫成虛。逢秋覊思偏多感。須把淸詩更寄余。</text>
<title>寄晩休澤畔</title>,<text>秋攪離懷落照懸。上山遙望倍悽然。如何海樹重遮恨。欲逐東流到葛川。相公所住村名。</text>
<title>棲鳳寺 三首</title>,<text>縱絆人間跡。恒游象外心。黃花佳節過。紅葉晩山深。夜石疑獰虎。踈松類怨琴。幽泉纔出洞。還與野流尋。坐佛黃金像。遊仙碧玉簫。三天如欲上。高隔幾層橋。鳴鳳何年下。一飛不復還。悠悠千古事。今欲問靑山。</text>
<title>茶率寺 二首</title>,<text>祗園草木無非賞。何事籠山種此君。要見琅玕高百尺。半空長拂往來雲。客來蕭寺上危樓。千里難堪北望愁。還覺聖恩隨處足。飽看紅葉滿山秋。</text>
<title>次贈李和仲</title>,<text>若無相遇豈相離。此事應緣造化爲。今日舊交猶惜別。至情何况弟兄悲。和仲之兄。亦先謫此土。</text>
<title>至日</title>,<text>不出門庭坐默思。欲將斯理問包羲。陽生地底陰當伏。來泰寧無往否期。</text>
<title>春詞</title>,<text>仰看靑天雨露新。始知暘谷正回春。朝來衆客盈門外。爭賀蒙恩向紫宸。</text>
<title>祈春</title>,<text>蠻鄕千里一孤臣。幾上危樓望北辰。忽見雲間丹鵲下。玉京歸路伴靑春。</text>
<title>憶兒行中</title>,<text>滴瀝虛簷雨。通宵苦未休。兒行何處住。添我枕邊愁。</text>
<title>哭晩休相公</title>,<text>大廈居然摧棟樑。國中何者不悲傷。名高鼎軸持心小。跡散江湖引興長。北極星辰瞻曉夜。南鄕瘴癘視淸凉。蒼茫地界今難越。一哭無緣旅櫬傍。</text>
<title>寄和仲</title>,<text>昔我歲白羊。謫此天一方。白眉舊交親。先我投蠻荒。相與隔籬居。朝暮同彷徨。去冬君遠至。鴒原鴈爲行。逢君於我幸。萍水盡他鄕。團欒續舊遊。唱酬成一塲。不可久留此。僮僕理行裝。北風吹客衣。撫劒悲歌長。出門策馬遲。歸路何茫茫。情同弟及昆。欲忘還未忘。風便一封札。來自衿之陽。誰云隔千里。面譚如在傍。春天節物新。一一攪客膓。離懷益悽然。日夕空遠望。旣無縮地術。又無腋羽翔。尺素寄君邊。想應篋中藏。幾時兩衰翁。靑眼共連床。又尺素從何到客榻。開緘宛對故人顔。前冬握話渾如夢。永日離懷苦未刪。芳草遠連烟外野。閒花半落雨餘山。時時得酒呼隣叟。取醉相忘在此間。</text>
<title>寄公山吳生 逸輝。生兄弟五人。俱以孝友登薦。</title>,<text>憶君前日訪湘濱。輸我平生悃愊眞。高行已知天下士。淸文又出世間人。屋樑夜月憑顔見。錦水春風引夢頻。鴈斷誰能傳尺素。只敎芳草喚愁新。</text>
<title>次佔畢齋踏靑歌韻</title>,<text>我本平生好飮酒。世上雌黃不設口。如何數奇落此間。碧流在前山在後。殊鄕何以遣孤抱。案上唯有詩千首。卧病窮年不出門。有若女子深閨守。此日乃是三月三。欲踏芳草呼隣叟。連袂行行憇溪橋。俯看魚隊飮還嘔。麗日遲遲花正發。折得花枝在兩手。呼鷹獵兔彼何人。遙聞林間猛虎吼。躍馬彎弓逐鹿豕。鹿豕遁走徒孔醜。山下孤村暮烟橫。童兒隔竹敲茶臼。脚勞神疲藉草坐。草軟不减芳茵厚。更欲登彼千仞岡。萬斛愁懷恣抖擻。</text>
<title>次吳生 建輝 韻 逸輝之弟</title>,<text>謫裏星霜倐四閱。寥寥深巷竹扉扃。尋梅別洞移多樹。蒔藥空堦長幾莖。誰把杯樽憐我訪。只將心膽向君傾。臨分更有䂓箴語。守己當如婦德貞。</text>
<title>題示龍湖人閔生</title>,<text>爲問君家何處住。答云家住在龍山。龍山是我幷州地。邂逅天涯作好顔。</text>
<title>卽事</title>,<text>淸溪曲曲抱孤村。窓對城西古寺門。鸎燕交飛庭院靜。一聲風角帶黃昏。</text>
<title>詠燕巢</title>,<text>草堂新構燕雙飛。出入茅簷若有依。營壘梁間應致瑞。不嫌泥落汙人衣。</text>
<title>望城西庵白花</title>,<text>岸巾遙望寺門東。白白花開濃綠中。似爲草堂添勝景。只宜佳賞與人同。</text>
<title>憶昔次韻</title>,<text>昔在龍湖日。漁樵每赴期。至今猶夢想。長笛倚樓時。</text>
<title>卽事</title>,<text>湘潭久滯客。寂寞掩柴荊。海霧仍成雨。山雲不欲晴。每逢時物變。先起故園情。邦運今回泰。瞻天日月明。</text>
<title>次人遊棲鳳韻</title>,<text>獨上禪樓弄紫烟。又探巖竇酌靈泉。仙山勝賞休誇道。我亦曾遊洞裏天。</text>
<title>城西小庵 二首</title>,<text>呼兒移席樹陰繁。極目天邊倚寺門。點點山形圍大野。溶溶水勢抱孤村。田疇錯列秧初綠。烟靄空濛日已昏。羨爾厖眉老禪子。生來不識世間喧。侵人世故劇相繁。蹔避塵氛到石門。漁浦東南皆郡地。竹林西北幾家村。臨㙜客迓川華爽。推戶僧看樹色昏。半日偸閒眞勝事。不妨樽酒任呼喧。</text>
<title>遣懷</title>,<text>松簷陽可蔽。草坐膝堪安。晝夢初回處。靑山盡意看。</text>
<title>詠蟬</title>,<text>高樹風生咽晩蟬。北歸鴻鴈未南前。秋來爾自知時節。孤客先聞感獨偏。</text>
<title>次人韻</title>,<text>海上凉初動。樓中暑漸微。天長孤鳥度。解引客心飛。</text>
<title>贈人 二首</title>,<text>晝掩柴扉病獨卧。佩壺誰肯慰寥寥。多情賴有風流客。緩步敲門不待邀。茶熟香淸喜客到。一篇詩寫萬重情。僮兒且莫催歸去。留看今宵月色明。</text>
<title>七夕</title>,<text>纖雲四捲月如練。佳節今宵物色饒。天上雙星銀浦會。人間一葉碧梧飄。幾家爭乞金針巧。何處憑啼玉頰嬌。我欲乘槎見牛女。便敎疑惑似冰消。</text>
<title>草堂卽事 二首</title>,<text>草堂深處破慵眠。炎盡凉生覺爽然。谷口晩蟬踈雨後。城頭殘日漏雲邊。僮歸樵逕拖山色。客到柴門帶野烟。方丈望來知不遠。欲招黃鶴訪遊仙。故爲看山作短籬。松簷漏日席頻移。家貧不得謀新釀。詠句仍成待客資。</text>
<title>次杜律韻。贈人。二首</title>,<text>散步空庭畔。仰天河漢明。蟲催長夜織。雞送遠村聲。節物看看變。覊憂衮衮生。相逢開口笑。聊慰客中情。一川鷗鷺眠方穩。千樹鸎蟬咽更新。我是宜爲蠻海客。君何苦作異鄕人。迎賓座上腰無帶。取醉樽前首不巾。旅舘憂愁難自遣。莫如來訪日相親。</text>
<title>次杜律韻。詠卽事。</title>,<text>四年留此地。殊俗自相親。緣礎盤蛇虺。依林嘯鬼神。風來腥逆鼻。霧過毒侵身。獨卧寥寥處。啼禽故近人。</text>
<title>登庵子 失名</title>,<text>攀登絶頂與雲行。庵在半空秋磬淸。窓牖遙通千里盡。堦除高壓衆山平。天心漸近頭疑觸。兩腋愈輕翰欲生。自信前身非俗士。到今擺脫世間情。</text>
<title>又 二首</title>,<text>嶂懸層石逕。筇帶冷秋聲。島嶼羅千點。滄溟視一泓。連簷蒼壁仄。繞座白雲橫。直欲乘飛鶴。飄然上玉京。看盡天南下石逕。却疑來自上淸家。依然一夢瑤㙜遠。回首東林日欲斜。</text>
<title>棲鳳寺</title>,<text>欲看楓葉勝花開。棲鳳年年幾往來。不但居僧顔面慣。語林幽鳥亦無猜。</text>
<title>次矗石樓題詠韻</title>,<text>不忍登臨瞰碧流。想來當日動悲愁。何狀翠娥能節義。芳名猶帶水雲秋。</text>
<title>贈僧</title>,<text>登眺終何益。覊愁更欲新。心閒無所慮。堪羨爾僧人。</text>
<title>苦竹寺</title>,<text>天襯金鰲最上頭。登臨聊自極游眸。三南郡國星辰錯。萬里滄溟日月浮。暎壁晴嵐衣欲染。籠山赤葉錦粧秋。庵基故事僧猶說。借問何年白鶴留。</text>
<title>贈僧</title>,<text>沙彌辛苦訪師老。方丈山中幾月淹。若欲傳燈明祖道。工夫只在誦楞嚴。</text>
<title>題示主守</title>,<text>好是朝陽帶晩秋。簿書多暇意悠悠。應知酩酊酬佳節。又見招邀辦勝遊。楓葉解供騷客眼。菊花羞上老人頭。蒼茫故國今何處。強陟高峯望不休。</text>
<title>受環登程</title>,<text>策馬都忘客路長。還同征鴈快飛翔。昆山不欲回頭望。誰道幷州是故鄕。</text>
<title>挽李楊口 宜茂 大夫人</title>,<text>衿幋典戒肅閨儀。早入名門體孝慈。萱背流光逾六袠。庭心寶樹耀三枝。當年杞婦城崩哭。今日延津劒合期。忍說欒欒烏哺隔。淚行成血不窮悲。</text>
<title>述懷</title>,<text>寥寥深巷客來稀。坐對終南晝掩扉。病起還憐新節物。家貧仍賣舊朝衣。眼昏九陌黃塵漲。心逐春湖白鳥飛。盛世投閒殊不惡。只將榮落付天機。</text>
<title>贈別成川太守</title>,<text>君曾玉帝案前吏。樓上今爲謫降仙。更向巫山峯十二。楚臺雲雨夢頻圓。</text>
<title>送春</title>,<text>病起今朝出陌頭。落花芳草使人愁。世間薄俗春能解。歸去怱怱不少留。</text>
<title>挽李海州 璾</title>,<text>憶從髫丱忝肩隨。離合悲歡幾度時。詞翰才高人共惜。循良績著史堪垂。童顔每喜稀年逼。大化終看孝服持。知舊眼中零落盡。只餘衰白淚交頤。</text>
<title>挽聱齖姜禹寶</title>,<text>聞君康健未三日。豈料今朝訃忽傳。文章富盛箕裘是。軒冕差池造化然。天上催成長吉記。人間已斷伯牙絃。終敎寶樹遺芳襲。餘慶猶堪瞑九泉。</text>
<title>客懷抽韻</title>,<text>十年今始故園歸。華表依然獨鶴飛。一曲高歌懷自暢。可沽村酒典秋衣。</text>
<title>詠草蟲</title>,<text>潺湲入戶細泉鳴。客枕無眠魂骨淸。露草寒蟲何所怨。近人無限不平聲。</text>
<title>題示堂姪君獻</title>,<text>亭依蒼石角。門壓白沙頭。松菊開三逕。雲烟護一洲。身安貧可樂。心靜學能優。他日幽居畫。應同古逸流。</text>
<title>九日吟</title>,<text>九日登高爲望鄕。由來此地卽吾鄕。今朝何必登高去。須向林亭卧醉鄕。</text>
<title>詠懷</title>,<text>桃李春風又一番。片時光景怨東園。老來百事雖難做。咬得盤中細菜根。</text>
<title>奉恩寺。次僧軸韻。</title>,<text>僧勸香茶一味淸。晩風吹袂覺身輕。子䂓聲裏巖花落。夜靜山空月正明。</text>
<title>題示韓友 相臯○三首</title>,<text>昔會花山地。相將意氣傾。幾年貽阻隔。今日喜逢迎。綠樹盈庭色。黃鸝繞檻聲。自憐遲暮境。心計負平生。邂逅靑生眼。光陰白盡頭。劇條雖咫尺。庭院此深幽。欲得餘年樂。仍成鎭日遊。莫言今落拓。俱是舊風流。靑春倐忽水東流。少日文章老病休。相從只欲追商皓。大隱曾聞混市頭。萬里長空雲似錦。一園深樹爽如秋。綸巾岸處悠然意。坐挹終南晩翠稠。</text>
<title>船行宿神勒寺</title>,<text>寺下淸潭深復深。客船歸纜繫靑林。辛苦逆波今幾日。故園猶隔萬重岑。</text>
<title>船上次瑾兒韻</title>,<text>鄕國應非遠。靑山眼忽開。淵明何許者。千古賦歸來。</text>
<title>船行</title>,<text>柔櫓聲停下碇留。要看漲闊上艫頭。夜中不自分南北。却向天街望斗牛。</text>
<title>田家卽事。次瑾兒韻。二首</title>,<text>大野西頭卜此居。蕭然計活林僧如。耘田歌起新晴後。打麥聲高落照餘。草坐織莎堪禦雨。柳橋沽酒可穿魚。十年塵土誰牽挽。荷服今來已返初。漆浦東西揔水居。琴㙜形勝畫圖如。泉甘土沃眞堪樂。年老心閒不願餘。拂柳晩風鸎雜燕。沿芳斜日鷺窺魚。回看遠峀雲猶濕。正是江天雨歇初。</text>
<title>晝眠</title>,<text>漠漠千山雨。蕭蕭一水風。幽人耽睡味。終日掩房櫳。</text>
<title>贈人赴燕</title>,<text>此別終何贈。詩篇不欲吟。使名猶有舊。人事自傷吟。歌咽離筵恨。㫌懸遠客心。明年春未盡。歸到鴨江潯。</text>
<title>寅平尉公主挽 代作</title>,<text>貴主先朝同氣親。相門孫是舊儀賓。秦樓鳳影隨仙日。蜀峽猿膓失子辰。引路星幢玉京上。支機錦石銀河濱。生前別有無窮感。問疾金輿降紫宸。</text>
<title>歸田酬尹汝久韻 二首○此友淸踈。能詩喜彈琴。</title>,<text>澄潭一曲瞰千尋。山色元無變古今。寶盖朱輪多樂勢。陽春白雪少知音。長天曖曖雲方淡。平野萋萋草已深。竹杖芒鞋來去處。暮年唯是不覊心。離還復合合還離。不作區區兒女悲。湖泛釣船從我未。谷藏茅屋訪君宜。堦花媚日香侵夢。窓竹迎風韻上詩。[以下落張]</text>
<title>寄人</title>,<text>凉風透骨袷衣更。白日潭淸萬象形。床上一身吟病卧。枕邊孤夢訪君行。烟光及暮偏凝紫。山色逢秋欲變靑。借問嬋娟相別恨。何如今夕故人情。</text>
<title>寄平昌太守李 文長</title>,<text>遙想高眠不整冠。公門寥寂晝常關。田頭晩秫輸殘廩。山角香蔬進小盤。才調素多宜理劇。年齡已暮爲耽閒。蓬壺一路應無礙。須訪仙人學鍊丹。</text>
<title>冬夜偶吟。寄無庵姜叔九。</title>,<text>少眠推枕坐。鐘漏已殘更。只是憐同病。誰能愛獨醒。甁冰寒不解。庭雪夜猶明。呼兒覓扶老。起看拱北星。</text>
<title>哭申相公叔弼</title>,<text>仙鶴霜毛獨立姿。家聲不墜世爭推。精神最著經綸密。志操須看進退宜。莊叟叩盆纔閱月。延津合劒又同時。扶孤忍說終天痛。齋斬欒欒孝服持。</text>
<title>次寄叔九</title>,<text>古來城市隱。貴在不趨時。葵藿傾陽性。竹松傲雪姿。鳥聲妨晝夢。山色助新詩。病阻尋君地。悠悠日夕思。</text>
<title>月課 代人作○三首</title>,<text>春來最愛爾流鸎。身着金衣口道名。織柳千枝絲正綠。穿花萬朶錦還明。啼驚閨裏愁人夢。聽攪宮中怨妾情。更入後園如唱曲。此間何用奏秦箏。鸎秋還海上趁春歸。營壘㘅泥若有依。當日孀閨憐赤縷。何年二客到烏衣。梁間日暖喃喃語。簾外風淸故故飛。時蹴落花飄舞席。曲欄梅雨正霏微。燕平仲華風九十春。高低遠近色相均。王孫去後年年綠。遊子吟中字字新。行處偏知芳可掬。藉來還覺厚如茵。池塘一夢仍思古。微物分明解惱人。春草</text>
<title>次寄叔九</title>,<text>之子襟懷我獨知。不逢無日不相思。還嫌世故牽人地。又失佳辰勸酒期。閒事每嘲堦上竹。病憂偏惹鏡中絲。終南紫翠悠然對。及到曛黃閉戶遲。</text>
<title>贈別李器叔 晩成 之任星州 季考曾任是州。器叔乃從妹壻。</title>,<text>題罷靑門送客吟。路長南國度千岑。辭京自擧王仙舃。行化應鳴宓子琴。舊跡說來垂感涕。新秋生處攪離心。城西且有吾宗叔。倘許山公酩酊臨。族父淳昌公時在觀察公舊居。</text>
<title>題贈尹汝久 二首</title>,<text>歸雲引路晩筇輕。垂柳陰中小檻淸。佳節一年今夜月。素琴三疊故人情。風爐酒煖昏昏醉。露草蟲寒喞喞鳴。明日若爲分袂去。且要重九後期成。燈前相對兩衰翁。淸話依依此夜中。村酒一壺歌一曲。阮生何事哭途窮。</text>
<title>重陽後寄汝久</title>,<text>逢迎時少別離多。好事人間揔是魔。處處登高皆有樂。寥寥閉戶獨興嗟。佳期已負黃花節。妙曲誰酬白雪歌。坐月彈琴思不見。個中孤抱問如何。</text>
<title>卽景</title>,<text>落日依依下。寒鴉閃閃還。孤亭無語坐。長自對秋山。</text>
<title>鰍浦遣懷</title>,<text>東華苦厭聽輪蹄。歸卧田廬伴鳥啼。午眠覺後無餘事。起把漁竿到水西。</text>
<title>憶石上舍</title>,<text>每邀村老喜談農。紫蟹靑葵味亦濃。遙想洞雲初散後。爲看時物倚孤筇。</text>
<title>訪石上舍</title>,<text>睡起扶藜杖。來尋故舊居。洞深雲繞座。林近鳥窺書。勸客供梨栗。呼兒摘菌蔬。依依終夕語。却忘返吾廬。</text>
<title>次寄汝久三疊</title>,<text>扶杖逍遙碧澗隈。此間何物畫圖開。閒雲遠帶山光到。白鷺橫分野色迴。二水波明粧勝地。千林葉赤護仙㙜。如今恨不邀君住。詩寫江郞夢筆才。領得烏紗坐水隈。仍敎物色好顔開。柴門纔送漁人去。嶽寺還邀韻釋迴。身伴白鷗留釣石。夢隨仙鶴上瑤㙜。回看東洛靑雲地。更有何人濟世才。細路穿林接水隈。蘋花相間蓼花開。洛波一帶龍猶卧。華表千年鶴自迴。獨對殘燈懸破壁。空留明月照高㙜。風光無限難收拾。慚媿衰齡已退才。</text>
<title>鰍浦卽事 二首</title>,<text>纔卜新居傍水岸。覓人花竹欲移栽。龍頭院客穿魚進。雞足山僧送菌來。閒來步出小溪隈。沙上鷗心與我開。遠峀長烟輸筆盡。淸江明月載船回。</text>
<title>次寄汝久 三首</title>,<text>田間小屋類雞棲。籬爲看山故作低。終日寥寥無一事。只敎幽鳥近人啼。多少風烟一一收。棹歌聲破旅人愁。時將獨坐吟邊意。空作高軒夢裏遊。隱隱山光天共遠。依依樹影月同流。江湖自與紅塵隔。閒弄淸波卧小舟。江城十里暝生樹。烟抹長洲一色均。菽粟收田休鳥跡。雲雷遠澤蟄龍鱗。山明楓葉看無厭。笛弄梅花聽欲新。料理何由饒計活。此身家業本淸貧。</text>
<title>琴㙜歌寄汝久</title>,<text>彈琴㙜高高百尺。前有大江後達川。二水合流抱㙜去。萬里重溟接風烟。秋葉春花照江國。丹崖翠壁紛相連。松檜千章欝蒼蒼。幾多遊客開華筵。借問㙜名也何以。人言昔有伽倻仙。伽倻仙子到此臺。彈琴一曲飄江天。調高絃絶忽飛去。碧桃花老空千年。臺之爲名自此始。緬憶古事心茫然。請君淸夜抱琴來。㙜上秋風動朱絃。一彈能令江水深。再彈能令江月姸。風流何讓古仙子。後視今猶今視前。采采蘋花不盡情。新詩又有思君篇。</text>
<title>述懷寄汝久</title>,<text>童稚情親若弟兄。百年交契又同庚。靑天在上心無怍。白日馳西業未成。已使化翁欺我輩。更將何事慰餘生。從今與子宜安分。耕鑿甘爲聖世氓。</text>
<title>舟行有作</title>,<text>忠州地遠原州僻。楊郡凋殘不可留。最是驪興佳勝處。人家多壓白鷗洲。</text>
<title>還洛後寄汝久</title>,<text>歸日怱怱不復見。迄今懷思也難裁。春來定有傳書鴈。臘至寧無寄遠梅。勝會中秋心尙結。淸遊江月首頻回。紅塵豈是久留處。猿鶴故山應自哀。</text>
<title>詠木蓮</title>,<text>當夏偸成別㨾春。趁香蜂蝶撲衣巾。枝頭箇箇天然白。韻格還宜較玉人。</text>
<title>口號贈石假山主人守軒翁</title>,<text>天下名山莫遠尋。名山只在一庭心。看來不覺非眞面。直欲超登上上岑。</text>
<title>次前人軸中竹西韻</title>,<text>何年隱在此。好是浮名閒。夕翠軒窓外。朝嵐枕席間。幽深粧玉洞。奇古象仙關。眞似蓬壺面。誰云石假山。</text>
<title>登廣津亭子 二首</title>,<text>客上高樓天下無。眼前形勝筆難輸。烟波一路通蓬島。黃鶴仙人可與呼。風高霜落廣陵秋。亭樹邊江葉盡流。倚檻不遮千里眼。悠然忘却上歸舟。</text>
<title>贈別族姪仲獻之任沔川</title>,<text>衰謝離懷倍自悲。欲分歸袂故遲遲。郞官出宰非閒漫。爲政終當口作碑。</text>
<title>次寄權尙書季常八休堂 二首○尙書年八袠位八座。退休龍津。仍以自號。</title>,<text>想君臨水日徘徊。又理漁舟任往來。閒味頻從白鳥識。好顔恰向靑山開。森羅勝地千般景。粧點高人百尺㙜。竟夕吟頿撚斷處。一天微雨故相催。遙知倚檻任欹巾。題品春山意欲新。笑道浮名從蟻穴。厭看要路接風津。歸田晩節宜終保。謝世閒蹤問幾人。他日八休亭上會。綠陰濃處杏初仁。</text>
<title>詠海棠</title>,<text>墻下海棠花一叢。却憐花色暎窓櫳。看渠不是超凡卉。濃綠陰中特自紅。</text>
<title>次贈朴乞兒厚載軸中韻</title>,<text>行乞供偏母。方知是孝兒。增吾孤露感。那忍寫成詩。</text>
<title>詠葵花</title>,<text>花中佳品非無取。愛爾紅房向日開。白首寸心還有感。一枝和雨砌間栽。</text>
<title>遣懷</title>,<text>風生庭樹夏猶凉。晝寂人閒鳥近床。門外紛紛車馬走。不妨高卧夢羲皇。</text>
<title>次贈柳節度 德三○二首</title>,<text>誦得兵家幾卷書。白頭辜負壯心初。誰能體我寧陵意。萬里胡塵一掃除。頹卧匡床枕古書。鳥啼花落晝眠初。休言老將楊生肘。壯志如今尙未除。</text>
<title>挽朴僉正 龍見</title>,<text>挽牋開處涕先垂。不忍吟題薤露詞。昔向酒壚唯有醉。今從文苑更無詩。春遊竟失三淸約。寢夢空勞九地隨。孝子專城違養痛。精靈到此倘含悲。</text>
<title>歎老吟</title>,<text>看書益覺眼昏眯。嚼肉還妨齒動搖。莫道老須燕玉煖。心如泥絮不能飄。</text>
<title>聞次吳太學士貫之謝賜酒韻</title>,<text>天鑑丹心耿耿存。直廬寒夜賜香樽。只宜憂國傾仍細。未死圖酬聖主恩。</text>
<title>次輿地勝覽雪城題詠韻 兒方譴補是邑</title>,<text>下邑棲棲吏。淸朝諤諤人。迎賓樽有酒。稀牒硯生塵。豈易醫偏性。還難處一身。湖鄕知不遠。歸拂釣磯綸。</text>
<title>聞次中州南軒板上韻。詠倚閭懷。</title>,<text>雪城孤客返何遲。再見新梅暎小墀。農野及春千鍤動。訟庭終日一簾垂。高堂久隔南遷後。危悃長懸北望時。聖世卽今流惠澤。至治期見致雍煕。</text>
<title>贈別會寧府伯柳 德三○三首</title>,<text>嶺鎭湖營夙著名。特掄今又作邊行。神謀肯讓吳公瑾。幕佐宜延晉子荊。一劒橫腰增膽氣。千軍手額聳歡聲。試登高壘看天象。尙有旄頭夜夜明。男兒生世必成名。喜子今朝有此行。心欲贈言休上馬。手仍拚袂合班荊。雄豪益切淸邊志。歌曲頻催出塞聲。羗笛梅花三弄夜。須看漢月五更明。北關六鎭大都護。夷夏何年地界分。擧眼厭看靑海月。揮戈期掃黑山雲。孫吳神略元殲敵。衛霍殊功只報君。莫道書生無可用。壯心那减老將軍。</text>
<title>初直周廬</title>,<text>自分沉淪絶世紛。帶恩來作衛將軍。春明舊路今朝踏。長樂仙鐘此夜聞。一歲豐徵時節雨。千重佳氣上林雲。蕭蕭白髮吾衰甚。陳力將何報聖君。</text>
<title>贈別</title>,<text>兩老遐齡望八辰。專城榮養聖恩新。君今適願眞堪賀。不恨臨歧送遠人。</text>
<title>直廬雜吟 二首</title>,<text>人間與天上。只是隔墻根。日昗松陰變。風來柳影翻。官閒心欲懶。庭靜客無煩。宮漏丁東響。不敎睡味昏。松檜陰陰便引涼。此間癡坐對斜陽。庭前愛看葵花發。心事由來可與方。</text>
<title>直廬雜吟</title>,<text>睡起鸎聲近。悠然曲檻憑。彤雲凝殿陛。綠樹露觚稜。病覺詩情减。閒知懶味增。團團白羽扇。揮去滿前蠅。</text>
<title>贈人</title>,<text>將名君我何異。我亦韜鈐者流。誰識書生有膽。登樓夜看旄頭。</text>
<title>直廬次贈堂姪金吾郞器甫</title>,<text>軍門直舍接金吾。何幸留曹與爾俱。徒步不愁官長罵。乘閒肯訪老翁無。</text>
<title>敬次御製社壇松韻</title>,<text>嗟爾壇上松。托根歲已久。遇之不顧者。十常居八九。聖主一褒歎。豈知今日有。蒼然歲寒姿。可作君子友。壬午春上親祭社稷時。詠庭中老松曰。可憐庭畔松。能得幾年久。根柢元歸一。枝柯散作九。長生人也無。不老汝焉有。偏尙凌寒節。齋宮盡日友。禁中諸臣多有奉和者。</text>
<title>直廬</title>,<text>窓前松檜欝蒼蒼。引送輕風夏亦涼。誰道此間長寂寞。鸎歌燕舞亂斜陽。</text>
<title>別廵</title>,<text>凝坐籃輿伊軋鳴。東西南北一廵更。籠燈前導尋回路。軍號相傳證夜行。暑雨何嫌衣上濕。松風自有暗中聲。由來職務還思義。將以爲名固不輕。</text>
<title>哀吳翊贊德裕內</title>,<text>高門結髮歸名族。生得賢郞筆翰奇。酒食咸稱宜饋則。幋巾從見肅閨儀。諧和琴瑟當年樂。點檢衣裳此日悲。吾婦攀號臨窆處。想來衰淚漫交頤。</text>
<title>直廬次唐律韻</title>,<text>殿北宿雲暗。天西初月微。臨昏門鑰下。明燭別廵歸。寂寂多覊思。冥冥欲奮飛。沉吟仍散步。夜久衆星稀。</text>
<title>次栗谷集韻</title>,<text>手把靑絲繫玉缸。登臨豪興似長杠。天光水色渾疑一。渚鴈沙鷗不辨雙。別浦歸雲飛畫棟。遠山浮翠透虛窓。橫吹短笛憑朱檻。午夜風淸月滿江。</text>
<title>題屛畫</title>,<text>獨鶴叫寒月。孤松吟晩風。秋光方欲老。紅葉滿山楓。</text>
<title>蘆原山亭卽事</title>,<text>日長亭院掩柴荊。綠樹陰濃黃鳥鳴。逍遙步上前山望。十里靑郊眼底平。</text>
<title>到孤雲寺</title>,<text>山寺鳴鐘日已曛。淸溪行盡到沙門。居僧顔面曾多慣。掃榻懸燈達夜言。</text>
<title>中原舟行</title>,<text>六月上游路。徐看短纜牽。浪花隨櫓起。沙鷺近人眠。樹遠長烟外。帆遲細雨邊。回瞻故山下。魂去北堂前。</text>
<title>槐山途中</title>,<text>始興地最僻。驅馬度千林。峽裏行人少。山中客路深。叱鞭尋石磵。休駕傍松陰。縣閣知何在。風傳暮角吟。</text>
<title>應李美叔呼韻</title>,<text>海內無知己。長吟白雪歌。文詞吾已矣。放浪爾如何。促膝論情密。携樽勸酒多。還嗟世人薄。翻覆若風波。</text>
<title>詠菊</title>,<text>空園木落氣蕭索。四望秋山已失紅。唯有數枝堦上菊。貞姿不變逈臨風。</text>
<title>淸明日。恒陽途中。</title>,<text>今辰足可惜。令節是淸明。芳草江村路。斜陽匹馬行。野花相間色。山鳥不分聲。津頭喚舟處。暮烟一帶橫。</text>
<title>失題 三首</title>,<text>征驂巴棘甚。蹇蹶石如刀。覽物愁仍破。耽詩氣已豪。淸泉噴壑吼。翠壁界天高。緬憶鴻濛始。方知造化勞。絶壁連雲起。琱鐫若以刀。危崖老木禿。哀壑飛湍豪。人怯山橋毁。馬愁石棧高。只要探勝槩。登頓輒忘勞。放目靑天半。攢峯立快刀。老身憑杖息。吟興據鞍豪。或渡寒溪淺。頻登大嶺高。最憐僮僕輩。行脚太多勞。</text>
<title>挽章[崔錫鼎]</title>,<text>雙璧聯題鴈塔名。拙官中歲意難平。踈寒韻抱羞冰潔。孤瘦形神賽鶴淸。共道壽稀紆寵渥。卽知兒做勝身榮。沉痾莾蒼乖相送。舊誼懷來涕滿纓。世下生完山崔錫鼎</text>
<title>挽章[李世白]</title>,<text>芹泮追遊日。交情伯仲聯。升沉俱老矣。存沒却潸然。墨綬聲名著。銀緋壽祿全。秋風飛旐遠。何處是新阡。左議政李世白</text>
<title>挽章[尹拯]</title>,<text>自有交情舊。何須會面親。爭稱晩享祿。忽報遽還眞。薄宦猶三品。浮生度七旬。惟憐二孺慕。風樹痛無垠。左贊成坡平尹拯</text>
<title>挽章[李濡]</title>,<text>少年聲價擅當時。雲路飛騰指掌期。落魄纔蒙優老渥。顯親還有克家兒。先榜諸賢更有誰。公今長逝益堪悲。都將俛仰餘生感。淚盡秋風薤露詞。行兵曹判書李濡</text>
<title>挽章[權是經]</title>,<text>多君儒雅見天眞。瓜葛深情老益親。文藝龍門期點額。政聲花縣只留民。官因貴子超三品。仁得高年過七旬。會待蘇㫌歸蜀日。含哀一哭暮江濱。前判書安東權是經</text>
<title>挽章[趙相愚]</title>,<text>同遊璧水幾回春。標望當時壓等倫。身佩郡符治輒最。兒通禁籍喜方新。頭邊雨露貂兼玉。膝下孫曾馬與荀。七耋遐齡緜慶祿。更無餘憾可沾巾。前判書豐城趙相愚</text>
<title>挽章[崔奎瑞]</title>,<text>譽有雙金重。才寧百里爲。靑雲難力致。緋玉是恩推。楚國春陰老。丹山鳳穴奇。唯餘存沒感。垂淚寫哀詞。行司直崔奎瑞</text>
<title>挽章[徐宗泰]</title>,<text>䂓範溫醇笑語淸。晩途優佚福彌盈。庭蘭膺慶恩緋煥。堂瑟偕歡衆綵明。遽見稀齡同逝水。深悲至養輟專城。久從床下承霑接。感憶通家淚自傾。侍生達城徐宗泰</text>
<title>挽章[李寅燁]</title>,<text>憶共黃沙厄。仍知素履敦。金銀唯識氣。貂玉卽推恩。未厭龍驤直。翻驚壽曜昏。空餘珠樹在。佇看大于門。判尹李寅燁</text>
<title>挽章[姜鋧]</title>,<text>孝子號天泣血漣。平生至痛蓼莪篇。孱陵幾恨承顔隔。河洛終違執手傳。藥鼎已看成白汞。毉師妄自擬倉扁。風燈曉露人間世。試問何人壽福全。行弘文提學姜鋧</text>
<title>挽章[李光迪]</title>,<text>曾聯棣萼托交親。陳跡居然五十春。鴈塔聲名雲路阻。鯉庭榮慶桂枝新。年階白首寧忘舊。夢覺黃粱遽返眞。從此峩洋絃斷絶。欲將哀悃訴蒼旻。友人戶曹參判李光迪</text>
<title>挽章[李墪]</title>,<text>芹泮追遊自少時。交情戚誼共襟期。懷才薄宦嗟無命。優老恩資賀有兒。滿眼孫曾知積慶。傷心存沒奄殊歧。丹㫌泝漢孤舟遠。悵望中原忍涕洟。戚弟完山李墪</text>
<title>挽章[趙泰采]</title>,<text>小少通家戚誼親。仰公襟宇自溫醇。官因兒貴超三品。壽本人仁過七旬。爭賀暮年琴瑟友。誰言連歲棣華淪。重泉想有冥冥恨。應待欒欒赴哭辰。戚姪行都承旨趙泰采</text>
<title>挽章[姜銑]</title>,<text>千秋嗚咽柳州碑。孝子衷情字字悲。今日忍看欒棘痛。古人先廢蓼莪詩。推恩增秩擎丹誥。宿衛輪番近玉墀。梅岸凄凉秋色晩。地中虛負鹿門期。工曹參判姜銑</text>
<title>挽章[金宇杭]</title>,<text>生男眞得作門楣。貂玉輝交鶴髮垂。早歲窮經違一第。晩來留愛在南陲。纔看百里供甘旨。遽報重泉隔範儀。最是姻親兼戚誼。可堪連見棣華萎。大司諫金宇杭</text>
<title>挽章[洪受疇]</title>,<text>宦遊南紀喜逢塲。久識名家敎義方。色暎掌珠仍鳳噦。恩推鬢玉卽龍驤。人間日有事親短。天畔山唯望子長。終遣微痾生死隔。欲探神理更茫茫。禮曹參議洪受疇</text>
<title>挽章[魚史徽]</title>,<text>世好兼將姻好篤。床前幾荷笑談迎。才高每惜腰銅屈。子貴仍紆鬢玉榮。方喜暮年身尙健。豈知浮世夢先驚。斑衣遽輟專城養。莫慰賢郞不盡誠。刑曹參議魚史徽</text>
<title>挽章[徐宗憲]</title>,<text>丈人悃愊見平生。幾荷終南解榻迎。慶溢乘𩣭綏福履。恩推簪玉藹光榮。交輝綵服雙珠美。偕御堂琴七袠贏。一夢翛然隨大化。淸秋江漢泝歸㫌。工曹參議徐宗憲</text>
<title>挽章[呂必容]</title>,<text>藥餌蒼黃禁直晨。俄然急訃夢耶眞。西樞寵秩榮三品。南極祥芒曜七旬。曲罷塤箎悲暮景。老偕琴瑟逗靈春。欲知餘慶留身後。看取明時有諍臣。右副承旨呂必容</text>
<title>挽章[李喜茂]</title>,<text>禁中携被幸同時。鶴髮康寧罕見之。民社尙留遺愛洽。家聲幸賴胤郞奇。東關跡滯嗟違拜。南極星沉可耐悲。窮巷枉臨如昨日。欲題哀挽淚雙垂。江原監司李喜茂</text>
<title>挽章[權持]</title>,<text>禁廬中夜恨無醫。猶說人間七十稀。訓語鯉庭唯直道。政聲桐邑尙遺徽。陪塵一巷嗟何再。臨穴中原計更違。想得精靈難瞑處。雪城迢遰望兒歸。忠州牧使權持</text>
<title>挽章[郭昌徵]</title>,<text>君衛虎賁我徼廵。夜來凶聞忽驚神。天乎已矣嗟難恃。人有斯歟恐不眞。三品推恩兒盡孝。七旬稀壽世稱仁。最憐洛社他年會。無復風流席上珍。敦寧都正西原郭昌徵</text>
<title>挽章[李翊周]</title>,<text>歲壬午秋七月。僉樞李公秀夫。倐然乘化而逝。將以八月之吉日。奉柩泝水而上。歸窆于忠原新麓。友人陽城李文甫。擬古人楚些之歌以挽之。其詞曰。魂兮歸徠。魂無東些。故家餘慶。毓于公些。將大厥施。賁其躬些。誰之不如。命之窮些。吁其歸只。綏厥宗些。魂兮歸徠。魂無西些。齊眉華堂。百年偕些。鳳藏雲霄。鸞守棲些。哭徹崩城。血成泥些。吁其歸只。無遠睽些。魂兮歸徠。魂無南些。承家幹蠱。有二男些。左右承順。奉旨甘些。振振兒孫。十有三些。吁其歸只。福履覃些。魂兮歸徠。魂無北些。文雅蚤闡。領縫掖些。德音無斁。言爲則些。人挹其淸。濁斯激些。吁其歸只。作儀式些。魂兮歸徠。魂無上些。天分旣厚。夙華望些。恬靜高潔。素其養些。相時行休。惟義倣些。吁其歸只。將安仰些。魂兮歸徠。魂無下些。蘭室論交。唯爾我些。琢磨之勤。蓬麻藉些。胡遽棄我。歘乘化些。吁其歸只。淚如瀉些。魂兮歸徠。返故居些。草蕪庭墀。閴門閭些。塵生几案。委琴書些。杖屨獨留。謦欬虛些。吁其歸只。欲焉如些。魂兮歸徠。返舊闍些。新阡宿草。隣兔狐些。凄風冷雨。松栢呼些。芝眉玉骨。宛其枯些。魂兮歸徠。返舊闍些。前牧使李翊周</text>
<title>挽章[趙泰老]</title>,<text>公於先子降同年。每仰靈光獨巋然。一夕飈輪乘大化。可堪孤露感懷偏。半世窮經未策名。暮年棲棘豈云榮。推恩緋玉徵餘慶。一子當朝振直聲。氣味淸醇意安閒。福履殆將九五班。順寧存沒知無憾。餘恨空遺望子山。洛社風流古所稀。棣華交暎暮年輝。如何造物多猜忌。伯仲年年長第歸。忍說南荒瘴海濱。兩家憂厄一時臻。悲歡十載還如夢。唯共欒欒淚滿巾。公憐小子病支離。自道筋骸老不衰。誰識慇懃臨訪日。轉頭旋結死生悲。再從姪前副應敎趙泰老</text>
<title>挽章[李震壽]</title>,<text>交宜論世舊相親。况與兒郞托契新。詩禮故家型範在。謳謠百里政治淳。官因子貴超三級。壽以仁徵剩七旬。長老卽今凋喪盡。欲題哀挽自沾巾。兼弼善李震壽</text>
<title>挽章[柳重茂]</title>,<text>夙將深契托賢郞。慣識公才出輩行。聲譽少年騰璧沼。功名晩歲屈銀章。西樞顯秩因兒貴。南極明星應壽昌。萬事卽今俱已矣。空留几杖鎖虛堂。前獻納文城柳重茂</text>
<title>挽章[崔昌大]</title>,<text>恩榮鳳闕詑將雛。周衛豐貂暎白鬚。早許狂言成志養。不辭嚴譴阻庭趨。遙山望子還藏魄。怨曲思翁却唱虞。辛苦數州諸父老。助將賢宰遶墳呼。前校理完山崔昌大</text>
<title>挽章[李師尙]</title>,<text>探策窮經竟未逢。承家赫業璧成雙。汝南早得從黃憲。床下仍曾拜老龐。中歲竹符非展拓。暮年緋玉見奇厖。傷心遠憶欒欒棘。秋夜空山雨打窓。前修撰完山李師尙</text>
<title>挽章[李肇]</title>,<text>晩塗貂玉等浮烟。獨賀吾公福祿全。已見阿郞通顯籍。也兼高壽到稀年。禁廬守夜身猶健。美疢崇朝訃忽傳。四載鸞棲恩召滯。戴星那忍哭旻天。前修撰完山李肇</text>
<title>挽章[柳鳳輝]</title>,<text>稠會曾瞻齒德尊。庭蘭謫宦略提論。答云許國身何有。始識移忠訓自存。末縣腰符非少展。稀年頂玉亦殊恩。含珠畢竟從人倩。孝子終天痛可言。兵曹正郞柳鳳輝</text>
<title>挽章[呂必重]</title>,<text>連婭誼仍篤。孫郞卽我甥。秀精金脫礦。昭質玉生晶。璧沼初騰譽。荊圍屢播名。一官非素志。百里亦殊榮。爲善宜多慶。有兒已大鳴。明時容直道。隆養侈專城。鶴筭逾稀壽。鵷班逼貳卿。誰知丹禁直。奄作紫淸行。大化疑尸解。浮生等夢驚。瑟停今日御。箎和去年聲。故宅秋凋葉。寒江月送㫌。追陪懷曩昔。此別倍傷情。前文學呂必重</text>
<title>挽章[李台佐]</title>,<text>晩托賢郞契。夤緣拜丈人。沖然瞻德宇。藹若見天眞。龜鶴延齡遠。緋貂荷寵新。靑氊知有寄。誠孝二連純。前正言月城李台佐</text>
<title>挽章[鄭栻]</title>,<text>賢郞契好卅年餘。慣識家庭禮法俱。少壯窮經懷遠志。扶搖無力失南圖。一麾威懾東高氏。七耋恩推上大夫。最是泉塗遺恨處。人間爲有戴星孤。前司書烏川鄭栻</text>
<title>挽章[朴弼明]</title>,<text>曾從賢胤托交敦。久仰高堂壽祿尊。敎切義方看直道。爵躋樞府荷殊恩。誰知朝暮門閭望。永作幽明父子寃。餘慶人間猶未艾。傳家更見有諸孫。前正言潘南朴弼明</text>
<title>挽章[李彦經]</title>,<text>少來聲價擅庠黌。試吏風塵宦意輕。庭茁芝蘭黃甲慶。恩推緋玉暮年榮。專城正享三牲養。寓直翻驚一疾嬰。欒棘戴星違啓手。九原何限倚門情。前持平完山李彦經</text>
<title>挽章[趙正緯]</title>,<text>風塵宦業困低微。暮歲門闌藹有輝。才子名成馳竗譽。聖君恩重賜緋衣。人推長者今難得。天餉遐齡古亦稀。可想泉㙜遺恨在。如何不待大郞歸。前正言林川趙正緯</text>
<title>挽章[朴彙登]</title>,<text>追遊賢胤早承顔。氣味溫溫德宇寬。積慶纔看峩豸貴。推恩仍躡揷貂班。斑衣未返投荒地。西日先頹望子山。淸誨永違床下拜。忍題哀輓涕潸潸。副司果朴彙登</text>
<title>挽章[宋徵殷]</title>,<text>泮遊先契重。講誼幾多時。棲棘非賢路。乘龍有令兒。離憂緣直黜。新秩荷恩推。忽報舟藏壑。緘辭涕自滋。淮陽府使宋徵殷</text>
<title>挽章[朴煕晉]</title>,<text>父執無多在。那堪又哭公。禁廬嬰劇疾。藥石闕神功。壽得稀年過。官因顯子崇。平生趨拜地。薤曲咽秋風。注書朴煕晉</text>
<title>挽章[趙泰億]</title>,<text>禁直蒼黃出。朝衣作復衣。路人垂淚處。孝子見星時。暮境新榮耀。高才素志違。尙看餘慶遠。差可慰吾悲。戚姪檢閱趙泰億</text>
