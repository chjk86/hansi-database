<title>暮春有感</title>,<text>峽裏春將盡。風光惱客懷。不堪歸興促。推案步前階。</text>
<title>庚辰。余自自如丞。轉拜尙方郞。李景含 再煜。贈以一律。次韻卻寄。</title>,<text>花山春色問何如。鴈盡江南不見書。日日歸心千里外。星星衰鬢十年餘。情朋戀處傷春樹。稚子懷時倚暮閭。夢罷旅䆫樑月白。丈夫雙淚自霑裾。</text>
<title>甲申夏。聞杜鵑聲。有感。吟示沈君沃 。○君沃時爲懷德倅。</title>,<text>愁繁無夢正冠衣。挑盡殘燈待曙暉。惟有子規能解意。終宵喚我不如歸。</text>
<title>乙酉秋自仁山。受由還鄕。村童皆走避。戱吟。</title>,<text>役役風塵裏。三年始返家。兒童驚走避。應怪鬢絲華。</text>
<title>夜坐書懷 四首</title>,<text>皁蓋銅章朢亦過。終宵何事苦吟哦。重泉漠漠恩情斷。隻影凉凉感慨多。有盡人生能幾許。無端衰淚自滂沱。最憐兩稚候門久。深鎖雕籠柰爾何。永夜寒齋獨擁衾。無端愁與病相侵。欲叩莊盆歌一曲。其如凄斷不成音。紛紛時事日艱危。生不須榮死不悲。半世恩情如未斷。他年龍劒定相隨。偕老平生願。鱞居此日情。中宵無夢寐。欹枕到天明。</text>
<title>燈下看書偶吟</title>,<text>雞呼䆫外三更月。人對燈前一部書。逐句尋行妨老眼。少年勤苦揔成虛。</text>
<title>中夜獨坐。鄕思益苦。吟此以遣懷。</title>,<text>悄然無語坐深更。半壁殘燈滅復明。萬事由來有何興。不如歸對故山靑。</text>
<title>偶吟</title>,<text>風波世路行身窄。雲雨人情托契難。浩浩悲歌燕市立。半天斜日下西山。</text>
<title>夢見兩兒</title>,<text>夢裏分明見兩兒。牽衣前後問歸遲。覺來依舊鈴齋下。月滿空庭雪滿籬。</text>
<title>思鄕</title>,<text>家山東朢路迢迢。欲寄音書鴈影遙。寂寞空齋愁獨立。洞門深鎖雨蕭蕭。</text>
<title>壬午春。以金吾郞。受由下鄕。將還朝。君定贈行以一律。有曰。跛鱉龜村曲。摶鵬漢水濱。相思知幾日。會面未多辰。已遂金吾志。還爲玉汝身。秋風南海路。何處五袴民。丙戌自仁山。投紱歸路中。忽憶其詩。有感次韻。時二月二十六日。</title>,<text>花晩離山下。莎靑錦水濱。仁山有江。乃錦水上流。 歸途迤嶺外。時序屬芳辰。自笑踈迂性。誰憐老病身。不妨松菊裏。長作一閒民。時呈病至三。而方伯不肯聽。朋友亦多以凶年投紱爲迂。故第三聯云云。</text>
<title>次李太古韻</title>,<text>衰慵無意賞春光。酒後頹然卧夕陽。傍人莫笑山翁醉。萬事如今髮已黃。</text>
<title>臨歸。留贈李皥如。時皥如往溫陽未還。留一書以叙別意。仍贈此。</title>,<text>仁山四載爲監務。此日行裝斗米三。要使此心無所怍。丈夫何必寶貪婪。歸糧只三斗。故云云。</text>
<title>挽金生員子擧 是杠</title>,<text>西嶽張燈話。追思尙宛然。日纔凋數莢。人已隔重泉。勝景誰同賞。深杯不復傳。傷心最何處。殘月屋樑邊。</text>
<title>挽權汝謙</title>,<text>去歲南行日。停驂問弊廬。慇懃一夜話。倏忽兩年餘。弱草輕塵散。浮生短夢虛。題詩欲相紼。哽咽不堪書。</text>
<title>次韻。贈李皥如。</title>,<text>多君憐我獨無聊。時寄瓊琚慰寂寥。直道可堪登館閣。高材豈合老漁樵。旌弓佇待招賢士。劒履行看賁聖朝。只恐西山風雪裏。蒼髯難保後寒凋。</text>
<title>次韻。贈李太古。</title>,<text>風塵十載苦奔忙。所得何能補所亡。茅屋數椽都已破。石田三畒半成荒。稚兒書報啼飢病。嬌女人傳哭母傷。大丈夫心雖似鐵。那堪到此割中腸。</text>
<title>乙酉春。余在仁山。李皥如以詠棃花一絶見寄。今年春。䆫外棃花盛發。忽憶皥如詩。追步其韻。以寓相思之意。</title>,<text>每見庭棃發。翻思李皥如。遙知今日白。應似昔年虛。別恨詩難寫。離憂酒豈除。依然樑上月。千里夢尋餘。皥如詩。有排黃烟郭暮生。白夜䆫虛之句。故第二聯云云。</text>
<title>挽李景顯 莘逸</title>,<text>東國簪纓冑。南州禮法門。十倫誠愨盡。三族睦婣敦。健筆非觀劒。雄詞豈弄斤。才高宜世用。道否柰時屯。夢斷雲鵬路。盟尋海鳥羣。秋聲生竹塢。春色動梅園。幽興詩千首。閒情酒一樽。優游窮歲月。談笑送朝昏。榮辱心何累。簞瓢樂亦存。善家寧坎坷。賢嗣果騰騫。丹桂花纔綻。靈春颶已掀。彼蒼焉可必。此理不須論。顧我謀身拙。多君稟性溫。猥將瓜葛好。幾襲蕙蘭薰。生死交堪托。幽明路忽分。驚呼腸欲裂。痛哭涕雙翻。視德年雖嗇。論仁後必蕃。諸孫基福祿。一室疊璵璠。卽日佳城閉。何年永夜暾。觀魚臺上醉。追憶倍消魂。</text>
<title>丙戌秋。下第而歸。至鳥嶺馬上口號。</title>,<text>落魄歸來千里外。巉巖鳥道接天脩。獨鞭羸馬催過峽。萬壑風烟欲暮秋。</text>
<title>挽李皥如</title>,<text>白首人間故舊稀。那堪此日送君歸。名隨遺愛留桐邑。魂逐飛旌返竹闈。黃野有田寧種穫。靑山無主是憑依。一聯閒詠還成讖。欲說其如淚滿衣。公之自永來也。路中得一聯曰。黃野有田耕可食。靑山無主死堪埋。不十日而竟爲詩讖。故第三聯反其語以傷之。</text>
<title>挽權別坐 宏</title>,<text>白兎玄蛇間一年。兩難何恙遽陞仙。當時聯壁稱中外。此日修文繼後先。薄俗吹毛那忍說。荒山埋玉最堪憐。爲公長抱云亡痛。不獨從前眷遇偏。巢翁退老徒。有弟揔聯珠。不及庭中雪。常憐屋上烏。金風凋玉樹。白日閉黃壚。效德將何所。臨詞轉向隅。</text>
<title>次柳德栽 仁培 韻</title>,<text>松川一曲數間廬。高卧閒人賦遂初。髮短何嫌身已老。心長猶惜歲將除。新詩不屑雕蟲㨾。拙句還慚畫虎如。瓜報瓊琚堪可笑。臨書還輟輟還書。</text>
<title>挽金直孺 黯</title>,<text>傾蓋初年已許心。儒宮隨處幾連衾。黌齋風雨同辛苦。廬阜烟花共嘯吟。豈料王公仍閉篋。終敎牙氏遽投琴。浮生離合非無數。靑眼重期九地深。千里西程冐雪行。綈袍深感故人情。蘧然一夢成陳迹。回首臨川涕自橫。</text>
<title>戊子春。南行至慶山縣。曉枕。偶吟以寓懷。</title>,<text>雞聲驚蝶夢。曉月當䆫白。美人不可見。悵朢空相憶。</text>
<title>題鶴駕山人煕信軸</title>,<text>手一靑藜頭一巾。名山隨處鶴同羣。爲余出示囊中軸。猶帶當時筆下雲。</text>
<title>挽張進士泰來 慶遇</title>,<text>率履齋中上舍生。西山門下一時英。君民致力初年計。詩酒藏名晩歲情。福履傳家膺善報。兒孫盈室擅文聲。悠然乘化公何憾。世路艱危死亦榮。</text>
<title>次柳德栽韻 幷序</title>,<text>辱惠律絶數首。謹以拙語次呈。而語意與來敎相反。偏見之難回。有如是邪。嘗聞朱夫子之言曰。公之不能使我爲公。猶我之不能使公爲我。論議之矛盾。在聖賢猶然。况吾儕乎。舍己從人。君子所貴。至理所在。誰敢堅執。願老兄。勿以賤劣爲固滯。而更賜鐫誨則幸甚。迂儒身計不如農。四壁蕭然甔石空。蓬鬢新添今日白。塵冠猶帶昔年紅。紛紛唇舌何嫌外。赧赧情懷實自中。滿紙瓊琚皆藥石。多君高義爲人忠。遠見不如近見親。今人那及古時人。閑爭口舌終無益。須向靈臺撿此身。</text>
<title>挽李時華</title>,<text>豐嶽多賢士。如公長者稀。有材堪世用。無命柰心違。丹桂花將綻。靈春露忽晞。四孤攀擗處。應有白鳩飛。</text>
<title>醉步李克淸 渫 韻。兼示大有。</title>,<text>團圓不覺漏聲殘。杯爵還憎象鼻彎。好惡元來知不遠。休言世味異醎酸。</text>
<title>挽申掌令晉甫 悅道</title>,<text>二難當日並騰驂。雙璧光輝動嶺南。栢府薇垣非不顯。桑謠麥瑞豈云咸。仁齡已驗能踰七。德位何知遽嗇三。欲說公私無限慟。數行衰淚自霑衫。</text>
<title>挽權淸之</title>,<text>天南半夜星沈彩。九老峯前一老亡。雙井年爲仁者壽。五男兒是善家祥。隻鸞對鏡愁孤影。兩鴈穿雲泣斷行。抱病未能趨相紼。北邙回首淚霑裳。</text>
<title>乙未四月之朢。與諸益會話石門精舍。敬次鶴峯先生呈退溪先生韻。以寓慕仰之忱。</title>,<text>山上高齋枕碧流。當年餘馥至今留。欲陪杖屨無由得。獨倚危欄盡日愁。</text>
<title>次金精彦 煓 韻。述懷。</title>,<text>上林誰借一枝棲。漂泊年來枕碧溪。身類病騏長伏櫪。心如枯木久忘蹄。春風顔巷瓢堪飮。霽月周庭草欲齊。疇識這中無限趣。沈吟不覺日傾西。</text>
<title>挽金進士性之 近</title>,<text>鍾得山河氣。文聲自妙年。朋儕咸縮手。士類孰爭肩。健筆千人北。魁名萬口傳。風斤期斲桂。霜刃止芟蓮。是驗難逃命。誰云可必天。好將雙井壽。閒卧一溪邊。絳帳循循處。靑衿濟濟賢。頤神嚮九五。返骨指三千。南極星沈彩。西山日入淵。孫亡纔涉夏。翁逝繼陞仙。窀穸同時擧。凋零此地偏。德音今永隔。良晤後何緣。款曲平生志。凄凉數尺阡。題詞欲相紼。雙淚自懸泉。</text>
<title>挽權奉禮擇甫 寏</title>,<text>早年聲價重南金。晩歲郞僚位反沈。窮達由來俱有命。行藏隨處豈關心。秋霜辭氣人皆憚。冬日襟懷我獨欽。爲仲平生移孝願。終歸落莫理難諶。公以榮養不逮爲痛。常曰。仲氏春秋旣高。若求一郡以奉之。庶遂余移孝之志云故未聯及之。</text>
<title>挽李正郞 燦</title>,<text>七十州之士。公其第一人。德容溫似玉。和氣藹如春。學博該今古。資明辨主賓。冲襟寧俗累。醇行任天眞。自是陶鎔力。從知薰炙親。不惟宜戚黨。亦可範儒紳。餘事兪和術。旁通閫奧臻。聊憑起死手。幾作濟人身。藻識超三際。風猷達四鄰。旌招紆異數。階級擢凡倫。單父琴初響。中牟雉更馴。折腰非素志。揮手謝紅塵。竹塢鳴藜杖。梅䆫岸葛巾。圖書長寓興。詩酒好頤神。夢斷騰騫路。心閒寂寞濱。長春擬勁栢。遐筭指靈春。豈料優年日。還爲屬纊辰。最憐雙井壽。未滿一生仁。南極星收彩。東方席喪珍。士林咸悼惜。鄕里共悲辛。顧我情相篤。中心痛罔垠。佳城今永閉。良晤後何因。拙語不成律。哀懷難具陳。空將數掬淚。遙灑北邙晨。</text>
<title>用李晦叟壁上韻。郤寄 四五六七言。</title>,<text>擇里而處。因樹而屋。朝耕夜讀。光借鄰壁。口談羲周。襟懷雪月。萬鐘何慕。一瓢堪樂。勿謂忘世。腥塵蔽日。淵明一張琴。玉川數間屋。人生此已多。何患徒四壁。靜聽虎嘯風。閒看山吐月。自幸得我所。向誰告此樂。顧瞻塵世間。蜀犬紛吠日。早年虎跳雄心。晩歲龜藏斗屋。幽興都輸寸管。瓊章遍揭䆫壁。睡來枕石閒眠。客去褰衣步月。擾擾路傍之子。孰知此間眞樂。我將一叩荊扉。共賞烟花終日。鶴駕之陽藥谷村。吾友晦叟新結屋。地廣端合碩人寬。避世何須爲複璧。登山臨水任閒情。隨處吟風復詠月。富貴功名匪我思。泌之洋洋飢可樂。煩君一語莫沈輪。匹馬相尋期異日。</text>
<title>挽李茂伯</title>,<text>四十年前友。如今兩禿翁。情深勞夢寐。地僻阻音容。一疾醫無賴。重泉痛不窮。白頭題挽處。雙淚自垂胷。</text>
<title>挽金仲敦</title>,<text>幾年閒卧洛之陽。漁釣生涯不厭凉。鷗𪆽相親心自逸。桑麻交翠興還長。稀齡旣有仁人壽。積善寧無後嗣昌。滿室芝蘭皆寶樹。德門從此日馨香。</text>
<title>次李壽翁 爾松 草堂韻</title>,<text>江湖勝景擅華堂。豈獨炎天納晩凉。春色動時羅幕濶。秋光爛處錦屛長。滅明漁火歸深夜。斷續禪鐘自遠方。鷗𪆽閒盟君莫詑。宦情村興恐相妨。</text>
<title>次金終卿 時忱 韻</title>,<text>思君不見久中藏。邂逅今宵共一堂。握手團圓愁緖散。開心傾倒吝萌亡。半天殘月當䆫白。一陣微風過面凉。時有鐘聲添客興。呼兒明燭更傳觴。</text>
<title>偶吟</title>,<text>小溪之上草堂前。滿眼風光欲暮天。山帶瘦容長自在。草含生意正油然。尋春戱蝶來仍去。耀日殘霞斷復連。散步逍遙幽興足。肯敎俗累到床邊。</text>
<title>輓南雲擧</title>,<text>早托忘年契。從遊四十春。藏心終莫逆。握手幾相親。命近醫無賴。天高鬼不仁。浮生信如寄。往迹已成陳。倐忽風中燭。悲凉草上塵。那堪臨死日。遽作斷絃人。痛哭哀塡臆。驚呼淚滿巾。白頭惟我在。靑眼更誰因。世德應陰隲。佳兒揔席珍。休言未食報。餘慶屬他辰。</text>
<title>與諸友期會廣寺。燈下聞雨聲。吟示會中。</title>,<text>無廵亂酌到深更。半壁殘燈滅復明。門外不知寒雨過。隔溪時有打林聲。</text>
<title>挽金參奉 秋任○二首</title>,<text>爲君哭寢前。雙淚苦懸泉。分厚從先世。情親自少年。那堪生死別。無復笑談圓。白首偏傷處。江雲欲暮天。裘業承開老。文聲擅妙齡。小科非遂志。微宦豈嬰情。剩得江村興。還嫌世路腥。悠然乘化去。餘慶屬寧馨。</text>
<title>次韻權峻甫 山立 晩翠堂</title>,<text>冲襟寧與俗同流。浮世功名早掉頭。物外烟霞頤志氣。閒中詩酒度春秋。優遊自是君恩及。耕何忘帝力酬。白髮蒼髯相對處。歲寒心事轉休休。金溪西畔鶴山東。晩翠堂高在此中。玉頂銀腰三品士。蒼顔白髮百年翁。膳粻誰倣周經異。杯爵時從野老同。欲識這間閒趣味。長松林立傲霜風。</text>
<title>新卜興臯書示友人</title>,<text>山色杯中落。川聲席下鳴。他年圖畫裏。難寫故人情。</text>
<title>挽權忠義 山重</title>,<text>痛哭權忠義。心長命不長。浮生元短夢。世事揔黃粱。有女堪傳業。無男孰肯堂。多端惻愴語。難盡數行章。</text>
<title>挽詞[東州李敏求]</title>,<text>牧老風猷遠。賢孫緖業遙。歸來五斗薄。散誕百年饒。晩愛雲林僻。新傷露草凋。河西餘故里。宅相日蕭蕭。</text>
<title>挽詞[觀雪許厚]</title>,<text>名賢宅相稟資高。風槩堂堂邁俗曹。壯歲交遊聯棣萼。晩來離阻各霜毛。辭榮下邑歸田早。卜築深山托計豪。千里哀音驚死別。秋風吹淚▣霑袍。</text>
<title>挽詞[石溪李時明]</title>,<text>稟賦元洵美。磨光藉外家。牛刀曾少試。鵬路坐長蹉。塵世常情息。雲山託意遐。前年分華約。已矣墮烟霞。</text>
<title>挽詞[瓢隱金是榲]</title>,<text>北學當時莫或先。風流文雅有來傳。曾因陶米腰雖折。更把顔瓢樂自全。深谷新移能幾日。黃壚一去便千年。可憐往事渾如夢。舊眼靑消但淚懸。</text>
<title>挽詞[開谷李爾松]</title>,<text>故人曾有百年期。未死相從謂不衰。藝苑翺翔欣並世。洛城簪笏幸同時。官膺小縣才何展。身沒窮鄕數亦奇。萬事卽今歸永訣。舊遊雲樹揔堪悲。</text>
<title>挽詞[安陵李時成]</title>,<text>世路方澆窄。吾兄獨任眞。爲官推召恕。歸墅樂原貧。庚甲交仍舊。婚姻義轉親。故人薤露痛。遲暮倍酸辛。</text>
<title>挽詞[錦城朴璿]</title>,<text>夙昔論交地。情如骨肉親。持身多苦節。治縣有深仁。山水元成癖。烟霞晩養眞。可憐今寂寞。吾道日沈淪。</text>
<title>挽詞[孤松申弘望]</title>,<text>吾友當時傑。才名戰藝初。鸞棲曾枳棘。蠖屈久泥淤。論議令人服。醇眞孰子如。安貧尋古道。避世卜幽居。雲樹三年別。存亡萬事虛。凄凉留寶帙。慘惔返靈輿。哀壑霜風動。荒原落木疎。無因漬酒送。瞻望淚霑裾。</text>
<title>挽詞[百拙庵柳㮨]</title>,<text>才合經綸學可師。名家宅相衆皆推。書生倡義胷藏甲。太守臨民口是碑。計活無那錐卓地。旅魂還促劒津期。異時天意應昌大。佳子佳孫揔白眉。</text>
<title>挽詞[自菴金時忱]</title>,<text>詩禮傳家訓。天球不琢溫。心肝一古劒。活計兩衡門。百里功名薄。平生孝友敦。天胡奪我速。漠漠問無言。</text>
<title>挽詞[縣令安應昌]</title>,<text>外門親舊幾人存。與子交情我最偏。儒雅端儀根素性。簪纓家世自先賢。南來準擬淸標對。東閣誰知惡耗傳。今日不堪題短律。去年分手尙依然。</text>
<title>挽詞[郡守權摶]</title>,<text>憶曾從事亂離際。始識吾君板蕩時。蠖屈自甘心淡薄。鸞栖休歎位微卑。重逢去歲多懽意。誰料今朝寫誄詞。庭玉定看餘慶毓。善家箕業肯陵遲。</text>
<title>挽詞[判官李敦臨]</title>,<text>矯矯名賢後。溫溫氣味存。家聲眞不忝。儒業素來敦。避世辭彭澤。尋眞隱鹿門。可憐明月夜。環佩謁豐原。</text>
<title>挽詞[聞韶金秋吉]</title>,<text>相從今幾歲。華髮各盈簪。心以同趨許。情因世分深。羡兄能避地。歎我遠知音。今又重泉隔。追思涕滿襟。</text>
<title>挽詞[參奉李尙逸]</title>,<text>知舊凋零盡。夫公又至斯。天資元自厚。宅相更餘規。倡義扶彝則。分憂流惠慈。寬閒移寓計。寂寞使人悲。</text>
<title>挽詞[存齋李徽逸]</title>,<text>牧翁厓老兩家孫。厚德元知已有源。試邑曾稱推化洽。勤王方服效忠惇。幸聯瓜葛頻承誨。擬作朱陳遽哭魂。萬事秪今嗟已矣。忍看丹旐向田園。</text>
<title>挽詞[野庵金㶵]</title>,<text>風裁早占斗南名。餘事文章亦可驚。倡義登壇聲益大。分憂剖竹治逾明。歸尋故土家無甔。去入深山計有成。二竪遽纏其柰命。百身難贖共傷情。年雖長我推先後。心卽爲朋作弟兄。江院剪燈同夜讀。黌堂促席縱秋觥。秪今萬事歸黃壤。惟有孤村寄素旌。白馬巨卿辜引紼。重泉他日愧難幷。</text>
