<title>龍湖</title>,<text>古木寒雲裏。秋山白雨邊。暮江風浪起。漁子急回船。</text>
<title>題便面 朴公兒時名銑字晦叔</title>,<text>明日驪江去。尊前動別愁。情親無老少。憶爾望春州。</text>
<title>善州</title>,<text>塞北歸春雁。林端集暮鴉。如何嶺外客。留滯苦思家。</text>
<title>亂後作</title>,<text>天地春光動。群鴻向北征。如何人異鳥。三載滯湖城。</text>
<title>途中</title>,<text>驢背馱春睡。靑山夢裏行。覺來知雨過。溪水有新聲。</text>
<title>贈崔國輔 名佑聖</title>,<text>如何儤直久。身若鳥粘黐。況又中懷惡。送君天一涯。</text>
<title>題肅寧殿壁上</title>,<text>禁直春將晩。歸心怒馬騰。無朋又無酒。憎殺月如燈。</text>
<title>曉發</title>,<text>曉發靑淮驛。群鷄腷膊啼。行行天乃曙。始識山高低。</text>
<title>旅館夜吟</title>,<text>永夜坐不寐。霜威透褐衣。呼僮催鞴馬。月落衆星微。</text>
<title>雨中吟</title>,<text>家僮衝雨去。出糶晩歸旋。竈婢欲炊飯。濕薪火不燃。</text>
<title>詠怪松</title>,<text>爲憐松擁腫。不去憩溪畔。可笑杜陵翁。如何要直榦。屈曲怪松樹。根盤沙岸畔。也經歲月多。鱗甲圻枝榦。盤屈虯龍狀。風霜閱百年。何時一奮起。霹靂上於天。</text>
<title>醉中吟</title>,<text>三春今去盡。何處覓殘花。着酒樽前醉。不知已暮鴉。</text>
<title>偶吟</title>,<text>臥對翠松色。出聞流水聲。倘非此兩事。坐讀南華經。</text>
<title>題妓家壁</title>,<text>觀妓彈琴舍。題樓賣酒家。以茲歸計晩。何恨異鄕留。</text>
<title>塞下曲</title>,<text>軍中都尉醉。日日質貂衣。火照陰山北。應知獵騎歸。大將邊頭鎭。官軍摠壯夫。黃金日日賞。生縛北單于。玉帳秋風動。轅門夜月孤。軍中募丁壯。爲捕獵歸胡。斧鉞靑冥下。元戎塞上臨。用兵如射隼。寇盜不勞擒。宴筵堂上敝。執樂三千指。群盜渡河來。將軍拔劍起。元戎號令肅。軍中靜不譁。邏人巡夜夜。月下按胡笳。大漠將軍住。堂堂陣勢長。指揮幽燕客。生縛左賢王。八月胡霜重。蕭蕭塞草腓。將軍收壯士。躍馬向金微。單于獵古塞。大雪撲旌竿。毳幙胡王醉。不知寒日殘。大漠黃雲中。飛霜厚若雪。官軍戰不休。鼓角寒聲咽。夜戰交河北。官軍敗不歸。人腸沙磧暴。鷗鳥啄朝暉。臂弓馳白馬。知是射鵰人。衝夜獨歸路。嚴霜撲面頻。</text>
<title>醉默堂偶吟</title>,<text>水光晴后艶。山色雨中奇。騭核誠非易。吾寧廢賦詩。</text>
<title>無題</title>,<text>萼綠華逢着。初驚雪態姸。縱云天上女。下界値羊權。翠雲凝兩鬢。紅粉膩雙顋。欲學溫郞事。將投玉鏡臺。</text>
<title>夜吟</title>,<text>早起催登路。人言夜未晨。曲肱雙眼合。秋夢落江濱。</text>
<title>偶吟 終山或作終南</title>,<text>雲裏終山色。元從太古靑。春來頻入夢。如見故人形。</text>
<title>途中吟</title>,<text>驢背聳肩客。看山覓句頻。桃花浮出水。知是武陵春。</text>
<title>觀燈日</title>,<text>快閣憑天半。無端病後登。亂來爲客久。時序又觀燈。</text>
<title>蜜巖洞</title>,<text>峽自何年闢。江從太古來。遊人醒午睡。松子落蒼苔。</text>
<title>題村壁</title>,<text>旅人憩亭角。流水桃花村。暫結南歸夢。春光亦故園。老翁消渴甚。喚酒隔溪村。衰世將何事。安排學漆園。落日低平野。孤煙起別村。令人南望極。歸夢惹鄕園。白首南歸客。停驂水北村。抱鞍成午睡。夢入給孤園。春來啼布穀。農事急村村。向晩登高望。靑山隔故園。橋西蒼野畔。蕭瑟數家村。生計休言薄。嘉蔬滿小園。</text>
<title>走筆</title>,<text>抽毫寫狂汁。逸氣欲凌雲。底事南歸切。長懷古里枌。弱柳煙絲綠。芳梅蕊粉黃。茲辰歸意速。獨坐憶故鄕。</text>
<title>無題</title>,<text>愛汝丁香樹。名花今已開。芳華與艶態。看着不知廻。心似靈犀角。三春一點通。嗟余儤直久。夢斷楚雲中。口如樊素口。腰似宓妃腰。能唱又能舞。令儂腸欲消。</text>
<title>向山寺</title>,<text>向晩尋厓寺。艱難石路斜。拄筇巖畔憩。林末噪棲鴉。山路通厓細。悠悠斜復斜。茅庵何處在。深樹已昏鴉。</text>
<title>客中逢九日</title>,<text>舊國千山隔。登樓首幾擡。可嗟重九日。辜負菊花杯。</text>
<title>伏次先君枕流亭十詠詩韻</title>,<text>嵯峨採薇薇蕨春山生。味甘眞可茹。草堂方有賓。女隷携籃去。鍾潭釣魚亭下澄潭畔。漁磯隱翠柳。莫言人已亡。復有持竿手。子峯迎月亭上坐幽人。峯頭生朗月。老蟾如有情。來照此蓬蓽。禪巖落花霞影照禪岩。恰似翦細綺。風吹何太狂。片片落秋水。華陽隱訪隱者華陽居。雲深不識處。行尋倘逢着。可共茯苓煮。花洞尋春洞裏尋春去。紅光似紫霞。潺顏流水在。恐泛落來花。長林暮雨雨脚垂平郊。重雲凝似墨。色侵翠峽林。聲入蒼山竹。列岫朝雲朝朝萬朶雲。靉靆靑山嶂。朱夏應爲霖。不虛野老望。平郊牧馬平郊放群馬。萋萋芳草肥。前溪風雨急。沾濕牧童衣。斷橋歸僧前川橋上僧。飛錫何山適。想彼弄玄機。化身不啻百。</text>
<title>贈明娥</title>,<text>痛飮仙娥酒。令人興欲狂。佳期今又失。謾費九回腸。</text>
<title>馬上吟北窓絶句次其韻</title>,<text>遠遠野中樹。蒼蒼溪上山。歸僧何處向。寺在暝雲間。</text>
<title>讀弘慶碑次白玉峯韻</title>,<text>古寺何年圮。荒碑尙有文。摩挲看不厭。日落海中雲。</text>
<title>題李樂全便面 名百完</title>,<text>金陵春已到。早發驛南梅。應與使君飮。濃香侵酒杯。</text>
<title>贈上人 禪家語曰靑靑百草上話之祖師意</title>,<text>我贈禪家語。爾須着念深。滿郊靑草上。摠是祖師心。</text>
<title>中學直中。次朴仲久韻却寄。名長遠號久堂</title>,<text>吏部投佳句。於心勝得官。看來和氣在。知是却冬寒。儤直空齋久。形骸束一官。忽看魁傑句。不是孟郊寒。附元韻 朴久堂余爲中學敎授。黃道原爲童蒙敎官。多問江湖伴。榮枯兩敎官。應同病摠管。是日不勝寒。</text>
<title>偶吟</title>,<text>小市人爭米。前江客上舟。耽看兩不厭。忘郤下西樓。纖雲生沓嶂。宿鷺入虛舟。意在兩淸賞。不知登此樓。人間多險路。江上有高樓。墑埴吾何好。登臨欲散愁。</text>
<title>詠畫</title>,<text>蘭貌得幽蘭茁。耽看絶可憐。芳芬不自售。誰植玉階邊。孤蘭能畫作。最愛此芳華。孔聖昔興歎。后人知也麽。梅雲藍一幅上。花綻古梅叢。恰似羅浮發。誰知畫出工。好手畫梅萼。天機獨不群。芳華雖灼灼。那得暗香聞。菊寫此數朶菊。花蕊着疏枝。一自陶潛去。如今愛者誰。何人弄醉墨。幻出傲霜姿。爲報功名客。非徒泛酒巵。葡萄葡萄西域產。曾逐漢家臣。畫裏匂圓子。令人大嚼頻。紙上寫葡萄。團團齊結子。耽看色可飡。不覺涎生齒。</text>
<title>詠畫雁</title>,<text>幾作衡陽陣。頻隨夢澤群。壁間工畫出。淸唳怳疑聞。</text>
<title>詠白鷺 相伴或作蹇足。聯拳或作蘆州。</title>,<text>淸秋雙白鷺。相伴立前灘。夜夜聯拳宿。滿身風露寒。白鷺窺何物。群魚作隊遊。只存呑食意。終日立灘頭。</text>
<title>見宿雁詠 往龍湖時</title>,<text>雁眠沙浦口。微雨濕雙翎。秋夢歸何處。瀟湘與洞庭。</text>
<title>詠冬雨</title>,<text>長安十一月。天地已窮陰。白雪今宜下。如何雨滿林。</text>
<title>詠花</title>,<text>西子雖淪沒。名從萬古來。紅顋終不朽。化作百花開。</text>
<title>竹樓走筆</title>,<text>竹葉樽中酒。梅花篴裏春。傷心關外客。日夜望鄕人。</text>
<title>旅館曉吟</title>,<text>鄕山入夢裏。峯似玉抽鐕。策馬凌晨發。櫩鷄唱已三。</text>
<title>偶吟</title>,<text>麥飯眞多味。藜羹亦有甘。居然枵腹飽。此外更何貪。</text>
<title>次韻</title>,<text>花繞潘安縣。山當謝眺樓。吾將歸故土。應說此奇遊。離家今幾日。春盡仲宣樓。最是難忘事。南來嶺外遊。</text>
<title>伏次先君韻</title>,<text>屛間先子句。突過孟郊寒。墨瀋猶如昨。摩挲拭淚看。</text>
<title>贈惠正</title>,<text>儒釋雖殊道。婆娑三十年。他生如竝世。與爾共參禪。</text>
<title>途中吟</title>,<text>亂鴉歸暮峽。寒鵲立枯槎。橋上騎驢客。逢人問酒家。</text>
<title>贈正上人</title>,<text>無字須常念。疑團似火團。邪魔如可郤。一物的應看。</text>
<title>次永平白雲上人海淑詩軸韻</title>,<text>貞客隱靑山。不忘無字關。支郞如未制。應入六窓間。</text>
<title>象王寺贈友人</title>,<text>惜別招提境。斜陽雪後天。心中多少事。各說十年前。</text>
<title>謝贈扇</title>,<text>誰斫江南竹。裁成寶箑輕。淸風生習習。知是故人情。</text>
<title>峽中吟</title>,<text>更欲登前路。其如日沒何。峽村無大吠。猛虎的應多。</text>
<title>贈睦順之 順善</title>,<text>久客龍門去。雖筵玉斝飛。他年雪中棹。吾欲訪柴扉。西湖十二月。片片雪花飛。客裏歸何晩。稚兒候竹扉。</text>
<title>用前韻</title>,<text>羈人欲出洞。政是北風多。氷雪層厓路。應知兩脚蹉。</text>
<title>龜亭</title>,<text>落日下平沙。宿禽投遠樹。歸人欲騎驢。更怯前山雨。夕照轉江沙。秋聲生野樹。牧童叱犢歸。衣濕前山雨。淸鍾殷佛舍。綠霧沈江樹。漁客濕蓑衣。應知前夜雨。</text>
<title>讀罷偶吟</title>,<text>二十有六載。懸燈讀古文。筆如夸父走。氣欲凌煙雲。</text>
<title>題畫梅月扇</title>,<text>梅萼元非落。月光長不虧。誰能刱此理。造化亦神奇。</text>
<title>偶吟 崦嵫或作雲間</title>,<text>浦沙如白雪。堤柳欲黃金。對此忘歸去。崦嵫日色沈。</text>
<title>將向山東 笑或作好</title>,<text>明日登程客。應尋古峽幽。山東花亦笑。何必憶槐州。</text>
<title>自槐峽出來再從弟子卿 得相 家。</title>,<text>屋後花初落。谿頭柳已垂。老翁含口坐。意在欲成詩。剩物何人記。頭邊白髮垂。家貧難辦酒。空賦餞春詩。</text>
<title>走筆</title>,<text>樹樹紅葩落。峯峯翠靄生。子規今不哭。莫是慰哀情。東望天光白。雲端月欲生。此時愁不制。況又送春情。白雨江沙霽。蒼煙野店生。音書千里至。知是故人情。何事頭顱上。霜毛種種生。應緣人世界。無日不離情。</text>
<title>瀑布</title>,<text>朴淵瀑布水。萬古殷雷聲。最恐潛龍躍。層氷不敢行。層厓掛瀑布。轟輵萬車聲。聽此忘歸路。寒林暝色生。肩輿入洞府。飛瀑作喧聲。向晩還登路。看雲絶頂生。</text>
<title>走筆</title>,<text>身病三春臥。家貧百慮生。寥寥虛幌夜。何限老鰥情。江花今已發。恰似笑嬌娥。風雨春宵急。其如落地多。</text>
<title>偶吟示李泰來 泰基</title>,<text>歲暮交州客。時時夢洛師。只耽看活畫。奚暇詠新詩。官齋明燭夜。相對碧雲師。示我遊山作。淸風太守詩。窮搜楓岳勝。策馬去京師。萬象何須嬲。始知廢詠詩。海岳雖奇勝。難逢老畫師。囊中何物貯。唯有百篇詩。</text>
<title>題載仲扇 本云贈李生敏采</title>,<text>與子曾分手。形容隔一年。今朝逢着處。把酒菊花前。</text>
<title>白石江亭十詠</title>,<text>甑淵眠鷗亭下甑淵水。平夷若不流。忘機人在此。白日對眠鷗。鳳城棲鴉嵯峨城蒼莽。睥睨亂雲遮。何鳥爭棲息。喧喧日暮鴉。竹亭孤煙竹亭開曙色。初日上山巓。人起炊朝飯。蒼然䙚䙚煙。月村淸砧蕭瑟村墟暝。氷輪欲上岑。有人爭力杵。處處急寒碪。朝山霽景幽人朝蚤起。山上雙眸騁。默默數峯巒。不知明霽景。暮江歸帆暝色生江水。殘暉照碧巉。閑人憑檻處。日送暮歸帆。前郊晩笛十里前郊平。蒼煙晩羃羃。牧童牛背吹。數聲橫短笛。北寺疏鍾北寺知非遠。蒼蒼隔數峯。有時傾耳聽。風送暮聲鍾。單童過客絶磴與長橋。兩竿斜日夕。羸童挾筴隨。知是歸家客。一竿漁翁亭畔淥江底。群魚游戲同。一竿終日把。無乃釣璜翁。</text>
<title>林友可材贈蓴以詩謝之</title>,<text>雖無張翰鱠。得此陸機蓴。異味誰能送。西湖有故人。盤上元無饌。初驚得此蓴。一嘗風味美。何不感情人。</text>
<title>龜潭</title>,<text>繫舟絶壁下。朝日照澄江。更向仙臺去。驚飛白鳥雙。</text>
<title>憶久堂</title>,<text>秦中久不去。江上負三春。病裏長懷苦。難逢玉樣人。身在槐江峽。魂歸洛水橋。何由逢舊好。西望路迢迢。杳杳西湖外。音書來不來。有時成好夢。相對把深杯。一自乖離後。音書幾度傳。龍山九月九。吾欲共華筵。</text>
<title>走筆</title>,<text>雨霽庭梧碧。風吹隴麥黃。搘筇流水畔。終日聽浪浪。此老將何用。頭顱髮已黃。岸巾肩聳處。佳句輒浶浪。忽覺催時序。山田麥弄黃。安危明主在。何用淚汪浪。舊好今逢着。眉間氣色黃。連峯談笑劇。忘却鬢滄浪。欲向槐州去。其如我馬黃。悠悠枕上夢。無夜不滄浪。</text>
<title>偶題</title>,<text>宿計歸虛套。長嗟誤此生。隰翁遙憶久。難制隔年情。窓畔梧桐葉。通宵雨滴多。頻驚枕邊夢。不得到京華。</text>
<title>送金邦瑞 瑞宗</title>,<text>明日送君去。延城幾短亭。離懷難可制。一夜鬢星星。湖外傷心處。離群此野亭。平安雖欲問。奈乏退之星。君去何時返。衰翁獨倚亭。山中治病易。買藥不論星。</text>
<title>次權瓮津 侙 韻</title>,<text>平生知己少。江浦伴沙鷗。何日歸京國。携君醉酒樓。花殘蒼峽裏。雨歇綠江西。日午支頤睡。歸魂訪舊棲。柏谷也鍾聲平野外。日影小橋西。處處柴門掩。林端鳥亦棲。柳拂江橋畔。煙生野店西。日沈山色暝。窓外欲鷄棲。樹密荒村北。沙崩廢堰西。老翁多病久。棊局見蟲棲。長風驅大雨。咫尺失東西。老釋歸何處。吾知覓舊棲。向晩乘幽興。移舟極浦西。耽看斜日下。不覺水禽棲。欲歸江上宅。回棹石灘西。莫道花飛盡。殘紅葉底棲。鍾動依厓寺。煙生隔岸村。斜陽雖絶勝。奈此漸黃昏。</text>
<title>題壁上</title>,<text>此翁憑戶牖。看着雪離堆。久未荒年醉。蟲絲網玉杯。</text>
<title>侍人</title>,<text>親朋期不至。斜日照西林。兩處抱離恨。未知誰最深。</text>
<title>偶吟</title>,<text>班馬與韓柳。文章日月爭。咿唔三十載。鬢髮雪千莖。</text>
<title>偶吟</title>,<text>老釋叩門戶。醉翁驚午眠。狂風吹太急。衝着釣魚船。白鷺睡江沙。蒼煙盤野樹。朝來釣魚翁。蓑笠孤舟雨。世故元難了。人生亦有涯。速宜邀舊好。相對醉流霞。路入蒼厓細。江通翠峽來。逢僧愁已解。何必藉深杯。</text>
<title>聞金震標訃 字建中</title>,<text>世界留孤客。身如失隊魚。籬翁今又溘。無復北來書。</text>
<title>舟行</title>,<text>何事吾行住。惡神在此灘。船頭羅賽饌。三老祝平安。</text>
<title>朝吟</title>,<text>朝來放雙目。江岸綠成窠。縱欲耽佳句。文章豈埒薖。</text>
<title>走筆</title>,<text>若言形勝處。天下此高樓。何恨悤悤去。應知費夢遊。</text>
<title>又次 札朴判書札也</title>,<text>此身湖外病。歸夢洛中家。縱得親朋札。其如眼着花。偶然逢遠客。濁酒喚村家。相對看鷗泛。輕輕蹴浪花。親朋皆棄我。無爵且家貧。不若辭城市。垂綸江海濱。</text>
<title>送尹之翊于金剛山</title>,<text>送子關東去。秋風正颯然。須將城市眼。洗滌九龍淵。</text>
<title>次唐音韻</title>,<text>牛浦繫行舟。楓林露欲滴。鄕心客裏催。最是秋風夕。江漢東歸人。憂時淚滴滴。掛帆向月溪。却怕日西夕。岸幘看山容。秋光翠滴滴。長年欲停舟。鷺下汀洲夕。昨日別友朋。臨江淚始滴。孤舟何處維。欲宿琴臺夕。憶昔讀僧房。通宵燭淚滴。如今老洫身。倒臥孤舟夕。繫纜沙汀石。秋宵白露寒。故人不可見。遙望層雲端。孤客舟中宿。秋宵不耐寒。西方美人隔。悵望雲天端。</text>
<title>贈槐州太守閔汝鎭 字而靜</title>,<text>爲訪槐州守。何顒免興孤。荒年雷吼腹。辟穀羨沖殊。</text>
<title>次洪學士贈示韻 號晩洲。名錫箕。字元九。</title>,<text>漁翁逢學士。政是落花時。縱欲賡佳句。徐凝愧惡詩。</text>
<title>中酒偶吟</title>,<text>吾友臨江叟。朝朝勸紫霞。何時歸峽裏。且復業桑麻。</text>
<title>絶句</title>,<text>暝雲添別恨。春草喚羈愁。前浦狂風起。波濤蹴釣舟。</text>
<title>題善餘便面</title>,<text>聽得鄕關事。庭梧葉欲黃。看山頻拄笏。夢着峽江陽。</text>
<title>曉吟</title>,<text>舊舍詩翁返。誰憐鬢未黔。忽驚秋曉夢。風雨打疏簾。衰翁遷次數。墨堗幾時黔。獨自參禪坐。秋宵月滿簾。</text>
<title>贈別朴仲久</title>,<text>那無曩時別。此別最關心。甚矣吾衰老。難期雪棹尋。</text>
<title>曉起</title>,<text>倦客眠初起。篷窓曙色生。擧頭瞻故國。更倍別離情。扁舟向月峽。詩思雨中生。鷗鳥驚飛去。應寒舊日盟。</text>
<title>過廣陵</title>,<text>當時遊賞地。重踏十年今。螺老何由見。餘生獨愴吟。</text>
<title>卽事</title>,<text>雁下白蘋浦。鷺投紅蓼洲。篙工衣盡濕。江雨滿歸舟。微雨收蒼峽。斜陽下遠洲。行人歸意急。頻喚一扁舟。雲陰移浦口。山影落江洲。故國經年別。何時理繫舟。</text>
<title>走筆</title>,<text>京城殘臘盡。客子向忠州。何處新詩得。前程有驛樓。</text>
<title>出京日作</title>,<text>侵晨南去客。蓐食出秦關。遙望蒼然色。不知何郡山。</text>
<title>自正法還歸時馬上吟</title>,<text>衆鳥投林夕。歸雲入峽時。揚鞭吾亦去。家在大江湄。歸來何太晩。落日閉門時。今得藏身所。飛樓峽江湄。</text>
<title>題扇</title>,<text>天寒十一月。雪下東南村。醉客欲歸去。松醪空玉罇。</text>
<title>題崔晉士景獻扇</title>,<text>酒市當年客。周流髮欲秋。淸遊如可辦。共上鏡湖舟。</text>
<title>題寺壁</title>,<text>十月楊州寺。連宵吼北風。以茲孤客夢。不到洛城中。</text>
<title>走筆</title>,<text>行人爭欲渡。落日喚扁舟。篙子鳴柔櫓。波間起白鷗。</text>
<title>題八疊畫屛</title>,<text>數株山下柳。密密復低低。圓笠長蓑叟。捕魚小磵西。磅礴群山峻。參差老木疏。吾知驢背客。應訪故人居。簇簇靑山矗。陰陰碧樹深。得無雲日暝。人斷小溪潯。數人繫野艇。同上翠厓層。看瀑歸仍晩。全忘久植藤。江頭木已脫。天際雁初賓。縱有烏檣簇。虛舟不見人。誰掛舟中席。風前波浪高。若非張翰去。無乃子皮逃。古寺倚厓口。蒼蒼老檜陰。倘微天姥岳。莫是敬亭岑。天地玄冬日。蕭蕭萬木叢。山蹊鋪白雪。淸賞數人同。</text>
<title>失旌善作</title>,<text>可惜衰翁計。其如每墮空。行裝唯有劍。霜刃勝宛馮。</text>
<title>憶黃道原 名晙○幷四首三首在下</title>,<text>一從江漢別。月色再盈虧。逢着何由得。相思鬢欲絲。</text>
<title>次韻</title>,<text>廣野蒼煙直。長江白日遲。評詩兼酌酒。不覺樹陰移。</text>
<title>中酒偶吟</title>,<text>每揮銀弗律。頻飮玉彝霞。以此歸期滯。鄕愁似蜀麻。</text>
<title>向頭陀馬上有得</title>,<text>行行路不盡。萬水更千峯。忽覺招提近。林端有暮鍾。</text>
<title>偶吟</title>,<text>郭南秋已盡。落葉打空牀。素計歸虛套。愁懷付一觴。江漢思歸客。秋霜滿鬢毛。時時呼老婢。微笑索香醪。</text>
<title>重陽</title>,<text>老子何時去。風塵髮已黃。終南酩酊醉。不是負重陽。</text>
<title>次韻</title>,<text>鷹風生翠峽。蟬露濕靑楓。向晩收微雨。梢人理釣篷。向晩乘幽興。來敲古寺扉。黝雲埋峽雨。歸路恐沾衣。病裏猶耽酒。愁中亦忘言。烏龍常不吠。終日客無門。</text>
<title>讀罷走筆</title>,<text>廿載匡山讀。頭顱已白毛。文章更何用。忽覺半生勞。曼翁居洛下。臨老宰春州。吾亦西湖滯。何由合一筵。</text>
<title>春秋館褒貶進去時忽有神助</title>,<text>斗祿踰微分。君恩老益湥。以茲歸計晩。鄕路夢中尋。</text>
<title>讀罷偶吟</title>,<text>谷口無人訪。柴門白晝扃。蒼童江畔去。沈細釣潛腥。</text>
<title>走筆</title>,<text>江上秋光晩。賓鴻叫碧空。偶傾一斗酒。散髮北牕風。平郊秋草密。孤店夕煙迷。歸客催行色。呼舟古渡西。</text>
<title>偶吟</title>,<text>白鷺睡江沙。蒼煙盤野樹。朝來釣魚翁。蓑笠孤舟雨。</text>
<title>田家</title>,<text>籬弊翁嗔狗。呼童早閉門。昨夜雪中迹。分明虎過村。</text>
<title>棧道騎驢</title>,<text>騎驢危棧客。却怕夕陽斜。逢着行人問。前程有幾家。</text>
<title>江城曉角</title>,<text>營門臨海畔。環擁幾層城。茅屋長隣近。驚眠曉角聲。</text>
<title>前郊</title>,<text>前郊平掌樣。芳草綠如煙。童子驅牛去。蓑衣細雨邊。</text>
<title>山寺暮鍾</title>,<text>據梧雙目極。秀出碧芙蓉。蕭寺知非遠。長風送暮鍾。</text>
<title>茅島歸帆</title>,<text>溟波天外立。島嶼鳥邊孤。販舶去如箭。風帆背曉晡。</text>
<title>竹里孤煙</title>,<text>老叟憑軒晩。悠悠野興牽。疏林橫落日。荒店䙚孤煙。</text>
<title>次</title>,<text>應官與居泮。俱是鬢成秋。何日河南縣。同憑古驛樓。</text>
<title>題文義守便面</title>,<text>五馬長安發。天時屬晩秋。當年中酒處。今送使君遊。</text>
<title>贈許秀才</title>,<text>誰恤蘇秦困。吾憐范叔寒。逢春歸不得。南望嶺雲端。</text>
<title>走筆</title>,<text>如鳥粘黐久。三春我馬黃。未能抽世故。直欲醉爲鄕。</text>
<title>詠薯蕷</title>,<text>山藥多深谷。群童斲早春。本來味第一。莫說江東蓴。蒼童頻入峽。薯蕷採新春。風味無人識。何須比陸蓴。</text>
<title>次屮樓子韻</title>,<text>橐駝橋下水。無歇古今聲。駐馬聞嗚咽。非徒旅恨生。</text>
<title>南仲遵草堂八詠</title>,<text>東嶺新月嵯峨東嶺頭。朗夜生新月。蟾影照尊中。對之淸興發。西山落照蒼然雲外岑。欲沒斜暉照。此理直須窮。豈徒勞遠眺。愚谷樵歌童丱腰鎌者。恰如魚隊多。深林山谷裏。處處唱樵歌。沙村牧笛 杜詩曰芳草適馬性沙草放黃牛。靑靑厥性適。眠鷗忽驚飛。風外牧童笛。窓間梅影岑寂茅齋裏。瓦盆梅蕊冷。窓間擧深杯。偏照疏枝影。枕邊溪聲溪水環堂宇。淙淙枕上聲。不徒醒曉夢。亦足助詩情。花塢岸巾此翁花塢上。半岸白綸巾。料得天機泄。休言翫物人。竹床抛兀兀窮經史。平生腹五車。瞭然千古史。床上輒抛書。史當作事</text>
<title>安興鎭十二峯詩</title>,<text>花亭峯春光寧久住。易謝滿山花。最愛松蒼翠。玄冬不變華。知寧峯豐歉由風雨。明徵足可知。山靈元主管。每願恤民飢。瀛洲峯成陸與成海。潮歸潮又平。登峯如壯觀。何異到蓬瀛。回龍峯豈是山盤屈。吾知飮海龍。將軍須莫射。興雨救年凶。萬戶峯古人溺水死。遂有若堂封。雨濕天陰日。孤魂哭翠峯。臥龍峯此峯當北峙。屈曲怪奇容。目擊知何似。蜿蜿一臥龍。孔巖峯二儀開闢後。磊硌此奇巖。有孔如呿口。吐呑海水鹹。結義峯峯爲海口門。造化神功費。此地人相傳。田橫曾結義。水晶峯峯峻干天立。嵌空有水晶。最憂爲師者。貪摘虐疲氓。竹峯岳勢當西南。偏臨海口矗。四時蒼翠姿。提是凌霜竹。三神峯鼎峙奇峯立。蒼然大海濱。仙人如不妄。須訪此三神。望遠峯怪怪奇奇峯。衝霄崱屴狀。昔當禦寇時。斥候登臨望。</text>
<title>題穀杖</title>,<text>絶壑氷堅澗。傾厓雪覆程。法朋贈以杖。蓋欲扶持行。十一月將尾。層氷塞去程。出山恐顚沛。扶杖愼吾行。</text>
<title>走筆</title>,<text>大冬坤軸凍。山雪河氷多。登頓衰翁脚。的應步步蹉。羈人欲出洞。政是北風多。氷雪層厓路。應知兩脚蹉。</text>
<title>到友人家詠鏡</title>,<text>澄淸一片鏡。端合掛粧樓。誤落騷翁手。朝朝照白頭。</text>
<title>憶黃道原 幷四首一首在上</title>,<text>挑燈談小閣。摻袂別孤舟。近日無消息。那時尺素投。記得分携地。黃驪江水濆。魚沈雁亦拂。信息何時聞。舊要安穩否。未有不思時。共許知心久。何嘆札翰遲。</text>
<title>次</title>,<text>自憐唫病客。匹馬向淸塘。束峽噴朝霧。群峯背夕陽。文章慙白雪。官序包黃楊。何日戎衣定。頻看寶劍鋩。</text>
<title>走筆</title>,<text>今日還鄕路。非由古木州。如逢蕊城守。把酒百尺樓。</text>
<title>次李進士韻</title>,<text>東庠直宿處。孤燭照寒宵。神女何時降。爲雲楚峽朝。</text>
<title>次睦達夫韻</title>,<text>悵望淸風府。其如道路遙。壯遊無計辦。頭髮已飄蕭。</text>
<title>送南宮汝相之慈仁縣</title>,<text>鳥嶺天中峻。龍湫地上流。此間君住馬。能憶柏翁不。</text>
<title>走筆</title>,<text>弱柳煙絲綠。芳梅蕊粉黃。茲辰歸意速。獨坐憶吾鄕。身病三春臥。家貧百慮生。寥寥虛幌夜。何限老鰥情。</text>
<title>歡城板上韻</title>,<text>客散南橋雨。雲橫上黨城。西風吹落葉。歸馬踏秋聲。</text>
<title>[六言 五首○辛亥]</title>,<text>大麥江田欲黃。忽驚久別吾鄕。朝來手把銅鏡。只自傷心髮蒼。京口來遊已久。三春每憶家鄕。憑欄獨送雙目。日暮山光益蒼。古洞稽留至今。迢迢天際歸心。每携籬老相對。不覺苔庭日陰。西湖去路迢遞。默數長亭短亭。最是難忘宿處。池南柳色靑靑。騎馬揮鞭獨去。城西日掛高枝。龍山十里開眼。處處群鴉啄屍。右辛亥作</text>
<title>詠崔國輔兄弟塚 名佑聖允聖</title>,<text>千里江南古縣。一去親朋未歸。寂寞玉山洞裏。可憐塚帶殘暉。</text>
<title>喜雨</title>,<text>好雨雰霏峽裏。麥信今春最佳。枵腹雷聲必息。吾何願佩靑縞。</text>
<title>謝恩日偶吟</title>,<text>延英門外飮仙醪。醉裏陶陶逸興豪。四十年來憔悴者。那知今日聖恩遭。</text>
<title>平陵驛</title>,<text>漢陽歸客歇征騶。獨倚平陵古驛樓。漁子挐舟衝雨去。白鷗驚起海棠洲。</text>
<title>題朴魯叔 鑌 便面</title>,<text>昭陽江上最高樓。今日登臨散客愁。直對淸平山色好。不知微雨下汀洲。</text>
<title>題李養正便面</title>,<text>乖離京國幾多年。千里相思霜滿顚。今日重逢歡謔處。敗荷疏竹夕陽邊。</text>
<title>棲息</title>,<text>棲息龍山掩竹扉。一年春盡落花飛。還鄕孤夢尋江水。雨後沙鷗上釣磯。</text>
<title>次韻</title>,<text>病後浮生意自凄。誰憐京洛強移棲。三春已盡歸期晩。家在柏江江水西。</text>
<title>暮春</title>,<text>門掩江村春已暮。卽今懷抱不堪嗟。無端力疾淸晨起。分付兒童莫掃花。</text>
<title>次漢江</title>,<text>出城孤客滯江樓。汀樹蕭蕭早得秋。今夜忽聞舟子語。明朝掛席向忠州。舟子一本云商賈</text>
<title>龍湖移居</title>,<text>中懷何事忽悽悽。只爲今春別故棲。江口行人爭急渡。夕風驅雨海門西。</text>
<title>驪江</title>,<text>黃驪谷口喚扁舟。曉靄蒼蒼上下洲。悵望澤翁棲隱處。數行衰淚墜淸秋。</text>
<title>入金剛時偶吟</title>,<text>淸秋携友作奇遊。滌盡胸中萬斛愁。快覩鯨鯢噴大海。飛波白日灑長洲。</text>
<title>寒碧樓別睦達夫 兼善</title>,<text>江口賓鴻獨叫群。數聲悽切不堪聞。秦京逢着何時定。最是離愁爲使君。</text>
<title>贈主人</title>,<text>晝寢江村獨閉門。夢魂飛入峽雲間。秋來倘更遊仙界。準擬題詩小白山。</text>
<title>到淸風憶睦弟達夫 兼善</title>,<text>可惜沙翁今不存。追思同醉此君軒。當時勝事成陳迹。我獨傷心更斷魂。</text>
<title>丹陽道中</title>,<text>同行吾輩向丹邱。政是仙山八月秋。已脫險艱逢坦道。惡灘危磴更何憂。緣崖攀壁越千山。竟日那堪脚力酸。刮目洞門開割處。滄波如箭走其間。</text>
<title>龜潭</title>,<text>二十灘東玉筍峯。朝暉射彩紫雲重。孤舟一棹衝波去。物外群仙若或逢。彩雲臺下泊扁舟。琪樹瓊花似十洲。莫道吾生全命薄。百年今日辦奇遊。</text>
<title>鶴棲庵</title>,<text>峽束江盤石角多。梢工勞力小舟拖。行經龜島投崖寺。落日初低岳樹柯。</text>
<title>過鏡浦</title>,<text>仙山萬朶雨餘新。復有樓臺壓海濱。今日匆匆經此地。中心恰似別佳人。</text>
<title>頭陀寺</title>,<text>爲訪頭陀古寺來。耽看泉石不知廻。層崖鶴去已多歲。唯有碧桃花自開。摩挲倦眼獨憑危。政是淸秋宋玉悲。白日峽中雷雨黑。靈湫應有毒龍移。</text>
<title>鏡湖堂。次懸板韻。</title>,<text>湖上來敲白板扉。海棠花影寫人衣。櫓聲鴉軋驚鷗散。知是漁郞日暮歸。</text>
<title>次</title>,<text>吾人性癖耽尊酒。城市當年醉得名。爲客久留關外地。黃鸝忽作故園聲。天涯今作未歸人。苦憶西秦鬢欲新。峽俗本來遵古事。村氓擊鼓賽山神。東遊千里訪仙扉。湖霧沙雲濕客衣。始信夕陽無限好。畫樓偏倚不知歸。在二首上</text>
<title>贈黃磵朴秀才</title>,<text>偶携仙侶共憑欄。夏簟風生六月寒。杳杳鄕關回首望。亂峯蒼翠白雲端。仙侶吹簫洞裏天。數聲飛落移雲邊。涼宵畫閣開簾箔。風露凄凄入酒筵。碧簫聲盡彩霞飛。政是靑山照落暉。仙界淸遊眞分外。他年倘憶夢依依。</text>
<title>凌波臺</title>,<text>縹緲仙臺聳百尺。登臨始覺闊東溟。三山可望誠難到。浮世人生骨未靑。扶藜今日陟仙臺。怪石猶存太古苔。海上靑山無數立。不知何處覓蓬萊。三聯。或作無數靑山東海上。</text>
<title>夜吟</title>,<text>露滴寒空月正西。欲成佳句意都迷。秋宵難作還家夢。窓外鵂鶹樹樹啼。</text>
<title>餘糧驛</title>,<text>黝雲堆裏波濤走。劇雨垂時霹靂聲。客子呼僮催曉發。主人來告虎縱橫。</text>
<title>題扇</title>,<text>客至江頭叩竹扉。古城煙樹帶斜暉。群鷗似識笙歌響。泛泛窓前故不飛。</text>
<title>次韻</title>,<text>留飮尊前夜已闌。畫屛圍處燭花殘。嚴霜淅淅飛如雪。却怕琴娥玉指寒。</text>
<title>贈金剛山上人</title>,<text>爾自東來滯江寺。秋林葉落已寒霜。連宵說着仙山勝。先及金剛次妙香。</text>
<title>未赴洪州偶吟 甲辰秋</title>,<text>我不尤人不怨天。都將得失付忘筌。西湖飽喫鱸魚鱠。何必銅章佩暮年。</text>
<title>贈沈休文</title>,<text>與君乖角邈難期。忽謾相逢慰所思。南國春遊成底事。酒樓僧壁揔題詩。</text>
<title>贈崔國輔</title>,<text>何功送盡此無憀。偶爾逢君不用招。女隷能賖隣肆酒。閉門終夕醉陶陶。我自江南南郡還。旅遊嬴得鬢毛斑。君今亦自西湖至。半說樓臺半說山。</text>
<title>行役</title>,<text>夜宿河南慰禮城。鞭羸曉發戴星行。驛邊故堠今無字。不識鄕山幾十程。</text>
<title>寄權士直 伉</title>,<text>憶着親朋抱別愁。蕭蕭潘鬢鏡中秋。今年又失南歸計。夢入鄕山舊酒樓。鄕山一本作名鄕</text>
<title>寄洪元九</title>,<text>春盡離懷鬱未舒。詩樓每憶接歡初。陳琳倚馬公能繼。肯數西崑獺祭魚。</text>
<title>贈趙季友 益諒</title>,<text>苦憶經年白髮生。我何料得此逢迎。知君飮酒非其任。煮餠烹鷄作故情。</text>
<title>用進退格</title>,<text>春來心事可嘆嗟。花月無人無酒何。若使有人兼有酒。的應無月更無花。</text>
<title>丙子避亂初作</title>,<text>風塵一別洛陽家。獨抱深愁亂似麻。窮谷積陰春意懶。小梅寒勒不開花。舊國音書湖外稀。望中秦樹遠依依。西來久客春猶滯。每羨棲禽暮各歸。獨我飄零天一陬。兵戈阻絶抱牢愁。兩張崔朴今安否。倘得相逢恨卽休。鍾聲來自疏林隔。知有禪龕依翠壁。欲與小僮尋去程。其如春雪太多積。遠客今從洛北來。別情離恨倂難裁。此山何處尋春色。寒谷窮陰坏着梅。</text>
<title>寄朴仲久</title>,<text>酒醒離抱忽悽悽。況聽春山謝豹啼。魂夢亦知爲客處。夜深還到竹林西。忽一作劇深一作來</text>
<title>訪友人</title>,<text>騎驢來訪故人棲。碧樹陰濃黃鳥啼。病客春愁今快寫。鬱金香滿玉東西。</text>
<title>次義初軸中韻</title>,<text>爾從何處訪吾來。步步椶鞋破石苔。聽說靑龍山水勝。心如怒馬不堪裁。穿雲一錫峽中來。絶壑回厓幾踏苔。辛苦耽詩雖是妄。新篇強爲法朋裁。</text>
<title>用前韻</title>,<text>何人入峽問幽棲。唯聽靑山布穀啼。扶病出門春已去。林花落盡小溪西。</text>
<title>聞李慶先失寵姬戲吟</title>,<text>底事經年恨未窮。佳人久別洞房空。宓妃何日能留枕。心似靈犀一點通。</text>
<title>走筆贈安陰太守 久堂</title>,<text>東樓日日飮流霞。醉興陶然眼有花。弄瑟嬌娥歌妙曲。令人忘却在天涯。使君無事似僧閑。出郭逍遙水石間。四月南州留滯客。何時且入會稽山。會稽永同別號</text>
<title>寄永同使君 朴公烶</title>,<text>何事歸人意自悽。親朋已別向湖西。花林勝槩吾能說。萬壑千巖似會稽。</text>
<title>無題</title>,<text>一樹丁香春意芳。名花照耀鬱金堂。此身願作千群蝶。散上花枝欲嗅香。一別纖娥幾變蓂。令人苦憶鬢星星。盤龍鏡裏䨥眉畫。何似春山雨後靑。與爾乖離歲月催。梅花三發洛城隈。偸香宿計終難遂。空費陳王八斗才。三發本草三落曾與纖娥作別離。西湖迢遞苦相思。年光苒苒粧樓上。只恐靑娥玉頰衰。嬌娥謫降幾多年。月鬢花容第一仙。暮雨朝雲難入夢。羨他羅郁訪羊權。</text>
<title>自驪江向木岳</title>,<text>底事吾人鬢已皤。向來浮世別離多。家山遠近誠難識。路上長亭字畫訛。</text>
<title>登超然臺</title>,<text>嘉陵江上有高臺。駐馬登臨眼忽開。何事悤悤還下去。春州宜醉使君杯。醉一作把</text>
<title>次韻</title>,<text>鞍馬驅馳氣不安。輒愁關嶺路盤盤。今朝勸酒相携處。落木寒波醉裏看。</text>
<title>荊江</title>,<text>亭亭斜日馬頭低。僮僕呼舟江水西。今夜峽村投宿處。林花落盡子規啼。</text>
<title>贈具策上人</title>,<text>趙州霜劍把耶麽。六戶支郞奈此何。翻身頓入無心地。識罷娘生一刹那。直躡毗耶不二門。生憎名字強云云。要須自在相逢處。儒釋封彊且莫分。</text>
<title>題石刹壁上</title>,<text>流離湖海意悽悽。夢入終山覓舊棲。孤寺落花殘月曉。子規聲在竹林西。</text>
<title>次鄭東溟韻 名斗卿</title>,<text>見此雄篇曾未圖。詞源浩蕩洞庭湖。奇奇怪怪如論價。不啻大秦千斛珠。漁家住在滄溟岸。多小兒童能刺船。齊唱棹謳何處向。黑波山立惡風前。</text>
<title>淸心樓 在驪江</title>,<text>蒼山中圻大江開。北走波濤吼萬雷。月上靑天如白晝。孤帆一片漢陽來。</text>
<title>塞下曲</title>,<text>漢將移軍右北平。塞天風角夜鴻驚。忽催輕騎追驕虜。月黑祈連有伏兵。壯士腰間快劍橫。鳴鞭躍馬碧蹄輕。突營斬得胡王首。玉帳將軍問姓名。大將歸營卸馬鞍。腰間長劍血痕丹。今宵聽得將軍語。爭說明朝斬可汗。征客思鄕遼海濱。月中羌笛幾沾巾。明朝又赴交河北。馬革應包戰死身。萬幕高開月窟寒。惡風飛雪撲旌竿。官軍戰罷沙場夕。大劍長槍血未乾。月照旌旗五彩明。關門初闢鼓鞞鳴。將軍忽聽軍中語。捕虜雖多賞太輕。</text>
<title>宮怨</title>,<text>鎖斷長門閱幾春。匣中鸞鏡暗芳塵。生憎夜夜靑天月。偏照高樓不寐人。蘭燈的的鬱金堂。月露團團白玉床。昨夜分明成好夢。上陽宮裏侍君王。失寵含愁幾斷腸。宮花已落歇芬芳。一身願化千群燕。飛入昭陽繞畫樑。</text>
<title>聞金濯纓墓立碣石作</title>,<text>濯纓邱墓寄新定。碣石今年磨瑑成。節義文章誰得似。靑天日月與之爭。</text>
<title>贈閔秀才</title>,<text>歡娛未足忽悽然。淚襟樽前此別筵。明日忽思西極目。亂山無數草連天。</text>
<title>偶吟</title>,<text>峽中誰與作同遊。苦憶親朋已白頭。明月滿山人語靜。子規飛上磵西樓。六載流離谷口棲。有時歸夢漢津西。梅花細雨梨花月。每與隣僧醉如泥。</text>
<title>仲秋寄成生員 汝相</title>,<text>天時苒苒已淸秋。水落諸溪積雨收。安得與君乘興去。更登關外竹西樓。</text>
<title>客中吟</title>,<text>冒雨黃昏投野店。老翁暴怒語傖儜。鞭羸更渡前溪去。門掩田頭犬吠聲。酒村漁店柳如絲。三月春光欲暮時。何事羈人眠不得。子規聲在落花枝。</text>
<title>見朴正言書偶吟 臨江仲久別號</title>,<text>臨江苦憶鬢毛皚。遠信初逢雙鯉來。湖外草堂門盡閉。一庭微雨墜殘梅。</text>
<title>洛中作</title>,<text>客子遊秦兩個月。春回楊柳綠如苔。中宵不寐搘頤坐。忽聽瑤琴大落梅。</text>
<title>過戰場</title>,<text>欲擬明朝到洛陽。聞鷄曉發客行忙。竦肩縮頸偏多懼。衆鬼啾啾古戰場。</text>
<title>偶吟</title>,<text>花落靑山杜宇啼。此時徙倚石欄西。峽中岑寂無人到。麋鹿公然晝下溪。</text>
<title>次靑螺山人韻 朴安期號○在肅寧殿入直</title>,<text>東望親朋今幾日。廣陵煙樹遠依依。此身羈縶無由脫。羨殺天邊去翼飛。病起長安春又來。桃花楊柳摠詩材。分明記得西湖夢。煙雨濛濛舊釣臺。</text>
<title>別淸牧沈文伯 榥</title>,<text>天寒醉別仲宣樓。畫角聲中倍客愁。大麓西原相憶處。的應魂夢共悠悠。</text>
<title>題紙鳶</title>,<text>霞牋裁作號稱鳶。萬厄千災寫此編。放爾月正三五日。隨風應墜閬山巓。</text>
<title>贈明娥</title>,<text>病客愁懷不可裁。樽前強就把深杯。嬌娥今日無形影。莫是爲雲到楚臺。窈窕仙娥昨夜逢。罇前共作語從容。靑燈欲盡還相別。如隔蓬山一萬重。相逢何日話從容。別恨離愁摠滿胸。欹枕草堂成渴夢。歸魂夜夜越千峯。柏墅春殘別恨長。夢魂飛入莫愁堂。髻雲眉黛何時見。謾使騷翁費斷腸。</text>
<title>贈望娥</title>,<text>湖外年來久別離。迢迢兩地每相思。逢渠爲副求詩願。恰似東坡贈李琪。</text>
<title>漢江</title>,<text>春朝卸馬立汀洲。津吏來迎勸上舟。行役雖勞吾敢恨。無情江水亦西流。漲溢春潮亘遠洲。篙師力弱不操舟。文章安得名垂後。似汝長江萬古流。</text>
<title>渡漢江</title>,<text>扁舟繫纜下沙汀。政是江風酒欲醒。屈指前程今幾許。迢迢二十七長亭。</text>
<title>贈友人</title>,<text>平朝騎馬出秦關。天際蒼然何郡山。今夜驛亭欹枕宿。夢中應見故人顏。得得歸人下故關。廉纖春雨濕靑山。不知爛熳濃花色。何似西施醉後顏。</text>
<title>白馬江懷古</title>,<text>遊人偏倚曲欄西。潮落寒沙日欲低。江鳥似知亡國恨。飛來飛去百般啼。無復瓊樓聳半天。螭階花礎帶蝸涎。濟王陳迹憑誰問。但見江波打釣船。</text>
<title>走筆 在嶺南時</title>,<text>二月南塘春已廻。依依楊柳綠如苔。異鄕孤客歸期晩。夢入西湖舊釣臺。</text>
<title>梅鶴亭古基</title>,<text>疲驂朝策次江陀。雨後群巒聳翠螺。當日豪華無處覓。鳥聲松籟替笙歌。</text>
<title>贈輝上人 又有序文</title>,<text>京國相逢此勝緣。追懷往事廿年前。先君詩律今猶在。墨瀋看來涕泗漣。</text>
<title>渡荊江</title>,<text>爲待扁舟住白沙。蕭蕭木葉落來多。催行更欲登前路。其奈遙岑日沒何。</text>
<title>贈洪元九</title>,<text>吾友南陽大姓洪。隋珠趙璧藏胸中。時時吐出光如月。百鬼皆驚走避同。今代吾君騷苑伯。錦肝繡口煙霞生。煙霞閉塞乾坤晦。日月淸光不得明。弇州詩曰。君不見王世貞。其人口吻煙霞生。</text>
<title>詠松</title>,<text>移植何年黃土封。長枝密葉翠嚴冬。方知磊砢蟠天勢。不啻秦皇避雨松。</text>
<title>題石</title>,<text>滄江一帶急如箭。直走山中蹴古臺。震蕩寒聲喧日夜。飛湍複浪洒蒼苔。停驂沙觜兩眸開。翠石嵯峨自作臺。直欲近前題秀句。如椽彩筆奈嫌苔。</text>
<title>送人 有序文</title>,<text>君今策馬向銀川。政是初秋七月天。想得海山江寺詠。浦雲汀樹助詩篇。</text>
<title>寄友人朴都憲 久堂</title>,<text>柳暗春塘露壓花。獨憑亭角醉流霞。難言日月催人老。苦憶親朋鬢易華。</text>
<title>偶吟</title>,<text>大雨大雷又大雪。蒼天回斡固難知。雖然我后能修德。雷雨其時雪亦時。</text>
<title>渡江</title>,<text>停驂沙步喚扁舟。落日滄江倦客愁。一自乾坤開闢後。世間行役孰能休。一本作停驂沙步喚扁舟。落日煙波無限愁。衰老此身今不死。世間行役幾時休。</text>
<title>亂後作</title>,<text>漂轉羈人此地棲。夢中秦草綠萋萋。携筇爲訪春消息。一㭆寒梅磵水西。</text>
<title>亂後入京</title>,<text>故城南畔雨初收。柳欲黃金草欲抽。一自長安胡騎入。笙歌無復咽靑樓。</text>
<title>次白馬懷古韻送人</title>,<text>巖花落盡馬江流。無復澄波蘸畫樓。故國繁華今似夢。夕陽唯照一漁舟。</text>
<title>贈眞一上人</title>,<text>湖海離愁又此年。不禁雙淚灑樽前。西歸倘有相思意。一札須憑信使傳。</text>
<title>石花村。因便寄洪元九。</title>,<text>情人一別恨悠悠。魂夢東尋峽路幽。惆悵幾時相會合。挑燈談笑解深愁。道谷洪君吐鳳才。驚人聲價越琪瑰。樽前醉態何時見。一日離腸費九廻。杜詩聲價越璠璵</text>
<title>走筆</title>,<text>郭裏秋殘木葉稀。此時岑寂掩柴扉。枕邊暫結江南夢。煙雨蕭蕭舊釣磯。西湖一別恨依依。歲晩羈魂每夜歸。想得當時垂釣處。白鷗洲上長苔衣。</text>
<title>題海上寺</title>,<text>歲晩幽棲此一庵。朝朝癡坐小窓南。乘槎欲向瑤池去。王母蟠桃結子三。</text>
<title>存沒</title>,<text>崔君旅泊誤佳期。張子雖亡尙有詩。泉下交遊今已矣。世間徵逐亦何時。</text>
<title>淸心樓</title>,<text>飛樓縹緲坐三更。月入滄江江水明。直欲揚舲乘興去。濟王城北卽王京。</text>
<title>松都</title>,<text>文物蕭條年代深。故都遺蹟客來尋。荒墟何處黃眞宅。應有詩魂月下吟。</text>
<title>馬上吟</title>,<text>九月行人向漢陽。凌晨驅馬怯寒霜。入城縱欲成歡謔。隰老春州曼叟亡。</text>
<title>偶題</title>,<text>鄕園一別意悽然。極望南雲眼欲穿。春雨霏微連二日。小桃開盡曲欄邊。</text>
<title>因權生行寄許子悠</title>,<text>悵望中原眼幾穿。玉人遙憶雪盈顚。淸秋遊衍今難續。㺚水琴臺夢每牽。</text>
<title>題壺</title>,<text>平生嗜飮人間酒。其奈家貧酒未沽。我欲化爲鸚鵡杓。劉伶不獨死爲壺。天時三月之終旬。霖雨長安滯旅人。莫道韶光今已盡。壺中別有洞庭春。</text>
<title>題畫扇</title>,<text>墨瀋淋漓費意匠。何人掃却古梅叢。狂風不敢吹花落。絶勝東君造化工。</text>
<title>爲金玄瑞題畫梅障子 名夏圭</title>,<text>一樹叢梅誰貌得。盤根老幹摠輪囷。瓊枝玉蕊無時落。莫是長留別樣春。一作堅剛老幹太輪囷詩傳註曰其材堅囷</text>
<title>寄贈</title>,<text>淪落吾君久索居。嶠南風俗問何如。明年倘作秦城會。柏老顚毛太半疏。情朋久別恨依依。南國秋冬夢屢飛。莫惜西湖音信寄。春來應有暖鴻歸。</text>
<title>黃道原贈沙杯詩以謝之</title>,<text>贈我沙杯小且圓。時時酌酒竹牕前。白光如雪瑕疵乏。何羨錢塘藥玉船。</text>
<title>謝友人贈劍 槐州太守</title>,<text>此劍光芒北斗文。提携倘未獻吾君。方今天子征胡羯。欲贈將軍樹大勳。</text>
<title>過錦江憶車五山</title>,<text>鷄龍山北錦江邊。淪謫車君留幾年。霞鶴煙沙蒼野樹。當時摠入朗吟篇。朝來卸馬立沙邊。屈指山翁仙去年。謝眺澄江崔灝樹。謾供行客詠詩篇。</text>
<title>題村壁</title>,<text>溶溶流水環蒼野。矗矗群峯帶素霞。客子欲貪前路去。不知鴉背夕陽斜。</text>
<title>贈妓</title>,<text>徙倚朱欄望翠微。亂雲高樹帶斜暉。江光政似葡萄錦。欲爲纖娥作舞衣。</text>
<title>題古文抄冊</title>,<text>杜門端坐萬番讀。漢宋唐秦以上文。最嗜伯夷奇怪體。飄飄逸氣欲凌雲。</text>
<title>題伯夷傳</title>,<text>奇哉馬史伯夷傳。厓老山翁讀萬番。吾亦讀之充億數。胸中疑翳豈伊存。</text>
<title>送人之扶餘</title>,<text>送君湖右路悠悠。應上皐蘭古寺樓。惆悵昔年亡國地。塞鴻江樹爲誰秋。</text>
<title>贈妓羅生 羅生姜柏年差備</title>,<text>羅姬今自何州至。淚濕嬌顋粉黛殘。夜夜紗窓欹枕處。雪峯晴色夢中看。看一作寒</text>
<title>馬上吟</title>,<text>周遊湖外憶秦關。每欲西歸得暫閑。馬上睡餘開眼見。暮雲殘雪是何山。</text>
<title>偶吟</title>,<text>獨坐松根一嘯長。此時秋氣太淸涼。西風吹送千群雁。散入江雲不作行。</text>
<title>走筆</title>,<text>老子西來辦久留。或登峯頂或乘舟。漢京歸去何由得。羨彼長江直北流。春殘海國旅情闌。東望家山目眥酸。千首詩篇囊裏貯。腐儒自可敵高官。雲際遙岑下夕暉。妓家民舍掩柴扉。客遊一月如三月。千里歸心快鶻飛。</text>
<title>走筆題牙山村壁</title>,<text>斜陽獨立海東頭。浦淑帆檣賈客舟。此地縱云形勝最。繁花已落憶吾州。</text>
<title>走筆贈人 肅寧殿參奉時作</title>,<text>鄕關物色因人聽。柳欲黃金花欲燃。羈縶一官恒鎖直。心如渴馬走長川。</text>
<title>送淮陽使馬 李</title>,<text>太守行裝似野僧。穿雲度嶺路層層。明年倘得尋君去。萬二千峯共欲登。我別淮陽老使君。不堪愁緖劇紛紛。明朝倘向天東望。雁外千峯帶白雲。</text>
<title>王大妃春帖字</title>,<text>長樂宮前雪盡初。春雲靄靄柳眉舒。吾王問寢東朝曉。政是爐香一炷餘。</text>
<title>王大妃延祥詩</title>,<text>御路祥雲五色浮。君王晨謁上陽樓。方知慈極融玄化。太液氷消水亂流。</text>
<title>沈大家從妹挽詞 士人沈廷揚室也參判趙亨期外祖母也</title>,<text>晩歲門闌福慶幷。忽驚貞質隔幽明。送終盡禮今無憾。宅相經營出至誠。</text>
<title>淸道郡守尹正甫挽詞</title>,<text>使君元是任天眞。酒後譚鋒亦有神。怊悵儀形泉壤隔。此生何日不添巾。幾年交誼托雷陳。凶訃聞來劇愴神。莫道蕭條身後事。出群才俊兩兒均。</text>
<title>謾吟</title>,<text>爲人性癖每耽詩。詩到吟時下字疑。終至不疑方快意。一生辛苦有誰知。久翁詩價早傾朝。敏捷高才世獨超。枿去近來奇癖弊。紛紛俗子莫須囂。朴久堂長遠東翁傑句太新奇。早使聲名振一時。崑璧隋珠瑕擿在。吾今恐被後人嗤。鄭東溟斗卿晩翁詩律最淸新。俊逸奇才世絶倫。誰道霜蹄千里走。其如天馬不能馴。洪晩洲箕錫籬叟詩文出世人。我今稱道最淸新。奇才可比何如物。山子乘黃與絶塵。金東籬震標五可堂翁崔可晦。文如起鳳與騰蛟。近來每欲論奇字。溪上柴扉隔竹敲。崔知事煥</text>
<title>偶吟</title>,<text>雪銷天霽日光新。政是漁村欲動春。汩汩紅塵今始返。江神如笑白鷗嗔。放目東南物色新。令儂忽覺已廻春。行人落日欲爭渡。風力衝江波浪嗔。洞房春夜一燈懸。誰慰茲辰意悄然。暫得家鄕歸去夢。水天孤鶴下蒼煙。</text>
<title>詠南山白岳</title>,<text>終山白岳共崔嵬。鳳舞龍挐走勢來。聖子神孫都萬世。黃旗紫蓋摠佳哉。</text>
<title>逢僧偶吟</title>,<text>西庵釋子款柴扉。春靄濛濛濕衲衣。相對草堂談笑久。不知煙樹帶斜暉。</text>
<title>逢故鄕僧</title>,<text>江南一別每依依。忽遇隣僧說未歸。辜負秋來漁釣計。的應煙艇已生衣。一年多病臥西樓。忽覺天時晩屬秋。緬憶扁舟漁釣處。白蘋紅蓼滿汀洲。</text>
<title>題僧壁</title>,<text>南來遠客宿金沙。夢入柏江江上家。雪盡深山春信早。石壇初發小梅花。</text>
<title>贈僧</title>,<text>月落靑天星斗移。宿鴉初散曙霞飛。山窓忽覺幽人夢。韻釋來敲白板扉。</text>
<title>次報恩寺僧法心詩軸韻</title>,<text>南郭初醒午夢淸。坐看茶竈細煙輕。逢師聽說禪家事。始識傳燈祖道明。江上群山翠作堆。朝朝東望首空廻。吾師莫怪追遊懶。三十年來數往來。</text>
<title>寄靑龍山上人敬天</title>,<text>靑龍山在白雲中。與爾懽遊昔歲同。怊悵幽棲今未訪。幾時相對說空空。吾師久別別愁加。鏡裏顚毛太半華。魂夢亦知棲息處。年來飛入舊煙霞。</text>
<title>贈碧岩大師</title>,<text>松月鞭羊皆入寂。慈航無復濟蒼生。休言祖道今衰否。最是吾師法印明。</text>
<title>贈五臺山僧</title>,<text>老釋波波不暫閑。頭如白鶴走人間。五臺山上千年桂。何日東歸手更攀。</text>
<title>憶摩歌衍庵</title>,<text>遙望天東枳怚山。群峯突凡彩雲間。摩歌庵畔蒼蒼挂。何日重尋可得攀。</text>
<title>贈法藏上人</title>,<text>邂逅逢師語欲狂。相携不覺夜黃唐。許詢曾已交支遁。柏老何嫌托法藏。褊迫吾詩語太狂。非元非宋又非唐。平生壯志何由展。七尺龍文匣裏藏。周行世界太支離。滄海明珠採幾時。須把祖師無孔笛。白牛背上盡情吹。</text>
<title>題僧壁</title>,<text>淸心庵裏久留連。落盡江花月又絃。頭髮今春因病白。法朋休說已衰年。葛源伍被與言兵。誦罷禪房日脚橫。又讀明朝英布傳。不知霜髮鬢邊生。</text>
<title>贈玄哲上人</title>,<text>世外招提隙翠岑。相思無日不勞心。秋來倘得尋師去。丈室蒲團聽梵音。</text>
<title>贈處林上人</title>,<text>爾歸湖外我城中。籠鳥浮雲自不同。安得秋風蒲席掛。扁舟直上㺚江東。</text>
<title>次廣陵</title>,<text>曉出長安到廣陵。紅霞映樹日初昇。乘舟欲向舊遊處。水面風多波浪層。</text>
<title>贈歌姬</title>,<text>仙娥今日自何方。窈窕雙眉八字長。斂笑凝眸歌一曲。纖塵颯颯散虹樑。</text>
<title>題李善餘草堂</title>,<text>滿庭紅雨作霏霏。每逐輕風洒竹扉。岑寂草堂孤客在。病身猶着臘前衣。</text>
<title>有人自關東來訪。題便面以贈。</title>,<text>遠客來尋郭裏棲。相携不覺夕陽低。尊前共說仙區勝。先及頭陀次竹西。</text>
<title>壬午戲吟</title>,<text>百鬼於我戲劇多。其如時命奈蹉跎。韓文馬史千廻讀。僅捷今年進士科。</text>
<title>漢江</title>,<text>江上人人捕魚去。村童佇立候柴扉。無端極浦多風浪。日暮孤舟歸未歸。漢江江口倚烏檣。入眼終山帶斜陽。縱道隰翁留鵠嶺。今宵應對汝南黃。</text>
<title>渡江</title>,<text>江口斜陽獨上舟。萋萋春草喚新愁。做何黑業生今世。營食東南不暫休。</text>
<title>走筆</title>,<text>凸爲崇岳濬爲江。對此吟詩筆若杠。知己何須求世路。沙頭亦有白鷗雙。</text>
<title>贈人</title>,<text>驛樹蒼蒼暝色生。寒鴉無數入荒城。罇前恨唱驪駒曲。最是江南離別情。</text>
<title>過亡友舊宅</title>,<text>遊人駐馬政斜暉。隣笛山陽淚滿衣。怊悵酒仙今不見。野煙空鎖舊漁磯。</text>
<title>題板橋金汝淑  草堂</title>,<text>鄕關迢遞望天涯。政是前山日欲斜。昨夜西風催節序。石池零落碧荷花。</text>
<title>送人</title>,<text>孤舟向上忠州峽。政是窮秋木葉凋。明日離懷何處惡。暮山如畫水迢迢。唐詩曰。潯陽向上不通潮。</text>
<title>贈中國錢塘人鄭聖瑞</title>,<text>君今萬里久爲客。弊盡貂裘幾日還。想得江南明月夜。夢隨秋雁到孤山。</text>
<title>別趙季友</title>,<text>駐馬登臨舊驛樓。夕陽西下水東流。年年每作分岐別。最悵浮生易白頭。</text>
<title>泊舟楮子島</title>,<text>遠客維舟江樹根。鍾鳴古寺日初昏。回頭忽看煙生處。知是廣陵城外村。</text>
<title>牙州。見濟州商船偶吟。</title>,<text>人自何方來繫纜。顏如鬼色語如胡。明珠犀角時時賣。知是耽羅賈客徒。</text>
<title>詠瀑布</title>,<text>仰看飛瀑天中落。莫是銀河一派橫。亂射蒼崖喧霹靂。此間人語不分明。</text>
<title>馬上吟</title>,<text>巨靈咆哮劈前山。道路遙通水石間。此去病夫雙鬢髮。應緣搜句一時斑。</text>
<title>示仲久</title>,<text>一別西湖作遠遊。登山臨水更憑樓。囊中貯得詩千首。不羨人間萬戶侯。月淵巖畔水流長。合作前溪走晉陽。搜勝龍遊俱不見。明朝還向木州莊。搜勝臺名。龍遊潭名。奇絶處。</text>
<title>端陽</title>,<text>節屬蕤賓滯異鄕。蒲醪醉着臥公堂。姝姬處處秋千競。恰似當年在漢陽。</text>
<title>仲久商去後。到其家見菊因詠。</title>,<text>故人淪商嶠南州。只有黃花開晩秋。今日寒香吾獨嗅。那堪更起別時愁。</text>
<title>到隣家詠梅</title>,<text>尋芳今日太遲遲。可惜梅梢冷蕊衰。爛熳濃香雖未嗅。尙憐疏影蘸瓊巵。</text>
<title>想南山瀑布</title>,<text>連雲蒼壁瀑泉肥。縱欲山行脚力微。想得晴雷喧一壑。揚珠噴玉灑苔衣。</text>
<title>寄驪江客朴魯叔</title>,<text>與子乖離今幾月。時時魂夢越雲端。遙思水石舂撞處。咆哮寒聲二十灘。兩地相思已隔年。那堪今日雪添顚。知君每倚江樓檻。快覩龍門翠揷天。</text>
<title>贈宜寧太守</title>,<text>仙兄出宰嶠南州。五馬翩翩道路悠。想得黃堂春色早。小梅應發暗香浮。太守南征興若何。佩符思渥暮年多。茂陵岑寂相如病。一札能憑驛使麽。</text>
<title>詠尹泰昇 階 梅</title>,<text>氷精雪魄舊叢梅。灼爍瓊葩臘後開。重會可期三五夜。暗香應入月中杯。</text>
<title>寄友人</title>,<text>燈前坐讀楊雄傳。奇怪文章造化工。咀嚼英華情欲鬯。不知朝日射窓紅。</text>
<title>送安陰使君李處恒</title>,<text>南州仙界小蓬萊。十九年前暫往來。三洞煙霞終未賞。至今回首恨難裁。昔年爲客滯花林。樓下鰻溪把酒臨。今日送君吾未往。月淵搜勝夢中尋。</text>
<title>離岳</title>,<text>昏眵頻拭倚層軒。白日靑嵐鎖洞門。強把枯筇徐步出。落花流水似桃源。</text>
<title>偶吟</title>,<text>風塵天地幾聊浪。晩歲歸休水石鄕。曲檻東頭驚曉夢。巖花落盡日蒼蒼。日字刊作月</text>
<title>走筆</title>,<text>匣裏神鋒虎氣生。煌煌兩脅碧花明。有時看着雄心激。直向滄溟欲斬鯨。脅字刊書脊</text>
<title>送人</title>,<text>去年東去孤舟客。又作今春江漢行。二十灘頭明月夜。別愁應倍子規聲。</text>
<title>題尹汝秀便面 名挺莘</title>,<text>雪晴官樹北風喧。政是崦嵫日欲昏。白首重逢情款曲。兩家交誼至今存。</text>
<title>訪汝秀</title>,<text>倦客停驂古峽幽。臨流把酒興悠悠。携君未得仙區去。衰草寒煙綰別愁。</text>
<title>以雨不往葩串</title>,<text>峽中盤石久聞名。準擬探看宿計成。何事天公空戲劇。故敎風雨滯吾行。</text>
<title>馬上次李子文 重明 韻</title>,<text>曉起山齋燈火明。頻呼僮僕急催行。與君竝馬登長路。恰似初秋共北征。</text>
<title>偶吟</title>,<text>頑僮沽酒來何遲。政是春天日暮時。簾外桃花含雨態。恰似垓下泣虞姬。行役人間苦未休。長程南北百年愁。秋江落日波濤起律吏廻船不自由。</text>
<title>送人</title>,<text>尊前今日別愁牽。爲問西征路幾千。浮世百年長送客。此生何處不潛然。</text>
<title>送別</title>,<text>離筵何事送君遲。此後相逢未易期。忽憶西湖春色早。小梅應發向南枝。</text>
<title>次天安蓮亭板上韻</title>,<text>官樹如煙暝色生。村村燈火隔籬明。潺湲日夜東流水。何似離筵不盡情。</text>
<title>龜亭聞笛</title>,<text>斷橋平楚夕陽低。政是前山宿鳥棲。隔水何人三弄笛。梅花落盡故城西。</text>
<title>贈桂娥</title>,<text>愛爾纖歌似杜秋。含商轉角碧雲留。甁翁已作重泉鬼。說到當時涕自流。</text>
<title>孤雲亭聞笛</title>,<text>峽中西望憶吾家。政是林端集暮鴉。人倚樓頭三弄笛。彩雲深處落梅花。</text>
<title>贈金汝九 夏鼎</title>,<text>聞君明日向葩串。知是淸秋逸興催。莫道分留物色少。衰翁未踏集仙臺。</text>
<title>爲水曹郞偶吟</title>,<text>今歲初爲水部郞。自嗟頭髮白如霜。何須城市趨朝暮。長弄漁舟興欲狂。</text>
<title>秣馬時吟</title>,<text>對水看山欲暮時。啾啾宿鳥各爭枝。衰翁何事忘歸去。只爲皺眉苦詠詩。</text>
<title>自山東還槐峽</title>,<text>留滯山東月欲盈。故人挽我勸深觥。昨來槐峽花如霧。何似嬌娥帶笑迎。</text>
<title>醉崔可晦酒</title>,<text>山翁此日醉流霞。忘却頭顱髮已華。峽裏春光今漏洩。杏花先發次桃花。</text>
<title>走筆</title>,<text>力疾登臨江上臺。深愁都付掌中杯。芳辰已晩野花落。紫燕黃鸝來不來。三月東風陟釣臺。香蛆雪蟻滿春杯。今年始覺機心息。無數沙鷗向我來。今宵倚杖背孤城。忽聽靑山蜀魄聲。強就池南愁獨立。落花枝上月三更。</text>
<title>偶吟贈人</title>,<text>衛玠淸談謝眺詩。今宵幷聽豈前期。明朝沙峴西歸路。露濕山花萬萬枝。</text>
<title>偶題</title>,<text>西湖春盡落花飛。紅雨隨風打竹扉。頭白老翁眠已熟。不知山口下斜陽。</text>
<title>送人湖南</title>,<text>今朝相別恨依依。何日歸來款竹扉。爲報江南觀察使。柏翁已息漢陰機。故人南去我無依。歲暮西湖獨掩扉。唯有沙邊鷗鷺在。殘生永擬共忘機。</text>
<title>次久堂詩</title>,<text>罇前顏面共相看。忘却中宵朔氣寒。欹枕官齋成少睡。依依歸夢到長安。附元韻山園雪月好誰看。坐聽松風分外寒。之子有期應不負。計程今日宿天安。</text>
<title>贈松都留守朴久堂</title>,<text>相思幾月鬢毛皚。今夜尊前共把杯。休說古都無物色敗荷喬木亦詩材。流掩西湖歲月遒。雪舟來訪慰離愁。吟成詩律由情素。莫道明珠也暗投。</text>
<title>次喜雨堂韻</title>,<text>雪舟相訪縱云遲。畢竟能成此段奇。翦燭傳杯談笑處。不知星落月沈時。故國遊人苦憶家。蕭蕭䨥鬢已成華。重門晝掩昏昏醉。不怕陰雲釀六花。</text>
<title>燈下走筆 示主人朴留守仲久</title>,<text>空庭吏散掩重門。急雪紛紛下小園。此夜燈前欹枕宿。天磨飛瀑夢中喧。</text>
<title>寄仲久</title>,<text>西都久客醉昏昏。袖上襟前汚酒痕。縱喜今朝尋去路。廻頭悵望古城門。別後松京望眼昏。此時顏面淚䨥痕。令人却憶同遊處。一派銀河吼洞門。</text>
<title>偶題</title>,<text>兩地迢迢恨別離。相逢共歎鬢毛衰。開樽翦燭連襟話。月落星沈摠不知。</text>
<title>贈松都老妓錦生</title>,<text>爾獨松京久擅名。瑤琴妙曲使人驚。如今縱道花容老。指法猶存舊日聲。</text>
<title>題圃隱先生碑。</title>,<text>我自西湖千里程。來遊故國旅愁生。黃旗紫蓋歸何處。唯見殘碑落照明。</text>
<title>偶吟。示李泰來。泰基</title>,<text>遲遲紅旭照溪湄。政是行人出峽時。萬壑千峯今過了。斷橋衰草且供詩。共住西津江水湄。得霜丹葉映波時。囊中剩貯藍田璧。塘相淸詞澤老詩。秋宵夢着峽江湄。紅蓼靑蘋鷺宿時。千里此身歸不得。奚囊益富記行詩。</text>
<title>題生昌館</title>,<text>生昌館裏別愁生。今日歸人欲啓程。曹許當年題壁處。分留物色助詩情。魁傑文章似董生。如何薄命阻鵬程。當時光焰今猶在。到此尤增景仰情。</text>
<title>曉吟</title>,<text>古驛櫩鷄喔喔鳴。征人起坐算歸程。擁龍更臥仍成睡。片夢分明入洛城。</text>
<title>到永平白鷺洲</title>,<text>兩翁巖上昔題詩。瀆鬼山精共護持。直上層巖題不敢。吾詩恐被衆人嗤。</text>
<title>偶吟</title>,<text>客裏思鄕日益增。明朝定欲曳枯藤。窓間僵臥成牢睡。夢落香山第一層。</text>
<title>次太守閔而靜韻 名汝鎭</title>,<text>郭外平郊信馬過。亭亭落日下煙莎。群童拍手巷南北。倒着接罹歌醉歌。附元韻蒼頭扶得玉山過。信馬平郊軟碧莎。落佩倒冠渾不省。村童爭唱八仙歌。</text>
<title>寄扶餘太守乞酒</title>,<text>孤舟繫纜馬江濱。樹樹花殘草又新。故國羈愁消不得。乞君無限洞庭春。</text>
<title>次皐蘭寺板上韻</title>,<text>遊人欲渡大江流。日暮停驂喚小舟。忽憶蒼巖花落盡。浮生安得不含愁。</text>
<title>贈權士進 相仁</title>,<text>吾君江漢擅風流。且把生涯付釣舟。怊悵明朝相送處。故都煙樹攬離愁。皐蘭寺下水西流。昔日君王泛彩舟。伯業繁華何處去。廢城唯見暮雲愁。</text>
<title>次權士進韻</title>,<text>撥棄人間萬斛愁。來遊故國大江頭。欲知他日分明夢。應入皐蘭此寺樓。</text>
<title>贈別</title>,<text>繫纜沙邊別故遲。相携共結後佳期。應知旅館靑燈夜。悄悄孤懷怯子規。</text>
<title>次韻</title>,<text>暮春孤客坐長堤。惜此殘花落滿泥。憶昨沙頭罇酒會。掌中知有玉東西。</text>
<title>題扇 有人喪妾。故作此詩。</title>,<text>仙妾孤魂若個邊。火殘金鴨斂香煙。行雲不入陽臺夢。應趁新香化杜鵑。</text>
<title>得晩翁書偶吟</title>,<text>晩翁書疏自淸塘。牢落霞牋字百行。披讀不如眞面目。幾時相對共稱觴。</text>
<title>還醉默堂</title>,<text>時序今當野菊香。歸來鄕國興偏長。湖光山色天然態。何似西施滿面粧。</text>
<title>江口別太守</title>,<text>離人江口恨依依。獨泛扁舟日暮歸。指點吾家知不遠。白蘋洲上掩柴扉。</text>
<title>詠盆菊</title>,<text>垂竿獨立大江湄。風力時時捲釣絲。落帽佳辰雖漸近。其如盆菊着花遲。老子稽留峽水湄。自憐頭髮白如絲。瓦盆未綻黃金菊。無乃重陽節候遲。</text>
<title>寄延豐太守郭世翼</title>,<text>誰道孤蹤失所依。開香山下有柴扉。携君更未同淸賞雙佛巖前夢屢飛。離君峽裏恨依依。獨倚江頭白板扉。悵望仙山歸未得。幾時重見瀑泉飛。</text>
<title>讀罷偶吟</title>,<text>身世伶仃何處依。每歎江上故人稀。朝來籬竇猧兒吠。最喜隣僧扣板扉。</text>
<title>次朴生韻</title>,<text>不走權門十載餘。老來尤覺宦情疏。此身政似粘𥻿鳥。何日槐江可聶魚。</text>
<title>寄朴仲久</title>,<text>成佛山前成佛翁。人間萬事念空空。但思一見臨江子。欲掛雲帆遡大風。宋時以及第爲成佛。</text>
<title>題驛壁</title>,<text>昨投孤館照斜暉。郵吏休嗔爲啓扉。最恨此身今已老。海山兜率與心違。山腰江口已殘暉。遠客來敲候館扉。何處可逢觀察使。金剛佳約恐相違。</text>
<title>次人遊金剛韻</title>,<text>朝傾官酒敢留殘。爲是秋風海氣寒。定應明日攀蒼壁。萬二千峯歷歷看。大海蒼茫日欲殘。此時孤客怯秋寒。囊中多少新詩草。恐有瑕疵仔細看。</text>
<title>梁山太守李德培求詩。故贈之。李雲根</title>,<text>寶箑裁成意匠偏。一封今自故人邊。元來月魄天中在。誰道衰翁掌上圓。又一束雲藍雪樣光。親朋爲贈助文房。從今可寄相思札。方待秋鴻向瘴鄕。</text>
<title>謝朴四宰贈沙杯 卽久堂</title>,<text>久別臨翁歲月催。頭邊衰髮白皚皚。玲瓏此器欣然得。何羨香山鏡換杯。</text>
<title>次人</title>,<text>前郊芳草綠萋萋。小雨初晴江水西。獨掩柴扉僧去後。日斜桑梓鵓鳩啼。</text>
<title>送子文</title>,<text>花謝靑山又落暉。罇前難制恨依依。明朝蕭寺君如到。我亦徐行叩竹扉。與君何處約重逢。共指城西聳碧峯。我馬玄黃雖蹶足。揚鞭應及夕陽鍾。</text>
<title>偶吟</title>,<text>斜陽獨倚釣魚臺。孤鶩殘霞入眼開。谷口禪庵知不遠。數聲淸磬渡江來。燕黠鶯嬌蛺蝶飛。山河政是轉晴暉。今逢野客看棊局。不覺隣僧叩板扉。開香山口有幽棲。蔀屋柴門江水西。販舶魚鹽吾欲買。平明往問價高低。</text>
<title>走筆</title>,<text>江雨初晴古峽西。村煙籠樹夕陽低。衰翁醉裏丁寧聽。多少黃鶯恰恰啼。前灘雨後沒魚矼。惡浪驚風互擊撞。酩酊醉翁僵臥處。憑憑雲影落晴窓。</text>
<title>七月二十一日擧動時作。送北使時</title>,<text>金輿遙向大池濆。十萬旌旗掣彩雲。快劍強弓珠勒馬。吾王分賜羽林軍。群臣挾道侍吾君。大旆層旗拂曙氛。畫戟琱戈與金甲。看來摠是百千軍。西郊萬幕到沙頭。北使歸時政屬秋。今日安危存相國。腐儒何必淚長流。㡩幕高開澗水灣。黃旗紫蓋繞天顏。白頭今日微班廁。衆笑雙肩聳似山。</text>
<title>偶題</title>,<text>槐江泥滯四年強。時物供詩富錦囊。萬二千峯長入望。夢魂何夜不金剛。</text>
<title>次韻</title>,<text>開香山下白雲隈。破屋蕭條客不來。穬麥田間通少逕。牧童驅犢雨中廻。棲鴉歸盡漸黃昏。微雨霏霏下峽門。行客強詢投宿處。小童西指壟頭村。</text>
<title>韓察訪 楯 挽詞</title>,<text>大哥垂淚說君亡。故友聞來欲斷腸。浮世歡遊難更續。不堪隣篴起山陽。</text>
<title>贈丁少年</title>,<text>君自關東悉直來。爲言頻上鳳凰臺。昔年我亦登臨望。鯨海波濤走萬雷。</text>
<title>偶吟</title>,<text>市罷人人日暮歸。發船江口白鷗飛。時當至月無氷雪。燮理陰陽有是非。</text>
<title>至月十五日曉。見忠牧李箕徵書。</title>,<text>故人書札忽莊承。體內平安喜益增。答字數行今欲寫。呼兒覓紙促懸燈。</text>
<title>次韻</title>,<text>誰繫前江萬斛航。沙頭多集販鹽商。問渠家在何州地。或道黃驪或漢陽。雨晴窮峽大江平。蕩潏波濤日夜鳴。若得長風能掛席。明朝應泊漢陽城。無人逕路長苔衣。每掩江頭白板扉。群燕似知春色暮。西林爭攫落花飛。</text>
<title>贈人</title>,<text>老登科第作漁郞。兩目花昏兩鬢霜。日晩偶然乘好興。急穿芒屩向陂塘。春殘谷口獨徘徊。萬斛新愁未可裁。何事黃鸝今不到。梨花落盡野棠開。</text>
<title>次韻</title>,<text>翰林句裏誇天姥。工部詩中說閬州。我亦獨專槐峽勝。澄江翠壁繞高樓。</text>
<title>偶吟</title>,<text>行人駐馬喚艂艭。落日前湖怒浪撞。忽有親朋搖蕩槳。灘頭驚起白鷗雙。</text>
<title>訪林友 可材</title>,<text>伶仃江路日生時。啽囈全忘馬去遲。倘或不逢林處士。何妨伴鶴嗅梅枝。</text>
<title>寄李同知 宗海</title>,<text>數月相思雪蓋頭。何時更上水西樓。蓂書一部將安用。花發知春葉落秋。宗海請蓂書故云</text>
<title>過歌姬所居村</title>,<text>倦客停驂此水濆。望中村樹帶斜曛。纖娥已沒歌聲絶。無復靑天遏白雲。</text>
<title>見鄭弘慶碑後題千年有流水落日見歸雲之句。偶吟。</title>,<text>玉峯才調世無爭。唐樣詩曾獨擅名。流水歸雲猶有句。雷聲震處乏蠅聲。</text>
<title>次韻</title>,<text>西望蒼然山外山。夕陽漸下亂峯間。行人各自投江店。處處秋林鳥亦還。</text>
<title>題安保溫泉館壁</title>,<text>鷦鷯久失一枝棲。心旆搖搖漢水西。此夜何爲眠不得。峽天明月子規啼。</text>
<title>護喪曉行</title>,<text>斯人有去更無歸。執紼那禁涕濕衣。此後相逢惟夢裏。的應談笑尙依俙。</text>
<title>次體素韻 白馬江懷古</title>,<text>繁華無跡感懷多。況此寒潮咽大河。野鳥不知亡國恨。聲聲如唱後庭花。</text>
<title>聽孫兒可訓賞瀑來說其狀</title>,<text>送爾延城賞瀑泉。飛流直下若垂天。歸來說着奇奇狀。不抑心魂到岫巓。千尋絶壁掛飛泉。怳似晴虹亘長天。聽得孫兒遊賞話。那禁興入翠微巓。瀑泉喧聒碧山阿。孤負奇觀歲月多。天半飛流銀漢狀。至今猶似昔年麽。峽裏延城東復東。天生瀑水古今同。若非銀漢橫流下。無乃晴虹揷半空。</text>
<title>錦溪所得</title>,<text>槐江江上劬書客。中酒酣歌倚小樓。多病未成雲雨夢。郡人休說少風流。客裏新愁似蜀麻。鏡中贏得鬢絲華。江南節候今年晩。故郡寒梅未着花。</text>
<title>題太古亭</title>,<text>俠氣風流更有誰。山陽隣笛最堪悲。如何太古亭前水。日夜滔滔無歇時。</text>
<title>送別</title>,<text>大雪堆郊水結澌。淸塘客子欲行時。豈無他日重來訪。最悵樽前此別離。</text>
<title>贈妓仁香</title>,<text>十載西湖隔一尊。今春逢着慰離魂。柏翁已老香娥病。莫道人間好事存。</text>
<title>登樓</title>,<text>客子登臨快閣寒。飛甍迥出浦雲端。滄波無際長天闊。去鳥應愁兩翼酸。</text>
<title>龍湖過亡友宅</title>,<text>今日龍湖我獨廻。山陽笛裏不勝哀。風流儒雅尋何處。猶有當時月影來。</text>
<title>次韻</title>,<text>短律長篇日日哦。文章安敢較陰何。旅遊贏得頭成雪。只爲春來送別多。</text>
<title>題館壁</title>,<text>強扶衰病入京師。日夜歸心峽水湄。再忝成均司藝職。鮎魚恰似上竿遲。</text>
<title>將作舟行</title>,<text>槐州欲去理孤舟。政是天時屬早秋。應過廣陵鷗老舍。浦雲江樹摠愁愁。</text>
<title>思歸</title>,<text>珂馬驅馳九陌塵。衰年宦味益酸辛。蒲帆未掛秋風去。無乃沙鷗送罵頻。</text>
<title>走筆</title>,<text>詩人不制興悠哉。圓笠長蓑上釣臺。日夕狂風吹太急。靑山雨脚渡江來。</text>
<title>寄人</title>,<text>近來何似四威儀。日夜相思鬢易衰。安得邀君江上宅。開樽花發月明時。</text>
<title>登後雲亭視洪元九</title>,<text>君自江南返舊棲。形容憔悴雪蒙頭。奚囊應蓄詩千首。法浦煙霞太半收。偶然乘興入山來。處處芳花爛熳開。元亮已辭彭澤否。門前五柳碧於苔。</text>
<title>偶吟</title>,<text>倦客携朋入亂山。穿雲渡水路間關。層厓琱琢眞奇怪造化元來亦不閑。早起開窓對碧山。初昇紅旭射禪關。吾人已息經營久。冷笑緇徒不暫閒。</text>
<title>贈平康太守金元瑞 龜萬</title>,<text>平康太守詑金剛。萬二千峯白玉光。吾亦昔年登絶頂。大鵬飛處六鼇霜。</text>
<title>初秋</title>,<text>此夜纖雲捲碧天。衆山如畫月嬋娟。秋來倍憶江南宅歸夢先尋舊釣船。</text>
<title>送尹子昇</title>,<text>君去黃州十月寒。朔雲關雪路漫漫。明朝沙嶺應回首。苦覺離愁一味酸。</text>
<title>贈人歸桃花洞</title>,<text>六月城南雨初霽。依依煙柳拂江濱。逢君一笑卽相別。乃是桃花源裏人。</text>
<title>贈卓靈上人</title>,<text>趙州霜劍澁多時。斬斷精魂未易期。須把祖師無孔笛。白牛背上盡情吹。精魂一作支郞</text>
<title>與洪元九馬上聯句</title>,<text>夜色蒼唐匹馬遲。柏谷 路蟠重嶺石參差。晩洲 催鞭爲有丹溪約。晩洲 赤葉黃花共酒巵。柏谷</text>
<title>金軍威家壁上。見澤堂詩。感而次韻。</title>,<text>追思推奬感恩情。十載雙眸淚未晴。駐馬耽看題壁句。不知春樹夕陽明。</text>
<title>觀兩兒爭墮地桃實。戲吟。</title>,<text>鴉啄墻東桃樹子。雙枚忽墮小庭心。兩兒宜拾一兒拾。大鬪相爭奈不禁。</text>
<title>詠櫻桃</title>,<text>今年咀嚼紫櫻桃。瓊液酸甜病渴消。強就西園看仔細。匀圓萬顆出林高。</text>
<title>八月十五夜</title>,<text>坐看氷輪輾碧空。又聞梧葉響西風。燈前暫結鄕關夢。煙雨汀沙叫早鴻。</text>
<title>題扇</title>,<text>征驂今日發忠州。獨向淸風寒碧樓。悵望孤舟江漢去。此時難制別離愁。</text>
<title>次寒碧樓洪子晦韻</title>,<text>瀲灎金杯竹葉春。臨行欲滌別愁新。休言兩處江山阻。夢裏相逢我二人。附元韻病裏虛經爛熳春。庭花如夢綠陰新。江頭酒盡靑燈暗。可奈明朝別故人。</text>
<title>贈人</title>,<text>與子同登寒碧樓。朱甍影落白鷗洲。歸心日夕如飛箭。共覓緣江峽路幽。</text>
<title>寄李樂全</title>,<text>前春離別恨悠悠。兩處相思雪蓋頭。他日槐江君倘詁。白蘋紅蓼繞詩樓。</text>
<title>次韻。寄靈光太守。</title>,<text>苦憶洲翁髮已絲。江南不得逐征麾。世間餘子何憎殺。李白風流謝眺詩。</text>
<title>次達夫韻 毀坡店典判官從兄閔觴政時。次睦達夫寄贈韻。達夫爲淸風。字來之。爲淸道守。</title>,<text>吾輩追隨洛水濱。弟兄相對白頭新。嶠南湖外俱迢遞。今日尊前少二人。</text>
<title>贈申進士</title>,<text>衰翁強起飮屠蘇。元日方知不可孤。安得與君連袂去。城西共訪酒家胡。</text>
<title>次仲久韻</title>,<text>淅瀝春潮打晩洲。此時欹枕夢吾州。逢場好事今能否。豪氣銷磨已白頭。附元韻蒼蒼落日下汀洲。歸路群峯繞果州。聞說浣花茅棟好。幾時邀我水西頭。</text>
<title>題壁上</title>,<text>曉起開牕坐草廬。鳴鳩拂羽日生初。春來最有關心事。斲藥乂魚兩不除。冒雨垂綸立釣磯。有時風力捲蓑衣。游魚不肯呑香餌。其奈棲禽入翠微。</text>
<title>次盧士章寄達夫韻</title>,<text>流丹飛閣映江河。倦客登臨逸興多。一幅華牋揮彩筆。吾詩何似兩翁哦。達夫亦次韻。故末句以兩翁稱之。</text>
<title>次金長卿寄睦達夫韻</title>,<text>豈云詩律似江爲。江爲唐詩人名 強與沙翁共和之。頻拭昏眵看壁上。銀鉤玉索最光輝。</text>
<title>次晦叔</title>,<text>紫綬腰間佩印遲。吾知應坐命途奇。今宵風雪開尊飮。何似當年蹋踘時。附晦叔元韻鵝黃初月上簾遲。似遣遊人得句奇。今夜舊都文酒會。恰似前歲漢陽時。</text>
<title>無題</title>,<text>月鬢纖娥弄紫瓊。泠泠絃上落梅聲。令人聽此忘歸去。不覺粧臺夕照橫。大落梅琴曲</text>
<title>次仲久</title>,<text>何時濕老爲投瓊。夢裏時聞朗吟聲。回首故都聊極目。夕陽西下大江橫。</text>
<title>走筆</title>,<text>此翁歸到柏江濱。酒店酒村欲暮春。雨後殘花今已墜。中懷何似別佳人。白髮幽人倚石床。只看松子墜回塘。家僮乞米西隣去。何日山田大麥黃。</text>
<title>次黃君擧寄贈韻</title>,<text>鬱鬱胸中存鄙吝。令儂不得見黃生。雪舟淸夜堪乘興。何獨王公訪戴行。</text>
<title>到新安驛</title>,<text>淸秋八月寢郵亭。腷膊鷄聲五夜聽。冉冉長路無日了。每歎東郭跡如萍。躍馬來尋古驛亭。憑欄斜日水聲聽。自憐枵腹雷長吼。徒切充飢憶楚萍。</text>
<title>有作</title>,<text>強策羸驂入洞天。暗藤嚲地氷涓涓。田疇襬稏爲沙覆。惡雨曾無廿載前。疲驂早踏峽流泉。行到危崖路若懸。山下偶聞樵子語。今年穡事最荒年。</text>
<title>寄成某</title>,<text>移家最近鳳凰臺。日日登臨兩眼開。北走江波通漢水。懸知歸思不應裁。</text>
<title>失題</title>,<text>去年奇遊東海東。快看萬二千峯雄。歸來湖外何由忘。夢落煙霞翠峽中。吾詩曾已橐中儲。敢道篇篇錦不如。今歲追思前歲事。悔將狂汴翠厓書。</text>
<title>醉中走筆</title>,<text>纔傾一盞卽醺人。落筆題詩若有神。西岳高僧今不至。趙州無字問無因。</text>
<title>憶西岳僧碩賢，道淸兩上人。</title>,<text>欲訪緇禪計每違。層崖絶壁夢魂飛。老來筋力無由陟。只聽鍾聲下翠微。年前誰道壯心違。步上金剛疾若飛。今日西湖吟病臥。衆香城畔夢依微。</text>
<title>次</title>,<text>迢遞西湖幾日歸。陰陽衮衮不停機。蕭條古郭斜暉轉。坐見前簷夕鳥飛。</text>
<title>寄崔可晦</title>,<text>遠憶中原崔可晦。沈冥啽囈臥茅堂。嗟余聽鼓趨金闕。何日槐江弄釣航。</text>
<title>送李秀才</title>,<text>龍呑白馬落花忙。歲月空隨逝水長。莫問濟王歌舞地。繁華無跡古城荒。當年繫纜馬江東。獨倚高樓聳半空。君去試看花落處。至今雲雨暗靑楓。</text>
<title>送申進士金剛之行</title>,<text>金剛遠在東海東。萬二千峯揷太空。須陟正陽樓上望。參差玉立彩雲中。</text>
<title>龍山途中</title>,<text>據鞍遙望水村扉。秋日初斜翠靄微。蕎麥花邊開細路。群童驅犢唱歌歸。</text>
<title>送蔡進士禹瑞歸豐基</title>,<text>古郭陰陰落葉多。此時離別恨如何。豐城紫氣衝牛斗。雷煥何年掘太阿。何年一作他年</text>
<title>走筆</title>,<text>成均司藝柏洲翁。與世酸鹹本不同。歷落嶔崎人亦笑。揚舲欲下大江東。</text>
<title>次 往龍湖時</title>,<text>不耐新愁逐日生。樽前每覆兩三觥。令儂忽覺歸期晩。窓外蕭蕭落木聲。朝來欲制百憂生。急就壚頭引大觥。歸到西樓成小睡。夢中時聽石灘聲。</text>
<title>寄謫客</title>,<text>故人淪謫滯楊州。日日思家獨倚樓。劉放不歸鷄樹老幾時當荷聖恩優。楊州幾載詠江蘺。萬恨千愁摠不支。楚塞輕茅枯欲危。皇天雨露霈何時。</text>
<title>送禮判久堂于長湍 其時余爲正郞</title>,<text>尙書今向湍州去。赤壁秋光政欲衰。郞署未能同竝馬。夢魂惟惹峽江湄。鄕關行邁豈遲遲。赤葉楓林尙未衰。我亦九秋槐峽去。白鷗紅蓼廣灘湄。廣灘灘名</text>
<title>曉起</title>,<text>衰翁曉望眼花迷。僅辨遙空月已低。秋後縱淹南郭裏。夢魂長惹峽江西。</text>
<title>謝韓君贈七言小詩</title>,<text>投吾五十六驪珠。照耀神光天下無。暮夜房中如白晝。不知明月入堂隅。</text>
<title>訪友人</title>,<text>石橋西畔故人居。門巷蕭條缺柵疏。今日重逢歡謔劇。風流不減結交初。</text>
<title>憶亡友崔國輔</title>,<text>死別親朋歲已多。幽明相阻恨如何。江南千里埋詩骨。精爽重遊故國麽。</text>
<title>發行</title>,<text>京國稽留七個月。春王二日始發程。快哉此味雖無匹。廻看城西不耐情。</text>
<title>寄尹友</title>,<text>一自離君獨抱愁。幾番纖月曲如鉤。子猷訪戴應非遠。乘興山陰棹雪舟。</text>
<title>題旅窓</title>,<text>長夜何能慰客愁。只看孤燭照狀頭。此身淹泊歸期阻。夢入槐江化白鷗。客裏酸寒政似僧。幾時歸對讀書燈。夢魂亦識香山勝。翠壁丹厓夜夜登。</text>
<title>投險川店</title>,<text>倦客晩投山下家。城烏啞啞夕陽斜。默思明日東州峽。亂石杈牙路更賖。</text>
<title>延祥詩</title>,<text>叢霄法殿五雲高。瑞日光輝映赭袍。初罷講劘看物態。春心欲動上林桃。</text>
<title>偶吟</title>,<text>衰顏病骨滯長安。經夏逢秋興已闌。泮館春曹移拜數。何如劉向不遷官。</text>
<title>次叔鎭韻</title>,<text>留飮尊前夜已闌。畫屛開處燭花殘。嚴霜淅淅飛如雪。却怕琴娥玉指寒。</text>
<title>仙遊洞</title>,<text>夜宿七松亭畔店。平明遊翫石峯奇。若將葩串較仙洞。此弟彼兄吾所知。</text>
<title>無題</title>,<text>嬋娟月姊自何方。翠髮如雲寶髻香。一曲纖歌流皓齒。輕塵颯颯散虹樑。寒天斜日桂檐端。臨別相携倚畫欄。聞道溫泉小姑在。何時雲雨共成歡。</text>
<title>贈人</title>,<text>細雨朝來歇小溪。垂楊裊裊草萋萋。逢君一笑還將別。島外靑山日欲西。</text>
<title>次鶴村韻。呈槐山城主。兼示鶴翁。</title>,<text>使君書札鶴翁。詞忽到相如抱病時。近者倘能多辦酒。淸秋江郡趁佳期。右贈槐州守今朝偶爾讀淸詞。政是頭風自去時。巫峽方酣雲雨夢。秋來恐負故人期。右贈士瞻</text>
<title>謝長水寺僧贈芒鞋</title>,<text>僧從岳寺贈何物。芒屩偏宜北客歸。明日峽中高下路。穿林踏石盡斜暉。</text>
<title>贈齡弟</title>,<text>入峽行行共有虞。層厓絶壁摠危途。東樓最悵連枝別。不省江山似畫圖。</text>
<title>次久堂韻</title>,<text>久闕尊前聽美談。離腸煎煼我何堪。西湖流掩歸期晩。秋夢頻尋木覓南。秋來離抱向誰談。日日思君恨不堪。兩地無由成會合。每嘆棲息各西南。</text>
<title>幷崔可晦聯句贈法藏上人</title>,<text>千峯影裏萬重屛。結夏生涯只一甁。晦 何事波波南北路。閉門端合看蓮經。公</text>
<title>次崔煥韻 可晦</title>,<text>春雨廉纖谷口村。午鷄聲裏閉衡門。老鰥難制思人淚。不但臨分黯黯魂。</text>
<title>贈延豐守朴文道</title>,<text>延城太守作遨遊。今日重逢慰別愁。百疊山中相送處。不知朝旭上高樓。</text>
<title>贈大興趙顯錫</title>,<text>南郭殘生鬢皬然。人間無術學神仙。今逢玉雪郞君語。忘却荷翁久隔年。</text>
<title>次靑螺山人韻</title>,<text>高官大爵摠豪富。爛醉春醪嚙彘肩。何獨腐儒生計薄。囊中素乏一靑錢。</text>
<title>走筆醉默堂</title>,<text>春欲闌珊月似鉤。今辰獨上最高樓。此身安得秦城去。羨彼長江向北流。</text>
<title>松都懷古次韻</title>,<text>駐馬荒墟已夕曦。當時文物使人思。橐駝橋下泠泠水。曾入雲翁益老詩。</text>
<title>次太守閔而靜韻</title>,<text>老子今春欲散憂。爲投官閣辦稽留。尊前群妓爭歌舞。不羨盧家有莫愁。附元韻朱絃淸唱破離憂。促膝狂歌盡日留。鯨飮莫嫌官酒薄。醉歸山路定無愁。</text>
<title>贈權士進</title>,<text>騷翁今作釣魚人。江上移居絶俗塵。莫道他鄕無伴侶。滿沙鷗鷺日相親。</text>
<title>贈鄭秀才𨭬</title>,<text>扁舟晩泊皐蘭寺。徐步危厓石路層。惆悵離愁難制處。子規枝上月如燈。</text>
<title>見仲久詩偶吟</title>,<text>兒從嶺外曲江來。口道臨翁髮盡皚。持我淸詩三過讀。隋珠趙璧出塵埃。長沙逐客幾時來。夢裏相逢兩鬢皚。聖度如天容戇直。惟期他日報涓埃。</text>
<title>到漁隱亭口占。示睦達夫。</title>,<text>歲暮城東此共遊。復携尊酒滌窮愁。令人悵望龍山路。便欲仍之棹雪舟。雲捲長空秋風緊。群山冒雪玉爲屛。寒宵江閣月初上。夢罷疏簾殘酒醒。</text>
<title>憶亡友朴仲久 己未八月二日</title>,<text>親朋淪沒九年今。痛哭西瞻淚滿襟。寂寞槐江門閉處。每思疇昔獨悲吟。</text>
<title>贈坦一</title>,<text>東來棲息廣陵寺。夢着蒼梧灘上家。寒雪欲銷春氣早。石壇初發小梅花。嵯峨山色隱晴湖。政是河洲曉晡。步出寺門迷所往。廣陵歸路問征夫。</text>
<title>偶吟贈人</title>,<text>悄悄空齋獨詠詩。茲辰誰與共佳期。朝來早起開雙目。雨滿滄江花滿枝。</text>
<title>驪江</title>,<text>獨上淸心樓下舟。篙師移棹泊汀洲。他年物色吾能憶。紅蓼丹楓摠晩秋。</text>
<title>走筆</title>,<text>開香山口結茅庵。日夜牕間透翠嵐。明月欲沈花滿地。枕邊孤夢落江南。野叟驚眠曲檻西。夕風驅雨黝雲低。寒聲日夜無時歇。百尺樓前峽水啼。</text>
<title>次洪學士見寄韻</title>,<text>暮春漁客別滄洲。強策疲驂訪我侯。談謔眞如甘蔗味。不知斜日下墻頭。附次韻 金建中是翁無事臥滄洲。一片浮雲萬戶侯。可惜文章空老去。陽和不散雪盈頭。</text>
<title>寄友人</title>,<text>京國親知久別離。千金書札寄來遲。春鵑夜哭空山月。不爲愁人歇暫時。</text>
<title>贈松都留守朴仲久</title>,<text>流掩西湖歲月遒。雪舟來訪慰離愁。吟成詩律由情素。莫道明珠也暗投。</text>
<title>偶吟</title>,<text>眼月昏昏鬢已霜。今儂愧殺縶名疆。鄕心何事如趨水。晩稻初香栗蝟黃。</text>
<title>送南宮汝相之慈仁縣</title>,<text>送君南紀欲沾襟。此後唯知夢裏尋。今日暌離君倘憶。驛樓何處不傷心。千里相思閱幾秋。逢迎未久動離愁。今年若得靑松縣。斗酒詩篇爛曼遊。</text>
<title>至月十九夜。夢金剛山。</title>,<text>燠室氍毹獨臥眠。玉蟲含粟小窓前。殘宵夢落仙山頂。萬壑飛泉似去年。</text>
<title>詠松</title>,<text>古松礧磈蟠根大。虎躩龍挐厥狀奇。雨雪風霜閱幾歲。蒼髥赤甲扶空枝。</text>
<title>逢僧偶吟</title>,<text>郵亭邂逅衲衣僧。論論禪我豈能。聽得妙香山水勝。魂飛天外碧峯層。</text>
<title>愛閑亭八景。次月沙李相公韻。</title>,<text>松岳浮嵐朝入簷。非煙非霧透疏簾。油然雨氣田家望。歲旱何須太古占。松岳晴嵐檻外香風淡淡吹。良宵池閣賦詩宜。月光如晝花如錦。對月看花不暫離。荷塘夜月嵯峨蒼壁夕暉明。漸看窮林暝色生。山影煙光相雜態。畫難模得句難成。蒼壁落照黃茅葺屋棘編籬。指點漁村十里陂。勃勃炊煙籠野樹。鳥烏歸峽夕陽時。孤村暮煙路入靑山山入雲。馬蹄相送日曛曛。皆緣世故長來往。何似幽人不出門。石磴行人坐看商賈去來篷。暮泊槐州古峽中。時聽沙頭人語鬧。村氓相聚有無通。江浦商舶爲訪招提上此山。法朋相對共閑閒。今來欲問西方敎。丈室蒲團宿不還。佛寺尋僧戴笠被蓑倚石梁。灘頭微雨一絲長。時時得雋忘歸處。多少銀鱗此可嘗。槐灘釣魚</text>
<title>王大妃迎祥詩</title>,<text>東朝尊國母。聖主奉慈闈。白雪消殘臘。紅雲帶瑞暉。曙光催漏響。春色上苔衣。花外開仙仗。金輿問寢歸。</text>
<title>王大妃春帖字</title>,<text>壼位勤陰敎。邦家屬中興。桑壇祥霧集。蘭殿瑞煙凝。處貴宣慈極。居尊尙儉恒。微臣今日祝。萬福逐年增。</text>
<title>走筆寄仲五</title>,<text>久別金城守。那堪獨斷腸。西遊春雪白。東望暮雲蒼。今日同霜鬢。何時共羽觴。阿戎相對語。弗覺已斜陽。</text>
<title>贈趙監察 䃏</title>,<text>託契甘情密。方知噉蔗如。高談乘興後。豪氣接歡初。我已鄕愁積。君今俗慮疏。桃源何處在。欲往共樵漁。</text>
<title>偶吟</title>,<text>殘生誰可恤。雙鬢已刀騷。短褐登山着。長鑱斲藥操。盤盛靑苜蓿。杯凸碧葡萄。欹枕成春睡。京關片夢勞。</text>
<title>走筆</title>,<text>擁衾朝晏起。山閣捲簾遲。雨氣蛙先報。花香蝶自知。木根垂斷岸。苽蔓上疏籬。靜裏全無事。吾今廢詠詩。</text>
<title>偶吟</title>,<text>休官棲谷口。晩歲作書淫。鷺宿林塘靜。鶯投柳幙深。月光宵破鏡。山色夕生陰。窓外喧松籟。如聞帝舜琴。</text>
<title>偶吟</title>,<text>吹噓人不遇。官似上竿鮎。一水羅紋細。雙峯劍樣尖。火田元種粟。商舶亦多鹽。剩得閒中趣。方知蔗味甜。久乏盤中饌。吾今欲釣鮎。日生嵐氣散。江淺石稜尖。吏索漁村酒。民爭販舶鹽。簾間成小睡。一枕黑初甜。默默憑樓檻。令儂望眼迷。小江盤峽束。平野接天低。雲際鴉初返。林間雀欲棲。自然懷事惡。強抱玉東西。</text>
<title>大富驛</title>,<text>行役何時畢。頻投驛吏家。頭今添白雪。眼已着昏花。樂地人間少。親朋夢裏多。携君譚謔極。不覺夕陽斜。</text>
<title>道中偶吟</title>,<text>我往高城郡。逶迤路不窮。翩翩沙鳥白。灼灼海棠紅。峯向中天聳。波連外國通。每逢佳處詠。便覺氣豪雄。</text>
<title>三日浦</title>,<text>四仙何日遇。六字尙能存。淸玩曾先祖。奇遊又此孫。丹輝留石面。碧色雜苔痕。今日還歸後。應勞我夢魂。</text>
<title>入金剛山</title>,<text>蒼崖我始陟。杳杳望難窮。海亘長天闊。山蹲大陸雄。王居西北遠。佛刹古今同。頭上瑤京近。人言庶可通。</text>
<title>登隱仙臺</title>,<text>澗畔藍輿捨。登臨百尺臺。萬千峯刻削。十二瀑喧豗。廢寺僧無住。層崖鶴不廻。日斜還下去。芒屩數粘苔。</text>
<title>表訓寺</title>,<text>我到神仙窟。長途已覺窮。山光鼇背碧。霞色鶴邊紅。萬瀑雷霆鬪。三天日月通。長安金像在。將謁釋迦雄。</text>
<title>用前韻</title>,<text>獨立凌雲壁。茫茫目力窮。釋迦天下大。楓岳海東雄。月色千林遍。雷聲萬瀑同。應知西去後。惟有夢長通。</text>
<title>次韻</title>,<text>誰憐千里客。日暮且途窮。皆骨地中立。重溟天下雄。寒霜前夜隕。霽月故園同。世乏吹噓者。難逢乞火通。</text>
<title>次板上韻</title>,<text>蒲團初覺睡。秋曉聽疏鍾。寶殿黃金佛。晴空白玉峯。畸人身似蠖。道釋鉢藏龍。自恨塵緣重。難追羽客蹤。金刹門初開。喧喧日暮鍾。地中蟠巨海。乾竇捭群峯。鄭老詩如錦。揚公字躍龍。塵寰吾可避。於此欲藏蹤。</text>
<title>贈豆毛浦萬戶 金鼎祥</title>,<text>壯夫爲萬戶。應試蘊龍韜。憂國身何顧。論兵氣益豪。艱危非避死。區畫不辭勞。遙想鯨鯢海。吾知息怒濤。</text>
<title>舟中</title>,<text>今日別京國。獨超城市喧。雨霑平楚色。沙帶亂波痕。倦翼投郊樹。孤煙起水村。遙思槐峽宅。僮僕候柴門。秋宵東去客。獨坐抱離愁。言語三更燭。波濤八月舟。昏花今着目。晴雪已蒙頭。悵望螺翁宅。那堪涕泗流。</text>
<title>宿廣陵津曉發</title>,<text>鄕國何時到。篷窓日又曛。天低牛浦樹。帆落月溪雲。細雨鷗邊下。遙岑鳥外分。離愁安得制。沽酒欲成醺。</text>
<title>短津</title>,<text>綪纜沙頭解。今聞急水啼。秋晴山驛雨。曉唱峽村鷄。揚子官難達。莊生物欲齊。黃驪何處在。極目望天倪。睡起登輕舸。波聲入耳啼。旅人驚早雁。篙子待晨鷄。非是元難定。榮枯亦未齊。上都今已別。回首白雲倪。</text>
<title>舟行</title>,<text>江漢歸舟客。回頭隔國門。崩崖巖露角。斷岸木垂根。鐘動雲霞洞。鴉投島嶼村。東臺碑欲讀。其奈病眸昏。歸人抱膝坐。朝旭上山門。石露當谿角。松盤出地根。停船呼酒處。曬綱捕魚村。風定天光朗。何憂雨氣昏。</text>
<title>偶題</title>,<text>自木曾遷次。槐州火九鑽。病嫌詩筆把。老怯酒杯寬。藤蔓穿籬嚲。松根抱石蟠。雙溪吾欲往。極望路夷漫。</text>
<title>次韻</title>,<text>古峽雲霞捲。憑高送目遙。白波環巨野。靑嶂聳叢霄。宿鳥投煙樹。孤僧渡石橋。濕翁與籬老。苦憶幾時邀。秋冬枕上夢。無夜不西征。衰草饒荒野。重雲宿古城。民生今日困。世路幾時平。惟有雌雄劍。時時匣裏鳴。</text>
<title>偶吟</title>,<text>去歲辭京國。江湖控北心。詩添雙鬢換。病怯一樽深。龍吼燈前劍。蟲棲匣裏琴。元來由賦命。何必歎幽沈。歲晏芳菲歇。徒然感此心。天低平楚遠。地入大江深。月色看如鏡。松聲聽若琴。榮華何處願。衰世任浮沈。秋懷何以慰。吟唶倚東窓。家窘恒憂客。年衰每繫駹。野煙靑勃勃。沙鳥白雙雙。素性嫌州府。前生莫是龐。</text>
<title>次韻</title>,<text>窮峽輪蹄絶。蓬蒿蔽舊蹊。泥晴蛇蚓出。山暝鳥烏棲。佳夢窓前得。新詩壁上題。江皐時散步。手有一筇携。</text>
<title>次李子文韻 重明</title>,<text>今向忠州府。行尋細路斜。初收巫峽雨。更起赤城霞。絶壑塡秋葉。奔江蹴晩沙。窮探形勝客。不制興無涯。</text>
<title>次唐詩韻</title>,<text>十月天陰閉。虛堂朔氣寒。浮雲迷大海。積雪壓層巒。野外獰風吼。城頭畫角殘。日供魚與食。長鋏不須彈。侵晨騎馬出。短褐受冬寒。日射城邊樹。天低海外巒。新詩難下字。美酒不留殘。知己無時遇。峨洋豈敢彈。</text>
<title>走筆</title>,<text>峽內滄江闊。行人喚小舟。白沙通細路。蒼壁聳飛樓。貧賤知難免。尊榮覺不求。欲尋彭澤去。中酒久淹留。嚴冬寒凜冽。江凍闕漁舟。虐雪宵侵幌。頑雲夜宿樓。始慙衰俗混。終悔大名求。我學龐公隱。紅塵不肯留。</text>
<title>乙巳八月初一日大峙</title>,<text>躡此輕芒屩。東尋峽路開。層峯看突兀。飛瀑聽喧豗。翠壁頻攀葛。蒼厓或踏苔。羈懷非落寞。隨處好詩裁。</text>
<title>用前韻</title>,<text>欲借郵村馬。其行疾若雷。方言今日聽。家信幾時來。岳瀆東南坼。乾坤上下開。此間羈抱惡。安得酒盈杯。</text>
<title>訪洪進士 顯宇</title>,<text>東去羸驂蹶。崎嶇峽路危。浴鳧沈碧水。棲鵲語寒枝。極浦晴沙晩。層厓瘦石奇。近來吟病久。不怪作詩遲。詰曲通厓路。行行不避危。急灘喧古峽。殘日掛秋枝。心有強愁劇。詩無傑句奇。近來縻世故。愧殺訪君遲。</text>
<title>歸時偶吟</title>,<text>吾家知不遠。騎馬作徐行。江走群山坼。天垂大野平。輕霞林抹起。殘日樹頭明。自有心中得。新詩偶爾成。</text>
<title>次李德培韻 雲根</title>,<text>太守來尋日。庭梅尙勒寒。香醪初滿斝。華饌又登盤。人世是非擾。江湖天地寬。淸遊難可再。今夕罄交歡。使君登眺處。亭近峽江寒。美酒鸕鶿杓。珍羞瑪瑠盤。光陰愁裏走。天地醉中寬。此物如無死。相逢每盡歡。岸幘憑樓檻。凄凄夜氣寒。峽江磨玉鏡。山月湧金盤。幽興吟詩動。孤懷覽物寬。何時逢舊好。同作一樽歡。</text>
<title>次韻贈李德培。兼示槐州太守。</title>,<text>活計如鋤剗。單衣不禦寒。逢僧揮塵尾。留客對棋盤。淚爲傷時下。懷仍飮酒寬。倘非騷苑伯。老子與誰歡。江風無日息。病骨不禁寒。芳草沙邊細。孤松岸上盤。時危憂每集。俗薄政猶寬。君我俱無事。何嫌共作歡。我愛佳君子。淸標玉雪寒。投閒沈醉數。乘興遠遊盤。筆勢蛟龍走。詞源渤海寬。時時促膝處。飮謔盡同歡。老子移居地。門臨江水寒。絶崖藤蔓茁。崩壁木根盤。末路人情薄。何方世界寬。平生好吟酌。隨處共成歡。與子乖離久。相思望眼寒。柴門臨岸迥。峽路入雲盤。漁釣淸溪近。耕耘沃野寬。仁親爲寶地。永擬百年歡。舊病今年起。江樓尙怯寒。浦沙春草茁。汀樹暝雲盤。吟興抽毫數。憂心撫劍寬。柴門無客到。誰與共交歡。病似劉楨病。寒如范叔寒。江魚朝貫柳。野蔌夕登盤。旣有詩情減。又無酒量寬。時尋賢太守。同席辦淸歡。故人爲地主。軫我每飢寒。美酒濃金斝。豐肴侈玉盤。鬢衰憐雪在。身瘦覺衣寬。悵望容顏阻。何時笑語歡。</text>
<title>詠瀑布 聞李德培瀑布詩。因步其韻。○二首在下</title>,<text>瀑布垂層壁。奔潒束峽中。輕輕飛白日。細細逐寒風。雷訝掀平陸。虹疑亘太空。翰林何必羨。壯觀古今同。附元韻龍湫懸瀑布。奇勝冠湖中。飛沫垂層石。狂流響晩風。晴天雷殷壑。春雪飜空空。安得靑蓮手。遊觀述作同。</text>
<title>次韻</title>,<text>此翁何許者。興在酒杯中。山葉承朝露。江帆飽夕風。衆禽投遠店。纖月轉淸空。久闕團圞會。那時促膝同。獨憑樓檻久。殘日下江中。杳杳平郊樹。泠泠古峽風。強愁今未解。宿計已成空。隣寺佳期在。尋僧賞月同。城東共作伴。把臂論懷時。排悶惟賖酒。消愁強索詩。山頭雲撥墨。江口雨如絲。此地眞情絶。同遊更可期。暮入水邊宅。啾啾棲鳥多。此生傷往事。浮世強高歌。小砌環脩竹。寒塘倒敗荷。向來心不展。把酒慰蹉跎。</text>
<title>柏墅走筆</title>,<text>獨坐茅齋靜。平蕪轉夕暉。鶯兒穿樹去。燕子掠簷飛。客到宜炊飯。僧來可典衣。據梧成午睡。夢落峽江扉。故人今不至。悵望已斜暉。鸂𪄠沙邊睡。蜻蜓戶外飛。溪聲如作雨。雲態似爲衣。遠憶香山社。寥寥晝掩扉。醉翁眠忽覺。林外下殘暉。西嶽蘼蕪長。東園蛺蝶飛。頭添今歲雪。身着去年衣。莫是隣僧至。烏龍吠竹扉。</text>
<title>偶題</title>,<text>何人訪漁客。寂寞倚衡扉。槐峽身仍滯。桃汀夢亦稀。暝煙生販舶。秋雨滿僧衣。欲向紅塵去。惟憂觸禍機。</text>
<title>次韻</title>,<text>百年已前定。人何浪自謀。峽雲方欲暮。江樹又生秋。雁啄田中穗。鷗眠郭外舟。丹心猶未折。夜夜夢螭頭。</text>
<title>次</title>,<text>柴扉多近水。大抵捕魚村。風雨鳴山脊。雲雷走峽門。徵租官吏叫。擊缶野巫言。偶爾松醪醉。狂歌對瓦樽。</text>
<title>次太守閔而靜韻</title>,<text>將尋公廨去。其奈雨晴遲。我自吟詩望。君應對酒思。芳辰催易感。吉夢覺還疑。縱欲趨名利。預愁造物欺。寂寞香山下。賢侯有報書。病懷公榦似。生計浪仙如。厓寺衝雲訪。江田帶雨鉏。自知元薄命。不願佩銅魚。</text>
<title>贈槐山守閔汝鎭</title>,<text>老守偸閑隙。招朋乃以書。開罇澠莫幷。斫膾雪難如。江閣纔移席。村農欲荷鉏。從知雲雨散。愁殺似鰥魚。</text>
<title>讀漢書</title>,<text>白首江湖客。東京史讀之。陳平英布簡。伍被酈商奇。韓信元淵屈。蒯通且演迤。雖然飛燕傳。怪怪莫能知。</text>
<title>贈人</title>,<text>親朋留古郡。飛轡欲馳駹。虞寄頻辭爵。劉楨每抱痝。題詩毫可搦。排憫斝宜扛。吾命元來定。窮通儘自悾。我非罹網鳥。君乃駕車駹。幾學劉伶飮。常怜馬令痝。睡餘茶碗進。愁劇酒杯扛。百事元由分。蒼天觸處悾。</text>
<title>飮火酒</title>,<text>一琖燒春飮。令人暖眼花。已能排憫快。且可得詩誇。雨積魚矼沒。江平野艇拏。遷居雖欲久。民俗奈奇裒。</text>
<title>題東村壁</title>,<text>急穿雙佛借。徒步訪東村。束峽雲沈樹。寒天雪擁門。省心今去妄。觀性已忘言。値此盈罇酒。醺醺眼欲昏。</text>
<title>東征次韻</title>,<text>玲㻂槐峽客。獨向古名州。峻嶺人何陟。危途馬亦愁。劉伶頻嗯酒。王粲每登樓。逢着親朋話。可忘雪滿頭。</text>
<title>贈永春太守</title>,<text>卸馬登官閣。令人興滿腔。林鸎黃片片。沙鳥白雙雙。大句吟難得。深杯病未扛。狂濤衝狠石。寒響入晴窓。鶯歌今忽聽。怳若奏新腔。夢入靑帘數。懷開老劍雙。倚樓螺髻望。登路馬鞭扛。何日歸江上。吟詩臥北窓。此翁筋力憊。山路怯登登。急水雄聲振。高天大氣凝。層崖攢碧樹。絶壁老蒼藤。偶入郵村憩。終朝臥㲩㲪。</text>
<title>偶吟</title>,<text>白頭江漢客。憔悴十年今。鴷啄蟲生木。禽喧蝮出林。張衡愁浩浩。沈約瘦愔愔。或値隣僧話。誰言結舌瘖。</text>
<title>到彈琴臺</title>,<text>京關今敻邈。倚棹更回頭。露草蟲鳴夕。江沙雁落秋。孤村煙勃勃。束峽路悠悠。戰伐曾經地。灘凝咽不流。</text>
<title>偶吟</title>,<text>衰翁空獨坐。肩聳事吟嘲。秋日明沙浦。炊煙裊野庖。破船沈渡口。高樹掩塘坳。忽有隣僧至。芳醪強酌匏。</text>
<title>題金水使 鎭 壁上</title>,<text>老將携仙妓。年來別墅居。玄琴鳴快閣。白鶴舞前除。月色侵杯凸。梅香透牖虛。閑中計未少。時讀太公書。</text>
<title>走筆</title>,<text>昔歲辭城市。溪頭搆小茅。登山頻躡屩。入郭每鳴鞘。身似蝸藏角。官如鷁退潮。平生吟唶業。衰老未全抛。足音稀谷底。長嘯獨逍遙。未學玄生醉。難瘳馬令痟。耽詩腸已搯。無食腹常枵。忽覺催時序。空嗟壯髮凋。</text>
<title>贈禦營柳大將 赫然</title>,<text>抱病艱危際。憂心政似焚。魂歸鄕社月。夢落塞門雲。直欲扶周鼎。常思掃楚氛。今朝江海客。長揖大將軍。附次韻 李重明字子文老將平生志。濟艱如救焚。強弓彎霽月。飛劍決浮雲。欲踏龍庭雪。思淸馬島氛。長纓空自撫。慷慨愧終軍。</text>
<title>副柳敎官乞詩 名沆</title>,<text>重逢玉界尺。最喜慰離懷。至寶驚三刖。高才艶八義。風塵身有滯。石泉迹難偕。鄭僑雲梯夢。分明豈不佳。</text>
<title>題館壁</title>,<text>儤直成均館。蒲團睡政長。夜燈頻吐暈。秋雨早生涼。世路曾多踐。人情亦備嘗。明朝脫天械。送老雪堆莊。</text>
<title>書懷</title>,<text>日益思鄕曲。莊生動越吟。別多懷鬱結。年老病侵尋。郭外煙沈樹。街西雨滿林。如何窮我命。天意固難諶。</text>
<title>遣懷</title>,<text>古洞空齋夜。秋風撼燭光。爲官元齟齬。處世奈猖狂。蟲語喧庭草。蝸涎濕壯牀。女奴差解事。微笑進壺觴。</text>
<title>偶題</title>,<text>虞寄辭官爵。無心名利場。興多頻放筆。愁極每傾觴。野鶴投幽磵。沙鷗入小塘。鉤簾仍不寐。獨坐夜蒼唐。窮巷無人客。門前碧蘚封。白雲生絶壑。明月漏疏松。已畏身全老。方知意更慵。深愁何以解。強飮酒千鍾。</text>
<title>詠松</title>,<text>山上古松樹。風霜幾自支。衝霄千丈榦。蔽日十尋枝。偃蓋龍盤狀。狂根虎鬪姿。大材誰翦伐。志士莫須悲。</text>
<title>䨥溪寺。得濤字韻。</title>,<text>山路雖云驗。纔來已忘勞。日沈零夕露。石出減秋濤。苑叔身曾困。元龍氣亦豪。與君謀取醉。酒價頓能高。明日登山路。那堪兩脚勞。年荒憂酒債。才退愧詩豪。風訝三更雨。松疑八月濤。茯苓雖欲採。其奈翠厓高。</text>
<title>用前韻</title>,<text>久繫微官滯。誰知鬱鬱懷。翠濤呼婢酌。銀鯽任僮叉積水連天接。歸帆與鳥偕。終朝吟唶數。詩或恐非佳。</text>
<title>發行</title>,<text>蓐食催登路。前簷曉月高。欲成三日賞。不憚一時勞。山峻擎天嶂。川喧蹴地濤。元龍當老洫。消盡昔年豪。</text>
<title>詠茶山奇筆</title>,<text>舅氏曾揮筆。奇哉孰敢當。墨翻疑鬼怒。字瘦訝蛟僵。初似靑鸞翥。更如紫鳳翔。銀鉤與鐵索。神妙益難忘。</text>
<title>走筆</title>,<text>當此艱危際。潛然涕滿膺。人呼三月酒。婢炷五更燈。芳樹紅葩綻。長江白浪興。惡詩安敢詑。自可比徐凝。</text>
<title>雙溪寺</title>,<text>強策玄黃馬。行尋峽路長。菊花含白露。楓葉得紅霜。佛殿淸鍾響。禪窓濾月光。平生所畜眼。看此雪堆莊。</text>
<title>贈人</title>,<text>偶然逢故友。相歎鬢俱衰。白雪君偏唱。靑雲我獨遲。煙光籠水樹。露色濕江蘺。後會期何地。臨分更勸巵。</text>
<title>登後雲亭。眎洪元九 錫箕。</title>,<text>爲尋茲小閣。曳我手中杠。絶壁盤松老。圓沙怒浪摐。歸京千里夢。憂國百年腔。春夏無甘澍。天心不必悾。層厓飛快閣。今日始攀登。水訝獰龍鬪。山疑怒馬登。霜凋楓似錦。雲捲月如燈。我豈陶韋手。題詩愧不能。鞭羸尋勝境。峽路幾登登。劍岳疑天刺。虯松欲地騰。題詩臨澗石。酌酒隔窓燈。老去無筋力。追遊敢曰能。李君得御日。自幸龍門登。蠖豈長年屈。鵬將萬里騰。遊人皆佩酒。道釋已傳燈。共欲尋葩峽。其如病未能。昨自木州至。茲亭快一登。多風枯葉戰。欲雨勃雲騰。湖海三秋夢。京關十載燈。近來無興緖。酬唱我何能。今來憑曲檻。淸嘯擬孫登。身似哀鴻獨。才非逸驥騰。暮年頻攬鏡。秋夜共挑燈。百事蹉跎久。何曾謂已能。</text>
<title>淸風府使睦達夫送華牋求詩。辭遜不已。贈之。</title>,<text>峽中形勝地。飛閣聳穹蒼。丹壁如屛畫。澄江似鏡光。銀鱗頻入饌。雪蟻每盈觴。未辦將身去。令儂引興長。</text>
<title>送永春太守</title>,<text>故人今作宰。山縣愜幽情。地少田疇闢。庭無訟牒呈。峽江寒雪漲。天壁凍雲橫。欲賞仙區勝。春當發落城。</text>
<title>送錦山郡守嚴重叔 鼎耇</title>,<text>使君辭我去。十月發京城。顏面三年別。光輝五馬榮。政聲驚列郡。惠化洽疲氓。辜負河橋送。那堪病客情。</text>
<title>贈禹校理</title>,<text>薄宦無酒債。壚頭典寶刀。湖山孤夢去。城市片心勞。白岳屯雲凍。靑天缺月高。聖謨今未贊。愧殺古英豪。邊虞今若是。忼慨撫長刀。好興時時動。歸魂夜夜勞。我如馮鬢老。君似孟肩高。共憶城東叟。詞壇第一豪。</text>
<title>平雲君 球 挽詞</title>,<text>王孫能拔萃。衰俗仰淸標。高義頻垂問。微蹤每見招。廏中金騕褭。閨裏董嬌嬈。梁夢驚何遽。承家有鳳毛。麒麟貴公子。品秩亦尊官。美酒鸕鶿杓。珍羞碼磂盤。幾多蒙厚眷。每共辦淸歡。寫罷哀詞處。餘生忍淚難。</text>
<title>權善山 聖源 挽詞</title>,<text>筮仕躋三品。持家有一兒。文翁民俗化。羅隱命途奇。病革他鄕日。魂歸古峽時。餘生痛哭處。不忍寫新詞。相思今幾歲。離恨剖符初。南紀勞魂夢。西湖報信書。茲辰存沒異。當日弟兄如。無恨平生淚。潛然盡濕裾。</text>
<title>洪叔鎭大夫人挽詞</title>,<text>鏡裏孤鸞怨。今經幾十年。諸孫皆美玉。一子已新阡。寶婺星沈彩。延津劍有緣。曾斟陶母酒。感淚逬如泉。</text>
<title>挽詞</title>,<text>與君相識久。白首托交期。韓子才雖富。齊生命亦奇。一兒曾桂折。三品豈官卑。復魄南州舍。潛然忍寫詞。</text>
<title>戚再從兄鄭生員述氏挽詞</title>,<text>雖未從遊數。中情許共親。治家遵法度。應俗任天眞。曾子誠殫孝。顏回樂在貧。豈徒鄕黨艶。少弟亦書紳。</text>
<title>盧士章挽詞</title>,<text>湖左斯人出。風流孰敢當。採蓮才藝售。攀桂姓名香。兩子皆騏驥。諸孫摠鳳凰。連年夫婦逝。不制淚盈眶。吾友眞佳士。親交卌載強。靑蒲曾諫諍。朱綬累輝光。身上膏盲疾。胸中錦繡腸。終悲摧玉樹。無復共連床。</text>
<title>金定州 搢 挽詞</title>,<text>小子登龍幸。眉間氣色黃。靑蒲曾諫諍。朱綬幾輝光。兩女芳蘭蕙。諸孫瑞鳳凰。寂寥身後事。寧不劇悲傷。官秩纔通政。不卑亦不尊。鄴侯三萬軸。柱史五千言。問柳幽懷遣。尋花逸興存。星沈南極外。悵望獨銷魂。去歲騷翁札。令儂手拆封。文訝還生董。筆疑不死鍾。烺烺爭日月。字字若蛟龍。每見哀傷極。難禁淚下胸。</text>
<title>趙嘉平挽詞</title>,<text>妙年才藝擅。釋褐播香名。嘉典超三品。殊恩借一城。田園存晩計。詩酒送餘生。曹志承家業。猶能不墜聲。</text>
<title>全監役挽詞</title>,<text>我自登龍後。知公有古風。安仁官獨冷。羅隱命仍窮。縱隔金鄕面。猶蕃玉樹叢。山陽聞笛處。何忍淚泓泓。</text>
<title>晉安尉翁主挽詞</title>,<text>膝下螟蛉歿。悲懷自不支。一朝雙劍合。幾載隻鴛離。月照秦樓上。園空沁水湄。賢孫猶食德。餘慶在門楣。</text>
<title>睦器之挽詞</title>,<text>初夏相逢日。衰容減昔時。先歸君有處。此痛我無涯。食德餘三弟。承家亦二兒。追思敦睦義。不制淚交頤。</text>
<title>李參議大夫人挽詞</title>,<text>貞敬大夫人。嘉柔婦道純。衆孫由積善。二子顯要津。寶婺星沈日。雙龍劍合辰。世稱俱五福。何用淚沾巾。</text>
<title>南宮生挽詞</title>,<text>此子居隣里。交情百歲期。始因身得病。終至藥難醫。雖有中郞女。奈無伯道兒。可憐孀婦在。何恨九原悲。</text>
<title>黃南叟內子挽詞</title>,<text>㜫哉黃大家。貞靜柔閒姿。恭謹齊眉早。醲羞截髮治。八龍呼母哭。孤鳳失雌悲。未有張林筆。誰褒婦德碑。</text>
<title>李昭完 述固 挽詞</title>,<text>楓老螟蛉在。承家百事齊。如何莊叟蝶。化作謝公鷄。一弟二兄慟。五男三女啼。雙親撫棺處。觀者爲含悽。</text>
<title>徐挺之俊夫挽詞</title>,<text>徐稚生今世。曾於托契親。容儀雖久隔。信息每相因。韓子才何薄。齊公恨益新。門闌餘慶在。兒是石麒麟。吾友徐夫子。能全杜德機。天地鵬未擊。月窟馬空飛。泣硯寧無范。傳經尙有韋。殘生聞訃處。不制淚沾衣。</text>
<title>趙進士益諒 季友 挽詞 辛丑四月初八日卒</title>,<text>庚午初相遇。深知拔俗標。懽遊恒逐歲。情話或通宵。愧我追郊島。多君法賈鼂。終違扳葬靷。南望黯魂銷。若士文名早。眼空宇宙間。自期登桂籍。皆謂躡瓊班。鬼奪江淹筆。魂歸謝眺山。西湖舊遊宅。垂淚叩松關。</text>
<title>黃生員挽詞</title>,<text>此老超流俗。人稱富且仁。衆孫皆瑞鳳。諸子摠祥麟。睦族親疏感。居家孝友純。雖無逝者憾。不制獨沾巾。</text>
<title>姜元禛挽詞 代人作</title>,<text>棄代今何遽。芳隣失此人。閨門啼寡婦。泉路隔雙親。衆道鵬將擊。誰知蠖不伸。惟瞻餘慶地。雛鳳羽毛新。</text>
<title>吳逸少挽詞</title>,<text>幸以良緣重。相於托契親。君能容醉態。吾亦愛天眞。地下埋詩骨。人間滯病身。無由攀葬靷。深愧動輪賓。</text>
<title>洪叔鎭大夫人挽詞 重出</title>,<text>鏡裏孤鸞怨。今經幾十年。諸孫皆美玉。一子已新阡。寶婺星沈彩。延津劍有緣。曾斟陶母酒。感淚逬如泉。</text>
<title>次權正郞韻</title>,<text>久客留城市。紅塵興已闌。獰風喧夜永。積雪釀冬寒。身病宜休酒。年衰欲鍊丹。早春書雁至。吾不角弓彈。旅遊京國久。方覺宦情闌。淸夜詩魂醒。隆冬病骨寒。愁添三缺月。老憶八還丹。忽聽喧松籟。琴絃況若彈。獨坐官齋久。今宵月色闌。錦囊詩草滿。塵匣劍鋩寒。夢着東南路。心存內外丹。高山流水曲。欲向故人彈。久罷詞壇會。如今歲月闌。抽豪書吉夢。得酒制嚴寒。看劍長虹碧。煎茶武火丹。呼來無事者。博塞欲盧彈。</text>
<title>送江陵府使 李東溟</title>,<text>往者遊關外。臨瀛嶺以東。飛樓隣極浦。大海拍層穹。一境荒年數。群氓產業窮。唯當專撫恤。蘇息祝吾公。曾到江陵府。登臨鏡浦臺。海濤噴似雪。湖色碧如苔。相國淸文揭。鷄谷 仙郞傑句裁。揚浦 君行應一讀。感古嘆奇才。</text>
<title>贈權典籍 讓 副求詩</title>,<text>湖海思歸客。支頤每計程。鄕愁千斛貯。詩骨百年淸。劍氣如霜白。燈光替月明。新知樂莫樂。足勝舊交情。縛束微官滯。夢尋千里程。酒悲劉子量。詩愧庾公淸。郭外溪雲凍。簾前蠟燭明。寥寥成獨坐。誰識此時情。</text>
<title>偶吟</title>,<text>悄悄憑亭角。崦嵫日欲沈。通衢堆虐雪。大陸積窮陰。詩愧謝公妙。病如莊舃吟。浮生元有限。何用鍊黃金。此翁元達命。世路任昇沈。夜積南街雪。冬凝北陸陰。雖多公榦病。猶效鬼仙吟。湖外妻兒隔。音書抵黃金。</text>
<title>贈懷仁李太守</title>,<text>衆山中拆處。小縣號懷仁。野鹿時時見。村氓日日親。峽江澄似鏡。崖雪白如銀。倘有相思意。音書數寄秦。太守今分竹。吾知政務仁。峽民時有訟。縣吏或相親。野䔩香生齒。江魚色勝銀。幸君因估客。莫惜寄西秦。</text>
<title>走筆</title>,<text>樓前羅萬象。啽哢數抽毫。水走龍淵合。山爲月岳高。匣中藏雪鍔。鏡裏照霜毛。雖隔靑雲久。猶存志氣豪。中酒題狂汁。霞牋落彩毫。荒村依遠。峻嶺極天高。峽水靑羅色。沙禽白錦毛。大勳猶未樹。竊愧古英豪。老翁雙眼瞢。安敢察纖毫。群嶽連天起。飛樓得地高。春愁深似海。世故劇如毛。向晩憑危檻。方知興亦豪。</text>
<title>贈柳秀才</title>,<text>舊好今來訪。深情未易酬。相思衰兩鬢。重對刮雙眸。峽水鷗初泛。汀沙草欲抽。明朝岐路上。其奈又離愁。豈料尋孤店。情當白璧酬。雪晴公老鬢。花着我昏眸。燭淚無窮逬。繭懷不盡抽。河橋將送處。握手共含愁。縱有吾詩好。無人共唱酬。山如金粟頂。江似達麽眸。小鏡時時攬。長刀數數抽。如何西望處。物色助新愁。</text>
<title>走筆</title>,<text>獨立春江上。幽懷太悄然。鍾鳴厓寺雨。花亞峽村煙。貪病元知命。窮通亦聽天。情人期不至。悵望暮山邊。飛閣江頭聳。危欄獨倚時。霽峯尖若戟。新月缺如眉。病叟逋詩久。頑僮貰酒遲。春光今政好。花萼發南枝。有客來何自。逢迎此小亭。雨飛看乙乙。禽語聽丁丁。日落江初暝。春還燒漸靑。尊前談謔久。新月照沙汀。單衣經歲着。破似得霜荷。家信千金直。羈愁萬斛多。春深花已笑。日暖鳥爭歌。悄悄獨憑檻。時聞風振柯。溪友園翁至。歡遊辦此亭。峽江元似蜀。野鶴或疑丁。雨霽平沙白。雲生絶壁靑。忽聞人語鬧。晩市綠楊汀。</text>
<title>過古亭</title>,<text>此地重來客。空嗟髮已華。亭臨層壁迥。路入亂山遐。廣野蒼煙直。荒城白日斜。無人誰共語。默默見歸鴉。谷口奇花發。姸姿敵麗華。柳藏村巷邃。山繞客程遐。石瀨魚唇戛。煙郊燕翅斜。沙頭休小市。爭啄夕陽鴉。</text>
<title>三月晦日</title>,<text>暮春今日盡。懷事太無聊。細草連蒼野。尖峯聳碧霄。落花飛片片。弱柳嚲條條。客去門還掩。那堪更寂寥。此老非奇偉。敢期一箭聊。花飄風振樹。虹抹雨晴霄。白鷺眠沙觜。黃鸝囀柳條。門前無剝啄。盡日太寥寥。</text>
<title>落花</title>,<text>春光今已盡。白日落花飛。戲蝶爭紅蕊。狂蜂逐暗馡。紛紛埋石逕。片片撲柴扉。向晩飄風起。尤宜點客衣。孤村落花后。悄悄倚荊扉。湖海三春病。風塵萬事非。逢人論惡夢。處世恐危機。衆鳥投深樹。前檐掛夕暉。長往桃源計。其如到老違。身閒春夢穩。世亂宦情微。小牖通山氣。淸池得月輝。頻聞杜宇哭。知是不如歸。</text>
<title>寄亞使申德夫 厚載號葵亭</title>,<text>一從客裏別。何日不含愁。把酒秋天月。吟詩古驛樓。縱云顏共隔。恒願札相投。底事吾將隱。功名已謬悠。</text>
<title>登枕流亭</title>,<text>柏墅那時到。難銷客裏愁。幾經探石路。稍喜得山樓。塵世身何托。仙區跡欲投。槐安今悵望。興入峽中悠。</text>
<title>淸風道中</title>,<text>憑欄吟詠苦。萬象入搜牢。官似黃楊阨。歌慙白雪高。酒非玄石醉。膽豈子龍豪。未遂勳名立。徒然歎二毛。</text>
<title>次金長卿寄睦達夫韻</title>,<text>邑宰長懷處。難消別後愁。峽深盤細路。厓斷聳層樓。桂醑君知餽。木瓜我愧投。吟鞭聊欲擧。佳興此時悠。衰鬢蕭蕭髮。離腸浩浩愁。峽開橫大水。地勝有飛樓。急雨平郊下。孤帆極浦投。故園消息斷。西望暮雲悠。</text>
<title>用前韻</title>,<text>放浪如吾漢。終年別洛中。藏踪如俗薄。行世恨途窮。未學耽詩甫。難逢乞火通。乘舟尋舊好。恐値石尤風。西湖林處士。今不負佳期。泛泛杯中蟻。蕭蕭鬢上絲。雨聲初罷夢。江色每供詩。翦燭論懷夜。村鷄報曉遲。</text>
<title>象王寺</title>,<text>漫浪人三四。揚鑣訪佛龕。奔泉通峽出。喬岳與雲參。未效龐逃世。難逢晏解驂。相隨禪客話。西牖月初含。偶爾尋蓮界。蒼崖有古龕。詩多愁裏得。禪欲靜中參。飢客催烹粥。頑僮懶秣驂。梵筵成勝會。端合酒杯含。</text>
<title>次車滄州詩卷韻</title>,<text>故都留客子。霜鬢鏡中催。水若龍拏去。山如虎鬪來。樓臺殘雪在。天地一陽廻。不問興亡事。唯傾酒百杯。故園那日去。時序此中催。雲自層峯起。風從大陸來。燈前孤客坐。林外宿禽廻。遣㦖今何以。呼兒進酒杯。</text>
<title>次</title>,<text>數三吾黨在。落落似晨星。啽囈銷千恨。蹉跎送百齡。尊前頭共白。燈下眼俱靑。欲向天磨去。層崖採茯苓。此老何爲者。來從古木州。一身天末客。雙鬢鏡中秋。苦憶常勞夢。懽迎已辦留。可歎人世內。行役幾時休。</text>
<title>偶題</title>,<text>鄕國思歸客。隆冬抱病吟。身如猿失木。心羨鳥投林。半壁燈火落。疏簾月色侵。持杯相勸處。不覺四更深。白首松都相。新詩爲我吟。重雲屯古堞。纖月漏疏林。客久心常苦。年衰病亦侵。浮榮何足道。唯喜酒杯深。</text>
<title>朴淵瀑布</title>,<text>蒼崖瀑布水。可助此翁吟。直下垂雲壑。奔流散石林。雷疑千仞吼。虹訝半空侵。最欲窮淸賞。何嫌到夜深。</text>
<title>過兵部橋。思韓石峯。石峯習隷于此橋</title>,<text>峯翁何許者。神翰老尤工。渴驥奔泉急。怒猊抉石雄。詎甘懷素竝。且恥伯英同。東國千千載。流名定不窮。附次韻 仲久東國石峯者。擅名書法工。蘭亭豈專美。松岳與爭雄。爾我生差晩。蕭條代不同。臨池餘舊跡。駐馬恨何窮。</text>
<title>贈金參奉 泳 以謝來訪</title>,<text>昨日公來訪。殷勤送我情。芹宮曾許與。松嶽更逢迎。大雪堆荒野。頑雲壓石城。懸知相憶處。唯見月同明。</text>
<title>次權士和韻</title>,<text>歲暮南歸客。那堪別恨深。一年曾隔面。數月共連襟。大雪平郊霽。層雲古洞陰。分携何用惜。所貴兩知心。</text>
<title>槐峽醉墨堂八詠</title>,<text>瓮巖花似錦。欲賞泊扁舟。剩得堯夫興。聊爲衛玠遊。縱耽聞晩馤。且恐泛淸流。看盡催歸去。斜陽下遠洲。右瓮巖看花嵯峨成佛岳。大雪白皚皚。柳絮章臺散。梅花庾嶺開。冷侵詩客袂。光入酒人杯。賞翫歐公竝。吾今興未裁。右佛嶽賞雪吾家江上在。門外繫商船。下碇平沙月。落帆古峽煙。乘風漢水口。扣枻琴臺邊。明日魚鹽販。村氓集百千。右江口商船古渡漁人火。明從暮夜初。灘頭驚宿鷺。波底竄跳魚。螢訝流沙際。星疑隕玉虛。吾將歸得雋。結網不須疏。右渡頭漁火峽水流今古。長橋迥若浮。行人常冉冉。去路劇悠悠。晨聽野鷄發。暮尋山店投。只緣營產業。能得幾時休。右野橋行人門外平沙闊。秋來雁序橫。隨陽霜雪避。渡海羽毛輕。月下千行密。風前一陣成。虞人忽驚殺。雲際失群鳴。右浦沙驚雁憑欄開雙目。浮嵐峽口圍。初從蒼壁起。更向碧峯飛。細細籠喬木。輕輕掩啓暉。可憐濃淡色。沾濕嶽僧衣。右牛峽朝嵐百丈靈湫濬。何年蟄老龍。淸宵怪氣出。白日祥雲濃。天外獰雷殷。江中暮雨重。鉤簾看不霽。更覺失山容。右龍湫暮雨</text>
<title>贈槐山太守</title>,<text>自吾爲客後。秋草喚新愁。峽束疑無地。山開認有樓。心知江路近。身欲酒村投。恐負同遊衍。歸時恨轉悠。</text>
<title>途中次韻</title>,<text>停驂厓寺下。鍾響似蒲牢。齒老詩才退。天寒酒債高。瀑懸飛沫濺。灘急激湍豪。未遂幽棲計。塵緣劇蝐毛。</text>
<title>次韻</title>,<text>吾身何許者。恒在醉鄕中。群岳尖如刺。長江走不窮。漁燈看灼灼。村鼓聽通通。庭畔携筇立。茅檐吼夜風。</text>
<title>次</title>,<text>老翁憑杖望。山腹下斜暉。古木鵲雙立。蒼崖僧獨歸。炊煙生野店。漁舫繫江扉。偶得驚人句。雲藍筆欲揮。</text>
<title>題生昌驛德流軒</title>,<text>快閣層空聳。登臨轉覺危。黃花含露夕。丹葉得霜時。峽坼長程出。郊平逝水遲。令人歸意切。南望拭昏眵。</text>
<title>到永平白鷺洲</title>,<text>九月西歸客。行尋白鷺洲。沙疑鋪匹練。石訝臥潛蚪。衆木喧淸籟。雙臺聳碧流。前道斜日下。急急策征騶。</text>
<title>馬上吟</title>,<text>自然疲備客。東走路超超。元氣凝爲嶽。獰風吼若潮。嵐光浮廣野。日脚挂長橋。塵世酸辛事。令人髮欲凋。</text>
<title>寄忠淸方伯</title>,<text>苦憶西湖伯。何時更得逢。離愁添萬斛。別夢越千峯。縱闕容顏對。頻投札翰封。新春錦江上。願把酒盈鍾。</text>
<title>贈李子吉</title>,<text>何恨芝眉隔。今年幸再逢。尊前衰兩鬢。燈下屹䨥峯。大陸頑雲凍。長程虐雪封。離懷方作惡。衣袖淚龍鍾。</text>
<title>次韻贈洪子晦</title>,<text>江上疑淸閣。香酥酌玉舟。此翁元漫浪。太守最風流。抽筆題新句。連襟說舊遊。時危今轉劇。安得不愁愁。</text>
<title>次槐州太守寄睦達夫韻。寄達夫。</title>,<text>沙翁長苦憶。無限別離情。今日靑雲隔。何年紫綬榮。煙埋平楚色。風送大江聲。縱有樽中酒。憂時只細傾。</text>
<title>偶吟</title>,<text>獨立層臺久。山河帶夕暉。寒沙群雁集。暮峽亂鴉歸。州吏冬催糴。隣僧夜叩扉。明朝尋野老。跨馬短鞭揮。</text>
<title>到蒼峯驛</title>,<text>夕次蒼峯驛。飢人腹有雷。草間蟲語鬧。峽裏雁聲來。今古重關隔。東西大路開。我非王翰手。文豈似瓊杯。</text>
<title>初八日發蓮峯。宿泉甘驛。</title>,<text>羈人寢已熟。喧聒鼻中雷。㶁㶁秋泉走。蕭蕭曉雨來。通厓樵路細。面水板扉開。倘遇花山守。何辭酒百杯。</text>
<title>次杜律</title>,<text>憑欄雙目送。翠霧遠林開。峽與山根坼。江從地勢廻。迎人檐燕語。喚友谷鶯來。韜跡安吾分。虛名豈用哉。老子中懷鬱。何時得好開。雲霞蒼壁起。河漢碧霄廻。月自千峯湧。風從萬竅來。明朝歸柏谷。道路極艱哉。偶爾隣僧到。林間一道開。山形環野峻。江勢抱村廻。鷺下寒沙宿。鶯穿碧樹來。蓴羹佳味在。斗覺興悠哉。睡起拓窓早。前郊曙色開。西京魂幾往。東海首頻廻。雲樹緣厓密。江帆入峽來。支頤吟詠久。得句或奇哉。</text>
<title>次</title>,<text>拓窓聊送目。天上雁行高。身病求良藥。年荒賣寶刀。靑山生暝靄。蒼峽漲秋濤。此老爲何事。沈吟搦彩毫。</text>
<title>寄邦瑞</title>,<text>金生久不見。懷抱幾時開。以我離魂去。知君別夢來。花殘厓寺側。柳拂峽江隈。欲慰春愁劇。聊登百尺臺。</text>
<title>題開香山僧壁</title>,<text>籌室誰人訪。杈枒石路層。廚煙籠碧草。峽雨暗蒼藤。曾效蝸藏角。今同雁避矰。如何頻翦燭。老子看傳燈。</text>
<title>走筆 重出</title>,<text>足音稀谷底。長嘯獨逍遙。未學玄生醉。難瘳馬令痟。耽詩腸已搯。無食腹常枵。忽覺催時序。空嗟壯髮凋。</text>
<title>次太久韻</title>,<text>重到招提上。無憀獨坐時。遠山峯劍立。古屋瓦鱗差。地凍蝸藏角。天昏鳥擇枝。拂塵看破壁。猶有老翁詩。</text>
<title>次韻</title>,<text>峽中棲遁地。岑寂客無哤。厓口重雲蔽。檐端隕葉摐。夜看燈的的。秋聽澗淙淙。而我雖衰老。題詩筆若杠。</text>
<title>贈主人</title>,<text>曉發中原店。方愁壟坂長。曾遭三刖足。敢比九穿楊。天壓重岡碧。江通束峽蒼。茲遊聊欲記。吟唶綴詩章。</text>
<title>次槐山太守韻</title>,<text>近者相徵逐。人間一犬緣。君消離恨萬。我釋別愁千。席上詩酬唱。樽中酒聖賢。槐州同久滯。何日入秦川。</text>
<title>苦吟失題</title>,<text>心裏不平事。都憑快劍寒。客來時設席。馬病久懸鞍。朗詠詩因就。微醺意更歡。吾君聊景想。堂下舞衣寬。已遂歸田計。溪頭搆小茅。隣僧爲道伴。漁客結親交。對岫朝雲出。看林夕鳥巢。吾君高詠處。風月入詩嘲。</text>
<title>偶題</title>,<text>此翁今已老。減却氣雄豪。心似嵇康懶。身如范蠡逃。山形人肺腑。湖色錦葡萄。何日風塵定。頻看舊寶刀。白日柴門掩。悄然獨坐時。幽禽飛上下。芳草茁參差。峽束通天小。郊平逝水遲。殘花零落盡。蜂蝶已辭枝。老子憑烏几。心懷鬱悒時。啼鶯聞恰恰。飛燕看差差。大艑衝風至。平江出峽遲。西林殘日下。棲雀集寒枝。老子何爲者。身如蠖屈時。挑燈光的的。看劍刃差差。夢去東溟遠。魂歸故國遲。明朝乘釣艇。解纜鬱金枝。</text>
<title>次</title>,<text>自憐吟病客。匹馬向淸塘。束峽噴朝霧。群峯背夕陽。文章慙白雪。官序阨黃楊。何日戎衣定。頻看寶劍鋩。</text>
<title>贈金都事 永聲</title>,<text>此翁元習靜。不欲廁班行。仲蔚門常閉。馮唐髮亦蒼。樽罍開小閣。篇籍散匡床。奇字時時問。復生執戟楊。</text>
<title>題李進士琴左右越</title>,<text>君欲正邪心。有時彈古琴。高山揚妙響。流水激淸音。鳳訝丹霄叫。龍疑碧海吟。今吾亦鍾子。唯願托交深。</text>
<title>送人</title>,<text>君今湖外去。時序屬淸秋。故國繁華歇。荒城霸氣收。潮聲喧浦口。雁字落沙頭。此乃傷心地。曾憑百尺樓。</text>
<title>奉南參判燕京之行</title>,<text>送子中原去。前途萬里長。浿江斜野日。薊樹落天霜。寒雁驚離夢。官醪滌別腸。思親應有淚。何處不沾裳。使者向中國。乘船鴨水濆。霜凋遼野樹。日沒薊門雲。淚爲離親逬。心因戀主焚。應知孤館夜。秋月白紛紛。</text>
<title>次朴尙書仲久韻</title>,<text>吾友臨江子。還鄕賞晩秋。別來勞一夢。望極騁雙眸。携酒登前岸。乘船傍故洲。未成同往計。城市獨淹留。江湖漁釣叟。縻爵至今留。役役身仍病。蕭蕭鬢已秋。孤吟揮彩筆。長往戀丹旒。忽有平安信。來從古木州。附元韻 仲久石壁吾鄕勝。歸歟幸及秋。入舟醒俗慮。近墓拭昏眸。楓樹霜枯葉。蘆花雁下洲。長年捩汝柁。酌酒與遲留。展墓元初計。歸田亦暫留。聖恩私一物。佳興屬三秋。哿矣感霜露。惄焉懷冕旒。明朝驅病體。怵惕向神州。半百閒來往。坡山片月孤。宦情憐白髮。人事愴黃壚。孤首心猶戀。龍鍾病未蘇。千秋所稱達。張翰獨歸吳。</text>
<title>送梁山太守</title>,<text>幸同司馬榜。聯席又春曹。我已身全老。君今氣益豪。深憂分百里。佳夢得三刀。欲贈臨行語。狂吟搦彩毫。</text>
<title>鎖直泮宮</title>,<text>儤直芹宮裏。鍾聲枕上來。興挑呼酒地。夢着釣魚臺。憂國心常赤。傷時髮已皚。壯圖何日售。塵匣劍生苔。</text>
<title>次道机軸中韻</title>,<text>樓下蒼江闊。當春識氣蒸。花光紅似錦。月色白如氷。我已漁樵客。渠今粥飯僧。相逢談勝處。三角想層層。</text>
<title>馬上偶吟</title>,<text>祗役東南客。酸寒已飽更。葉凋山脚瘦。潦縮石稜生。朽棧人愁過。危橋馬怯行。隔林村舍近。風送暮砧聲。</text>
<title>題金氏草堂</title>,<text>主翁何許者。知是最風流。堂上雙靑眼。尊前兩白頭。菊花含露曉。楓葉帶霜秋。惡雨連三日。歸程倦客愁。</text>
<title>過玉華臺 西溪所居處。金沖庵亦留三年。</title>,<text>鞭羸探勝槩。路入玉華臺。山色如新畫。江聲若疾雷。溪翁沖老去。道谷柏州來。舊跡憑誰問。遺墟但草萊。</text>
<title>題枕海堂次韻</title>,<text>牙州形勝最。到此兩眸開。日自扶桑出。風從渤海來。梅花飄玉笛。竹葉凸金杯。獨倚危欄聽。孤鴻叫侶哀。</text>
<title>華陽洞</title>,<text>征驂巴棘甚。蹇蹶石如刀。覽物愁仍破。耽詩氣已豪。淸泉噴壑吼。翠壁界天高。細憶鴻濛始。方知造化勞。翠壁連雲起。琱鐫若以刀。危厓老木禿。哀壑飛湍豪。人怯山橋毀。馬愁石棧高。欲於探勝槩。登頓輒忘勞。</text>
<title>寄李洗馬</title>,<text>不見親朋久。相思雪蓋頭。折梅添別恨。望月倍離愁。悄悄孤懷鬱。依依片夢悠。何時滄海上。樽酒辦懽遊。幾歲相乖角。霜華各滿頭。家貧時撥㦖。世亂酒排愁。白雪歌誰和。靑雲路亦悠。此身牽百慮。江海負淸遊。</text>
<title>用前韻贈行客</title>,<text>握手去留際。那堪欲白頭。此生元有別。何日可無愁。雪積河氷凍。雲陰峽路悠。明朝廻望處。應憶郡樓遊。</text>
<title>送木川太守 持平○以直諫見忤出宰</title>,<text>直諫元其職。孤忠豈爲身。分符恩似海。戀闕鬢如銀。征雁離亭夕。寒梅古驛春。他年宣室召。此去莫傷神。</text>
<title>偶吟</title>,<text>千里懽遊客。稽留此一庵。月明天上下。海闊地東南。病後神仍旺。閒來興不堪。且驚秋序至。楓葉得霜酣。</text>
<title>偶吟</title>,<text>重陽今已迫。時菊綻東籬。圃翦周顒韭。鐺烹鮑照葵。瘦黧緣抱病。窮阨坐耽詩。幸有隣僧在。相看每着棋。</text>
<title>次韻</title>,<text>結搆三間屋。茅檐近曲塘。柳深憐密葉。花飛惜飄香。庭畔雲移影。窓前雨送涼。緣溪徐步出。驚起睡鴛鴦。</text>
<title>李一之江亭次韻</title>,<text>登臨高閣上。夕鳥噪西林。中酒仍排㦖。論文且豁襟。雨聲喧極浦。帆影落江心。怊悵城隅別。令人起歎音。</text>
<title>次老杜韻。示宋子泰。</title>,<text>幽棲厓寺裏。得句欲淸奇。放浪仍招謗。經營本不爲。夜雲依曲檻。宿鳥聚寒枝。相對論詩好。殘燈故莫吹。</text>
<title>偶吟 正月十二日</title>,<text>巷北無人客。柴扉絶吠狵。缺㰚鴉啄雪。破屋鼠翻窓。懽意隨年減。愁城借酒降。霞牋揮彩筆。詩句敢成邦。詩句一作詩律</text>
<title>壽樂堂次韻</title>,<text>峽裏仙區別。君爲避世翁。燭搖風自北。窓曙日生東。野鶩依沙際。池荷偃雨中。我非陶謝手。安得作詩工。</text>
<title>贈人</title>,<text>白首騷壇將。文章等駱盧。鵾鵬搏巨海。騏驥騁長途。田野宦情少。朝廷人事殊。山公今尙在。嵇紹竟非孤。</text>
<title>別仲久後偶吟</title>,<text>江漢孤舟別。東來望眼昏。幾時重握手。今日獨銷魂。雨注平郊潤。雲屯衆岳尊。醉憑層欄聽。林梢夕禽喧。白首東遊客。憑欄眼欲昏。風寒醒酒氣。景好怯詩魂。路細千崖窄。天臨萬嶺尊。日沈門政閉。耳聽角聲喧。</text>
<title>次睦主簿從兄寄贈韻</title>,<text>自笑猖狂者。移棲托故林。苔侵三尺杖。雨灑七絃琴。秋夢歸難制。窮愁浩不禁。何時樽酒會。促膝和長吟。幾年辭洛社。身世托雲林。水色如巴錦。松聲訝舜琴。看山詩興得。對月睡魔禁。淹滯仍成病。莊生有越吟。</text>
<title>正月十九日。馬上吟。</title>,<text>蓐食策羸馬。路長泥又融。溪光張素練。橋勢落晴虹。谷口鳴春鳥。林端吼夕風。興來詩有就。新句敢言工。</text>
<title>題僧壁</title>,<text>倦客投蓮界。留連此小軒。飛泉濺壁面。崩石掛松根。志已貪禪寂。身今避世喧。曲肱牢睡熟。斜日下山門。行尋蘿逕險。憩息得層軒。水漲沙沈觜。崖崩木露根。羈人愁未制。道釋語無喧。簾外山光暝。棲鴉入洞門。</text>
<title>贈都事李敦臨</title>,<text>偶爾逢迎處。持杯共滌愁。雁聲江北浦。燈影郡西樓。雄辯今宵快。情書幾日投。應成寒碧會。何恨道途悠。</text>
<title>寄仲久</title>,<text>塵世浮生老。空嗟歲月奔。野煙封樹色。江石帶潮痕。排㦖唯詩句。寬心亦酒罇。近來京洛滯。歸夢惹鄕園。愁城未易降。安得酒盈缸。獨鳥投春樹。寒潮納暮江。還鄕千里夢。憂國百年腔。我有平生友。唯君朴又厖。</text>
<title>寄呈再從叔素</title>,<text>病後孤懷鬱。強登此小樓。夕帆和雁沒。春水與天浮。韜跡時曾失。還鄕計又遒。窮愁何可寫。直欲醉壚頭。</text>
<title>山寺</title>,<text>留滯金沙境。還鄕計又差。病如司馬渴。詩似杜陵哦。氷敗泉聲聒。雲陰雨意多。小窓初罷睡。暮鳥集庭柯。何地藏蹤跡。長嗟世路艱。旅愁添夜雨。鄕夢着春山。索句心常苦。憂時鬢欲斑。前溪斜日下。林外鳥飛還。</text>
<title>忠原 辛未避亂</title>,<text>關塞生戎馬。轉蓬任此時。君臣論戰伐。社稷屬艱危。撫跡眞如夢。排愁強覓詩。親朋摠流落。安得且前期。光陰不相貸。嘆息已衰容。病劇身仍瘠。時危夢亦凶。夕禽投遠店。晴月上高松。回首望京國。雲山千萬重。</text>
<title>送金玄風 代人作</title>,<text>吾子朝端傑。文章孰能當。靑驄纔出入。朱紱竟光輝。積雪江橋凍。叢梅野岸香。故人皆作宰。頭白別離傷。</text>
<title>下山作</title>,<text>晨發衿陽寺。畏途最險艱。崖崩橫亂石。天窄擁高山。日出重溟外。風生衆木間。褰衣徒步苦。飛雪撲愁顏。</text>
<title>次仲久韻</title>,<text>塞外兵戈暗。艱危抵十秋。家貧無酒債。身病倍鄕愁。潮蹴寒江岸。雲沈古驛樓。殘生勳業晩。寧欲伴沙鷗。歲暮移家客。咨嗟計又非。閱人傷直性。行世觸危機。江黑風驅雨。霜嚴葉墜扉。偶然成小睡。鄕夢着漁磯。悄悄今無興。榰頤憩竹床。蟲絲縈缺柵。雲影寫廻塘。白酒禁愁得。黃花滿意香。欲歸湖外宅。聊自檢裝囊。</text>
<title>客中偶吟寄呈再從叔</title>,<text>何日桃源去。常嗟夙計遒。寒宵長短雨。孤客淺深愁。海內兵戈滿。人間歲月悠。飄零今到此。目斷故園樓。</text>
<title>寄朴仲久</title>,<text>世路眞難托。其如百二崤。命奇多困阨。謗集劇豗呶。春靄生峯頂。朝煙冒樹梢。幾時成會合。約略滌昏怓。悄悄憑亭角。沈吟對落暉。天低山隱約。野闊樹依微。歲換身仍老。時危事亦違。故關安處是。歸夢積漁磯。</text>
<title>寄居山督郵 韓允謙</title>,<text>關塞踰千里。音書抵萬金。別傷愁已亂。衰髮歲頻侵。碧海連天闊。黃雲接地陰。驛樓春雪夜。應有未歸心。</text>
<title>寄兩張 仲錫，季遇</title>,<text>抱懷殊不樂。其奈賸悲涼。凍雪封梅萼。陰雲翳月光。病多筋力減。歲換鬢毛蒼。獨宿空齋裏。寒宵夢兩張。</text>
<title>栗峽道中</title>,<text>客子發淸曉。行行壟坂長。冷煙生古寺。群木立層岡。巖底鳴泉響。林間射月光。逢春猶未返。只爲避豺狼。</text>
<title>靑川峽</title>,<text>峽俗頗淳朴。居民見我迎。水村春雪凍。厓寺暮鍾淸。戀主他鄕淚。思家久客情。何年減豺虎。回首望西京。</text>
<title>聖巖寺</title>,<text>石路穿雲細。行尋興漸加。斲崖容佛寺。緣渚着漁家。深樹棲群鳥。高林宿斷霞。孰知西去夢。夜夜入京華。倦客尋厓口。居僧出寺迎。棲禽投樹競。暮磬徹雲淸。湖海傷時淚。風塵恨別情。木州猶悵望。何況漢陽京。</text>
<title>梅鶴亭古基</title>,<text>名亭廢已久。到此輒悲傷。人去鶴何在。春回梅獨香。霧開流水白。雨罷遠山蒼。僮僕催騎馬。斜陽掛渚檣。</text>
<title>自嶺外還時作</title>,<text>欲雨還休雨。停行且發行。水煙籠古驛。山日掛層城。夢每通京國。朋多阻賊兵。不知身有托。何處保殘生。</text>
<title>此夜</title>,<text>此夜憑亭角。東峯月欲登。排愁詩可作。引興酒須徵。野火燒林盡。溪雲擁樹層。如何耿不寐。憂國涕盈膺。</text>
<title>亂後逢仲久</title>,<text>誰知此會有。偶爾各偸生。舊面看仍喜。新詩聽更驚。晝常聞野哭。夢亦避胡兵。錫友幽明隔。那堪獨悵情。</text>
<title>地藏寺憶張仲錫</title>,<text>峽似夔州峽。人同杜曲人。秦中多鼓角。關外尙風塵。浮世憐衰鬢。危途任此身。忽思張也逝。流淚已沾巾。</text>
<title>銀石寺憶張季遇</title>,<text>社稷艱危際。徒然涕泗流。日沈吳峴首。花暖蜀嘉州。縱是耽春酒。那能緩客愁。京華有知己。北望獨憑樓。</text>
<title>送再從叔 素 之海西節度營</title>,<text>小阮傷此別。西征幾日廻。月當關路雪。花綻驛亭梅。寒夢驚難作。新愁密不裁。的應賢節度。留客酒爲謀。</text>
<title>道中吟</title>,<text>那事有行役。年年東復西。風江千里走。峽日兩竿低。鬢髮渾蕭颯。容顏極瘦黧。據鞍時覺睡。幽鳥作春啼。</text>
<title>漢江</title>,<text>霽月當淸夜。無眠憩小樓。水村依缺岸。沙鷺宿虛舟。公幹常多病。張衡獨抱愁。故園歸計晩。方覺了三秋。</text>
<title>行役</title>,<text>行役年年苦。驅馳湖海西。逐名身已誤。料事意都迷。暝色啼鴉樹。寒聲受月溪。忽思知己子。廻首遠天倪。</text>
<title>贈申大吾洪元九</title>,<text>遠客投孤館。前溪日脚斜。排愁江市酒。罷睡岳僧茶。檐有呼群燕。林多哺子鴉。逢場歡謔處。忘却鬢絲華。</text>
<title>行役</title>,<text>行役那時歇。窮愁正滿腔。峽開仍險路。樹盡亦平江。隻影離群雁。歸心不繫幢。此生元有定。隨事且須悾。</text>
<title>喫蓴</title>,<text>細蓴最可美。采采雨初晴。當夏方浮水。經春已吐莖。入唇凝自滑。盛碗馥偏生。此味誰先得。吾知陸士衡。</text>
<title>楮子島。次湖陰集中韻。</title>,<text>此地眞形勝。不須倏忽過。奔濤衝石迅。去雁受風多。帆隱回崖阧。雲開側峭羅。望鄕鄕路夐。歸計負漁蓑。</text>
<title>成歡驛別朴仲久</title>,<text>高閣憑天半。登臨思不窮。池蛙鳴閤閤。驛鼓響通通。雲態催朝雨。荷香得午風。異鄕今作別。飮啄幾時同。</text>
<title>憶崔國輔</title>,<text>海內平生友。堂堂八尺身。蘇君雖大困。陳子豈長貧。湖外梅經臘。江南雪盡春。何當成會面。說着各酸辛。</text>
<title>嶺外憶張季遇</title>,<text>兵戈何日定。無處着吾身。曾作關中客。今爲嶺外人。村飢煙斷夕。地暖雪消春。不見平生友。悲歌灑涕頻。</text>
<title>鵲江</title>,<text>沙步立騎馬。扁舟其奈無。僮人愁渡水。客子歎窮途。雪盡春初動。烏棲日欲晡。今宵何處宿。孤館古城隅。</text>
<title>送仲久之西原</title>,<text>東將入海去。亂代避兵戈。岐路分離數。衣裳涕淚多。暮鴻投遠水。春雪凍寒柯。明日相思苦。那堪鬢髮皤。</text>
<title>道峯</title>,<text>淹泊已多日。天時屬仲冬。盲風喧衆壑。虐雪凍層峯。奇石疑蹲虎。長松若化龍。登樓欲覓句。其奈苦無悰。歲律已云暮。北風吹大冬。峽形圍似障。石勢積爲峯。亂穴拱蒼鼠。靈湫盤老龍。此心緣底事。愁寂少歡悰。</text>
<title>寄題權士直四松庵</title>,<text>騷翁流掩處。立屋四松邊。偃蓋當明月。長枝入翠煙。據牀風透袖。開牖露侵筵。默想關中事。令儂逸興牽。三四長松樹。亭亭傍石壇。龍鱗雷雨黑。鶴翅雪霜寒。密葉本蒼翠。老根仍屈盤。詩翁偏愛惜。移宅每耽看。</text>
<title>偶吟</title>,<text>淸晨乘逸興。策馬覓仙源。山勢獰龍鬪。巖形老釋蹲。蒼藤交密葉。翠柏出盤根。半日沙邊憩。那聞俗語喧。</text>
<title>二十三日淮陽東軒</title>,<text>此地元幽邃。峯頭日出遲。頑童慵抹馬。病客強吟詩。夢入金剛頂。魂尋漢水湄。愁懷聊欲慰。每索酒盈巵。</text>
<title>二十六日。到翠屛臺。</title>,<text>行尋艱險路。偏倚翠屛臺。峯勢尖如戟。江聲吼若雷。幾年孤夢費。今日兩眸開。欲記茲遊勝。儂今累句裁。始到名區勝。層巖自作臺。汀沙鋪匹練。峽水走狂雷。秋興緣詩動。羈懷得酒開。明朝西去路。愁緖固難裁。</text>
<title>次淮陽板上月沙韻</title>,<text>獨向京關去。前程出峽長。魂尋元亮菊。計失武侯桑。官飯腸仍飽。山蔬齒亦香。此身無定所。正似雁隨陽。</text>
<title>投宿正慈寺</title>,<text>興來投淨界。日夕聽伽陵。大壑窮冬雪。層厓太古藤。深愁忙裏客。妙法定中僧。聞道巖頭瀑。飛流未合氷。附元韻 仲久茲遊忽乘興。忘却病侵陵。往跡思黃葉。行裝拄赤藤。雨催投寺客。火照汲泉僧。明發尋飛瀑。銀河一派氷。</text>
<title>春州道上吟</title>,<text>千重崖路曲。信馬不揚鞭。洞闢容茅店。山崩壓石田。玄熊升老樹。白鹿飮淸泉。縱欲移居此。其如縳俗緣。</text>
<title>發春州</title>,<text>早發春州府。南奔類轉蓬。石形疑奮怒。岳勢見穹崇。大水長橋坼。層厓細路通。片時驢背夢。忽到木州東。</text>
<title>古寺</title>,<text>山頂禪宮廢。應知歲月深。房多穿壁鼠。簷入覓巢禽。人斷苔封逕。佛存雨洗金。獨來還獨去。雲外夕陽沈。</text>
<title>次久堂韻</title>,<text>不堪長憶苦。茲地訪君投。喫酒宵燃燭。耽詩晝上樓。雲深藏洞壑。潦縮吐汀洲。日日歸心速。何能辦久留。</text>
<title>詠雪</title>,<text>槐州冬十月。暮雪亂霏霏。庾嶺梅花發。隋堤柳絮飛。幾隨曺植馬。曾濕謝莊衣。閉戶眠江閣。何人款竹扉。</text>
<title>詠鷹</title>,<text>鞲上蒼鷹坐。吾憐毛骨殊。疾如西極馬。猛若北庭胡。攫兔本無敵。附人那待呼。明朝解絛放。山雉集春蕪。</text>
<title>次元九韻</title>,<text>故人誰愛我。唯獨晩洲翁。病愈神仍旺。詩狂語不工。寒江秋有月。窮峽夜多風。明日分離后。魂尋上黨東。</text>
<title>送延安使君睦行之</title>,<text>好去延安守。翩翩五馬榮。至誠期養老。素志欲蘇氓。販舶鹽煙羃。漁村海日明。應知務屛後。諷詠愜詩情。侍臣宰大邑。專得聖恩新。海蛤登盤數。江魚入饌頻。菱荷鳴夜雨。舸艦集商人。何日飄然去。開罇醉錦茵。</text>
<title>開城途中</title>,<text>中夜坡山發。悠悠去路通。月光明似燭。霜氣冷侵躬。城郭王都大。金銀佛寺雄。興亡飛鳥過。感古向悲風。</text>
<title>江西寺逢吳君</title>,<text>向晩篙師至。移船濟不通。異鄕逢此友。寶殿憩吾躬。天下王雖大。人間佛亦雄。明朝尋太守。衝雨又衝風。始到江西寺。門前老釋迎。魚龍聞梵語。鷗鷺慣鍾聲。凍雪官橋積。寒潮野岸平。登臨開兩目。形勝得其名。</text>
<title>向山寺</title>,<text>興來騎病馬。爲趁故人期。日脚橫雲下。鍾聲出寺遲。厓崩槎亦倒。壁仄路仍危。物色饒沙界。方知摠入詩。</text>
<title>送吳重卿之錦江</title>,<text>送君孝家去。政是秋天涼。沙帶齊紈色。江涵蜀帛光。山城樓受月。驛路樹經霜。倘得新詩句。他時寄漢陽。</text>
<title>北伯別章</title>,<text>朝家憂北鄙。廟策揣摩辰。此老始持節。吾王能擇臣。白山尖若戟。靑海闊無津。倘有南來价。須投札翰頻。</text>
<title>安陰使君尹孝直別章</title>,<text>伊昔花林縣。淹留爛熳遊。雲通千畝竹。山擁百層樓。妙妓靑蛾細。窪尊綠蟻浮。今因送吾子。歸興更悠悠。</text>
<title>送申大吾之玉果</title>,<text>爾我俱衰朽。論交十載強。方知歡意洽。忽覺別情傷。漢北柳初嚲。江南梅已香。時時憑驛使。投札問猖狂。已驗三刀夢。分符聖渥新。至誠期養老。夙計欲蘇民。海霧籠朝旭。溪花綻早春。乘閑如得句。莫惜寄西秦。</text>
<title>送洪州牧使別章</title>,<text>旣歷霜臺職。俄分聖主憂。九天辭日角。千里夢螭頭。海樹雲陰積。池荷雨脚收。前期難預卜。唯冀信書投。</text>
<title>素沙道中</title>,<text>昨日桃汀發。行行路不窮。天垂群岳外。河入大荒中。細草迎春雨。長楊帶夕風。片時驢背夢。先到鳳城東。</text>
<title>次仲久韻</title>,<text>我發湖西地。尋君嶺外州。開罇時共席。見月更登樓。翠竹依厓密。淸泉觸石流。此間幽興動。佳句可窮搜。故關去已遠。淹泊此南州。雨滴千竿竹。雲通百尺樓。旅人元酒病。地主亦詩流。仙嶠多形勝。端宜着屐搜。浮生宇宙內。難辦百年間。魂夢凌千里。鄕園隔萬山。步庭松露滴。臨水石苔斑。斜日亭亭下。西林衆鳥還。遠投南嶠外。書信北來稀。客裏常彈鋏。壚頭每典衣。矮簷朝雨滴。深樹夕禽歸。謝守閑無事。題詩筆若飛。</text>
<title>次退溪先生韻</title>,<text>今朝霖雨霽。風景十分佳。水漲橋頭沒。沙崩石角埋。逋詩因得病。呼酒爲開懷。欲望鄕關遠。時登百丈崖。</text>
<title>次仲久韻</title>,<text>千里湖州客。南來夢故溪。竹風吹白袷。槐露滴靑藜。佛寺騎驢訪。仙山着屐躋。愁懷元自惡。況聽子規啼。花林遊爛熳。且欲訪雙溪。君饜如絲鱠。吾安不糝藜。古琴時共聽。高閣日同躋。夏木收朝雨。黃鶯恰恰啼。幾度如泥醉。松醪凸玉舟。杜陵詩每詠。賈誼淚長流。水店雲將夕。山田麥已秋。連旬霖雨下。奈此久淹留。踰嶺已經月。魂隨赤水舟。地形環德裕。天勢壓頭流。野日炎當夏。池風爽似秋。旅遊吾豈恨。太史亦南留。民舍依林麓。疏籬亂揷柴。峽雲通竹牖。山雨落苔階。下藥頻求酒。尋花累破鞋。歸程聊默算。官樹夕禽喈。峽日漸昏黑。家家門掩柴。竹涼通北牖。苔色上前階。臨水頻携杖。登山幾着鞋。明朝歸去路。黃鳥向人喈。</text>
<title>途中寄仲久</title>,<text>天晴登嶺路。極目望鄕園。山似獰龍起。川如怒馬奔。危厓懸疊石。老木出盤根。剩得驚人句。何時與子論。踰嶺尋窮峽。村村白板扉。樹梢頻刺眼。厓角或鉤衣。日沒行人少。天長去翼微。何時還故土。垂釣坐苔磯。</text>
<title>安陰途中</title>,<text>峽中泉石好。觸處可淹留。樹密禽聲集。花殘蝶舞休。幾探山路險。初得野亭幽。明日安陰縣。應成爛熳遊。</text>
<title>次安陰使君朴仲久見寄韻</title>,<text>安陰賢太守。乖隔恨如何。魂夢千山越。音書一月多。階除唯鹿跡。時節又鶯歌。縛束謀生事。難期再遠過。縱欲尋花去。三春奈病何。雨垂新圃密。鷺入廢池多。湖外悠悠興。樽前浩浩歌。論懷誰與共。時有嶽僧過。僑居催歲月。其奈鬢衰何。草色空庭遍。蟲絲缺柵多。湖山當醉眼。天地入狂歌。欹枕春眠穩。京關夢裏過。</text>
<title>客中吟</title>,<text>老狐蹲壞塚。猛虎吼層厓。値雨身仍憩。登樓眼亦揩。巖如龜背曝。峯若劍鋩排。冉冉東南路。冥棲夙計乖。</text>
<title>題僧壁</title>,<text>忽憶維摩詰。來尋古竹房。蝸涎盤壞壁。蠹粉墮琱樑。澗柳風飄絮。巖花雨漬香。無端吟興動。抽筆寫詩章。茅齋當谷口。門壓小溪涯。月白杜鵑夜。花紅寒食時。厓高懸疊石。松老偃枯枝。採藥誰相伴。頻尋衲子期。幽居占地僻。茅屋水西涯。古峽烏棲夕。春郊鹿下時。輕風吹柳絮。細雨濕花枝。農事東菑急。遊秦莫可期。</text>
<title>石刹</title>,<text>偶爾投隣寺。悠悠逸興牽。崖崩僵老木。石亂聒奔泉。覓酒春多醉。耽詩夜不眠。林僧逢着話。知有宿因緣。世外靑蓮界。留連賦幾篇。登山衣數破。步壑屩頻穿。雨脚侵僧壁。燈花墜梵筵。曉鶯驚客夢。不得到秦川。</text>
<title>公山道中 借騎駿馬</title>,<text>客子他鄕適。今乘月窟駒。前山看約略。險路歷斯須。日脚橫平陸。春光動碧湖。風塵迷宇宙。慷慨獨長吁。</text>
<title>贈牙山使君</title>,<text>棲棲放浪客。遠訪舊親朋。溟海獰風蘯。岡巒積雪層。興來詩欲就。愁劇酒堪徵。底事明朝發。歸心若馬騰。</text>
<title>題僧壁</title>,<text>宇宙猖獨客。三春滯梵宮。山花香馞馞。溪樹葉蓬蓬。我髮緣愁白。君顏得酒紅。抽毫題壁上。詩句愧非工。</text>
<title>偶吟</title>,<text>谷口無車馬。衡門晝閉時。家鷄頻啄圃。溪鷺或窺池。柳外煙光薄。花邊雨脚垂。晩來吟興足。忘却鬢成絲。</text>
<title>淸平寺</title>,<text>卸馬臨池水。携筇步石矼。穹碑苔蝕字。虛殿月通窓。豪興因詩動。牢秋得酒降。明朝隨太守。鼓枻渡滄江。此夜孤燈下。搘頤睡暫成。靈湫龍氣黑。寶殿佛光明。驟雨林端滴。疏鍾峽裏鳴。金沙雖欲滯。世故奈催行。</text>
<title>過壽洛山憶梅月堂</title>,<text>如許奇男子。東方出未曾。猖狂仍避世。憤慨遂爲僧。遺象留湖寺。孤魂謁魯陵。舊墟今日過。不制淚垂膺。</text>
<title>淸平寺次朴仲久韻</title>,<text>渡江入洞府。仙境見何曾。引興雖無酒。論詩幸有朋。經秋楓葉積。向夕水聲增。消渴今方甚。香茶乞岳僧。象外淸遊客。仙區踏未曾。紅塵寧到夢。白鹿欲爲朋。泉響經秋減。山寒入夜增。他年謝世務。永擬托林僧。羈人留不去。其奈雨晴遲。息老名聲遠。然師字體奇。暮林黃葉脫。秋石紫苔滋。憑檻沈吟久。渾忘兩鬢衰。</text>
<title>圓寂庵</title>,<text>病客滯蕭寺。窓前癡坐時。勃雲飛若馬。怪石伏如龜。峯峻天還近。厓傾路亦危。終朝雨不絶。無乃助吾詩。</text>
<title>馬上吟</title>,<text>驅馬新塘峽。林端夕照橫。諸溪晴雪漲。大壑凍雲平。路入德周寺。山圍溫祖城。此間宜隱遁。何用憶秦京。</text>
<title>九月</title>,<text>九月二十九。東向春州時。橋斷馬行止。水深人渡遲。峯高天亦近。壁仄路仍危。入夜投孤店。猧兒吠疏籬。</text>
<title>題東溟草堂</title>,<text>主人喜我至。貰酒勸深杯。日自扶桑出。潮從渤海來。花殘爲客地。山擁望鄕臺。漠漠風沙起。雙眸不得開。</text>
<title>驪江贈友人</title>,<text>風塵五載客。大困有誰憐。會合當今日。遨遊憶舊年。火明釃酒舍。人語捕魚船。述作雖全廢。登樓強綴篇。</text>
<title>次李獻納 咸卿 見寄韻</title>,<text>年來酬唱廢。今幸得詩流。李白杯中興。潘郞鬢上秋。此時勞共憶。何日作同遊。獨夜歸秦夢。頻尋舊酒樓。小齋無寐坐。樺燭淚橫流。峽雨初來夜。庭梧已得秋。時逢樵客語。每與嶽僧遊。遙想開樽飮。沈冥不下樓。</text>
<title>蜜巖洞</title>,<text>雲羃重岡暗。江通劈峽奔。千林禽語集。萬壑雨聲喧。怪石如龜伏。奇巖若虎蹲。淹留歸不得。端爲對淸樽。今朝淸興發。跨馬入山門。澁路生苔髮。崩厓露石根。臺高千丈直。江急萬雷喧。薄俗宜鉗口。新詩亦不言。卸馬攀廻磴。忽驚開洞門。長江奔地脊。絶岸坼山根。蟬響當秋咽。松濤向夕喧。仙區淸賞好。世事不須言。</text>
<title>擬杜子美河將軍山林十首。作申監役壽樂十詠詩。</title>,<text>我愛山中老。風流孰敢雙。琴聲淸小閣。鳥影落晴窓。林密藏村逕。溪深沒石矼。時邀韻釋至。端爲酒盈缸。君作煙霞主。淸閑似野僧。賞花携美酒。步月曳枯藤。白水斜紋亂。蒼厓巨石層。此間豪興足。忘却髮鬅鬙。爲愛新亭好。留連興欲狂。晴雲浮出野。流水細通塘。擁腫何年樹。嵯峨太始岡。幽居形勝最。奚獨石淙莊。衆壑秋光晩。霜楓飫眼紅。古琴山雨灑。高閣野雲通。我是耽閑客。君今養性翁。休言命道薄。棲息月娥同。山頭飛閣迥。獨上慰羈離。露草蟲鳴咽。煙沙雁下遲。淸泉喧古峽。黃菊綻東籬。累句今題壁。慙非謝眺詩。幽人居此洞。只以世相違。天近攢峯屹。亭臨曲水圍。僧歸沙上路。雪壓中月扉。昨夜松醪熟。何須却典衣。閑中自得趣。偃傲臥胡床。沙霧朝常積。風松夏亦涼。有溪頻洗藥。無客獨傾觴。簾外鴛鴦浴。波紋亂小塘。吾君超物外。不抱世間愁。柳繞陶潛宅。山藏沈約樓。樵歸村犬吠。棋着寺僧留。時到前溪上。坐看魚隊遊。行行深峽內。草露濕人衣。石亂流泉聒。苔荒小逕微。雁驚漁客過。犬吠嶽僧歸。欲跨蹇驢發。高林掛落暉。峽中佳境在。隱者卜居幽。小砌苔紋上。空庭鹿跡留。竹陰濃缺岸。松影落環洲。醉臥東籬下。黃花映白頭。</text>
<title>集虛堂六景</title>,<text>急雨西潭下。隨風玉索連。疏時橫碧樹。密處雜蒼煙。涼氣通空峽。寒聲鬧半天。芭蕉葉上滴。驚覺北窓眠。右西潭驟雨東峯白月出。碧落雨初晴。玉桂當秋冷。金波入夜明。影流松鶴起。光射水禽驚。誰識幽人意。尋詩睡不成。右東峯霽月村童牧牛處。十里煙郊平。披霧蓑衣濕。臨風蘆管鳴。柳邊春水闊。堤外夕陽明。更渡東橋去。前山雨脚橫。右前郊牧牛層巖瓊萼綻。乘興賞芳華。怳似鋪紅錦。眞如散彩霞。淸香知郁郁。亂影看斜斜。却怕狂風起。溪流泛落花。右後嶺尋花柏谷雪初積。微茫眼纈華。落時疑亂絮。鋪處訝輕紗。璧碎留秦國。珠還照魏車。㶚橋驢背客。奚獨詠梅花。右柏谷暮雪曉起倚西牖。寒聲蕭寺鍾。初傳山郭近。更徹峽雲重。宿鶴翻蒼壁。驚鴉散碧峯。令人思老釋。直欲往相從。右銀石曉鍾</text>
<title>送崔國輔</title>,<text>此別傷心極。相携淚濕衣。柳搖廻淑氣。氷解減寒威。嘆我身全老。憐君計又非。天涯一書札。須寄暖鴻歸。</text>
<title>往銀石馬上吟</title>,<text>偶然生野興。跨馬向琳宮。積雪蒙峯頂。崩風吼谷中。日沈棲衆鳥。春到有歸鴻。忽憶終南宅。寒梅綻舊叢。</text>
<title>題僧壁</title>,<text>蕭寺淸遊客。耽詩引興長。輕雲春入戶。微雨夜侵床。石亂奔泉聒。厓崩老木僵。故人期不至。消盡別離腸。</text>
<title>贈木川太守</title>,<text>仙兄爲縣宰。狂客亦流民。把酒東樓月。看花古峽春。遨遊還寂寞。離別最酸辛。會面期何地。相思白髮新。</text>
<title>尙友堂八詠</title>,<text>望裏孤山屹。殘霞一抹紅。微微橫絶壁。細細逐流風。密處藏深樹。疏時映遠空。搘筇看不厭。餘影夕陽中。右孤山落霞望中原野闊。微雨暗長林。密密層空外。疏疏碧水潯。寒光連巨谷。涼氣接遙岑。高閣廉纖灑。何嫌醉面侵。右長林微雨金嶺千尋峻。朝雲合且開。依微蒙樹頂。靉霴鎖溪隈。碧落從龍起。蒼厓觸石來。耽看呈變態。莫是助詩裁。右金嶺朝雲龍川白月照。碧落雨初晴。玉兔當秋冷。金蟾入夜明。影流棲鶴起。光射宿禽驚。不寐幽人坐。悠然逸興生。右龍川夜月煙沙松火照。知是有漁翁。亂影疏林寫。明光古郭通。驚魚跳水面。宿鷺起灘中。野老宵無寐。扶筇曲沼東。右煙沙漁火十里平郊雨。村童牧笛橫。林間斷續響。風外兩三聲。古澤群鴻散。寒沙宿鷺驚。時時聞叱犢。盡日隔溪行。右雨郊牧笛堂前有曲沼。波動縠紋生。雨滴紅蓮濕。風來翠蓋傾。芳香杯面襲。涼露月中淸。愛此鉤簾坐。深宵睡不成。右蓮沼明萼小庭梅樹在。瓊萼雪中稠。開戶暗香入。當窓淸影留。不須尋庾嶺。何必向羅浮。明月應來照。唯宜擧玉舟。右梅窓晴香</text>
<title>平陵驛次韻</title>,<text>寒宵山閣裏。默默坐榰頤。北牖風喧夕。西岑月沒時。酒知添舊病。梅喜助新詩。世事常翻覆。元來似奕棋。</text>
<title>送商山太守</title>,<text>湖外催寒律。天南送遠行。十年雖汩沒。五馬亦恩榮。虐雪深溪澗。獰風拂旆旌。臨岐頭欲白。最是別愁生。</text>
<title>漢江偶吟</title>,<text>我今到漢上。獨倚此高樓。風起輕帆疾。天長去鳥愁。飛光如瞥眼。往事入搔頭。王室艱危極。那堪涕泗流。</text>
<title>贈主人</title>,<text>高樓憑曲檻。可破客愁凝。敢有詩如錦。幸逢酒似澠。暮年頻攬鏡。秋夜共挑燈。未遂幽棲計。何曾謂已能。</text>
<title>次韻贈友人</title>,<text>爲訪孤村到。前溪吐亂洲。雁行排落日。蟲語咽淸秋。筋力知吾健。文章覺子優。明朝分散後。何處續奇遊。</text>
<title>示友人 古詩曰蜀酒濃無敵</title>,<text>窮鄕流掩客。只爾送年華。薄酒元非蜀。高歌豈雜巴。竹邊殘雪在。樓外暮江斜。今夜應談笑。連床翦燭花。興來登快閣。極目望京華。雁序如成字。江流似學巴。沙頭秋草密。籬外夕陽斜。巷北誰相訪。無言對菊花。</text>
<title>與西原使君遊壽樂亭</title>,<text>昨日來州府。今成爛熳遊。雖云溪路險。最喜野亭幽。松籟喧蒼壁。山光蘸碧流。可憐前度客。霜雪已盈頭。幸隨賢府主。今日出城遊。馬怯層厓險。人探細路幽。山高留雨氣。地坼走川流。歲月空催老。誰憐白盡頭。</text>
<title>寄友人</title>,<text>騷壇君獨步。吾豈不憐哉。開府淸新語。參軍俊逸才。夢魂長夜去。書札幾時來。早晩如相對。論文且把杯。</text>
<title>題僧壁</title>,<text>客子騎羸馬。鳴鞭向洛城。雲從晴處散。草自燒痕生。白水環平野。靑山擁去程。黃昏投右驛。燈火照窓明。旅人登小閣。極目望秦城。水暖蒲芽茁。天陰雨意生。夕禽喧缺柵。古堠列長程。何事憑欄久。將看皓月明。</text>
<title>次君平韻。贈永同朴使君。</title>,<text>二月今將盡。芳花發處稀。霜華添老鬢。風力捲春衣。小縣煙霞暮。深林鳥雀歸。一辭京國久。唯有夢魂飛。</text>
<title>贈柳統制</title>,<text>將軍軒勇氣。膽似子龍豪。節制兼三道。施爲運六韜。須思分閫重。莫憚練兵勞。最荷檀公惠。偏憐栗里陶。</text>
<title>廢寺</title>,<text>重來寺已廢。今我感懷深。荒逕逢遊鹿。空廚聽啄禽。殘碑生碧蘚。古佛剝黃金。倚桂孤吟久。崦嵫日欲沈。</text>
<title>觀漲</title>,<text>樓下川流凸。連旬雨未晴。濺沙飛沫散。衝石急湍鳴。初若千厓坼。更如萬馬聲。觀濤方快意。何用羨枚生。</text>
<title>歡城道中</title>,<text>今向歡城去。艱難道路頗。輕風吹白袷。細雨濕靑騾。憂國心常赤。傷時髮欲皤。近聞異域使。馳突北來多。</text>
<title>用前韻</title>,<text>旅遊湖海外。京國夢徒牽。暝色千山樹。寒聲萬壑泉。驚麕入竹竄。猛虎當溪蹲。每憶親朋苦。何由作勝緣。</text>
<title>下山</title>,<text>淸晨遊子發。峽隘路艱難。拔地層厓立。衝霄疊嶂攢。雲深衣自濕。霜落手先寒。行役此時苦。豈能懷抱寬。</text>
<title>淸風郡</title>,<text>東遊投峽裏。石路馬徐行。衆木羅如待。群峯近若迎。圓沙春雨細。枉渚暝煙生。見此詩材富。狂吟慰客情。</text>
<title>題僧壁</title>,<text>禪房棲息客。歲晩怯衣單。懸瀑天紳嚲。尖峯石劍攢。自傷蘇子困。誰恤范生寒。鄕社無由到。空嘆乏羽翰。</text>
<title>次韻</title>,<text>地僻跫音闃。柴門晝亦關。暝煙看勃勃。春水聽潺潺。酒解千愁密。詩催兩鬢斑。明朝向西去。何日敢求閑。</text>
<title>向福泉</title>,<text>皓首東來客。行行訪福泉。登山頻踏石。入峽僅瞻天。絶壁蒼藤老。危厓白日懸。淸遊今辦得。宿願卅年前。</text>
<title>上仙庵贈朴君</title>,<text>金沙界上客。淸賞興悠哉。樓壓層厓迥。江通束峽來。篆煙盤佛榻。嵒鳥啄生臺。明日分携際。離愁苦未裁。飛樓天半起。登眺氣雄哉。山勢如龍鬪。江聲若馬來。長林藏小店。細路繞層臺。才力衰年退。新詩豈敢裁。</text>
<title>偶吟題江村壁上</title>,<text>駐馬倚江石。前山日欲斜。蟲書紛病樹。雁字落秋沙。歸夢通秦地。窮愁似蜀麻。旅遊成底事。嬴得鬢毛華。歸驂今又發。路入斷厓斜。碧蘚斑秋石。輕濤蹴晩沙。勃雲生洞壑。細雨濕桑麻。何日尋僧去。從容問法華。</text>
<title>示張季遇 張公稍解禪學故結句及之</title>,<text>江上高樓在。登臨百慮蠲。煙生春樹外。鳥度暮山前。擧酒愁仍破。耽詩病已痊。倘非君訪我。誰與共論禪。</text>
<title>題牙山草堂</title>,<text>春雨不能霽。陰雲閉海門。潮聲殷地壯。岳勢連天尊。鹺舶村邊集。漁商市上喧。時時赴鄭老。爲我具淸樽。</text>
<title>登洪州烏棲山下百花亭</title>,<text>停驂登畫閣。斗覺思飄然。雨細寒沙觜。雲生翠竹邊。吟詩秋興逸。把酒客愁蠲。何日淸遊再。唯應夢寐牽。</text>
<title>送人之日本 日月催雙鬢。一作魂夢通千里。</title>,<text>異域乘槎去。應知意怏哉。天長對馬島。地盡沒雲臺。日月催雙鬢。風濤鬪萬雷。君從東海返。吾欲問蓬萊。</text>
<title>馬上次韻</title>,<text>冉冉征途客。驅馳水石間。思親頭皓白。憂國淚潺湲。細雨收平楚。斜陽映遠山。天邊有歸鳥。却羨向秦關。</text>
<title>曉行</title>,<text>客子發古驛。衣裘寒氣侵。草間秋䗲碧。天際曉星沈。石澗疑鳴佩。風松訝奏琴。長程行役苦。誰識此時心。</text>
<title>醉吟 坡詩曰。流年似酒那禁瀉。杜詩曰。入門四松在。</title>,<text>飛光如酒瀉。白髮已䰐鬖。水色靑羅熨。山形碧玉鐕。杜陵松對四。彭澤徑開三。舊好令人憶。朝朝詠採藍。</text>
<title>題僧壁</title>,<text>逢着林僧話。悠然逸興饒。峽形藏古殿。壁勢近層霄。新旭光通牖。長江浪打橋。京華西望極。歸路正迢迢。</text>
<title>次韻</title>,<text>孤客意不適。無端登小樓。馬卿常抱病。宋玉亦多愁。帆影海門月。雁聲江郡秋。隣家有美酒。稚子能賖不。</text>
<title>送錦山太守</title>,<text>蒼顏老太守。前後主恩優。政爾催行色。徒然動別愁。雁嘶荊水夕。霜落錦城秋。倘憶長安客。時將札翰投。</text>
<title>道上望驪州</title>,<text>碧山當馬首。白日沒雲中。官樹沈江霧。商帆飽峽風。濃花開野岸。淸磬出禪宮。囊有新詩本。評論與孰同。</text>
<title>示禹大伯</title>,<text>七載湖州客。南來喜得朋。論詩移白日。酌酒炷靑燈。霧泄藏山腹。溪深沒石稜。故園歸去意。正似馬飛騰。</text>
<title>題淸安安民軒</title>,<text>倦客到殘縣。苔庭麗日明。高堂非古制。飛燕賀新成。列岳雲鬟聳。方塘鏡面平。醉來生逸興。亦足助詩情。</text>
<title>有贈</title>,<text>爲尋知己子。握手共連床。何敢詩題壁。徒徵酒滿觴。蒼煙生古峽。暝雀集疏篁。東海吾當去。那堪別抱傷。</text>
<title>守歲 丙子避亂時</title>,<text>守歲仍不寐。殘燈照土床。獰風喧大壑。凍雪積高岡。戀主心常赤。傷時鬢欲蒼。豺狼方塞路。焉得返吾鄕。</text>
<title>憶仲久</title>,<text>那時行役已。不暇作生涯。湖外人煙斷。關中賊騎馳。病多知酒減。慵極覺年衰。欻憶臨江子。含情歎別離。</text>
<title>題善山崔君亭</title>,<text>結搆新亭子。飛甍亞半空。山河開闢有。形勝古今同。夕照層厓轉。春雲曲渚籠。愧非陶謝手。摹寫竟難工。</text>
<title>老將挽</title>,<text>虎榜題名日。穿楊萬口喧。君恩崇爵貴。家慶衆孫繁。南極星光閟。中宵劍氣昏。誰能承後事。血泣二難存。</text>
<title>謝李獻納咸卿見寄韻</title>,<text>時危今轉劇。憂國涕雙流。巨野雲初暝。淸溪樹欲秋。幾嗟湖外滯。久負洛中遊。安得愁懷遣。將登謝眺樓。</text>
<title>醉默堂</title>,<text>斂蹤槐峽久。誰肯慰寥寥。好夢通秦地。芳醪勝蜀燒。長江圍巨野。群峯聳層霄。窓外松聲聒。令儂聽苦潮。弔影槐州僻。何能送寂寥。漁翁江市集。春火石田燒。急雨垂蒼野。層雲亘碧霄。今朝衰謝面。酒後帶紅潮。</text>
<title>登枕流亭</title>,<text>天地秋搖落。那堪宋玉愁。羸驂經險路。倦客倚高樓。碧澗雲初暝。荒林鳥各投。暫時成小睡。槐峽夢中悠。</text>
<title>贈亞使申德夫 厚載葵亭</title>,<text>偶爾逢迎處。持杯共滌愁。雁聲江北浦。燈影郡西樓。雄辯今宵快。情書幾日投。應成寒碧會。何憚道途悠。西原公館夜。中酒此華茵。燭淚不緣恨。眼花非待春。仙娥顏似玉。詞客鬢如銀。明發分携後。令儂悵望頻。</text>
<title>柳進士士謙挽詞</title>,<text>寄跡西湖久。歸期阻▣師。幽閑二女子。俊逸四男兒。蓮榜名雖隷。龍門數亦奇。芝眉終入地。痛哭涕交頤。</text>
<title>撫松亭</title>,<text>一樹蒼松畔。經營搆小軒。疏枝秋月漏。靈籟夜窓喧。衆葉承淸露。盤根入厚坤。如何頻手撫。苦節本來存。</text>
<title>淸風途中</title>,<text>倦客淸風去。方知有好期。乾坤身似粟。歲月鬢如絲。孤鶩王生句。澄江謝子詩。長吟新興極。不覺馬行遲。</text>
<title>次閔而靜韻</title>,<text>自罷華筵會。令人憶莫愁。暝煙盤驛樹。新月破江樓。吟興濤如湧。交情杼不投。回首西望極。天際五雲悠。使君去眼久。無日不離愁。獨釣嚴陵瀨。長懷謝眺樓。情書裁幾報。佳句得相投。未作團圓會。寒宵夢自悠。宇宙百年內。何時可解愁。重雲垂大野。群岳擁危樓。沙觜鷗眠穩。蘆花雁字投。衰翁吟詠處。詩興轉悠悠。</text>
<title>淸風道中</title>,<text>今向淸風府。重關似百牢。鷗波連岸闊。雉堞倚雲高。中酒窮愁破。吟詩逸興豪。偶逢禪客處。可幸結眉毛。</text>
<title>詠菊</title>,<text>池邊寒菊綻。爛熳白紅黃。月夕風吹影。煙朝露濕香。對時飛彩筆。摘處泛瓊觴。此事吾成癖。花前興欲狂。</text>
<title>象王寺 又二首在上</title>,<text>白首憔悴客。又到寶陀龕。行世人多謗。觀空釋共參。雲霞籠貝塔。日月走桃驂。此乃攻文地。冬菹幾咀含。孟冬十月尾。佳客萃幽龕。避世嗟非早。論兵愧未參。泉聲鳴似佩。山勢走如驂。雙鳥逢開口。休言萬衆含。今年冬日暖。銀鼎誰調鹽。把酒深杯凸。題詩彩筆銛。逕微斑碧蘚。松老嚲蒼髥。浮世功名晩。將追釣瀨嚴。</text>
<title>十一月初九日。曉發龍仁旅舍。</title>,<text>遠客侵晨發。間關道路遙。鷄聲啼野店。鬼火渡溪橋。風力衝羸馬。霜威透弊貂。茲辰行役苦。添却髮飄蕭。</text>
<title>次槐州太守韻 閔而靜</title>,<text>芝眉近日隔。皁蓋幾時來。束峽多明月。空庭絶點埃。我如莊舃病。君似馬卿才。何忍長懷苦。頻頻手獨廻。地主投眞作。今看大雅詞。柳絲風外細。梅意雪中遲。別久勞魂夢。交深出肺脾。晩成棲遁計。却怕俗人知。一從江峽滯。物色入新詞。野闊天低遠。山高月湧遲。魚兒多出瀨。蜂蜜未盈脾。晩歲幽棲興。衰翁獨自知。今逢槐▣价。尺牘倂淸詞。范叔成名晩。穰侯見事遲。二毛催換鬢。雙繭闕抽脾。無限江湖趣。欲敎舊好知。老翁意不適。強詠覓新詞。病起尋花晩。春寒種藥遲。政聲驚峽俗。惠澤入人脾。怊悵乖離久。孤懷有孰知。太守懷江叟。頻頻贈以詞。年衰呼酒倦。身病賞花遲。宿鷺長拳足。春蜂漸滿脾。諸兒連月隔。消息漭難知。何人尋僻峽。憑檻獨吟詞。江急舟行速。天長鳥去遲。雨初沾醉面。茶亦潤詩脾。浮世爭名事。衰翁不欲知。</text>
<title>又次太守閔而靜韻</title>,<text>舊面時時見。封書日日來。峽開奔急水。臺迥絶浮埃。把酒知催興。尋詩愧乏才。東皐舒嘯處。西望首頻廻。近來緣酒病。未綴一篇詞。節晩花開懶。春寒草茁遲。淸談驚客耳。懽意溢人脾。莫厭參尋數。君心我獨知。江湖漁釣叟。每讀故人詞。衆鳥投林競。孤雲出岫遲。神馳常日夜。情篤露肝脾。縱欲延年久。仙方奈莫知。老子今晨起。蒼茫自詠詞。成名雖已晩。韜迹敢云遲。霜滿愁中髮。酒澆病後脾。江湖漁釣興。無乃白鷗知。</text>
<title>偶題</title>,<text>獨倚東樓柱。天邊月欲登。夕禽歸遠店。宿鷺避漁燈。風蹴平郊樹。煙沈絶壑藤。明朝西去路。衆岳碧層層。稽留東峽久。春菜木盤登。喚酒江村雨。觀棋岳寺燈。千莖頭上雪。三尺手中藤。欲訪西都去。迢迢路幾層。憑欄開雙目。豪興湧如泉。官吏侵漁戶。山氓業火田。津頭橫白舫。樹梢罥蒼煙。勝客來何晩。斜暉照遠天。</text>
<title>又次</title>,<text>酒渴何能解。呼兒汲石泉。暮砧鳴古峽。春火入荒田。極浦沙如雪。平郊草似煙。懷人南望處。孤鶩下靑天。</text>
<title>題鄭柱國江亭</title>,<text>爲尋江上閣。偏倚曲欄頭。美酒添詩興。淸談慰別愁。晩煙生遠店。孤鶩下長洲。明日辭君去。何時辦勝遊。</text>
<title>滌暑堂八詠</title>,<text>東嶺白雪寒天朔吹日。白雪亂霏霏。庾嶺梅初發。章臺絮已飛。落時侵絶壁。密處掩斜暉。奚獨袁安臥。謝莊亦濕衣。南岳靑楓鳳棲山上下。楓樹密如麻。秋至雖多實。春來不着花。碧知承露濕。紅見得霜華。千古騷人輩。爲詩各自誇。鷄龍驟雨萬朶鷄山頂。隨風驟雨來。色侵蒼壁上。聲聒黝雲隈。玉索垂無絶。銀繩密不開。年豐從此卜。稼穡豈憂哉。栗墅霽月月輪當栗墅。碧宇雨初晴。永夜銀蟾冷。高秋玉兔明。影侵巢鶴起。光射宿禽驚。村老開罇處。金波蘸兕觥。桐林暮鍾十里桐林寺。寒聲日暮鍾。棲鴉驚絶壁。宿鶴散層峯。似促樵童返。如催野碓舂。老夫常欲聽。側耳倚庭松。宋郊牧牛牽牛童子去。芳草滿郊生。冒雨長蓑濕。臨風短笛鳴。亂流沙觜漲。殘照柳邊橫。十里迷煙霧。惟聞叱犢聲。蕪村夕煙荒山孤店夕。一抹起蒼煙。勃勃通籬外。輕輕羃樹顚。出郊籠細草。度陌蔽長川。倚檻看無厭。全忘月上天。雲庵曉霧谷口禪庵曉。微茫翠霧深。非煙籠衆木。似雨灑高林。密密侵樵客。濛濛濕宿禽。尋僧迷去路。只爾聽鍾音。</text>
<title>題皐蘭寺</title>,<text>停櫓登危閣。飛甍聳太空。柳絲垂岸碧。花色蘸江紅。淸磬鳴孤寺。歸帆帶晩風。欲窮雙目力。更倚畫欄東。</text>
<title>九月念五日蕩春臺。次朴仲久韻。</title>,<text>偶爾乘幽興。名區與子尋。水流喧病耳。臺迥蕩煩襟。孤影雲天雁。寒聲野杏砧。新詩雖欲和。句法愧王岑。</text>
<title>贈上人</title>,<text>吾師年八十。瘦骨似枯松。神力曾馴虎。呪功始伏龍。臨溪頻洗鉢。步月或榰筇。安得禪房會。諵諵到曉鍾。</text>
<title>漢江</title>,<text>七載稽留雒。酸鹹已抱更。自嗟多謬算。且愧逐浮名。衰鬢緣愁劇。歸心倍月明。文章端作祟。還覺負平生。</text>
<title>詠瀑布 一首在上</title>,<text>大瀑懸厓口。飛流洞府中。征魂知覓路。歸夢怕驚風。若有聲喧耳。如觀沫洒空。重遊倘可續。快意昔年同。瀑布巖頭壯。狂噴一壑中。喧聲殷大地。濺沫飄長風。白練垂千匹。銀河掛半空。耽看直下狀。莫是廬山同。</text>
<title>黃朽淺挽詞 二十韻○黃宗海</title>,<text>晦退俱觀化。惟公在海東。文章人莫倂。經術孰能同。處事常遵法。居家獨樂窮。行高超濁世。名動徹深宮。一病支離甚。三徵恩渥洪。才當調鼎鼐。澤未及疲癃。迹托塵埃表。興多松桂叢。襟懷如霽月。氣像似光風。賤子誠狂簡。親情托始終。庸姿元魯鈍。聖學敢磨礱。不識持身正。徒勞摘句工。自違趨謁久。常有夢魂通。易簀賢人逝。蓋棺世事空。講堂長冷落。衰俗益盲聾。旣失詞林丈。難看學海雄。賢男方傑特。舊業必煕隆。未制摧腸愴。那堪入骨恫。租車春雨灑。宰樹暮雲籠。追憶心如疾。長號淚滿瞳。何由陪杖屨。獨抱景賢衷。</text>
<title>宣川府使李聖久挽詞 二十韻</title>,<text>海內堂堂友。才華出等夷。仁慈人共服。孝悌世爭推。熊軾憑湖甸。蟾宮擢桂枝。直言馳白簡。正色立丹墀。崑玉超三品。關城侈一麾。王畿淹滯久。旅館歲時移。累絏知非罪。膏盲恨未醫。圓扉終莫就。玉樹忽先萎。復魄城西郡。歸魂湖左岐。悼亡紆聖念。宥罪荷洪私。賢配身多疾。嬌姬鬢未衰。諸孫皆鳳質。幼女摠蘭姿。小子誠庸品。髫年幸早知。不偸貧賤契。唯托死生期。鄕國爲羈旅。河橋未別離。豈知吟病久。且歎寄書遲。那忍幽明隔。空敎涕淚垂。自聞思我語。不制哭君悲。舊篋檢遺札。前途依衆兒。銅津殘月曉。腸斷送靈輀。</text>
<title>寄示龍湖張仲錫季遇朴仲久 三十韻</title>,<text>歲暮終山郭。逃空每喜跫。功名命已薄。愁緖酒難降。靜似修禪道。悲逾聽隴瀧。閱書千古事。戀主百年腔。禁掖宸情惱。邊城戍鼓摐。危時氛祲滿。和議廟堂哤。道路傳飛檄。豺狼睨大邦。請纓心似火。看劍刃如鏦。良將無頗牧。凡材愧枿樁。甘爲谷口鄭。願傲鹿門龐。隻影離群雁。歸心不繫幢。風塵驚歲箭。鄕夢着魚矼。原憲淸貧久。杜陵危涕雙。何須嗟轗軻。聊自紉蘭茳。行世謗能集。追愆神欲𢥠。久埋干斗氣。誰馭脫銜駹。齊國曾持瑟。荊山又抱玒。懶慵稽叔夜。疏放糞箕扛。暫憶城南社。兼懷雪後艭。凍雲籠古渡。斜日墮寒江。我歎容常瘦。人輕性亦厖。乘桴追魯聖。掛席仰遼逄。身老頭如雪。詩成筆若杠。素琴橫舊榻。黃卷傍虛牕。曲治留明月。荒庭臥老狵。漏聲晨咽咽。鍾響暮鼕鼕。長嘯憑烏几。狂歌對玉缸。樓高風刺刺。溪近水淙淙。缺栅多蟲網。重簾翳蠟釭。此生元有定。隨事且須悾。</text>
<title>次詠雪 三十韻</title>,<text>玄冬大雪下。委積冒千家。玉樹森成列。瑤溟浩莫涯。浮浮合且散。靄靄捲還鈄。巢冷頻驚鵲。林埋失着鴉。衝簾疏更細。侵牖密仍加。凜冽身生粟。微茫眼纈華。高馳獵客興。浪走村童譁。雖夜何關月。非春別有花。落時疑亂絮。鋪處訝驚紗。呈瑞倘慳矣。耽看那得耶。瓊樓何必陟。銀界孰云遐。枝上恒飢雀。野中已蟄蛇。地平當賴禹。天漏合思媧。種藥園無馥。移蘭畹凍芽。氷堅床下硯。角縮壁間蝸。有岸高如浪。回風走似沙。凝瑛生素彩。連璐絶纖瑕。摠失千山路。俄沈萬竅呀。皇天降乃吉。來歲豐應嘉。忍苦松梢鶴。耐寒桂殿蟇。通宵塡曲巷。達曙壓新笆。已覺催年律。兼知動琯葭。長街輕屑灑。廣隰密雪遮。璧碎留秦國。珠還照魏車。跨驢人旣逝。訪戴事曾賖。爛熳宜須愛。消融詎每誇。作遊多俠少。煖酒鬪豪奢。詞翰殊非壯。蛟龍敢見挐。蚓吟難雜鼓。薤曲不同巴。欻憶江湖會。寒魚幾許叉。</text>
<title>奉呈孤石舅氏 二十韻</title>,<text>恭惟我舅氏。神秀鏡開函。學業窮探奧。詩情浩莫緘。文鋒衝斗劍。筆勢倚天巖。月殿曾攀桂。鑾坡早着衫。一麾分下邑。三黜坐群讒。憂國曾衰鬢。思君抱至諴。興時甘落拓。處俗異酸鹹。美價珠藏櫝。高才刃發礛。達人如指馬。夸者似盧毚。世有隨憎愛。誰知辨玉瑊。器當紆聖眷。行豈負神監。滄海蛟潛窟。靑雲驥脫銜。收身思隱遁。韜舌避貪饞。夜夢通丹陛。朝衣襞絳縿。城南稀轍迹。澗底鬱松杉。門掩羅常設。庭空草不芟。自慙姿魯鈍。見許句鐫巉。大度雄如楚。微才小似凡。論今同亹亹。談古共喃喃。書榻朝嵐潤。詩樓暮雨𩁺。須傾樽灎灎。莫待月攕攕。只有江東在。秋風好掛颿。</text>
<title>曼衍翁 張公留 挽詞 三十韻</title>,<text>海內唯吾友。平生德水張。奇才能出類。異骨本非常。學識人難倂。文辭世莫當。相期終始托。仍到死生忘。歡謔常同席。招邀每合堂。行如鶼蟨逐。臭若芝蘭香。析理談經熟。解疑問道詳。共嗟生世晩。準擬買山藏。處事遵明敎。行身聽妙方。虛懷容放浪。出肺愛猖狂。周給恩情重。颺聲感意長。叨承勤勸奬。過得許文章。將母歸湖外。懷君夢漢陽。幾穿千里目。空費九廻腸。札翰三春隔。沈緜十載強。淸秋思會合。朱夏異存亡。難抑驚心哭。那堪入骨傷。殘軀雖寄着。隻影劇凄涼。賢倩年方盛。佳兒慶必昌。我兼師友義。題挽涕滂滂。</text>
<title>金剛山 二十韻</title>,<text>金剛蹲大陸。形勢袤而延。黛色橫空外。蟠根入海邊。彩雲籠列壑。霱霧暗層巓。燦燦瓊林密。泠泠玉溜懸。傾崖裂厚地。峭壁衝高天。謾費心神往。徒勞夢想牽。遠遊當此日。壯觀屬今年。直向仙臺陟。方知俗慮蠲。石疑羅快劍。瀑訝掛長川。天勢垂靑海。峯形聳翠蓮。鼇頭明瑞旭。鶴外散祥煙。僧導摩歌至。逕通表訓連。昔遊諸佛氏。曾聚六神仚。奚啻靈區踏。且聞異蹟傳。正陽鍾殷殷。歇惺月娟娟。憑檻愁仍滌。披襟興已專。駱翁留傑句。湖老揭佳篇。獨詠毫頻染。周觀眼幾穿。明朝應覓路。何日更回鞭。馬上東握首。難堪意悵然。</text>
<title>哀崔國輔 三十韻</title>,<text>吾憐崔國輔。標格秀瓊枝。秋隼誰能絆。胡騮自不羈。百家皆暗誦。諸子摠明知。文力揮毫健。詞華得意摛。騷壇拏虎豹。學海躍蛟螭。魁傑驚宗匠。聲名藉老師。逸才天有助。獨步世難追。鬼戲身仍困。途窮命亦奇。時危甘隱遁。家窘絶饘酏。豈顧諸兒叫。常遵老母爲。海西妖祲入。湖外擧家移。行乞山村裏。悲歌野水湄。春秋探岳寺。燈燭共書帷。詼謔難勝興。追隨不失期。情深南到日。淚灑北歸時。別夢頻驚矣。離懷幾鬱伊。辭鄕飛轡快。歸洛合簪宜。憐子多年屈。嗟吾半世畸。臨衰同照鏡。取醉幾傾巵。撥棄千般慮。唱酬百首詩。逢君頻出肺。結客每揚眉。北闕妖星照。西郊賊騎馳。風塵奔竄苦。湖海死生疑。迢遞路千里。流離天一涯。妻拏飢日夜。兄弟保艱危。遊衍孤京輦。音書阻賊旗。望雲傷別久。見月苦相思。竟作宗都會。同嘆歲律彌。凶音空有告。痛哭詎堪支。一子傳詞業。英靈慰愴而。</text>
<title>贈南參判 二十韻</title>,<text>吾子邦家傑。祥鸞下赤霄。容顏輝玉雪。襟抱映氷條。標格超塵臼。行藏出市囂。詩篇思效杜。文派欲追龜。蟾閣俄攀桂。鵷班已珥貂。緬思情久鬱。相遇恨全消。目似雲霞▣。心如蔗茗澆。峽中身已老。鏡裏鬢先凋。促膝愁何在。開樽興忽挑。淸談繁玉露。傑句寫氷綃。木岳鄕心動。騷壇藻思焦。君今歸輦轂。我本似鷦鷯。共歎形容隔。相嗟道路迢。鵬搏那有日。蠖屈羨歸朝。獨在增思想。誰尋慰寂寥。日沈看夕鳥。時晩聽秋蜩。去路頻貪晝。歸舟數繫宵。煙霞月皎皎。江漢風調調。別夢通秦地。離懷付蜀燒。無人能記憶。須恤馬卿痟。</text>
<title>述懷 二十六韻</title>,<text>往者辭京國。來誅谷口茅。飛牕臨絶壁。危檻壓平郊。誰有憐貧賤。朋無比潻膠。欲追渭水呂。願學箕山巢。乘艇風吹袂。尋僧柳佛鞘。雲林甘闃寂。江月滌昏怓。彩筆樓頭騁。枯棋竹外敲。切名非所欲。活計未全抛。憂國頭如鶴。傷時淚似鮫。在今耽斲藥。憶昔怯鳴髇。壁掛流星劍。塵埋偃月弰。古琴絃斷絶。縹帙句牙聱。坐喜堂中靜。眠憐枕上凹。小僮治畎㽪。老婢任烹炮。麤飯時盈椀。醇醪或酌匏。淸晨泉嗽齒。大早汗流骹。圃菜分隣舍。溪魚侈野庖。詞源非吐鳳。學海豈騰蛟。景物耽觀覽。江山入詠嘲。幾憂身疾恙。每恐謗豗呶。失志驚蹭蹬。論才愧斗筲。人情如蜀棧。世路劇秦崤。勝事風前燭。浮生水上泡。蟬聲鳴峽內。樹籟鬧山坳。浦對江鷗泛。庭聞谷鳥咬。愁來吟白雪。秋日掛林梢。</text>
<title>重遊石寺 二十韻</title>,<text>重踏靑蓮界。如何意忽悽。卿 金來卿 亡非白髮。瞻 權士瞻 歿就黃泥。書共窓前讀。名曾壁上題。餘存身似雁。衰老齒如鯢。撫事已多恨。悼亡仍欲啼。獨生腸幾斷。緬憶意都迷。何處萍蹤托。今年岳寺棲。逍遙芒屩跕。啽囈彩毫携。登眺眵頻拭。周流面亦黧。方知機已息。忽覺理難齊。倚檻淸鍾殷。臨溪落日低。名區宜放浪。冢頂可攀躋。風鐸鳴虛殿。苔衣覆古蹊。雲橫天上下。雪擁峽東西。林有驚僧鹿。門無吠客狴。氷光淸石竇。香氣暖金猊。肯似投籠鶴。當追避鑿鼷。逢人多白眼。逃世放靑藜。齋飯資飢客。家書絶小奚。槐州雖欲去。今作觸藩羝。</text>
<title>尹生員挽詞 二十韻</title>,<text>緬憶論交始。時當甲子春。祥禽驚鸑鷟。良馬識騏驎。才格超鄕黨。風標拔俗塵。克家傳緖業。吮墨費精神。桂殿枝何擢。鵬霄翮未伸。命途遭鬼戲。心事向誰陳。棲遁追顏闔。躬耕學子眞。襟懷雖久隔。會合益相親。歎子徒懸罄。慙吾未指困。已知無表襮。何謂有緇磷。柏墅聯衾數。銀庵翦燭頻。幾憐顏色舊。每惜鬢毛新。喚酒看花夕。哦詩賞月辰。桃汀相別恨。碪嶺獨留身。罷釣仍辭峽。掦鞭強入秦。羸形南郭裏。歸夢北溪濱。宿疾三春劇。相思兩地均。君亡今幾月。訃至已經旬。孑孑身如雁。瀧瀧淚濕巾。繫官乖執紼。深愧動輪賓。</text>
<title>詠懷 三十韻</title>,<text>而我雖庸碌。亦參黎首烝。頻經冬凜冽。幾閱夏炎蒸。貧窶連年甚。憂虞逐日承。微軀恒自苦。此意固難憕。宦業元非欲。勳名亦未應。伶仃同寡鶴。淡泊等殘僧。夜夜長刀拔。朝朝曲檻憑。巷無佳客至。門乏小僮應。戀闕愁盈肚。傷時淚濕膺。乘閒披簡冊。欲睡臥氈㲪。孤嶠春臨早。空庭醉步僜。豈云懷鬱抑。斗覺興飛騰。踏雪芒鞋着。尋梅款段乘。書帷唯可下。楓陛詎能陞。甘似離群鳥。恐爲嗜汁蠅。裁書彤管搦。把鏡白毛鬙。郭外煙初暝。天東月欲登。松聲淸若瑟。江色淥如澠。旣效蝸藏角。且同雁避矰。放心還習靜。殘骨久沈疼。爭釣邀江叟。揮鞭訪郡丞。看雲欹白幘。採藥植烏藤。蘋渚隨鷗鷺。茅齋夢友朋。塵懸高壁破。琴斷大絃緪。懶慢今何改。疏狂老益增。行身常慄慄。處世每兢兢。謀計嗟吾拙。文章愧自稱。一生多困阨。百鬼幾侵凌。懷曩心增感。悼亡恨不勝。獰風吹戶牖。花落五更燈。</text>
<title>朴久堂挽 三十二韻</title>,<text>公稟山河氣。當今第一人。高峯停鸑鷟。長道走騏驎。正論元超衆。淸標獨出塵。淳厖遺俗態。談笑卽天眞。處世慈詳篤。逢人款曲諄。本來存至理。老去奉偏親。孝養恒慳日。起居每及辰。陸生懷橘數。老子舞衣頻。烏哺心徒感。龍光世莫倫。靑緺輝妙歲。紺髮到要津。文望隆弘藝。名聲動縉紳。春宮調護地。吏部寵恩身。往日流南紀。狂言忤北宸。楓天愁裏望。萱草謫中新。擧世何多忌。孤忠竟莫陳。黃扉恩未及。白屋澤難均。小子非蘭臭。斯人許席珍。每揮銀佛律。頻喚劍南春。肝肺吟中擢。眉毛醉後伸。懽情同蚷蟩。交道豈碯磷。九日龍山上。三春漢水濱。倂馬開花處。呼舟落日辰。流連那得已。酬唱且無巡。猥下陳蕃榻。甘爲鄭驛賓。別離還遠阻。消恩奈無因。槐峽思瓊樹。松都又玉麟。居然沈疾病。已矣劇酸辛。舊客躬憑櫬。慈親血濕巾。此生今失所。何處更依仁。諸女啼呼父。孤兒哭徹旻。忠貞遺疏奏。淸白著家貧。今日違臨穴。他時愧動輪。人間吾失友。聖上國無臣。曼叟逢迎地。應知更作隣。</text>
<title>紀行</title>,<text>孟秋日亭午。發船豆毛浦。東南波淼淼。左右山父父。俄頃過楮島。風帆飛如羽。晩泊廣陵津。冥煙沈江樹。入夜乃偃臥。蓬牕燈一炷。夢魂向何去。分明吾故土。明日又發行。繫纜牛浦滸。阻雨仍留宿。隣舫摠商賈。日出向月峽。澄波魚可數。夕次大灘上。險惡不忍睹。重到龍山下。煙霞不變古。何日陟淸樓。使我胸襟吐。</text>
<title>觀龍立洞瀑布</title>,<text>層厓掛瀑布。太古有此水。噴作飛流急。若馬走千里。又若龍戰鬪。踴躍白晝起。又若銀漢派。直下雲天裏。若非巨靈爲。或疑神禹功。意者白虹色。無乃橫太空。意者素練光。無乃垂蒼壁。爲觀此奇狀。終日憩盤石。默嘿窮其理。化翁亦不閑。大風吹亂潨。細細飛吾顏。應知分明夢。他日來此間。又延豐龍立洞。萬古流瀑水。相距問幾許。人言六十里。掦鏕躍馬至。望疑滄波起。復疑銀河派。噴薄層雲裏。何其信奇怪。眞宰勞神功。近前仰縱觀。亂潨飛高空。白雨若垂厓。縞練如掛壁。寒聲鬪風霆。愛聽據翠石。對此忘世故。誰識吾心閑。沈冥臥不起。濺沫沾衰顏。欲向郡齋去。日沒煙霞間。</text>
<title>葩串詩</title>,<text>晴川古縣間。乃有落影山。洞名曰葩串。左右羅煙鬟。翠壁與蒼厓。摠帶苔紋斑。琱㣒朴又巧。耽看聊欲攀。造化擅奇怪。意者天應慳。邐迤翠屛連。十里袤而延。大石及小石。天然稜角堅。豈經夏禹斧。不受秦皇鞭。應知開闢初。巨靈鑿出偏。大槩靈異境。遨遊須愼旃。洞中一帶水。衮衮流不止。粤自七松來。其源幾百里。不深亦不淺。色可齊紈比。若非瑤池水。白河無乃是。濆薄出洞口。疾若走騄駬。行行抵盤石。異哉崑玉白。石狀闊且大。可坐人千百。吁嗟信怪底。玲瓏映琥珀。觀此不必愕。乃知氣之核。所以蘇齋翁。啽囈輸詩中。天公獨於此。用力工益工。岳祗爲護持。頑然古今同。倘使每遊賞。何用官位崇。從此夢魂徠。不怯山叢叢。緬思萬瀑洞。白石鋪陸離。狹窄不廣大。聲名浪得之。商山鄭先生。長短明可知。歸來想葩峽。勝致天下甲。爲詩詫所觀。乃覺吾意愜。</text>
<title>寄孫兒可訓</title>,<text>孫兒投覺淵。日攻騈儷文。今已抵幾首。每望才超群。邇來隔容顏。戀嫪腸欲焚。歲月如激箭。鑄文盍勤勤。我亦事啽囈。搦筆窮朝曛。爾當綴百篇。此心最懽忻。</text>
<title>別 族孫 金可振</title>,<text>爾到槐州峽。淹泊一月餘。我勸業諷讀。日夜常劬書。穿榻應可繼。他時志欲舒。我家貧到骨。難供食與魚。縛束父母戀。今日告歸歟。離懷何以制。悄悄無樂胥。敢歎隔山岳。竊恐魚雁疏。韓子別之罘。自比飢渴如。我心亦如此。願爾還弊廬。須思晨夕望。勿令離恨茹。</text>
<title>催飯詩</title>,<text>老翁催炊飯。竈婢若不聞。霖雨無時晴。濕薪火不焚。枵腹雷聲喧。何以能忍飢。今日已昏黑。奈此無可爲。翌日旭未出。命奴持鎌去。東菑與西疇。可刈稻熟處。須着煖堗乾。不廢雨中舂。使婢朝暮炊。一切勿爲慵。我不啻免飢。擧室亦無憂。詎望酒如澠。唯願穀滿篝。</text>
<title>次古詩韻</title>,<text>客子鰻溪上。▣▣鰻溪▣。日與故人飮。頹齡酒量減。時危多感慨。醉歌頻拊劍。丹誠每憂國。何異江湖范。向晩敝華筵。登樓憑曲檻。淸唱雜鳴琴。仙妓未爲欠。我將辭吾君。明朝別袂慘。湖西路迢迢。嶺外魂黯黯。九秋更來遊。尋寺聞淸梵。</text>
<title>自湍州向洛偶題</title>,<text>客于湍州寺。忽覺秋風寒。今朝向京洛。挐舟遡石灘。石灘怒浪撞。利涉固其難。沽酒賽江神。頃刻湉狂瀾。擧頭騁兩目。石壁丹霞殘。六仙去已久。亭空雲樹攢。欲往不可得。悄然空長嘆。暫憩古驛村。怡顏且盤桓。故鄕今何許。千里隔雲巒。去去不憚遠。落日低三竿。</text>
<title>次李秀才絿詩軸趙龍洲古詩韻 幷序</title>,<text>李秀才曾無一日之雅者也。癸卯之月正人日之詰朝求訪。眎以龍洲翁五言古詩。求次其韻。余諾之。秀才自言觀天磨，聖居，五冠，朴淵瀑。又眎自製文一篇。讀其文。弗務瑰詭琱㣒。而或若山岳之奮迅。或若江河之洶湧。意者歷觀天磨聖居五冠朴淵瀑而然耶。令儂可以口呿舌擧。可以情鬯神解。辭遜不獲已。詩以贈金得臣也。受以去李絿氏也。蓋學於許鹿峯。而鹿峯。趙龍洲所與者。詩曰。有客到郭南。捭闔豁蒙蔽。相得甚懽然。弗覺景翳翳。吾知玉界尺。獨出今之世。放坦得天遊。塗中龜尾曳。文辭且傑特。可期妙域詣。素志在山水。弗肯城市滯。壯觀恐不早。每歎光陰逝。筆刀賴岳祗。人驚吐鳳藝。豈伊長貧賤。應遭風雲際。尋君共相對。翦燭論文細。</text>
<title>古詩</title>,<text>上春廿六日。來徒柏谷莊。仲春初二日。忽聞妻喪亡。痛哭淚成血。血流沾衣裳。此禍太多酷。仰呼天蒼蒼。癘疫熾家中。不得歸木鄕。身騎土牛滯。江月再盈匡。諸兒處厓广。而今旬日強。未能共飢渴。令我摧中腸。消息鴆不傳。菀菀勞遠望。惆悵倚亭角。斜陽轉林篁。</text>
<title>述懷</title>,<text>岳麓松林間。有亭翼然高。憑檻縱雙目。斗覺新興豪。斜簷近厓口。飛甍臨江皐。波面磨鏡光。俯臨數秋毫。隆炎金石流。心醉若飮醪。劇雨自何來。大風聲怒號。前灘漲浩漾。波濤添一篙。夏秋不出牖。深巷長蓬篙。木州踰百里。悵望腸煎熬。家貧食不足。難破深愁牢。親朋在上都。相思鬢刀騷。銀章久藏篋。琱弓長臥櫜。當此艱危際。自甘蹤跡韜。時邀籌室僧。相對靑燈挑。我倘殺佛祖。赤手與單刀。劌目搯擢腎。爲文空勞勞。盤無雋味久。詰朝乘釣舠。或如漳水楨。或如柴桑陶。縱欲龜鶴壽。難偸王母桃。功名等腐鼠。飄然塵外逃。兩張及趙崔。托交誠吾曹。今已埋九原。淫淚流如濤。獨唱陽春曲。斜日低空壕。</text>
<title>淮陽縣 二十五日</title>,<text>淹泊淮陽府。今纔五個日。秋序已強半。歲月等馳馹。杯盤縱侈靡。故關歸心疾。俶裝登嶺路。陶陶豪興逸。狂吟壯遊篇。愧非波濤筆。</text>
<title>憶朴仲久</title>,<text>不見久堂翁。今已六個月。暌離隔兩地。獨自守林樾。日夜常苦憶。霜添頭上髮。夢去何能已。神馳亦不歇。時吟寄贈詩。韻格固淸越。服膺以爲則。乃如得津筏。縱欲共論文。其奈路迢忽。而我病纏身。安得聚城闕。不願萬戶侯。唯願化爲鶻。飛去墮君邊。論懷莫越厥。</text>
<title>次古詩韻</title>,<text>頃年別鄕關。寘屋山之麓。門壓大江濱。灘聲走車轂。其波白益白。色如藍田玉。其潭深復深。色似葡萄綠。從古遊魚多。出沒餘萬族。鏡面不受塵。淸光誰能瀆。上下十里平。若鋪千匹縠。愛此江之色。無時不吾目。何須繫天械。將身避世獨。知音竟難得。肯彈山水曲。養拙復何求。將身老窮谷。</text>
<title>訪尹處士宣擧</title>,<text>花暗山城日政西。携筇來訪故人棲。春愁浩浩詩難就。時序悤悤意自悽。江國風生帆去疾。海門天接鳥飛低。鄕關千里歸期阻。擡首南雲眼欲迷。</text>
<title>題張季遇便面 名留號曼衍堂</title>,<text>寂寞城南人到少。獨憑危檻費長吟。匣中但有屠龍劍。囊底元無取酒金。水落寒沙秋石瘦。日沈孤島暮雲陰。故園物色今何似。歸興悠悠自不禁。</text>
<title>偶占</title>,<text>京洛移居節序催。墻頭已謝數枝梅。鄕園迢遞徒勞夢。時事艱危只把杯。春雨海門孤鳥沒。暮潮江國獨帆來。此生懷抱無人識。長嘯高歌倚石臺。</text>
<title>西原</title>,<text>王室艱危日益增。憂時自覺髮鬅鬙。鄕愁若緖誰能理。臘酒如澠我欲徵。島外遙山當雨黑。天邊歸路入雲層。含情不盡千行淚。爲憶同遊舊友朋。</text>
<title>次韻</title>,<text>旅遊底事苦無悰。攬鏡偏驚減舊容。遠水橫奔如怒馬。長松屈曲欲成龍。愁添一月窮山雨。夢覺三天半夜鍾。西望貞州千里外。何當痛哭若堂封。</text>
<title>題僧壁</title>,<text>連環愁緖病餘繁。誰肯茲辰薦淥尊。春晩琱樑巢燕語。日殘幽樹亂鶯喧。千年寶塔蝸涎濕。太古靈湫雨氣昏。底事此身空泥滯。夢通京國與鄕園。</text>
<title>次韻贈張季遇</title>,<text>小樓樓角照殘暉。獨對終山疊隱微。輕燕蹴花低復上。嬌鶯捎蝶墜還飛。芳辰若夢仍增感。妄想妨心已覺非。直欲期君江海畔。釣舟煙雨着蓑衣。</text>
<title>山寺</title>,<text>重來蓮界孰同從。獨倚高樓撫劍鋒。五夜風泉喧鉅谷。半空雷雨黑層峯。罇中最喜盈新酒。鏡裏偏驚換舊容。千里秦關歸不得。異鄕懷抱鬱無悰。</text>
<title>次朴仲久韻 西原</title>,<text>天邊何處是歸程。獨倚危欄極望平。岳勢中分環古鎭。江流直走蹴層城。東南大賈爭趨市。文武雄才各擅名。此地幾廻經戰伐。不堪斜日却含情。獨據胡床算去程。此間羈恨自難平。山河落照煙沈樹。天地窮陰雪擁城。人世本來多聚散。風塵何處保身名。南遊廢却耽詩律。憂國思親不耐情。行役東西南北程。未能棲遁負生平。群氓居舍皆臨水。諸妓粧樓摠近城。興緖已無猶索句。機心雖息或求名。林園悵望歸期阻。每向親朋說客情。</text>
<title>書懷</title>,<text>病後心懷殊不樂。獨憑危檻賞新晴。形容政似東陽瘦。篇什元慙應物淸。日暮村煙籠古木。臘殘山雪積層城。棲遑京洛今年幾。歸去江湖了此生。</text>
<title>次李咸卿韻 一相</title>,<text>北客誅茅峽裏幽。竹扉高壓大川流。縱橫鴉陣晴空夕。爛漫蟲書病樹秋。老去方知無好興。亂來仍負作歡遊。今宵待得初弦月。欲上元龍百尺樓。</text>
<title>安陰道中</title>,<text>翠峽深深不見村。此間何處有桃源。奇巖或似靈龜伏。怪石元如老釋蹲。萬木森羅遮日脚。千峯突兀近天門。南州險路今迢遞。望極雲邊兩目昏。營食從來走不停。每憐身世等浮萍。東南大地盤如繡。西北群山列作屛。杜宇啼時花自落。王孫去後草常靑。茯苓應在層厓裏。欲採千年鳥獸形。</text>
<title>次朴仲久韻</title>,<text>身世元同水上舟。此生無地不周遊。三更夢覺南州雨。千里心歸故國樓。杯面凸時挑逸興。歌聲咽處散窮愁。臨翁贈我凌雲句。價重隋珠愧未酬。</text>
<title>次韻</title>,<text>南國登樓眼界通。頭流山峻石爲叢。煙初起處映朝旭。雨欲晴時生石風。老去雄心憑鐵劍。向來陳跡等泥鴻。三旬中酒歸期阻。何日揮鞭馬首東。</text>
<title>馬上吟</title>,<text>親朋一自別南州。累日中懷恨未休。人似暮雲歸杳杳。夢如流水去悠悠。每疑峻嶺通天上。數見群峯過馬頭。大雨翻盆吾欲避。急投茅店強淹留。</text>
<title>寄張曼翁</title>,<text>谷口詩樓太寂寥。誰將尊酒慰無憀。狂燒走壑看如幟。衆籟喧窓聽若潮。野鹿成群尋古磵。櫩鷄爭唱送春宵。親朋會面何由得。千里相思鬢欲凋。淹泊湖州歲月催。鏡中羸得鬢毛皚。別愁政似春生草。詩思方如雨濕灰。被酒墜驢衣汚土。尋花步壑屐粘苔。龜亭石刹俱奇絶。爲辦淸遊數往來。中酒淸晨逸興催。令人忘却鬢皚皚。樓臺草樹三春雨。天地山河萬劫灰。斲藥丹崖曾識路。題詩翠石每嫌苔。僑居縳速經營事。羨殺閑雲自去來。知識相逢不可期。邇來況又寄書遲。三更蜀魄愁添夜。千里秦城夢去時。峻嶺東頭雲似墨。大河南畔雨如絲。草堂春盡無人到。點檢當年關外詩。</text>
<title>連山道中</title>,<text>我馬豗隤南去程。曼曼隴坂苦難平。樓臨積水朱甍倒。雪壓高松翠蓋傾。繞郭煙霞當暝色。滿沙鷗鷺作春聲。何時更向桃汀洞。客裏新愁逐日生。</text>
<title>銀石洞醉中吟</title>,<text>騎馬出門趁會期。春深谷口日遲遲。巖花艶態秦樓女。山火紅光漢壁旗。戰伐今逢衰亂世。笙歌緬憶太平時。年來每到龜亭詠。翠竹澄潭摠入詩。</text>
<title>石刹</title>,<text>行尋石逕不辭勞。最愛懸厓置屋牢。芳草喚愁愁若絮。淸樽引興興如濤。群山雨急千花落。衆壑風來萬籟號。忽憶長安城裏社。栽松今已出墻高。</text>
<title>客中登樓</title>,<text>靑天雨霽散霞氛。望裏平沙細路分。東走江聲車萬兩。北來山勢馬千群。城頭酒市村婆醉。花外漁舟野日曛。惆悵此身歸未得。客中愁緖亂如雲。</text>
<title>古寺</title>,<text>此地重來白髮新。追思往跡獨酸辛。苔生破壁無丹雘。月黑虛堂有鬼神。雨脚廉纖寒食節。花光爛曼杜鵑春。呼僧掃石題名姓。我本長安酒肆人。</text>
<title>次甘露寺板上韻</title>,<text>輟棹登樓極望平。暝雲何處白州城。崢嶸翠壁連天勢。淅瀝寒潮蹴地聲。獨雁高飛江月黑。諸僧羅坐佛燈明。呼僮強戒靑驢秣。行趁東峯日未生。</text>
<title>肅寧殿次盧士章韻 文漢</title>,<text>汩汩風塵計却乖。何曾興緖一分佳。雖存魯叟乘桴志。強學蘇公對佛齋。雲氣當春通御苑。雨聲連夜鬧天街。茲辰儤直良緣隔。幾日樽前說着懷。恣意歡遊已覺乖。其如節序此時佳。爲官薄俸春無酒。因病逋詩晝寢齋。柳色參差圍九陌。花光爛曼擁千街。蓬萊咫尺誠難聚。悵望徒增苦憶懷。</text>
<title>送安陰使君朴仲久</title>,<text>癸未二月。朴君爲安陰。來宿一夜而別。余追至永同仍宿。數日文酒之樂頗洽。此實吾儕亂後一好會也。不可無一語用記顚末。相與略爲酬唱。聊作別後寓目之資爾。乖角相思已隔年。今春逢着又離筵。世間誰惜馮唐老。嶺外人驚蘇子篇。日暖郵亭梅似雪。雨晴官路草如煙。煩君莫道湖州遠。一札須憑信使傳。同携惜別屬茲辰。岐路那堪白髮新。湖外人情吾已慣。嶠南民俗子相親。兩鄕縱隔容顏久。千里應投札翰頻。惆悵萍蹤無定止。東奔西走歎迷津。附次韻 仲久風塵聚散幾多年。此地他鄕復此筵。朋友自傷追送意。男兒輕賦遠遊篇。春流岸岸初經雨。寒食村村不起煙。嶺樹明朝遮兩眼。離杯且莫惜頻傳。遠客驚逢禁火辰。稽山南畔柳條新。拙官我與潘生竝。能事君看子建親。欲報春晴搜句急。強寬離思引杯頻。那堪匹馬歸家路。落日呼舟縣北津。</text>
<title>寄沈秀才</title>,<text>東西南北任周流。身世元同不繫舟。宇宙江山詩引興。風塵歲月酒銷愁。千條弱柳垂村舍。一樹殘梅墜驛樓。惆悵思君腸欲斷。幾時相遇辦淸遊。</text>
<title>偶題</title>,<text>久別親朋愁太繁。擧頭京國眼常昏。高山北立疑鼇峙。群水東流若馬奔。李白當年留酒肆。長卿今日病文園。草堂岑寂無人到。時聽春禽隔竹喧。</text>
<title>示沈生</title>,<text>燕語鶯啼薄暮天。茲辰斗覺樂飄然。春殘東郭花辭樹。夢入西湖雨滿船。家未全貧存酒債。身雖太困擅詩權。明朝定向淸塘去。堤柳風枝拂客鞭。</text>
<title>春州道上吟</title>,<text>十載風塵未定棲。奔忙岐路意悽悽。雙川蕩潏雷霆鬪。萬嶺崢嶸日月低。入峽僅瞻天上下。思家已隔地東西。今宵舊好相逢處。畫燭淸樽聽曉鷄。</text>
<title>用前韻</title>,<text>夕鳥投林斂翼棲。此時難制客心悽。向來世故元知妄。老去才名漸覺低。京國離魂千里外。春州別夢八峯西。頑僮不欲秋晨發。厭聽寒簷喔喔鷄。</text>
<title>淸平寺</title>,<text>洞府窮秋曉雨晴。茲辰處處客行停。穹碑鳳翥鸞翔字。崇岳龍蹲虎踞形。十丈層厓飛瀑白。千尋絶壁矮松靑。他年應着荷衣到。古寺重敲月下扃。世外名區眼忽驚。藍輿頻駐好詩成。群山尙帶鴻濛氣。懸瀑長留太始聲。破壁畫微知雨漏。穹碑字沒見苔生。鞭羸更向昭陽去。日暮僮人怯遠程。使君於我眷雖深。日日頻催北去心。江色達摩雙眼碧。松殾虞舜五絃琴。妖姬滿座齊淸唱。詞客登樓費苦吟。峽裏名區誠絶勝。他年欲擬更來尋。</text>
<title>公山途中 下第後作</title>,<text>今年落魄客心驚。孤館通宵夢不成。龍岳重雲埋翠色。錦江層浪吼寒聲。千魔戲劇窮吾命。萬事乖張歎此生。北向家鄕聊送目。暮天風雨暗歸程。腐儒飮墨谷神驚。題柱心期又未成。鷄岳葉凋看石骨。熊津風急聽波聲。橐中詩草千篇富。鏡裏衰毛兩鬢生。羸馬不前頻蹶足。黃昏始踏木州程。</text>
<title>寓懷</title>,<text>今來僵臥小窓東。政是虛檐吼夕風。詠物奈無詩似錦。歸家賴有馬如鴻。寒山拔地千層屹。流水連天萬里通。客裏飛光空荏苒。每歎霜髮照靑銅。愁來看鏡減容光。懷抱于今只自傷。急雨寒通古峽下。重雲氣接秋江長。百年浮世如秦贅。千里行歌類楚狂。別後親朋無一字。此時叵耐九廻腸。</text>
<title>寄友人</title>,<text>飛樓縹緲近靑天。客子登臨骨欲仙。疏鑿大江神禹力。闢開群岳巨靈拳。殘花古驛經寒食。明月東林有杜鵑。疇昔親朋今不見。令人苦憶雪添顚。獨上名樓倚畫欄。夕陰初轉竹千竿。江河衆派天倪走。山岳深根地底蟠。頻聽花枝啼蜀魄。每憐苔逕老秦官。仙區淹薄親朋隔。幾日相携別抱寬。</text>
<title>贈程副摠 天使名龍。住南漢。</title>,<text>銜命王人副摠兵。乘槎渤海怒濤平。名能震敵楊旗建。氣欲呑胡馬劍鳴。萬里星辰天北極。三冬鼓角漢南城。遙知雪月山樓夜。塞雁春歸倍客情。北望秦京一萬里。天連滄海怒濤汹。窮冬古堞頑雲凍。近臘寒梅積雪封。孤夢幾驚江郡角。歸夢頻度塞山烽。何時六合妖氛靜。却使黎元更力農。</text>
<title>次權士瞻韻題石刹壁上 權巘</title>,<text>蓮界琳宮久滯淫。霜華忽覺鬢邊侵。我酬郢客陽春曲。君聽伯牙流水音。絶壑層氷寒日轉。窮山積雪大冬深。明年又欲遊京國。應趁煙花百鳥吟。</text>
<title>寄新定縣宰</title>,<text>寶地留連歲律催。自嘆雙鬢鏡裏皚。山形北接靑天近。月色東從滄海來。老樹千崖喧衆籟。奔泉萬壑鬪輕雷。明朝定訪陶彭澤。盡日尊前把酒杯。</text>
<title>次竹西樓板上韻</title>,<text>縹緲飛欄城上樓。登臨忽覺爽如秋。千層列岳衝霄立。一帶長河殷地流。舊國煙花供客夢。異鄕杯酒緩春愁。世間名利都無意。端合吾生托白鷗。</text>
<title>贈金而彥 震賢</title>,<text>時危飄蕩避兵戈。客裏空嗟鬢髮皤。文似徐生齊氣在。病如莊舃越吟多。雲邊霽色千尋岳。臺下寒聲一帶河。獨倚高樓春日暮。啾啾棲鳥集林柯。畫樓迢遞切層空。客子登臨思不窮。岳色排髽春雨後。湖光拖練夕陽中。百年浮世身如贅。千里殊方跡似蓬。壁上題詩吾豈敢。凡才却愧句非工。</text>
<title>竹西樓</title>,<text>晩登飛閣倚危欄。落日亭亭三兩竿。天勢遠包窮海闊。石根深入大江蟠。春來遊賞方吟病。老去文章勝達官。索酒樽前傾一琖。鬱陶愁抱醉中寬。</text>
<title>頭陀寺</title>,<text>離土遠爲關外客。懽遊忘却鬢鬖髿。天涯夜夢通秦地。病裏秋愁劇蜀麻。歲久蟲蛇穿畫壁。日沈鷗鷺聚危沙。有時抽筆題佳句。十幅溪藤字似鴉。</text>
<title>寄仲久</title>,<text>親朋乖角隔良緣。千里相思月幾弦。去歲題詩湖寺壁。今年中酒妓樓筵。春深翠柳官橋畔。日暮蒼煙海島邊。夢入秦京歸不得。天涯回首意茫然。</text>
<title>襄陽道中</title>,<text>亂代生涯何處定。長嗟宿計與心違。客程海邊皆沙岸。漁戶依山摠竹扉。春樹芳花經雨綻。暮天歸翼受風飛。片時馬上家鄕夢。却到煙湖舊釣磯。悠悠此路幾時窮。亂代孤蹤似轉蓬。日轂初昇紅映海。山形爭聳碧撑空。漁家門壓千尋港。賈舶帆開萬里風。方丈瀛洲那得到。矞雲祥霧杳茫中。</text>
<title>次韻</title>,<text>思親涕淚逬如瀾。遊子愁懷何以寬。老去詩篇徒遣閔。亂來身世敢求安。溟波蕩潏風聲吼。山嶽崢嶸石骨寒。惆悵百年眞倏忽。延生那得素霞飡。</text>
<title>登大關嶺</title>,<text>北望秦京眼力勞。此時難破客愁牢。日昇溟海波光閃。天壓峯巒石勢高。跨馬每疑身失墜。哦詩偏覺氣雄豪。取將何物沽村酒。匣裏唯存舊寶刀。</text>
<title>關嶺別蔡督郵</title>,<text>情人一別恨依依。此後重關夢屢飛。衆鳥爭棲催暝色。芳花欲綻怯寒威。層厓絶壑千尋直。積峽攢峯萬疊圍。南去北來流落久。逢春猶着臘前衣。</text>
<title>進退格</title>,<text>旅人何以破愁顏。舊國迢迢行路難。天勢迥圍呑巨海。山容屹立作重關。年光走若蛇常走。世味酸同橘太酸。觸物吟哦恒自若。此生安有暫時閑。逐日新愁滿客顏。悠悠道路極艱難。天涯海月明今夜。夢裏江梅落故關。久負幽棲身已老。每言奔竄齒先酸。吾何廢却經營事。始覺人生不博閑。</text>
<title>示金而彥</title>,<text>殊鄕一自別慈親。廻首看雲墮淚頻。今日東方無將相。十年西塞有風塵。城頭寒角催吹曉。谷口黃鸝未囀春。惆悵乖離知不遠。我歸關外子遊秦。散盡朋知不可親。相思爭耐斷腸頻。袖中寶劍常增彩。匣裏靑銅久鎖塵。西去聽鷄山館曉。東遊把酒妓樓春。十書何免貂裘弊。身世元同大困秦。一病多年藥未效。如何疑惑酒中蛇。夜成吉夢呼僮說。春得新詩見客誇。山勢揷天遮落日。泉流走壑嚙崩槎。鬢毛那事渾霜雪。應爲傷時又憶家。已隔眞珠峻嶺千。秦山漸近色蒼然。詩成野館梅初雪。夢入鄕樓月政弦。宿病又添今歲酒。弊衣全露去年綿。書生安有平胡策。端合漁樵江海邊。</text>
<title>砥平驛村。次金而彥韻。</title>,<text>孤村卸馬夜初更。借問明朝西去程。峽口啼鵑驚別夢。驛邊芳艸倍羈情。方知地理通畿甸。始覺山形近洛京。勛業未成身欲老。年光其奈似蛇行。</text>
<title>次韻示金而彥 主簿</title>,<text>此夜淹留我與君。鸞笙一曲醉中聞。村煙半雜平郊霧。壕雨斜連別島雲。巨海南通天勢闊。長江東走地形分。他年倘說今年事。紅燭華筵翡翠裙。</text>
<title>自京還關東時。逢諸友累日同行。頗有新知之樂。次進退格以眎之。</title>,<text>千里同行當舊顏。婆娑忘却道途難。川流畫野爭朝海。山勢撑霄列作關。身世政如潘岳拙。詩篇敢似聖兪酸。浮生役役君休歎。日暮歸雲亦不閑。</text>
<title>登歇惺樓</title>,<text>歷盡間關千里程。投身靈境愜羈情。九龍淵上風雷壯。七寶臺邊日月明。歇惺樓臨蒼壁迥。衆香城入彩雲橫。何時更陟蓬萊頂。聽得群仙弄玉笙。</text>
<title>登臺 臺在東海邊</title>,<text>病餘跨馬興飄然。獨上高臺怳若仙。壁面已經神禹斧。石痕應受始皇鞭。層城雲霧朝埋旭。大海波濤晝拍天。直欲乘槎玄圃去。蟠桃花發幾千年。一作古城埤堄朝迎旭</text>
<title>題僧壁</title>,<text>他鄕何事久淹留。苦憶慈親雪滿頭。吟病老僧秋閉戶。索詩孤客夜登樓。地形北接群山遠。天勢東臨大海浮。千里情朋書信隔。不堪離抱太多愁。</text>
<title>頭陀寺</title>,<text>曉遲憑欄客興融。尋詩不覺日光紅。毒龍潛處靈湫黑。老鶴棲邊疊壁崇。人世百年身若贅。乾坤萬里跡如蓬。乘槎欲向三山去。東海波濤杳拍空。干戈未定長爲客。蹤跡端宜托此間。浮世光陰催白髮。故園消息隔靑山。天涯人物皆新面。夢裏朋知摠舊顏。百尺雄樓臨絶岸。每携樽酒獨躋攀。身病時危計已空。羈懷唯寄酒杯中。崢嶸仙嶠撑霄壯。縹緲名樓得地雄。花發驛程蠻雨霽。日昇鼇海瘴雲紅。此間有句無人識。欲贈驪江江上翁。</text>
<title>頭陀寺贈海上人</title>,<text>愁倚方床每對君。時時梵唄此中聞。層峯已去千年鶴。絶壑長留太始雲。赤葉得霜秋欲晩。淸鍾出殿暝初分。無端夢入眞珠府。白玉尊前紫繡裙。已厭仙區爛熳遊。故園西望數廻頭。荒城木落寒蟲夕。碧海天高獨雁秋。詩欲成時燈影暗。酒初醒後月華留。他年淸夢應來訪。彌勒峯前此寺樓。</text>
<title>登竹西樓</title>,<text>迢迢湖路幾時尋。回首天邊萬疊岑。老雁嘶和蠻店笛。怪禽啼雜峽村砧。中原戰血流依舊。西塞軍聲動至今。獨上危樓憑曲檻。海棠花雨暮江潯。獨倚層樓自詠詩。西風吹急斷鴻嘶。東流水若群龍去。北走山如萬馬馳。天際賈帆秋雨後。驛邊巒樹夕陽時。羈懷日日哀傷劇。欲對黃花把酒巵。</text>
<title>別友人</title>,<text>淸賞奚非賴使君。此州形勝昔曾聞。雷霆每鬪高江雨。日月恒昇大海雲。樓上一尊秋共醉。天涯雙袂夕同分。他時倘作東歸夢。應訪香閨翡翠裙。</text>
<title>次洪元九寄韻</title>,<text>北客淹留大嶺東。獨登高閣憶秋翁。魚龍出沒重溟裏。日月昇沈積氣中。攬鏡每傷衰鬢皓。對尊頻覺醉顏紅。從來落拓功名晩。天本無私亦不公。</text>
<title>寄仲久</title>,<text>亂代周遊關外程。鏡中詩鬢雪千莖。天遙北極星辰隔。樓近東溟日月生。古郡角聲添別恨。他鄕草色倍歸情。思君何耐愁腸斷。時獨狂歌淚濕纓。獨上城西百尺亭。興來忘却鬢星星。微茫鉅海涵天色。縹緲群山擁地形。千里停書無去雁。十年爲客等浮萍。經營局束吾何用。人世惟宜醉不醒。</text>
<title>偶題</title>,<text>我從湖左到關外。處處仙區刮兩眸。樓勢迥臨飛鳥背。山形爭聳巨鼇頭。風雲繞筆催詩興。日月驚心倍別愁。江郡黃昏民吏散。城門已閉角聲休。</text>
<title>次韻示金主簿</title>,<text>凌空畫閣壓河流。不獨瑤京十二樓。烏角巾人中酒臥。鬱金裙妓唱歌留。晩風竹響喧村塢。疏雨棠花間海鷗。若道他年淸絶地。何忘第一此東州。</text>
<title>別金而彥</title>,<text>三年京國夢依依。千里遨遊久不歸。毒瘴每侵孤客面。緇塵幾染故人衣。離亭峽日橫江閃。別路關雲傍馬飛。君去的應擡首數。天涯煙樹望中微。</text>
<title>凌波亭次亡友張仲錫韻 晉</title>,<text>重關之外辦淸遊。客裏能消無限愁。朝旭漏雲明極浦。夕風吹海蕩輕舟。心如老馬常思睡。身似孤鴻久失儔。家在秦中歸不得。亂來兵甲幾時休。年光荏苒去無還。鬢髮居然鏡裏斑。久客夢魂通北極。故人書札絶東關。淸宵玉笛登樓聽。白晝鹽煙隔樹看。亂代那堪憂國意。不禁危涕自潛潛。</text>
<title>寄仲久</title>,<text>匆匆歲月水同流。悤覺蟬聲報早秋。民舍摠臨靑草渚。妓家多傍白鷗洲。崢嶸疊石千尋岳。縹緲危欄百尺樓。怊悵此身歸不得。天涯難制望鄕愁。</text>
<title>次韻</title>,<text>西風憑杖數征鴻。行陣橫邊落照紅。淼淼江波環野外。層層山骨揷天中。迂儒敢恨靑雲隔。浮世惟知白髮公。自守泊如甘寂寞。此身元似草玄雄。漂轉羈人別故溪。思歸篇汁幾番題。向來身計眞知妄。老去才名漸覺低。誰恤鶺鴒原上獨。自甘蝴蝶夢中迷。群鷄爭唱方催曙。雲嶠蒼蒼月色西。</text>
<title>次韻題僧壁示人</title>,<text>半脫烏巾倚石欄。忽看斜日已三竿。身因瘳病迎醫罕。意在成詩得字難。夕鳥尋巢投遠樹。春雲拖雨下空壇。客間賴有如澠酒。爛醉狂歌共作歡。</text>
<title>題墨寺洞李善餘草堂 夏臣</title>,<text>力疾來遊地望淸。紛紜俗慮使人輕。靑山草木浮春氣。白日風雷送雨聲。灼灼庭花環砌笑。淙淙溪水隔窓鳴。醉中欹枕書齋靜。睡政濃時午夢成。</text>
<title>詠松</title>,<text>絶壑孤松立澗濆。蟠根老幹羃苔紋。千枝屈曲虯龍狀。萬竅縱橫螻蟻群。白甲幾沾長夏雨。蒼髥每入太陰雲。誰人不愛凌霜節。却怕空爲野火焚。蒼松一樹自崔嵬。爽氣重陰小澗隈。交錯枯枝多歲月。輪囷老幹帶雲雷。蟠根怒虎獰龍鬪。密葉嚴霜虐雪來。夜夜蒲團僧定後。爲聞靈籟上層臺。</text>
<title>馬上次韻</title>,<text>騎驢一出故鄕村。每渡千溪各有源。大石奇形疑虎立。高山詭狀若龍蹲。蒼厓小路通沙觜。白日蒸嵐鎖洞門。客裏欲忘行役苦。強將詩句詠朝昏。</text>
<title>栗峽</title>,<text>山畔溪頭石作臺。登臨斜日兩眸開。詩因有興頻抽筆。酒爲銷愁每把杯。客子夢魂京裏去。故人書札峽中來。無端驚覺新春近。積雪初融欲綻梅。</text>
<title>成歡驛</title>,<text>池邊古驛歇征騶。強欲求安辦得留。俗薄未靑中散眼。年衰空白簡齋頭。已知心計方多拙。且覺身名本自浮。今夜茲樓欹枕宿。故關歸夢着漁舟。</text>
<title>淸心樓</title>,<text>驪江之上倚欄頭。一盪胸襟興更悠。神勒寺隣平野闊。龍門山界半天浮。落霞孤鶩滕王閣。芳草晴川黃鶴樓。彼此元來宛相似。今吾不羨古人遊。</text>
<title>偶題江閣</title>,<text>鬱鬱幽懷孰共論。悄然無語獨憑軒。風驅斷雁投江口。月送孤舟到海門。白髮又添今歲病。靑山不隔故園魂。沈吟強寫驚人句。筆落雲藍醉墨翻。</text>
<title>送權學官 侙 赴日本</title>,<text>周流天下是男兒。況又奇才本不羈。司馬遊觀徧上國。張騫經歷止西夷。路通徐市尋仙海。帆落扶桑拂日枝。島寇山戎誰果劇。須指曲折報余知。</text>
<title>題僧壁</title>,<text>飛樓縹緲獨憑危。政是山中白日遲。百丈靈湫陰獸伏。千尋絶壁古藤垂。逢春抱病身仍臥。對酒無悰齒已衰。貞客不知才力退。朝朝強請寫新詩。</text>
<title>題山木</title>,<text>金沙寶界獨棲遲。嬴得衰毛若素絲。貞客禪心除妄想。居民風俗尙淫祠。悠掦淸夢歸鄕社。落拓孤懷付酒巵。送了一春成底事。驛樓山木摠題詩。</text>
<title>送友人</title>,<text>京國相逢眼共靑。更嗟霜鬢各星星。風塵去住皆雙淚。人世昇沈已十齡。秋雨驛邊多少樹。夕陽天外短長亭。時危聚合知難再。爲勸深杯手莫停。</text>
<title>次韻</title>,<text>愁懷悽切倚窓櫺。搖落窮秋酒易醒。斜日欲沈汀樹暝。密雲初捲遠山靑。古今往事風中燭。宇宙浮生水上萍。渺渺歸程聊默數。故鄕二十二長亭。</text>
<title>亂後作</title>,<text>悄然無語倚庭枏。孤鶩征鴻望裏兼。繞郭灘聲添夜雨。揷天峯色帶朝嵐。歸田計就雖饒興。蹈海心違詎免慙。酒熟重陽黃菊綻。倍思諸友各東南。坐對斜暉掛矮簷。蟬聲蟲語耳邊兼。廚煙薄薄生茅店。瘴雨濛濛濕葦簾。亂後詩情因病減。客中離恨入秋添。登高遠向家鄕望。無數群山劍樣尖。</text>
<title>登漢江恩波亭</title>,<text>勝致新秋準擬探。登臨高閣卷朝嵐。離愁方覺廻腸九。世事曾知折臂三。斗峽長江通上下。廣陵歸鳥向東南。鄕關杳杳開雙目。雨後群峯似蔚藍。</text>
<title>客中次友人韻</title>,<text>天地風塵此一身。飄零無處不迷津。他鄕月色傷心夜。舊國花光入夢春。得酒時邀漁客共。觀棋且與岳僧頻。令人憶着親朋久。苦覺離愁逐日新。</text>
<title>題漢江仸堂</title>,<text>濟王城南秋江碧。濟王城北層雲羃。長天雨霽月欲出。汀樹霜嚴葉初落。舟中夜歌漁人唱。岸上曉鼓村婆擊。朝來大醉策羸馬。眼底終山射紅旭。</text>
<title>拗體</title>,<text>湍州旅舍秋正闌。獨夜片夢歸長安。峽雨初晴江月出。巖楓欲落天霜寒。匆匆年光空自去。曼曼行路何其難。令人終負勝遊計。悵望六仙亭下灘。</text>
<title>次韻</title>,<text>峽裏黃堂滯此身。每看爭訟摠飢民。籬邊犬吠叉魚客。壟上麕驚刈麥人。湖左昔年辭故土。嶠南今日憶慈親。晴沙秀石千竿竹。盡入朝朝着句頻。</text>
<title>次韻贈別任慶翼 翰伯</title>,<text>吾君遠向舊名州。政是天時屬晩秋。湖外偶成今夜會。罇前却憶昔年遊。東樓畫燭瑤琴弄。南嶠新霜錦葉稠。明日臨岐相送處。不禁雙眼淚行流。</text>
<title>三藐寺。別崔碩輔。</title>,<text>我來依止水精域。城市囂塵懶着鞭。自歎猖狂隨薄俗。誰憐消渴已多年。一泓溟海平如掌。千朶峯巒屹揷天。知子明朝歸洛北。不堪魂斷此離筵。</text>
<title>贈淸河太守金雙南 萬重</title>,<text>海上孤城屬我公。佩符南去聖恩隆。年荒蔀屋民應恤。路隔萱堂夢亦通。萬里蒼波天接處。一輪紅旭地窮東。倘能逢着西來使。須寄雙魚贈此翁。</text>
<title>鳳興庵醉吟</title>,<text>躡屩扶藜陟古臺。滔滔豪興浩難裁。東南郡嶽尖長戟。日夜奔江鬪疾雷。千里鄕關常在目。百年人世只含杯。抽毫欲記茲遊勝。詩調慙非謝眺才。</text>
<title>次韻示南宮督郵 鈺</title>,<text>毾㲪癡坐醉烏程。磊碨胸中始得平。雙鬢已衰驚歲換。兩肩頻聳欲詩成。寒天大雪堆南岳。落日屯雲壓古城。每與郵官相對語。仙標恰似玉壺淸。</text>
<title>次韻寄友人</title>,<text>春光欲晩別懷幽。苦憶親朋路更悠。醉裏暫時雖有興。世間何日可無愁。詩成漢北觀梅處。夢入江南賞月樓。投老已消豪俠氣。如今難續少年遊。</text>
<title>馬上吟</title>,<text>昨與親朋手共分。不堪愁緖自紛紛。南登大嶺天垂野。西望重溟日沒雲。鬢髮已蒙霜雪色。劍鋒時吐斗牛文。何當更向秦京去。千里歸心政欲焚。</text>
<title>客中吟</title>,<text>爲客他鄕歲序移。鏡中雙鬢已成絲。三更落木鳴山館。萬柄枯荷倒石池。欲學玄生千日醉。不吟曺子七哀詩。豐城冤氣衝牛斗。雷煥如何掘劍遲。</text>
<title>山行</title>,<text>峽路逶迤碧蘚封。行行不覺夕陽舂。藤蘿陰壑依群鬼。雲雨靈湫隱毒龍。乘興每攀千仞壁。題詩頻住一枝筇。今宵欲借禪房宿。寺在蒼山第幾峯。</text>
<title>秋日偶吟</title>,<text>山阿倦客倚崩槎。悵望京華苦憶家。僧帶濕雲歸古寺。雁拖斜日下平沙。鏡中衰髮蒙晴雪。匣裏神鋒吐碧花。此去東州知漸近。不愁羸馬鈍如蛙。</text>
<title>次元九韻</title>,<text>駐馬巷北登高樓。男兒壯心當暮秋。尊前會合此時晩。關外干戈何日休。事多翻覆元常理。命有窮通豈以謀。杳杳吾鄕隔千里。中宵歸夢滄江舟。</text>
<title>次韻贈別</title>,<text>隋珠魚目有誰分。懷事惟宜付麴君。出峽疏鍾鳴曉月。隔林荒店帶朝曛。風江蹴地如搥鼓。石劍橫天欲割雲。惆悵楊州蓮界上。九廻腸肚惜離群。</text>
<title>次仲久韻</title>,<text>二月赤津同上舟。嶠南今又辦奇遊。蔥籠煙樹圍平野。輕薄風花下晩洲。玉洞樓臺忘俗慮。綺筵琴瑟遣鄕愁。看君傑句誰能敵。筆不如椽愧唱酬。</text>
<title>次韻示主翁 鄭君平</title>,<text>縹緲層臺壓厚坤。登臨極目北辰尊。沙頭市罷漁人醉。浦口帆來賈客喧。瘴霧通宵籠野店。海濤當夕拍天門。溟翁手種蒼松樹。不識何年養鶴孫。</text>
<title>次唐詩韻。題僧壁。</title>,<text>屛迹藏名不可謀。幾時吾道付滄洲。野雲初暝鳥投樹。山月欲生僧倚樓。豪興始除今歲病。奇遊更憶去年秋。浮生於世憂家國。鏡裏霜華已滿頭。</text>
<title>題象王寺壁上</title>,<text>最是西湖古寺樓。登臨消盡一年愁。世情偸薄身何托。王室艱危涕自流。雲外群峯尖若戟。天中缺月曲如鉤。明春準擬遊京國。應喚扁舟漢水頭。</text>
<title>偶題</title>,<text>寒齋闃寂掩柴扉。鄕夢時時着釣磯。殊俗語音隨地改。故人書信出關稀。江城宿霧朝初捲。官樹棲禽暮各歸。客裏愁懷何以遣。壚頭直欲典貂衣。</text>
<title>別金而順 巽賢</title>,<text>故園消息問無因。千里西湖矯首頻。病裏孤懷難自慰。天涯殊俗久相親。鳥投深樹關雲夕。雁叫平沙瘴海晨。逢着吾君還作別。不堪今日劇傷神。</text>
<title>走筆</title>,<text>知舊音書阻北來。秦雲遙望別腸催。日斜漁店煙生堗。吏散公庭鳥啄苔。病裏衰毛抽不盡。客中歸意挽難廻。琱欄徙倚愁無語。忽聽孤城畫角哀。夕陽初下海城邊。無數群鴉噪野田。竹響松濤喧古峽。雲光霞影寫晴川。雪深西北重關路。風送東南大賈船。客裏行裝何所有。錦囊貯得壯遊篇。</text>
<title>馬上偶吟</title>,<text>客行衝夜歸京洛。馬上心驚猛虎咆。峽東初疑無去路。山開忽覺有平郊。時聞怪鳥啼林藪。每見飢鼯走樹梢。流落向來多抱病。耽詩舊習已全抛。</text>
<title>登高閣</title>,<text>地盡東頭客未歸。春光已歇落花飛。獨登高閣煙霞暝。遠望重溟島嶼微。詩思始除今歲病。酒痕猶在去年衣。爭名貪利非吾事。豈向人間觸禍機。</text>
<title>題僧壁</title>,<text>物外交期托老僧。行尋曲道石千層。長川吼若獰雷鬪。群岳形如怒馬騰。入峽詩情催彩筆。登臺病骨賴枯藤。今宵何恨天無月。最好開樽炷佛燈。雨霽前山白日遲。獨憑墻角費吟詩。花光或訝玉環頰。柳葉且疑西子眉。臺榭已非全盛日。風煙猶似太平時。何能醉着盈樽酒。得喪榮枯都不知。</text>
<title>到孤雲臺示元九</title>,<text>行到茲亭日已曛。憑欄排遣積憂紛。天晴衆岳尖廉劍。霜落千林戰敗軍。客子夢魂催出峽。主翁詞氣欲凌雲。他時會合期何處。倘未黔丹必漢濆。</text>
<title>次韻</title>,<text>曲江遷客幾時廻。怫鬱離懷苦未裁。赤日上山銷薄霧。淸泉走壑吼輕雷。頻成吉夢題僧壁。強覓新詩倚石臺。可惜春光今已盡。紛紛花瓣委蒼苔。</text>
<title>詠花</title>,<text>花色玲瓏帶瑞暉。千林萬樹政芳菲。紛紛戲蝶爭紅蕊。箇箇遊蜂嗅暗馡。艶態初疑凌趙后。嬌姿更訝妬楊妃。晩來強起攀枝立。亂影橫斜照我衣。</text>
<title>次韻</title>,<text>我欲探春百慮刪。携筇步出小溪灣。地形錯綜如紋繡。山勢橫分聳髻鬟。年老昏花生病目。酒酣紅暈上愁顏。天邊落日亭亭下。默數西林鳥各還。</text>
<title>馬上偶吟</title>,<text>悵望家鄕去路迷。茲辰難制別懷悽。千溪走壑雷聲吼。萬嶺盤天日轂低。落葉時飄行客袂。融泥頻沒病驢蹄。暮投孤店仍成睡。歸夢先尋柏谷西。昨別親朋望眼迷。此時懷事不堪悽。流泉㶁㶁林下走。天勢茫茫野外低。多病遊人驚白髮。經秋歸馬散朱蹄。今逢佳致朗吟處。翠壁晴沙東復西。</text>
<title>示元九</title>,<text>窮尋別界日西曛。謝棄田家百年紛。豈以黃金曾結客。重嗟白首負從軍。風吹老釋沾衣雨。山吐詞人繞筆雲。分外斯遊成爛熳。飆輪不獨到溪濆。樽前談謔幾朝曛。忘却鄕愁太糾紛。今日安危存彼輩。暮年邱壑着吾軍。東來嶺似秦關路。西去魂迷楚峽雲。十月倘能君訪我。竹扉茅屋柏江濆。獨向山東石路層。手持萬歲胡孫藤。江波闊處扁舟喚。日脚橫時大嶺登。古峽多風黃葉戰。陰天欲雪黝雲凝。應知此去携朋話。挑盡寒宵半壁燈。</text>
<title>題僧壁</title>,<text>屛跡誠同入定僧。不行人世路多層。身如病鶻飢鴻困。才乏彫龍繡虎騰。嶺上風雲埋白日。峽中雷雨急蒼藤。春宵坐讀南華處。童子頻挑佛榻燈。鞭羸春日訪胡僧。山頂峯腰路百層。奇石橫溪疑虎睨。臥松跨谷若龍騰。絶厓風雨鳴脩竹。哀壑雲雷黑古藤。今夜欲招諸友飮。東樓應有月如燈。</text>
<title>登離岳</title>,<text>登臨絶頂坐松根。極望東南兩目昏。萬疊群峯拔地立。千尋大嶺盤天尊。樓臺鳴磬穿雲出。洞壑淸泉觸石奔。更跨藍輿還下去。隔林斜日宿禽喧。</text>
<title>題石刹</title>,<text>南北東西放浪人。留連寶界已經旬。山河錯綜雲霞氣。天地敲噓草木春。彩筆頻抽神助句。重裘初脫病瘳身。蒲團獨坐看靑鏡。頭上衰毛白似銀。</text>
<title>贈老師</title>,<text>長老人間素絶蹤。一生棲息此高峯。心如萬古靑天月。形似千年翠壁松。錫杖窓前曾解虎。鉢盂床下且盤龍。連襟促膝論禪處。不覺逢逢五夜鍾。</text>
<title>次伯式韻。題石花村草堂壁。李萬憲</title>,<text>行盡平郊渡小橋。來尋精舍太寥寥。經霜白菊殘香在。得月寒梅瘦影饒。病骨始知秋後健。詩情且覺醉中驕。東遊倦客歸心速。直欲鞭羸發早朝。</text>
<title>偶題</title>,<text>枯筇獨拄傍回塘。望裏平蕪下夕陽。梅綻驛南花似雪。雁歸關北字成行。一年抱病身仍瘦。萬事多艱髮已黃。惆悵親朋今作鬼。不禁流涕滿衣裳。</text>
<title>次洪元九韻。贈尹歙谷。</title>,<text>君去東州楸嶺嵬。其根元自朔方來。揚舲俯瞰千尋海。躡屩登臨百尺臺。叢石春陰龜背轉。金剛曙色鶴邊開。令人想得窮懽賞。佳興陶陶不可裁。迢迢嶺路太層嵬。爲問東征幾歲來。欻吸狂風吹大海。參差劫石老荒臺。天邊雨霽金剛沐。鳥外雲收國島開。若使衰翁觀勝致。的應詩思浩難裁。盤天萬嶺摠崴嵬。信使何能數往來。客夢每尋京裏宅。我心長惹侍中臺。春生窮峽寒梅坼。日射重暝翠霧開。惆悵未成同竝馬。離愁如雪若爲裁。</text>
<title>連原驛次韻</title>,<text>高樓聳出曲池隈。駐馬登臨意快哉。巨嶽東馳圍古郡。長江西走蹴仙臺。風雲繞筆詩頻就。歲月跳丸鬢已催。酒盡樽空人欲散。暝煙籠樹鳥飛來。</text>
<title>江寺暮秋偶吟</title>,<text>我今棲息梵王宮。翦燭論文誰與同。斷雁曉嘶孤嶼月。征帆暮掛大江風。逢秋耽酒牢愁釋。避世參禪妄想空。千里鄕關歸不得。夢魂先訪菊花叢。</text>
<title>廣陵雨後醉吟</title>,<text>微雨晴來引興長。扶藜躡屩上崇岡。江光若見文君錦。花氣如聞賈氏香。詩欲題時方搦筆。酒初醒處更御觴。曲肱暫結還鄕夢。煙樹參差繞野塘。</text>
<title>偶吟</title>,<text>此鄕匏繫抱牢愁。追憶三春故國遊。誰慰哀情如庾信。我知窮峽似夔州。聯翩歸翼投林急。嗚咽寒泉觸石流。近日盤中無雋味。庖廚人作釣魚鉤。病客西來滯此鄕。那堪翦煼別離腸。窮秋江畔蟲聲集。落日風前雁字長。衰老敢云詩似錦。沈冥不識鬢如霜。東皐枕石成牢睡。孤夢迢迢到漢陽。絶勝名州是我鄕。每開雙目慰愁腸。暮天霞鶩詩多助。故國樓臺夢亦長。梨瀨波光飛白雪。馬巖楓色醉紅霜。呼船行旅相爭渡。汀草汀沙已夕陽。</text>
<title>贈槐山太守</title>,<text>步出東皐拭病眸。夕陽白舶泊沙洲。靑山影裏飛孤鶩。畫角聲中起宿鷗。倚酒談鋒逢邑宰。入秋詩興滿江樓。秦京歸計何時遂。謾與親朋辦勝遊。</text>
<title>送鍾城府使沈文伯 榥</title>,<text>黃金爲注屬茲辰。管鑰關城喜得人。雪裏陰山尖若劍。天邊渤海闊無津。重重去路遙通塞。黯黯歸魂每入秦。莫向尊前傷別抱。璽書應帶聖恩新。不識鍾城幾日程。嚴霜十月送君行。謀深區畫邊虞息。惠洽疲癃塞俗寧。地隔楓宸丹陛遠。天垂鯨海黝雲平。崢嶸關嶺無人越。秋雁來時倘寄聲。</text>
<title>次宋順初寄贈韻</title>,<text>衰毛禿盡已無餘。且閔昏眵不見書。桑梓鄕關羈夢去。塵埃城市宦情疏。雲開岳勢千群馬。氷解江聲萬兩車。歡會近來雖未數。共知交誼弟兄如。離遏親朋半月餘。時時投我一封書。郭南近日耽詩數。京裏荒年把酒疏。仕楚莊生吟有病。遊齊馮子出無車。防身長賴芙蓉劍。古匣龍光本自如。</text>
<title>宿仲久草堂偶吟</title>,<text>久客留連吏部家。自憐䨥鬢摠成華。芳梅小巷初開萼。嫩艾陽坡已茁芽。詩骨瘦如霜後岳。愁腸煎似鼎中茶。爭名貪利非吾事。歸去槐江坐釣沙。附次韻 仲久衰鬢君今久別家。在家吾亦鬢添華。寒威夜雪千街路。愁緖春泥百草芽。經歲廢詩如學道。有時呼酒當煎茶。夢知憶處頻歸去。背郭荊扉對浦沙。</text>
<title>馬上前次韻</title>,<text>衰翁獨向故園家。早趁東峯赤日華。谷口怪禽啼送響。溪頭芳草細抽芽。詩能窮命將投筆。酒本傷人強飮茶。昨者應官今悔懊。世間名利等炊沙。</text>
<title>到槐峽次前韻</title>,<text>羈遊每憶木溪家。怫鬱離懷感物華。晴處好山呈舊態。燒痕芳草吐新芽。春來縣宰頻催稅。酒渴詩翁數啜茶。抱膝終朝無與語。只看孤鶩下平沙。</text>
<title>馬上次前韻</title>,<text>長亭幾箇隔吾家。行路多艱髮欲華。日射山腰開霧氣。雪消橋畔茁蘆芽。頻傾玉斝黃鵝酒。每啜金鐺白鹿茶。馬上片時成小睡。依依一夢落江沙。</text>
<title>次</title>,<text>九陌頻傳曉鼓音。萬家瓦背日纔臨。遊秦范叔成名晩。仕楚莊生抱病深。五色祥雲環北極。三冬積雪滿西林。吾邦近者艱危甚。誰識憂時耿耿心。</text>
<title>走筆</title>,<text>畸人來到古槐州。扶病登臨百尺樓。日夜江聲疑驟雨。東南嶽勢訝騰蚪。靑雲去歲頻耽酒。芳草今年又喚愁。有事西疇歸意速。前林每羨宿禽投。</text>
<title>題村壁</title>,<text>春生槐峽獨歸來。野興悠悠不可裁。蹴地鷗波聲淅瀝。倚天鼇骨勢崔嵬。一心感慨徒看劍。兩歲飢荒詎把杯。晩拄枯筇苔逕立。夕陽霞影落層臺。</text>
<title>漫吟</title>,<text>衰翁扶病獨登臺。別恨窮愁倂未裁。山聳千峯尖大劍。江奔一派吼狂雷。風雲白日劘詩壘。天地靑春引酒杯。杳杳秦京歸不得。故人消息幾時來。</text>
<title>自洪顯甫家歸時詠 顯宇</title>,<text>信馬徐行野興添。吟詩撚斷數莖髥。河梁崩潰風濤蹴。峽路間關石角尖。初見靑雲浮靄靄。更憐芳草茁纖纖。今宵浦上茅齋宿。老兔寒蟾入短檐。</text>
<title>走筆</title>,<text>憑欄放目意悠哉。欲賦慙非謝眺才。世故紛紛何必管。春愁黯黯固難裁。一條水向龍淵走。萬朶峯從月岳來。明日吾當何事做。相隨隣老釣爭隈。搘筇獨傍小池塘。淑氣融融萬卉芳。客鬢春從愁裏白。鄕山夜入夢中蒼。停杯喜喫江魚美。對案驚聞野蔌香。亥市岳僧多賣紙。儂令買取寫詩章。</text>
<title>次韻</title>,<text>抱病衰翁臥此堂。忽聞雙燕語琱樑。形骸一月留槐峽。魂夢三更到漢陽。岳勢橫天東走遠。江聲殷地北流長。乘舟辦得春遊賞。草欲初抽柳欲黃。</text>
<title>登醉默堂</title>,<text>此翁流渰阻京關。北闕靑雲不可攀。薄薄人情雖已識。紛紛世故豈能刪。天晴崔灝詩中樹。雨細王維畫裏山。摠爲耽看憑檻久。夕陽林外宿禽還。</text>
<title>偶吟</title>,<text>浪跡周流江漢濱。世間何處着吾身。漏雲殘日明漁舫。驅雨長風颭釣綸。欲待佳賓炊黍促。爲題奇句染毫頻。獨憑亭角成春睡。片夢悠悠自入秦。</text>
<title>登樓</title>,<text>九月天寒風怒號。此時難解客愁牢。鷗邊白水斜紋細。鳥外靑山凸字高。處世誰知心骯髒。登樓自覺氣雄豪。可憐宿志今衰落。欲賣蛟龍匣裏刀。日午村鷄隔水號。茲辰合眼睡方牢。地形北接琴臺遠。天勢東臨鳥嶺高。柏谷老翁元酒病。槐州太守亦詩豪。相逢共說時危劇。手撫星文舊寶刀。</text>
<title>偶吟</title>,<text>鏡中衰鬢已垂絲。豪氣殊非盛壯時。詩恐瑕疵停筆數。酒嫌酩酊臥杯遲。田頭破屋蝸粘壁。籬外疏松鵲踏枝。明發定尋槐峽去。長蓑圓笠釣江湄。</text>
<title>次羽士田禹治懷古韻</title>,<text>西遊客子幾時還。汩汩人寰不暫閑。淸響尙聞啼恨水。翠鬟猶見聳重巒。廢城喬木朝煙外。荒店疏林夕照間。怊悵繁華今已過。只看螭陛古苔斑。</text>
<title>次松都懷古韻</title>,<text>五百年光走若河。緬思全盛恨如何。古苔破礎蝸涎濕。夜雨荒臺鬼燐多。松籟尙疑留玉管。鳥聲猶訝唱纖歌。可憐文物尋無處。惟有長橋號橐駝。旅人淹泊去無期。扣劍偏傷世代移。城闕縱非全盛日。山河恰似太平時。孤墳已鎖眞娥骨。故國猶傳牧老詩。善竹橋邊空獨立。兩竿殘照下穹碑。</text>
<title>次仲久懷古韻 李奎報稱以相國</title>,<text>遠客西來不負期。同遊忘却歲華移。黃旗紫蓋無今日。虎踞龍盤似昔時。月照麗王高宴處。天留相國大家詩。忠臣節義誰非仰。欲讀橋邊圃隱碑。附元韻 久堂緬思麗祖應昌期。羅祚終輸寶鼎移。佛敎悞傳家化日。孫謨無賴國亡時。靑松黃葉仙翁讖。流水殘雲過客詩。舊德不隨年代泯。路人猶指顯陵碑。</text>
<title>連松浦</title>,<text>連松浦口喚津船。日斜穹林散紫煙。嶺勢前橫遮大陸。峽形中坼納長天。巖楓已得新霜染。石路遙將古驛連。一月驅馳行役苦。何時可以達秦川。</text>
<title>曉吟</title>,<text>悄悄無悰獨倚軒。此時難制客愁繁。袖藏楓岳吟詩草。衣帶槐州飮酒痕。上下長川環大陸。東西劈峽裂深根。故人消息何由得。悵望京華欲斷魂。</text>
<title>連松浦</title>,<text>役役茲行任薄躬。崎嶇壟坂幾時窮。江濤觸柱長橋坼。石棧緣崖束峽通。遠樹參差當落照。群巒突兀揷晴空。分明馬上東歸夢。每入摩歌老桂叢。</text>
<title>題金化縣樓</title>,<text>茲樓高與碧空齊。遠客登臨半日稽。劈峽霜嚴荷已敗。衆峯雲暝鳥初棲。片心長在金剛上。雙目頻穿故國西。怊悵吾身行役苦。幾時垂釣木州溪。</text>
<title>次太守韻</title>,<text>吾儕近者合幷難。何日芝眉帶笑看。酒量本慙徐晦大。詩篇敢敵孟郊寒。僧歸沙際雲侵錫。客過橋頭柳拂鞍。谷口柴扉終夕閉。此時誰與辦淸歡。</text>
<title>驪江馬上又次</title>,<text>何事能忘道路難。花光濃染喜耽看。朝傾美酒愁腸滌。夕嗽淸泉病齒寒。細細浮嵐侵去袖。濛濛小雨濕征鞍。倘成他日槐州會。談辯縱橫作兩歡。</text>
<title>次鄭湖陰扶餘板上韻</title>,<text>故國荒墟過客愁。悠悠往事入搔頭。兵塵澒洞雄圖失。河嶽蕭條霸氣收。花落層巖依舊在。龍亡陳跡至今留。篙師欲解歸舟纜。樹梢斜陽下寺樓。附元韻別酒澆腦未散愁。野橋分路到江頭。城池坐失溫王險。圖籍曾聞漢將收。花委尙傳厓口缺。龍亡還認釣痕留。寒潮強學靈胥怒。亂送驚濤殷柁樓。</text>
<title>次李達韻</title>,<text>亡國以來世代遙。遺墟蕭瑟入耕樵。玉臺金埒皆荒廢。鳳吹鸞歌摠寂寥。舊日花光飄翠壁。暮天帆影落寒潮。江神不救龍合馬。那免千秋一任嘲。</text>
<title>送鍾城府使睦來之 來善</title>,<text>送君千里向關山。鐵嶺嵯峨不可攀。病客離魂今夕斷。驛程征旆幾時還。淸秋粉黛樓臺上。白日風雲牒壘間。戀主思家南望處。的應雙鬢鏡中斑。</text>
<title>進退格</title>,<text>肩輿昨日到金沙。欲倚樓臺奈暮何。十二瀑聲喧霹靂。萬千峯色帶雲霞。朋書杳杳北來少。客夢迢迢南去多。曉起蒲團開戶牖。鍾聲初動散群鴉。</text>
<title>過廣陵</title>,<text>茲辰兀坐與誰言。八月秋聲傍耳根。峽納長江如馬走。山多穹石若熊蹲。倚船墨客寒宵詠。扣枻梢人白晝喧。安得槐州好歸去。手披載籍不開門。</text>
<title>次韻</title>,<text>如何忽覺午眠牢。寒氣侵裘已弊羔。神勒寺隣平野闊。龍門山入遠天高。月毫揮處詩情愜。玉斝飛時酒興豪。日與長年三老語。便忘雙鬢摠刀騷。</text>
<title>舟中吟</title>,<text>驅馬前春西入秦。乘舟今向獺江湄。詩翁搦筆題厓石。篙子持杯賽水神。欲聽雁聲傾耳數。耽看岳色拭眸頻。未知行役何時已。酸苦令人鬢易銀。白頭孤客別西秦。渴夢先尋柏水濱。自覺宦情今漸薄。誰知詩律老尤神。拾樵頑僕登舟懶。冒雨梢人解纜頻。政値淸秋涼氣好。全忘朱夏爍金銀。</text>
<title>偶吟</title>,<text>紛紛愁緖不能裁。安得茲辰酒凸杯。絶壁凌霄看積石。長川蹴地聽奔雷。野田綜錯連荒草。峽路逶迤䮕老苔。默想親朋家在處。柴扉高掩碧山隈。家事如今可歎嗟。滿腔愁緖劇紛挐。機中橦布初成匹。壁上篝燈已作花。薄酒雖傾元不醉。新詩僅緝詎無瑕。偶逢勝客難供饌。氷底寒魚我欲叉。</text>
<title>送嶺伯</title>,<text>分符南服荷恩榮。玉節煌煌向驛程。敎訓須勤治士習。撫綏宜急察民情。參天鳥嶺雲霞色。殷地龍湫霹靂聲。今日俱存風樹感。不禁衰淚各沾纓。</text>
<title>登彈琴臺</title>,<text>百尺荒臺試一登。令人可破客愁凝。東南水若獰龍鬪。西北山如健馬騰。牛勒琴聲從古遠。金生筆法至今稱。我來澤老分符地。爲想文章更服膺。崔嵬臺上與君登。哀壑愁雲日暮凝。老樹立如龍踊躍。長江噴作雪崩騰。訥齋儒化當時洽。強首詞源異代稱。怊悵沙場軍敗沒。儂今爲弔恨塡膺。</text>
<title>次子文韻</title>,<text>身因營食走東南。每歎酸寒疾病兼。郡岳頑雲凝似墨。層城飛雪撒如鹽。向來世路羊腸險。老去才名鼠尾尖。何事孟冬今到此。只緣滄海故人淹。我似杜陵遊劍南。窮愁吟興客中兼。趁虛頑吏爭貪貨。傍海居民事販鹽。別恨頻消杯面凸。壯懷都付劍鋒尖。北風怒號霜如雪。何必他鄕辦久淹。</text>
<title>白馬懷古</title>,<text>舊國今生荊棘叢。瓊樓綺閣摠成空。猶疑柳葉雙眉翠。更愛花光兩靨紅。運去金陵王氣歇。歌殘玉樹霸圖窮。龍呑白馬千年事。欲問孤舟獨釣翁。</text>
<title>次李德培韻 雲根</title>,<text>江峽移居四閱春。白頭今作釣魚人。意甘長臥寧因病。性忍恒飢不患貧。蝸亦何心藏或出。蠖雖微物屈兼伸。淸宵爲訪西林釋。明月懸空色似銀。</text>
<title>偶吟</title>,<text>病起蒲團步下庭。茲辰政爾忍伶俜。雨侵浦口沙鷗夢。日射橋頭水鶴翎。花似楊妃嬌靨醉。山如西子畫眉靑。柴門晝閉何人訪。唯有林僧到野亭。古寺緇禪不可逢。何時同席屹雙峯。雨中翠色連郊樹。雲外寒聲隔水鍾。老劍久抛勳業晩。病身長臥宦情慵。急穿芒屩開門出。落日西池獨倚筇。</text>
<title>次韻</title>,<text>一辭軒冕到鄕園。斂跡年來厭世喧。天地春光供老筆。煙霞暮色入淸樽。離愁共解山東峽。渴夢偏尋漢北村。明日揮鞭驅馬去。幾時君肯叩柴門。木岳家書寄我遲。茲辰歸計入支頤。月光愛若逢親友。花色憐如得美姬。一日偸閑乘小艇。三春抱病怯深巵。自嘆窮屈緣何事。六十年來苦詠詩。</text>
<title>題僧壁</title>,<text>今日歸來我獨生。追思淪沒淚縱橫。偶成異夢尋僧解。強綴蕪詞與客評。澗水潺潺鳴石齒。山風淅淅助松笙。試憑樓檻開雙目。西北浮雲蔽漢京。</text>
<title>東征次韻</title>,<text>與君連袂作同行。此夕參尋此古城。花色艶如官妓艶。溪光淸似使君淸。樓頭把酒消離恨。席上題詩暢客情。來日臨岐分手後。佳期更趁彩蟾明。竝馬連鞭入峽行。據鞍終夕夢京城。自嘆毛髮馮唐白。誰識詩篇庾信淸。郵吏啓扉迎客喜。使君勸酒作人情。來朝倘抵淸風郡。壺裏乾坤日月明。</text>
<title>偶吟用前韻</title>,<text>前程險惡不須言。日夕移舟繫石根。江浪滔滔兼湧湧。山形矗矗又蹲蹲。傾厓衆木鼯貂走。絶壑深林鳥雀喧。我向孤村欲投宿。攀登危岸扣柴門。</text>
<title>過廣陵</title>,<text>扁舟晩泊水村邊。缺柵疏籬帶翠煙。千里鄕關孤夢去。五雲城闕兩眸穿。豆津朝雨詩情湧。月峽漁燈醉興牽。南北東西吾已老。歸休欲送此餘年。行舟繫纜夕陽邊。江似羅紋樹似煙。冒雨衆帆蒼峽去。凌風歸翼碧雲穿。還鄕已晩千愁集。辭爵曾乖百慮牽。斂跡窮閻何所樂。濁醪麤飯送餘年。</text>
<title>呼韻</title>,<text>枕邊春夢太繽紛。不覺靑天白日曛。風力急衝窮峽雨。雷聲疾走大江雲。匣中菱鏡無塵色。壁上龍泉有斗文。窈窕山林誠得所。藏身聊喜絶人群。</text>
<title>贈山人</title>,<text>山似飛騰水屈盤。此間今喜辦遊觀。衰翁拂劍霜鋩瑩。遠客登樓地勢寬。江雨色侵春草際。寺鍾聲殷暝雲端。自從二子宗都別。鉛槧樽罍已久拚。</text>
<title>題成佛庵壁。示賞春客。</title>,<text>身世艱危抱舊疴。欲寬懷事強高歌。湖西倦客看花晩。漢北親朋入夢多。春聽山齋啼杜宇。老憂王室泣銅駝。胸中縱有經綸策。其奈長爲棄物何。逢春老子減舊疴。強起蒲團歌浩歌。劈峽風狂高浪湧。層峯雨急落花多。幾驚邊塞傳烽燧。更怕宗都滿橐駝。欲遣愁懷吟唶數。蕪詞安敢較陰何。</text>
<title>偶題</title>,<text>風打柴門雨滿壕。茲辰獨倚曲欄高。三春身病添衰髮。兩歲家貧賣寶刀。薄酒雖徵難得醉。佳期頻待不知勞。自憐爲客成何事。吟唶朝朝搦彩毫。岸幘狂歌東峽東。忽看斜日下蒼穹。黑知雨脚垂天際。紅見霞光蘸水中。勳業雄圖歸寂寞。功名大計墮虛空。自憐才力年來退。啽哢多慙句未工。</text>
<title>八月初七日</title>,<text>肝腸搯擢緝詩遲。燥吻勞心劌目時。苦身已酸奴兩脚。強愁謾入客雙眉。山根坼裂滄溟畔。日轂低垂析木枝。或步或騎探勝致。詎求良馬出纖離。</text>
<title>素沙道中</title>,<text>騎驢行客出秦川。目送鄕關興杳然。天際海山尖似劍。野中村樹遠如煙。暮年壯志屠龍手。衰世浮榮使鬼錢。萬象耽看吟詠數。孟郊奚獨有詩篇。</text>
<title>走筆</title>,<text>何爲乘鶴上楊州。好事惟當陟此樓。急水看如馳悍馬。群山望若舞蒼蚪。春心未制還家夢。酒力難排阻雨愁。啽哢平生已成癖。百年詩筆不宜投。</text>
<title>次韻</title>,<text>江如急箭中原通。于勒臺邊兩派同。波色長呑天日夜。灘聲恒聒峽西東。游魚萬族依深穴。賈客千帆掛大風。安得洪濤田畝灌。能成穡事每年豐。與君佳會屬今年。谷口孤村共一筵。萬片雲霞生翠壁。雙輪日月轉靑天。敢云勳業東韓擅。亦蔑文章後代傳。消遣深愁惟有酒。共傾杯杓醉樽前。</text>
<title>走筆</title>,<text>春愁春恨日新增。縱有高樓未擬登。雨笠風蓑漁舫客。芒鞋雲衲野橋僧。梨灘殷地雷聲聒。楡嶺衝霄石勢層。峽裏何人來訪我。苔庭獨立倚枯藤。</text>
<title>偶吟</title>,<text>菀菀心懷自不平。強徵村酒擧船觥。地形盤錯環槐郡。山勢縱橫走蕊城。滿峽重雲籠樹黑。登天缺月蘸江明。黃昏獨倚琱欄久。斗覺微涼閣上生。誰解衰翁萬斛愁。獨憑樓檻拭雙眸。雨晴小圃看蚯蚓。日晩疏林聽鵓鳩。富貴在天難致力。窮貧由命不容謀。從茲物外爲何事。長占煙波弄釣舟。</text>
<title>五月十六夜。登碧樓。</title>,<text>風滿高樓強滯淹。不知時序屬朱炎。江喧日夜雷霆鬪。山擁東南戟槊尖。天上月光當曲檻。峽中霞氣透疏簾。携錢縱欲呼芳酒。何處何村有碧帘。</text>
<title>次先君草堂十景詩車五山韻 五山名天輅</title>,<text>禪頂尋僧爲訪茅庵踏古苔。此途艱險繞層臺。穿雲鳴磬靑空徹。上樹啼鵑白晝哀。物外一身微似蟻。人間百慮摠成灰。乘閑只欲論禪敎。莫問衰翁底事來。仙源賞花我欲看花次水頭。篙工爲泊木蘭舟。風披玉蕊馨香亂。日暖瓊葩蛺蝶遊。密密千枝依翠壁。紛紛萬片泛淸流。此間景致雖佳絶。紅白詩中太半收。江口商船峽裏滄江蘸碧天。商人來集此樓前。仰機已痼財非讓。鬪智尤爭物懋遷。浦口落帆雲欲暝。津頭下碇月初娟。多年射利輕生死。能運魚鹽萬斛船。渡頭漁火指點如燈復似星。微茫渡口燦光熒。群魚爭避能趨穴。宿鷺驚飛誤入庭。雨裏初疑靑鬼燐。雲中更訝碧秋螢。今宵江底明如晝。可見蛟龍蟠屈形。一云 群魚騰躍奔岩窟。宿鳥驚飛墮戶庭。澂潭霽月新月初窺江水心。休言此夜太沈沈。玉兔影侵靑草密。瓊蟾光徹碧潭深。靴紋纖處圓明鏡。風力衝時碎白金。爲愛氷輪看不厭。淸輝亦照老翁襟。鳴山積雪贔屭頑雪凍峽天。茲辰大雪積無邊。江鷗應愧光非潔松鶴宜嫌色奪鮮。寶界樓臺皆白也。層崖杉檜失蒼然。俗人那識山中景。欲使龍眠畫出傳。龍湫暮雨靈湫開處水沖融。玄古元來涵翠空。暮雨霏霏窮峽樹。奔雷殷殷老龍宮。吟時黑氣層波上。聽處寒聲大地中。終日耽看猶不厭。登樓更賞太冥濛。牛峽朝嵐朝嵐纖細作輕飛。誰管元來造化機。翳日起時初漠漠。隨風散處更微微。入山出岫寧無態。離樹籠林亦有輝。頃刻冥濛江水口。磯頭沾濕綠蓑衣。浦沙驚雁金河秋畔驚弦雁。雲外分飛復作行。夜夜臨風常叫月。年年避雪每隨陽。不眠沙觜難成夢。未下田頭失啄粱。今古江湖多弋者。靑天萬里任翶翔。野橋行人誰知峽裏別開天。復有虹橋駕碧川。落日遲遲平野外。行人冉冉短亭邊。隨風高浪沾歸袂。傍路長枝拂去鞭。嗟爾勞筯苦骨甚。每思稚子候門前。</text>
<title>走筆</title>,<text>如何排遣我愁紛。但撫秋蓮日欲曛。劈峽風濤喧入戶。層厓雷雨黑侵雲。雄辭未學蘇張術。妙藝難追屈宋文。花萼飄零春已盡。靑天不見塞鴻群。</text>
<title>次中原板上韻</title>,<text>仙娘逢着此名州。裊裊纖歌咽玉喉。萬逕皆通平陸闊。諸溪爭走大江流。新詩詠處窮愁遣。美酒斟時逸興稠。欲望西方雲五色。斜陽獨上古官樓。</text>
<title>次</title>,<text>故人名價擅詞壇。贈我雄篇勝得官。體法必從天寶杜。淵源或似侍郞韓。夢中談笑開懷快。紙上龍蛇刮目觀。放赦何時文酒會。雙峯對處整峨冠。</text>
<title>又次權說卿韻 名春長</title>,<text>自憐樗散老無能。白戰詞場奈不勝。我夢去如千里馬。君才捷若九秋鷹。經年顏面逢依舊。驚世篇章見未曾。何事樽前耽飮酒。爲茲騷興醉中增。靑山斷處搆茅堂。更引溪流匯曲塘。白鳥眠時知日暖。黃蜂鬧處想花香。婢烹野蔌朝盈椀。童喚村酒夕擧觴。一別鄕關留洛社。秋來夜夜夢偏長。遠憶槐江紅蓼灣。宦遊孤客幾時還。愁中每把千杯凸。病裏仍添兩鬢斑。走馬南宮元不暇。尋朋西郭暫偸閑。飛書爲報漁樵輩。城市緇塵已滿顏。付元韻 權說卿騷壇老將各誇能。鞭弭周旋果孰勝。顧我元非遷谷鳥。諸君皆似脫鞲鷹。陽春一曲知猶未。洋海千尋見豈曾。不待交綏先退衄。可堪兵甲日來增。聞說溪邊築小堂。竹叢藤蔓護方塘。滿庭紅錦秋山色。繞砌金錢霜菊香。鷗鳥不驚迎翠幰。窪罇何必覓華觴。也應題壁留千古。江水芳名與共長。婆娑城外大江灣。平楚微茫獨鳥還。牧老舊棲蕭寺在。慕翁行處綠苔斑。湖山千古風流遠。軒蓋淸秋相國閑。詩汁唱酬奇絶代。應留陳跡刻孱顏。</text>
<title>又次權說卿韻</title>,<text>一年強半別槐州。久寄京關作勝遊。五夜羈愁添落木。九秋歸夢着漁舟。廏中老馬齕箕懶。郭裏衰翁耽酒休。何處樓臺歌舞在。欲宜相就共淹留。歸魂幾度入園林。南望山形碧玉簪。困阨風塵千種恨。棲遑天地百年心。秋逢凶歉身何保。時屬艱危淚不禁。苦憶親朋腸斷處。夕陽衰草候蟲吟。</text>
<title>尹判書挽</title>,<text>得御龍門三十秋。中心許與我何酬。官銜峻秩東班上。藝囿雄名左海陬。鸞鳳衆孫肌玉雪。螟蛉一子業箕裘。空將死別無涯痛。泣向花頭涕不收。</text>
<title>用前韻</title>,<text>跨馬朝辭柏谷村。千溪頻渡各分源。高山望若群龍起。大石看如猛虎蹲。飛閣崢嶸當峽口。層城突兀對江門。十年蕩汩身催老。髮欲髼鬆眼欲昏。</text>
<title>次江西寺壁上韻</title>,<text>四顧茫茫海接湖。此間淹滯一身孤。地形遠拱西雄府。山勢高圍舊大都。客裏好詩千首得。病中豪興十分無。明朝欲擬騎驢發。京國歸程問老奴。</text>
<title>次仲久韻</title>,<text>峽邑佳人未可無。纖歌瑤瑟一時俱。沙雲渡水籠蒼竹。山雨隨風打翠梧。握手方知情款曲。對顏仍喜色敷腴。南遊飽喫鱸魚膾。鄕國何須北望孤。</text>
<title>東庵</title>,<text>偸閑暇日滯孤庵。對此親朋過兩三。拔地蒼厓千疊石。衝霄老幹百尋枏。懸燈覓句挑詩興。揮塵論禪勝謾談。何事不趨城市裏。酸鹹宦味我曾諳。</text>
<title>愛閑亭韻</title>,<text>縹緲飛亭聳碧穹。登臨豪氣太凌虹。邱原錯綜東南闊。江漢澎磅上下通。月老詩篇傳後遠。窓翁翰墨至今工。與君交誼懽娛地。賴我賢侯勸相功。</text>
<title>次李子華寄贈韻</title>,<text>久隔芝眉別抱幽。牙州煙樹夢悠悠。新篇共富囊中草。衰髮同憐鏡裏頭。白璧明珠今已得。高官大爵不須求。相如多病門常掩。政是茂陵涼雨秋。鯫生安有出群才。濫荷今辰翰札來。隔歲離腸廻似水。逢秋病骨瘦如梅。時登西岳霜楓晩。每就東籬露菊開。玉樹風姿今不見。海天無際首空廻。</text>
<title>次</title>,<text>公廨蕭條似野村。坐來吟嘯到黃昏。連山積雪埋林末。動地獰風吼峽門。歲晏縱云歸客滯。途窮專賴故人恩。燈前醉着盈罇酒。得喪榮枯不欲論。</text>
<title>過鳳凰臺</title>,<text>太古以來臺屹立。何王之世鳳來遊。一條雪浪驚難定。千朶煙鬟翠欲浮。窣地柳絲垂野岸。受風花瓣墜沙頭。峽中這處挑詩興。此去登臨寒碧樓。</text>
<title>送江原都事</title>,<text>君作仙官意最歡。欲於佳致恣耽看。竹西樓迥山當戶。淸澗亭空鶴上欄。萬瀑洞中飛瀑壯。九龍淵底老龍蟠。吾今爲賦名區贈。詩到關東恐未完。君去東關馹騎馳。炎雲政是鬱蒸時。靑天劍戟千峯立。白日雷霆萬瀑垂。鳥道斜通蒼壁面。鶴巢高壓古松枝。吾知彩筆頻抽處。應有山靈助詠詩。征旆今辭城市塵。最憐雙鬢失靑春。大堤朱夏綺羅妓。鏡浦淸秋鴻雁賓。雉岳桂香侵袂數。盧峯月色蘸杯頻。茲行應學長生術。東海群仙且可親。</text>
<title>次洪宇海韻却寄</title>,<text>衰世浮榮共不甘。風塵汩汩況何堪。多君詩律如摩詰。愧我歌聲學薛譚。因病得閑知有興。臨財思義艶無貪。能容湖海淸狂客。喜聽樽前醉後談。</text>
<title>偶吟</title>,<text>新愁今日密如麻。獨立庭邊數暮鴉。春夢歸時流水闊。病眸開處亂山遮。年光疾若奔雙轂。世事紛如鬪兩蝸。四海風塵吾已老。匣中霜劍謾生花。</text>
<title>次李德培韻</title>,<text>何者憐吾鬢雪侵。百年人世任浮沈。江聲日夜獰雷走。岳勢東南怒馬駸。槐峽已成長往計。金剛且快壯遊心。今朝獨倚危欄久。芳草殘蒼入苦吟。</text>
<title>走筆</title>,<text>行年六十老鰥人。淫淚潛然每濕巾。溪柳已搖寒食節。山花將發子規春。孤懷悄悄憑彤管。短髮蕭蕭映白綸。苦憶西湖林處士。風標夜入夢中頻。</text>
<title>次驪牧韻</title>,<text>登樓偏倚曲欄危。劌目沈吟擢肺脾。宮樹雨晴初綻萼。峽江風暖已消澌。功名本似狼胡大。富貴還如劍米炊。唱罷狂歌聊悵望。待人懷事有誰知。</text>
<title>詠史</title>,<text>歷覽前賢國與家。成由窮儉破由奢。何須琥珀方爲枕。豈得眞珠始是車。運去不逢靑海馬。力窮難拔蜀山蛇。幾人曾預南薰曲。終古蒼梧哭翠華。</text>
<title>在寺吟</title>,<text>千巖環擁別區幽。蕭灑禪庵獨淹留。千里鄕關勞渴夢。百年身世等虛舟。江風陷日孤光動。雪嶽擎天積氣浮。直欲飄然乘興去。廣陵城畔有高樓。寂寥蕭寺闔松扉。風露凄凄透弊衣。月出江門帆去遠。天低野樹鳥還稀。病中時序添詩卷。塞外兵戈有是非。歸夢分明何處到。故鄕雲水釣魚磯。</text>
<title>寄明月堂主翁</title>,<text>數月留連地盡頭。每携尊酒滌羈愁。重溟蕩漾剛風立。▣氣玲瓏彩蜃浮。麟閣功名身已老。鹿門棲遁計常遒。今朝不見詞壇伯。明月堂前騁兩眸。</text>
<title>送李一之赴湖南</title>,<text>渺渺天涯萬里程。故人明曉將南征。塵埃政値艱虞日。江海偏傷送別情。雁外孤雲浮遠岫。風前落葉戰空庭。應知兩地相思苦。北望那堪白髮生。</text>
<title>贈權浩然</title>,<text>策衛來尋東峽村。此間淸靜絶塵喧。長江勢若獰龍去。列岳形如怒馬奔。平楚微茫連▣渚。輕舟蕩漾過前門。主翁對客爭棊久。不覺茅檐日欲昏。</text>
<title>送人之晉陽</title>,<text>吾君南去晉康府。觸物應披錦繡胸。吟病此時傷遠別。把樽何日喜相逢。馬前雲路三千里。鳥外煙鬟幾萬峯。怊悵離亭携手處。不堪斷魂夕陽鍾。</text>
<title>次仲久韻</title>,<text>久別鄕園夢薜蘿。亂山南望鬱嵯峨。江門月出晩潮漲。野岸雲收寒雪多。耽酒眞如司馬渴。索詩元似杜陵哦。高樓闃寂無人問。獨倚朱欄聽棹歌。</text>
<title>廣陵寺</title>,<text>在寺吟得別區幽。蕭灑禪庵獨淹留。千里鄕關勞渴夢。百年身世等虛舟。風江涵日孤光動。雪嶽擎天積氣浮。直欲飄然乘興去。廣陵城南有孤樓。</text>
<title>次韻</title>,<text>滄江萬古自鳴號。走蹴橋梁結構牢。樓外長程通峽遠。雲邊群岳入天高。酒盈杯杓愁仍滌。神助詩篇氣益豪。午睡初醒今起坐。隔窓風響聽刁刁。</text>
<title>淮陽東軒</title>,<text>役役茲行任薄躬。崎嶇壟坂幾時窮。江濤觸柱長橋折。石棧緣厓束峽通。遠樹參差當落照。群巒突兀揷晴空。分明馬上東歸夢。每入摩訶老桂叢。</text>
<title>驪江馬上吟</title>,<text>何事能忘道路難。花光濃艶喜耽看。朝傾美酒愁腸滌。夕漱淸泉病齒寒。細細浮嵐侵去袖。濛濛小雨濕征鞍。倘成他日槐州會。談辯縱橫作兩歡。</text>
<title>偶吟</title>,<text>迢迢湖外幾時歸。逐日窮愁入兩眉。翰墨積功終轗軻。煙蓑淸夢每依俙。匣中長劍增光耀。鏡裏新霜爲別離。門掩草堂成獨坐。呢喃輕燕隔窓飛。</text>
<title>偶吟</title>,<text>久辭鄕曲未歸人。日日徒添白髮新。一萬二千峯頂夢。東南西北路岐身。劉伶嗜酒含杯數。杜甫耽詩搦筆頻。湖海親朋今已隔。秋來消息問無因。</text>
<title>南山歌</title>,<text>南山拔地何崱屴。上有明滅雲霞色。群峯羅立各相向。突者尖者萬與億。往時登臨最絶頂。下視怳如塵世迥。一盪胸中無芥滯。爲眼何嫌勞兩脛。茲山內抱百萬家。繡戶朱甍凌碧霞。茲山外似張翠屛。霽色隱映滄江涯。我居嵯峨絶壁下。山氣頻透破牕罅。有時醉後愛松風。聽之無厭晝與夜。十年鄕國隔終南。夢中螺髻靑於藍。今年復歸看衆壑。唅呀巖竇生朝嵐。大石相累色蒼然。或高或低排後前。靑春朱夏及秋冬。山有異態皆堪憐。對此可以蠲俗慮。豈啻衰翁詩興助。</text>
<title>古亭歌</title>,<text>槐州之東江水濱。危峯阧入波浪嗔。峯上孤亭勢敝豁。朱甍丹檻何嶙峋。其主乃是皆山翁。文詞讜論超諸人。傲物輕世罕比流。與時抹摋仍窮愁。官似黃楊厄閏年。托身昏冥忘白頭。樽前豪興湧如濤。待月起柂沙邊舟。一夕忽乘白雲去。百尺危欄誰更據。只今亭空跡已陳。水若鳴咽山如翥。放浪詼謔不復見。可憐斯人覓何處。我今來遊緣底事。爲弔精靈筇杖植。歸時登路出林間。落日已照棲鴉翅。</text>
<title>斷鼇立極圖歌</title>,<text>不周之山高益高。可齊蒼穹萬二億。狂根蹙縮且屈曲。衆峯連延多崱屴。女媧氏與共工氏。地上相埒戰鬪力。觸山奚啻岳祗愕。颶勢號怒雲雷黑。層巒叢崿忽崩摧。乾絡仍之東南側。靑龍朱雀失其躔。地軸天關整不得。乃釣溟渤十二鼇。洶湧波濤石山北。靈姿異狀出其中。大鵬焉能鼓雙翼。巨靈之斧斫其股。碧宇高撑萬丈直。天成地平是誰功。上帝嘉之爲歎息。日車月輪明明光。列宿衆星昭昭色。二儀淸濁還高下。偉烈豐功遍九域。誰人繹思弄彩管。屹立太極金鼇脚。是何玄機雄且奇。摩挲始知淋漓墨。我欲近之色沮喪。想其意匠眞難測。爲詩記着怪底事。對此丹靑眼頻拭。又元氣淪淪淸濁判。太素高高萬二億。何年乾絡坼東南。斷鼇支撑賴帝力。媧皇爰纘太古位。玄化無爲流九域。不周之山高揷空。列岳叢叢爭崱屴。乃與共工戰于下。颶毋勃鬱風雲黑。山坼雷吟坤軸弱。羲和失馭天根側。靑龍震方縮其頸。朱雀南躔鎩雙翼。乾坤整頓果何功。上帝爲之增歎息。十二金鼇峙溟渤。龍伯神翁難釣得。靈姿牽引女媧手。巨浪漰騰石山北。斫來實藉巨靈斧。碧落橫撑鼇四脚。屹立東陸勢突兀。億丈崔嵬滿雲直。乾輗賴此奠厥位。玉京群帝咸職職。銅章宛似太始初。八柱不改蒼蒼色。風雷順軌六氣宣。偉烈豐功運太極。雲衢九馭導晹轂。五緯輝煌俱不忒。此事傳聞無是叟。今見丹靑濃水墨。令人對此色欲動。神妙玄機難可測。新詩題罷一幅畫。仰天大噱西日昃。</text>
<title>懶翁錫杖歌</title>,<text>錫杖之長六尺強。其體堅確其性剛。我初見之光如漆。我更叩之聲鏗鏘。流傳不失以至後。于今二百餘年久。當時懶翁携遠行。南北東西不離手。五臺金剛與智異。勝致最冠震朝地。每向諸山飛錫去。放逸誠如脫銜驥。或登絶頂必爾持。或踏層厓必爾隨。卓處或看白雲出。曳時或破蒼苔滋。蟬蛻肉身欻示寂。蓮界惟餘此一錫。法身西入天竺國。牧老東歸目所擊。此說已塗衆人耳。異事應傳萬萬祀。得無鬼物爲守護。赤藤桃竹難爲比。錫杖兮錫杖兮豈伊爾獨。世人諳蛇皮履兮且留神勒庵。</text>
<title>趙政堂挽歌 趙公翼號浦渚左相文孝公</title>,<text>先生受業月汀公。文章與古爭其雄。乃謂小技不足爲。儒家義理吾當窮。六經微辭盡咀嚼。四書奧旨皆磨礱。沈潛訓義能通透。卞析若決江河走。箋註以解肯綮處。任他盲俗爭相詬。窮硏識破大頭腦。蓋因學力之成就。昔在光海政亂日。獨善其身隱不出。逮我仁祖爲近臣。每登螭陛陳經術。竭力輸忠補闕漏。望以吾君堯舜匹。入則定省出告行。事親孝思由其誠。旣忠旣孝各盡職。諸子則之常爲程。以茲天公降純嘏。蕃衍衆孫芝蘭榮。歷敭淸要三十載。生涯泊如門無賄。頃者我后相先生。臨政圖治欲亮采。經濟實係老成人。朝野皆思調鼎鼐。斂縱田畝終淹滯。直道難容衰季世。賤子不啻與胤善。先生待我亦擁篲。三月入京聞易簀。淫淚千行不能制。惜哉吾道更荒蕪。人間長夜徒嗚呼。前程迷惑孰從問。已矣斯文今則無。一爲挽歌最愴神。得御當時門下賓。</text>
<title>檀龍枕歌 又有序文</title>,<text>紫檀之木其誰種。枝幹盤屈多擁腫。魑魅魍魎得其依。霹靂風雷不爲恐。赫日火氣猶淸涼。嚴霜虐雪仍靑蒼。山中故人乃斫取。削皮爲枕留文堂。或如虎豹共縱橫。或若蛟龍相戰爭。兒童豈特不敢近。我亦見之心目驚。故人夜就此枕眠。幽夢長在雲泉邊。厥狀卷曲而蹙縮。譬以其屈眞堪憐。厥狀飛騰而踴躍。喩以其伸殊不惡。旣屈且伸理則然。何用屑屑悲落拓。寶之惜之愼勿失。枕號檀龍可以吉。舐筆和墨寫惡詩。爲寄故人恐其咥。</text>
<title>重陽歌</title>,<text>高山之頂會衆賓。摠是本州風流人。十千美酒賤如水。金樽左右杯行頻。肴膳豐贍滿琱盤。乃知海錯兼山珍。醉裏不聞鳴雷霆。忘却身世如浮萍。是時窮秋九月九。千株萬株黃花馨。嗈嗈孤雁下沙浦。蕭蕭落木飄煙汀。四座歡謔歌醉歇。逸氣凌虹豪興多。醉中別有梅村翁。雄篇大句凌陰何。俊才如此尙轗軻。破屋暴露山之阿。我亦與世抹摋久。縱爲文章誰所取。狂風戲劇吹落帽。小兒嬌娥齊拍手。諸朋罷酒上馬歸。亭亭日脚低江口。</text>
<title>山火歌</title>,<text>烈火夜起山之麓。橫厲發怒走厓谷。俄頃已入衆山中。紛紜快焰繞林木。威如勃鬱雷霆聲。岳祗瑟縮坤靈驚。千峯摠似髮禿叟。禁火難藉欒巴酒。洪爐天地赤龍翔。今宵月輪無淸光。厥勢縱橫雄且壯。沖瀜赤氣何煌煌。或如田單伐燕日。火牛怒觸千兵折。或如韓信東擊時。趙壁立漢旗幟赤。或如項籍焚阿房。悍煙連月天中積。若非彤幢紫纛翻。無乃赤幙脤膰赩。黔其岩石赭其壑。赫赫丁焰熾不息。縱喜狐兔無遺類。最憐松柏皆燔死。我今縱觀倚山閣。忽聽櫩鷄鳴腷膊。強爲短歌歌山火。老矣自歎才力薄。</text>
<title>松都歌</title>,<text>松岳峨峨近天門。狀若猛虎神龍蹲。昔者王氏開國都。衣冠文物何其繁。五百基業一朝亡。天命去矣其王昏。圃隱忠節百代名。牧隱文章千載聲。弔古荒墟久徜徉。悲風日暮林杪生。</text>
<title>短歌行贈牛峯使君</title>,<text>是年君作牛峯守。厥邑蕭爽無塵垢。道里近接松京通。地形相錯盤如繡。飛瀑倒垂拖天紳。雷霆擊撞蒼厓口。半生局束勞夢想。安得縱目胸襟盪。君今遠向天磨去。仙界奇遊無與兩。應見銀河九天落。不獨開元李太白。春來我亦拂衣出城郭。</text>
<title>駿馬行</title>,<text>君家良驥大宛種。飛若神龍其價聳。唐帝玉花不專美。項籍騅馬徒爲爾。有時跨出長安城。霜蹄獵獵輕風生。此馬倘遭穆王世。應與八駿同其鳴。兵戈已抵三十春。楡關以北多風塵。誰人騎向戰陣走。却恐虛老書生手。書生有此竟何爲。久縶皁棧非其宜。強吟歌行爲贈之。</text>
<title>猛虎行</title>,<text>西山鬱蟠溪水潯。層峯陰壑多穹林。中有猛虎成其群。生子生孫年旣深。公然白晝蹲山路。磨牙食人殆無數。咆哮威聲振厓谷。樵夫登山心每懼。夜到人家人宿處。衝籬直入攫犬去。柴門無復聽吠聲。其奈縱有盜賊覷。底事東隣老嫗哭。虎來前宵取黃犢。健兒壯士射何能。行迹時看空瑟縮。</text>
<title>相思曲</title>,<text>夫壻遠戍交河湄。年年征戰來無期。頭上香鬟爲誰整。自惜紅顏鏡中衰。相思欲爲傳錦字。千里何由憑信使。玉窓櫻桃今又開。洞房無限逢春意。金籠鸚鵡急喚人。曉夢初罷鴛鴦茵。含情強奏綠綺琴。不覺江波沈月輪。</text>
<title>塞下曲</title>,<text>斥堠來報山戎屯。將軍領兵催征軒。金畫葉飜蒼龍旗。朔風號怒吹塞垣。黃雲白草劍河隈。甲光照耀金鱗開。衝夜長驅襲虜營。陣勢堂堂敵可摧。俄頃生縛左賢王。捷書星馳奏未央。千軍乘勝爭相賀。一日懽聲動戰場。</text>
<title>憶昔行</title>,<text>憶昔周遊一癖成。躡屩東西南北行。稽山瀑布萬雷吼。往觀令人心目驚。衆派擊撞濺不窮。恰似雨脚垂層空。長虹千丈匹練光。亂入霱雲祥霧中。怳怳如聆滄海聲。時時疑見銀河傾。人言老湫深不測。却怕龍王驅霹靂。手把靑藜出峽口。三步五步頻回首。歸來京國隔千里。飛瀑寒聲喧夢裏。不去已抵廿載強。日日歸心注如水。是歲仲春客稽州。欲擬重入壺中遊。造物於我作戲劇。却歎南來吾計遒。孟夏又向嶺南征。路隔瀑泉纔十里。欲往觀諸牽俗務。其奈羈人忙不住。歸時倘未作奇觀。更待九秋楓林丹。沈吟爲遣我心忉。不是自詑文才豪。</text>
<title>惜別行送卞時煥之興德</title>,<text>君不見東璧之星南極之星邇來動光彩而我見之以爲怪。我公今日作太守。故縣興德乃是湖南界。我公應出文星明。慈闈稟生老星精。是以我公文章冠今代。慈闈胡壽無其配。我公躬奉板輿下南國。文星老星其光焯。三牲之養此其時。孝子專城誠可樂。賤子半世誦公名。一日傾蓋如平生。怊悵明朝有遠行。握手共惜分離情。是時長安春已還。街頭楊柳靑如煙。南方本自物候早。萬樹梅花東閣前。公去應得賦新詩。時憑驛使傳京師。</text>
<title>送別行贈具碩輔</title>,<text>通川乃在東海東。攢巒叢崿連蒼穹。且有田疇擅膏腴。峽人耕鑿居其中。吾君伊昔盡室去。棲遁自期天年終。犬戎馳突恣殺戮。血走白日長安陌。亂罷君自關東來。日日訪我終山郭。連床捭闔露其劍。寒鋩閃閃金剛色。通儒妙技已可見。在於賤子何由羨。敍別風塵不肯住。芒屩麻衣山水遍。去年隆冬又枉駕。怳若祥鳳來天衢。明朝辭我歸東州。長路直走滄溟隅。合堂歡謔杳難期。解携不覺興長吁。是時春色來京師。九街楊柳黃金絲。年年徒賦送君篇。自愧元非山野姿。雖然終當拂衣去。同棲石室湌靈芝。</text>
<title>古劍歌</title>,<text>古劍紫氣射靑天。衆口爭道名龍泉。良工異之長歎息。却疑來從大食國。文章初似綠龜鱗。摩挲更愛靑蛇色。信知此劍稀世間。英雄倘看心應慳。劍之所飾以何物。鐫錯明月黃金環。白晝赤絛掛高堂。日轂晦暝無光芒。中夜霜鋩吐長虹。衆星列宿皆韜光。人人孰不竦其毛。我今縱觀虛秋濤。海之猛蛟慴避走。陸之突獸紛騰逃。一揮可以擊戎虜。再揮可以斬豹虎。又使姦究必破膽。又使憸人應戰股。嗚呼此劍天下奇。隨處用之無不宜。古有天子諸侯將相號。無乃其中一劍今見之。我爲告曰。劍兮劍兮。爾本善化龍。且莫踴躍投河中。</text>
<title>對酒放歌</title>,<text>君不見四時序魚鱗。日月疾走如車輪。君不見黑頭蒙雪色。少壯一失成老洫。彭祖巫咸蠛蠓同。幾番王母桃花紅。形骸豈可局束爲。以遨以遊天地中。我今對酒不飮何。散髮箕踞歌醉歌。劉伶阮籍皆酒徒。千古萬古留名多。是以達者醉爲樂。得喪都付舟藏壑。而我胡不適其適。恣意快心成歡謔。如此人間送餘生。何必役役圖功名。功名乃是禍之機。誓不直向危途行。縱爲文章焉用哉。不如樽前傾百杯。</text>
<title>送尹君東行歌</title>,<text>尹君閉戶終山陽。讀書直欲爲文章。莊馬班韓不啻誦。鑄文緝詩若爬痒。少年手擢鳳池蓮。都中一日其名香。氣槩何屈萬人底。不數溫李西崑體。蘭沼翡翠亦不尙。天寶開元欲與媲。心中藻思凌紅霓。肯處城市淄塵迷。飛筇欲往東海東。應將筆力驅鯨鯢。其意蓋爲文詞雄。擬襲壯遊司馬公。滄海浩洋大陸脊。仙臺突兀層雲中。穴網獅子香爐峯。嵯峨石劍橫天胸。安養白馬及五賢。立若人立飛如龍。惡能盡記記若此。萬二千峯難屈指。狀觀奇奇怪怪狀。一盪胸襟洗塵累。如我畸人滯城市。散髮狂吟南郭裏。待君西還看寶唾。紙上可愕蛟龍起。昔遊雖題惡詩篇。其源敢望當雲淵。追思最是難忘處。瀑布噴雪飛靑天。我馬不得竝君馬。心如日夜滄海瀉。</text>
<title>忠州歌</title>,<text>甲辰九月十九日。我與李生竝馬出。劫劫揚鞭涉獺水。共涉高臺最蕭瑟。于仙昔日彈琴曲。羽聲散落滄江淥。仙蹤一去幾千年。惟有松風滿山谷。江邊乃有古戰場。積骨莽沙成如霜。往者將軍背水陣。誤學淮陰籌策良。緬思羅代任強首。文章合在何劉右。江河不廢萬古流。人骨雖朽名不朽。曰唯金生何許者。字體縱橫走渴馬。中國之人共稱曰。不居晉時三王下。盤桓不制感古心。我淚欲灑江之潯。此地乃知忠州府。城郭閭閻雄古今。共辦淸遊興緖盡。暮向驛亭爭棲禽。翌日歸時劍巖路。回首琴臺臺雲正陰。</text>
<title>落花行</title>,<text>京城之外龍山麓。萬株芳樹多如麻。三月正當春爛曼處處開花環百家。白雪紅雪相雜糅。灼爍芳華誰不誇。南北江村摠富貴。東君爲之供豪奢。如許世界花如海。天上瑤京安敢加。是時春光正欲暮。衰謝花容迷邇遐。風從大荒怒號急。其響晩似驅雷車。溪邊萬樹落絳萼。霧中千枝飛玉葩。丘原街巷濺紅雨。蜂王蝶媒爭紛拏。飛高飛下襯顏面。群童喜躍成喧譁。或如栗里飄柳絮。或若桃源蒸紫霞。紅蕤和煙散又散。玉蕊隨風斜復斜。千片亂侵覓路客。萬點飄灑尋巢鴉。莫是三千歲已逼。空中變現優曇花。從此殘紅摠成泥。日夕唯觀餘右槎。輕陰方轉郭外林。晩香空消江畔沙。人生榮悴亦如此。我今何不興咨嗟。是非得喪都兩忘。直向壚頭芳酒賖。</text>
<title>野市歌</title>,<text>忠州之市野中開。人若波濤趨大江。負者騎者去三三。老者壯者行雙雙。爭將何物互賣之。其藿其鯼又鰣魚。其中何物極懋遷。堆積繭栗千斤餘。家鷄山鷄幾百首。論價言語何喧喧。俄頃市罷若雲散。況又劇雨垂江門。千人爭道如轟霆。江店山村各有適。獨據亭角拭目觀。不覺殘日橫蒼壁。</text>
<title>驅石駕滄津</title>,<text>東海黏天浴日輪。扶桑欲曙紅光射。塵寰莫攀帝俊妻。血肉形骸難羽化。神鞭揮處吼蜚廉。醜石相撑鼇背跨。崤函百里金虎蹲。白日唅呀恣叱咤。阿房齊跪六王膝。偉烈豐功陵五霸。人間未飧九根芝。上界仙子難邀迓。嵎夷何處望日出。一泓滄海杯中瀉。巡遊直欲抵暘谷。萬里雄威動華夏。斲出蒼山大石圻。地軸如傾眞宰怕。衆鬼騰躍共疾驅。百獸奔避長林亞。雄聲大振石生血。颺勢吼怒仍相借。若非禹斧隳嵯峨。無乃霹靂掀嵩華。雲根斡轉壓巨浪。海若遁逃老龍啞。晴虹形勢截滄溟。𩣡馬淵客應猜訝。竣烏菀儀竟莫賭。西汜空催六螭駕。飛光不饒貴人頭。白髮如霜易衰謝。金棺一閉壯圖空。落日虛照驪山下。若似頑物幸有口。地老天荒應笑罵。</text>
<title>淸平山歌</title>,<text>晩渡滄江入洞中。淸平山色連蒼穹。十月嚴霜夜刻轢。回崖絶壑凋丹楓。歷盡危棧停竹輿。左右削壁千尋餘。飛瀑寒聲鯨海吼。古松長枝鷄翅舒。乃憩影池看更好。層巒小菴波中倒。醉來乘興向招提。石泉泠泠風吹帽。法朋引我坐深室。窓外朱欄掛落日。僧壁丹靑畫工妙。沙門扁額普雨筆。屹立穹碑幾閱祀。息翁遺跡分明記。坦然字體瘦且硬。可謂晉代鍾繇嗣。吁嗟昔賢金閱卿。避世來此垂其名。舊址空餘骨已朽。只今高節令人驚。天師夜到謁使君。衲衣沾濕山中雲。聽言已知傳祖印。寶劍快斷邪魔紛。蓮燈佛榻照灼灼。劇談狂歌官酒喫。衆道西川最奇絶。平朝往觀忘飢渴。策馬出峽望仙界。此心恰如妖姬別。</text>
<title>贈李馨叔歌</title>,<text>吾友李生字馨叔。目如明星光昱昱。高才俊逸人不群。錦樣文詞追二陸。藝園聲價豈徒爾。直節且比經霜竹。壯年早占司馬榜。氣岸遙凌雲漢上。我亦榜末書姓名。感子能容諧太枉。中間敻隔箕與斗。湖海京華勞夢想。龍鍾頗似楊執戟。蓋緣年來世路窄。風塵落魄君莫歎。鵾化爲鵬今迫迮。糾紛世故劇蝟毛。久負參尋愁不釋。昨日終山古郭中。握手促膝連襟同。劇談縱謔抽繭懷。不覺殘暉橫太空。此味何如蔗味甘。恨未相對秋宵終。是後佳期亦不孤。躍馬將尋古城隅。重逢同席討懷時。飮如劉伶傾百壺。丁東細漏五更曉。共看落月低雲衢。浮生會合豈有極。時當孟冬分南北。西湖雖阻玉界尺。離腸鬱鬱應長憶。贈之以言報故人。浮世功名等鷄肋。告之若是須信耳。況且時艱罕古史。</text>
<title>慈仁太守送行歌</title>,<text>比里乃有南宮生。仙標潔若氷壺淸。交情曾已膠投漆。共擬平生爲弟兄。君有詞源不自支。潘江陸海騰蛟螭。妙年手折蟾宮桂。聲名一日傾城知。大鵬垂翅靑冥上。析圭儋爵何其遲。今歲南紀得縣篆。吏才最合銓曹選。黎元愁痛可蘇息。苛政如毛期一洗。文翁儒化入人深。懸知政聲超當今。南郭尊前同作別。兩地煎煼相思心。是時長安春色寒。積雪尙覆崔嵬巒。征驂應過鳥嶺下。轟轟霹靂龍湫湍。緬思東閣梅纇白。獨把瓊杯明月夕。封書倘或寄西湖。價越黃金與白璧。</text>
<title>朴淵瀑布歌</title>,<text>天磨瀑布飛流直。開闢以來不暫息。人人爭趨若市門。爲見半天銀河色。而我平生勞夢想。別界無由辦淸賞。西都留守書以招。躡屩不遠千里往。季冬初吉向朴淵。大雪層雲迷下上。籃輿直下洞門路。瀑泉高掛蒼厓注。白光初訝虹霓起。寒聲更疑雷霆怒。太空烈日散如珠。翠壑窮陰噴似雨。是時或凍或不凍。仰見老眼方瞢瞢。默想神龍創開瀑。造化之權於此弄。千古藏身老湫底。我恐踴躍飛深洞。一盪胸襟興如濤。此生不願登瑤臺。疏林古木暝色生。携筇徐步寒溪隈。歸臥官齋夢瀑水。天紳脩白山崔嵬。他年安得續前遊。更看飛沫沾衣裘。</text>
<title>李梁山哀詞</title>,<text>天地間氣。雲漢儲精。尺釰橫霜。明珠出海。握蛇呑鳳。早著妙年之奇祥。繡虎彫龍。竟擅藝苑之名譽。鄭僑登雲梯於夢裏。却詵折天桂於月中。分虎符於東關。政化易俗。佩魚章於南徼。瘴毒侵身。歸來雲水之鄕。舞以綵服。倘佯煙霞之洞。鳴其綠藜。秋禮冬詩。送日月於靜散。朝吟暮唶。綴篇章於愁憂。居住纔隔於長亭。追隨不憚於險道。緣溪頻訪。或藉草而暢懷。寘酒相邀。或擧觴而引興。譚謔之好。無殊蔗甘。唱酬之歡。不知肉味。忽抱叩地之慟。公乃欒欒。永切呼天之聲。人皆慘慘。纏其百骸之病。奈此二豎之沈。茅屋遠僦於江邊。爲近秦越之所。藥餌何效於身上。轉深馬卿之唫。驚粱夢於邯鄲。金鄕已隔。鎖詩骨於溟漠。玉樹今埋。嗚呼哀哉。存歿徒悲。幽明旣別。九原難作。萬事何論。慈母哭於高堂。孰不悼也。孤兒叩於厚地。鬼亦感焉。舊閨荒涼。孀媵之血痕滿面。長衾蕭瑟。少弟之哭聲干天。遺札空餘。忍見銀鉤鐵索。淸詩猶在。可知崑壁隋珠。今日思君。望顏色於梁月。他時哭處。聞笛聲於山陽。寫此哀詞。弔彼精魄。</text>
