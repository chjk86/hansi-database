<title>自警</title>,<text>懶病由來未易醫。草堂淸晝枕常欹。有時點檢身心上。萬事都從這裏隳。</text>
<title>武夷書堂</title>,<text>佳名偶合武夷堂。竹牖新開喜向陽。千載白鹿遺敎在。從玆可入聖門墻。</text>
<title>次契帖韻</title>,<text>男兒相識孰非親。况是同庚契誼新。瓠葉兎頭存古意。春花秋菊揀良辰。當筵儘箇賢豪輩。倚玉多慙拙朴人。離合無端隨世故。瑤臺一夢怳仙眞。第二第三聯改作。擬把襟懷同淡水。好將詩酒樂良辰。佳期秋九春三月。座客山南水北人。蔡學士云。初本雖軟美。而不如改本之醲厚爾。</text>
<title>近嵒。次李壯元知守 萬根 韻。丁丑</title>,<text>尋春行色到儒宮。特地風流喜見公。鮫窟探珠輝錦律。龍門躡足揖仙風。草經微雨催抽綠。花㥘餘寒懶吐紅。此日同遊眞勝事。擬將芳躅播無竆。</text>
<title>近巖罷歸後。擬贈李壯元。</title>,<text>季葉誰能辨蹠堯。只將功利競錐刀。多君實地回頭近。愧我冥途失腳遙。離索不堪萌宿吝。勝遊空自憶前宵。論交貴在相磨切。爲學非如北海超。</text>
<title>過仙夢臺有感 戊寅</title>,<text>仙夢臺名古。夢仙人底處。夕陽芳草洲。松老石無語。</text>
<title>泮中送別鄭仲羽 𦒜○庚辰</title>,<text>之子于征遠送南。洛陽城畔挽歸驂。春晴禁苑山粧畫。雨歇江洲水漲藍。涯角只應心照月。河梁何用淚沾衫。憑君爲寄故鄕夢。嶺外看雲思不堪。</text>
<title>別呂天卿 命擧</title>,<text>北風憀慄雨霏霏。羡子歸車不少遲。今去試登南嶺上。世途艱險較誰危。</text>
<title>留別洪光國 尙賓</title>,<text>兩歲同齋義。明朝遠別情。南州千里月。應照漢陽城。</text>
<title>謹次再從大父 萬紀 韻 壬午</title>,<text>十年磨劒待良辰。今日簪花入慶茵。溫飽豈關男子事。便當治己以治人。</text>
<title>送正字族兄 㵓 西行</title>,<text>雪虐風饕嶺路長。鳳城西望意蒼茫。羸驂歷盡千山倦。旅舘行經幾處凉。雲近日邊瞻魏闕。車摧陌上怕羊腸。臨歧別有憂行役。爲是艱難昔備甞。</text>
<title>癸未正月十六日始雨雪。至二月六日不止。</title>,<text>連陰十日雪飛揚。野滅人蹤山鳥藏。豈是陰陽愆節候。只應天意玉吾王。</text>
<title>七月雨中書懷</title>,<text>世事悠悠已自知。得非爲幸失奚悲。不材分作山中散。憂國還同㓒室嫠。遮雨家無黃相傘。開蒙案有退翁詩。誓將餘樂窮曛旭。立命安常不復疑。</text>
<title>奉送察訪兄赴自如任所</title>,<text>次第曾攀桂殿花。鴻逵今日影孤斜。見知無實竆何慍。久屈方伸往有嘉。長途逸蹄看騕褭。竆山懶性學麕䴥。不淫不改前修事。此別相期各切磋。</text>
<title>庭前叢菊始開</title>,<text>風雨蕭蕭歲聿暮。庭前叢菊半開黃。明朝淅瀝嚴霜降。方信貞姿冠衆芳。</text>
<title>伏次再從大父韻</title>,<text>誰繫西飛日。不禁歲月頹。唯當樂此夜。斗酒盪吾懷。</text>
<title>書懷</title>,<text>風折穹林秀。波湍出岸堆。若使終顚躓。無寧早卷懷。</text>
<title>書懷。呈督郵兄。</title>,<text>積德垂昆累百年。淸淳遺範至今傳。而征我邁勖無忝。立本要從勤謹先。</text>
<title>挽朴丈 守天</title>,<text>少日幽軒納拜曾。昨年蟾窟共郞登。前修軌範傳詩禮。半世襟期照雪氷。三達固知尊齒德。十男奚較一賢能。若令烏哺無餘憾。不必題詞淚濕藤。</text>
<title>輓姜進士 必鳴 丈</title>,<text>芹宮攀袂日。蓮榜掛名辰。周甲榮仍世。姜丈先公得己卯科。公又得己卯科。 表閭渥又新。時公家。新有㫌閭之命。 方看錐脫穎。誰料劒藏津。他日金陵淚。空揮洛水濱。</text>
<title>次贈權休甫 容</title>,<text>世交多反覆。末路日榛荊。迂拙甘人棄。純誠見子迎。淸文抱楚玉。壯志少莊溟。勉作蓬麻契。寧爲冷暖情。</text>
<title>挽鄭君 ▣○戊子</title>,<text>秋風起庭宇。木葉蕭蕭下。幽懷方憭慄。底事增悲咜。東來一幅紙。鄭君今冥舍。惟君年最少。早負連城價。人道額類袁。器度甚整暇。豫樟深出地。驊騮將覂駕。燀爀舊家業。庶幾完無罅。二十四光陰。倐驚飛電乍。婦亡又無子。人間一夢假。天生奇俊姿。似若關時化。胡爲奄奪速。大命莾難迓。春堂日方高。寃深卜子夏。哀君早辭世。求誄慰厚夜。必有發潛光。播遠同蘭麝。慈情所宜爾。遺後亦足藉。我昔遊澹巖。前言固非詑。辭拙不盡意。有淚但如瀉。</text>
<title>輓柳諮議 後章</title>,<text>名門詩禮擅吾東。不墜家傳世說公。克復工深心皎潔。硏窮力久學昭融。靑宮雅望方居右。堊室驚魂怱報凶。嶺運年來屯否極。冥途誰復覺羣蒙。</text>
<title>謹次韓城主 宗揆 壽席韻二首</title>,<text>春入乾坤令節迴。仁風煽處惠風來。華堂幸忝親賓後。勝事仍逢壽酌開。千里湖山人自得。一宵歡樂漏嫌催。區區獻祝岑頭栢。閱幾風霜不少摧。雪盡陽坡春氣迴。華堂日永惠風來。一筵盃酌親賓會。百里湖山壽域開。醉極渾忘公禮重。懽深莫報夜籌催。人生得意須行樂。肯向名塲受折摧。</text>
<title>宿振威縣書懷 庚寅</title>,<text>朔風吹雪撲征鞍。凍釋泥塗行路難。望眼遙迷三角上。歸心已繞五雲端。平生所學唯忠信。未老先衰奈病殘。計較吾身才分薄。只宜家食不宜官。病弱。不堪奔走。故云。</text>
<title>公州錦江船亭。贈別鳳城倅黃輝卿。二絶。</title>,<text>三日同行二百里。兩宵團話十年情。如今相送臨江渡。他日相思來渡亭。舍爾靈龜觀我動。滔滔宦海誤堪驚。靑年氣槩如君少。莫逐浮榮浪自輕。莫逐浮榮。作莫向名途。</text>
<title>完山府。次贈姜佐郞聖叟。</title>,<text>偶爾相携慰此行。那知分手在湖營。鄕愁嶺海雲千里。別意郵亭酒一觥。異地誰憐潦倒客。佳篇剩帶故人情。男兒會合寧無日。佇看靑雲繞紫京。</text>
<title>登月延臺</title>,<text>御風飛上臺。松影共徘徊。千里平蕪綠。滄溟看似杯。</text>
<title>遊野亭</title>,<text>潦後澄江淨如練。霜前庭菊錦粧秋。數聲長笛驚鷗夢。向晩漁舟泝碧流。</text>
<title>勿染亭二絶</title>,<text>塵路奔忙緫俗情。登玆斗覺愧亭名。淸心賴得江山助。喚起胷中一點明。官路迎賓若有情。玆亭何以保玆名。元來堅白難磨涅。水色山光自在明。</text>
<title>雙溪寺。見崔孤雲畫像有感。</title>,<text>千載風流崔學士。名山無處不留名。如何託迹叢林裏。遺像依然獨感情。</text>
<title>過扶餘有感</title>,<text>行邁靡靡歷萬岑。長堤回首動悲吟。花巖往事春無迹。馬渡閒愁水自深。斜日海山排錯落。寒天風物澹蕭森。遊人不是空多感。鑑古端宜戒後今。</text>
<title>輓蔡丈 光徵</title>,<text>閥閱仁川貴。詞華妙歲新。金門違射策。蓬戶任長貧。爲是陪從久。偏承誨晤諄。如今欵永隔。不耐淚沾巾。</text>
<title>次書堂韻</title>,<text>居肆工專業。遊庠士講文。尙賓由敎塾。成學可匡君。舜蹠元同性。人禽竟異門。當知營室意。嬉戱戒居羣。</text>
<title>次崔景重韻</title>,<text>洛城萍水會。怊悵去留間。紫陌緇塵染。靑湖皁盖還。升沉浮世客。前後督郵官。相思他日夢。應繞舊江山。</text>
<title>迎冬北郊 此下五首月課</title>,<text>白帝收商律。玄冥主孟冬。氄毛捿鳥雀。墐戶蟄蛇龍。氷壯川成陸。天寒雪滿峯。玄堂居左个。緹幔候應鍾。鳴珮從羣后。登壇肅禮容。恤孤孚惠渥。賞死勸忠庸。省斂申秋令。坯城固夏封。閉房藏地氣。祈穰享天宗。休運丁千一。玄衣穆九重。精禋回古典。翹首歌時雍。</text>
<title>隨陽鴈</title>,<text>澤國秋聲起。千羣帶夕陽。饕風驚朔野。愛日趁炎方。有序儀爲吉。知時智亦良。江湖多網設。勉爾色斯翔。</text>
<title>反哺烏</title>,<text>物性亦天賦。微禽有孝烏。纔看勤乳哺。已曉報勞劬。銜皷㫌顔縣。萃冠感魯厨。可令人不若。千古警頑夫。</text>
<title>向日葵</title>,<text>誰言植物本無知。猶解東西逐景移。曉旭昇時傾露蒂。夕暉明處拜霜枝。芳心卻怕浮雲蔽。勁節寧隨衆草萎。多少世間名利子。背君封己愧玆葵。</text>
<title>傲霜花</title>,<text>耻同桃李媚春日。謾向寒天獨自花。韓子何須嫌旣晩。陶公應是愛無奢。齊蕪衆草貞誰識。益厲嚴霜節更姱。歲暮心期欣有託。匝階時復嗅金葩。</text>
<title>次鄭來七韻</title>,<text>湖海相思一夢悠。偶然萍會亦奇遊。坐談今昔頻傾耳。立草詩章儘刮眸。蚊力負山吾豈敢。驥蹄當道子將優。論交貴在相劘切。莫惜瓊琚共唱酬。</text>
<title>九月十六日夜偶吟</title>,<text>風靜雲消天宇廓。夜寒霜重月華空。虛堂肅爽不成寐。起坐惺惺喚主翁。</text>
<title>贈蔡學士仲耆 彭胤○乙未</title>,<text>學士風流夙所欽。此來何幸挹淸襟。仙庄勝蹟翻成感。往事依依卄載今。附次韻傾盖新懽叶素欽。玉壺氷月在披襟。風軒不許山童掃。坐處餘香惜至今。蘿隱高標抵老欽。憶曾華省慣開襟。白頭門下侯芭在。更把遺篇說古今。</text>
<title>又贈蔡學士二絶</title>,<text>望洋方識大方家。自笑拘儒類井蛙。遙想詩成揮灑處。筆端風雨起龍蛇。蘿溆魚游自丱角。白頭依舊只昏愚。憑君惹起西林感。手把遺章不盡吁。附次韻林居一笑傲侯家。琴筑鳴湍起吹蛙。幽草白雲圖畫裏。繞村斜逕巧縈蛇。曾憐吏部投簪逸。尙記春坊信筆愚。二十年來餘白首。因君話舊一長吁。銀鉤絲絡到山家。憐我池園伴黽蛙。飯相尋能有意。夜來新困酒中蛇。遲暮酒書皆任散。別區泉石緫名愚。年來漸覺靈臺活。不以窮通置喜吁。</text>
<title>次白月樓韻</title>,<text>誰遣仙娥轉玉輪。淸宵霽色十分新。樓頭佇立思家客。不覺更深露濕巾。附蔡學士次韻聞道郵亭步桂輪。宦情歸思到頭新。憑君笑說幽居事。竹露松風卧不巾。舍下烟蘿隔火輪。繞林閒數籜龍新。貧家入夏甁罍卧。空負淵明舊葛巾。</text>
<title>又贈蔡學士二絶</title>,<text>靑山雨過轉曦輪。遙想西疇春事新。壠上白雲閒草裏。杖藜何處岸綸巾。情車隨物動殊輪。詎但幽居趣味新。山月入樓虛室白。捲簾呼酒且欹巾。附次韻綠陰舒幄覆藤輪。晴後追凉睡味新。斷送東岡閒日月。令人笑殺北山巾。歸山身似置河輪。眼底桑溟幾度新。醉吐田間君莫笑。少年曾被拭龍巾。</text>
<title>次崔督郵韻</title>,<text>殊方誰與討幽襟。忽報跫音竹閣深。睡眼揩來驚舊面。情懷露處見眞心。歸驂未縶追風足。妙句翻鏗擲地金。男兒遇合寧無日。擬看單父再鳴琴。</text>
<title>次石湖尹聖兪韻</title>,<text>白首棲棲作遠遊。驛亭朝日獨登樓。故人書信千金重。洛社琴樽卄載周。塵路奔忙羞傳馬。江湖自在羨沙鷗。煩君莫誤重逢約。歸颿東吳不待秋。</text>
<title>贈蔡仲耆</title>,<text>竟日開軒對翠崖。前林暝色已迷街。風梧氣爽凉生榻。月竹光寒影轉階。千古心期憑蠧簡。十年官况記駽騧。且將遣興消長夏。莫笑相如語類俳。附次韻茅茨一簇斲靑崖。幽夢何曾到九街。雨足田家忙饁畝。門閒山雀樂馴階。加飡有字頻烹鯉。扶疾無心強策騧。多事東方不滿笑。當時答難亦諧俳。</text>
<title>又贈蔡仲耆 前以勿示人。告仲耆矣。仲耆以芳蘭自播香。何可掩之等語回示。故又以一絶示意。</title>,<text>麻裏蓬蒿亦自直。從來先聖說親仁。幽蘭郁烈吾何敢。卻怕人驚醜女顰。附次韻平生端不能藏善。今日胡爲欲讓仁。且向溪橋謀一會。碧山如笑柳如顰。</text>
<title>又贈蔡仲耆</title>,<text>懶性年來病與隣。時搜篋簡發歎頻。苦心欲記常迷舊。放意令閒豈得新。但覺寰中時荏䒣。不禁頭上白紛繽。虛堂晝永官無事。注目晴雲謾送辰。附次韻道合天涯若比隣。長亭况接信書頻。幽居山色偏憐好。靜養薰心願學新。雲碓響多川澒洞。野秧移急雨紛繽。窮林幸借招邀便。莫遣佳期更後辰。</text>
<title>秋夕有感</title>,<text>雨打梧桐喚客愁。無端佳節屬中秋。憑欄此夕無竆意。東嶺歸雲宿草邱。</text>
<title>秋夕後二日。書懷寄蔡仲耆。</title>,<text>虗館門長掩。深林竹自靑。慣看階集鳥。還愛草生庭。濕霧侵軒滿。晴風拂袖泠。光陰催逝水。身世任流萍。樓月盈成鏡。鄕山疊幾屛。寒閭凝遠望。斜日惜頹齡。白露驚回節。壺簞競酹靈。蕭蕭梧院雨。邈邈鳳山塋。誠未輸如在。人誰代薦馨。鴈稀音久斷。莪蓼涕自零。奉檄虧甘脆。承家愧典刑。爲貧還自誤。如醉不能醒。附次韻賃地手眞赤。逢君眼得靑。一言入蘭室。五月過山庭。頓釋周郞吝。如乘禦冦泠。棄捐嗟杞梓。飄蕩憫蓬萍。歲月丹鉛筆。烟霞紫翠屛。林蹊知近驛。稧事爲均齡。此土由來樂。玆辰最是靈。樽罍娛賞月。霜露感澆塋。宿曀澄如許。凉颸颯爾馨。片雲心共遠。踈柳鬢俱零。書重加飧飯。詩豪屛範刑。遙憐白樓夜。羈夢易爲醒。</text>
<title>二十五日。坐白月樓漫成。</title>,<text>雲盡天空風晩定。夕陽佳色動溪山。檻前列樹千旗擁。簷外朝峯萬玉環。茂糓豐林浮地氣。睡鷗眠鹿任天閒。歲闌卻怕芳菲歇。吟共寒蟬鬢欲斑。</text>
<title>鄕書十七日十八日。水溢沒浦。想見田里愁慘。次陳簡齋觀江漲韻以遣懷。</title>,<text>鄕信聞來攪百憂。今年水溢卯年浮。鄕書言。今年水灾。甚於辛卯。 郊原豈但平蕪盡。家巷翻驚逆浪流。可惜田廬拋舊業。想應漁浦換新洲。微官拙計難容力。歸去惟思理釣舟。</text>
<title>觀心經善利章。記所見以自警。二絶。</title>,<text>利善分明似冷熱。溫呑煖處着無因。心纔有爲皆邪念。玉上寧容一點塵。物事竆來必有根。留根剪葉葉還蕃。也要掃去心頭惡。一劒工夫在絶源。</text>
<title>觀無欲章</title>,<text>無欲元從寡欲始。要明物漬在惟精。克治存養交修地。首尾還須一敬成。</text>
<title>觀聖可學章</title>,<text>以聖爲師猶學射。要須準的立分明。視專志定方言中。效法依歸可上征。</text>
<title>重陽後一日。候巡相。到定山書懷。</title>,<text>蒼山秋晩氣凄淸。錦繡屛中信馬行。嶺路盤盤俯山縣。廵㫌孑孑出江城。拜迎官長惟吾職。趨附時情敢自輕。澗翠園紅皆定命。不須今日歎枯榮。</text>
<title>贈蔡學士以文兼西行</title>,<text>潦止霽行安義命。鵬天鯤海任逍遙。盈虛消長寧無漸。文武全才屬望優。</text>
<title>紅菊 驛院庭畔滿植紅菊</title>,<text>菊品黃爲貴。紅葩孰取栽。猶憐梧竹裏。不受風霜摧。</text>
<title>問紅菊</title>,<text>問菊雪霜姿。胡爲桃杏色。厭看時世糚。嫌汝亦麤俗。</text>
<title>紅菊答</title>,<text>答言何貌爲。君子固殊軌。摯任展禽和。居貞匀一致。</text>
<title>贈山人義泂</title>,<text>千村歲暮鳥烏微。黃菊淸樽更晩暉。學道高僧憐耿介。莫敎塵染坐禪衣。</text>
<title>次贈蔡仲耆 乙未十一月。以砲保領差上京。仲耆有贈行語。</title>,<text>寬綽高風孰與京。閒忙殊軌後前行。陌塵不染歸田袖。鏡雪還添趁日程。寒雨暗空愁地窄。淸詩入肺欲天晴。萊庭舞彩尤堪羨。身上衣縫不耐情。第三聯。改作湖海一樽秋雨散。斗牛雙釰夜虹晴。韓士得所改。附元韻一年憔悴再遊京。猶自君行勝我行。何許轉蓬非客路。但看飛馹是王程。驛樓對月無多日。山曀連冬苦少晴。甲社幾家能置酒。白頭雲卧不勝情。</text>
<title>郵亭漫成</title>,<text>旅舘蕭然斷俗塵。空階鳥雀自親人。黃花赤葉三秋 一字缺。白月淸霜半夜神。迂拙漸於名利懶。邱園不耐夢魂頻。我心先獲知誰是。千載風聲五柳春。</text>
<title>郵亭感題</title>,<text>東望家鄕隔萬岑。雪中山水更高深。寒厨樵斷饔誰主。踈屋氷垂泠不禁。想像猶來無止語。膠攪欲去未歸心。家貧祿仕爲親養。養未輸誠謾苦吟。</text>
<title>乙未十一月二十日。往平邱驛東瓦孔面草伐村沙鬱鬱里。拜中和郡守先祖墓。有感。</title>,<text>莎土崩壞床砌攲。石翁顚倒樹根移。荒原幾歲無人到。今日雲孫不盡悲。</text>
<title>睡村宗丈 李進士萬長 贈櫻桃。次杜工部韻。</title>,<text>尺素書兼萬顆紅。喜情先動未開籠。天晴霞氣當軒滿。織罷鮫羣滴淚同。觀物遽驚今換節。薦先仍憶昔同宮。流行一氣元無間。南北還嗟各轉蓬。</text>
<title>次呈睡村宗丈二首</title>,<text>一氣分先祖。離居隔後孫。萍蓬今日會。肉骨昔年恩。美玉欵藏。瘦駑愧服軒。時情自外事。修睦敢忘敦。彰義坊頭飛鶺鴒。南爲何日落衡荊。前光二百餘年事。後葉三千數許名。天地無窮曾遠想。神人借便此相迎。淸時敢恨官卑薄。得近吾宗亦一榮。</text>
<title>丙申元朝有感</title>,<text>歲月垂垂過。今朝是丙申。居然成白首。倐爾度靑春。北闕雲千里。高堂壽七旬。雞鳴驚客夢。兀兀坐淸晨。</text>
<title>擬贈洪濟州 重周 四絶</title>,<text>濟島亦吾地。君王憐赤子。選擇使吾公。公必勉之矣。海外三年別。那無懷緖惡。丈夫異女兒。不作可憐色。男子桑蓬志。焉能繫一隅。長風行破浪。滄海卽夷途。聞說瀛洲山。古來多大藥。如令白者玄。分我一盃液。</text>
<title>次呈睡村宗丈元日韻</title>,<text>舊臘從宵盡。新愁逐日生。嶺天雲共遠。鏡髮雪俱明。但覺年光老。空煩吏賀呈。淸詩寬客意。羇夢午窓驚。</text>
<title>次睡村宗丈</title>,<text>睡鄕眞樂自囂囂。春到茅堂任寂寥。泰宇定時天光發。三陽動處衆陰消。精專詩史友千古。夢斷彤庭散百寮。八十年來閒事業。森嚴筆下氣猶豪。春入乾坤事事新。昏愚如舊只吾人。自憐病跡關門久。多謝情親起懶頻。</text>
<title>正月卄三日大雪。漫吟。</title>,<text>花片紛紛下暗穹。孰居無事剪裁工。輕輕着樹蔾能白。點點飛階杏不紅。霽色偏憐當戶滿。陰華無奈見陽空。一作幻出虛明銀世界。粧成璀璨玉臺宮。 由來盈尺農家瑞。憂國誠心但祝豊。附蔡仲耆次韻漫汗萬里際高穹。奪得春光恠化工。曉色入髭絲更白。寒威欺頰酒難紅。林埋野逕連溪合。樵絶山厨盡日空。飢卧袁安正愁思。可論爲沴與爲豊。</text>
<title>和贈蔡仲耆蓑衣歌</title>,<text>黑風夜撼西林竹。寒雪霏霏撲我衣。悁悁幽抱向誰語。斗覺愁顔减昔肥。新詞帶月投古驛。半夜虛堂萬丈色。飢人猝入大庖厨。左挐右攫驚珍錯。感君於我情綢繆。十回展讀燈添油。神交千載杜陵老。意氣唯應隘靑邱。有時跨馬出山扃。彩服翩躚詩禮庭。世人不識西山隱。逍遙霞外非亭亭。孚心誰和鶴鳴陰。知止還同鳥蔚岑。羇蹤幸接謝家隣。寸筳猶發洪鐘音。男兒會合固有時。肯嫌江湖春雨霏。持贈蓑衣應有意。分我溪前一半磯。應有意。一作良有以。附元韻君在白月樓。遺我綠蓑衣。綠蓑生江潭。春風抽葉肥。淸霜一夜橫水驛。千頃蒼蒼洗秋色。終朝刈取通宵織。鶴羽㲯毿魚鱗錯。藕絲綴網相綢繆。輕於剡藤滑於油。公家歲賦分三壤。貢篚餘波及一邱。我今無事偃幽扃。一宿尋常輒過庭。岡巒重沓晨昏地。來往平分長短亭。有時半途逢天陰。羸馬顚倒愁嶔岑。不向竆途見高義。豈知流水有知音。西塞山前春漲時。桃花半落雨霏霏。好把竹竿尋小徑。能回馹騎問漁磯。</text>
<title>次蔡學士贈別</title>,<text>歸程十步九回首。忽得淸詩若羾寒。託契他時要共社。主盟今世孰登壇。西山活計書千卷。東海慵閒竹一竿。湖嶺休言隔千里。夢魂寧識道途難。附元韻同年同病人南去。和雨和風天夏寒。半歲宦遊三馹騎。片言交態一雞壇。歸裝篋裏殘書卷。隱計江頭舊釣竿。從此嶺雲湖水濶。可堪衰暮別離難。</text>
<title>雪後書事</title>,<text>陰雲晩蔽日。庭院曉堆鹽。疎冷猶公館。酸寒况里閻。瘦鴉號古木。凍雀傍朝簷。靑帝偏多讓。玄冥太不廉。病夫唯負日。樵竪謾拋鎌。霽色明書幌。風花透箔簾。凝丹心注腹。羞白鏡藏匳。堅介要如石。磨礱欲似𥖝。何須嫌白屋。且莫訪靑帘。世路險榛棘。聖言劇刺砭。心存宜水靜。情發怕刀銛。陰退昏氛豁。陽舒麗日暹。澌流溪出石。氣暖草萌韱。發散元從翕。幾微敢忽纖。易扶君子正。書戒小人憸。斯道常茶飯。前言載架籤。論才純駁異。賦善智愚僉。困學知無別。利安亦所詹。潛心恒對越。整服儼觀瞻。修吉寧爲妄。悖㐫信不占。閒思須放退。載籍勤搜撏。要享千金帚。胡同六日蟾。不才仍眛識。入室擁豐苫。強病奔長道。跨鞍扣短韂。兢兢迎節鉞。逐逐陪褕襜。進禮容慚怍。對言音懘惉。固知行素位。猶自歎衰髯。處世性偏燥。接人情不黏。德孤身踽踽。病劇火炎炎。安得仁山靜。兼將智水沾。弱齡承講授。經訓略窺覘。耿耿心猶在。垂垂歲不淹。終天纔泣蓼。斜日已低崦。懸罄無儲粟。關門乏守閹。食餘硯田破。禿老筆奴尖。茁壯安能學。邪私未盡殲。專城違養願。宦海怕危漸。平地波頻起。燎原勢未熸。林焚宜鳥擧。網密合魚潛。身隱言奚文。行危口欲箝。老聃說淸凈。佛氏執鎚鉆。樂地在名敎。異論惑庶黔。白駒縶嘉客。黃鳥惜良鍼。箕範明三德。秦人貴六鈐。循天體自胖。征利心何懕。進學要强勇。熟仁在飽饜。吾心元自足。本分豈曾添。凍土漸融釋。酸梨自熟甜。雲收太宇廓。風靜活波恬。乾上悔於亢。地山贊克謙。高明元自下。功力固難兼。儀禮本忠信。丹靑後素縑。根深出地檜。飛數冲天鶼。世晩生圭竇。思長咏露蒹。慕師羞穴蟻。得友羡溟鰜。眞見吾何有。空言聖所嫌。難除心裏病。還似夢中譫。問學鶻圇棗。功名竿竹鮎。良金罏未鍊。零鐵指空拈。景近桑楡晩。寒餘霜雪嚴。淸飈動梧竹。暝色鎖松杴。書志更提掇。無爲盎裏醃。</text>
<title>次睡村宗丈咏雪韻</title>,<text>霏霏鋪廣土。浩浩漲高穹。一白連銀海。孤靑失嶺松。唱酬娛卽事。休咎驗來農。千載溪橋興。都輸酒味濃。</text>
<title>次簡齋元日韻</title>,<text>南國長吟遠別離。天時人事逐年非。衰顚便共星霜改。羇跡難同社燕歸。㢝酒任從殊俗樂。金椎眞與素心違。陽和物色供愁料。梅雪粉粉點客衣。</text>
<title>次歸洛道中韻</title>,<text>馬首驚風漲晩沙。棲棲歧路鬢霜華。汝濆春事纔攀柳。洛社韶光已賞花。繡轂銀鞍少年子。桑麻雨露野人家。投林夕鳥催歸意。城日依依樹影斜。</text>
<title>次懷天經智老因訪韻</title>,<text>岸柳新晴天氣融。蓬門開晩小溪東。乍驚幽夢泉聲裏。忽憶情人鳥鎭中。花雨三春時易過。雪舟中夜興奚窮。綸巾雲衲歡迎地。一笑開襟萬里風。</text>
<title>次題東家壁韻</title>,<text>晩步東隣訪酒家。流霞奚啻勝雲茶。江鳧泛泛弄晴日。柳絮輕輕飄雪花。夢斷螭階森羽衛。身閒鷗渚送年華。興酣落筆蛟騰壁。歸路烟林已暝鴉。</text>
<title>次度嶺韻</title>,<text>桂嶺風高春不溫。登臨南北地中分。楚江染竹湘君淚。衡嶽通神吏部文。倦客羸驂停上路。暮天回鴈入重雲。男兒隨處竆心賞。世事多端旭復曛。</text>
<title>次與大光同登封州小閣韻</title>,<text>奇意寧容俗士知。携朋呼酒故遲遲。靑山小閣都成畵。夕照香梅緫可詩。浩浩和風耳熱後。茫茫中土首回時。錦囊收盡東南勝。樂處留連也不癡。</text>
<title>輓柳知禮 後光</title>,<text>詩禮淵源遠。圭璋聞望尊。理應仁者壽。德可薄夫敦。稀筭還如夢。峽氓尙頌恩。庭蘭俱峻茂。天必復昌門。</text>
<title>過俗離山</title>,<text>隱隱隆隆擁衆峯。金剛山骨再奇容。侵天氣勢騰風虎。聳地精神出海龍。曉石玲瓏雲曖曖。夕崖璀璨玉重重。塵途若被形骸累。安得偸閒一盪胷。</text>
<title>雨中偶吟</title>,<text>山花已落野花發。杏葉纔舒柿葉抽。次第天機爭露面。更看巢燕與鳴鳩。</text>
<title>雨後偶吟</title>,<text>雨後春天肅似秋。晩來風靜小堂幽。村烟乍斂星臨戶。山曀初澄月滿樓。倦客偏多欹枕卧。歸禽自熟向林投。中庭散步淸宵意。杜老詩中寫我愁。</text>
<title>驛樓夏晝</title>,<text>虛簷遲日轉。高樹午風泠。竹笋抽森戟。桐花舞下庭。書牕長客夢。丹鼎護羸形。幽抱無人語。端居養性靈。</text>
<title>奉次睡村宗丈韻</title>,<text>羈絆隨轅馬。悄居面壁僧。冥心戒枯木。俗務任纏藤。階竹含風淨。山雲帶雨騰。邱園知樂地。浮世自沉升。</text>
<title>輓睦參判 林一</title>,<text>赫業三台貴。原銜二品尊。稀齡鐘皷樂。餘慶本支蕃。視履宜無憾。全歸尙有寃。莫論邦國瘁。冥府阻鴻恩。</text>
<title>輓黃純甫 鍾粹</title>,<text>粹然其貌藹然辭。一見知爲瑞世姿。在谷幽蘭香益烈。圖南大鳥翼還垂。神游玄古竆非病。雲滿靑山志自怡。天不假年吾黨厄。寢門驚哭哲人萎。</text>
<title>雨留鎭川縣 丙申五月卄八。以夏課考官。向忠州。到鎭川阻水。</title>,<text>踰深越險不辭難。只爲王程促去鞍。兩日翻盆連注雨。一心酬國若循環。頑雲何意散還合。長路關心坐失懽。恨乏臨江飛渡術。中州東望眼空寒。</text>
<title>石灘阻水</title>,<text>對越皇穹不敢慢。微誠自愧嶽開雲。淹留已負公家事。更憶門閭朝復曛。</text>
<title>庇仁縣望海</title>,<text>雲海茫茫不見底。輕颿杳杳接天浮。中州只在層波外。安得乘風放快舟。</text>
<title>丁酉二月二十一日在溫泉旅舍時。上候久未寧。以三月三日。行幸溫泉。道內列邑。急時修理行宮。整理使先到。新廵使繼至。郵官亦領人馬留待。有感偶成。</title>,<text>風動雲趍從四方。依然朝市漢山陽。庶民赴事飢奚怨。理使宣恩戒勿傷。野殿靈泉神守護。羽林雲劒日光芒。吾王庶幾今無疾。㓒室微誠但祝岡。</text>
<title>余欲以二月望間歸覲。伏聞溫幸卜日不遠。來待溫泉。不得歸。不堪悶鬱。書以寫懷。</title>,<text>去歲杪秋辭北堂。今年二月擬還鄕。忽聞聖上幸溫室。急整郵乘候井傍。公義重時恩反薄。歸心多處夢空長。盡誠修職惟吾分。推孝移忠敢忽忘。</text>
<title>二月晦日。以祇候差員。次振威縣。始見歸鷰及乳雞。有感。</title>,<text>社鷰知歸尋舊巢。乳雞抱子欲成毛。鄕園物色應同此。東望馳神一倍勞。</text>
<title>三月十四日。自公州李延平墓下。回到麻谷寺。山僧以進上紙擣砧喧亂。</title>,<text>石磴緣澗巧縈旋。深入烟霞玉洞天。世外塵紛應不到。如何喧聒亦幽禪。</text>
<title>讀李忠武公碑 在牙山差祭到墓下</title>,<text>忠武遺風百世傳。山坡今讀紀功䥴。厓翁期許由中蘊。藥老拯援識後騫。幾失邯鄲緣將括。能全卽墨賴升田。妙辭偉蹟知無愧。地老天荒永屹然。</text>
<title>雨後偶吟 丁酉</title>,<text>雨後江山靜。風前鳥雀喧。吾心如定得。餘外自紛紛。</text>
<title>五月十三日以後。無日不雨。</title>,<text>旱甚曾祈雨。雨多又欲晴。蝦蟆惟得意。日月久淪精。陽鬱風還熱。田泥糓不成。何由擁長篲。一掃浮雲淸。</text>
<title>輓權孝祥 莆</title>,<text>冲齋遺範世多賢。遲日春堂福慶綿。庭下羣龍俱矯矯。池邊一鳳最翩翩。方看美玉經三火。誰料文星遽九泉。雅飭儀容今底處。不堪和淚寫哀篇。</text>
<title>輓金參奉光甫 景溫</title>,<text>故家光顯仰尊先。少日文華孰子前。戒滿柔謙趨善道。卜閒游息究眞傳。如何二竪催長筭。可惜官銜止一聯。聞說賢郞俱峻茂。嗇躬裕後可徵天。</text>
<title>遏雲峯</title>,<text>削出芙蓉第一峯。天中屹立衆山宗。從今莫遏歸雲過。日下羣陰蔽幾重。</text>
<title>輓申康翎 義命</title>,<text>懷珠被褐闇然光。不學浮誇時世糚。過眼羣書千古近。存心寸鐵百夫剛。牛刀暫試恢餘地。駒隙難留奈彼蒼。平日忘形傾嚮意。不堪揮淚寫哀章。</text>
<title>丁酉至日夕雪</title>,<text>白日忽西匿。飛雪滿乾坤。天色須臾改。山河玉一痕。</text>
<title>輓洪濟州 重周</title>,<text>氷澈天資美。蟬聯地望尊。施爲才未展。蹇滯運還屯。絶島朞年績。嚴扃兩月寃。銀山相別淚。那忍灑新原。</text>
<title>江院偶成</title>,<text>松下長江江上山。明田沃畒占寬閒。墻高數仞扃除肅。安宅誰知在此間。</text>
<title>無題</title>,<text>鷰入玄空沒。雲歸白帝多。商霖如可作。鳥獸亦咸和。</text>
<title>輓黃用五 壽一</title>,<text>龍岡黃處士。講禮兩賢門。葛爺亟推奬。孤山累擧言。名聲從此大。遐邇亦相尊。惜未行其學。嗚呼今九原。</text>
<title>在院中偶吟</title>,<text>風入林聲動。船因浪逆回。陰陽應錯謬。雲日謾徘徊。</text>
<title>偶吟</title>,<text>先雨松林暗。將風鳶翼輕。陰陽機自露。太極隱無形。</text>
<title>雨晴聞農歌</title>,<text>風動陰雲退。天開晩日斜。耳邊無好事。古俗有農歌。</text>
<title>無題</title>,<text>雲淡風輕白日輝。虫飛鳥語露天機。如何最靈吾人事。喪亂飢荒逐歲非。</text>
<title>輓朴處士 天柱</title>,<text>送君之歸兮。秋風憀慄兮。木葉蕭蕭。四壁圖書。是君之活計兮。今胡爲乎夜臺之寂寥。夫豈厭斯世之混濁兮。乘淸氣兮遠塵囂。惟吾人瞀於理而梏於情兮。不能無憾於造物者之使人壽使人夭。顔何戾而早殀。蹠何德而能壽。君生世之卅四兮。世之知者盖寡。惟闇然而日進兮。學已造於博雅。嗟聖遠而道晦兮。圖象隱而莫究。啓玄鑰而潛思兮。彌年歲而慥慥。終毫分而縷析兮。獨能覷夫昭曠。間或發於講義兮。燭照幽兮河决障。惟吾君不自以爲知兮。恒默默而退守。外自同於凡夫兮。內惟省而端操。斯君子之所貴兮。庶將裨世程而淑士習。天旣付卑之不輕兮。曷不假之年而究其業。伊余志之不競兮。謾汩汩於塵臼。愧散木不中於矩繩兮。恨未得叩妙鍵而發蒙蔀。欵此去之無回期兮。懷高風兮不能已。替蕭輓而寫哀辭兮。將以警夫遺其內而務其外者也。</text>
<title>望月</title>,<text>擎上山頭白玉盤。一年休咎此徵看。圓光恰滿無缺。爭道時豐域內安。</text>
<title>咏貧</title>,<text>擧世輕淸素。吾家自儉貧。雲山常滿眼。松菊足怡神。杵動琴相和。瓢空樂未眞。只愁成懶病。虛負百年身。</text>
<title>憫旱</title>,<text>炎節朝朝冷。闌風晝晝鳴。靑山瘠容色。白日淡光晶。天豈虛生孼。人將不保寧。簞瓢猶是分。雲漢謾勞情。</text>
<title>少憇牛頭院樹陰</title>,<text>灑灑吟風葉。亭亭聳壑姿。疇能同汝蔭。庇衆不咨咨。</text>
<title>五月十七日雨始注</title>,<text>朝霎輕塵裛。夕簷直索懸。斷堤迎白水。驅犢闢靑田。差晩農家恨。優沾上帝憐。吾王眞厚德。邱壑豈顚連。</text>
<title>山人智賢。持示其祖師訔上人詩軸。湖憂先祖詩。乃其首題也。奉玩悲感。謹次以贈。</title>,<text>爾師藏軸幾多時。吾祖湖憂首有詩。俯仰眞成千古感。相逢不必說新知。</text>
<title>輓洪舍人季會 萬遇</title>,<text>獨立敢言人所難。奸凶當日骨先寒。黃岡失幼悲坡老。嶺海全生喜志完。漢闕沾鵷新雨露。遼陽歸鶴舊江山。寢門不盡公私淚。和寄哀章賸濕紈。</text>
<title>輓權持平叔章 斗紀○二首</title>,<text>承訃心如霣。題詞口欲喑。瑞雲高漢北。鳴鳥寂山南。靑眼今長隔。白癡世孰諳。情乖漬酒送。東嶺限遙含。海曲分雙握。帶方阻一辭。乾坤更化日。江洛報凶時。滿月瞻和面。晴山對肅姿。丹忠千載後。應播史臣詞。</text>
<title>曾在金井舘。吟得一句而未圓篇。壬寅仲夏。雨後天氣淸朗。偶記此句而爲四韻。</title>,<text>暮雨霏霏度遠岑。朝來晴旭豁煩襟。霽天風緊雲飛疾。茂樹陰濃鳥坐深。金井時所得。 盡取微凉供穩睡。且酬佳景續閒吟。願均四域淸陰施。食芹寧忘拱北心。</text>
<title>旱熱</title>,<text>乾坤久不雨。雲日爀如燎。鬱鬱心肝熱。蕭蕭山嶽焦。朝霞彩錦爛。夕風喬木搖。三年東海旱。天意廓寥寥。</text>
<title>輓鄭乃亨 ▣▣○二首</title>,<text>謹嚴家聲舊。柔嘉令聞新。鄕鄰推善士。儕友取端人。有藝哀三刖。無年惜五旬。庭蘭俱峻茂。餘慶卜來辰。昨年景亨逝。今歲吾君殂。詎但高門禍。不堪鄕黨吁。蕭條書史冷。寂歷竹松孤。天道寧終昧。三男盡鳳雛。</text>
<title>輓洪判書 萬朝</title>,<text>德業三朝老。淳風七路巡。憂深言有脊。誼正世無嗔。想望調元化。驚號失哲仁。詩人殄瘁句。空咏洛之濱。</text>
<title>宿佳士洞 癸卯</title>,<text>綠樹亭頭白鳥飛。烟霞漸喜近仙扉。桑麻雨露平川勝。收盡雙眸滿意歸。</text>
<title>曦陽山</title>,<text>一石高入天。特立宇宙間。肅然壯心目。可仰不可攀。</text>
<title>白雲臺</title>,<text>烟霞洞裏凈無沙。石色千年似刮磨。世外塵紛涴不得。漁郞且莫逐浮花。</text>
<title>次尹城主武夷書堂白場韻四首</title>,<text>雨後乾坤爽氣生。平川草樹藹浮英。衙閒明府移春腳。吟苦諸儒競甲名。山會西南皆拱揖。水從東北儘紆縈。武城千古絃歌樂。願入簫韶奏一聲。華牋纔展面騂生。愚陋如傖豈近英。魚魯未分慙鈍質。蓽蓬長閉絶浮名。風鵬飜海飛奚遠。春蚓蟠泥迹謾縈。若把蛩吟列皷吹。寧從草裏噤寒聲。仁心五載浹羣生。急務尤先樂育英。迂盖野亭今日事。生輝村秀一時名。山因雨洗嵬容凈。浦帶沙明灝氣縈。黃鳥亦知同樂意。隔林啼送兩三聲。武夷夫子老先生。闢室當年樂育英。環海一區遙向化。僻阿千載偶同名。提撕愧乏直方訓。游息還欣流峙縈。治道由來無大小。絃歌今日喜聞聲。</text>
<title>又次江院白塲韻</title>,<text>庭院風輕天氣淸。萬松陰畔大江橫。沙頭人語知船近。簷外禽聲報雨晴。曉路朱幡隨日出。夜床靑眼照燈明。文塲勝會應稀古。爭道吾侯不世情。</text>
<title>輓全進士台叟丈</title>,<text>皓首猶存赤子心。席門長聽讀書音。靑山無語埋良士。誰播潛光警俗淫。</text>
<title>輓權修撰 斗經</title>,<text>夙齡豪氣盖南州。晩節怡神卧古邱。千古榮名森桂里。十年凶禍冷姜裯。論思語切應垂遠。衛道功深孰繼修。他日靑巖亭下過。不堪搔首想風流。</text>
<title>輓洪上舍能容 道涵</title>,<text>疇昔陽山路。持筒首着鞭。豪情溢酒席。藻思賦詩篇。往迹瑤臺夢。前期夜壑船。沙潭春事晩。夕鴈爲誰翩。</text>
<title>輓孫持平玄叟 德升</title>,<text>寒後憐松秀。波前見石姿。澆風散大樸。誰復屹南維。</text>
<title>秋雨新晴</title>,<text>晴空鏡新闢。風葉鳥羣飛。天地成搖落。江山淨晩輝。</text>
<title>興國寺韻 乙巳</title>,<text>靑山在後洛江前。突兀琳宮小洞天。賢軌無徵猶句語。寺名移設亦風烟。且將衛道毋緇白。莫謾談空只守玄。尙德莊修知有術。竪橫遺說在心傳。</text>
<title>次旅軒韻</title>,<text>腔子中間一箇心。能參天地會高深。都緣不解爲家主。謾被東西冦賊侵。</text>
<title>蓮臺寺。贈策上人二絶。</title>,<text>初入淸凉山。兩宵石裏宿。俗緣不盡磨。猶有盤中肉。遠客僧無知。開襟獨有爾。他時望雲山。難記桃花水。</text>
<title>輓李持平 適意</title>,<text>下邑恢游刃。窮途任屢空。草郵今記馬。栢府舊乘驄。舟鶴飛遼柱。林烏叫樹風。襄陽耆老會。誰復壓罇東。</text>
<title>自警 丙午</title>,<text>虛靈腔裏主人翁。敬怠纔分判吉凶。毋曰幽微容隱惡。皇天臨赫鑑民衷。</text>
<title>輓洪濟兼 道達 二絶</title>,<text>渾渾休休拋得喪。人知和易我知强。塵中隻眼無開處。長瞑靑山亦不妨。去歲靈泉半夜話。丁寧論辨在行藏。言猶在耳君何去。回首人間覺踽凉。</text>
<title>輓韓參軍士得 德師</title>,<text>宇宙高才盡。東南間氣寒。平生韓士得。今日瑞雲山。偉器人無識。䧺文世孰班。寢門無限慟。不獨舊心肝。</text>
<title>輓成斯文照寅</title>,<text>憶曾陶院始知君。心愛精華自出羣。圭竇不應終蠖屈。谷風將見播蘭芬。胡然寶樹摧中歲。不忍高堂帶暮曛。聞說賢郞皆峻茂。名門餘慶卜來雲。</text>
<title>世子宮端午帖 戊申○四首</title>,<text>玉漏初收紫禁晨。龍樓淸旭十分新。良辰莫進菖蒲酒。睿念方隆師傅賓。甲觀筵開欣晝永。瑤池草長體乾仁。金宮問寢純誠露。百行源頭是孝親。海嶽妖氛豁。乾坤淑景淸。天時回令節。民庶溢歡聲。品物方看長。聖功仰益明。小臣叨際遇。草裏効虫鳴。洗心遺戒在銘盤。仰認淸朝日日看。仁孝誠心何處見。緝煕加勉是承歡。瑞日暉淸晝。勤工嫌短宵。節宣知有道。仙禁仰逍遙。</text>
<title>輓申主簿 弼貞○己酉</title>,<text>坦坦幽貞吉。優優文質彬。詩書一室富。蘭玉滿庭春。辭祿知眞樂。考終驗熟仁。前秋違丈席。題輓益沾巾。</text>
<title>謹次蒼雪翁板上韻 庚戌</title>,<text>越壑踰高山。岐豳卽此間。夢徵三木異。氣想五雲斑。絫洽荒東土。嚴防最北關。微臣叨禁職。不病敢偸閒。</text>
<title>辛亥元朝。謹次朴城主 弼基 立春韻。二絶。</title>,<text>小往大來天地春。化中羣彙日滋新。須知坤闔成乾闢。一理貞元亦在人。居然六十又三春。物態時情幾度新。但使此心全本體。庶無俯仰愧天人。</text>
<title>思亡兒</title>,<text>念爾浮生一夢春。傷心存歿五年新。誠勤好學今無見。門戶前頭孰可人。</text>
<title>次朴城主韻</title>,<text>今世何人眞丈夫。回頭一轉拔迷途。修齊壹是因心矩。淸約元從不帛襦。黃卷求師如對越。羣賢在右若提呼。箇中涵泳尋眞樂。打疊竆愁一服蘓。</text>
<title>梅韻</title>,<text>不怕雪霜虐。耻爲桃李華。天然無別色。至潔物誰加。</text>
<title>次城主白場韻</title>,<text>地主筵前洞主參。彬彬文會洛之南。源流泝極明師誨。末藝爭高俗士慚。逐餌陽橋宜莫學。睡龍明月果誰探。須知有本方能進。看取前江月滿潭。</text>
<title>次城主四時韻</title>,<text>無腳春隨有腳春。天時人事一番新。自憐膠㓒盆難發。慙愧絃歌魯邑人。春楊柳陰濃黍稷華。太平烟火萬千家。欣逢古道治民日。想望回淳手額加。夏西嶺風來松籟長。寒階寂寞對眞黃。千山錦繡都虛事。萬木凋因一夜霜。秋爲善如登九仞峯。一蹉墜落失前功。從知造化成終始。只在乾坤不息中。冬</text>
<title>次除夕韻</title>,<text>去歲高山此夜眠。愁中一念乍油然。擬尋初服矯前慢。卻到今年似去年。新民功化及新春。愚陋多慚不自新。倘借數年終大惠。庶回迷轍𨀣前人。寒極正愁春事遙。年光如雪易成消。已看氷泮開川渡。更覺陽舒遍柳條。動靜氣分寒與暖。貞元理驗夜而朝。誰知天地生成德。無臭無聲自寂寥。</text>
<title>十二日夜。霜月皎皎。徘徊松影。</title>,<text>夜靜雲消天氣肅。起看明月冷於霜。更憐庭畔孤松樹。偃蹇無言一色蒼。不向春花鬪白紅。寧隨秋草爛霜風。緣他勁樸無華美。能保孤貞萬變中。</text>
<title>十九日。夜看月出。</title>,<text>西極霞收已黑夜。東天色動怳淸晨。須臾擎上瑤臺鏡。照我幽堂絶點塵。</text>
<title>次慕齋小學詩。呈地主四絶。</title>,<text>輯聞覺後紫陽師。三代䂓模盡在斯。人性元無今古異。爲之卽是詎論時。古人八歲卽依師。涵養功成體具斯。提敬補塡開晩學。勿憂年長已過時。滔滔末學恥相師。慕老遺風庶起斯。慙愧疎慵無一得。絲毫蔑効作新時。時有方伯及地主勸學之事。故云。行行積絫有餘師。自邇自卑道在斯。到得做成坯樸後。八層階級漸登時。</text>
<title>輓孫綾州重伯 景錫</title>,<text>大府遺風敦薄俗。貳庭儀範稱名門。厲廉到底留民惠。仗義當時惴賊魂。器業元非終下邑。風㫌誰料遽荒原。漳濱卧疾違綿漬。題寄哀章和淚痕。</text>
<title>輓金進士元仲 爾甲</title>,<text>疇昔知君日。澹巖立雪年。眞淳元自性。坦曠不違天。美器非藏。榮名只折蓮。稀年猶短筭。題輓獨潛然。</text>
<title>書示兒輩</title>,<text>爲學匪高亦匪深。收心向裏自能尋。登山不困徐徐步。漏器常盈續續斟。會小來來涵巨瀆。從卑積積屹崇岑。直須把作平生事。要在專精惜寸陰。除卻自家私意見。只循賢聖所言求。條分冰釋融通後。賢聖眞心庶燭幽。右讀書心性無形只有理。壁間光影是禪邪。向非夫子丁寧訓。幾誤平生醉夢過。朱子曰。性者。只是萬物之理也。○右心性</text>
<title>輓李密庵 栽</title>,<text>大老家庭賢子弟。斯文屬望與年高。稻粱茶飯誰知貴。金石聲歌卽是豪。衆理會心泉放海。一官迢級鶴鳴臯。驚嗟前輩凋零盡。今世何人覺後曹。</text>
<title>輓洪處士國寶 大龜</title>,<text>一轉收回英銳氣。溫純儀度若天成。幽懷早向名塲懶。邃學尤於易義精。世德靈承鄕黨服。斯文得與士心傾。六旬歲月終圭竇。在子何關衋衆情。</text>
<title>輓安進士吉甫 日履</title>,<text>當年義氣振儒林。絶塞風霜不入心。忠信推來宜有施。傷心虛老鳳山陰。拙性常爲廣度容。幾多規警發昏憃。從今偉語承無地。謾托心期胤友恭。</text>
<title>輓丁勉叟 惟愼</title>,<text>天池六月夙摶扶。風翮前頭萬里衢。關北謠應河虎渡。嶠南榮暫錦衣趨。方看紫海宣王化。忍說商山冷客厨。柩過家前未出哭。至今悲恨淚盈鬚。</text>
<title>次丁進士玄成韻</title>,<text>世態如棊隨手更。中心相應是同聲。江雲渭樹幾年隔。華燭芳樽今日情。大陌風塵無夢到。廣庭霜月入懷明。無端憂患敗人意。別路春愁草喚生。</text>
<title>次尹文伯 烇 院中儒生會講後韻</title>,<text>儒言儒行做眞儒。講討精明古學模。周後序庠空茂草。唐時詞彩費工夫。惟君誘掖興羣士。是邑絃歌庶永圖。老我聞來增惓惓。須將誠篤勖生徒。</text>
<title>輓李處士 琓</title>,<text>曾逢玉川子。語及南中士。此老少許可。所譽有所試。擧公屈上指。斯言豈無以。仰惟潛隱德。未易窺涯涘。庸言與庸行。只循平平地。皆從實心推。纖毫無假僞。發之爲文辭。典贍而純粹。科第可拾取。奈何時命否。八十二光陰。蕭條蓽蓬裏。湖憂先祖後。莫尙公昆季。虗直早棄世。而公竟窮悴。蒼蒼高莫問。誰能詰此理。在公亦何損。坦坦安素履。顧余愚魯姿。偏承眷愛意。丁未少子亡。仁壽大耋至。手書惜其死。藹藹辭滿紙。拜承經年後。奉讀淚盈眥。病懶誠又淺。百未効一二。追思多悔尤。矧今人事異。溫溫好風味。九原嗟永秘。言終意無極。此恨何時已。</text>
<title>輓李君直 </title>,<text>亹亹東坡老。斯文屬望尊。身游詩禮地。學究聖賢門。在澗娛圖籍。式閭接盖轓。臯音登象魏。野性守邱園。聖眷紆衡泌。老星晦瑞垣。橫經悲問業。擿埴衋無援。廣度容疎拙。多聞發蔽昏。癃殘猶寄世。康健遽還原。永隔鸞停表。難聞蘭臭言。荊花驚又落。寢淚更添痕。</text>
<title>輓鄭洛瑞 游蓮</title>,<text>嗟哉鄭洛瑞。去作泉臺客。君齡纔五十。前路尙不窄。賦命豈其短。痘神也甚惡。憶君丱角年。手折玉蓮萼。名聲藉一代。鴻逵萬里廓。藥老舊家業。庶幾看興復。中身雖屯滯。朋從不寥寂。懿歟百行源。惟孝立人極。家庭無間言。親知所信服。不匱天永錫。振振盈庭玉。慶福方川至。浮世遽風燭。惟我聯戚屬。居又一水隔。三歌從學字。情好愈自篤。溫溫好風味。何處更相覿。回首過從地。荒凉淚盈目。衰病違臨穴。蕪詞少舒臆。</text>
<title>輓高天行 師健</title>,<text>志潔身恭蹈善行。夙齡文彩映騷壇。絫冠發解囊探物。輒屈春曹鰋上竿。分外浮名都付命。膝下榮侍亦歡顔。傷心良友今淪謝。他日那堪過蟻巒。</text>
<title>輓尹君 德勛</title>,<text>山南運氣衰。耳邊無好事。吾鄕又不幸。死了端良士。天降若有意。奪去曷又亟。惟君生質美。所蓄非一技。世人尙文辭。而不究經義。厥或治經業。誦說只口耳。吾嘗覩君文。廣博無涯涘。反覆趨理趣。雅純擺俗累。亦曾叩經旨。往往門墻邇。所講非空言。受用看踐履。後生眞可畏。竊爲鄕黨喜。常思策疲鈍。劘切去吝鄙。抱璞固付命。二竪胡作祟。親知共惜悲。老我心獨異。黃泉有所知。吾兒儻依倚。</text>
<title>丙辰二月在興國寺 數年前寓此。朝起開牕。吟得一句而未成篇。今來適大霧。所見尤快於前。玆以足成。</title>,<text>萬壑烟沉疑海興。千巖日照動星文。須臾變化快心目。妙處難容着見聞。</text>
<title>長郊細雨</title>,<text>非雲非霧又非烟。暗暗霏霏萬頃田。霡霂優沾新達麥。野農爭祝兩歧年。</text>
<title>遠峀歸雲</title>,<text>乾坤交感夕同雲。衆嶽陰陰氣象昏。微雨夜過風更急。東飛南走亂紛紛。</text>
<title>妒花狂風</title>,<text>春還消息到山中。山上杜鵑先發紅。捲地狂風吹落盡。向來榮艶片時空。</text>
<title>江岸松林</title>,<text>江頭蔥鬱萬株松。隱隱峩峩若衆峯。不學靑山秋後變。蒼然一色閱三冬。</text>
<title>次寄鄭成仲 之鏶○戊午</title>,<text>向來多日住諸天。思欲逢君叙欝悁。春晩南洲無去鴈。風輕東澗但馳烟。自憐衰瘁同枯木。深冀硏竆若達泉。虛奬非關實地事。懶夫寧復有眞詮。投閒宜分偃幽扃。無得於中豈外形。混混流行慙逝水。巖巖竪立愧環屛。塵匳久懶磨昏鏡。晝日誰云見沫星。君子一言爲不智。還疑實德未純馨。流行實理見凉暄。架級依依若陛軒。高遠先從卑處得。淵微須向說時溫。中和界裏知交養。善利關頭辨別源。虛假從來非己有。徒言深畏大人門。</text>
<title>石假山斲成九峯。衣以蒼苔。戱成。</title>,<text>斲成山嶽衣蒼苔。俄頃靑巒簇簇開。疑是九疑山一面。隨風漂轉忽移來。</text>
<title>病中偶吟</title>,<text>心本無形象。操存在勿忘。閒思須放退。正念必滋長。端肅衣冠整。奔馳嗜慾亡。且當涵義理。毋恃敬單方。</text>
<title>雨中偶吟</title>,<text>春雨霏微暗遠浦。江山寂歷畵圖中。村烟一帶從風起。始覺天機動不竆。</text>
<title>階下種小梅。已絫年而不見花。昨夕借栽古査一根。結花已蓓蕾矣。吟成一絶。</title>,<text>種得堦前小樹梅。三年不見一葩開。如今始賞枝珠綴。深喜西隣借我栽。</text>
<title>古査梅結花已久。小梅亦結一萼。而至三月不發。</title>,<text>時俗流從易變化。無情植物亦隨時。看他紅杏花爭發。梅萼含珠吐尙遲。</text>
<title>輓尹文伯</title>,<text>常愛吾文伯。眞醇有古風。詩書自素業。心事照高穹。璧水名曾播。鱣堂望更隆。居然乘化去。誰復起羣蒙。</text>
<title>鄭生瑬輓歌 乙卯</title>,<text>我年十八二十時。獲侍君先曾大父。堂宇軒敞臨廣野。子姓成行滿庭戶。君家胤胄本蟬聯。相公深仁德施普。天神保佑無窮期。永錫爾類踵前武。悠悠世事眞難料。嗟君弱歲失所怙。㷀㷀孤苦人謂何。燀爀門戶懼草莽。懿君端愨異凡姿。能自克家家有主。禴祀蒸甞禮不愆。門墻無改昔時覩。高高亭子猶灝氣。肅肅明宮壓沙浦。靑氊舊業若重光。爭道賢孫能繼祖。天胡付重反嗇壽。數歲沉沉嬰二竪。行年未滿不惑筭。伯婦纔隨奉車姆。重闈鶴髮淚徹泉。地祇瑟縮應上籲。嗟嗟人世竟如何。奄哭君家四世訃。雖然天道豈終昧。丹穴二雛奇毛羽。以此持慰長逝魂。一闋哀詞和薤露。</text>
<title>輓兩杏亭洪公 處貞</title>,<text>七十猶稀又十六。仁人遐壽驗吾公。口無戱語心斯正。出不求名處得中。一子歸宗家暫替。三孫盈戶棟將隆。悠然乘化宜無憾。懷想端容尙淚瞳。</text>
<title>石假山</title>,<text>非塊非石一奇形。海外蓬壺宛在庭。坐對眞成幽隱趣。菊花叢裏立亭亭。</text>
<title>瓠莖晩得生氣。依墻升屋。淫雨墻頹。爲所壓傷。可嘆。</title>,<text>瓠葉幡幡晩得氣。軟莖纖手倐升家。支離淫雨爲墻壓。生意摧殘亦可嗟。</text>
<title>輓李進士 再昌</title>,<text>端重儀容稱法門。妙齡司馬望冞尊。儒林有事誰居右。雲壑無喧矢不諼。忍說三蘭靑幹折。猶欣一鳳彩毛翻。傷心耆耉驚淪沒。題寄哀章和淚痕。</text>
<title>輓高賚予 命傅</title>,<text>嗚乎高賚予。去作泉下客。華藻入時程。雅懷見士則。沉淪已可悲。禍殃曷斯酷。世故恨縻身。秋山阻一哭。</text>
<title>輓張參奉</title>,<text>純性由天得。眞源懋學求。身辭公府辟。名擅逸民儔。世旣無公道。天胡促壽籌。病違綿漬奠。情誼負明幽。吾嶺嗟無祿。日驚善士亡。今公又窀穸。斯世孰賢良。一命身名屈。六旬歲月忙。三蘭俱峻茂。垂後慶應長。</text>
<title>輓鄭鳴世</title>,<text>人道吾鄕鄭上舍。詞華談辯眞男兒。逢塲意氣起疎懶。一朝不見吁其悲。</text>
<title>誄金內翰 世鎬</title>,<text>莫淡匪水。先生之心淡於水。莫峻匪山。先生之行峻於山。使先生進位乎廊廟。庶幾哉士趨正而浮俗鎭。嗚乎今其已矣世無復如。先生之淡而峻兮。百世之下。聞先生之風而興起者。將必有鄙夫寬而懦夫奮者矣。</text>
<title>鳳巖洪公 相民 輓辭</title>,<text>鳳巖文丈窀穸之奉有期。遠近丈老及儒士咸作詩以輓。濰方有哭子之悲。心緖悽黯。無以吟成韻語。以數句長語。略道平日慕欽感慨之意。以代薤露之章。其辭曰。接人和厚。海涵春生。律己方嚴。嶽屹玉貞。英豪間氣得於天賦者非偶然兮。又孰知夫中晩嗜學如蒭豢之悅口。年彌高而德彌卲兮。所以四方之士奔走歸向之恐後。幅巾深衣長終於圭竇。任他世路之翻雲覆雨。積仁純德不食報於嗣孫。抑何夢夢乎天道。𤃡水之西辰谷之原。寔衣冠之攸藏。慟纏童烏。不得相紼而臨穴。永辭兮千古。蒼茫兮悲恨長。</text>
<title>洪上舍 應龜 哀辭</title>,<text>吾尙忍誄洪君也哉。昔余哭先處士公殯。始見君於憂服中。君甫成童爾。端雅皎潔。若淸水之芙蓉也。厥後時造鳳巖軒下。而每被接應膠撓。且自無取善之誠。未暇叩審其志業之所至也。乙巳夏。寓居蕪湖村。一日。在族弟天源所。君之叔父尊公。忽然而至。坐纔定。謂天源曰。吾姪應龜有重病。幸君一枉診視。而敎以治方也。天源初以有故辭。尊公遽嗚咽涕下曰。此兒志操異凡兒。吾家之所期望不淺淺。吾弟早亡。諸姪年少。吾不忍其病之深而治之失其方也。願君更思之。天源作而對曰。唯命。遂亟往治其疾。夫人之志行。信於家而后。信於衆。君之見信於父兄如此。則其必有實於中而形於外矣。是後審君之辭氣。則安詳而恭重。見君之文詞。則精緻而簡㓗矣。丁未夏。擧進士而來見我。時年二十四。察其容無喜滿之色。是又能知內外輕重之分而所守之正。無所移奪於外至之浮榮也。噫。君之得於天賦者如此。君之篤於自守也如此。天假之年而進進不已。則德器之成。盖未可量也。而不幸短命。吁其可惜也已。爲之辭以係之。辭曰。木齋是祖。懶隱表孫。能自植立。允穪其門。奚禀之粹。奚命之短。靑山埋玉。玆之永歎。</text>
<title>金君誄辭</title>,<text>豊山金君瑞光字君實。贅居于吾鄕之三仁里。幾十年矣。吾年少長於君。未甞同甘苦。接慇懃之餘。歡然觀其擧止文辭。已知其非庸衆人。旣又審聽於其隣里之所稱道。雖阨竆生受之極。猶不輟咿唔誦作之工。然後益信其中之所存。而所期望於君者。不淺之爲丈夫也。不幸今年春。喪其婦於痘疾。是夏君又得疾於銀嶺。而客圽於佳村。年未滿三十。吁其可惜也夫。今永歸之期遽也。以數句長語。略杼心口相語者而挽其行也。噫。使天而無意於生君也。胡然而稟其粹。使天而有意於生君也。胡然而嗇其壽。嗟君生世之困阨羇窮兮。人不堪其憂兮。君處之裕。麤飯淡粥之甘如蔗兮。經史子書之恒在手。鄕隣蛾子樂赴而薰其德兮。將一變乎偸惰。佇看斅學之並進兮。竊幸吾黨之有士。何學業之未究而疾病之先纏。纔客土之失耦。又逆旅之歸魂。隣洞士友咨嗟而賻襚。及門孺子廢食於累日。玆可見人心之所在兮。亦可驗君之所養於平昔。惟君之死。死而不朽兮。視世之無聞而久存者。孰短孰脩。持以慰嬴博之悲兮。奈何乎君。君其永休。</text>
<title>輓詞[權相一]</title>,<text>英華外發美中含。天挺斯人賁嶠南。爭處讓來曾斂退。實功修去晩沈潛。朝端雅望虛經幄。野外忠言徹諫凾。叔世眇然寧再得。似公應與古賢參。淸臺南望武夷村。中有幽人晝掩門。絶口不言功利在。凝心獨驗性情存。百年依仰同山斗。少日遊從若弟昆。去夜悽然雙淚濕。澹寒秋月洛江痕。</text>
<title>輓詞[李光庭]</title>,<text>蒹葭露結爛秋菲。所謂伊人阻水湄。雙袖卻閒經濟手。十年惟著芰荷衣。淸深意味看衰境。玉雪肌容想少時。善道近來無倚泊。君今歸去更誰依。</text>
<title>輓詞[權榘]</title>,<text>閒靜儀容玉雪姿。塵心世累絶些兒。謙謙志行人無間。進進工夫老不衰。世外風波寧局束。閒中烟月好棲遲。居然萬事歸虗牝。更爲山南士類悲。</text>
<title>輓詞[李瀷]</title>,<text>我李受姓。源遠柯布。百世合屬。遹徵周道。緬彼龍宮。碩人攸止。昭穆相望。聲聞伊邇。中心願言。庶幾有迕。翹首延佇。撫心遲暮。竺岳岑蔚。其下豊河。地接鄒魯。氓俗亨嘉。篤生夫公。乃崇令德。規步矩趨。爲鄕黨式。載躋朝端。振振風儀。疇不齎咨。豊賦嗇施。繄玆世德。肇自中門。孝友繩武。雲仍彌繁。優優毓嘏。至于公昌。敎敦業積。聞譽肆彰。台養台壽。乘化曰終。鳳林封堂。後思無竆。</text>
<title>輓詞[權萬]</title>,<text>科名儒術各殊趨。素守惟公獨不渝。可但天資元近道。由來學力定難誣。情於宦道輕如寄。人在書帷寂若無。濂洛羣書差有契。武夷眞境不須圖。對來每覺吾心靜。薰久應除俗氣麤。伊阻向時猶自恨。云亡今日只長吁。百年淚盡貞元曲。千古神游太乙都。寄語淸臺權學士。失隣從此德還孤。</text>
<title>輓詞[朴成玉]</title>,<text>龍卧三江久襲淵。晩來充養德彌全。氣淸始信壺爲玉。味淡方知酒是玄。洗出芰衣猶舊馥。高懸玉斗壓羣躔。名臣逸士俱堪傳。公案行看太史編。</text>
<title>輓詞[李景翼]</title>,<text>族父當年取友端。每稱夫子臭如蘭。心光晬面甁藏水。學業專門鼎鍊丹。時有汚隆看出處。道無亨塞任醎酸。文題責沈泉逵寞。此恨何竆願識韓。</text>
<title>輓詞[李守淵]</title>,<text>愷悌兼充養。儒林德望嵬。田園寄淸趣。圖籍翫餘輝。洛水龍長卧。遼山鶴遽歸。堪嗟吾嶺事。從此日成非。</text>
<title>輓詞[鄭玉]</title>,<text>近道天資不費程。儒風一代獨先生。圖書滿座心齋靜。蔬糲隨緣世味輕。金礦尙留朱鳥影。栢臺還耀少微精。士林根柢今誰在。惟有庭松舊月明。</text>
<title>輓詞[金景澈]</title>,<text>淸冰良玉是精神。經傳中間得力專。文子有言未出口。伯恭無怒到終身。浮榮憲府紆虛秩。淸選瀛洲付列仙。一哭公私雙涕淚。南州府庫近全貧。</text>
<title>輓詞[金景泌]</title>,<text>遠承騎牛近湖憂。灑灑儀容淡淡衷。雲雨飛昇少日譽。泉林涵養暮年工。難將古道諧流俗。空遣廉聲達聖聦。惆悵耆晶中夜晦。蕭蕭臺栢起悲風。</text>
<title>輓詞[李泰和]</title>,<text>吾能及公盛。窺得七分知。發處渾和氣。收來自儼儀。山林老經濟。書史足嬉怡。運氣今年惡。南州遂不支。</text>
<title>輓詞[金埅]</title>,<text>懶老門前近道資。武夷山下掩茅茨。溫恭已自中心得。淸儉元非外貌爲。卷向明牕蒭豢悅。工存暗室鬼神知。傷心古宅人亡後。蘇水寒聲日夜悲。</text>
<title>輓詞[李象靖]</title>,<text>公歸不暫竢。吾嶺欲誰扶。眉睫山林氣。肌膚德義腴。孤明暎衆濁。一默鎭羣呼。史氏持公議。能爲立傳無。</text>
<title>輓詞[洪濟輔]</title>,<text>高卧暮年趣。茅齋書史幽。榮華絶世慕。義理獨心求。操有蒼松挺。瑕無白玉留。艱難見吾道。痛哭失賢流。奈何天欲廢。此老又竆泉。道重東岡卧。名高北斗懸。先人昔推許。小子晩周旋。千里驚存沒。獨望空涕漣。</text>
<title>輓詞[權德秀]</title>,<text>迥隔雲泥五十年。少時顔貌眼中姸。牽聯好意屛翁道。斷續徽音大彦傳。微祿屢徇知有屈。野芹雖美進無緣。窮山白首傷時痛。人物吾南日眇然。</text>
<title>輓詞[鄭重器]</title>,<text>驪江華閥耀東韓。淸苦如公美更完。政績再殷傳遞馬。風裁頗聳惠文冠。方嗟野渡虗舟繫。忽見苴弧瑞宿殘。仁里昔年叨得御。不堪回首淚闌干。</text>
<title>輓詞[鄭權]</title>,<text>卷上眞腴腹裏凝。人間行路卻崚嶒。臺端遠跡知緣老。松下哦詩豈負丞。綽約容顔猶處子。淸閒身世卽高僧。商林鳳去鳴秋雨。志士江南淚若繩。</text>
<title>輓詞[柳聖和]</title>,<text>風流文彩冠羣英。鴈㙮龍門次第亨。羶行端宜今世範。淸名無愧昔賢貞。靑雲路滯臺銜冷。白玉樓成帝勑驚。長老南州零落盡。此生何處更相迎。</text>
<title>輓詞[洪璄]</title>,<text>小大科登並。仁剛性賦咸。武夷山裏隱。烏府夢中銜。遇遯身終止。括囊口遂緘。天生還奪去。庚友獨霑衫。</text>
<title>輓詞[金聖欽]</title>,<text>嶺外淸名茅一云。暮年榮辱視浮雲。鳳林山下經過處。千古應傳學士墳。</text>
<title>輓詞[洪相朝]</title>,<text>精金爲質玉爲姿。表裏純如世共知。宿學宜盛經士幄。虛啣謾侈憲臣司。端明令望兼三達。元祐完名亦一奇。跡滯西關違相紼。嶺雲南顧淚垂垂。</text>
<title>輓詞[李山斗]</title>,<text>端潔風儀玉雪如。搴蓮折桂乃其餘。賢言聖訓心神着。世路名塲手腳疎。儒雅堪爲流輩範。典刑何遽夜臺虛。孤懷斗覺無聊甚。悵望新阡淚濕裾。</text>
<title>輓詞[金履萬]</title>,<text>嶺左交親問幾人。最欽夫子獨淸眞。家聲遠紹騎牛老。輿望爭推戴豸臣。正氣尙看扶濁世。德星何遽霣高旻。素車孤負臨塋哭。遙寄哀詞淚滿巾。</text>
<title>輓詞[鄭胄源]</title>,<text>憂翁家世頓增輝。詩禮金椎好發揮。爐几晝晴欣會意。江湖秋暮淡忘機。不愁末路官偏冷。祗仰高年道日肥。一夜德星南紀晦。後生何處復依歸。</text>
<title>輓詞[柳信培]</title>,<text>不幸斯文厄我東。孤山寂寞武夷空。明時失意官銜冷。靜裏探眞趣味融。後學嗟無依仰地。儒林誰掌指南功。祇將淸白傳家業。貽厥庭前寶樹叢。</text>
