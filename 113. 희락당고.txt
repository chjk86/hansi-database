<title>鄭十玩牧洪州。寄詩于靑鶴台座。靑鶴和之。十玩送示我。且索賡語。其人立督就道。草草用韻答之。兼奉靑鶴公。共發一粲。</title>,<text>村居無事吏來稀。飢有餘糧凍有衣。祗合宣城哦好句。謝眺爲宣城太守 不須彭澤賦來歸。十玩詩有思歸之語。故有此勸留語。其二數書連月豈云稀。剝啄聞來急攬衣。木李縱知酬報賤。丁寧憑報萬懷歸。其三靑鶴詩聲古亦稀。忍齋佳句可傳衣。忍齋卽十玩也。○達磨以袈裟授慧可曰。昔如來以正法眼藏付迦葉。展轉至我。今付汝。吾滅後二百年。衣止不傳。 汗顏堪笑東江子。韓文。不善爲斲。血指汗顏。 學步眞成匍匐歸。莊舃學步於邯鄲。失其故步。匍匐而歸。其四顏丹金被瘴皴稀。肯許街塵更汚衣。瘴風之觸。顏面梨皴。非獨老皺而消丹也。 直待桃花新水漲。要尋一棹趁春歸。時有南歸之計其五履盈求安理應稀。盈滿不止而欲安寧。有是理耶。 三寸爲師足布衣。張良掉三寸舌。爲帝者師。此布衣之極。於良足矣。 悔殺少時輕冒險。離弦何以及忘歸。忘歸。矢名。嵇叔夜詩。左攬繁弱。右接忘歸。○悼悔旣往。眞所謂駟不及舌者乎。其六病貧深覺舊交稀。悵望何嘗見白衣。愁緖每隨新節益。歡悰俱與舊年歸。其七龍泉栗里 龍泉在豐熱。栗里在交河。俱謫居地。 兩依稀。苦淚餘痕滿客衣。曾向鳳城勤着夢。鳳城春夢又南歸。時有南歸之計其八臥聞更鼓曉聲稀。不睡何曾解夜衣。可見耿耿不寐之懷 藏得一身無地可。看來萬事不如歸。其九接三丞相出應稀。易。晝日三接。杜詩。退食從容出每遲。 矻矻文章補闕衣。衮職有闕。仲山甫補之。 自是同城千里阻。況君千里一麾歸。其十急流砥柱固知稀。止足何人敢拂衣。羞向故山猿鶴道。危機蹈盡始言歸。</text>
<title>奉寄蘇按察彥謙。彥謙湖南人。其母夫人尙康強在堂。杖玉鉞榮于鄕。眞所謂晝錦者也。</title>,<text>君不見嫂爲蒲伏侍取食。六國黃金印如斗。史。蘇秦佩六國相印。過洛陽。秦之昆弟妻嫂。側目不敢仰視。俯伏侍取食。秦笑謂。嫂何前倨後恭也。嫂委蛇蒲服。以面掩地而謝曰。但見季子位高金多。秦喟然嘆曰。云云。 又不見臨筇牛酒市交懽。負弩令長馬前走。史。司馬相如爲中郞將。建節至蜀。太守以下郊迎。縣令負弩矢前驅。蜀人以爲寵。於是卓王孫臨筇諸公。皆因門下。獻牛酒以交驩。卓王孫喟然而嘆。自是得使女尙司馬長卿。晩而厚分與其女財。 一時意氣夸鄕曲。悔愧輸與愚夫婦。歐陽公記。庸夫愚婦者奔走駭汗。羞愧俯伏。以自悔罪於車塵馬足之間。 孰若晝錦堂中人。韓魏公作晝錦堂于相州 來慰鄕民作父母。志惟功施不矜衒。茲予來舊邦。意不在矜衒。韓魏公晝錦堂詩也。 豈止一邦將九有。寥寥百世僅有繼。士林之宗詞藻首。謂繼韓公晝錦者彥謙也 十年侍從超南宮。彥謙超亞春官。未幾。出按湖南。 王曰咨汝可大受。寵以玉節按舊邦。綉衣絢絢紆紫綬。由來陰德高其閭。于公。高大其閭門。 駟馬足容宮一畝。禮記。儒有一畝之宮。 咨嗟豈獨夾道者。踴躍來迎有童叟。歐陽公記。夾道之人。相與竝肩累跡。瞻望咨嗟。韓文。黃童白叟。陶詞。僮僕歡迎。 錦衣榮交萊服彩。棠花 召公甘實 春滿萱堂酒。臨筵白日故作永。映髮靑山擧入壽。相州鐫刻可垂耀。未知當時有此否。韓魏公刻詩于石。其言以先隴遂繕完爲幸。公之勳德。固可以垂耀。然未及其親之在堂。 奏賦何論滌器手。相如 賣舌何數從橫口。蘇秦 曾從太淸回蝕月。彥謙曾於講席。首發復昭陵之議。 魏公扶日功可耦。魏公有虞淵取日之功。 未來事業未可量。茲事亦足前無偶。蘇詩。後者無繼前無偶。 白華編連勿拜詩。白華。孝子潔白也。勿拜。美召公也。 請被金石歌不朽。</text>
<title>畫障子。爲沈左相貞之公賦之。</title>,<text>蒼骨小崢嶸。寒菲吐幽白。秋光隨意着。郊墟斷人跡。誰殘野塘秀。蓮 折此山果赤。林檎也 野鼠飢出穴。將雛恣晱暘。嚙綠玉破殼。蓮子房也 咬紅雪溜液。林檎也。小石山菊。作爲郊墟秋景。藉地有荷葉。散置蓮菂紅檎子于荷葉上。野鼠將三雛嚙食。各有態度。此畫之大略也。 一兒蝟縮團。傍母俯而嚼。一兒人拱跪。搖吻手竝作。詩註。手口竝作。 其一走且伺。憯㫜目豆劈。盧元明劇鼠賦。眼如豆角中劈。 自在禍斯遠。充芳腸屢易。唐公房擧宅升仙。鷄犬皆去。唯鼠惡其不淨。不將去。鼠自悔。一月三吐易其腸。 折之猶可也。果吾不甚惜。愼勿窺玉井。殘我如船碧。退之詩。太華峯頭玉井蓮。開花十丈藕如船。言山果吾不甚惜。折之猶云可也。丁寧戒勿傷蓮。愛蓮之至也。○山谷詩。石吾甚愛之。勿遣牛礪角。牛礪角尙可。牛鬪殘我竹。體格甚新。然出於太白詩。獨漉水中泥。水濁不見月。不見月尙可。水深行人沒。</text>
<title>七休先生 孫文貞公舜孝 築終南精舍。顏曰勿齋。仍手書顏子四勿之語于壁上。洪虛白亭 洪文匡公貴達 留題二絶云。勿齋蕭爽絶紛華。玉白何嘗一點瑕。顏子卽亡程子逝。惺惺心法屬孫家。滿庭山翠酒盈缸。邀我同憑月下窓。此外斷無餘物在。松頭惟有鶴棲雙。勿齋之胤汝霖公。今示其詩。求我追和。不可虛辱其永慕不忘之意。草草步韻。以敍其事云。</title>,<text>貧非公病達非華。恕物爲心略垢瑕。七休平生佩服忠恕二字。 坐對尋常庭草翠。一般生意自同家。周茂叔不芟庭草交翠曰。自家意思一般。撫松邀月又開缸。想得當年共此窓。曠世風流今不死。詞宗 謂虛白 仙伯 謂七休 可傳雙。此道虛白公同憑月下窓之意</text>
<title>再疊韻</title>,<text>曄然心地自生華。不貳由來謹細瑕。顏子不貳過 不是惺惺逃外物。何妨百榼醉爲家。退之序。麴糱之托而昏冥之逃。○堯千鍾孔子百榼。○自是心地惺惺。非爲昏冥之逃。何妨醉百榼耶。公平生喜酒。勿齋無物但提缸。今古冥迷爲啓窓。湛湛看他方寸地。溪淸月朗是堪雙。勿齋前。有古澗潺湲。</text>
<title>三疊韻</title>,<text>珷玞叢裏看瓊華。生自藍田瑩絶瑕。要識淵源來有地。一端忠恕是傳家。此首屬汝霖感舊懷人酒一缸。四山蒼翠落虛窓。百年舊學知誰托。看取庭前玉樹雙。七休之二子登文第</text>
<title>絅齋 申大用 也。判刑曹。 避舍。與吾寓隔墻。以早梅一盆遺余。對花一飮。引燈照之。橫枝疏影。離離印壁。絅齋顧余樂甚。請延城寫之。延城卽展紙。隨影作勢。略移橫斜之態。明日。畫成。寄之曰。盆株雖存。精神則移。恐吾之徒擁虛器也。用以二絶博粲。</title>,<text>疏枝的皪綴明璣。一脈和風解雪圍。莫道春光偏住着。已隨毫穎過墻歸。其二照燈描出一枝春。顏貌雖存已換神。却訝氷霜姑射骨。三生鍊畢蛻形塵。</text>
<title>題銀臺圖</title>,<text>天何爲哉自沕穆。宣其氣者四時吏。待漏院記。天道不言而品物亨者。四時之吏。五行之佐。宣其氣矣。 不有斟酌斗爲職。品彙何以能遂遂。代天之工理亦然。誰爲斗者尙書事。尙書。古之納言。 如人有喉車有軸。出由納由茲由萃。惟允之命聞曰龍。揀金剖璞皆國器。光承日月近天咫。澤偏雨露渾身地。蜚英千載際遇同。有孚一席朋契比。易有孚之比 風流豈獨誇一時。欲以無忘爲後視。由來繪事必後素。秉素聊勖歲寒義。卽其畫。申以繪事後素之義。言交道尙質素而去雕飾也。 某賢某否恐指點。請代迂叟題名記。溫公題名記。後之人。將歷指其名而議之曰。某也忠。某也詐。</text>
<title>閔大司成耆叟挽</title>,<text>原憲爲貧病非病。端木賜。結駟連騎以從。原憲居於蓬蒿中。倂日而食。子貢曰。甚矣子之病也。憲日。吾聞無財者謂之貧。學道不能行謂之病。若憲。貧也非病也。 賈生於世逢不逢。賈誼遇文帝。所言略已施行。不可謂不遇。漂泊長沙。豈可謂遇。耆叟家甚貧。宦非不達。而亦不盡其用。 茫無畔岸子須楫。士固迷津。而待耆叟以爲楫。 綽有餘姸誰適容。雖有傾城之姿。無悅己可容也。○耆叟憤時不少降。當道不悅。屢出按外。入長皐比。低徊轗軻。終於一官。 只遣士林裹血淚。空敎天日照丹悰。眷眷爲國之心。疾革不衰。士林惜之。 百年絃上桓伊曲。散向悲風入嶺松。樂府有風入松詞。○交至於耆叟。可謂知音者矣。桓伊撫筍之歌。除獲謝傳之心。零落山阿。寄遺響於悲風。傷如之何耶。</text>
<title>孝仲爲養牧淸原。來覲于咸寧。適以左副承旨。降書宣召。咸寧宰鄭 世卿 設祖席于道左。鄕人俱會。予亦往焉。酒半。鄭咸寧卽席賦二律以道別。予亦醉中走次。以示座中。時庚寅暮春也。謫還在閑。往咸村時。</title>,<text>爲養還妨省。淸原距咸村遠。還妨於定省也。 瞻雲幾上臺 使狄梁公事 閭充丹轂集。賈充始生。父逵曰。後當有充閭之慶。故名充。字公閭。時延城亦乞暇來覲。故云集也。 書降紫泥來。韓致光詩。紫泥封後獨凭闌。 恨別春俱客 時暮春將盡。春與客而俱去也。 相乖病與杯。五雲回首處。高步上蓬萊。其二行有遲遲色。徵催去去忙。遲遲吾行。去父母國之道也。馹催難淹。雖有不俟駕之義。遲遲之色。固不能無也。 違顏休鬢白。左傳。天威不違顏咫尺。此借言離親之意。 捧檄可眉黃。毛義。捧檄而喜。○捧檄之喜。足以慰悅親心。況此徵書之榮乎。不必以違顏離滕爲愁也。 花柳濃薰醉。風湖晩進涼。俱含去住意。到手莫辭腸。</text>
<title>鄕人上舍印姓名臣彥者。邀集群上庠于家。作司馬會。以予爲斯文老人。亦招押其席。池亭甚瀟灑。主人伸紙請言。醉揮與之。</title>,<text>南來愁病此申眉。正好花飛絮落時。靄靄山光晴繞座。微微雲影淨涵池。繁楊作幄輕遮日。香䕽憑風細襲巵。百年佳會斯文舊。急管豪絲醉敢辭。</text>
<title>遊雙龍寺八詠 幷小敍。寺在聞喜之境。距曦陽山鳳巖寺三十里許。山水淸奇。幽奧之致。勝陽山遠甚。第創構未久。勝聞未甚著。具眼文墨之賞所不至。佳臺秀水。泯無名稱。茲據所見而名之。申以八詠云爾。</title>,<text>流花洞俗離一肢。東走蜿蜒。中奮而起。是爲華山。鱗襲襞疊。鳳騫鸞翥。盤旋回護于中。是爲寺址。旁劈雙峽。瀉以溪流。鐵削玉立。包虹曳練而出。周遭十許里。呀然爲洞門。泝其流。踏怪石而入。挾崖蒨蔥扶疏。偃蹇嫪曲。竦爾出天。蟠焉絞石。漱泉噴風。婀娜葳蕤。發籟產涼。令人肅然者皆篠蕩楓松橡櫟榕檜之屬。幽花怪草蒙茸馥郁。俱不可名。滿山蒸綉。布錦張殷。映谿谷者者盡躑躅也。是日。從人之在上流者。掇英投澗。泛泛而下。回風吹止。沿洄潭面。輕盈點赤於空明之中。若開鏡匣而抹臙砂。輸姸盡態。徘徊故故。欲去而如不能去者焉。相與喜笑而識之。名其洞曰流花。綠圍以千重。繚白仍萬回。柳州文。縈靑繚白。 仙葩紅泛流。天風吹泝洄。却恐流出洞。疑有漁人來。晉時。漁子見桃花泛溪而來。疑有人家。尋源而入。所謂桃源也。言此異境。恐爲漁人尋入。故天風吹花而故止。使不之流出也。丹丘峽寺之東。臨淵有峽。蹲踞之石。勢若活動。或駭而疏。或厲而跂。其頂圓平。覆以松蓋。淸陰鋪坐。水氣交寒。逼逼爽人肌骨。如馭冷然而臨灝氣。非煙火食者所堪居。名其峽曰丹丘。散襟丹丘峽。鑑髮淸冷淵。旣以丹丘稱。豈無丹丘仙。會有乘赤鯉。列仙傳。子英乘鯉上騰。○琴高鼓琴。爲宋康王舍人。行涓彭之術。浮游冀州涿郡間二百餘年。辭入涿中。娶龍子。諸子弟期之。期日。潔齋俟水傍。果乘赤鯉來。○峽下有淸冷淵。故用其事。 邀與相周旋。淸冷淵溪流遇峽而漫。儲爲廣淵。泓渟澄澈。下鋪盤石。中陷紺深。旁空石底。斜通其竇。是靈獸之所宅也。是日。淵邊亂石齒錯牙出者。拔去夷之。列席而坐。松陰交翠。夕日易暝。炬人登峽上。爇松明照之。漣淪晃漾。霞爛金碎。益發其奇。樹影凌亂。綃舞雲翻。黭然而陰。炳然而明。與波相蕩。景幽神肅。悄焉相視。於是令從伶吹笛。劃然山裂。風起水涌。響振巖谷。可以開快神觀。亦可以起倦。于湫底也。勖寺僧築土臺之。以爲後遊者資焉。名其淵曰淸冷。淵心蕩霞縷。峽上松明發。我非牛渚然。溫嶠然犀照牛渚。牛渚磯深不可測。世云多怪物。須臾見水族覆火。奇形異狀。夜夢。人曰。與君幽明道別。何意相及也。 靈物且安窟。但恐驚笛聲。風雷起倉卒。過仚橋當寺前灘急處。架兩虯松以截流。兩岸簇繁䕽。迷合渡口。交枝覆萼。亂拂人衣屨。日光所爍。熒煌奪目。如驂赤虯而披紅雲。名其橋曰過仙。龜石呀出流。虯松橫臥灘。巖花紅襯屨。山雲靑作欄。隱隱跨彩霓。何必騎紫鸞。觀濠臺距西涯。大石龜伏。穹窿入流。登其上。爲勝最冠於前眺。而其背礧磈。不能安席坐。豈境奧山阻。遊蹄所隔。徒辱乎緇流之睨視而莫之過耶。略治傾側。板補平之。松疏漏日。張幄蔭之。移尊寄賞。庶幾闡千古不售之祕也。俯窺漣漪。玉瑩練靜。晶虛洞透。纖芥不隱乎其底。潛鬐浮鱗。撥剌喁噞。吹花噴沫。逐隊爭群。悠然而泳。鯈然而逝者。擧可尾數而頭撫之。物我同流。渾然有觀天息機。自得忘言之妙。故其臺曰觀濠。水天涵虛明。魚游如納空。我旣不知魚。魚豈知此翁。翁魚但樂樂。何用言詰窮。翁不知魚之樂。魚不知翁之樂。但自各樂其樂。而付之忘言之地。何必如莊子，惠子之相詰窮也。紅映潭川之溶漾而來者。至臺前演漫爲平潭。玲瓏瀲灎。鎔銀瀉汞。極明媚可愛。巖罅，多叢生側垂。春而杜鵑。夏而躑躅。秋而丹楓。迭發替盛。倒影斜浸。粲爛如紅碯赬珠。照映透澈。臨潭而鑑之。人面俱赤。凡流下上。崖花岸楓。大抵皆然。而潭得最多。故名其潭曰紅映。水色本空白。潭渟積爲碧。紅自潭底來。映發成純赤。但見巖上花。寧知影倒射。聽鈞亭由觀濠而下。聯縛兩馬。槽絶紅潭。船渡之際。水沙淨皓如鋪雪。奇石錯出。雜以翠蔓紅葩。長松束立。虯起傘張。而爲之亭。乘酣倚醉。逸興遄飛。艶曲淸唱。哀絲豪竹。激越林谷。此最山家勝事。留以爲後來者起想焉。故名其亭曰聽鈞。過仙旣稱橋。聽鈞宜有亭。飆輪停佩地。輿衛千俜婷。何以侑霞液。廣樂來靑冥。立錦巖泝紅映潭直數步。奇巖斗立。屛開壁削。苔剝蘚合。怪草承其縫。幽葩燁其際。細雲鱗起。濃嵐紈引。斑如駁如。絢鮮輝耀。若垂雲母而立文錦。望之絶異。名其巖曰立錦。半天橫疊屛。麗色非石頑。誰將織女襄。萬古張此間。春風作經緯。染爲雲錦斑。</text>
<title>奉恩寺僧名志雄者。出示遊楓嶽詩軸。乃靑鶴丞相首題也。乞留一言。以爲濟勝具。走步其韻。</title>,<text>志雄信志雄。遠遊而好奇。奇將何所得。乃欲憑吾詩。百劫俱幻妄。亦何有於茲。旣以寂滅。灰心萬事。必欲土木其形神。則亦何有於好奇好詩耶。 摩尼照濁源。我欲爾爲師。子美詩。唯有摩尼珠。可照濁水源。佛書。有摩尼珠之語。言其心地圓明也。○一心着物。皆爲役神疲智。釋家本以空寂爲宗。但靜觀心性而已。非獨釋氏。儒家亦然。</text>
<title>旣題志雄軸詩。僧希則以詩求詩。又用前韻。</title>,<text>足白髭又赤。釋曇如足白於面。雖跣涉泥水。未嘗霑濕。稱曰白足和尙。又佛陀耶尊者赤髭。號赤髭毗邪沙。○坡翁詩。白足赤髭迎我笑。 一見心頗奇。求詩以詩贄。始可與言詩。三百本於性。非深寧有茲。磨礱辭伯間。爾亦參寥師。參寥以詩交遊於東坡，山谷間。坡翁送參寥師詩。上人苦學空。百念已灰冷。劍頭惟一吷。焦穀無新穎。胡爲逐吾輩。文字爭炳炳。新詩如玉雪。出詩便折警。</text>
<title>貞顯王后挽詞</title>,<text>攀號嬰慕罄蒭蕘。五紀坤臨事已遼。早定文祥嬪渭涘。更形胎敎母姬朝。安危勇決伊光策。伊尹，霍光也。杜詩。安危大臣在。○燕山主荒虐。朴平城，成昌山諸公。稟慈敎廢昏翊聖。 調護何煩綺夏招。漢紀。高帝謂四皓曰。煩公幸卒調護太子。儲位不撓者。本張良招此四人之力也。四皓名。東園公，綺里季，夏黃公，角里先生。○歲丁亥。有灼鼠之變。朝廷危懼。請鞫治。未敢明指之。中外洶洶。后於宮中。廉得其狀。宣付外廷罪之。割恩正法。爲宗廟慮大矣。 大姒興周還末命。丁寧謀翼兩垂昭。后大漸之際。遺命囑上曰。東宮早失慈鞠。予又至此。保護之宜倍謹。念之念之。此所謂末命也。詩云。貽厥孫謀。以燕翼子。所謂孫謀翼子兩垂昭也。○人以安危調護之聯。爲盡其實。或曰。灼鼠之變。將心在其人而已。引用回皓事。恐爲不穩。人曰。杜詩。羽翼懷商老。文思憶帝堯。註云。裵冕，杜鴻漸等。輔相肅宗。猶四皓輔漢太子。玄宗傳授。猶堯授舜也。玄宗何嘗有易太子之心。而杜老引用若是乎。詩人使事。或斷章取意。豈可膠固。詩家活法。未易言也。況此逆折姦萌。杜之履霜之初。故不至於堅氷。其爲調護。不亦大乎。所謂不順四皓而大定也。其二服練亦曾聞漢馬。漢馬皇后好儉。身衣大練。 脫簪非獨在周宣。宣王晏朝。姜后脫簪以諫。 坤臨萬類資生至。易。至哉坤元。萬物資生。乃順承天。 毋享東朝禮養全。內燭群疑斯罪得。書。罪人斯得。 終凝大慮敢情遷。拳拳一念重遺囑。遠德哀思兩極天。婦人之情。恩易奪義。疾病之際。人所易昏也。而乃割正私恩。斷以大法。至於病革。憑几之命。丁寧以保護國本爲念。無一言有推恩原放之意。其不撓大計。爲宗社後慮深矣。眞女中堯舜也哉。其三邦家隆運似周成。陰敎須知遠自京。詩。摯仲氏任。自彼殷商。來家于周。曰嬪于京。 纘女 詩。纘女維莘註。克纘大任之女事者。維此莘國。 維時 詩。時維姜嫄。 連出聖。易名當代兩聞貞。山谷詩。易名無異論。當代兩三人。○諡法。大慮克就曰貞。貞熹王后贊造大業。貞顯王后決策靖國。又定灼鼠之變。故皆上貞諡。當代唯兩后而已。以是有纘女連出聖之語。 神孫萬億能貽遠。王母三千擬享亨。西王母獻蟠桃。三千年開花。又三千年結實。 豈謂星軒催閉耀。星軒。軒轅星也。顏延之哀冊文。星軒潤飾。 九疑無處望皇英。其四思媚推文母。詩。思齊大任。文王之母。思媚周姜。○十亂臣。其一文母也。 相成助帝堯。詩鷄鳴。陳賢妃正女夙夜警戒相成之道焉。 匡歸陽九會。劉琨表。陽九之會。漢書。陽九之厄。四千五百歲爲一元。一元之中九。陽厄五陰厄四。陽爲旱陰爲水。又云初入元百六歲有厄。故曰百六之會。○此謂靖國決策也。 整了日三朝。文王朝王季。日三。○此謂固定儲位也。 謙抑深房闥。憂勤極廟祧。慈儉謙卑。不施私恩於外家。至於邦國大計。堅守不移。末命之類是已。 倏移長樂仗。空望白雲遙。其五御翟符坤極。乘雲協夢祥。田夫人夢。神女乘雲而下。入懷中。因有身誕后。 咸池重曜洗。前宿 前星太子也 更晶揚。京室歸周造。詩。思媚周姜。京室之婦。言生此文王。以造周也。 梧山共舜藏。舜崩于蒼梧之野。皇，英二妃。追之不返。○此言祔兆於宣陵也。 要爲能事畢。不待孝思長。了能事於人間。倏爾賓天。聖孝攀號而無及也。○五首皆代人作。篇篇皆有靖國灼鼠之事。蓋是極大節。不可無也。</text>
<title>次韻湖叟擬古回文詩</title>,<text>回文詩。古人集中。不多見。雖僅有之。亦不足以言工。唯以文字娛戲爾。況次韻。古人所絶無者。余以蹇淺。欲自作古可乎。踰僭。正可發一粲。柔肢瘦顫微風柳。苦淚珠垂泣露花。秋恨莫深藏扇篋。遠非人也遠其家。可無室邇人遐之怨附湖叟回文本韻柔情妾似春風柳。亂恨郞如暮雨花。秋雁一書傳密約。曉雲孤淚灑遙家。</text>
<title>次韻湖叟回文詩 四首</title>,<text>永懷淸坐小燈明。孤雁鳴悲曉吹輕。柄掛寒簷危見斗。人誰伴我獨含情。其二好將秋節趁期佳。尊滿淸香花滿階。掃盡機紛紛得淨。情忘倦鳥共煕諧。其三霽色寒林秋蕊小。衰顏慰我進淸觴。世間人髮催應白。閑得幾時幾更忙。其四透細薰籠曉篆殘。孤衾吟蝶夢成難。茂叢風處蕭蕭竹。天半雨聲來枕寒。附湖叟回文本韻永宵秋吟月生明。頭白驚心傷別輕。柄柄搖荷風露瀉。留君爲盡說深情。又好月淸宵此會佳。荷衰繞榭水侵階。掃天雲影孤輪滿。羅綺同誇共賞諧。又霽天秋月逢圓最。殘夜淸吟屬酒觴。世事無窮懽日少。白頭成恨一官忙。又透幔紗燈照夢殘。霜天一字雁回難。茂林歸鳥孤飛倦。又見秋衣換薄寒。</text>
<title>聞梧溪老人病免憲長。書懷寄贈。梧溪。卽韓相效元。</title>,<text>北隣舊病羅門雀。翟公廢居。門雀可羅。 南舍新章免豸冠。不是淸羸坐成闊。野人疏態怕高官。其二少年曾飽利名關。養老何方更勝閑。萬事翛然將理外。臥看霜月屋頭還。其三塊臥何人起晤言。枕傍聊置菊花盆。夜床不可無寒影。少啓窓扉試月痕。思致宛然。難與俗言。可見懷人閑寂之態。其四霜空月寂樹彫衰。籬下餘叢獨後時。不是寒香隨老減。世間唯許一蜂知。</text>
<title>次韻洪吏曺子美見寄梅花十絶。昔年。伯氏求延城十幅。余爲題其上。子美從伯氏借觀。用韻遣似。</title>,<text>落日溪橋畔。尋詩雪帽斜。回輿香忽認。遙覺隔溪花。半山詩。風亭把盞酬孤艶。雪徑回輿認暗香。其二共喜繁開處。誰憐獨落時。西湖人已遠。千載少眞知。趣盛背衰。俗情皆然。衰盛一視。非眞知篤好。不能也。其三風枿高偏折。霜英瘦更香。但憐眞性在。憔悴不須傷。甚是甚是。寒梅心事正如此。其四凌寒元自賦。鬪雪故非情。羞作閑花草。乘春一向榮。其五林煙明脈脈。溪月倒垂垂。解道黃昏意。還吟處士詩。西湖處士詩。暗香浮動月黃昏。其六不奈紅相背。何多蠟共珍。寒林裕玉度。煩與月傳眞。紅蠟兩梅。俱不如白也。其七䁱夢凄傳角。寒魂雪共眩。癯宜孤竹肌。肥謝太眞面。孤竹君之子夷，齊。餓而瘦。○楊妃外傳。玉環體肥。其八雪落空林暮。蕭疏一樹迷。片塵飛不到。玉色照明溪。其九氣栗 玉溫而栗 非女姸。中剛寧老僵。唯愁一捻笛。凄惻易飄揚。其十韻勝春難與。崖高地受危。嚴霜圍作急。恩貸荷晨曦。附子美詩寒梢落帶月。疏影過溪斜。認得幽香遠。無香不是花。又小竹間梅枝。蕭疏暮春時。貞心同不變。更報雪軒知。自註。延城於第北。新搆雪軒。○延城畫故云。又皓月參同曙。輕風遠報香。辭枝惜一片。萬點政堪傷。又江波宜靜色。野趣合禪情。賞會一枝足。千林爭占榮。又老幹緣雲上。新枝壓雪垂。梅仙此埋沒。何得做淸詩。又淸質遠塵俗。高標不世珍。西湖林處士。千載賞余眞。又煙沈半身沒。老眼看多眩。萬玉萃江南。姑仙昔日面。又蒼石平蕪際。寒枝出水迷。西江元一滴。法嗣是曺溪。又積雪霾天地。龍蛇攫更僵。橫生一枝瘦。詩老道方揚。又朽老千年質。臨深不怕危。粘香夜來雪。共白不饒曦。</text>
<title>再和贈子美</title>,<text>靚倚籬邊立。明偏竹外斜。幽期在霜雪。難與語春花。其二先物承春早。占年當暮時。魁花還殿臘。獨立意誰知。得春常先於萬物。而保寒必殿於歲暮。可謂冠群芳而獨秀者乎。其三論格能高潔。言眞更絶香。持斯欲誰侶。對爾獨神傷。其四恥作春林色。空多雪夜情。江山正蕭瑟。看爾獨含榮。其五抽嫩枝枝上。開房蕊蕊垂。豈無尊酒賞。嫌俗更成詩。其六穠色奢非貴。徒香醉莫珍。韻藏香色裏。天地別精眞。濃香艶色。不足爲珍。必以韻格爲先。梅花於是乎可貴。其七吸風香入脾。照眼寒生眩。此豈面輸心。俗交羞背面。杜詩。當面輸心背面笑。言與花會心。不如俗交雲翻雨覆之態。其八小佇幽香立。荊公詩。小立佇幽香。 黃昏耿不迷。一枝橫到水。詩思在西溪。淸致可掬其九乾坤深力裏。生意起顚僵。晩牖香吹度。輕風爲發揚。其十古石根纏托。淸江樹倒危。霜癯寧守寂。不敢媚春曦。高潔自守。有凜烈難犯之色。頗似況人。</text>
<title>次子美見贈韻</title>,<text>病也吾何事。端木賜謂原憲曰。甚矣子之病也。 頹然懶作人。恩從 從猶任 毛穎薄。情到鐵婆親。煖足甁謂之。鐵娑。山谷詩千金買脚婆。夜夜睡天明。疏於筆硏。而惟鐵婆是親。老境衰倦之常。 短枕那能夢。幽窓不肯晨。杜詩。客睡何曾着。秋天不肯明。○有忘寢耿耿之懷。豈嘆老嗟卑之云乎。 百年分得半。時年五十 衰白又羞春。其二髥似緣坡竹。王褒髥奴辭曰。離離若緣坡之竹。鬱鬱若春田之苗。山谷詩。王侯鬚若緣坡竹。 吟如吐繭絲。看君鵬水迅。嘲我澗松遲。山谷詩。王子吐佳句。如繭絲出盆。○古詩。遲遲澗畔松。鬱鬱含晩翠。 池草憐爲夢。謝詩。池塘生春草。 江雲寄所思。杜詩。江東日暮雲。 白頭交契在。遲子一來期。其三嗒爾吾忘爾。紛然盡偶然。方輪從莫運。豨膏棘軸。所以爲滑。而不能運方穿。出史。 好句豈妨圓。好詩圓轉如彈丸 熱宦抛猶累。貧交貴或遷。不麾寧有客。自醉自還眠。南史陶潛傳。潛若先醉。便語客云。我醉欲眠卿可去。此言自酌自眠。無客可麾也。其四臥寂門無轍。陳平家貧。以席爲門。而門外有長者車轍。此反而用之。 居幽雪塞川。客懽呼酒出。郊興與詩牽。老臘舒山意。老杜詩。岸容待臘將舒柳。山意衝寒欲放梅。 潛春動日姸。病夫輕歲月。懶不記新篇。附子美寄希樂堂四首老去渾多病。扶持却賴人。壁間燈影小。床上古方親。夜雪多疑曙。隣鷄未報晨。衰腸無自暖。爲進一杯春。又敎兒勤把筆。覓句撚霜絲。吟盡頭空掉。將書手自遲。世間無繫物。此事最關思。千載杜陵老。吾生後汝期。又吾年五十五。知命固宜然。歸去辭空詠。田園夢久圓。一身今向暮。百歲幾時遷。聖訓垂如日。吾今擁褐眠。又今年臘將盡。融雪看前川。一線陽初長。三杯興自牽。幽崖梅欲放。沙岸柳微姸。長念終南下。詩翁賦幾篇。</text>
<title>銀臺契軸</title>,<text>靑春白日肅陰陰。老杜省中院壁詩。掖垣竹埤梧十尋。洞門對雪常陰陰。落花游絲白日靜。鳴鳩乳燕靑春深。山谷詩。靑春白日無公事。 殿未央西禁院深。五味和因喉舌得。四時調亦斗魁斟。池鳳昔曾看薦鶚。荀勖爲中書令。及罷。云奪我鳳凰池。○孔融薦袗衡曰。鷙鳥累百。不如一鶚。出本傳。 臺銀行且作橫金。宋會要。銀臺司掌。受天下奏狀。○黃金橫帶於淄澠之間。出樂毅本吏。○國制。由銀臺必帶金。 玉皇香案仙曺迥。他日風流此可尋。元微之詩。我是玉皇香案吏。謫居猶得小蓬萊。</text>
<title>太僕寺契會華陽亭圖</title>,<text>華陽亭迥漢之邊。豐草平坡綠漲煙。歸馬基隆周八百。武王歸馬華山之陽。亭名取此。周八百六十七年。言八百。擧成數也。 多騋心塞衛三千。衛文公。秉心塞淵。騋牝三千。 勝辰郊野春如海。暇日官曹酒若川。深契豈爲圖畫得。惟將佳會後人傳。</text>
<title>漾碧亭次韻 順天有士人。臨流作亭。名以漾碧。走韻請詩云。</title>,<text>何年華搆此穿裁。退之詩。嵩山東頭伊洛岸。勝事不假須穿裁。半山詩。匠石巧穿裁。 慳祕應須待子來。所謂天慳地祕。以遺於人者也。然此士人未易當也。 漾漾光排江檻入。沈沈影助竹窓開。漾江之碧。助以竹翠。 酒邀隣叟春偏永。棋挽山僧暮却廻。倘有隙區能借許。一竿吾欲與爭隈。莊子。舍者爭席。漁者爭隈。</text>
<title>次韻鄭洪州雲卿感春見示 五首</title>,<text>老人多意緖。對景每愀然。苔點桃庭錦。風鋪柳岸綿。佳辰纔蹴蹋。寒食蹋蹴。黃帝所造。或云起於戰國之時。乃兵勢也。杜詩。十年蹴鞠將雛遠。裴說寒食詩。畫毬輕蹴壺中地。 流序已薰絃。身世都無補。唯應付醉眠。其二負郭初無業。蘇秦曰。使我有負郭二頃田。安能佩六國相印。 僑居更市塵。鸎聲嬌傍柳。花氣暖薰人。雨圃頻行藥。春江憶采蘋。停雲空在目。會合悵無因。其三索莫身多病。無詩過一春。遙筒來起興。小裹爲霑貧。寄詩什。又有遺貺也。 談世心應折。論山口輒津。潛夫休著論。王符著潛夫論以譏當世。出後漢傳。 文字豈堪珍。其四文應憎命達。杜詩。文章憎命達。 詩豈不人窮。歐公論梅聖兪曰。世謂詩人多窮。非詩能窮人。殆窮者而後工。此反其意用之。 桴我何時泛。子欲乘桴 瓜君幾日終。左傳。瓜時而往。及瓜而代。 魂傳千里信。花逐五更風。春賞心猶在。臨銅訝已翁。其五本乏田園策。空吟歸去詞。無田園可歸也。 聊爲城市隱。王康琚招隱。大隱朝市。○白居易詩。大隱住朝市。小隱入丘樊。丘樊太冷落。朝市太囂喧。不如作中隱。隱作留司官。 恐與桂松違。淮南王招隱去。桂樹叢生兮山之幽。孔稚圭北山移文。誘我松桂。 春盡鳥聲外。雨多梅子時。小亭應礙目。綠樹已成圍。</text>
<title>元惠師詩軸。次容齋相國韻。</title>,<text>天遊本無待。有待寧言遊。莊。心有天遊。室無空虛。則婦姑勃谿。心無天遊。則六鑿相攘。又曰。此難免乎行。猶有所待者也。 眞休本無忙。何者爲之休。冥觀我自地。初非境煩幽。可笑淺俗見。欲以山水求。元惠師。畫山水以求詩。旣以淸靜寂滅爲體。初非有待於境之煩與幽也。</text>
<title>謝奉恩寺僧秋日惠箑</title>,<text>師乎送似知何意。豈爲乘炎更策功。只貴炎涼隨遇爾。棄捐曾不怨秋風。秋日送扇之意。豈以當暑任用爲貴。惟貴於當秋棄篋而無怨也。頗自道。</text>
<title>辛卯夏。余在散地。閉衡長晝。無以却睡魔。吾兒延城。請余出郊。仍共留奉恩寺。寺僧競出紙求詩。翌年夏。余重判南宮。因奉審宣陵。重到是寺。寺僧又有求詩者。因念去年。兒已亡矣。掩涕呑聲。草草依韻書之。以洩其哀。</title>,<text>昔携今可復。拭淚忍言曾。醉對跳荷雨。吟挑點佛燈。此言去年事也。 重來悲老我。自在羨渠僧。不自堪於人世悲哀之患。而羨物外緇流之無慮。眞情語也。 坐夜沈懷久。鈴風語塔層。</text>
<title>又書其軸。用首韻。</title>,<text>痛湔煩惱至深骨。照徹請看江底月。月本無些江本淸。恐雲點月江泥汩。心體本淸明。戒物慾之未蔽也。</text>
<title>童緇名惠然者。眉目瑩然。乃云代身僧也。</title>,<text>秀眼疏眉更妙年。問渠落髮竟何緣。河沙作算願爲壽。念念可能通彼玄。</text>
<title>金贊成玉耳挽詞</title>,<text>曾從玉署共靑裯。禁衛重陪領鎧鍪。揉性供人羞曲几。柳州有斬曲几文 無心行世任虛舟。玉耳之性。此兩句盡之。 淸名掄入岩廊貳。風槩眞歸晉宋儔。七十光陰驚一夢。可堪爽氣蔽荒丘。</text>
<title>題春坊學士契會圖</title>,<text>聖朝諭敎侔周室。賈誼曰。太子之善。在於早諭敎。 簡妙宮端 江摠作宮端分紀。 士所欽。寧以膾腥徒養體。唐李綱爲詹事。有進魚太子者。太子使膾之。唐儉趙元鼎自言其能。太子曰。操刀膾腥和鼎味。公等善之。若弼諧審喩則屬綱矣。 要爲去菜務治心。郉峙爲博士。授太子經。廚人進食。有菜曰邪蒿。峙命去之曰。此菜有不正之名。非殿下所食。 長時講閤承華內。勝日朋簪漢水潯。盛事豈容憑繪事。風流秪可後人尋。</text>
<title>答伯益見寄。用其韻。</title>,<text>目眯東華土。神醒多態雲。韓詩。君詩多態度。靄靄春空雲。 宦情全薄我。詩料苦饒君。好景猶連夏。愁人自斷魂。漸渾頭上雪。不耐歲驚奔。其二情極交還少。身衰患更繁。到老逢舊。情自倍深。而舊故還稀。身衰之境。百患幷至。眞情語也。 兀然眞喪我。出莊 已矣欲無言。孔子曰。予欲無言。 春事未全退。枝花猶半存。可憐新筍出。玉立伴詩魂。</text>
<title>姜生永世。號其居曰山陰。余之在謫。訪問甚勤。余之謫還。贈以硯面雙鵝。今作詩。詑言山陰之致。且言硯鵝無恙。又有以薦藝怨余之意。用其韻答之。姜生。有道之士。固窮不求名。適有朝命。有雜藝者皆薦之。姜生亦在薦中故也。</title>,<text>寫盡黃庭弊硯心。觀鵝幽興似山陰。百年榮悴俱泡滅。一畝寬閑豈陸沈。取自無方遭聖代。藝寧當格棄山林。可憐昔日東江老。誰識愁懷今轉深。</text>
<title>次判京兆李重卿韻。京兆屢投詩。頗以不報讓之。</title>,<text>斜簷低照透雲陰。甑坐遭蒸覺更深。韓詩。如坐深甑遭炊蒸。 病肺難醫朱夏渴。淸詩快似碧筩斟。也曾刮目非三日。重卿爲節度關西。離潤甚久。 何啻來篇抵萬金。杜詩。家書抵萬金。 莫怪木瓜酬謝闕。愁中廢硯得誰尋。</text>
<title>題銀臺契軸</title>,<text>地在咽要望最尊。威顏咫尺接溫溫。逆敷元不孤龍命。敷奏復逆 出允惟多酌帝言。書。帝曰龍。命汝作納言。龍命帝言。皆用其字。山谷詩。終始酌民言。 波闊鳳池恩共沐。杜詩。共沐恩波鳳池裏。 臭同蘭室契能敦。左傳。秀武子曰。譬之草木。君之臭味也。○子曰。與善人處。如入芝蘭之室。○陸機穆。若金蘭友。○金蘭契 畫圖秪爲徵離合。豈是紛紛戒覆翻。杜詩。翻手作雲覆手雨。紛紛輕薄何須數。言成畫只爲後日面目而已。此豈紛紛輕薄之徒。乃有翻覆之戒耶。</text>
<title>廬山瀑布 三首皆畫也</title>,<text>日出香爐詩句裏。銀河今見畫圖中。太白詩。日出香爐生紫煙。遙看瀑布掛長川。飛流直下三千尺。疑是銀河落九天。 半山林暗驚飛雹。一道天明落霽虹。山谷詩。澄江一道月分明。 造物豈容輕偉怪。與人眞欲駭愚蒙。座間寄語高吟者。能爲徐凝洗俗聾。徐凝詩。萬古長如白練飛。一條界破靑山色。東坡云。至爲塵陋。乃作絶句云。帝遣銀河一流垂。古來惟有謫仙詞。飛流濺沫知多少。不爲徐凝洗惡詩。○畫中有吟詩者。</text>
<title>天台瀑布</title>,<text>偉事都從此辦功。坤靈終古擅奇工。呀開疊玉靑撑峽。飛出雙龍白舞空。雙流下垂 雪灑千林籠爽氣。霆奔萬壑鬪餘雄。一筇縱未追仙侶。臥想猶堪快盪胸。畫中有仙侶</text>
<title>朴淵瀑布</title>,<text>窟古觀音山護洞。源深大興石承川。川源自大興洞。曆觀音窟入朴淵。大抵川下皆鋪石。白如磨玉。 玻瓈躍出千尋瓮。淵石如瓮。其深莫測。 霹靂驚飛十里天。橫展錦屛工壁削。遙張白練直空懸。地偏難遇靑蓮賞。未必廬山獨爾先。靑蓮居士李白。有廬山瀑布詩。</text>
<title>答安分老人見贈。用其韻。安分堂。卽李伯益也。</title>,<text>憂懷不與鬢毛殘。宦味俱隨歲事闌。態輒生新酬世苦。交多非舊會心難。十年勝讀談還味。唐人詩。與君一日話。勝讀十年書。 一日如秋眼更寒。詩。一日不見。如三秋兮。 若也郵筒頻有報。吟床未覺隔重山。伯益守桂陽。因事入城。是日。挑燈談詩。還郡有寄云云。其二謫宦今君半歲殘。病摧吾亦一懽闌。枯腸酒力饒相貸。亂簿詩功進自難。雪髮衝冠千慮集。霜韡待漏五更寒。海山看厭曾輕說。今日塵衢更說山。曾在海山。看山亦厭。今日塵中役役。思想舊山也。其三天時人事兩催殘。箏笛場中興漸闌。衰甚極知傷感易。情多更覺別離難。長途病驥寧堪力。自說 遠海孤鴻不禁寒。說安分公 相憶此時書到案。擧眸猶對桂陽山。安分詩曰。三更鍾鼓聽初殘。燈下論詩意未闌。床上五車皆有味。人間一合亦應難。遲遲冬夜還爲短。翦翦霜風不怕寒。此日此情須記取。明朝回首隔重山。又曰。光陰荏苒燭同殘。短日凄風歲欲闌。兩地分携勞夢想。一樽相對說艱難。靑雲宦興都消盡。白首詩監尙未寒。今日西還形骸已。情懷夜夜在南山。</text>
<title>書祔廟廳契會圖軸。余以判南宮首預。</title>,<text>攀號何及桂輪欹。追愼 愼終追遠 情文極孝思。殷帝諒闇將畢制。姜嫄閟侐 詩閟宮有侐 可無詩。諸君會禮繩元聖。謂明於周公之禮也 老成叨曺愧伯夷。伯夷典禮 躋享儀成應永妥。還憑國喜敍朋私。</text>
<title>安分老人復次以寄。走答其意。</title>,<text>要賞亭梅及未殘。睽離安得共憑闌。希樂庭前有古梅。昔年與安分伯益共吟賞。伯益今在桂陽。梅開而不得同賞也。 一行信不爲臣易。絶交書。一行作吏。此事便廢。○恒伊歌曰。爲君旣不易。爲臣良獨難。 三斗寧知吸醋難。隋崔宏度性嚴。遷襄州語曰。寧飮三斗醋。不見崔宏度。○范質性辨急。好面折人短曰。鼻吸三斗醋。方可爲宰相。 敷敎人方推契敬。書。敬敷五敎。在寬。○時。廟堂方議以安分薦爲敎胄之長。 論詩誰復數郊寒。郊寒島瘦 吾衰久已迷宗派。可笑洪厓說半山。來詩云。洪子美以爲前作。太逼半山律格云云。故云。</text>
<title>走簡。戲柳知樞彥博再巹之席。彥博喪偶。年六十四。更聘宗室女。</title>,<text>雪覆松髥白亂垂。小梅明艶與交肌。但取襟期同歲暮。何嫌皺幹與靑枝。松之皺幹。梅之靑枝。以言老稚之異。但同歲暮太逼。又野鴦洲鴨共誰娛。杜工部詩。莫學野鴛鴦。古詩。莫打鴨莫打鴨。打鴨驚鴛鴦。此言彥博兩姬。 明月空江睡影孤。老鳳豈伊情思薄。新春先卜小凰雛。彥博家畜二姬而更娶者。爲嗣繼也。</text>
<title>桂陽守安分老人寄松醪。且有詩。步韻謝之。</title>,<text>煩公珍重中山法。中山松醪。子贍有賦。 寄我開封正發芬。麴秀才風傾客座。唐開元記。葉法喜居玄眞觀。有朝士詣之。滿座思酒。忽有一美措傲睍直入。稱麴秀才。肥白可觀。笑揖諸公。末席。法喜曰。豈非妖魅。擊之。應手墜階。化爲甁榼。一座驚懾。乃一甁醲醍。咸笑飮之曰。麴生風味。不可忘也。 郞官淸德足人聞。郞官。淸酒名。○書。矧予之德。言足聽聞。 釀成霜勁腸收健。帶得春韶面勒勳。一斗頹然誰百首。李白。一斗詩百篇。今則唯頹然而臥。不能詩也。 箇中詩思却輸君。</text>
<title>孔牛峯挽</title>,<text>由來種善隱耕鋤。不足於身後裕如。推及銅章知有自。顯揚曾飽慶充閭。子曰。立身行道。揚名於後世。以顯父母。○賈充言後當有充閭之慶。○牛峯因子而顯。仕至邑宰。又專城爲宰寧非顯。一子當家不在多。洪疇一曰尤諸福。洪範曰。一曰壽。註。壽然後能享諸福。 何限人間見札瘥。</text>
<title>南參判正卿挽</title>,<text>昔同魚隊幸俱龍。韓詩。少長聚嬉戲。不殊同隊魚。三十骨骼成。乃一龍一猪。 糠粃之先我愧公。孫綽與習鑿齒竝行。孫在前。謂習曰。沙之汰之。瓦礫在後。習曰。簸之掦之。糠粃在前。○與正卿共閈。同游學。俱顯達。而科第仕宦。俱在其先。 自是亞銓梯八座。天胡不貸太悤悤。其二巡畿玉節照萱春。供御餘珍更及親。圻甸故事。供進餘味。分與按察。故奉老者榮之。 當日許多榮養事。如今爭與一悲匀。正卿天只尙在堂其三漢水之南新卜築。公餘把釣約余同。亭墅纔成人則逝。傷心花鳥自春風。其四朝從暮接問相連。一日睽違亦悵然。豈謂過門空掩涕。閉門疏柳鎖寒煙。</text>
<title>桂陽安分翁寄郭索。有一絶以侑之。走次以謝。</title>,<text>半帆歸意滿江東。用張翰事 回首身籠病鶴同。豈料盈庭鞭扑裏。持螯一興到衰翁。時爲金吾堂上。坐府書答。</text>
<title>桂陽有答。復報朴淵之約。使之同赴。</title>,<text>朴淵秋勝冠吾東。季望遊期伯與同。能事豈宜專自享。裁書更報桂陽翁。伯氏爲留守。余以齊陵獻官。約於季秋之望赴焉。仍往朴淵。</text>
<title>靈通寺洞口花潭。走用樹洞人韻。</title>,<text>出郭輕輿雨淨埃。秋深洞壑自生哀。升沈未了人先老。聚散無期客偶來。樹洞姜生。謫時故人也。其詩有相逢之語。 勝賞倍輸花十隊。時有歌妓前導 眞源尋盡水千回。丹楓白石臨流坐。萬事紛紛付酒杯。</text>
<title>土橋 卽靈通前。比花潭尤勝。</title>,<text>前騎狂奔白漲埃。風傳虛谷鼓簫哀。官人之行。例有帶弩矢前導。如簫角笳螺之屬。連亘山路。 天曾有畫山當坐。人本無愁笛喚來。山如屛圍。是天有畫也。聞笛更愁。如笛喚之。 暝色藏林雲欲合。晶光暈水月初回。是夕乍雲而暝。或開而月。 世間久信難逢笑。滿揷黃花肯輟杯。杜牧之詩。人世難逢開口笑。菊花須揷滿頭歸。此亦九月事。故用之。</text>
<title>靈通寺</title>,<text>剛厭東華沒軟埃。白頭人世足悲哀。千年古寺誰重起。廿載天曹今再來。寺久頹廢。今重刱。昔年以天曹參議到此。今又判天曹重來。嘅然有思舊意。 傾意舊山迎笑出。如期好月會心回。高吟引滿俱非俗。萬戶何曾當一杯。杜牧詩。誰人得似張公子。千首詩輕萬戶侯。○吟詩斟酒。皆非俗趣。而畢竟所得。無遇於酒也。</text>
<title>西樓用別韻。樓臨溪水。</title>,<text>坐壓風漪細鑑紋。侵脾雪色不敎醺。催詩古墮時時雨。應禱旋開淰淰雲。杜詩。片雲頭上黑。應是雨催詩。退之遊衡岳詩。潛心默禱若有應。豈非正直能感通。東坡文公之精誠。能開衡岳之雲。○是日忽雨忽晴。故使韓，杜兩公事。 剩得餘懽酬白髮。要將小句洗紅裙。退之詩。不解文字飮。惟能醉紅裙。 明朝驛騎靑郊路。驛名 回首秋山思正紛。</text>
<title>次西樓板上陽村韻</title>,<text>緣巖線逕慣穿林。金碧琳宮鎭太陰。靜榻欲氷溪覺近。虛窓自籟谷知深。無言鬱鬱山含古。簡齋詩。靑山含萬古。鬱鬱在尊前。 多事亭亭塔到今。愁絶此時吹鐵笛。薄雲殘照共平沈。</text>
<title>昔年題名。紀遊于樓壁。今來尋之。則樓新而舊書亡矣。悵然又題。</title>,<text>重把行旌覓舊蹊。西樓試訪昔時題。浮沈已被山靈削。廿載遊蹤夢亦迷。</text>
<title>滿月臺</title>,<text>靑木 東史王昌瑾鏡文曰。巳年中。二龍見。一則藏身靑木中。靑木。松也。謂松嶽。 遺基樹入空。連雲綺幙捲蔥蘢。留都常棣相逢處。杖鉞門闌偶會同。家伯爲留守。黃國輔爲按廉。適巡過同會。黃卽從妹壻也。 訪古無憑頭欲白。追歡不易燭燒紅。千年興廢悠悠事。摠落遊人一笛中。</text>
<title>走疊前韻</title>,<text>松嶽秋風木落空。蕭條無復氣蔥蘢。漢史。望氣者至南陽曰。氣佳哉。鬱鬱蔥蔥。 衣冠丘壟今安有。襟帶山河古自同。寺廢水猶僧眼碧。臺荒楓且女裙紅。古寺在臺傍。流水自寺而來。臺卽殿基。寺廢而見水想僧。臺荒而見楓想宮女。觸物興懷。感古深矣。 騷人白首悲吟處。無限銷沈只此中。松都之作八首。皆乘醉座上走書也。</text>
<title>書春坊契會圖</title>,<text>千載襟期眞淡水。君子之交。淡若水。 一時掄選共承華。承華。太子殿名。 起居亦訓言須正。賈誼曰。有道術者。使與太子居處出入。故見正事聞正言。 飮食皆箴菜去邪。郉峙事。見上註。 車百都門誰漢傅。疏廣受爲太子傅。太子年十二。通論語，孝經。廣謂受曰。如此不去。懼有後悔。乞骸骨。公卿設祖道。送者車數百兩。 日三鷄障是周家。文王爲世子。朝王季日三。○龍樓鷄障。 宮僚宴集堪登繪。同際煕朝最可誇。</text>
<title>書銀臺諸公契會江亭圖</title>,<text>郞署登庸斯最選。眞從平地上蒼蒼。莊。天之蒼蒼。其色正耶。 斗杓旋幹斟元氣。日表 天日之表。 雍容對耿光。庶采煕成由按判。書。庶績咸煕。又疇若予采。 綸音允出在稽颺。書。出納惟允。又稽首颺言。 公餘剩辦滄洲醉。留取丹靑姓字香。煕成之成。有來處否。曰。出自書三載績用不成。此摘其字。</text>
<title>題尹參議 漑驪江別業八景</title>,<text>龜潭浴詠浴得淸漪垢已空。天光涵影共昭融。喩道體 悠然直拉風乎袂。與入春和氣象中。有點也與童冠浴沂風雩詠歸氣象。鳳巖眺望峭壁參雲揷碧潯。散懷聊復此登臨。眼窮飛鳥蒼茫外。剩想當時小魯心。蓮池明月鏡中雲朶影離離。獨對忘言會意時。水月淸光醒俗韻。更和香氣入詩脾。竹塢淸風霜姿勁色翠千竿。更被風敲碎玉寒。午枕輸吾淸暑殿。山谷詩。人間淸暑殿。天上廣寒宮。 幻回隆伏作秋殘。東湖泛檣放慵終夕不開扉。臥數風帆逐逐飛。競騖多應商子舶。意閑疑盡季鷹歸。舟人逐利。皆是心忙。而望之亦皆閑雅。語意親到。盡一作有。亦自有味。西峯宿嵐匹紈橫白露遙峯。帳裏如窺翠髻重。日夕暝濛都沒境。認僧猶賴出寒鍾。南溪垂釣苔磯蔭柳坐垂綸。聞餌魚來動白蘋。意適何嫌溫水小。退之釣溫水詩。蝦蟆跳過雀兒浴。此縱有魚何足求。 盈車勞甚釣河人。孔叢子。子思居衛。衛人釣於河。得鮦魚。其大盈車。子思問曰。鮦魚難得。如何得之。對曰。吾一釣。垂一魴之餌。鮦過而弗餌。更以豚之半體則呑之。北澗濯纓玲瓏一澗響璆琳。掬弄多時坐淺潯。却恐纓塵爲水辱。擬將澄澈答吾心。</text>
<title>禁苑聞鶯。應製。甲午三月二十六日。慶會樓課武臣射。取太廏馬于池上。令中多者手自牽出。御出此題。命入侍諸臣。限半刻卽於座上書進。令二議政科次。首以此作進。命承旨擎御前大鹿皮賜之。命除謝恩。</title>,<text>弄雨春雲媚建章。賈生詩。百囀流鸎滿建章。 上林鶯亂巧音長。乍穿嫩綠開煙暝。時掠殘紅落雪香。暇日闢壇回鳳馭。射壇也 高才中鵠摠鷹揚。聲聲此日偏淸滑。有喜天顏進一觴。</text>
<title>子美次應製詩寄我。又以別律賀之。復用其韻以贈。一以答其語。一以道其行。蓋以參贊。特出按畿。</title>,<text>禁林新綠靄千章。恰恰鸎聲自在長。花樹去穿驚鳳輦。金衣來傍刷天香。▣▣詩。鸎驚鳳輦穿花去。○明皇禁苑見鸎。呼爲金衣公子。比皆用禁苑故事。蓋穿花乍去。似驚鳳輦。刷羽忽來。近惹御香也。 昇平潤色徵文藻。未雨綢繆事戚揚。語。東里子產。潤色之。○迨天之未陰雨。網繆牖戶。誰敢侮予。○干戈戚揚。爰方啓行。是日。觀武臣射。又試習彭習杖。皆攻戰具也。且令諸臣賦詩。 頻送好音知有意。代斯歌詠侑瓊觴。</text>
<title>用別律韻答其語</title>,<text>翰苑如公我所推。公詩其髓我其皮。達磨曰。道副得吾皮。慧可得吾髓。 八叉手縮傍觀日。三步才窮涸思時。溫庭筠八叉手而八韻成。○韓文。巧匠傍觀。縮手袖間。○柳公權從文宗幸未央宮。帝駐輦曰。朕有一喜。邊城已賜衣。當賀我以詩。宮人迫之。公權應聲成文。婉切而麗。詔令再賦。無復停思。帝甚悅曰。子建七步。爾乃三爲。○時子美以外宮不預。故云傍觀也。 恩忝賞花眞不分。榮叨奪錦詎曾期。宋仁宗。春月。召兩府兩制三館於後苑。賞花釣魚賦詩。○宋之問賦詩。武后奪東方虯錦袍賜之。○春日後苑。賜酒賦詩。御前賜物。故使是事。 誰圖宣室今重遇。却憶當年作遠纍。反騷曰。敬弔楚之湘纍。○曾謫而還。被恩榮而却思舊苦。卽無忘在莒之意。子美詩曰。大手由來合衆推。帝閑雲驥與蒼皮。文章燦爛驚千古。寵錫頻繁冠▣時。北刹尋芳那更約。南廬酌酒可無期。笑君習氣餘難盡。一戰還能却楚纍。</text>
<title>疊其韻以道其行</title>,<text>書堂才藝昔相推。與子美共賜暇讀書。 直置心親謝貌皮。韓詩。直置心親無貌敬。 中歲雲泥懸望日。老年館閣共升時。與子美同處甚久。中年升沈相隔。其後皆同於館職。 暫煩畿節恩寧屈。行試台躔畫若期。以參贊出按。似屈而實恩。乃有歷試之意。 原隰諮詢應有暇。珠璣到處滿纍纍。記。纍纍如貫珠。</text>
<title>謁聖次韻。蘇君彥謙赴燕有述。禮部尙書夏言求見稱賞。下首同。其詩曰。晨起衣冠謁素王。太平絃誦喜洋洋。德尊不廢千年享。道太難窺數仞墻。壇上杏花紅半落。庭前檜樹翠成行。平生只會歌鴻雁。今日摩挲石鼓傍。</title>,<text>道德巍巍範百王。尊崇文化信滂洋。漢禮樂志。福滂洋。謂盛也。 老行當世空環轍。韓文。轍環天下。卒老于行。 啓牖來人爲穴墻。元賦。穴垣墻爲戶牖。 終古俎觴勤展潔。秪今函丈儼分行。焚香稽首存遐想。髣髴瞻前忽在傍。</text>
<title>上馬宴 彥謙詩。宴開迎餞兩旬間。三月皇州却未還。柳絮白於衰客鬢。桃花紅勝美人顏。春愁黯黯▣空館。歸興翩翩滿故山。早晩句當公事了。拂衣長嘯出秦關。</title>,<text>周旋觀樂兩蓂間。季札觀周樂。○謂蓂莢再落也。 留滯周南未擬還。太史公事。謂雖旅苦而觀樂。尙忘歸也。 帝渥勞來 勞來遠人。 紆盛讌。儐臣禮遇接溫顏。杳茫歸意三叉路。三叉河 澹蕩春光萬壽山。皇都有之 使罷充然如有獲。遠遊眞可詑鄕關。</text>
<title>太液晴波。效郭輿柏梁臺體。應製。甲午四月二十八月。蘇君世讓以事被旨詣閤。御出此題與西山霽雪七言六韻。令製進。余適入政廳。日仄。中使來傳曰。卿亦政罷後製進。臣卽書進。各有賜物。</title>,<text>風暖鵝黃垂裊裊。春晴鴨綠漾粼粼。山鳧兩兩戲靑蘋。時淸自是多閑讌。步輦時時下紫宸。綵枻聲搖魚沒藻。朱旂影靜鳥窺竿。縠紋平瑩玉磨盤。一遊亦自爲身度。一遊一豫爲諸侯度。聲爲律身爲度。 心鑑何如水鑑寒。</text>
<title>西山霽雪六韻 天韻。 應製。</title>,<text>西山雪後望無邊。氣勢凌凌上出乾。捲箔遠邀瓊島月。登臺與入玉壺天。吟侵尊醁難醺面。威脅燈薰易澁煙。義色偏歸松偃蹇。傲雪不屈。義色凜然。 恩光曲借麥芊緜 古詩。朝露借恩光。謂潤麥也。 灞橋寒着尋詩客。衛府仁開救凍錢。衛君開府錢以救寒者。 三白寧無修頌手。小儒安得筆如椽。</text>
<title>雨後江山寒韻。應製。甲午五月初六日。幸漢江觀水戰。出三題。令扈從諸臣製進。下二篇同。</title>,<text>江山十里展奇觀。曳曳殘雲雨意闌。畫出蛾眉新黛蹙。磨開玉鏡一奩寒。急申朝霽輝旌幟。穩送餘涼供几欄。鳳輦非關遊豫事。要將省稼與民歡。方憂旱而得雨。雨意未已。駕出而忽霽。眞一奇事也。是日。兼觀稼。</text>
<title>親臨水戰。回韻五言。應製。</title>,<text>忘危非遠算。習艦翠華來。萬旅嚴豼虎。千檣迅電雷。角聲轟地動。旗色捲天回。兒戲昆明戰。漢武帝作昆明池以習水戰 如今不滿咍。</text>
<title>沙汀照月光韻。應製。</title>,<text>汀沙浩浩月相將。一望晶虛混四方。萬象難逃毛鑑數。千山皆徹眼羞光。影翻蛟室珠凝淚。夢吟蘭皐鶴驚霜。靜倚闌干淸透骨。泠風兩腋出圓蒼。三作俱居首。賜內廏馬。</text>
<title>甲午夏。以英陵莎土補頹奉審事。同韓左相 元之，畿使洪 子美，繕提調朴 君實，禮參議金 季雅。舟向驪江。子美有作。卽步韻博笑。予爲觀象提調故也。</title>,<text>靑壁中間注一江。古來形勝說東邦。先帆易失灘回百。每遇灘曲處。前帆急隱。望之無路。舟如失也。 前角多譁鴨起雙。▣▣詩。春城鼓角譁。 孤嶂出雲成細雨。千夫牽纜上危矼。時江漲水駃。挽上數十艘。丁夫籠山。緣壁渡矼。有如猿猱。霾霖尙亦未霽。 偶因公事陪淸詠。觀海何勞聽石淙。</text>
<title>戲蔡挺之 二首</title>,<text>書堂無與伴春閑。珍重裁書意萬般。嫌疥不須誇手藥。拒人千里是君顏。挺之嘗構堂。欲以所眄者貯其中。裁花牋招要而不肯諾。挺之患手疥。恐以爲嫌。合珍劑而要之。猶不肯。故借訑訑之看聲顏色。拒人於千里之外以譏之。蓋嘲貌醜也。獰卒秪敎生悍怒。甘言無賴屢丁寧。由來不可以威惕。況又安能口舌爭。庸。不爲威惕。漢書。張良曰。此不可以口舌爭。○挺之要致不得。以官卒怯之。尤激其怒。又以卑辭謝之。終不肯回。</text>
<title>張領相 順孫 挽 二首</title>,<text>直道初三黜。公在燕山朝。屢謫濱死。又觸忤巴卯人。與後來當道。累遭斥罷。 耆成竟大來。易。小往大來。言陽德享而大拜。 艱難茲屬運。拯劑必須材。鎭躁方山立。還眞忽棟摧。記山立時行。 巷舂俱不杵。豈獨鑑亡哀。夙昔交封事。風裁始接欽。昔歲丁卯。余爲正言。公以大司憲。伏閤交章。裁疏必屬余。自是許以知己。如接等交。 時公忌少長。偏我許肝心。白首傷新契。黃扉想舊音。平生知己淚。爲國倍霪霪。</text>
<title>安不忘危 甲午秋。幸七德亭閱武。令扈從儒紳卽製進。三公科次。居首賜物。</title>,<text>講道隆文治。詰戎戒外攘。雲霞開鳳旆。鉦鼓殷沙場。陣合蛇銜尾。孫子。率然者。常山之蛇也。擊其首則尾應。擊其尾則首至。擊其中則首尾俱至。史。首尾相銜。 戈揮日退光。魯陽公援戈而揮。日退三舍。 綢繆能未雨。端可繫包桑。</text>
<title>韓領相 效元 挽 二首</title>,<text>元祐永新治。明堂萃舊臣。品流區璧礫。庶類運陶鈞。不憖嗟諸老。如從可百身。僚筵餘粥飯。忍再哭仁人。隔數月。連喪兩相。予代張公入相。故用粥飯僧事。大川津有楫。喬木國思臣。化世方無跡。扶身已倩人。陳詩。身已要人扶。杜詩。笑倩傍人爲正冠。領相脚柔。扶人而行。 平治其不欲。秦皇堅曰。天不欲平治天下耶。何奪吾景略之速耶。 殄瘁奈斯臻。人之云亡。邦國殄瘁。 長者風猶在。宋相文彥博。時稱長者。公亦厚重。 叨慙繼後塵。</text>
<title>盆梅晩花。人有譏之者。率爾賦一律解羞云。</title>,<text>二月梅花同杏李。後時宜有俗間嗤。幽香凍日還暄日。此卽無可無不可之意。 疏艶斜枝更直枝。此便可見與凡卉殊。 高節不須寒臘見。殊標尤向衆花知。漢庭曲學徘優裏。長孺儕班敢少之。汲黯雖與公孫弘，東方朔渾處一朝。其可槩視乎。</text>
<title>奉恩寺僧將入山。永詩頗懇。書其軸與之。</title>,<text>瞿曇學者例入山。入山例以詩媒妁。不自內得山已剩。又益以詩大似着。由來妙法是不二。觸類無非庭樹柏。禪律欲與詩律化。兩無聲臭可尋迹。師乎悟法我悟詩。笑領其旨不物役。唯我粥飯嘲未解。李愚爲相。迂闊。目爲粥飯僧。引此以自謙。 愧爾山中點頭石。異僧生公。講經於虎丘寺。人無信者。乃聚石爲徒。與談至理。石皆點頭。</text>
<title>安分伯益墜馬臥傷。對雨有述見寄。次韻答之。</title>,<text>汚邪 史。汚邪滿篝。汚邪。低下田也。滿篝。滿車也。 成瀆瀆成川。緣畝人人喜欲顚。徵歲咎休如有數。劇人憂樂詎非天。憐君快速眞能辱。顧我嵬危定孰賢。伯益市駿。樂快而招跌。其視高位則豈不尤危。 欲對晤言還止駕。畏泥難出覺衰年。子美墮馬詩。人生快意多所辱。第五暗用此意。頗親切。</text>
<title>又用韻答墜馬之作</title>,<text>馬驕奔逸水標川。墜馬于水標橋。 街市驚傳宰相顚。學士何傷身是石。石曼卿墜馬笑曰。若是瓦學士。豈不殆乎。 陶公雖痛夢非天。陶侃天門折翼。覺而左腋猶痛。伯益亦傷左腋而不至於殆。猶陶侃雖痛而非眞墜於天也。伯益兼知製敎。且痛腋。故使石學士與痛腋事。使事不可泛如此。 無端折臂翻爲福。塞翁 有意墜驢未足賢。無心於禍福。順也。陳搏之機心。烏足賢乎。 在莒無忘 管仲曰。願無忘在莒時 眞當樂。煩君存戒記茲年。</text>
<title>伯益在告。移寓近隣。屢以詩報。用韻答寄。</title>,<text>隴西非病坐書淫。東里膏肓懶轉深。東里自謂 靜境澄森偏得句。忙途膠擾久忘吟。伯益處靜而專於詩。若予忙鬧而不之瑕。 小塘積雨生秋爽。四嶽頑雲痼晝沈。暵欲爲霖霖欲霽。天難於此怨咨心。祈寒盛暑。民胥怨咨。來詩。有怨霖之語。故云。</text>
<title>屛天亭</title>,<text>嘗觀日本屛。風雲入神畫。滄洲寫曲折。萬里論寸尺。遠山鴉深靑。近山靄荷碧。畫用深中靑荷葉綠等彩 上下銀光開。虛無元氣積。渚蕪水出入。綠呑而吐白。黃金鑠餘映。波蕩霞相射。夜壁猶曙色。炎室亦爽魄。日本人畫屛。用金銀彩。幻墨庸史。自不能及。 豈意眞有此。心遊費夙昔。余今小亭上。假息玩晨夕。忽驚屛所曾。一一供吾席。如登貴筵賞。不覺落遐僻。屛非貧者畜。境胡窮常獲。乃知眞宰公。與人不偏益。勝觀酬遠厄。市塵朱紫役。豪家謂可兼。力欲造物敵。誇奢金綠間。幻奪巧其迹。塗飾竟難眞。孰若吾天闢。有物皆網取。彼豈眞此惜。富家於物。盡取洿奢鬪豪而已。其爲屛。豈眞會意於滄洲之趣耶。 余雖癖深性。久爲軒裳迫。生平不虞艱。焉有今者適。滿地生色畫。可麾丹靑客。日本人喜寫滄洲圖。以金銀雜彩。鮮麗濃郁。善作虛遠空明之態。昏夜室中。光映如微月。亭上所見斜景之照。鎔銀蕩金。翠素交映。正如其畫。故以屛天名亭。</text>
<title>七夕雨</title>,<text>君不見天孫機杼勤七襄。詩。終日七襄。織女從旦至暮七辰。每辰一移也。 繅出氷繭明秋霜。染成五彩何煒煌。龍繆鳳縱開天章。又不見薅鎛 田器也 辛苦河西郞。日竟百畝牛欲僵。早收雲子 杜詩。飯抄雲子白。洪駒父詩。雲子新炊滑溜匙。 百杵香。雪皎膏泫珠璣光。金神皓節行淸商。碧甃銀床梧葉涼。茲惟荐七訖耕桑。要將歲事課玉皇。靈烏絶漢虹作梁。蒼虯駕輿垂明璫。此謂織女 雲車轆轆輸豐穰。稽首敷奏言甚颺。此言牽牛 霧細霞爛陳筐箱。雲委坻積堆粢粱。文章賁飾施明堂。坐朝黼黻裁衣裳。廣衢叩腹民煕康。日旰玉食回帝嘗。升功較績美乃彰。帝曰爾最餘難當。歲星官祿紊天綱。盧仝詩。歲星主福德。官爵奉董秦。忍使黔婁生。覆尸無衣巾。 蚩尤簸旗肆猖狂。太白凶威逞鋒鋩。熒惑執法私姦強。韓詩。聊借舊史誅奸強。 南箕不可任簸揚。有捄天畢載施行。守臼仙㕙 淳于髡曰。東郭㕙者。海內之狡兔。 謾傳方。擣藥不補天久長。虛名坐羞汚流漿。群妬本自來帝臧。衆星與月。皆妬疾牽牛織女之致功實於帝。而被帝之奬善也。 桂華韜影蟾魄藏。列宿是夕收寒芒。玄冥列缺勢交相。歐陽公詩。勝敗可交相。 飛廉屛翳參翺翔。噓氛鼓霧翳玄蒼。九關深邃嚴雲房。雲房。玉皇所居。常有紅雲擁其上。言帝關深嚴。言難入也。 線紋共仇鮮佩纕。纕。佩帶也。 反罪黽勉除莠稂。織女之精女工潔佩服。牽牛之勤穡事務耘除。皆仇媢而反罪之也。 誑辭瀆神多譸張。繪句至今嘲淫荒。彼仇媢欲罪者。譸張七夕會遇之事。使之播形於吟詠也。 掩抑不白忠信腸。相對涕下何淋浪。翻風作雨催阿香。平地丈尺成潦潢。下土蔽惑深膏肓。謂是別淚添沱滂。赫赫曜靈天眼眶。不應此事終冥茫。眇予何能口隄防。題詩欲雪心悲傷。盧仝詩曰。癡牛與騃女。不肯勸農桑。徒勞含淫思。旦夕永相望。張文潛詩。河西嫁與牽牛夫。自從嫁後廢織絍。又曰。令嚴不管輕離別。空將淚作雨霶沱。世以七夕爲牛女之會。競以淫辭嘲詠。余謂神明無欲。決無是理。勤於稼織。而反蒙褻瀆而無所申。余甚冤之。瞿宗吉獨能著說。以明不然。而世不信焉。余又作詩以悼之。宗吉說見新話</text>
<title>興王寺古基 寺在豐德。距松京二十餘里。前朝▣▣▣所建。房屋千餘間。又構行宮于其傍。時時巡幸奉佛之地。今礎砌尙宛然。</title>,<text>埋林蒼石認蟠螭。梵殿行宮共廢基。毀道筑哀湍瀉咽。荒臺虯倒樹懸危。寒煙衰草深秋後。羸馬斜陽獨立時。莫把興亡閑較量。量作去聲 騷人去國自生悲。其二靑山襟擁四逶迤。粉石苔斑散路岐。五百年基灰共盡。一千間屋礎空欹。當時未悟臺城餓。殫民力崇刹宇。不鑑梁武之餓死也。 過客空懷黍稷悲。珍重野人寧解事。一壺聊復慰孤羈。其三時從村老跨輕驢。指點頹垣訪舊墟。毀塔半輸塋塚用。塔臺殿砌之石。細理白質。多爲墓標者所取去。 廢房全與野夫居。秋生蕎麥花無賴。風入松杉韻有餘。白髮騷人方得句。映山寒雨忽疏疏。</text>
<title>次韻奉酬</title>,<text>早知機變摠關天。誰信看霜忽履堅。易。履霜堅氷至。 末路虛名眞累卯。晉荀息諫曰。臣能累十二棊子。加九卯其上。公曰。危哉。息曰。此不危。出戰國策。 淸時有口欲防川。厲王監謗。召公曰。是障之也。防民之口。甚於防川。出國語。 非無獻可幾觀審。多誤鍾山學術偏。瘴海諸賢當日淚。漂奔不爲踵空穿。文選。納履踵穿。此言百舍重趼意。○鍾山學術。初爲時輩所推重。終以偏執致病。當時先見。只一獻可。而司馬諸賢。亦不之知。元祐諸公之謫。或有徒步足趼者。</text>
<title>十玩堂</title>,<text>松菊梅竹水石文房四友。合爲十玩也。鄭君雲卿築室于鼎津之上而顏之。今失意而南也。徵余有述。以爲千里面目焉。愛風占山徑。陶弘景隱山中。有松徑。愛松風。聽之欣然。 歸田籬下採。陶潛。採菊東籬下。 一日那可無。王子猷愛竹曰。一日不可無此君。 黃昏佳詠在。林和靖梅花詩。暗香浮動月黃昏。 西粧宜淡濃。東坡詩。若把西湖比西子。淡粧濃抹摠相宜。 米膝下䃬礧。䃬礧。石貌。米芾見奇石則拜。呼曰石丈。 斯人意寓物。世與相詆罪。經綸付魚鳥。棲遲負鼎鼐。胸噓走驚虹。唾落堆明琲。相望百世士。遙遙今有待。寓意於物。皆不得意者之所爲。主人名堂。殆與上所云六君子。同氣味於百世之下矣。 高玩衆賞幷。合六君所好而玩之。 文波百川匯。六君共神契。上所云六君玩。 四友同車載。文房四友也。○詩。命彼後車。謂之載之。西伯遇太公。載與同歸。吳趙咨曰。如臣之比。車載斗量。不可勝數。武后時謠曰。補闕連車載。 冥然忘物我。宴息迷大隗。莊子。黃帝將見大隗于具茨之山。 天其雙鳥鳴。退之雙鳥詩。不停雙鳥鳴。百物皆生愁。東坡贊李白像曰。化爲兩鳥鳴相酬。一鳴一止三千秋。 孰能爲意怠。莊子。海東有鳥。名曰意怠。似無能。進不敢爲前。退不敢爲後。人卒不害。言天以十玩子。爲雙鳥鳴乎。詩。雖欲無能而免害如意怠。亦不可得也。 夙昔蓬山觀。盛之價增倍。后山詩。小却盛之白玉堂。 況當升大猷。側席甚渴餒。不應摧拱把。乃獨崇椽棌。棌。木也。相如傳。棌椽不斲。 姑需鼎津賞。草木與光彩。由來事固爾。豈謂躬見逮。垢玉洗露質。棄纕何傷茝。纕。佩帶也。 供世謾尤畏。侶物饒樂凱。翫好或作荒。嘲吟更相浼。喪志古炳訓。數疏終難悔。書。玩物喪志。語。朋友數。斯疏矣。 躪暴神機慳。亦恐忤眞宰。嫌猜愼所祟。高才本天痗。佚死憂乃生。孟子。生於憂患。死於佚樂。 聖言寧我詒。不可竟逃物。曷若遄若采。書。疇茲若予采。○跼促於世。不如寓物之樂。然至於一向耽樂。靡有規切相益之義。則必有喪志數疏之患。況諷詠幽祕。本造物所忌者乎。抑揚曲折。屢致丁寧。終勉之以聖賢之訓。以救夫流蕩忘返云尒。</text>
<title>夢謁宣聖</title>,<text>嘗夜夢。謁宣聖。若承敎誨于函丈間。周旋奉侍。不敢少怠。聖容愉悅之色。歷歷在目。驚覺追想。欽嘆不置。後夜所夢。一如前昔。若此之夢。曾所未聞於古人記聞之傳。眞千載末學小子之一大幸也。敬而書之。以識不忘。儀像與群臣圖像正類。鉏商盡天下。麟出反爲黷。家語。鉏商於大野獲麟。折其左足。孔子觀之曰。孰爲來哉。反袂拭面。泣涕霑襟。子貢曰。何泣。孔子曰。麟爲明主出。非其時見害。是以傷焉。 皎旭燭陰曀。狂吠固宜蜀。柳州書。庸蜀之南。恒雨少日。日出則犬吠。 講授武魋間。叔孫武叔毀孔子。桓魋欲害孔子。而猶不輟講授。 仁義人肝腹。時猶嘆高堅。況耳不得目。後生掃糠粃。樹立擬丘麓。邪軌漸多途。姦橐日滋俗。胡致堂論任芝藥松曰。遂使詆訾儒術者。擧是爲笑曰。五經孔孟。殆亦奸宄之囊橐耳。○孔子之道大矣。當時親被提撕者。猶嘆其高堅。矧後生之耳聞相傳者乎。得其糟粕。便自夸大。鮮不爲功利之歸。況以學術文其姦。以爲囊橐者多矣。 陋聞雖面墻。遺音願膺服。秪於塵簡上。警咳承肅肅。豈意虺蜴場。神魂接愉穆。楚辭。穆將愉兮上皇。 屨杖執髣髴。函丈侍齊遫。禮。見所尊。齊遫。 一遇千世幸。連夜矧能複。當時急行道。姬夢久不復。孔子曰。甚矣吾衰也。吾不復夢見周公。 豈以陳蔡厄。聊此勉羈逐。片夢尙充然。其乃親薰沐。巍巍四科目。衣錦與朽木。天地信至仁。疵纇在化育。濡霑均着物。淺深非霢霂。雨露之澤。非不均也。而草木之榮枯異者。豈非各因其材而篤焉者耶。 大哉涵養中。狂狷亦所錄。苟得聖依歸。艱難豈虞僇。僇辱也 所以昌黎子。蹈道哀我獨。退之賦。得聖人而爲之依歸。又何不自得於艱難。欲擧足而蹈道。哀與我者爲誰。○兪，扁之門多病人。檃栝之側多枉材。孔聖之敎。何嘗以疵過而廢絶之。雖在狂狷。在所許進。況不爲狂狷者乎。士生末世。姿材豈盡魯下。若在七十子之列。豈無聖人所取。顏曾雖不可期。其亦與聞於游夏之徒。亦必多也。而師學絶響。後生無所就造。良可悼也。此韓子所以嘆不得生於聖門也。</text>
<title>仲秋望夜。泛舟前江。二首。</title>,<text>霽宇淸涵玉。橫江淨展羅。秋從今夜半。月向一年多。風露澹生粟。星河微動波。寒光翻射底。應有泣潛鼉。其二江遠天平渡。雲移水動紋。照疑茲地獨。輝得後宵分。月値秋望。最爲明瑩。又在江心。百分淸澈。疑偏此境光輝到盡。恐無留得後夜之明也。 上下虛還澈。東西浩莫垠。知爲銀渚客。不必問嚴君。有人八月浮槎。見婦人織。丈夫牽牛。渚頭飮之。問此何處。丈夫曰。可詣蜀嚴君平。君平曰。某年月日。客星犯斗牛。此卽天河也。</text>
<title>村人憐余旅居無田。以塡渠可耕。設策者二三子。請余往審。仍登前麓。網小鮮于川。偶成一飮。</title>,<text>千金寸土欲塡渠。淸順詩。城中寸土如寸金。○此地。地窄人夥。寸畝亦兼價。故細溝片岸。人皆塡削殆盡。 萬事遺安只把鋤。龐德公曰。衆人遺之以危。吾獨遺之以安。 甘與田翁修地券。隋志。凡貨賣奴婢田宅。有券。今之陳田。亦例取傍民供實。以成券案。○荊公詩。欲與山僧論地券。願爲隣舍事田疇。 羞從萊老獻天書。寇萊公見逐在外。獻天書。復入相。 山河沆漭深秋氣。黍稌蕭疏古郭墟。偶荷隣人成小憩。寒魚堪打酒堪釃。</text>
<title>小窓</title>,<text>小窓携影顧誰憐。忘我渾如坐悟禪。前步誰煩泥自芘。步水滸也。如鐵爐步是已。古人有於譙東。築精舍。求低下之地。欲以泥水自芘。絶賓客往，來之望。芘。本註當作蔽。○寓居浦地泥淖。往來常苦陷汚。 背行惟恐累相牽。柳州一爲累人。人皆掉臂背行。此言不煩泥水自芘。而人自背行也。 寬培酒力藏愁得。靜覓秋聲寄葉傳。投老生涯人莫問。驚魂不復夢塵緣。</text>
<title>秋日有懷容齋公</title>,<text>向暮柴門添寂寞。連秋畦隴漫橫斜。秋歉太甚。所以有漫字。 郊飛遠雨兒騎犢。江落寒潮雁叫沙。當肉園菁能白本。戰國策。顏蠋曰。晩食以當肉。安步以當車。無罪以當貴。簡齋詩。菜本濯玉肌。 映籬山菊亦黃花。非無村酒來謀醉。嗟與伊人室更遐。室邇人遐。古猶嘆之。矧茲室遐則人之云遠。尤可見矣。</text>
<title>漫吟</title>,<text>故故秋寒生小裌。時時世事落微嚬。閑淫鉛槧猶賢博。劉孝標博極群書。文藻秀出。謂之書淫。楊子雲好事。常懷鉛提槧。謂以鉛刻於槧。槧以木爲之。可修削。故稱簡板爲敎削。孔子曰。飽食終日。無所用心。難矣哉。不有博奕者乎。爲之猶賢乎已。淫於鉛槧。豈不賢於博奕。 懸富牙籤不救貧。退之詩。鄴侯家多書。揷架三萬軸。一一懸牙籤。新若手未觸。京邑有舊廬。不容久食宿。 疑網無緣言決衆。楞嚴經。設令一切衆生。悉來問難。猶以一言決其疑網。 心旌寧可厄降人。荊公詩。投老心旌一片降。漢紀。高祖謂丁公曰。兩賢豈相厄哉。 丈夫白髮非徒爾。末俗翻嘲悼一身。荊公杜甫畫像詩。傷屯悼屈止一身。嗟時之人我所羞。○丈夫之憂。亦必有在。而末俗以己忖人。反謂窮愁而髮白。以恣欺嘲也。</text>
<title>夕望</title>,<text>作客悲秋更病哉。愧無佳句獨登臺。杜詩。萬里悲秋常作客。百年多病更登臺。 漾空雲影波銜去。排箔山光鳥帶回。平歲烏蟾常恨疾。危塗鬢髮不嫌催。江湖暮意多搖落。古木荒城日自頹。光陰疾逝。人情所嘆。而反以催老爲不恨。人事可傷也。尙寐無訛。詩人之意亦悲夫。</text>
<title>簡謝蔚之惠海蝦</title>,<text>海瘴猶能染客鬚。蝦珍誰許落貧廚。腥風忽被開枯胃。圍得寒菹得解無。山谷謝割麞見貽詩。秋來多病新開肉。糲飯寒菹得解圍。</text>
<title>伯氏以容齋醉中之作見示。用韻以呈。</title>,<text>酒是昔時物。胸非今世人。秋將顏自改。秋與顏色而俱改。 愁與事常新。枕夢本成幻。邯鄲枕 風花那定因。范縝曰。人生如樹花同發。隨風而墮。有拂簾幌墜於茵席之上。有關籬墻落於糞溷之中。 天涯心不盡。欲說轉凄辛。</text>
<title>重用前韻</title>,<text>雲路多爲鬼。魑墟我尙人。杜詩。書至爾爲人。言不爲鬼錄也。 丹心寧老破。白首肯交新。傾蓋若舊。白頭如新。 四業窮三業。佛書。三身業。四口業。所謂七支業也。楞嚴。我有口業。 前因了後因。佛書。欲知前世因。今生受者是。欲知後世因。今生作者是。 那將眞攪妄。世味替甜辛。</text>
<title>題八畫。地主求得延城筆。仍索余題甚勤。書以還。</title>,<text>竹孫疾吹見餘立。疾風知勁草。 隱斑生在孫。山谷詩。虎豹斑在孫。▣▣詩。抱籜斑斑隱豹文。 錦䙀纔欲脫。唐詩。雅子脫錦綳。騈頭香玉滑。東坡詩。騈頭玉嬰兒。一一脫錦綳。 氣已萬牛呑。尸子曰。虎豹之駒雛未成文。已有，食牛之氣。杜詩。小兒五歲氣食牛。后山詩。虎子墮地氣食牛。言筍之初生。雖未解籜。已有干雲之氣。如虎子墮地。便有食牛氣象也。斷竹毅顏霜發光。老骨鶴癯影。高者風之爭。斷竿立古勁。古梅遙見初疑雪。風香忽報知。枯槎心不盡。猶有發春枝。幹雖枯悴。心香不盡。猶有後時之艶。足以見勁氣在內。外物不能以摧奪矣。梅花群艶動盈樹。閑香豈少花。孤將氷雪色。難與競春華。孤絶之色。不容於群卉。尙矣。梅豈曾有意於爭春耶。巖蘭古石封蒼蘚。幽香托瘦根。徘徊成歲晩。愁絶不堪論。所以有孔聖援琴之嘆也。竹蘭罕出穠華徑。古語。穠李夭桃。○李廣。口不能出辭。及死。天下爲涕泣。諺曰。桃李不言。下自成蹊。唐李乂進禮部侍郞。請謁不行。語曰。李下無蹊徑。 多生蓬棘欑。畫蘭必雜以荊棘。 偶知孤竹子。相照冷心肝。葡萄遠種何論地。珍盤以味充。漢庭煩六尺。煩六尺。一作多少士。 難少秺侯忠。金日磾。本休屠王子。入漢封秺侯。頗著忠節。武帝遺詔。托六尺之孤。葡萄雖出於西域。而味冠諸果。得薦珍盤。猶秺侯以夷人而能受托孤之寄。漢庭諸臣。不得以少之也。葡萄珍重乘槎子。還多救世方。人間熬惱地。五內置風霜。葡萄之涼快。可以沃雪煩惱之火。張騫之取種。似有救世之方也。</text>
<title>蔚之以兩華蟲見餉。走一絶謝之。蔚之家有二健翮。頗能擊雉云。</title>,<text>君家健翮趁山梁。山梁雌雉。時哉時哉。所以有趁字。 一味炰羹久飫香。三歲詩腸生菜色。爲分膏膩洗天荒。荊州士人。多不成名。號天荒解。劉蛻以荊州解及第。號破天荒。三歲謫居。不得肉食。今偶得之。如天荒之破也。</text>
<title>步韻答姜生</title>,<text>光涵水月鏡分天。鳴櫓疑聞玉漢邊。幽興不應中道盡。達人寧有雪回船。幽興不應遽盡於中道。剡溪雪中之船。造門徑返。定非達人也。來詩道江興。且引剡溪。以報重訪期。故其答如是。其二平生信我敢邀天。今日流遷任海邊。載酒知君應有意。不須問字但觥船。楊子雲草玄守寂。人多載酒問奇字。來詩。有載酒相過之意。故用子雲事。杜牧詩。觥船一棹百分空。言酒觥也。</text>
<title>雪夜</title>,<text>山木號風勢漸休。寒燈搖影斗帷幽。嚴宵窣窣鳴窓雪。小突薰薰擁被紬。始以譴閑深適懶。多緣詩瘦亦寬愁。不早退休。始以罪去。猶以閑適爲幸。雕肝愁腎。多以詩瘦。猶以遣懷爲喜。此正窮懶者之滋味也。始字有不早幾作之悔。 臨頭賴有昭昭日。萬死何如忍一羞。萬死之辱。或榮於華衮。一生之榮。或辱於鈇鉞者有之矣。</text>
<title>次眉山雪詩韻</title>,<text>眉山之詩。荊公讀之。喜而婁和。論者以爲十分好詩在前。不當作此。太白所以不題黃鶴樓。而題之鳳凰臺也。況下於太白，荊公者耶。古今作者。追和不已。思涸韻窮。尤非布鼓所敢出聲於雷門。然愛其作而想其人。神交意接。若與賡酬一席之上。豈暇於隱穢珠玉之側乎。茲和兩篇。以資遣寂云爾。至後新陽欲發潛。陰威驅雪更凝嚴。園留韓子一株李。退之李花詩。平明入西園。梨花數株若矜夸。旁有一株李。顏色慘慘似含嗟。奈何趁酒不省錄。不見玉枝欑霜葩。 庭覆姚家百斛鹽。沈玠從姚彪貸鹽。彪覆鹽百斛於庭曰。明吾不惜於所與尒。 曙色尋窓偏送紙。淸聲搖夢密投簷。酸寒舊習餘詩債。灞上孤驢耳豎尖。鄭棨曰。詩思在㶚橋風雪中。孟浩然騎驢。雪中尋詩。其二金影冥沈昧谷鴉。退之詩。金鴉旣騰翥。六合俄淸新。昧谷。日入處。 瓊塵碾逐玉妃車。退之雪詩。白霓先啓途。從以萬玉妃。 方驚不夜臨長月。東坡詩。雪月長臨不夜城。 始信連天作此花。退之詩。誰將平地萬堆雪。翦刻作此連天花。 發興悠然王子棹。王子猷事也。 誇豪麤甚黨兒家。陶穀取雪水烹茶。謂黨姬曰。黨家兒有此否。姬曰。彼麤。安有此。但銷金帳裏淺斟低唱。穀默然。 如聞衛哭能排闥。衛君聞負薪者哭。問何故。曰。雪下衣薄。衛君曰。爲君而不知民。孰以我爲君。於是開府金賑貧民。○樊噲排闥直入臥內 誰道君門守夜叉。盧仝詩。夜叉守門晝不啓。山谷詩。九鑰天門守夜叉。</text>
<title>再用前韻</title>,<text>皎態明姿鬪玉纖。杜牧詩。無因得見玉纖纖。 梅粧氷額色矜嚴。壽陽公主梅花粧。○梁王筠傳。見人輒矜嚴。 花經聖筆成妖實。春秋。書李梅實。以雪爲李梅。則是亦冬華而爲妖也。 池遇諂韓作瑞鹽。韓滉判度支。僞奏池產瑞鹽。使滉見之。亦必以爲瑞也。 關外擁迷山斗馬。退之詩。雪擁藍關馬不前。 燈前落細廣文簷。子美贈鄭廣文詩。時赴鄭老同襟期。又曰。燈前細雨簷花落。 陽春但使回低唱。釵墮何須露指尖。低唱。黨家事。東坡雪詩。安得佳人耀素手。笑捧玉盌兩奇絶。艶歌一曲回陽春。坐使高堂生煖熱。張祐詩。但知報道金釵落。髣髴還應露指尖。但使佳人唱陽春之曲。以生煖熱尒。何必報釵墮。以見其纖手耶。○是年。梨花冬發。故戲有妖實之語。其二縮若蝟毛噤若鴉。漢元封二年。大雪一丈。牛馬踡縮如蝟。○曾魯公在中書。年甚高。李復圭譏云。老鳳池邊蹲不去。飢烏臺上噤無聲。○此皆言凍縮不能言也。 擁爐頻市炭人車。人卽周禮醴人之人。盧延讓雪詩。牛牽賣炭車。 簁簁雲縷工翻水。翦翦風刀細綴花。古詩。雲縷想仙衣。又北風利如刀。 半夜猷謀輸相第。大雪夜深。宋太祖幸趙普第。議下江南策。 一蓑圖寫屬漁家。鄭谷詩。江上晩來堪畫處。漁翁披得一蓑歸。後有畫成此圖者。山谷以詩謝曰。愛余風雪句。幽絶寫漁蓑。 崖平坑滿渾無界。驢背推敲失路叉。賈島於驢上。鍊字未定。作推敲之狀。不覺衝犯京尹。況此雪深。豈能辨路岐乎。</text>
<title>三用前韻</title>,<text>全覆山田凍麥纖。杜詩。江邊細麥復纖纖。 始知流潤在威嚴。雪甚麥凍。而反成滋茂。威之乃所以潤之。凡物之理。莫不皆然。 漫天何止五株柳。退之詩。楊花楡莢多才思。惟解漫天作雪飛。陶令種五柳。 堆案誰無三月鹽。案是孟光食上擧案齊眉之案。東坡詩。不是聞韶解忘味。邇來三月食無鹽。 老竭高才寧授簡。梁園授簡 索憐姸笑謾巡簷。杜詩。巡簷索共梅花笑。 臘前盈尺要爲瑞。左傳。平地盈尺爲大雪。○臘前三白爲瑞。 記歲猶能把兔尖。其二林棲瑟縮凍寒鴉。雲起崩騰閣日車。讓潔猶能包物垢。輸香豈是妬春花。讓至潔而包物垢。輸花香而不妬春。其至德也已矣。 江妃幻骨應三世。雪是翦水爲之。故用江妃。 蟾女和光自一家。和光同塵。肝膽一家。○言與月而同光。 映榻老來何事業。映榻。孫光事。 閉門無詠手空叉。袁安雪中閉門僵臥。溫庭筠八叉手而八韻成。</text>
<title>漫懷</title>,<text>料理平生愧莫追。強將三寸 張良掉三寸舌。爲帝者師。 話安危。必爲罪去眞甘罪。秪未時隨豈病時。艶艶瓦溝看絮點。山谷雪詩。風聲將仁氣。艶艶生瓦溝。 浮浮銅葉聽潮滋。東坡詩。病貧賜茗浮銅葉。謂茶盞也。 做成一味昕朝臥。吾道終憑柳士師。直道而行。焉往而不三黜。柳州詩。三黜何慙柳士師。</text>
<title>題名賢手簡帖後 幷敍</title>,<text>忠慜權公 徤 與許議政 琛，申三魁 從濩，蔡懶齋 壽，曺梅谿諸執曁先大夫。先大夫早世。故簡牘獨少。 招邀觴詠。非有病疾官事不得已之故。未嘗一日敢廢。園亭宴集。玉臺歌詞。嘲詼賡和之什與名公巨卿起居候問往來尺簡。集爲六帖。梅谿序其端。以寓夫追惟平昔感念存歿之嘆。未三十年。風流湮沒。其音容笑語之髣髴。猶賴此帖之存。後生歆慕。寧不悼懷。噫。尋常率爾斷牘殘章。豈足以盡斯人之文雅。然朋曹契集。文酒交懽。雖多諧謔。亦自不淫。流風遠韻。猶足超繼前人。矧又因此。想見朝家右文之盛。而諸賢協和之深耶。當時氣像。如在眼前。中歲以還。此道索然。意氣交際之厚。亦不可復見。盥手披讀。掩淚三嘆而書之。前輩交情若臭蘭。宣陵儲養盡通班。一時文治陶姚 陶唐姚舜也 上。百世雄鳴鮑謝間。酬唱留連尊北海。風流跌宕妓東山。許議政，申三魁，權忠慜。多香奩艶詞。 傷心無復當時事。追想如今豈易攀。</text>
<title>讀史有感</title>,<text>按堵人還喜拓邊。封疆從此不常全。談兵正中 中。上聲。如狗醬竹杖中之中。 新參畫。呂誨曰。袖中彈文。乃新參也。荊公入相。銳意開邊。民始病矣。 破膽難逢老子賢。范仲淹鎭西。號龍圖老子。西鄙人爲之謠曰。軍中有一范。西賊聞之驚破膽。 坐困誰知千病出。易盈都自一心遷。平生事業除廊廟。何似文章獨可傳。四海困竭之禍。正由荊公小器易盈之致。然平昔聞望。大爲相業所誤。曷若卑處侍從間。獨以文章傳世之爲愈耶。</text>
<title>謝堯卿送酒。走書回牘。三絶。堯卿爲松都留守。時雪甚寒凜。送酒問之。</title>,<text>萬樹輕盈糝玉塵。嚴威逼骨凍成皴。忽驚鄒子回餘律。吹送空山滿面春。劉向別錄。燕有寒谷。不生黍稷。鄒衍吹律。暖氣乃至。草木皆生。其二撥水衾寒縮似龜。東坡詩。但覺衾稠如撥水。 朝看一丈沒茅茨。白衣來趁吟髭凍。絶勝黃花悵望時。坡詩。忍凍孤吟筆退尖。東詩。陶潛悵望白衣來。其三耐事袁安百不聞。按行何必問衡門。可憐洛令吹噓力。何似羔兒 黨家値雪。銷金帳裏。淺斟羔兒酒。 一瀝分。大雪積地丈餘。洛陽令身出按行。至袁安門。無有行迹。令人入戶。見安僵臥。問何以不出。安曰。大雪人皆餓。不宜于人。令以賢擧孝廉。○詩意。言按行至門與擧以孝廉。皆不若送酒之厚也。</text>
<title>堯卿和寄。且送酒。復用韻謝之。</title>,<text>學士龍團愧自塵。何如羊醁暖生皴。陶學士穀。取雪水烹團茶。謂姬曰。黨家有此樂否。曰。銷金帳裏。淺斟羔羊酒爾。陶默然。 非關寒色搖成眩。東坡詩。光搖銀海眩生花。 銀海靑朱亂發春。古謂兩眼朱碧。乃謂醉眼生花也。劉夢得詩。看朱漸成碧。李白詩。看朱成碧顏始酡。其二滿斟聊荷換金龜。賀知章見李白。金龜換酒。 送我悠然入具茨。莊子。黃帝見大隗於具茨山。此言醉中之眞。與至人通也。 奇興豈須孤棹上。只應欹枕望江時。剡棹之興。豈若乘醉望江之奇耶。其三密雪投簷鬧夜聞。山甁寄遠叩朝門。朝暮叩人之門戶。此借用其字。老杜謝嚴武送酒詩。山甁乳酒下靑雲。 酴釄風暖醺人面。倂把春光樹樹分。唐召侍臣學士食櫻桃。飮酴釄酒。世以花顏色似之。故以爲名。</text>
<title>三用前韻。寄堯卿。</title>,<text>惹砌風回舞絮塵。封身樹老玉鱗皴。如聞白屋膚皆襖。被得留都有脚春。開元遺事。人謂宋璟如有脚陽春。言所至之處。如春及物也。其二窿然堆阜學蟠龜。小構能㮷我墍茨。書塗墍茨。○南方老人以龜榰床足。二千年龜不死。今此小築之地。枕江穹窿。如伏龜若背負床屋然也。 都把病慵輸一枕。任他花雪替供時。其三閉帷瞑目更收聞。剝啄初驚雪擁門。伊川瞑目而坐。游楊侍立。日晩始退。門外雪已深矣。 封發春風浮盎盎。侑尊矧有臘紅分。旣送酒。又分臘獸也。</text>
<title>四用前韻。答姜生和寄。</title>,<text>資身闕策鼎生塵。韓信寄食漂母。無資身之策。范丹爲萊蕪長。淸廉。民歌曰。甑中生塵。釜中生魚。 頹歲無痕面積皴。將奈何詩今對雪。退之詩。才薄將奈石鼓何。 不多時日更逢春。其二三白如期 臘前三白。豐年之兆。 不命龜。書。昆命于元龜。 喧喧村巷稼梁茨。詩。曾孫之稼。如梁如茨。言三白有驗。不卜龜而知豐。村人預賀其多稌也。 那須驢背閑吟了。留待康衢頌獻時。其三漁蓑堪畫愜前聞。東坡詩。漁蓑句好眞堪畫。 鶴氅聊披試出門。王恭披鶴氅衣。涉雪而行。 大地皆爲包覆盡。淸沙汚壤不曾分。</text>
<title>五用前韻。寄姜生。</title>,<text>廿載東華掠面塵。軟紅何意化蒼皴。東華軟紅塵土。○蒼顏白髮。 如今大臥關衡雪。袁安事 敗絮雖寒亦自春。后山詩。寒氣挾霜侵敗絮。其二知事誠非鄭尹龜。耦耕今判老蓬茨。卜居篇。見太卜鄭詹尹曰。余有所疑。願因先生決之。寧誅鉏草茅以耕乎。寧正言不諱以危身乎。詹尹曰。用君之心。行君之意。龜策誠不能知事。 滋滋若也濡秋旱。忍凍寧嫌滿尺時。雪盈尺爲瑞。其三隔江鴉軋數聲聞。疑有幽人棹過門。禹三過門不入。借用其字。 鍊句未成推戶出。山川漠漠眩難分。山陰訪戴事。以言姜生不來訪也。</text>
<title>前苦寒行</title>,<text>澤國合沓玄陰垂。一日二日皆風凓。玄冥雖饕亦低昂。三日凶威喣一日。今年作怒未解虐。頑空雲凍高鬱峍。半月已難矧連月。密屋如刮奈疏蓽。凡冬月。數日寒酷。則數日必稍解。如是乃其常也。丙戌歲。自長至過臘月。嚴酷無間斷。自昔所未見也。 山江縮裂萬類息。天地盡入凌陰室。金烏鼓翅氣未奮。北陸慘澹晶輝失。萬井叩氷凍淚乾。普天安得聞鄒律。</text>
<title>後苦寒行</title>,<text>積雪平埋地一丈。崩氷高起江千矗。瘴氣鬱蒸安在哉。猛風倒海失崖木。林僵虎兕走凍立。穴死鼬鼪難藏伏。江河流斷恐源涸。泰華石裂山應覆。物盡意地事必反。化機誰知不停軸。疾雷一聲天開除。劃破頑陰來作黷。</text>
<title>三哀詩</title>,<text>忠貞公英英竹林伯。阮籍與姪阮咸。爲竹林遊。 嶷嶷王家楨。氷壺納秋月。古松蒙寒霙。雨雪雜也。 和氣陽春盎。苦操堅金錚。躅襲曾閔芳。血盡皐柴聲。皐魚道哭。高柴泣血。公之誠孝。出於天性。遭胡簡公喪。三年廬墓。不到家。 提命若依聖。耳提面命。退之賦。得聖人而爲之依歸。 就造盡秤程。斤十謂之衡。衡有半謂之秤。十髮爲程。十程爲分。 行可弟游夏。樂亦顏爲兄。公平生不爲夸大語。嘗因論人。慨然曰。若生夫子之門。顏，曹雖不可及。未知游，夏何如耳。若使公游聖門。德行可垺游夏之徒。而安貧之樂。可無愧於顏子矣。 有言 有德者必有言。 自難塵。吐出皆粹精。奇騖陋眩俗。不大叩鏗鍧。禮記。善待物者如撞鍾。叩之以小則小鳴。叩之以大則大鳴。○公之詩文。高雅絶俗。而以爲不必爲。旋作旋棄。含鏗鍧之音。而不大發也。 風流隱陶白。不免安石嬰。謝安妻見安辭退。曰。大丈夫不如此。安掩鼻曰。恐不免爾。公嗜酒恬退。似陶令，白傅。而終不免軒冕之來逼也。 旌寵輝西山。九皐難藏鳴。公之廉白。出於自然。有人知之畏。而以淸白吏。褒陞正憲階。西山夷齊之淸。終必升聞。不可掩其聲也。 屬昔剖心日。懷襄安足驚。燕山朝。誅殺士林。如紂剖賢者之心。言橫被之濫。如水懷山襄陵也。 身猶一風葉。義何難捨生。燕山朝。公以嘗諫宮禁祕事。繫逮極酷。斧鑕已具。公顏自若。及減死杖流命下。獄官皆賀。被同鞠者失喜。公色不變。仰天良久曰。從此訣老父矣。權岐亭同獄見之。心甚服之。每言不已。○公嘗又從容與安老。談論古今事。仍曰。臨亂守死易。公之自許如此。後來不變素守也自剛。 矧茲饒利舌。天地日喧嚶。此言年少當柄。議論紛亂也。 嚅唲 卜居篇。喔咿嚅唲。以事婦人乎。言強笑語也。 做周孔。弦矢皆溝坑。直如弦。死道傍。出漢書。○語。直哉史魚。邦無道。如矢。 絲色隨染異。淮南子。墨翟見練絲而悲。爲其可以黃可以黑。 玉質愈剛貞。獰飆被橫放。幹折枝猶爭。年少用事。耆舊皆擊去。公嘅憤。論之不少變。 補綴銷潛機。忠貫金天晶。謹選登范策。慮深商山迎。時壺位缺。異說鼓眩。人聽頗惑。士論紛囂。互相排軋。且有陰持蚌鷸。圖覬非分。公時爲貳公。唱議府中。獻范祖禹選立謹四之策。請擇閥閱禮法之家有窈窕樛木之行。以儀一國。由是國本再搖而安。謂先事圖防。慮深於招四皓也。 盤霄嘆彀羽。擲土甘瓊瑩。詩。尙之以瓊瑩乎而。○公嘆憤時事。大忤時輩。謝病解機要。杜門不出。言童騃登而瓊瑩棄也。 赫日燭霿霧。迅怒回霆轟。兪咨夔契入。四罪虞庭淸。山立 記。山立時行。 鎭囂躁。決濫觀天成。書。地平天成。○赫然回怒。肅淸淆濁。公乃入相。如決汎濫。而觀天成也。 膏雨化時物。聲色初難名。始遇魃相病。爲功知莫京。京。大也。左傳。莫之與京。○公之爲相。守成鎭靜。無大措置。人但見朝野寧謐。人不知爲公之功。公卒之後。漸値多事。人始思公。 堂堂獨樂叟。去來時屯亨。不憖悼元祐。奪速悲黎氓。詩。不憖遺一老。○楊綰薨。上深悼之曰。天不使朕致太平。何奪我楊綰之速。○溫公用捨。關元祐，煕豐之進退。溫公薨。調停之說作。南止亭祭公文曰。公之風槩。晉宋間人。求古名相。孰可比諸。唐有樂天。宋有君實云云。 龍亡鰌鱔舞。柱折渠侖傾。東坡祭歐公文。譬如深山大澤。龍亡虎逝。舞鰌鱔而號狐貍。○渠渠侖煥。 有識顧相視。暗憂何煢煢。喬木尙典刑。家訓貽生平。約律極愼可。略過常遇誠。公自律甚嚴。於人亦少可。然遇物。略其細過。懽然必以誠。 階樹荷繩削。謬許推深情。謝玄爲叔父安所器曰。子弟何預人事。欲使佳。玄曰。如芝蘭玉樹生階庭爾。言公有與許之深情也。 彌留失痛呻。見我神爽明。公在疾彌留。常呻痛不絶。見我則言笑如平常。似不曾呻痛者。侍者怪問。公曰。與姪語。神氣醒爽。自不覺有痛也。 思之五內裂。哀淚衣巾盈。贊成公南國盛秀氣。水𣲒山崱屴。富產物莫當。鍾秀爲英特。公。湖南人也。 稜稜癯鶴標。矯矯孤準翼。風髥長襯帶。逸韻松勁植。雷談當酒席。爽氣來逼逼。公形貌癯勁。精神俊爽。美鬚髥善談笑。又能酒。 公田養喜種。陰孼生潛蠈。詩。雨我公田。遂及我私。○公家育養之盛。而有孼牙其間者。以言頃時事也。 蘭薰鮑奪腥。善人皆變也。 璞素蠅點墨。謗誣橫生也。 橫濤駕陵谷。林木俱摧抑。罪斥相繼。舊老夙望。俱不免也。 升沈入噓翕。醜好隨埏埴。毀譽善惡。隨其開闔。陶鑄而成也。 士途鑿私徑。薦目口作式。薦士之目。紛紛而出。白衣驟超。列置要津。又設別科。高其名目。其人賢否高下。皆取判於一口。不當其目者。皆不許赴。得預者俱其所好。試出而不合格。下第者不滿十數。初議是科也。公判禮曹。該郞錄合式者名姓以稟之。公厲色折之。事閣久不行。凡有所爲。皆輒抑之。同僚有曰。大拂時論。禍且作。公笑不變。未幾。極口詆斥。公去而事始行。 有司拱手聽。公乃奮其色。隻手爲之扼。萬夫挽不力。電閃掣奇機。毛輕落南極。古云。死或輕於一毛○公旣被斥。退處南鄕。 天風帚層氛。凋馨起蓬棘。輿論歸上公。長身二豎卽。用事者旣罪。以貳公起公。期以台輔。而病不起。 平生憂國胸。屬纊忘不得。君實規後事。申公與托國。溫公疾草。與呂申公書曰。國事未有所托。今日屬於晦叔矣。○公易簀之曰。力疾扶起。諄諄屬鄭領樞曰。若領台果其人耶。則蒼生不幸。時台首位缺。意蓋有指也。 由來繩墨側。豈有欺枉直。矜長莫逃尺。鑑裏不容飾。藝能之人。雖以外飾之美。衒耀欺世。亦不得逃至明之下。 獻可明難及。溫翁屢嘆息。溫公常嘆曰。呂獻可之先見。予所不及。公之先識。可無愧於獻可矣。 餘忠凜不死。史簡輝煥赩。空遺志士淚。漼漼濕衣襋。岐亭公平生牧犢子。燕山朝。公謫尙州。爲牧牛之役。自號牧犢子。 可求百世上。毅骨山岧嵉。邃識江滉瀁。友于聯白璧。意氣可相長。季也鋼百鍊。蹈刃不觀望。公之弟通之諫燕山尹庶人立廟之議。燕山主怒。首議者將置極地。同事者推于通之。通之慨憤。自當而死。 伯也儼嶽立。屹屹於溟漲。公自立獨行。不受用事者籠絡。 口乳飛刺天。耆夙膝行讓。哫訾 承顏色貌 氣假焰。汲引勢相仗。吐肝推老友。詩筒日賡唱。公顏忽霜厲。其人面發湯。耆夙前輩。或結肺腑于新進。互爲汲引之路。公長諫署。有新進下僚。頗肆譎詭。公嚴色待之。折其所爲。公一日。訪一名相。見几案間有篇什。偶發之。乃與新進譎詭者往來酬唱。勤成卷軸者也。公心甚不肯。持色頗厲。容齋同坐。謂主人曰。接與後進。自有其道。公爲大相。安得有此款狎。有踰平交者乎。主人面赬不能對。徐曰。若某者得非善士乎。蓋謂用事之魁也。凡奬進張王。先輩爲之詿誤。及勢成事極。衆怒歸之。助成其罪。使一敗塗地。豈獨爲用事者之罪耶。 突薪嘆莫徙 漢書。人爲徐生上書曰。臣聞客有過主人者。見其竈直突。傍有積薪。客謂主人。更爲曲突。遠徙其薪。不者且有火患。 堤蟻欲旋障。千尺之堤。蟻穴而潰。公之圖幾前慮若此。 儇儇行險徒。手簸滔天浪。凶辭托言路。坤軸爲搖蕩。豸冠凜生風。怒髮掀皁帳。烏府用皁色帳。 乃與容齋翁。一言固祧鬯。有人疏論一件大事。傅會日廣。人心疑動。公長柏臺。與薇垣長容齋。爭之甚力。乃爲國本也。國是賴之以定。然自是士論益紛爭。爲禍滋大。 深根互結繆。高枿更茂暢。言忠身則危。百轍交醜謗。玉鉞忽中折。擠公出按湖西。公素羸瘵。鞍馬之勤。調養失宜。卒。 鬱屈齎志壯。九原不可起。萬古埋貞亮。大叫仰碧天。悲風助惻愴。</text>
<title>次韻灌圃堂東州道院十六絶 灌圃堂。卽魚得江子游也。</title>,<text>官豈爲官閑作郡。吏曾非吏散行仙。南烹 退之詩。我來禦魑魅。自宜味南烹。 縱說陳陳飯。淸瘦如逢飯顆前。李白啁杜甫詩。飯顆山前逢杜甫。頭戴笠子日卓午。爲問緣何太瘦生。只爲從前作詩苦。○子游不樂榮宦。屢辭玉堂諫署。退居其鄕。以興海郡閑僻。求爲其宰。日以吟哦爲娛。其二淸水何塵侵一點。江鷗猶自浴霜毛。向人若也心永飽。那得無機似許高。其三百險終能辦一閑。高懷猶得寄遙山。世間除却山靑眼。何地騷人可展顏。其四記得看梅曾玉署。如今相對野人家。野人詎識終佳實。擬謂籬邊浪樹花。其五衰遲久判懽悰減。寂寞今從壯志休。詩有嚴規來白戰。歐陽公聚星堂。賦雪禁體。坡翁謂之白戰。 酒無從事到靑州。其六醒得夢魂迷呂枕。笑他名價盡何樓。邯鄲呂翁枕○宋初有何家樓。其下所賣物皆汎濫。故世人語虛僞者爲何樓。似汎濫之名。出貢父詩話。 久知紫紱緇人意。寧識黃塵白我頭。其七多君好句破憂端。解難眞如楚士丸。楚與宋戰而敗。宜僚弄丸。八介在空中。一介在手。一軍停戰望之。楚免於難。 割據詩壇吾欲北。提封輸與使君寬。其八野服黃冠任酒顚。淸江小雪入吟邊。漁翁豈解分圖畫。披苦寒蓑意得鮮。鄭谷詩。江上晩來堪畫處。漁翁披得一蓑歸。○漁翁意在得魚。披蓑寒苦。自不知詩人之作畫圖看也。其九時須桔梗收功易。桔梗也。鷄壅也。豕苓也。是時爲帝者也。何可勝言。註。當其所須則亡賤。非其時則亡貴。貴賤有時。誰能常也。出莊子。 歌到陽春遇和難。郢客歌下里巴人。和者數千。爲向陽薤露。和者數百。爲陽春白雪。和者數十。其曲彌高。其和彌寡。 動合英賢心裏事。古來惟有萬靑山。其十貧學晩飧甘當肉。戰國策。顏躅曰。晩食以當肉。 居纔容膝小於輿。寒廚喜得千金味。太守盤中最賤魚。子游送魚尾。其十一遊歡遞付靑春士。歲月難饒白髮臣。許國愚誠眞坐謬。搴籬甘作獨醒人。其十二赤壁羈仙長嘯日。楊州老守詠梅時。一筒千里頻頻報。西水南花句句宜。寓地有江嚴之勝。故用蘇仙劃然長嘯事。君多詠梅之句。故用何遜楊州事。其十三水國初春寒復動。晴林一鵲語還飛。婢兒汲井門仍掩。黃獨雪消苗正稀。黃獨。黃精也。杜詩。黃精無苗山雪盛。正是山居事也。其十四氷暖和聲鷗已放。春生雪外柳難欺。尋詩興與雲無定。隨意藜床得得移。其十五豚在鮦寧足一魴。孔叢子。衛人得鮦魚。大盈車。曰。吾垂一魴之餌。鮦過而弗食。又餌以豚則食之。子思曰。鮦貪以死餌。士貪以死祿。 醋須三斗鼻能嘗。鼻吸三斗醋。乃可作宰相。 世途於此曾難會。疏戇如吾合瘴鄕。其十六炎涼變態由來事。着眼何人看逐臣。東坡詩。逐客何人着眼看。 東院故人心尙赤。一封遙慰瘴江身。</text>
<title>重用前韻</title>,<text>身堪隱吏腰懸綬。句帶餐霞骨挾仙。彈自無絃山自屐。多君風韻謝陶前。陶彭澤撫無絃琴。謝靈運爲永嘉太守。日吟詩。好蠟屐登山。其二限百爲生眞石火。看千變態劇牛毛。偸榮未必非身辱。橫毀還應見道高。其三官簿忙時若憶閑。街塵迷處更懷山。如今閑與山俱得。怒目擠人是好顏。平日思閑。憶山而不可得。爲人所擠。然後始得淸閑之境。然則人之所以嫉怒力擠之者。反似佑益其人。乃爲好顏色也。其四向老幾時能復少。有身何處卽非家。里名天浦重看雪。巖立山臺兩見花。初寓天浦里二年。再移山臺嚴又二年。其五苗培菜白春多事。露點編朱懶復休。孔子韋編三絶。唐人詩。滴露硏朱點周易。 但得問奇來載酒。何須人願識荊州。載酒問奇字。揚雄事。○李白書。天下談士相聚而言曰。生不用封萬戶侯。但願一識韓荊州。其六踵穿子美遊春履。杜詩。頻遊任履穿。 梅落長沙聽笛樓。李白黃鶴樓聽笛詩。一爲遷客去長沙。西望長安不見家。黃鶴樓中吹玉笛。江城五月落梅花。 天盡孤雲徒極目。渚深煙草懶回頭。其七高林挺直先侵斧。莊子。直木先伐。甘井先竭。 小雀依人 譬飛鳥依人。人自憐之。 竟怯丸。材與不材周欲處。一身爲地十分寬。山中之木。以不材免。主人之雁。以不材烹。先生何處焉。莊子曰。周將處材與不材之間。其八輕輿小帽任華顚。遊興多於野水邊。太守觀魚知有道。似聞爲政得烹鮮。老子。治國如烹小鮮。○來詩。以觀漁野水爲詑故爾。其九羈子四年開笑少。春陰十日放晴難。一壺擬作懷襄漲。降得高愁萬仞山。其十機閑雪翼浮寒鑑。筆捷風蹄駕熟輿。不礙神交千里夢。濠梁應是舊知魚。其十一客盡囊間錢子母。搜神記。漢時。南方有蟲。似蟬而稍大。子母不相離。生子着草葉如蠶種。得子而歸。則母飛出就之。殺其母及子。以血塗錢。凡市物。或先用子錢。或先用母錢。乃復飛歸。循環往來無已。故淮南子術之以還錢。名子母錢。 方抄肘後藥君臣。有肘後方。陸宣公謫忠州。杜門抄方書。藥有君臣佐使。 幽居阿堵 顧愷之曰。傳神寫照。正在阿堵中。 何曾白。阮籍能靑白眼。以白眼見俗人。 山鳥江花摠可人。其十二鬧陰群鸒搏風起。鸒斯一名雅烏。小而多群。腹下白。天陰。因風而起。 穿雪稚蒿逬地時。節換不知頭倂白。暖回猶覺病相宜。其十三羈愁若草春先動。歸意如雲靜復飛。古鴨薰香閑點穗。山禽立寂色斯稀。禽無色斯之擧。則主人無機可知。其十四凶歲村無分釀醉。窮途病且與貧欺。風光獨富吾句管。一任書齋信筆移。其十五東溟太守飫鰱魴。分與西州逐客嘗。一味吾曾南墅竹。可能春筍趁歸鄕。咸寧有別築。曾種竹成林。其十六張相詩中悲燕子。張九齡在相位。李林甫陰欲中之。九齡作歸燕詩曰。無心與物競。鷹隼莫相猜。林甫知其必退。稍恚解。 桓伊箏裏泣憂臣。桓伊侍宴。撫箏而歌曰。爲君旣不易。爲臣良獨難。忠信事不顯。乃有見疑患。周旦佐文武。金謄功不刊。推心輔王政。二叔反流言。安泣下霑襟。越席就之。捋其鬚曰。使君於此不凡。帝有慙色。 北窓信有寬天地。山谷詩。陶公白首臥。宇宙一北窓。 收得風波萬死身。</text>
<title>感春</title>,<text>東風汀芷意迢遙。細雨江雲夢寂寥。景自會春詩自麗。身仍積口骨仍銷。群輕折軸。積毀銷骨。 嬖人臧氏焉能尼。嬖人臧倉者沮孟子。孟子曰。行或使之。止使之尼。行止非人所能爲。臧氏之子。焉能使予不遇。出孟。 長者家兒莫得調。馬援與梁松父友善。松拜床下。援臥受之。不爲禮。援征五溪蠻。謂杜愔曰。吾受國厚恩。年迫日索。恐不死國事。今獲所願。甘心瞑目。但畏長者家兒。或在左右。殊難得調。介介獨惡是耳。其後果爲梁松等所譖。 萬事當時從貝錦。昔賢心與簡垂昭。</text>
<title>卽成</title>,<text>謫臥湖山豈是高。浮名猶自付秋毫。身蒙霧瘴顏爲墨。孟子面深墨之墨也。 意放乾坤氣得豪。春事亂抽溪岸草。漁人閑試雪江篙。平生冷笑修玄者。嘲解紛紛秪見勞。楊子雲平生草玄守寂。而猶有止於解嘲。嘲不可解而秪紛紛。徒自勞也。</text>
<title>僑寓荒僻。旣與城邑相遠。鍾漏之所不及。村聚又隔。隣鷄不可得聞。守寂無眠。夜不肯晨。家養一鷄。以候早晩。忽爲貍奴乘暗嚙傷。慘然賦二絶。以志余防護不謹之過。</title>,<text>睡少羈人坐夜遲。喜聞風雨謹司時。防塒不密慙吾過。已被烏圓聖得知。又幸因田鼠記微須。郊特牲。迎貓食田鼠也。○須。應時須之須。 警曉爭如起舜徒。孟子鷄鳴而起。孜孜爲善者。舜之徒。 均是主人家畜養。詎知同戲敢相圖。貓兒與鷄同遊戲。似不相猜。鷄亦不知非類而狎之。卒取乘暗之禍。其類臨江麋乎。</text>
<title>丁亥元月念有六日。小奚失謹。燈焰延燒屋茆。因風發逸。勢若燎毛。莫施救手。拱手竢天而已。天忽反風。靡靡吹向空缺處。烈勢隨歇。幸不盡廬而止。劉江陵格誠反風之驗。眞不誣矣。</title>,<text>鬼祟人窮四歲中。胡然交蘖祝融公。高高莫謂天空老。烈勢連雲忽反風。其二片焰燒穹勢假蓬。蓬茅纔燼焰俱空。由來熾速還催滅。莫向人前手炙烘。張曲江曰。此曹皆向火乞兒。一朝火盡灰冷。當凍裂肌膚。暴骨溝中矣。古人已有此等說話。其三天爲書生試百窮。書生耐事荷天翁。平時曲突言誰納。終遣焦頭作上功。不聽曲突徏薪之策。終費牛酒之請。以焦頭爛額爲上客。世上事每每如此。豈不嘅夫。</text>
<title>乘小舸隨潮而下。登花莊亭。</title>,<text>嫩黃搖渚線。軟綠回野燒。淸晨幽事關。一棹寄傲嘯。滿舸載春色。挈榼句詩料。潮收岸爭流。霧罷山出峭。杖屧花莊亭。遙雲際淸眺。風帆蔽上津。側影排虛照。橫籬小杏萼。金粟未破笑。江扉動春碧。柳磯翁垂釣。水村簡事業。此豈來詆誚。吾謂武陵居。願言從荷蓧。翁額爲之顣。但言吏呼叫。廚傳競事飾。科漁甚租調。唐有租庸調。漁者之稅。又甚於租調也。 我聞神忽愴。無語只心料。誅求括幽棲。刀鉅尋廊廟。市野匀偪側。策身難徼妙。老子。常有欲以觀其徼。常無欲以觀其妙。註。徼。至精也。韻書。妙。好也。此猶言精妙也。 唯有鸕鶿雙。沈浮機甚少。近船輒飛起。可望不可召。爾高人得似。初無榮利要。</text>
<title>細雨</title>,<text>微微纔霧薄。浥浥欲霑匀。入夜潛搖夢。無風細潤春。農功初上喜。花事倂回新。牢落他州客。看春感涕頻。</text>
<title>復用前韻</title>,<text>雨絲虛復滴。雲脚密成匀。小枕斑羈鬢。寒城濕早春。湖添冥裏色。山出望中新。四野催農候。輕霑不厭頻。嘗讀簡齋詩。有江湖受細雨之句。心甚喜之。而猶不解到盡之妙。久在江湖間。見細雨冥濛。則水色尤光。然後方覺妙在受字上。爲詩不盡物態妙處。則難言工。看詩不以吾意所到獲彼得處。則難以語詩。詩道之難。有如此夫。夫得雨而氣色新活。不獨山也。瀲瀲明瑩。於水尤可見。惟細雨爲然。若大雨則更昏濁矣。</text>
<title>幽居書事</title>,<text>幽棲無事遣春暄。移植山鵑補缺藩。遠岸上檣知海汐。長灣園柳認漁村。文章是病難除痼。聲利多魔欲洗根。悔向人前輕露意。誰將明月強投昏。鄒陽書。明月之珠。夜光之璧。以闇投人。莫不按劍相盻者。無因至前也。</text>
<title>題壁</title>,<text>手携書卷凭烏皮。楊柳風來入鬢吹。身世也曾嘗橄欖。王元之橄欖詩。北人將就酒。食之先顰眉。皮核苦且澁。歷口復遺棄。良久有廻味。始覺甘如飴。此言甜苦幷也。 光陰已復上辛夷。淨除膏地驅愁帚。軀愁帚。酒也。 浩怯文波測海蠡。一雨與春生氣勢。朝來火急報花知。草異記。天授二年。則天宣詔曰。明朝遊上苑。火急報春知。花須連夜發。莫待曉風吹。凌晨。名花皆發。</text>
<title>寄絅齋南按九章</title>,<text>魚同隊 憶年少也魚群在中潭。肥之日繞島。魚遠行則肥大。陶朱幺養魚法。池作九島。魚繞之。日行千里。○山谷詩。從師學道魚千里。蓋謂同遊學也。 洋洋遊共隊。淰淰潛同好。狂潦不相失。永保芳渚藻。風雷期未遠。雲水方浩浩。鶴鳴皐 敍朋舊也秋風九皐深。薿薿叢蘭被。獨鶴唳淸露。高聞升下地。其友和其音。遠亦求其志。下視鷄鶩群。共翔遙漢翅。驥在閑 述宦情也上帝十二閑。天子十二閑六種。邦國六閑四種。家四閑二種。 矯矯登龍媒。寒空立煙雪。寶校金光開。顏延年賦。寶校星纏。縷草霞布。杜詩。星纏寶校金盤陁。皆謂馬飾也。 宛沙肥苜蓿。師子連錢來。師子花馬名 長鳴群馬間。嗟非仗下材。星落落 惜暌違也錯錯列宿躔。煜煜揚晶輝。棋分環紫垣。兩兩聯珠璣。東西曉復沒。落落何其稀。豈無後夜期。聚散長依依。雲英英 留瞻跂也英英天上雲。迢迢海南陲。非無澤物氣。復有隨風姿。徘徊淸漢間。日暮空靄而。愼莫爲蒼狗。杜詩。天上浮雲如白衣。斯須改變如蒼狗。 慰余跂望之。華皇皇 道行邁也中陵何所有。華木初皇皇。華凋實又成。日月行亦霜。行萬豈不倦。騑騑我驪黃。驪黃汔可息。王事心靡遑。棠旖旎 美宣化也旖旎棠樹葉。有睆棠樹子。人好烏亦好。杜詩。丈人屋上烏。人好烏亦好。蓋本於愛其人者。兼屋上之烏。憎其人者。惡其餘胥。 矧茲樹俱美。封殖貴在心。左專昭二年。音侯使韓宣子來聘。公享之。韓子賦。角弓。旣享宴于季氏。有嘉樹。韓宣子譽之。武子曰。宿敢不封殖此樹。以無忘角弓。遂賦甘棠。宣子曰。起不堪也。無以及召公。 翦拜戒焉恃。爲報春風言。茂我樹千祀。秦樓箏 懷知音也窈窕秦樓女。瑤箏在指下。一彈秋空杳。再彈風泉灑。豈謂人意事。乃爲朱絲瀉。莫作使君調。恐有越席者。桓伊梅箏而歌。謝安越席就之曰。使君於此不凡。詳見上。楚江蘺 托遠思也高阿藹衆馡。發榮俱及時。纚纚江中蘺。托生爾何卑。楚紉棄不收。幽香空自持。采采不盈掬。願言貽所思。</text>
<title>村居春事三絶</title>,<text>餘寒不盡到春三。一樹山梨半吐含。無數亂山齊出碧。崇朝小雨是挼藍。其二林間鳩鳥喚春雨。竹外桃花橫好枝。軟帽輕衫聊隱几。十年前事摠成癡。其三隨潮柔橧在前江。睡足幽人曉拓窓。知是漁人來乞火。綠楊門外吠孤厖。</text>
<title>四月霜雪嘆</title>,<text>繁霜紀正月。震電嘆亥孟。詩。正月繁霜。四月也。燁燁震電。十月也。 艶與噂沓。天極由職競。平世固難有。但見詩刺詠。水旱雖常數。豈非堯湯病。矧茲兩非常。豈意干治盛。于何滕六凶。更與靑女橫。靑女。霜神。 此事聞未曾。此理難究竟。歲乙酉。大旱。丙戌。連水大饑。十月。大雷電。間日疊作。今丁亥。春旱迄今。水耕甚病。孟夏朔日。天磨諸山下。雪覆地寸許。自春晦夏初。連日繁霜。至旬末已。寒凜若初冬。非獨水旱而已。詩所云十月震電。正月繁霜。非常二變。於焉竝臻。又有夏雪。曾所未聞之異。 乖陰旣不靜。純陽反倒柄。禾芒卷將槁。粟苗萎不逬。萌芽纔出土。卷枯不得逬生也。 毛髮懍若凍。戰牙裘欲倂。羈罪亦何知。寸丹猶怲怲。桑穀未必妖。乃見仁愛性。大茂司桑穀而修德。則天心之仁愛可知。 泣血畎畝間。佇聞回天敬。</text>
<title>次韻蔚之江亭 二首</title>,<text>多君足食便知休。樂天詩。雖異匏瓜難不食。大都足食早宜休。 勝處爲亭對十洲。西王安言。臣海十州。人迹稀至。 入甃鼃曾甘沒足。莊子。獨不聞夫埳井之蛙乎。謂東海之鱉曰。吾樂與。吾跳梁乎井榦之上。入休乎缺甃之崖。赴水則接掖持頤。蹶泥則沒足滅跗。還虷蟹與科斗。莫吾若也。註。此猶小鳥之自足於蓬蒿也。 蒙金牛豈願籠頭。陶弘景屢聘不至。畫兩牛。一散放水草間。一着金籠頭。以杖驅之。梁武笑曰。此人豈有可致之理。 臨銅高髻鴉騈出。挾日明虹玉展流。謂山與水也。 淸世夷猶寬有地。人間已判免三游。荀說論。世有三游。德之賊也。謂游俠游說於行也。其二蠻戰婪酣不早休。晩從吾道托滄洲。囊空無智慙葵足。樗里子晁錯。俱號智囊。左傳。葵猶能衛其之。古人詩。小智區區能衛足。孤忠耿耿秪傾心。 酒在澆愁典杖頭。阮宣。百錢卦杖頭。至酒店。獨酣暢。家無儋石。晏如也。 歲月何曾饒老兮。江山元不負詩流。倘君鷄黍 范式與友張元伯期。元伯殺鷄爲黍待之。 同秋社。細雨輕蓑可遡游。詩。遡游從之。</text>
<title>又用前韻 二首</title>,<text>樾下收身可四休。淮南子。夫繇者得休樾下。則脫然而喜。巖穴之間。非直樾下之休也。簡齋詩。一笑從來樾下休。○孫昉號四休居士。粗茶淡飯飽卽休。補破遮寒暖卽休。三平二滿過卽休。不貪不妬老卽休。 人間適境是瀛洲。玩閑光景憑黃目。黃目。酒樽名。黃者中也。目者。氣之淸明者也。 溺熱生涯笑赤頭。歐陽憎蒼蠅賦。或醉醇酣。因之沒溺。或投熱羹。遂表其魄。尤忌赤頭。號爲景迹。酉陽雜俎。巨者頭如火。○班固曰。蒼蠅嗜肉汁。而忘死溺。衆人貪世利而陷罪禍。 碎雪聲寒松擁座。溶金影弄月侵流。湖山遮斷東華夢。不復從前扈道游。上林賦。前皮軒後道游。皆天子車名。○主人以太僕官罷去。太僕。掌乘輿導引。其二一身岐路了行休。舊業多腴似橘洲。杜詩。桃源人家易制度。橘洲土田仍膏腴。 酬俗也稀閑白眼。謀生惟簡付黃頭。黃頭。卽水師也。主人。具扁舟樂漁釣者也。 枕衾天地非凡世。太白詩天地卽衾枕 肺腑江花卽勝流。杜詩。一重一掩吾肺腑。山鳥山花吾友子。 擬續小山招隱賦。小山之徒。傷屈原隱處山澤。作招隱之賦。以章其意。 要人來此且歌游。詩。來游來歌。○若有人隱處山海間。願招之而共游也。</text>
<title>李同年太叟牧耽羅。遠付書問。草走答之。四絶</title>,<text>由來詩禮可中軍。左傳。郤穀敦詩書說禮樂。可使將中軍。 尊俎何妨了海氛。家語。不出尊俎之間。折衝千里之外。晏子之謂乎。 暫把牛刀聊試手。誰將武猛作奇勳。其二靑霞奇氣拂天寒。江淹賦。鬱靑霞之奇氣。 長嘯風生海宇寬。笑指扶桑眞一髮。橋成鼉鱉作橫欄。其三升沈一別歲空增。瘴海雲連滿目蒸。寓舍瀕海。耽羅船颿往來之衝也。 寂寞此時書到手。故人千里意堪憑。其四葵羹枵腹戰春芳。文字何嘗發焰光。遠海腥風搜略盡。枯腸瀉出漢拏蒼。漢拏。耽羅山名。○太叟致腥物。且曰。聞羈逐所得益善。願聞一言故云。</text>
<title>久旱逢雨旋霽</title>,<text>長夏魃爲虐。災怪間作雹。宿雀打滿林。大雷雹於五月。鳥雀死墜滿林。 赤壤拆龜殼。塗斃餓相藉。冤號天若邈。罪責回一念。感通在罔覺。書。厥德修。在罔覺。 爐薰未收脚。渰渰雲興嶽。時遍宗于河嶽 霈然雖不早。焦焚稍霑渥。屯雲晩復駁。韓文。雲陰解駁。 斜日在屋角。愁人病無悰。一臥了晦朔。妖瑞非敢議。飢豐係苦樂。陰晴入幽課。我管還得搦。持也 安得傾天瓢。群槁一洗濯。</text>
<title>蜘蛛</title>,<text>蜘蛛爾何物。害物乃爲職。幺腹容幾許。機巧藏千億。吐出無盡絲。網虛纖如織。離婁視不見。況乃物無識。飛過忽見罥。撲撲粘兩翼。禍物而福己。騰躁謂計得。爲人襖寒膚。反笑蠶食力。皇天播萬類。孶育豈欲賊。胡爲生此孼。徒繁去不克。書。寔繁有徒。 竝容雖大德。理不蒙淑慝。網巧豈恒福。天視不汝直。終作蹄間膏。炮烙禍反亟。捕大蜘蛛爲馬蹄藥。蹄澁難行。則烙蛛腹以熨之。</text>
<title>秋日。薔薇山茶俱有花。戲走二絶句記之。</title>,<text>薔薇花春事空悲夢一忙。一年誰料再芬芳。始信臨筇能致魄。楊家幻出道家粧。白樂天詩。臨筇道士鴻都客。能以精神致魂魄。蓋謂明皇招道士。以術致太眞而重見也。○以道術致魂魄。故云道粧。以言花色黃也。山茶花秋陽融暖卉爭芳。坐使東籬少耿光。從此花工全錯柄。妖紅專占菊花場。</text>
<title>秋夕前數日。國卿，國弼因上塚于郡地。歷訪而去。兩公俱廢居村墅。不見已七載矣。歷思前昔遊從。慨然一吁。</title>,<text>從昔切磋攻玉地。與國卿終始同賜暇讀書 秪今聚散轉蓬風。十年世事俱頭白。半日情巵舊頰紅。春樹望遙思渭北。秋蓴誰早決吳中。天公倘爲斯文末。得句閑吟是發功。是日談詩。以爲有進益之功云。其二塵埃一別七炎涼。邂逅那知虺蜴場。物外形骸同土木。天涯顏面各風霜。湖山豈是伊優地。伊優。便佞之稱。 軒冕宜非潦倒郞。縱有朱絃誰更聽。梨湖路隔寄峨洋。昔日。與國卿得句同吟。塤唱篪和。嘆今之不能也。梨湖。國卿所居。</text>
<title>梅屛十幅</title>,<text>月梅姑射氷雪容。一逢千歲期。愛欲挽不住。傳神留後思。誰爲丹靑手。月娣來描之。疏梅三千在點化。孔子元氣中。點也春氣像。孰若陋巷空。形槁意獨勝。點與天機通。千花萬卉。生養敷榮於一氣。猶孔子之點化三千弟子也。曾點春服旣成。風乎舞雩之氣像。不如顏子屢空。形容顦悴。而獨悟夫子之微旨也。妖紅嬌紫。非不富麗矣。然豈若梅花寒香疏蕊。先群卉而獨秀也哉。梅之淸瘦與回之簞瓢處貧相類。○山谷接花詩。雍也本犁子。仲由元鄙人。升堂與入室。只在一揮斤。此等機軸。自山谷始有之。煙梅昔見庾嶺下。璨瑳蠻煙中。幽貞衆所醜。三千嚬笑工。雖彫沙塞顏。一顧羞漢宮。三千宮女。爭姸妬寵。王嬙出絶之姿。▒見醜怒。雖零落顦悴於胡塞。而嫣然一顧。則坐羞後宮粉黛。猶梅花雖在蠻鄕寂寞之中。爲煙埃所困。而孤姿淸韻。不與浮花浪蕊同倫也。古梅 古榦多抽新枿古榦龍結糾。嫩枿筍直上。老不侮其幼。少豈阿其長。北平王子孫。玉雪摠可賞。韓文公誌曰。見王於北亭。猶龍虎變化。退見少傅。翠竹碧梧。鸞鵠停峙。幼子娟好靜秀。稱其家兒也。又曰。姆抱幼子立側。肌肉玉雪。可念殿中君也。又曰。哭祖子孫三世。○榦以比北平王。枿以比少傅殿中君。故龍字筍字玉雪字。皆摘用其本文。沈梅堯帝仁如天。亦有箕穎抗。姚黃禪南面。姚黃。牧丹也。 馨德定來讓。橫枝淸濯流。洗耳斯同況。堯讓天下於許由。許由洗耳。舜玄德升聞。堯禪其位。○馨香之德。感于神明。○堯澤萬方。而箕穎逬其仁。猶東君發物。而梅獨先春也。花王若擇馨德而讓之。其必於梅。而貞操高潔。不與群卉爭芳。其橫枝倒浸於溪水。如許由之洗耳也。早梅桃李萃狄門。眩矅春風手。狄仁傑薦姚崇，張柬之等。或曰。天下桃李。盡在公門矣。 凶陰義不辱。貞色獨素守。妖詔偸天柄。催得閑花柳。則天后宣詔曰。明朝遊上苑。火急報春知。花須連夜發。莫待曉風吹。凌晨名花皆發。○凶陰用事。猶則天武氏當天。勁葩素艶。不爲威辱。猶潔身於則天朝也。武氏偸弄天工。宣詔催發者。閑雅花柳而已。何能汚及於早梅耶。以是而論桃李之在狄公門。眩矅於春風者。亦爲可羞也。竹梅 老樹下有孤竹周王秉木德。一掃如林群。照野揚白旄。馨香足人聞。義色何可無。扶之孤竹君。周武當商紂之剝喪。一掃如林之衆。以木德王。牧野之戰。左黃鉞右白旄。馨香之德。言足聽聞。然不可無義士。所以太公扶夷齊而去也。梅有馨香之德。言足聽聞。掃千林而獨芳。以比周武竹有毅然之節。以比孤竹君之子。白旄。亦言梅之色。○書。商旅如林。江梅幻出江妃魂。翦作枝上雪。的皪殊可好。隘恐病徒潔。伯夷隘 不可無惠和。薰以旃檀爇。翦水而作。雖至明潔。恐爲伯夷之隘。故和之以香薰。兼夷惠之淸和。可謂至德也已矣。雪梅饕寒劇秦虐。萬卉俱秦灰。潛陽肉自亨。雪裏孤芳回。皓髮映天地。獨立商山隈。寒嚴雪虐之時。萬卉寂寞。心如死灰。梅獨吐萼揚芳。開落空山。不求人賞。猶當秦之暴。屠坑士民。灰燼經籍。獨綺季之屬。以霜眉皓髮。逍遙乎商嶺。以遂嘉遁之志也。○言四皓。故用兩秦字。雪梅 幷竹石雪香非不烈。秪恐怕風色。所以槎牙石。傍立確其德。中虛亦貴竹。三友相勖飭。梅雖香烈。而嫌於輕飄。石雖堅確。而又嫌於頑塞。不可無中通之竹也。三友竝立。其德各異。所以有相箴之義也。</text>
<title>次奉十玩子 三首</title>,<text>九疑當面信多畛。人心對面眞九疑。○杜詩。當面輸心背面笑。 徑冒何嘗不恚嗔。妙矢誰珍牛拂脊。賈堅彎弓三石。烈祖取一牛百步外曰。能中乎。堅曰。少壯之時。能令不中。今年老。正可中之。發一矢柫脊。再一矢磨腹。皆傅膚▒毛。恪曰。復中乎。堅曰。所貴者。以不中爲奇。中之何難。一發中之。出春秋燕語。○謂妙藝無所容於世也。 嬉鋒還怕蜜甜唇。李義府笑中有刀。李林甫口蜜腹刀。○嬉笑之怒。甚於裂皆。 看來萬變憐雙鬢。行遍千岐笑隻身。百策莫如謀一醉。紛紛惟定後時人。歐陽公詩。後世無公論。萬古無聖賢。此所以紛紛定於後來也。其二世紛終逐逝波空。鷗鳥何曾負海翁。一札神交人則遠。百年身老道頻窮。都將直轍供辛苦。獨立危岐保介通。徐邈。人謂前通而後介。世人無常。徐獨守常。豈不隨時變易也。 又見秋風來攪屋。旅思雕落似霜蓬。其三雍容廊廟見垂紳。歐公記。垂紳正笏。不動聲色。 拭目朝家起老臣。時鄭領樞再入相。卽十玩之季父也。 利害可能工奪志。贗眞應亦解迷人。魂餘湯火從憂悸。身措湖山自寵珍。無妄厄君天有意。如聞飯顆繼芳塵。李白詩。飯顆山中逢杜甫。頭戴笠子日卓午。爲問緣何太瘦生。只爲從前作詩苦。</text>
<title>次已。又走一詩以贈。</title>,<text>淸秋氣像漸凄辛。霪雨湖江未有津。但見崖蕪旋漲沒。罕聞砥柱不波淪。丹心尙在投荒骨。靑簡 殺靑史簡 誰饒滿志人。千里情書來起病。歲寒心事豈緇磷。自昔。志滿氣盈。榮溢一世者。未必能逃於靑史。搆擠斥厄。醜詆薰天者。亦未必終泯。其丹愊。何用喜戚於其間哉。</text>
<title>藥名詩。效古人體。古人每一句。用一藥名。今用二藥名。遂成對偶。爲一律。</title>,<text>麗春草愧不彫木。麗春草，不彫木。皆藥名。 百丈靑凌積雪堆。百丈靑，積雪草。皆藥名。靑靑不凋。似指言松柏。 絡石川奔千里急。絡石，千里急。皆藥草名。東坡詩。縈林絡石隱復見。下赴谷口爲奔川。 旋花風舞半天回。旋花，半天回。皆藥草名。指言飛花回風之狀。 烏頭影閃金燈去。烏頭，金燈。皆藥名。指言昏鴉影翻燈火之態。 鳶尾驚翻赤箭來。鳶尾，赤箭。皆藥草名。○隨崔彭。擲肉於野。集鳶射之。家語。赤羽若日。言箭也。 窄地不容亦無患。地不容，無患子。皆藥草名。○窄地猶言人世窄。 白頭翁老當歸哉。白頭翁，當歸。皆藥草名。</text>
<title>二飛蟲</title>,<text>君不見蚊擾擾觜錐尖噆人肉。荒山草暗海日昏。群飛輪結如雷哭。唐人蚊詩。江邊夜起如雷哭。 夏夜雖短長如年。坐擁葛被待旦旭。君不見蠅營。營點白里敗羞膳。瘴溽如湯汗蒸饙。吮眶透聰撲頭面。但願羲馭易宵匿。庶息兩腕疲搖扇。夜願晝晝願夜。孰若一寒將雪霰。嗚呼二蟲利害俱莫測。笑指寒空雲一片。蚊。晝伏夜起。蠅。夜伏晝起。遇寒則俱掃矣。○自老杜縛鷄行出來。東坡亦有此體。</text>
<title>答寄濟州李牧使太叟 二首。</title>,<text>碌碌誰能守禿毫。頻年塞外擁旌旄。太叟起堂上。爲滿浦僉使。遞來未久。又牧耽羅。 道惟忠信知無礙。言忠信行篤敬。雖蠻貊之邦。可行。 身敢 果敢之敢 艱危聽所遭。萬斛 龍驤萬斛舟。 風開橫海楫。千硎霜試斫鼇刀。鯨波靜拭何曾險。平地由來足駭濤。其二少歲聲華偕雁塔。太叟同年登第 中年得失兩秋毫。馨籬紉佩形容槁。屈原行吟澤畔。形容枯槁。 綉帽橫戈氣像豪。李晟與敵戰。必錦裘綉帽。 去國蒼瀛身共遠。瞻天白髮首同搔。艱虞未必非天試。他日君應入座高。李君屢試險遠。邈在海中。其去國之心與戀闕之心則同也。</text>
<title>忍性堂三絶</title>,<text>舟人網利逐煙波。幽興何嘗到短蓑。細雨蘆花鳴櫓去。秪敎詩子動淸哦。賈舟商楫。逐利而行。豈有幽興在滄洲間耶。細雨披蓑。鳴櫓蘆花之間。望之如畫中人。秪以動詩人之淸興而已。其二看山江上日三回。想得他年意不裁。付與丹靑徒色似。不如收取句中來。日日看山而無厭。想別去他日重相憶也。欲圖繪以爲後時面目。而盡不得其意。不若詩以記之也。其三春來花絮苦相牽。秋去雲煙更黯然。白首四年羈子意。不知都向笛聲傳。</text>
<title>丁亥十月十三夜。大雷電雨雹。時杜鵑花亦盛開。</title>,<text>挾雹頑雲送雨來。滄江十月動驚雷。花工錯認春鞭蟄。剛向枝頭放蘂回。十月之雷。誤認爲春雷之發物而放花。則花工亦▒矣。</text>
<title>詠史詩 二十四首</title>,<text>漢高帝木強王業創非艱。蘇論。高帝木強之人而止耳。 都在從容借筯間。張良請借前筯。從容帷幄之中。出史。 可憐三寸留侯舌。張良掉三寸舌。爲帝者師。 能破秦家百二關。漢武帝坑焰還輸馬上翁。做秦何待漢南空。漢家社稷藏無地。幸賴渠渠石閣崇。秦以焚坑亡。而還有馬上安事溲溺幔罵之乃翁。漢之爲秦。雖不待窮兵黷武之武帝。其相去已不遠矣。幸賴鳩書石渠閣。罷黜百家。表章六經之力。得壽國脈尒。漢宣帝至曜元非病覆盆。區區綜核秪勞煩。田間可使無愁嘆。不識朝中趙蓋冤。宣帝詔曰。與我共理。使田里無愁嘆之聲者。其惟良二千石乎。○日月普照。豈以不照覆盆之裏爲病哉。區區役明於小。則必暗於大者矣。曾謂綜核爲明。欲使田里無愁嘆。而反不省於趙光漢，蓋寬饒之冤乎。漢光武優禮曾聞待不賓。高風大德兩無倫。周黨，王良等。三聘而至。范升劾之。詔曰。自古明王。必有不賓之士。其賜帛。 如何許大包天量。范文正記曰。子陵之心。出乎日月之上。光武之量。包乎天地之外。 尺喙難容一介臣。本紀。韓歆好直諫。帝每不能容。罷歸自殺。○三尺喙。出莊。○不能容一直士。所云包天之量。果安在哉。唐太宗久假猶收斗米功。當時虛佇鄭公忠。終然非有還枵腹。久假不歸。烏知其非有。當其久假。似爲其有。反其歸之。枵然而空矣。 娬媚翻堪殺此翁。太宗。假仁者也。魏徵勸行仁義。致斗米三錢之效。○太宗曰。人言魏徵擧止疏愕。朕殊覺其娬媚。至末年。厭苦不能堪曰。會須殺此田舍翁。當其久假也。以爲娬媚。反其非有而歸之。則乃欲殺之。終至停昏仆碑。操舍出入之無常而難久也如是夫。唐玄宗瘦容一醉更難醒。唐玄宗紀。左右曰。韓休爲相。陛下殊瘦於舊。何不逐之。上嘆曰。吾貌雖瘦。天下必肥。 金鏡塵昏詎鑑形。張九齡代休爲相。進千秋金鏡錄。 逆耳言來甘閉耳。何如留聽雨霖鈴。明皇幸蜀。霖雨彌旬。棧道中聞鈴聲。悼念貴妃。作雨霖鈴曲。出楊妃外傳。○初年勵政。寧瘦貌而不恤。一自荒淫。豈復逆耳耶。不以失國竄身爲恥。惟悼念貴妃而已。則惑之甚也。宋神宗銑銑 金充貌 終非點鐵成。耳邊堯舜飽魯聲。古來不是無安石。爲答君心好掠名。點鐵不可以成金。雖曰人皆可以爲堯舜。豈一蹴可至者哉。安石乃以新法。擬成周。做堯舜耳。餓其言之美。而不覺其實之益戾也。古來天下。未嘗無安石。而其爲搔擾天下。本由神宗好名之蔽也。曹參頡頑勳名媢所由。求新誰肯守遺猷。推擧前人甘自下。古來惟有一曹侯。參微時。與蕭何善。反爲將相有隙。參代何爲相。擧事無所變更。一遵何約。帝怪參不治事。讓之。謝曰。陛下聖武。孰與高帝。上曰。朕安敢望。臣孰與蕭何賢。上曰。君似不及也。參曰。陛下言是。高帝與蕭何定天下。法令旣明。今陛下垂拱。參等守職。遵而勿失。不亦可乎。○勳名相垺。媢嫉之所由生。必黜舊誇新以爲能。誰肯循蹈前軌。推讓前美如曹參者哉。參於是乎賢矣夫。賈誼三代以來一孝文。略施何恨不逢君。材高自是終難用。莫謂輕身絳灌群。賈生遭際文帝。所言略已施行。不可謂不遇時。然不能終致大用。自是材大難容尒。非獨絳灌爲之蔽也。嗚呼。以孝文爲君。而猶有難容之嘆。信乎大材之濩落難用也。東方朔以言求士尙平津。公孫弘以賢良方正直言擧。弘嘗與公鄕約議。至上前。皆信其約。以順上旨。 徘畜寧知辟戟陳。東方朔待詔金馬門。得幸於上。善詼諧。上以徘優畜之。然時直諫。上置酒宣室。引納董偃。朔辟戟而諫云云。 只是渠留金馬日。已知終逐避帷人。上嘗坐武帳中。汲黯前奏事。上不冠。望見黯。避帷中。可其奏。○朔雖以詼諧進。猶數直諫。其視曲學何世之公孫則大勝矣。然初以求仙射覆戲嬉雜術。大被親罷。則其嚴憚正直之心可知。此黯所以終見疏逐也。丙吉十雨五風上世平。何嘗橫道見傷氓。丙吉逢群鬪橫道死傷而不問。逢牛喘。使問之。 況乎越瘠平通廢。平通侯楊惲。輕財好義。稱爲公平。以怨望廢爲庶人。 豈識虞家有謗旌。上世。陰陽和。風雨調。豈有橫道死傷之民乎。況以怨言罪卿相。失政之大者。吉如秦人視越肥瘠。曾不知上世有誹謗之旌乎。人心失和如此。而欲以調陰陽。不亦誣乎。毛延壽乃翁 高帝曰。馬上乃翁。安事詩書。 雄傑色猶移。矧此優游 元帝優游不斷。 固可知。機迫辛勤調護力。當初孰與逬諸夷。高帝雄傑。猶惑戚夫人。至欲易太子。況元帝之優游。豈不易惑乎。昭君入辭。帝甚惜之。而業已許之。不能留。至殺迫壽。觀此可見其易惑也。戚姬之謀易太子也。以留侯之智。猶不能固始。而僅謀於終。以是而言。延壽亦惑有見而然。其先幾防物之忠。或丁記也。雖然。延壽豈眞反此。此時詩人之新語也。○高帝謂四皓曰。幸卒調護太子。○傳曰。逬諸四夷。不與同中國。范滂蘭蓀自在猶招寇。菱鑑何私亦見尤。除却雍煕更無地。況生衰季欲安求。人有卓絶之材。適足爲累。范滂與李杜齊名。又疾惡如探湯。名高一世則忌所▒。見惡不容則怨之府。持是以往。非雍煕至世則更自難容。況橫議於衰亂之季耶。嚴子陵垂釣初如渭水綸。掉頭今作潁箕身。箇中天地陶成漢。敢把虞唐屈故人。初猶有待。如磻溪之須獵。及光武定天下。知不足與論於虞周之盛。掉頭不屈。如箕潁之長往。不復有意於斯世也。王莽下士慇勤吐握班。當時譽洽尙驕顏。王莽爲大司馬大將軍。講恭下士。虛譽隆洽。 後來豈少王司馬。半道身亡得掩姦。文姦飾譽。結士專國。王莽之初者亦必多也。而半道而死。則人不能覺其姦也。謝安謾說淸虛廢事功。誰知談笑了羌戎。可憐百萬投鞭氣。奪却紋楸一局中。符堅曰。以吾之衆。投鞭於江。足斷其流。堅入寇。都下震恐。安夷然命駕出。圍棋別墅。遣謝玄等拒之。秦兵敗。安得驛書。方與客劇棋。攝書置牀上。了無喜色。圍棋如故。客問之。徐答曰。小兒輩遂已破賊。旣罷還內。過戶限。不覺屐齒之折。○王謝氣習。固以淸虛爲宗。然符堅入寇。晉室亦殆矣。梁竝旣非吾有。而襄沔復爲所破。在他人。宜恐懼失措之不暇。安乃從容應敵。明於任將。其勝算已在目中。故安靜而不曉。以鎭物尒。其圍棋別墅堂。眞無所事者耶。南軒張氏謂東晉人物▒傑出者信矣。陶潛功利夢醒霜菊邊。乾坤風雨一窓前。陶詩。八表同昏。平陸成江。 胸中鑄出羲皇地。不是柴桑別有天。悠然自得之妙。妙在胸中。非有關於境界之異。狄仁傑扶唐人說儘忠純。事有天同豈是人。退之賦。信天同而神比。借言成功天也。 志若未明身若死。當時能免武朝臣。狄公志在唐室。終薦張柬之。以辦反正之功。先儒以是計之。然屈身女朝。只能惓惓於母子之喩。而不能正大義討大賊。後之成功。亦幸而難必者也。聖賢出處申屈。豈必以成功爲貴。況情志未白。半道而死。則豈不爲武氏大夫耶。先儒謂狄公雖復正中宗。然大義終不明。做得似鶻葬。朱子曰。狄公終死於周。然薦得張柬之。迄能反正。胡文定謂武后之罪。當告宗廟社稷而誅之。惜乎梁公計不出此耳。張柬之看他杌上武家雛。豈謂餘根更蔓蕪。可惜機疏終可悔。宮中還有一天樞。二張之誅也。薛季昶謂柬之曰。二凶雖除。產祿尙在。去草不去根。終當復生。答曰。大事已定。彼猶机上肉耳。後爲三思韋后所讒殺。邵康節天幽覻破足神驚。萬古胸襟鬱不平。獨向靑山勤拭淚。非關橋上杜鵑聲。康節推數驗理。灼知吉凶。於治能與廢之故。燭之審矣。非獨聞杜宇而後知之也。</text>
<title>司馬溫公</title>,<text>宣尼何損叔孫兒。宇宙崢嶸是黨碑。四海捲將人樂去。園成獨樂亦翻悲。叔孫毀孔子。何損孔子之聖。元祐黨碑成。而溫公之名益高。溫公入相。四海有生生之樂。溫公去而四海皆表其樂。溫公築園。名以獨樂。豈樂於獨樂者哉。蓋欲與衆同之。而勢不能故也。聖賢兼善之心。千古一致。文彥博推直與人眞自享。虛襟引慝是求明。當時若與唐公辨。未必能留長者名。御史唐介劾文彥博知益州日。造間金奇錦。緣閹侍。通宮掖。以得執政。今顯用張堯佐。益自固結。請罷之。時張貴妃寵冠後庭。堯佐其伯父也。語甚切直。帝怒。貶介莫洲。罷彥博。後彥博復相。言于帝曰。介英爲御史。言臣事。多中臣病。其間雖有風聞之誤。然當時責之太深。召知諫院。時稱彥博長者。○求申者反爲屈。引咎者反爲德。謙卑自居。與人不求辨。豈不誠長者耶。王安石四海交傾百世賢。淸風非復後人肩。早知館閣垂名得。肯把台纏汚簡編。安石恬退勢利。文章德望。素洽於時。交傾司馬諸賢間。後人之籍學術亂天下者。皆指爲安石。彼汲汲勢利。專務文姦者。安得與安石比。安石學術不正。大爲相業所誤。孰若在翰林臺閣。終享其淸名者耶。呂誨肉相紛紛混俗眡。驪黃機在豈心迷。穆公使九方畢求馬。返曰。牝而黃。往取之則牡而驪。公不悅。伯樂曰。若皐之所觀。天機也。得其精而忘其粗。在其內而忘其外。凡觀人亦類此。俗眼外觀。而呂公觀其內故也。 幽幽萬古蛟鼉窟。留照君家袖裏犀。牛渚多水怪。溫嶠燬犀角而照之。奇怪畢露。呂公袖中彈文。如燃犀照物。物不能隱。留其法而照之。則猶是以破萬古之姦回。至今讀其文。令人爽然。</text>
<title>拗體</title>,<text>魑墟形影垂老邊。歲暮屋廬三至前。冬至有三義。一曰。陰陽之義。二陽氣始至。三曰。行南至。 江市遙煙動孤日。山城斷角悲曉天。貧年多盜屢驚邑。末路無家初問田。老子餘生更何願。耳聾惟願聽薰絃。歲比飢饉。草竊頗興。山頭設幕。聚民守之。吹角以警晨夜。</text>
<title>至月 十三日。放虹。又溫霧竟夕。咫尺不辨。又木稼。○月令。十月虹藏不見。三月。虹始見。</title>,<text>自信荒墟隔上都。冬時景象覺多殊。寒曦倒射夕虹出。若霧平銜前浦無。雲物似非南至候。左傳曰。南至。公遂登觀臺。以望而書。凡分至啓閉。必書雲物。爲備故也。 歲華豈欲遠人娛。至日。謂之亞歲。萬物始生。 崢嶸肝膽無因下。飮罷氷醪氣轉麤。對景驚嗟。自是遠客之情。</text>
<title>感興</title>,<text>淸江元自鑑毫釐。瀾起如何黑似緇。潮退江淸還夕汐。撓泥無有暫閑時。喩心體本明。物欲汩之。</text>
<title>九禽言</title>,<text>梅聖兪作四禽言。蘇雪堂，朱晦庵效其體作五禽言。取其聲之似者。以衍其意。余又效之。合爲九禽言。提胡蘆 提壺鳥卽此提胡蘆勸擧酒。春江染綠江染柳。柳絲綰春春緖多。不飮令人愁結糾。春江作酒山作壽。萬事人間不掛口。不如歸去 杜鵑聲。云不如歸去。不如歸去。海岱漠漠關梁阻。春城風起旌旆揚。客路春寒欺敗絮。三春行樂不如歸。望家家在高雲處。婆餠焦 聖兪云。兒不食。遂化微禽。婆餠焦兒啼飢。日斜翁獨耕荒陂。婆具餠餌待翁餉。一片兒分寧飽飢。吾伊啼索兒不歇。飛作春禽聲更悲。泥滑滑 竹鷄憂蹋泥卽此泥滑滑泥滑滑。潮回渚深江汩汩。蘋花苕穎春茫茫。兩岸游女顏如月。泥深莫近鴛鴦渚。郞馬如龍去超忽。脫袴 布穀爲脫却破袴脫袴脫袴。勸爾着新催去故。木綿無花蠶無桑。三年災魃田無雨。去故着新知不惡。科入無租吏叫怒。麥熟吟 此鳥聲。云麥熟卽快活。麥熟吟麥熟吟。麥不登時憂更深。今年麥秀搖白芒。亦恐化蛾愁成霖。天晴麥黃刈上場。快活快活號深林。姑惡 姑惡。水鳥。婦以姑虐死。故其聲如此。姑惡姑惡。女妬兒愬婦恩薄。一生辛苦貧家婦。夜績絲麻晝酒酪。姑惡姑惡姑果惡。束縕誰令姑發怍。隣女束縕還婦蠶百箔 此鳥聲。云蠶絲一百箔。蠶百箔聲酬酢。門前小雨桑沃若。女筐采采蠶事忙。柔指不避風日鑠。繰成雪絇衣寒膚。爲人願作蠶百箔。蘄州鬼 王元之自黃州移蘄州。聞啼鳥。問其名。或曰。此名蘄州鬼。元之大惡之。果卒於蘄州。蘄州鬼好乘闇。荒墟草木江霧暗。蘄州豈獨爲揶揄。鐵門高明鬼易瞰。古詩。人無百年期。強作千年調。鑄鐵作門限。鬼見拍手笑。○揚雄文高明之居。鬼瞰其室。 使君愷悌神所勞。莫向蘄鬼心悇憛。悇憛。憂惑也。又禍福未定也。馮衍顯志賦。終悇憛而洞疑。</text>
<title>瘴山歌 瘴山歌。傷瘴山之候。而閔瘴山之人也。</title>,<text>瘴山穢矣多苦草。岡狠土頑石亦老。濱江水氣互參錯。夏日凄風冬日燠。霜繁雪覆月正陽。建巳正陽之月。霜雪交降。 十月之雷花更芳。三蜺竝出斗建子。瘴荒時候難測常。黃霧晝蒸山昏昏。氣像忽恍雲吐呑。狨啼羆咆山鬼嘯。封蛇育子狐生孫。陰條翳椔藤蔓蔓。妖禽怪鳥聲相喚。遠客聽之神悄愴。況有訓狐號宵半。居人門對蓬窠堆。蓬窠堆。塚也。人居與塚墓相雜。 參幽雜明無相猜。憐爾瘴山之人狃此爲樂地。生不知淸都帝居何。哀哉爾雖蚩蚩亦人數。豈肯與山妖野魍甘保伍。廣衢人物之會。白日正宣朗。式遷爾室。愼毋安此土。初因地着。遂安土習而不之怪。無拔去遷就之意。故示之亨衢坦途。俾亟去汚而徙新云尒。其亦類古人招海賈之意乎。</text>
<title>冬暖。陰霧常沈濕。顚風霏雨。草木皆萌動。絶似二月之候。</title>,<text>氣蒸江入瘴。候逆病乘人。土脈融先解。花心暗欲嚬。昏陰連海岱。喣雨接冬春。憂喘 丙吉憂牛喘 非吾事。猶應付十旬。南都賦。九醞甘醴。十旬兼漬。註。九醞，十旬。皆酒名。</text>
<title>有懷故人。用渭北春天樹。江東日暮雲十字爲韻。略道偲切之情。</title>,<text>水鑑貴黜情。藻品極涇渭。嗜好隨衆口。焉在易牙味。一安招百妄。本心失首畏。左傳。畏首畏尾。身其餘幾。 安能丈夫身。取人喉卞氣。崇高之人。喜隨時不自立。苟安之心使之也。其二好惡鑿私眼。架空出相色。釋書。空中色相。此借言其構出無形象也。 隻手弄斗樞。得非詩有北。詩。取彼讒人。投畀有北。 後來不幽燭。安能光四域。誰爲若撻市。此道久已息。其三大偸生患失。蔓孼滋喣春。安知肝膈內。楚越連床親。獨哲惟帝難。一得蒭可詢。愚者千慮。必有一得。 誰能黜吾尊。避堂而舍賓。曹參爲齊相。聞膠西有蓋公。善治黃老。使人請之。乃避正堂以舍之。用其言。齊大治。此言知人最難。而貶己從人之又難也。其四諤諤張曲江。廷紳時莫肩。一爲鷹隼猜。若燕秋喑然。張九齡與李林甫同相。林甫陰欲中傷。九齡作歸燕詩曰。無心與物競。鷹準莫相猜。林甫見之。稍恚解。 得喪寧關身。屯亨應亦天。胡爲不自重。反邀同舍憐。漢史。誤持同舍郞金去。此借用其字。以言同僚。其五眇爾天壤間。人亦立三數。人乃眇然。而參天地爲三才。 小智各相攘。莊子。小智間間。又曰。六鑿相攘。 紛然爭植樹。百年端爲身。畢竟一丘土。獨彼憂世心。不磨耿千古。其六道義大溟漲。杜詩。筆力與溟漲。 文章爲導江。發源苟非深。何異隴頭瀧。韓詩。君乃崑崙渠。籍乃隴頭瀧。 開闡實有光。撑柱宇宙杠。叔世賤如土。餘波焉被邦。其七力挽日不足。逆覷幾自中。禮記。司射奉中。莊子。其不中者命也。徐邈。時復一中。中字義同。 天定信人難。人衆猶可功。但恐金注殙。莊子。以瓦注者巧。以鉤注者憚。以金注者殙。注。射以賭物也。以瓦爲注則利害輕。故巧。以鉤帶爲注。已有顧憚。以金則愛心重而殙。故拙。 未白塡海衷。山海經。發鳩之山有鳥。名精衛。炎帝女溺於東海。精衛常取西山木石以塡海。 人能會此無。且從吾道東。子曰。吾其東周乎。○漢鄭玄事馬融。辭歸。融曰。吾道東矣。○凡事用力旣成則難。迎幾預處則易。時運之來。雖若前定之數。然亦可以參之人事而致其功。但在崇高之位。鮮不以利害自怵。如金注之殙。雖有塡海願忠之志。亦不能終白其心者多矣。人會此意者。卽吾道所在。欲與之俱東矣。其八獻璞顧何罪。卞和見刖 暗投亦其失。雛陽書。明月之珠。夜光之璧。以暗投人於道。莫不按劍相盻。 輕重固有在。豈非相者㥾。㥾愧也 漢廷哭驚俗。賈誼痛哭 群吠宜蜀日。楚辭。邑犬群吠。吠所怪也。○柳書。庸蜀之南。恒雨少日。日出則犬吠。 愆責當誰歸。賈傅名崒嵂。其九婦昔未入門。酒漿非所顧。縫衣裳密酒漿而已 結褵責其事。非謂坐食素。尸位素飧 兒飢誰任咎。夫寒當誰怒。織紝戒及歲。日月恐晩暮。身居其任。責當自任。不可循循有所待。又不可推與於人也。其十昔人大其憂。畎畝亦憂君。薄俗已忖人。以己之心度人之心 茲亦貽囂紛。苟能有其中。鮑肆焉奪薰。寧爲象焚齒。左傳。象有齒以焚其身。 愼毋狗變雲。杜詩。天上浮雲如白衣。須臾改變如蒼狗。</text>
<title>靑鶴道人。寄仲秋有懷之什于驪江伯氏。伯氏求和于國卿，漢之。國卿，漢之。俱退居驪江村。 各和五六篇。今以寄僕。靑鶴之作。兼有致意於僕者。故輒用其韻。以復靑鶴之意。又呈伯氏與諸君子之同和者。詩凡七。</title>,<text>矹硉何由氣得降。歐陽詩。其氣硉矹何由降。 歸來寄傲有南窓。靖節詞。倚南窓以寄傲。 雪淸欲借山陰棹。練淨空吟謝守江。謝玄暉爲宣城太守詩曰。澄江淨如練。 談俗不須彫渥貌。忘懷祗合倒深缸。無人可共論茲事。語與沙鷗忽近雙。其二少向騷壇築受降。漢築受降城。山谷詩。世方尊兩耳。未敢築受降。 老慙功業退螢窓。淡交若水淸侵骨。君子之交。淡若水。 妙句如艭快下江。古詩。快如上江艭。 邃量容容君鼎斛。孤聞淺淺我甖缸。人有鍾鼎之量。有江何之量。○孤陋寡聞。○韓詩。四壁堆甖缸。 古人意氣今誰見。國器由來少等雙。山谷詩。城南晁正字。國器無等雙。○此首屬靑鶴公。公扁其堂曰容齋。故有容容鼎斛句。其三庭松強項雪難降。獨抱寒姿對此窓。契闊且從家立壁。司馬相如。家徒四壁立。 豪狂今負氣呑江。山谷詩。渴夢呑江起解顏。 了輕千戶惟千首。斷送一生聊一缸。杜牧詩。誰人得似張公子。千首詩輕萬戶侯。退之詩。斷送一生惟有酒。 白日看雲情豈已。長敎瞻望眼勞雙。詩。瞻望不及。泣涕漣漣。杜詩。憶弟看雲白日眠。末聯屬伯氏。其四紛華戰退道收降。子夏曰。見夫子之義則榮之。出見紛華。又榮之。二者戰於胸中。而夫子之義勝。故肥。 自在心猿靜六窓。仰山問如何得見性。師曰。如屋有六窓。內有一獼猴。東邊呼山。山應如是。六窓俱呼俱應。出傳燈。 愼勿相荊其奈婦。楚相孫叔敖死。其子負薪。優孟爲叔敖衣冠。王欲爲相。優孟曰。與婦計之。復來曰。婦言愼勿爲楚相。相死。其子無立錐之地。○荊。楚號也。 無忘在莒有如江。新序。鮑叔謂桓公曰。無忘在莒時。○晉史。祖逖中流擊楫而誓曰。不能淸中原而復濟者。有如此江。 故人身世輸梅鼎。浪子乾坤入酒缸。霜雪天長鴻鎩翮。叫群空伴鏡中雙 時道人新入相。其五折腰寧向俗兒降。陶潛曰。寧爲五斗米。折腰向鄕里小兒耶。 淸賞聊乘供 去聲 入窓。下戶謠歌惟杜母。杜詩。爲南陽守民語曰。前有召父。後有杜母。 諸公酬詠摠潘江。陸海潘江。謂陸機之才如海。潘岳如江也。○國卿，漢之。俱在驪江唱酬。 槎連銀渚光涵鏡。濤泛春香釀撥缸。遙想月明人倚柱。紫簫吹下鶴雙雙。此首屬伯氏。專說驪江事。其六詩累難從厄難 則聲 降。忽驚瓊什起吟窓。麻頒夢賚鸞回紙。說道人入相 政入琴彈虎渡江。宓子賤彈琴而治。宋均爲九江太守。虎渡江去。○說驪江守。 排闥送靑非俗物。荊公詩。兩山排闥送靑來。摘用樊噲排闥之語。 望人來白爲空缸。東人詩。陶潛悵望白衣來。 四年臣子東江上。東江謫地 萬事唯應集鬢雙。補註杜詩。紫語鸞回紙。謂紙上之字有回鸞之勢也。其七茶槍不必鬪魔降。茶有一槍兩旗之號。 夢送鄕園睡寄窓。黃耳書稀筒負陸。陸機犬名黃耳。爲書盛以竹筒。繫之犬頸。遂去致機家。開筒看畢。又作書付還。 白頭才盡錦收江。江淹夢。張景陽曰。前以匹錦相寄。今可見還。探懷中得數尺與之。自是才思甚涸。 破廬氷谷鄒難律。寒苦之甚。雖鄒子之律。不能回春於氷谷也。 村老瓷甖玉謝缸。杜詩。茗椀蔗漿携所有。瓷甖無謝玉爲缸。 望氣何人能斸劍。龍泉斗牛貫虹雙。龍泉。卽寓居里名。故使雷煥掘劍事。附靑鶴相公中秋有懷之什。寄黃驪懶殘子。兼示忍性堂。一麾頭白未心降。乘興高樓臥北窓。四海文章唯牧老。百年形勝擅驪江。故人相憶空書札。明月誰同對酒缸。更問洛濱希樂子。幾時鴻雁影還雙。洛濱。謂洛河也。</text>
<title>又用前韻 七首</title>,<text>壯志多爲五斗降。眞歸惟有一陶窓。山谷詩。陶公白首臥。宇宙一北窓。 奇籌舊乏張黃石。張良得圯上老人一編書曰。後十三年。見濟北穀城山黃石。卽我也。○請借前筯。爲大王籌之。 草築今成杜錦江。浣花溪又曰。濯錦江。杜甫築草堂其上。 病未休心書滿架。韓詩。鄴侯家多書。架揷三萬軸。 貧艱割愛蟻浮缸。杜詩。割愛酒如澠。山谷詩。濁酒未割愛。○言耽書之癖。病亦未休。而旅貧無酒。甚覺割愛之艱也。 臨風寄與無窮意。水遠天長屬玉雙。其二偃蹇靑山不肯降。偶隨高抱入吾窓。一林雲亂鴉翻壁。兩岸天平鳥度江。把費光陰銷客榻。將愁事業付春缸。夜床風雨眠誰共。韋蘇州詩。那知風雨夜。復此對床眠。子瞻讀之惻然。與子由相約。蚤退爲閑居之樂。故與子由詩。夜雨何時聽蕭瑟。又曰。雪堂風雨夜。已作對床聲。 伴與孤燈影作雙。其三岳陽名勝較誰降。請上淸心 樓名 試拓窓。眉帶遠沙橫作藪。卽入大藪也 玉涵斜壁半侵江。英陵外山。入江斗斷。 閻公有客霞留句。滕王閣。玉勃爲序。至落霞孤鶩之句。閻公抵掌嘆曰。奇哉。座上皆驚。 山簡爲徒日費缸。酈食其叱使者曰。吾高陽酒徒。非儒也。山簡每遊習氏池上。置酒輒醉。曰高陽池。 少卯吟顚定相憶。子瞻。謂子由卯君。 此間狂醉態難雙。國卿，漢之與驪伯每遊從。觴詠於驪江而未之往。故有此句。其四台除協卜士爭降。銀燭鷄籌報曉窓。入手時霖方澤域。山谷詩。時霖作陰事。○皆謂道人入相也。 投身荒瘴獨瀕江。事功老課蔬仍稼。出處閑謀榼與缸。天上故人多厚祿。杜詩。厚祿故人書斷絶。恒飢稚子色凄涼。 河中沈鯉不能雙。其五兩公才望我堪降。莫惜音塵慰客窓。飮量雄豪鯨吸海。詞瀾浩渺峽翻江。爽如靈籟豗松壑。炯若淸氷貯玉缸。杜詩。炯若淸氷出澗壑。置之迎風寒露之玉壺。 逼逼令人醒俗骨。天敎海外鳥鳴雙。韓詩。雙鳥海外來。飛飛到中州。不得相伴鳴。邇來三千秋。兩鳥忽相逢。百日鳴不休。○屬國卿，漢之。其六斟醇未醉意先降。與公瑾語。若飮醇醪。不覺自醉。 墻面令人豁牖窓。恩共書堂翻講舌。渴澆茶鼎聽鳴江。夢驚一枕長分袂。邯鄲一夢。翻覆何常。 身慣千憂獨挈缸。雁沒高空空悵望。暮山何事展眉雙。國卿。終始與同於讀書堂。漢之。最後來同處。未久。余陞堂上去。○此首亦屬兩公。其七吾家門閥世曾降。舊業詩書雪映窓。聲急脊鴒呼暮雨。行疏鴻雁隔秋江。多憐荊樹分三朶。京兆人兄弟三人。共分財各居。堂前紫荊花甚茂。共議破爲三。待明截之。樹忽枯。兄弟相感而共合。 永負萊堂壽百缸 老萊子事。 追憶豈堪論世事。一封題寄淚揮雙。此屬驪伯。敍一家兄弟之情。</text>
<title>又用前韻 七首</title>,<text>嗣宗胸次酒澆降。王忱曰。阬籍胸中磊隗。須酒澆之尒。 彭澤風流膝憩窓。容膝憩息倚窓。皆陶潛本詞語。 新月如期來赴席。流年若背逝隨江。難將朝菌論霜雪。差與醯鷄守瓮缸。遙念所思天一極。南金欲贈謾懷雙。選詞。何以贈之雙南金。○託意眷詩人之意。悲矣。其二落落心旌未俗降。老收奇氣送茆窓。層城委曲山圍屋。健筆縱橫字學江。李遠詩。巴江學字流。 朔吹篩花朝放樹。雪也 春潮帶雨夜鳴缸。東坡詩。盎盎春溪帶雨渾。謂新釀桂酒也。 隣翁作臘相邀請。酒後嗚嗚耳熱雙。楊惲答孫會宗書曰。歲時伏臘。烹羔殺牛。酒後耳熱。歌呼嗚嗚。其三羈愁圍我謾要降。賭得羲軒寓我窓。吾豈莊鍾音楚越。楚人鍾儀。爲晉所縶。晉侯與之琴。遂操楚音。越人莊舃仕楚。王曰。舃。越之鄙人。今曰入楚富貴。亦思越否。使人聽之。乃爲越吟。選賦。鍾儀幽而楚奏。莊舃顯而越吟。 子非郊島筆河江。東坡詩。定非郊與島。筆勢江河寬。 小爐炙硯雲生墨。晨井調茶雪涌缸。活計悠悠今老矣。羲娥何術轂停雙。其四高懷無地可投降。濩落猶容是小窓。拱揖如迎遙謝岫。朝宗不舍亟稱江。不舍晝夜。盈科而進。夫子亟稱於水。 酒生秋興螯持手。畢卓曰。左手持蟹螯。右手持酒杯。拍浮酒船中。足了一生矣。 菹入冬羞菜發缸。晦夜成三縱無月。淸尊吾與足成雙。太白詩。對影成三人。其五鄙吝萌來遣子降。睽離四見雪投窓。三峯遠揷空瞻角。一葦前橫可杭江。謫地近瞻洛河。遠望三角山。 雲樹幾番傳別什。金龜何日換淸缸。老杜寄太白詩。渭北春天樹。江東日暮雲。賀知章見李白。金龜換酒。 屋梁明月疑看面。老杜憶太白詩。落月滿屋梁。猶疑見顏色。 未覺天涯雁失雙。此首全言謫仙事。蓋用其同姓。屬容齋。其六在傍珠玉則心降。晉王濟每見衛珍。輒曰。珠玉在側。覺我形穢。○詩。我心則降。 靑瑣追隨雲霧窓。山谷詩。玉堂雲霧窓。○與容齋。兩同玉堂。 滄澤昔時吟楚澤。東江今日賦湘江。容齋頃時。斥落滄澤。自號滄澤翁。今余謫地有東江。故亦號東江子。○屈原行吟澤畔。賈誼謫長沙。造湘流作賦弔之。 悠悠行止休觀筮。衮衮悲歡但對缸。我與誰居空感物。靑靑蒲下有魚雙。韓詩。靑靑水中蒲。下有一雙魚。君歸隴上去。我在與誰居。其七望益求箴互受降。深肝幾度話晴窓。與靑鶴公相規切。以義相推服。蓋益友也。 靑蒿本自依松樹。韓詩。自慙靑蒿倚長松。 小澮猶須助海江。山谷詩。江河須畎澮。 靑鶴堂中唯照月。楓明臺上憶傾缸。容齋作堂靑鶴洞。號靑鶴道人。希樂堂前有古楓。累土臺之。曰楓明臺。曩時相從歡飮。而嘆今之不得也。 謫仙才調今誰繼。文靖淸芬聖可雙。寇業公屢薦丁謂。李文靖笑曰。它日後悔。當思吾言。後爲謂所軋。始伏文靖之識。王旦見丁謂等所爲。欲諫則業已同之。欲去則上遇之厚。乃嘆曰。李文靖公眞聖人也。時人號曰聖相。○容齋亦知人才短經綸。後來必誤事。果如其言。故使聖相事。公且持交柄。入相。皆取同姓事言之。附靑鶴道人和希樂堂三贈詩三首崢嶸古氣若爲降。夜起彷徨更繞窓。漢明帝紀。帝惻然感悟。夜起彷徨。 魏闕有明通夢寐。親朋無幾隔湖江。每因惜日空看鏡。強欲澆愁奈罄缸。想得此公多少思。眼明天際雁飛雙。又赤壁堅城受我降。懸知更進玉堂窓。山谷上蘇公詩。赤壁風月笛。玉堂雲霧窓。句法提一律。堅城受我降。 扶搖意氣輕千里。疏鑿功夫導九江。擬把俚聲賡濩武。未聞古器數盆缸。空煩隣里驚相問。白璧無端得幾雙。又素志餘生未擬降。老儒蹤跡自書窓。愧將迂拙叨台鼎。豈有埃涓補嶽江。眼病久曾疏簡策。肺傷還欲覆觴缸。晉元紀。帝頗以酒廢事。玉導以爲言帝命酌。引觴覆之。以此遂絶。 一身萬事須料理。白首何因對榻雙。</text>
<title>次韻復奉靑鶴丞相三首 遷交河後作。戊子二月也。</title>,<text>詩來白戰 蘇詩。白戰不許持寸挺。 望風降。撚斷氷髭謾倚窓。盧延遜詩。吟安一箇字。撚斷幾莖髭。 屢對愉容憑遠句。忽披昏瘴快晴江。猶披雲霧而覩靑天之意也。 旅遊多事惟酸鼻。春至無悰強索缸。可笑三生餘債在。艱虞猶自聳有雙。坡翁詩。皺眉吟詩肩聳山。其二 富貴亢滿。不變素守。寡矣。此首蓋以深儆靑鶴公。而乃有後來之事。其有先見者矣。薰人富貴盡人降。素志誰能守講窓。霜後疏筠皆冷眼。潮來高岸漫平江。臭非玄酒休添蘖。磨得彝尊反類缸。馬援曰。畫虎不成。反類狗也。○玄酒貴淡。而蘖以釀之則臭矣。彝尊貴古。而磨以新之。則與缸何辨。人雖有志操。務適時態。則亦猶此也。 白首厭看浮世事。靑山相對頰赬雙。其三虞朝登進盡龐降。龐降。高陽氏之才子。 高臥何人賦北窓。世泰自無朱折檻。朱雲也 愆深誰惜楚吟江。屈原也 花寒夜有欺春雪。歲饉村空慰客缸。稍近京華恩罔極。來程路堠秪經雙。恩許量移于宣城。其距德水僅兩堠尒。</text>
<title>海西按廉閔耆叟用江字韻送寄。對使者書答。</title>,<text>婾梗初迎玉鉞降。黃海路俗嚚。多偸竊姦宄。 窮閻喜氣溢蓬窓。謠登棠苃應編雅。騷入蘅蘺獨採江。白首論交推石友。選詩。投分惟石友。 靑雲分味洗塵缸。老杜謝送酒詩。乳酒山甁下靑雲。氣味濃香幸見分。 指囷何待顏公帖。未信今無魯肅雙。顏魯公有乞米帖云。拙於生事。擧家食粥已數月。今又罄乏。實用憂煎。魯肅以賑窮事爲務。周瑜過候肅。幷告資糧。肅乃指一囷與瑜。○耆叟不待帖乞。而送米與酒。故有指囷分味之句。其二寧將萬變寸丹降。壯氣虹騰夜貫窓。山谷詩。晴虹貫夜窓。 玩飽爲恒同永某。柳文。永某氏之鼠。彼以飽食無災。爲可恒也與。 投交非類盡臨江。柳文。臨江之人。畋得麋麑。日抱就犬習示之。犬與之甚善。三年。麋出門見外犬。走與爲戲。犬共食之。麋至死不悟。 坐成濩落補天石。莊子。五石之瓠。剖之爲瓢。濩落無所不容。杜詩。居然成濩落。○列子。女媧氏鍊五色石。以補天闕。 影對婆娑問月缸。太白詩。擧杯邀明月。對影成三人。我歌月徘徊。我舞影凌亂。又曰。靑天有月來幾時。我今停柸一問之。 畎畝先憂無亦僭。范公千載豈堪雙。忠臣在畎畝。不忘其君。○范文正公曰。先天下之憂而憂。附耆叟寄忍性子詩愁圍那得一幡降。五載山齋獨守窓。聚散飄如塵在陌。縱橫翻是木浮江。呼兒索共編遺札。謀婦時令續罄缸。只是才名增困躓。從來得失自難雙。又詞宗麻立醉心降。猶自專精不啓窓。沙岸潮回喧夜瓮。茶鐺濤起浩春江。何妨情至時援筆。却遇懷多卽倒缸。詩聖酒顚兄及弟。人間白璧本來雙。</text>
<title>耆叟又用韻以寄。復和。三首。</title>,<text>絃歌誰向蔡陳降。孔子厄於陳蔡。絃誦之聲不絶。 心裏乾坤閱靜窓。邂逅古人長簡牒。留連幽事剩山江。丈夫行止非關命。高世風流或托缸。韓文。麴蘖之托。而昏冥之逃。 已矣姬公難復夢。孔子曰。吾不復夢見周公。 由來兩大不能雙。說苑。兩高不可雙。兩大不可雙。兩勢不可雙。兩貴不可雙。重容同雙。必爭其功。其二潮捲原蕪次第降。危岡屹立遠當窓。山磽古木纔肩屋。石磽土薄。故樹木皆老。僅齊屋簷耳。 地斷衡門盡面江。髮自風塵休攬鏡。憂非榮辱豈須缸。丈夫之憂。非關榮辱。豈酒之所可解。 守玄寂寞無來往。揚子雲事 目送寒鴉去自雙。嵇康書。手揮五絃。目送飛鴻。其三獨檜爭風不易降。暮軒留影滿虛窓。淺春煙色初添柳。遠雨潮聲已上江。漁舫腥來風逆鼻。卽賣魚船所集之地。 村虛 虛。市也。柳詩。綠荷包飯趁虛人。 釀貴匹論缸。時年飢釀稀。一缸酒直一匹也。 尋巢寄語雕梁燕。豈識偸安與禍雙附耆叟詩高才日替向誰降。閱盡遺經又閉窓。百代典刑唯李杜。六朝人物亦潘江。潘岳江淹 許多妙語留詩札。大槩奇功在酒缸。自古名人元不借。如君光價迥難雙。又何處羈愁未解降。癡蠅世界只知窓。才疏我自慙棠舍。地惡君休恨曲江。張九齡建言。放臣不宜與善地。悉徙五溪不毛處。然九齡自內職出。始安罷政。守荊州。有瘴癘拘囚之思。身出遐陬。一失意。不能堪。矧華人士族。必致醜地。然後快意哉。議者以爲開元良臣而卒無嗣。豈忮心失恕。陰責最大。雖他美莫贖耶。出曲江序。 誰把精麤看玉石。向來大小混㼚缸。悠悠身事希夷子。千古風流可作雙。退之詩。㼚大甁罌小。又瀧吏言多子試降。從今刺舌閉深窓。岳侯四字誰看背。士雅孤忠謾誓江。累盡何知金是注。興來無待玉爲缸。蒼松莫作遲遲看。投老風流許我雙。</text>
<title>用江韻。戲投梨湖案下。</title>,<text>河東獅子老方降。陳季常妻。悍妬詬罵。季常畏之。東坡以詩戲曰。忽聞河東獅子吼。拄杖落手心茫然。 遮莫婷娉侍客窓。吏部曾聞歌柳巷。退之二侍姬。名柳枝，絳桃。初使王庭湊。至壽陽驛有詩云。不見園花幷巷柳。馬頭惟有月團團。迨歸。楊枝竄歸。家人追。獲。詩云。別來楊柳街頭樹。擺亂春風只欲飛。 陶朱今見泛梨江。都忘渭北論新句。惟向襄陽鬪百缸。老杜憶李白。有渭北春天樹之句。山簡帥襄陽。有習池之飮。 晩歲風流眞可羨。只嫌孤木刃侵雙。兩斧伐孤樹。謂酒色之戕性也。○國卿早年頗畏內。曾遣西盻。久乃復焉。故有獅子巷柳之句。今得梨湖主人。恣情携泛於江。深自詑負。故有老方降之語。又使陶朱公載西施泛湖事。且有和章累十篇。而無一語道遠懷。以及北樹東雲之思。唯向驪伯。誇張豪飮。有意挑之。屢有杯觴困我降。閑人飮敵雙等語。故五六及之。終以寓戒諷。非徒謔浪爲笑。亦孔明遺巾幗之意也。</text>
<title>題六畫</title>,<text>橫竿倒葉竹葉下氣尤昂。霜寒色愈好。橫空雙玉竿。雖槁不摧倒。斷竿竹淸風宜竹間。太疾反爲病。爲病斯觀貞。折之難奪性。雙榦竹首陽玉竝立。二子難爲兄。瘦色凜生氣。廉頗，相如。凜凜猶有生氣。 乾坤淸吹鳴。以二竹比孤竹君之二子偃枝竹枝遠欲雲臥。葉疏猶暑淨。誰將食肉肥。換此俗人病。東坡詩。無肉令人瘦。無竹令人俗。人瘦尙可肥。士俗不可醫。風雨竹頭棹似嫌俗。風 衣霑猶濯纓。雨 嘯吟聊自爾。非爲不平鳴。王廙字世將。倚柂樓長嘯。神氣甚逸。王導謂庾亮曰。世將爲傷時識事。亮答曰。正是舒其逸氣耳。簡齋詩。世將非識事。孤嘯聊延風。意與此同。當於言外得之。○退之序。大凡物不得其平則鳴。雪竹翠白寒鬪色。天地澹相映。不有威脅之。誰知強項令。</text>
<title>賡奉張樞相用江韻詩見贈 三首</title>,<text>煩惱多從靜處降。翛然未覺在羈窓。死生已熟危三玦。借使擧玦示之者三。以言其危也。 遷住何傷限一江 豐交二邑夾洛河。量移時。公以府官。亦與議之。公欲移高陽。而有沮不果。 不分囊璣來滿案。謂詩什來贈也 空思荷沼召同缸。公第有蓮池屢被招飮也 香山晩景夷猶地。瞻望無緣陪屨雙。公七十致仕。賜几杖。以鴻樞優游。故比香山白太傅。其二耆歲風流儘可降。棊消長日道家窓。公平生好棊。遇棊客。樂以忘倦。 甘爲機息雲歸壑。飫見波驚雨覆江。公曾參卜相之擧。竟以閑樞不果除。且昔年屢經翻覆。頗厭劇樂閑云。 髮黑已回丹熟鼎。顏朱寧借淥搖缸。洛陽高會公應續。只恐朝中罕有雙。公年高。殊不衰。可繼踵洛陽耆英會。以極品年過七十者。當時惟公一人而已。其三竹林交契道相降。叨聽餘論幾侍窓。公與叔父忠貞公交篤。故自少有談笑之陪。 百歲峨絃塵入匣。十年人事淚如江。公與忠貞公爲知音友。語及忠貞之卒。輒泣下甚慟。 笑言尙在尊先執。羈罪何時奉壽缸。許國疏狂公所愍。緘章奚啻玦投雙。古詩。美人贈我雙玉玦。</text>
<title>晩起</title>,<text>人言少睡老愁兼。愁老如何睡更添。身世暭煕分得半。日高猶自夢羲炎。身處險難。而夢間暭煕。是虞樂半之矣。猶自得力於多睡也。</text>
<title>小築</title>,<text>臨江小築本幽期。營構誰知費苦思。幽事還爲幽事累。一春眞坐此無詩。</text>
<title>懶吟</title>,<text>軒冕康身不是安。茅衡寄膝乃爲寬。長鳴立仗寧容馬。唐史。李林甫曰。子不見立仗馬乎。一鳴輒斥去。 不幸當門却悔蘭。蜀志。先主曰。芳蘭當門。不得不鋤。 世事猬興思輒癭。山谷詩。此士落江海。熟思令人癭。 佳辰鼎至食猶簞。雖遇佳辰而無酒。猶守簞食之貧也。 一春光景今輸懶。花鳥全逃筆硯刊。</text>
<title>楊白華 楊白華。楊大眼之子。容貌瑰偉。魏太后逼幸之。白華懼禍。南奔于梁。太后追思不已。爲作楊白花歌。使宮人晝夜連臂蹋地歌之。</title>,<text>楊白花。飄零何太狂。輕盈簾幌忽漫空。游氛蕩日相悠揚。牽春無賴萬萬絲。千里萬里漠漠隨風光。錦溝一夕生秋波。凄凄夢斷胡蝶香。</text>
<title>虞美人 虞美人化爲草</title>,<text>虞美人。春風吹更榮。芳心默與閑草生。年年不盡當時幽怨情。玉帳暖日烏江煙。春色盡入冤血碧。楚山深處胡孫遊。胡孫。謂沐猴也。 莫近長安車馬跡。長安。漢都也。丁寧戒草。使隨意蕃榮於楚山。與爲楚猴嬉遊地。愼勿生長安道上。徒爲車馬所躪藉也。</text>
<title>閔按廉耆叟復寄江韻詩挑和。殘擣闌局。餘意索然。然應兵在所難已。掃境出戰。豈免窮黷之失。可笑可笑。</title>,<text>海山千里盡輸降。供了風謠詠裏窓。德有二三顰見俗。書。德二三。動罔不凶。 胸呑八九目無江。史記。呑雲夢者八九。其於胸中。曾不芥滯。○目中已無吳越。○胸中坦豁。觀覽瑰富。卽難爲水之意。 交情老益膠投漆。氣味薰如醴在缸。使我至斯寧得見。君應裹飯子輿雙。莊子。子輿與子桑友。淋雨十日。子輿裹飯而往食之。至子桑之門。則若歌若笑。鼓琴曰。父耶母耶。人乎天乎。子輿曰。子之歌。何故若是。曰。吾思夫使我至此極者。不可得見。○耆叟送米問窮故云。其二千忙都向一閑降。臥穩朝光滿紙窓。投老琴松同栗里。寓居地名栗里。使陶公事。 收名裘釣異桐江。雖臨江漁釣之適。同於子陵。以此收名於千古則異矣。 何堪列綉爭君句。顏延之問鮑昭已與靈運優劣。昭曰。謝五言。如初發芙蓉。自然可愛。君詩若鋪錦列綉。亦雕繪滿眼。 安得如澠屬我缸。左傳。有酒如澠。 萬卷堆胸終底用。寧參聽法樹林雙。釋書。世尊在雙樹間說經。又傳大士於松下。建寺因雙樹。號雙林。杜詩。雙樹容聽法。其三玄處無機物亦降。鳴鷄談道伴幽窓。晉宋處宗。置一長鳴鷄。作人語。與處宗談論。極有玄致。處宗因此。功業大進。 佇瞻鞍簇廚行玉。老杜嚴公枉駕草堂兼携酒饌詩。竹裏行廚洗玉盤。花邊立馬簇金鞍。○按廉有歸時柱駕之約。故以嚴節制見過比之也。 擬辨堂成路熟江。老杜堂成詩。背郭堂成蔭白茅。緣江路熟俯靑郊。○方營小築江上故云。 錢與買山霑客橐。于頔與戴符買山錢。○耆叟亦致山資。 門無問字負村缸。無問字載酒之人。故云負。 一琴行色應除鶴。能寄西湖養得雙。趙淸獻抃守成都。以一琴一鶴自隨。後再守。屛去琴鶴。○林和靖居西湖養鶴。○耆叟養雙鶴于公庭。來詩曰。海鶴有情應慰我。一庭回舞曰翻雙。用淸獻屛鶴事以乞之。以淸獻之簡比耆叟。以西湖自況。附按廉詩 幷其敍讀惠和所謂鏗鏘發金石。幽眇感鬼神。妙絶今古。非狗尾所忝。愧負珍惠。可笑。耆叟拜投栗里公案下。耆叟前後所和。多不盡錄。寸珠猶意取齊降。叵耐奇珍疊小窓。平日英靈來斗壁。此時神助又溪江。味深正似咀甘蔗。心醉還如闢釀缸。應有儒林一頭地。看君孤步不容雙。又元來七縱取深降。險韻交投鬪客窓。力盡吾如夸逐日。功成君已禹排江。敢將哆口挑詩壘。韓詩。夜闌縱裨捭。哆口疏眉厖。 急把羊腔綴酒缸。韓詩。雌聲吐款要。酒壺綴羊腔。 只喜相逢期漸近。眉間黃色已浮雙。此所謂來過之約也。又猗君不肯逐時降。素志渾如在雪窓。樂處豈曾關寵辱。憂來寧復異湖江。椎輪慣見成金輅。瓦缶無庸謝玉缸。山頂松筠霜後在。從來節義自成雙。又文華偏得士心降。更下書帷對舊窓。一勺久慙川學海。千篇長怕筆翻江。道同韓子雲開嶽。跡放劉伶酒挈缸。濁水淸塵誰比擬。醉狂文伯是堪雙。</text>
<title>逍遙堂。爲沈左相賦之。堂在陽川孔嚴。臨大江最奇絶。</title>,<text>天游只在小欄凭。誰道逍遙物外升。萬古江山同自在。百年氷炭置何曾。退之詩。無以氷炭置我腸。 饕呑久覺無雲夢。齊視從知任鷃鵬。(莊)逍遙遊。逍遙。言優游自在也。遊者。心有天遊也。鵬鷃之喩。只是形容胸中廣大之樂。蓋謂人之所見者小。故有世俗紛紛之爭。若知天地之外。有如許世界。自視其身。如大倉一粒也。 鷗鳥生嗔渠莫識。手收霖雨也難能。堂雖絶勝。公方入相。無暇一遊。其二楊花江上見翬飛。垂柳陰中掩晝扉。可見主人不在。所謂蕙帳空也。 銀漢槎光連泛泛。赤城霞氣接霏霏。堯時有巨査浮西海。査止有光若星月。査浮四海。十二年周天。名貫月査。又名掛星査。羽仙棲息其上。今言銀漢。使張騫事。而槎光之光本此。以言湖光晶熒。境地浮空。如與銀漢星査相通。而蓬萊赤城。與之連也。 孔巖能有傅巖出。莘野寧難綠野歸。孔巖。卽築堂地。傅巖莘野。只言作相事。而伊尹不以寵利居成功。裵晉公能歸綠野堂。引此以勖公晩節。而末以終逍遙之義。公參靖國勳。引莘野。更似近。 與物逍遙最何處。功成身退是眞機。</text>
<title>浩浩亭。慶可久別業。在原平。坡州 卽高而亭之。名以浩浩。求縉紳之爲詩者。以成軸。</title>,<text>山茹供美水供肥。退之序。采於山。美可茹。釣於水。鮮可食。 矧有蕪田去可依。陶辭。田園將蕪胡不歸。 荻渚秋光粧月艇。柳磯春漲覘苔扉。有亭昭代難投紱。謂可久有亭而難歸。 占壑窮途豈拂衣。自謂 鷗鷺笑人俱不免。白頭歸未譴方歸。空勞築亭。而名韁尙牢。或占丘壑。而見擠方獲。是彼此同愧於幾作不俟之義。俱不免笑於鷗鷺也。其二漵樹巖花出短楣。畫圖屛裏見渾疑。觀因浩浩天機大。名豈區區境地奇。欲老歸休良得計。圖粗報效恐無時。▣▣詩。君恩報了方歸去。吾眼無由對碧山。 但須身健官非劇。暇沐來遊亦好期。</text>
<title>凌虛亭 三首○栗里新居。葺茆爲亭。僅一席許。名凌虛。</title>,<text>野有紆餘氣。山多闊遠模。松聲吹雨過。秋思入雲俱。兼味輸魚婢。杜詩。盤飧市遠無兼味。尒雅。小魚曰魚婢。 微涼策竹奴。江湖居漸穩。端合養衰軀。其二亭迥天能大。江淸樹得涵。懶冠妨客禮。評稼盡村談。種藥呼兒課。標書敎婢探。閑來猶惜日。登眺日須三。亦甚自適其三貧築何嫌小。囚冠不恥儒。左傳。晉景公見鍾儀曰。南冠而縶者誰歟。有司曰。鄭人所獻楚囚也。 風蟬藏翳葉。雨鷺立當蒲。趁饁朝舂急。供慵午枕孤。溪翁時問疾。鮭菜佐村酤。</text>
<title>新居成 戊子歲也</title>,<text>高處新開向水扉。江風山靄摠來依。潮肥輕舫行欹柳。人靜幽禽覘小幃。雨脚斜穿日脚立。雲衣低濕石衣歸。高吟細寫陰晴事。絶勝人間說是非。</text>
<title>題新居 二首</title>,<text>栗亦曾陶里。地名栗里。而栗樹多古植。豈以此得名。而偶同於陶里耶。 人今故杜亭。杜詩。西閣從人別。人今亦故亭。○移故亭而新之。故引杜語。 隣墻分樹色。江檻與朝暝。江氣朝暝。如暗霧霏襲。臨江之屋。故有與字。卽分與之義也。 本自謀長醉。胡然笑獨醒。不須論得失。秪是喜郊坰。其二身便 平 棲寂寞。夢不落囂呶。苔砌行蝸字。陶簷定鳥巢。里皆茆室。得一瓦簷。爭來巢之也。 夜虛邀月榻。松護聽風梢。自是人書斷。何煩著絶交。稽叔夜著絶交論。</text>
<title>坡牧挺之送秋露酒與靑瓜子。乃云白水眞人。靑衣童子。可與一娛。用其語。戲走答之。以博一粲。兼露謝悰。</title>,<text>匡床孤臥伴爐薰。交息年來謝世紛。白水眞人師白墮。白墮姓劉。晉河東人。善釀酒。飮者醉不能醒。 靑衣童子裔靑門。靑門瓜甚美。言靑門苗裔。 惠然肯至顏如玉。謂瓜也 莞爾相看氣若醺。謂酒也。有若飮醇酎。不覺自醉之意。 會合倘敎能數數。楊州之鶴不須云。有客言志。一願爲楊州刺史。一願爲多財。一願騎鶴上昇。其一人曰。腰纏十萬貫。騎鶴上楊州。</text>
<title>悼湖叟喪姬。書以弔之。以當挽歌。</title>,<text>經卷謀生雲可憐。東坡云。予家有數妾。相繼辭去。獨朝雲隨予南遷。戲作詩曰。經卷藥爐新活計。舞衫歌扇舊因緣。 宰羊佐客秀之賢。周顗母李氏字絡秀。初顗父俊出獵遇雨。止李氏。父兄不在。絡秀與婢。於內宰羊具饌。不聞人聲。俊窺之。見一女甚美。因求爲妾。 挑琴暫作當壚女。奔月長爲竊藥仙。湖叟能文章善鼓琴。初遇妓於光山客館。遂畜家當饋。故使相如文君事。今其亡矣。故使羿妻奔月事。 漠漠秋陰連曉閤。闇闇春意落幽泉。景中人去寧論景。無復西湖試問禪。杭妓琴操善應答。東坡善之。在西湖。戲琴云。我作長老。尒試參禪。問琴云。何謂湖中景。答曰。落霞與孤鶩齊飛。秋水共長天一色。何謂景中人。答曰。裙拖六幅瀟湘水。鬢掃巫山一段雲。○十玩退處鼎津。號湖叟。畜姬與居。故使東坡西湖事。</text>
<title>張都事 玉 用江韻詩見寄。次韻謝之。二首</title>,<text>郞曹玉立舊欽降。久闊今逢客裏窓。張爲天曹郞。余爲參議。今過十餘年。張亦坐事久不調。起佐開城。殷勤過余于栗里。 覆雨人多翻在手。狂瀾誰復倒回江。韓文。回狂瀾於旣倒。○上句言交態翻覆。下句言文章不古。以起五六。美張郞之意。 吟來鏗爾初聞瑟。語。鏗尒舍瑟。此借言詩淸古。 談接醺然劇挹缸。與公瑾語。不覺自醉之意。 杜老漂奔人孰顧。凌霄高義使君雙。杜詩。使君高義凌靑霄。此以張郞比使君。其二老抱於人亦愼降。夔 山鬼也 魑今伴五年窓。驚君秀氣應懸榻。陳蕃不接賓客。惟徐孺子來。特設一榻。去則懸之。 愧我塵襟欲濯江。錄事堂貲寧怕雨。中丞乳酒屢分缸。老杜王錄事許修草堂貲不到聊小詰詩。爲嗔王錄事。不寄草堂貲。昨屬愁春雨。能忘欲漏時。栗里小堂成。而無蓋經雨。張郞送貲陶蓋之。故反老杜語以謝其雖雨不愁也。老杜又有謝嚴中丞送乳酒詩。張郞屢惠官釀故及之。 炎涼變態尋常事。豈意危途見絶雙。危窮之境。舊交多掉臂背行。而能以信義相憐。顧斯亦罕見于世者。附張子剛詩 幷其敍伏覩江韻酬什。圭復無已。不揆續貂。敢用效顰。伏呈栗里左右。仰希斤敎。豐城後學張子剛拜誅茅祕境地靈降。爲滯神仙護玉窓。不盡雲山供彩筆。幾番瓊屑灑煙江。無人渡口橫舟楫。隔屋墻頭過瓦缸。他日懸知名綠野。草堂蕭索未應雙。又詩壘堂堂士盡降。墻高難越況窺窓。晴虹貫處堆千卷。彩筆揮時倒九江。明月能媒人按劍。騷翁例愛酒盈缸。莫嫌楚澤吟偏若。今古名誰屈子雙。又凜凜詞鋒孰不降。毫端風雨撼吟窓。望高山斗梅和鼎。心脫煙埃月印江。若聚群仙飛玉屑。應敎賤子酌銀缸。洛城紙價從今貴。一首從今直璧雙。</text>
<title>恩休亭次韻</title>,<text>國卿，國弼兄弟。俱在散地。退居田里。國卿以恩逸名亭。國弼以恩休名亭。兩君有詩求和。機雲榮悴一時同。兄弟榮宦比肩。而一時坐事同罷。 弟卜浣西兄瀼東。浣西瀼東。皆杜甫所居。國卿在東。國弼在西。俱傍水爲居。故以浣西瀼東比之。 贏得一休酬百鬧。深恩還覺到荊蓬。此卽恩休恩逸之意。其二休逸遭豐樂更全。兩君亭額豈徒然。孤臣稽首調元頌。只在君心不在天。休逸雖樂。年豐然後其樂可全。年豐雖係乎天。非和氣之感。不能致休逸。而得叩腹之樂。君賜大矣。雖在放逐。亦與其樂。所以有調元之頌也。時戊子。甚豐熟。其三百千榮地弟難兄。百戰收身始悟生。獻曝誠除難更效。寒村一味負南榮。喪大記。升自東榮。降自西北榮。謂屋翼也。屋梠之兩頭起者曰榮。相如賦。偓佺之倫。暴於南榮。○村翁之樂。無踰於無事暴背而已。休逸之恩。欲報而無路。則惟有獻曝之誠尒。</text>
<title>次芒洞見寄韻 芒洞。國弼所居。</title>,<text>蕭條甘野居。土榻眠覺餘。老渥登顏酒。詩寒滿腹蔬。雲饕開岫小。蜂懶得花疏。點檢無塵事。深憑水護廬。江居寂寞。頓無俗事相擾。乃爲浦水環護。以絶俗人來往。</text>
<title>戊子十月閏十月間。四見雷震。有嘆。</title>,<text>十月三年嘆不寧。連三歲十月有雷。 今年還見四雷霆。廊廟如聞談笑了。小儒翻訝是常經。十月雷電。連歲一値。而今年則四値之。詩嘆不令不寧者。寧至是乎。反以尋常不之怪。獨竊憂嘆。而衆方恬然。却疑常經而莫之知。妄自憂也。</text>
<title>伯氏求延城筆十幅。令我題其上。</title>,<text>月梅空色月同幼。但覺枝橫斜。不有香與影。何知枝上花。皎色相況。視之若無。尋香與影。始覺有花。詩翁於此。興復不淺。雪梅雪威有不屈。貞骨凍難僵。欲以色相厭。入聲 其如香遠揚。雪虐之威。不能屈其節。且欲以色凌加之。則其香益遠而難掩。妬嫉之適足以彰其名。尙矣。煙梅盈盈近忽迷。瞹瞹皎猶眩。群玉峯頭看。依稀雲霧面。仙人氷玉之顏。隱約雲霞之中。可望而不可親。可愛而不可狎。誰其似之。澹煙疏梅。風梅會有西湖賞。聊酬萬斛香。憑風將遠報。何意竝飄傷。遇知己之賞。不能隱其有。盡以其香酬應之。欲憑風遠揚。極其知己之報。何知其身之倂及飄落乎。花於是乎可憐。倒梅榦鐵空空老。枝花嫩嫩垂。剛心吐淸馥。眞會老夫詩。惟其中剛。所以發外者可觀。雪梅滿樹模糊雪。埋花巧積危。埋香埋詎得。難與見朝曦。雪欲埋花。而危積不已。香終不可得埋。朝日之出。旋消而無跡。於梅何傷。古梅古榦半枝折。都無競物情。東君爲搜訪。遺老最先榮。爲去聲○古榦礧砢。枝柯搉折。豈復與小卉爭芳耶。然東皇發物。首訪遺逸而先榮之矣。梅非容意於其間也。江梅骨換江妃冷。魂憑翠窟珍。中山有仙族。幻出月中眞。描出其眞。妙在毫穎上。造物被他破費了。沈梅淡掃太疏約。薰心醉更迷。恐留羅綺氣。醒骨浸寒溪。施之白則太素澹。調以香則又醺眩。曷若浸之寒溪。醒心洗骨。以盡其酣艶之氣耶。竹梅雪盡江寒夜。參橫月落時。乾坤愁絶意。聊與此君知。乾坤獨立。寥落之懷。寫得至此。耿耿可掬。</text>
<title>洪君子美爲致日曆曁魚尾煎藥。走簡謝之。</title>,<text>瑞莢添千曆。每年冬至後。頒新曆。 羈齡報五窮。羈逐之年。已至於五。而歲且盡也。 那堪催鬢雪。猶荷慰風蓬。見新曆。尤覺老至。而猶喜寄問之厚也。 一紙書忙拆。雙包惠又蒙。嘉魚知丙穴。漢中沔陽縣。有魚穴。常以三月取之。穴口向丙。嘉魚食乳水。味甘。食之令人肥。左思蜀都賦。嘉魚出丙穴。 仙劑想南宮。子美之官。亞南宮。南宮冬劑此煎分之。 點手螯難味。古人以左手持螯爲勝味。而此魚之味。遠勝於螯也。 調杯酒倍功。以此劑調酒杯。甚良。 衰顏渾瘴墨。祕訣忽春紅。黎顏。服劑而回丹也。 逐逐炎涼地。滔滔利害叢。誰將膠漆事。能向雨雲中。古人膠漆之道。今不可更論於雨雲翻覆之間也。 索莫惟甘我。殷勤獨愧公。臨河無限意。孔子臨河而嘆。 傳與禁城風。</text>
<title>靈筠</title>,<text>士出食君食。各思效一智。智效一官。 支頹苟一隅。隻手猶可冀。如其事不爾。油然去弊屣。吾悲楚正則。直轍謝軒輊。與處豈不熟。穆醴或可愧。豈不知楚王之不可與有爲。而不能如穆生之見幾耶。此一轉也。 吾道可自悅。吾田可自植。韻書。植。除吏切。種也。 於何不自得。廓乎立天地。胡爲如莫容。弊形以自瘁。退處田里。可以樂道無悶。胡爲行吟憔悴。以至於形容枯槁耶。此又二轉也。 猗彼轍環人。孔孟轍環天下。 不遇竟興喟。塗炭寧己責。棲遑忘食寐。聖賢之心。汲汲於極濟。不能忘天下。而獨善其身如此。此又抑而復揚。就彼兩轉而翻斷。 大夫王所近。矧有肺腑寄。屈原。王之同姓。而與王圖政者也。不可恝然於去就。斷得更親切。 寧獨同姓卿。死無可去義。倖倖非人安。畎畝亦等位。忠臣雖在畎畝。不忘其君。孟子亦曰。吾豈倖倖然哉。爲卿雖非同姓。亦無可去之義。宣獨原乎。又架出一層。以言在江湖亦憂之意。 騷歌豈自悼。王庶幾之意。孟子。王庶幾改之。余日望之。 遙遙不死者。千載固一致。許多曲折。道出屈平心事。不可以不早見幾。與去國眷顧悲悴爲之評。然沈湘自決。則非中矣。</text>
<title>子房 此篇有爲而作。深歎當時謀國之不能。後來果然。知有先見。</title>,<text>楚漢初角鬪。相對如棋奕。漢手稍收贏。荊公詩。且可隨緣道我贏。 於良常有獲。於良足矣。今用其字。 勝負了一局。豈非功煥赫。園綺終一下。存亡在此擲。言四皓定儲之事。 草昧易爲力。刀筆亦進策。燕昵人所難。漢史。父子之間。人所難言。 期期猶莫格。御史周昌諫曰。臣期期知其不可。○格字。格君心之格。 於是倘微公。厚彼商山帛。張良。厚幣卑辭。以招四皓。 秦高與晉獻。趙高詐立胡亥。獻公惑驪姬廢申生。 幾何不襲跡。俯仰安危定。九鼎重盤石。公功實在斯。迂叟顧莫覈。司馬公於資治通鑑。不載四皓事。以爲若審有此。是子房爲子植黨以拒父也。高祖之雄傑。豈四叟所能抗。而大臣力諫之彊。豈不賢於四叟之助。朱子於綱目。據舊史詳載。胡氏曰。善乎子房之能納忠也。至於招致四人。以安太子。則其績尤偉。而司馬公乃致疑焉。是春秋深許首止之盟。而易有納約自牖之象也。 吾謂乃家事。乃翁家事 孰非謨臣責。戚寵 戚姬 非一朝。陵偪漸必積。胡爲不於幾。乃竢強要畫。呂后使呂釋之。強要留侯畫計。 悍婦尙主室。呂后 強宗連噲澤 澤。呂后兄。後封悼武王。噲。帝之故人也。佐帝功多。且后弟▒之夫。有親且貴。黨於呂氏。 乃翁非甚昏。子弱誰抗嫡。蘇論曰。豪奴悍婢。不敢與弱子抗。 當時意或爾。不早防其隙。人心苦難常。妖嬖巧移易。上之關東。戚姬常從。日夜啼泣。欲立其子。 區區貴彊相。帝憂何足釋。時趙王年十歲。上憂萬世之後不全也。趙堯請爲趙王置貴彊相。及呂后太子素所敬憚者。乃以周昌相趙。然猶欲易太子。 定陶 戚姬。定陶人也。 如植援。暗扇成毛翮。公其無奈何。晩計終何益。功成幸天會。至今寒心鬲。公智豈不及。猶貽論者惜。深許子房招四皓安太子之功。而以帝謨臣。不早防微。逮至幾迫。乃竢夫呂后之強要。然後爲畫。何哉。意或悍后強宗。亦足可恃。而乃翁之明。必不至是。致忽毫釐。而謬之千里者耶。人心乘老而易耗。內寵巧惑而難悟。大臣之請。不得釋其蔽。彊相之策。不足慰其憂。當時幸無戚氏之黨羽翼構扇於其間。故子房之計。僅得沮之於終。此亦僥倖而成尒。抑揚曲折。屢致丁寧。深惜其不早萬全之圖也。遐思古昔。俯仰可嘅。</text>
<title>苦寒有感。次湖叟見寄韻。二首。戊子冬。寒酷雪深。古所未有。鳥獸與林木多凍死。</title>,<text>密室獰飆尙刮裘。絲身 絲身而穀腹 何術及遐州。江氷玉矗誇崇嶽。古有氷山事。此摘其語。 雪澗松摧臥老虯。暉奪陽烏韜赫赫。凍瘖朝鳳閣啾啾。自褚韓被罪後。以言爲諱。李善感極言時事。謂之鳳鳴朝陽。○老杜鳳凰臺詩。恐有無母雛。飢寒日啾啾。 頑陰詎礙回東馭。共作春酣鬲督郵。平原督郵。謂酒也。平原有鬲縣。○謂春氣挾酒氣以作暖也。其二土堗龜藏砭骨寒。舌強寧可語翻瀾。晉殷仲堪云。三日不讀道德。便覺舌本間強。出本史。韓詩。挈携陬維口瀾翻。○此謂寒甚。口噤舌凍。不能出聲也。 密圍煖手空傳侈。開元遺事。唐申王。冬月苦寒。令宮女密圍而坐。謂之妓圍。岐王每手冷。不近火。惟於妙妓懷中。揣其肌膚。秿爲妓煖手。 大庇歡顏信覺難。杜詩。安得廣廈千萬間。大庇天下寒士俱歡顏。 功淺酒猶錢莫續。稜銛衣且篋無完。東坡詩。未嫌長夜作衣稜。○酒難爲功。而又無錢可賖。衣且不暖。而篋無完藏。其難卒歲可知。 負薪有哭何由徹。衛君見路有負薪而哭之。問何故。對曰。雪下衣薄。開府金賑貧窮。出 蒲上無人學史丹。史丹。伏靑蒲上極諫。</text>
<title>釋悶次湖叟見寄韻</title>,<text>誰將煩惱敢爲魔。金石聲高獨出歌。莊子。曾子居衛縕袍曳褷而歌。商聲滿天地。若出金石。○韓詩。金石出聲音。 意適丘園眞自勝。功成天地亦應麽。付人東閤收多士。公孫弘開東閤。謂以相業付人。卽功名付公等之意。 輸我西山辦一蓑。玄眞子詞。西塞山前白鳥飛。桃花流水鱖魚肥。靑蒻笠綠蓑衣。斜風細雨不須歸。蓋以漁釣之樂比玄眞。 更有送生詩與酒。由來萬戶不言多。杜牧詩。何人得似張公子。千首詩輕萬戶侯。附湖叟苦寒詩沒脛雪曾埋四野。裂膚寒復到神州。壓摧厚土恐欹軸。凍徹深淵殭蟄虯。可使松篁遭挫抑。寧饒鳥雀亂啁啾。天心有意蘇群物。反令行春也速郵。又一曝無由救十寒。秪令藍縷淚汍瀾。烘肌取煖寧非謬。袖手通溫更覺難。一氣隨元均往復。四時成序底虧完。高居有宰能卑聽。下土微臣抱寸丹。附湖叟釋悶詩冷被懷氷却睡魔。五更鷄凍不能歌。窮愁似我今安有。多病休官古亦麽。雲磴訪僧雙蠟屐。寒江釣雪一漁蓑。人生貴在從吾好。鍾鼎軒裳未必多。</text>
<title>重用苦寒韻</title>,<text>雪有丈深如漢歲。漢元封二年。大雪深一丈。 君今詩健似潮州。韓潮州。有苦寒詩。 膠杯無賴黃浮蟻。東坡詩。童子愁氷硯。佳人苦膠杯。膠。去聲。白樂天一堞膠牙餳。與此同膠杯。雖出於莊子置杯焉則膠。而東坡所謂膠杯。乃是酒凍也。 冷爇難敎翠吐虯。古詩。雛獵戲擲香出喉。蓬蓬結出蒼玉虯。此謂泠澁香無煙也。 龍亦髥氷嗟昔詠。退之苦寒詩。熒惑喪躔次。六龍氷脫髥。芒碣大包內。生意盡恐殲。 鵠雖眼血異群啾。老杜苦寒行。白鵠翅垂眼流血。韓詩。啾秋窓間雀。不知已微纖。擧頭仰天鳴。所願晷刻淹。○謂鵠雖泣血。亦異群雀之喧啾丐活也。 添春縱怕頭增雪。猶喜回元亟置郵。其二猿噤蛟埋怨歲寒。崑崙凍折海枯瀾。杜詩。凍埋蛟龍南浦縮。又崑崙天關凍應折。又玄猿口噤不能嘯。 紅通獸炭爲功少。黃送犀盤策效難。玄宗朝。交趾進犀角一株。色如金。置諸殿中。暖氣襲人。 馬蝟而僵寧受任。元封二年。大雪。牛馬跼縮如蝟。 肌鱗亦裂可求完。韓詩。肌膚生鱗甲。杜詩。身上無有完肌膚。 詩如鄒子回春律。讀過醺然臉發丹。</text>
<title>重用釋悶韻</title>,<text>欺人萬事未降魔。歲晏窮廬叩角歌。百稔藏愁雙鬢足。千鍾求宦一炊麽。用黃粱未熟事。 閑來天地寬衡宇。老去經綸剩釣蓑。試問江湖與廊廟。憂民憂國較誰多。范公記。處廊廟則憂其民。處江湖則憂其君。○古人論詩之變體。如老杜老去詩篇渾漫與。春來花鳥莫深愁。如后山敗絮不溫生蟣蝨。大杯覆酒着塵埃。如張宛丘可憐客鬢蹉跎老。每惜梅花取次稀。如簡齋籬底菊花惟解笑。鏡中頭髮不禁秋。以詩篇對花鳥。以蟣蝨對塵埃。以客鬢對梅花。以菊花對頭髮。一輕一重。變化無窮。如此之類。不可悉數。天地經綸。雙鬢一炊之對。亦效此例。他可例推。</text>
<title>立春後 三首○戊子立春。在十二月十七日。</title>,<text>山禽稍幽響。籬雪行漸稀。嫩日通輕信。寒梢怯積威。乾坤爲客久。湖海此心違。小几焚香坐。翛然獨掩扉。其二凍緊簷餘滴。寒驕臘半韶。謂立春在臘月之半 雲姿閑弄日。霽色暗生苕。稍潤南畦麥。微喧北渚潮。殊方春事異。還覺一身遙。其三饕臘留憑雪。輕春暗着灰。葭管灰也 意生南浦芷。春意最先動於渚草 香綻故園梅。物態欣逢節。羈情懶上臺。心忙何事業。花竹急須栽。</text>
<title>早春</title>,<text>客中時序換堂堂。觸眼風光秪自傷。曉白尙含鴛瓦凍。霜 新靑欲動鷺洲芳。草 工如一一來雕繪。物得微微盡寵光。杜詩。寵光蕙葉與多碧。點注桃花舒小紅。 人世百年都幾日。六春猶自滯江鄕。若化工一一逐物而刻畫之。則役巧費功。有時而餒。豈能洪纖微巨皆獲生成之公耶。元化大矣哉。人生域中。有不自得於元化之下。斯豈理耶。</text>
<title>木稼 戊子臘月。連三日不解。</title>,<text>木稼者。如霜華着條璨瑳。差似花蕊。有時所見如此。今則堆枝封樹。點綴層層。重跗疊萼。刻鏤玲瓏之態。不可形以言。望之如千林萬木叢叢密密。皆是李梨爛熳皦皎。駭心眩目。誠爲罕有之異也。田夫無知。乃謂宜粟之瑞。嘆而書之。非霜非雪也輕盈。滿苑層層綴素英。粲粲林毛琪鳳擧。重重松蓋玉龍擎。木氷書異垂前聖。成公十六年。雨木氷。劉歆以爲上陽施不下通。下陰施不上達。故雨而木爲之氷。 樹介言占有更生。永徽二年十一月。陰霧凝凍封樹木。數日不解。劉向以爲木少陽也。人將有害。則陰氣脅木先寒。故得雨而氷。亦謂之樹介。介。兵象也。○唐寧王臥疾曰。木若稼。達官怕。必大臣當之。吾其死矣。果卒。 田父詎知儒者恨。謾誇田粟瑞春耕。</text>
<title>佳節</title>,<text>立春元日迭成回。客恨春愁倂入來。勝憶粧幡分侍從。唐制。翦綵爲花。勝銀幡。以分近臣。至今倣之。有春幡之賜。 貧難餽歲恣追陪。東坡有餽歲詩。敍云。歲晩。相與餽問爲餽歲。酒食相邀。呼爲別歲。今人群飮卽餽歲。言客居貧甚。不能追邀里人而爲歡。 五更高枕鷄三唱。一齒添人鬢半催。豪興漸隨衰病減。南阡猶欲訪寒梅。五更高枕而聽鷄。則無心於趨朝可見。垂老之境。一歲之添。衰白煩異。眞情語也。歷落艱虞之地。猶有訪梅之興。則其胸中自得之趣。有不能奪者矣。</text>
<title>村中書事</title>,<text>秋蔬傷旱稀冬酢。春麥濡苗擁雪殘。飢有殭麕充臘味。凍無芽蓼薦春盤。戊子秋旱。菜根皆枯。村中絶無冬菹。冬雪極深。鳥獸飢凍多斃。村夫多得之以爲饌。寒威至春未解。故無薦盤之蓼。 梅粧小歲先登紙。寒食前一日。謂之小寒食。小歲。卽除日也。此謂假梅適有畫成以薦歲。故云。 酒下嵬胸急瀉灘。阬籍胸中磊隗。須酒澆之。 憂世何人能食力。感時空老愧朝餐。無事坐食。志士所愧。</text>
<title>自笑</title>,<text>壯特行樂易成歡。老去他鄕少所安。松徑枯筇初得力。篝燈細字漸羞看。脚疲眼昏。老態可掬。 屢封曾上三千牘。東方朔奏牘三千 一釣今追八十磻。太公釣磻溪。八十遇文王。 莫向名關論得失。由來蒻笠勝蟬冠。以平生好章疏。獲罪頗深。故有三千牘之語。今投老放情漁釣間。乃使太公事。</text>
<title>憶梅</title>,<text>快哉亭， 咸寧別業 希樂堂。京墅 前有手植數株。想亦有花而無賞。絶嘆之餘。吟成一首。以憶梅命之。似若因風而寄意云。故林寒艶想輕明。脈脈都悲遠客情。多少香傳風澗落。兩三枝出雪籬橫。春工未管逃商皓。謂商山四皓也。漢史。上大驚曰。吾求公數歲。公等逃避我。逃字本此。 曉瘦難禁餓聖淸。伯夷。聖之淸者。餓死首陽山。○本取皓淸字。而逃餓字皆本家語。謂先春而發。如四皓之逃漢。曉寒而瘦。如伯夷之餓也。 半夜相思半窓月。只愁魂夢笛中驚。</text>
<title>題醉陶軒 卽栗里亭也○三首○三詩。大抵皆用本家語。以著命軒之意。</title>,<text>縣秫未醇顏已赤。陶潛好秫酒。爲彭澤令。公田悉種秫。後恥爲五斗米折腰。解綬去。謂爲米折腰。已自發羞。不待飮官釀。而顏始赬也。 園松來撫眼俱靑。陶詞。撫孤松以盤桓。謂好眼對松。眼與松而俱靑也。 胸中甲子參麟筆。義煕以前。明書年號。永初以來。唯云甲子。 窓裏春秋入鳳蓂。左傳。少暭摯之立也。鳳鳥適至。故紀於鳥。鳳鳥氏。曆正也。鳳知天時。故以名曆正之官。○堯時。蓂莢每月朔生一莢。月半生十五莢。望後落一莢。○杜詩。鳳曆軒轅紀。韓詩。月變三十蓂。此謂鳳曆也。少暭之鳳。堯之瑞蓂。卽我窓中之日月。所謂淸風北窓下。自謂羲皇人也。 但有停雲 陶詩。停雲。思親友也。靄靄停雲。濛濛。時雨。良朋攸邈。搔首延佇。 歸矯首。何嘗倦鳥奮收翎。經丘尋壑翻多事。身世全輸一醉冥。矯首倦鳥經丘尋壑。亦皆陶語。今以尋壑經丘爲多事。而付之於醉。卽醉陶之意也。其二平陸眼前江漫漫。停雲詩。八表同昏。平陸成江。 湛霜胸裏菊鮮鮮。山谷詩。胸中湛秋霜。 巾無用着常釃酒。琴不須聲已廢絃。漉酒巾。無絃琴。 偶爾來同千載里。栗里之名。偶同淵明所居於千載之下。○山谷詩。彭澤千載人。 悠然臥共北窓天。休將出處輕論世。有不言傳不浪傳。山谷詩。彭澤千載人。東坡百世士。出處雖不同。氣味乃相似。太白詩。但得酒中趣。勿爲醒者傳。此皆採其意。其三誰把歸來畫入臨。臨形本模出。畫家謂之臨移。世多畫歸去來圖。 依然衡宇此江潯。但傳三逕就荒地。誰見南窓寄傲心。皆陶詞語 道更千秋難共去。道不隨人而亡也。 人於百世可同音。卽上山谷詩意。 擬君與拓壺中地。只恐衣無白也尋。陶潛九日閑居詩敍。秋菊盈園。而持醪靡由。詩曰。塵爵恥虛罍。寒華徒自榮。淵明平生不足於酒。雖欲一付之醉。恐無白衣之傳酒也。</text>
<title>醉陶軒書事</title>,<text>荊籬短短循回麓。江檻幽幽俯淺灣。入夜孤舂村點火。出林寒角獵圍山。胸書鬱屈蟠千古。頭雪分明映兩間。未必侯芭玄可托。尊前松菊送餘閑。侯芭。揚雄弟子。常從雄居。受法言，太玄經。卒以玄傳。謂欲玄之傳。何用如揚雄之托侯芭。對松菊而飮。如淵明送生可也。</text>
<title>湖叟和前章。復步韻走答。</title>,<text>薦口纔休毀口稠。嗟君行止半炎州。湖叟忤當道。斥落南卿。容齋以爲不可久置散地。復敍西衛。未幾。有以借丁墾田事搜聞。又坐此奪職。復落南鄕。 吟緣多苦身癯鶴。李白詩。問渠何事太瘦生。多是從前作詩苦。 書撥無聊字綰虯。湖叟能詩又能書。 濩武難音蛙競聒。大濩。湯樂名。大武。武王樂。 孔鸞垂翅 漢光武紀。始雖垂翅回谿。終能奮翼澠池。 燕隨啾。留連造化爲功地。偸造化之權。以爲己功。猶左傳所謂貪天功者也。 那識枯榮劇遞郵。韓序。無聊不平。有動於中。必於草書焉發之。言以草書遣愁也。其二失脚危塗膽尙寒。名場那復起情瀾。安陸昭王碑。宴語談笑。情瀾不竭。 五車書讀君曾遍。莊子。惠苑多方。其書五車。 三斗醋嘗我最難。范質好面折人短曰。鼻吸三斗醋。方可爲宰相。此言不能隱默苟忍以圖保也。 釀欲與斟春共待。來毋 與無通 淹駕月將完。退之詩。樓頭完月不共宿。○湖叟曾有二月旬望來過之期云。 胸中漸覺開祥宅。華嚴經。瞻仰吉祥宅。山谷詩。胸中吉祥宅。膜外榮辱境。 物外光陰付鼎丹。其三書屋窮愁正坐魔。荊門春掩和長歌。蛇杯貽惑翻成病。樂廣嘗有親客曰。前蒙賜酒。方飮。見杯中有蛇。旣飮而疾。時廳壁有角弓畫作蛇。廣復置酒曰。復有所見否。曰。如初。乃告之。沈痾頓愈。 蝸角爲爭底匪麽。莊子。有國於蝸之左角者曰蠻氏。國於蝸之右角者曰觸氏。爭地面戰。伏尸數萬。○以疑致害者。莫非杯蛇而爭名。蝸角之上。所得幾何。 誰與文章能補衮。不應漁釣共披蓑。惟憎命達從來事。杜詩。文章憎命達。魑魅喜人過。 人患無才子患多。陸機傳。人之爲文。常患才少。機更患才多。附十玩子再酬栗里詩江山那復苦相留。一日鷄書播遠州。解雨隨時霑宿枿。春雷掀蟄起潛虯。居移瘴海夷音鬧。耳脫荒墟鬼物啾。只是西南成悵望。漫敎鴻雁作書郵。殷浩還豫章。貴游寄書百餘函。殷至板橋。沈於江曰。沈者自沈。浮者自浮。殷洪喬不能作致書郵。○湖叟自註云。前數日。僕夢公蒙恩入京。故首敍其事。僕則落拓南歸。坐成阻闊。故末句及之。又退了蓬心戰熱寒。翛然古井湛微瀾。朱崖秪道危機最。黃閣那知末路難。交合金多從彼盡。名標璧重許誰完。唯堪借子飛霞佩。早晩功成九轉丹。又名場擾擾劇奔魔。薖軸衡門我獨歌。紫陌高車眞自斷。滄洲小艇共君麽。回看世態隨蒼狗。杜詩。天上浮雲如白衣。須臾改變如蒼狗。 直把勞生付綠蓑。畢竟公非忘事業。時聞輿論苦相多。山谷詩。欲向滄洲去。還能小艇麽。</text>
<title>復用前韻。寄湖叟。</title>,<text>百歲常懷不滿憂。幾人錢鶴更楊州。腰纏十萬貫。騎鶴上楊州。言人生百年。皆患不富貴。及至富貴。又不知止。是百年常不足也。 固知物役珠彈雀。呂氏春秋。今有人於此。以隋侯之珠。彈千仞之雀。世必笑之。所用重。所要輕也。夫生豈時隋侯之珠重也哉。 寧怪泥蟠鼈伍虯。公孫弘答東方朔書。譬猶虯龍之未升。與魚鼈爲伍。及其升天。鱗不可覩。 大任於人饒拂亂。出孟子。 一炊爲夢足囂啾。盧生夢邯鄲登第。遷御史，知制誥，採訪使，京兆尹。破戎策勛。恩禮極盛。轉尙書。爲時宰所忌。以飛語中。貶端州刺史。三年。徵爲常侍。未幾。復誣謫。俄省冤。又進中書令。炊尙未熟。 醉鄕但占吾天地。少住何嘗日月郵。其二十玩胸中氷雪寒。文章況復富波瀾。山林委質俱堪許。荊公詩。委質山林如許國。 畎畝忘憂兩自難。俱兩字。皆屬彼我。○忠臣雖在畎畝。不忘其君。范公曰。先天下之憂而憂。 色以染殊絲不定。淮南子曰。墨翟見練絲而悲。爲其可以黃可以黑。 物緣剛折齒誰完。老子曰。齒亡乎曰亡。豈非以其剛耶。 與人欲語何須語。一語如甁炳若丹。守口如甁。防意如城。其三事如有定豈容魔。余不寓淫且嘯歌。列女傳曰。魯漆室女倚柱而嘯。隣人婦曰。子欲嫁。女曰。吾憂魯君老而太子少也。○山谷詩。倚楹嘯歌非寓淫。 利莫居贏尤 尤。咎也。 更大。漢書。操其奇贏。日游都市。 名難處盛得還麽。史記越世家。范蠡曰。大名之下。難以久居。 風塵書劍身長路。煙月江湖睡足蓑。無限壯心疑老盡。老來深覺酒中多。李詩。相憶江南裏。舡中睡蓋蓑。附十玩子和章才高筆老語兼遒。豪氣崢嶸蓋九州。賈賦何須憂集鵩。陶梭行復化騰虯。陶侃漁雷澤。得織梭掛壁。後雷化爲龍。韓詩。古鼎跳水騰龍梭。 三遷子已輕艱險。一醉吾今任喞啾。且遞詩筒爲面目。不愁形跡滯程郵。又開卷淸風拂面寒。似扶衰老快觀瀾。如今國士投閒久。自古文人得路難。易奉器盈憐始銳。欲磨圭玷悼初完。應須披寫歸耕早。剛及湖陰杏萼丹。又世間榮落孰非魔。誰把松苗浪作歌。到了馬錢俱是癖。看來鵬鷃摠爲麽。笙歌北里披羅綺。雲水南湖卸笠蓑。莫苦憂貧憂道乏。平生半菽覺猶多。</text>
<title>五用其韻答十玩</title>,<text>里同名栗疑陶令。溪不稱愚豈柳州。傍漢爲高風借雀。失波無用蟻侵虯。物無細大。借勢則高。失所而困也。 斯文久絶師源正。大雅誰新幻語啾。萬古同沈俱逆旅。由來天地是亭郵。五里一短亭。十里一長亭。其二交情如水逼人寒。淡交如水 莫遣氷淵更起瀾。孟郊審交詩。莫躡冬氷堅。中有潛浪翻。 王子小舠疑興盡。王子猷剡溪事 巨卿千里豈來難。范式字巨卿。與張邵爲友。式曰。後二年。當過拜至尊。至期。邵白母。請具鷄黍候之。母曰。二年之別。千里結言。何相信之審耶。邵曰。巨卿信士。必不相負。至其日。巨卿果至。○湖叟屢約不至。豈有失巨卿之信。疑必如子猷興盡而返也。蓋以婉辭責之也。 河憑淸濟羞其濁。卽淸流映汚渠之意。 玉入烘爐貴在完。淮南子。鍾山之玉。熾以爐炭三日三夜。色澤不變。得天地之精也。 他日逢君君必怪。鏡中顏面頓消丹。其三層空風刮掃陰魔。明月當尊客放歌。守瓮之天他自大。觀瀾於海外皆麽。觀於海者難爲水 蘇侯二頃賢紆組。蘇秦曰。使秦有負郭二頃田。安能佩六國印。 陸子三間足蓋蓑。陸機爲屋三間。着機東頭。着雲西頭。簡齋詩。士衡去國三間屋。○公羊傳不蓑城注。不以草覆城也。史。孫權圍城。連雨城欲毀。以苫草蓋之。此謂草屋也。 閑裏有身方我有。失非爲少得非多。</text>
<title>偶吟有感</title>,<text>靈寺 靈庵泉 鍾鳴鴉滿樹。丹江 丹井江 氷塞雁歸田。江水合氷。雁聚于田。卽所見也。 春行雪外寄如客。人立梅邊迥若仙。鷹斂雄威孤肉食。韋蘇州詩。古宅集妖鳥。群號枯樹枝。黃昏窺人室。鬼物相與期。居人不安寢。搏擊思此時。豈無鷹與鸇。飽肉不肯飛。旣乖逐鳥節。空養凌雲姿。孤奉肉食恩。何異城上鴟。 璞隨追琢失天全。世間誰與論岑鼎。新序。齊攻魯求岑鼎。曾載。齊不信而反之。使人告魯君。柳下惠以爲是則請受之。魯君請於下惠。對曰。君之欲以爲岑鼎也。以免國也。臣亦有國於此。破臣之國。以免君之國。此臣所難也。魯以眞岑鼎往。柳子惠。可謂有信者矣。 惟有潮期也不愆。鷹失職。玉隨變。誰可信。惟潮汐。</text>
<title>畫菊花</title>,<text>金氣肅萬物。洗然天地淨。寒香備五色。中黃最獨正。曉霜稍作圍。幽日來發映。飢充夕英腴。滿腹吐芳詠。畫五色菊。相間爲一叢。</text>
<title>畫杜鵑花</title>,<text>韶風入叢薄。山菲得先惠。三月之間。山谷中杜鵑最先開。 鮮丹吐成染。卽所謂杜鵑口中血。化作枝上花也。 妖姿美無儷。游蜂領新意。怪草共春霽。豈無悅人顏。所恨少幽契。畫有游蜂與草花。</text>
<title>延兒寫竹于壁。戲書古體。</title>,<text>大竹干霄高竝節。小竹傍立不阿曲。脩纖直偃態俱別。望之蒼然色不辱。化工於物皆幻出。不求形眞求意足。簡齋詩。意足不求顏色似。前身相馬九方皐。 淸風颯爽毛髮肅。翛然一榻淇園綠。請君有肉來大嚼。對此令人自不俗。東坡詩。無肉令人瘦。無竹令人俗。若對此君仍大嚼。世間那有楊州鶴。</text>
<title>梅月圖。又以謔語戲書。</title>,<text>愛梅以香不徒色。色旋衰改香焉久。愛月以光寧在圓。圓欲虧時明豈有。能事與人恒不足。嬰弄萬物定誰手。我有梅花長不落。我有圓月長懸空。說得畫更勝眞 有月無光豈是有。無香有花與無同。翻說畫更不似眞 端如快意嚼屠門。雖不得肉猶充然。言畫雖不似眞。亦可寄興而快意也。○曺子建書。過屠門而大嚼。雖不得肉。貴且快意。 月圓無多易陰魔。梅開幾何饒風顚。把翫何嘗容一瞥。追若繫影空可憐。梅開月圓難竝値。歲縱一値又幾日。人生百年半憂患。矧此佳期坐成失。月圓易虧。梅開易落。其玩賞。固已有不能留連盡意之嘆。況梅正開時。月正圓滿。無風摧雲翳之祟。正自難逢。雖使逢之。卽一歲一度。其爲日又幾何耶。況又百年間。憂患半之。雖有梅月。亦不暇賞者多矣。道出數轉意。以爲畫更勝眞之實。 曷若憑仗東郭豪。淳于髡曰。東郭㕙。海內之狡兔也。此謂毛穎。 長留一壁隨坐臥。忘形與色閉視聽。意參造化相工課。至是。斷得眞不如畫之隨意久賞。而興意所到。亦可參之於造化也。 胸中朗月照共徹。肝胃之香與襲壁。周茂叔胸中灑落。如光風霽月。山谷詩。令我胸中書傳香。 合則天地可一室。不合毫芒皆匹敵。規規物我不同條。傳燈錄。巖頭曰雪峯。雖與同條生。不與我同條死。 何異騎牛苦更覓。大安禪師曰。欲求識佛。何者爲先。百丈曰。大似騎牛覓牛。 領會唯堪付兩物。唯梅月。可與會此。 豈許俗兒來索謫。意隔形阻則肝膽楚越。神契心孚則萬物一致。胸中有月。肝胃亦香。融然渾然。與梅月爲一家。何必論眞假於其間哉。雖然。此豈可俗兒道耶。可與會意者會之云尒。此皆以詩爲滑稽者也。</text>
<title>自遣</title>,<text>夢斷龍墀鷺序趨。棲安雲海鶴孤癯。朝窓慣得三竿臥。古詩。紅日三竿足。黃粱一覺餘。 醉徑頻須九節扶。杜詩。安得仙人九節杖。拄到玉女洗頭盆。 句轉多奇酬媢謗。身差少病慰艱虞。漢武紀。節食服藥。差可少病尒。○艱厄之地。萬事乖剌。惟身氣蘇健。詩功轉進。似天用是慰譖謗漂逐之苦。天之所以奪彼與此。其於厚薄。未知如何耶。老杜云。語不驚人死不休。簡齋云。平生五字律。頭白不貪名。自古詩翁。啗土炭。嗜鹹酸。爲世所侮笑。而不知止。何耶。惟其不得於時者。然後必大肆於此。故文章之作。例出窮阨之中。而天所以窮阨之者。率多文人。然則天之於文。有所仇耶。抑爲文計而不得兩全之耶。其使之鳴於文。雖有大小之不齊。亦皆天也而非人。則所得不旣多乎彼哉。此皆順命樂天之辭也。 千村點注閑花柳。杜詩。點注桃花舒小紅。 憑仗春風展畫圖。</text>
<title>又用前韻</title>,<text>草如短髮逢春亂。篁似羈容帶雪癯。江逕多危令石補。風亭易側用松扶。皆卽景語也 藥無所事其無妄。易。無妄之疾。勿藥可喜。 譽不曾求矧不虞。語。有不虞之譽。求全之毀。 萬甲胸中湖海用。老范胸中。自有萬甲兵。 騷壇付與發英圖。前輩作律。規格甚嚴。然詩變無窮。一詩中兩用一字。義不同則固無不可。義同而兩用者亦多。如老杜江閣邀賓許馬迎。又云。醉於馬上往來輕。山谷山行十日雨霑衣。又云。晴鳩更喚雨鳩歸。此例甚衆。張文潛詩。多重疊用字。朱文公語錄。道破亦不以爲病。然後學却合點檢。不可浪作。惟老手然後可也。用松扶湖海用。兩用字亦用彼例。因附古人格例。以報後學。</text>
<title>己丑元月旣望。小奚報余。一官人馳馹至前江。潮漲氷澌不得渡。呼人付一文帖令示我。乃按使稱朝旨。不時點察流竄人。令長湍馳點我也。其官立馬江岸。遣吏督我。勢甚獰急。家人憂恐失措。莫知所爲。隣夫亦皆驚懼。奔走慰問者滿前。余卽整冠。步出江岸。再拜朝命。受考惟謹。其官偃蹇立。頗厲顏待之。意甚暴峻。傍列吏卒而威之。似甚有意於挫辱阨迫。使之有所不堪也。因念臣罪誠深。聖恩寬大。幽囚瘴墟。獲屬危息。閉衡思愆。引頸待死。今六年矣。臣雖無狀。曾叨六卿之列。粗知事君之禮。萬死一身。不敢自惜。寧有失飭於兢省之中。以貽君親之疑哉。不肖臣安老。罪當萬死。罪當萬死。稽首百拜。抆淚書之。以勖臣罪。其後有人來言曰。隷吏坐配于諸郵與邑者。官多陰貸。任還本土。朝家所察。意蓋在此。非謂卿大夫之遷放者也。按使曾力於逐公。怒公未已。承差州長。希旨迎意。乘此迫脅尔。傍州亦有朝紳係緊重坐竄者。果任意之他。而過廬不問。於斯可知其狀也。昔惇卞仇疾流人。因令使者迂往諸郡。以虛聲逼之。使其自裁。陳瑩中劉器之之事是已云云。</title>,<text>使帖急移言有詔。州官蒙督點流遷。愚臣罪大容無地。明主恩寬浩若天。曾添上卿粗識體。寧當一死敢祈全。杜門六載懲深咎。今拜王人倍惕然。孤臣危命。到此可哀。</text>
<title>初。彥深 彥深姓魚。名泳濬。 之被散歸南也。僕追餞于郊。草草書一律。以道惜去難留之意。今七年矣。千里相隔。魂夢邈不相接。頃得一書。乃曰。每吟贐行一律。却悔爲別悤悤。彼此情懷。略可想也。悵然絶嘆之餘。追記其韻。走步答之。</title>,<text>傷心一別幾經春。西瘴南雲摠隔宸。漂西落南。散謫雖殊。遠隔脩門。一也。 狂謬區區眞坐國。漂遷踽踽敢怜身。喜聞餘潤初蒸菌。柳州書。使受天澤餘潤。雖朽枿敗腐。不能生植。猶足蒸出芝菌。以爲瑞物。○時有恩命。還彥深告牒。 任見飄塵更汚人。王導每因西風塵起。擧扇自蔽曰。元規塵汚人。 千里相逢又何日。臨風搔首雪盈巾。</text>
<title>用湖叟韻 五首</title>,<text>春江星斗垂。城角水風悲。荊公詩。山城之西鼓吹悲。水風蕭蕭不滿旗。 世事胡然集。羈顏乃爾衰。遠湖寒動色。微草靄含姿。客況無因遣。都收入小詩。春江欲曉。聞角而悲。情事更極。其二懶任攤書臥。王戎年小。漸解滿床攤書。時問難字。 看天意獨含。人年惟止百。春賞莫抛三。村柳晴新弄。江鴻影遠涵。傷時與傷別。牢落兩難堪。其三枕落懷人淚。文招去國魂。楚辭。有招魂。 江煙風靡靡。松日露翻翻。好鳥春聲碎。風暖鳥聲碎之碎。 幽篁夕影繁。凡物影當午則整而短。日昃則更側照而繁亂。朝日亦然。 尊前隨意寫。留與忍齋論。忍齋。湖叟齋名。其四陂南生草早。崖北得春難。好景閑方惜。幽情倦頗關。歸雲開箔納。遠水翦松看。三四起五六張本 憑送生何處。涓涓在小蠻。杜詩。淺把涓涓酒。深憑送此生。樂天詩。還携小蠻去。試覓老劉看。註云。此以小蠻爲酒榼名。非舞腰之小蠻也。今此亦謂酒榼。其五經世愚謨戾。醫身藥力些。雲容春漸密。客悶雨翻加。正是逼情語 人遠嫌吾累。鷗親不汝瑕。申侯有寵於楚文王。曰。予取予求。不汝疵瑕也。借用其語曰。人則懼累而遠矣。鷗之來親。人不之瑕也。 村盤貧闕味。一筯薦菁芽。村盤。一作晨餐。</text>
<title>書醉陶軒</title>,<text>制簡何煩結構工。居成只爲帶襟雄。幽軒俯挹松頭雪。靜几平臨雁背風。軒高正如此 簇簇山當橫海斷。冥冥帆入遠雲通。蔥蘢彼固蓬萊頂。落照明霞極盪濛。可見軒高而望遠。雖不涉其境者。可以槩知。○簡齋詩。薄暮山蔥蘢。彼固蓬萊宮。海山正如此。</text>
<title>題銀臺圖軸。銀臺諸公。遠遣求言。</title>,<text>妙簡由來眷渥隆。披香 披香。西漢掖庭殿名。 敷奏每從容。處應當轄南昌左。柳州文。南昌左轄。 尊亦居樞北斗中。聽有履聲知漢鄭。前漢鄭崇字子猷。爲尙書僕射。數諫爭。每聽曳革履。上笑曰。我識鄭尙書履聲。○漢明帝詔曰。尙書。古之納言。 堲深讒說命虞龍。太平氣像分明畫。人物風流際會同。其二直北金鑾 明皇召李白於金鑾殿。德宗移學士院於金鑾坡。翰林院與金坡殿相接。故學士院號金鑾。竝出翰林志。 傍紫微。紫微星。天帝之坐。 威顏咫尺敞仙闈。報鷄人早看星入。周禮。鷄人夜呼旦以叫百官。王右丞詩。絳績鷄人報曉籌。 奏日官遲戴月歸。銀臺官待日官報。日入方散歸。 鳷鵲曙雲紅纈佩。鳷鵲。觀名。在甘泉宮。謝玄暉詩。金波麗鳷鵲。 鳳凰春柳綠欺衣。晉荀勖爲中書監。除尙書令。人賀之曰。奪我鳳凰池。諸君何賀。中書近禁地故云。 朝回光祿催醪進。秪爲時淸啓事稀。山公啓事。此借用。</text>
<title>有衲守眉者遠來求詩。走書與之。</title>,<text>逃賦叢中遇汝聰。溺空爲罪略相同。高者溺於空虛。雖與愚昧迷方者稍間。亦可罪也。 問渠見性 釋書。見性成佛。 多勤費。胡不移諸省養功。此亦退之所云。方將斂之道。且欲冠其顚之意也。</text>
<title>題尹知奏鏡之梅花障子 二首</title>,<text>淡泊由來性所將。占孤非爲避群芳。誰敎滕六深蒙蔽。應有春風露却香。此謂雪梅也其二獨蕊疏枝冷不禁。黃昏玉色耿千林。水邊籬落無人見。憑報中山歲暮心。中山。毛穎也。歲寒高意。無人見覺。唯憑毛穎傳寫之工而已。</text>
<title>己丑五月二十四日。以旱災理冤。有敎原放。翌朝有雨。感喜有作。</title>,<text>六年湯火濯淸風。萬里乾坤鳥脫籠。衆類焦乾同霈澤。聖功眞是配天功。</text>
<title>感舊</title>,<text>失何堪戚得何忻。變覆眞如過漢雲。報國爲心還誤國。要君有術是忠君。荷珠乍耀寧當用。樂天詩。荷露雖圓豈是珠。 崑玉終輝不害焚。淮南子。鍾山之玉。熾以爐炭。色澤不變。 十目其嚴難竟掩。千年肝肺甚蕕薰。當道者惡人異己。欲陷而無愆可指。則必曰朋扇。曰誤國。使之無跡可尋。而一網打去。然終不可誣人面欺天。萬古靑史。如見肺肝。歐陽公詩曰。後世無公論。萬古無聖賢。豈不信歟。叔孫毀孔子。嬖人毀孟子。惇卞指司馬公爲元祐姦黨。大聖大賢。俱不得免。此後世所以有此嘆也。</text>
<title>梅畫有雪月水。爲李畿伯太叟賦之。</title>,<text>老榦鬱拂愁欲顚。元氣屭奰參無前。排嚴軟吐瓊玉香。外則摧朽中不愆。風雖陵暴豈相病。始妬姸好終伏堅。寒溪照骨淸自可。皎雪添神奇始專。有大發揮初無心。偶然而値山月圓。臭味聲色本同貫。左傳。季武子曰。譬之草木。君之臭味也。 歲寒聊與全其天。偸春雨露爭作榮。過眼桃李空紛然。詩成寫了。客有見之者。擧東坡入案詩句。請去第五六句。改下末句。乃改之曰。脂鉛作顏非不好。淡韻難與爭春姸。夫嘲笑穠華。自是賦梅常事。而見者猶怵然相戒。愼。可見其危懼之甚也。</text>
<title>梅花詩次韻 四首</title>,<text>朱文公和東坡梅花詩。屢和不已。余嘗三復莊詠。愛其能用韻。輒效顰以寓欽想之懷。張文潛，李伯玉諸人亦多和之。險押已窮。尤非童稚學語所能措意。可笑余之不自量也。禦魅之鄕。酬世接人。茲事頓除。病呻有間。精神差健。省愆之暇。頗或以文墨自娛。思見古人而不可得。則諷誦遺篇。咀嚼膏馥。存慕寓懷。以求其人其意之萬一云爾。豈以工拙言乎。古榦顚倒埋荒村。翠窟香來工返魂。露濯風膠玉色淨。照人爲洗塵眸昏。連雲紅紫輸甲觀。冷艶自可騷人園。游蜂若浼俗難砭。虐雪甘被排春溫。宵寒弱蕊凍欲粟。解圍亦或煩晨暾。詩仙淸興定不孤。曳杖吟繞關蓬門。招邀明月共成三。對之嗒爾還忘言。相將淡泊要詩盟。歃血聊此當淸尊。銅盤歃血。以淸尊當之。其二幽林愁絶如山村。値此粲者醒吟魂。竊藥蟾娥練帨涼。坐閱今古如朝昏。何年玉𨍍飛爽靈。一笑迥立琪樹園。溪風刷香更濯濯。巖雪沐肌逾溫溫。窮陰慘慘凍木折。未易爲力嗟寒暾。凝陰方盛。太陽不能爲之力也。 高標此時寄幽獨。千菲寂寞候王門。廣平已去逋仙非。我縱欲賦難爲言。豪麤強壓小龍團。詩酸一洗黃金尊。其三梅花昔年嶺外村。羅浮一夢驚客魂。春風浮卉紛迷人。誰遣氷葩破酣昏。枯槎的礫雪羞潔。眼明忽値君家園。采薇之色槁逾厲。其人束蒭栗且溫。詩。生蒭一束。其人如玉。言如玉之溫栗也。 蹉跎歲月恐成晩。愛之無斁忘晡暾。凄涼羌笛莫吹徹。子結倘可供天門。擲置官道古所傷。成蹊桃李還能言。知音惜無雙井翁。共論此事傾深尊。山谷有詩上蘇公其四苧羅山下西施村。國破至今游芳魂。化爲氷花醉骨醒。似欲追雪當時昏。三生脂澤巧洗鍊。莊色獨入先生園。根深蟠鐵含潛陽。雪饕莫奪梢間溫。寒蟾弄影窺淺水。縞璧流潤爭紅暾。因依篁綠共升堂。掃跡浪紫堅壘門。梅與竹君。共升堂入室。陋斥浪卉。堅壘以拒之也。 詡詡之交下井石。保此歲寒寧以言。花應會我一色醇。兩薰然醉麾甁尊。梅福災異書。一色成體謂之醇。簡齋詩。不如兩忘快。內保一色醇。○與梅爲歲寒之交。不待言不待酒。但挹其馨德。薰然兩醉之矣。</text>
<title>郭山孝女詩次韻</title>,<text>唐修撰皐行過郭山。以孝女金四月之門七字爲韻。伴接諸從事皆和之。偶閱皇華集。戲用其韻。斷指以療母病。事聞旌門。事主死忠親死孝。捐身始可謂之報。此心萌處卽通神。一指區區寧見效。其二性非豐嗇於男女。女不喪初尤幾許。酒博人胡不顧親。女兒高風起行旅。秉彝常性。男女惟均。女子無知。不失其初。尤爲罕見。彼博奕好飮。不顧父母之養者。聞女子之風。可以少愧矣。其三地湧曾傳郭子金。郭山金女更聞今。州名人氏俱堪記。千載高風可繼尋。孝子郭巨埋子。掘土而獲金。郭山之郭。偶同於郭巨之郭。其四指如不俱體虧四。有手猶堪於事事。行不若人豈是人。欲全其體亦爲棄。其五丁寧聖訓炳星月。賦與初無愚智別。至性君看斷指人。古來非獨子瑕刖。彌子瑕。孝哉。爲母之故。而犯刖罪。出史。韓非。其六千百人中僅有之。詠歌何愧白華詩。州人歲煥旌門額。剝落寧論石作碑。逸詩。白華。孝子潔白也。其七立馬躊踟孝女門。故山喬木倘游魂。遐濱不間無知女。一脈民彝亘古存。</text>
<title>又用前韻</title>,<text>豈獨郭山女稱孝。家家育子子知報。譊訛不復眞漫言。郵速孰非仁義效。魏徵請行仁義。封德彝曰。人漸譊訛。不可行。太宗行仁義。以致外戶不閉之俗曰。恨不令封德彝見之。○孟子曰。速於置郵而傳命。其二上書感主淳于女。割指牋誠神所許。煥煥遺風重里閭。至今奠醑肴維旅。淳于女。緹縈也。○詩。肴核維旅。其三見賞何多擲地金。騰傳萬口更從今。道傍無限公卿塚。鐫刻雖工已莫尋。其四在人之德曰惟四。人所當爲皆我事。我有我身卽母遺。百身可贖何難棄。其五利慾蝕人如蝕月。由來聖狂從茲別。敎成三物有褒旌。不率者刑刑劓刖。周禮。大司徒以鄕三物。敎萬民而賓興之。又以鄕八刑糾萬民。一曰不孝之刑。其六何幸星軺一訪之。採風應亦入編詩。由來托物終難賴。幾處千金浪起碑。其七榮額依然照舊門。千秋慰此九原魂。增光一筆皇華使。留取高名四海存。</text>
<title>飮酪詩次韻 此亦唐皐韻也</title>,<text>糝以香粳用酪和。煎成文武味如何。淸晨細啜滋虛胃。養老爲功此最多。其二莫說鹽梅入鼎和。鹹酸其奈損眞何。雲鐺穩下輕輕匙。漸覺衰膚發澤多。其三五味紛然共劑和。其於眞色雪酥何。枯腸得潤還培氣。玉液瓊漿不足多。其四玉乳偏耽釀至和。茶雖取快暴搜何。澆愁有酒非無力。蕩性戕生亦已多。</text>
<title>湖亭十絶。用梅宛陵韻。謫居之地。所見偶如此。</title>,<text>遠山明晦候不一。見滅境亦暫。嬌霞放多晴。眉黛忽橫淡。蓮塘丹臉倩欲笑。翠鈿工復遮。窺魚鷺猶可。啄破鏡中霞。山谷詩。牛礪角尙可。牛鬪殘我竹。此亦其意。漁潭綠涵被澤荇。紅蘸中陵花。兒童慣撑艇。擧網收小蝦。苔徑竹孫破亦好。林蕊襯宜照。▣▣▣▣▣。悠然成獨笑。僧淸順十竹詩。城中寸土如寸金。幽軒種竹只十箇。春風愼勿長兒孫。穿我階前綠苔破。○竹孫生逬。林花偃委。皆足以增媚。何至愛苔而不使花竹盛長乎。此所以悠然笑也。稻畦漾穀水新足。抽針苗日長。連畦翠色齊。迷下復迷上。流泉活活原頭泉。其源悟有處。來曾不自息。逝亦何嘗去。有其源者皆是小橋雲臥斷紅遙。林回匹練小。忽聞牛背笛。斜日下山杪。漁艇戲藻出游魚。弄竿維晩纜。煙霏忽滿蓑。細雨前山暗。汀鷺割暝看霄擧。立靑知渚還。難藏終底病。悔殺雪標閑。凡物有出群之姿者。初雖見賞於人。終未必不爲身病。鷺之去來。皆甚彰明。欲自韜晦。混流而不可得者。坐太白尒。悔之焉如。但守天賦之質而已。採菱盤登紫葉芳。豆薦霜稜老。何可少根漂。難圖奈蔓草。菱之爲物。可以備盤羞薦明禋。不可以漂泊浪跡小之。凡草之植根滋蔓者。終有難圖之患。古人嘗嘆之。</text>
<title>木假山。戲用蘇雪堂梅宛陵韻。</title>,<text>好事收奇輒汚牛。云初得之湖上洲。水嚙沙蝕不記秋。舂撞走石隨洪流。三峯幻出非人鎪。左右戈劍尊豪酋。玩好爭同溝斷棄。化質天全少悔尤。溝中之斷。誠不願爲玩具。然化形全天。不受雕鏤之苦。亦無悔吝之咎矣。 窈焉盤谷高石廩。石廩。衡山五峯之一。 彷髴釣瀨中羊裘。富春山。有釣瀨巖。子陵以羊裘隱焉。 籠鷄帶犢試往尋。請茅爲蓋林爲槱。盤旋安得老其下。橘中亦自藏丹丘。大橘中有老叟。相對象戲。○橘中之樂。不減商山。矧此假山。豈不足以寄仙迹乎。</text>
<title>謫居之地。山原俱濯濯。寸木不可得。居人斸樹根乃盡。余初至。或薪絶。不熟炊者累日。勖僮僕負之。</title>,<text>不毛壤少沃。如赭山空崒。薪窮根乃斸。刷剔劇梳櫛。村人罕籬設。蓄楢見誰室。況茲客居貧。四壁物無一。數日不擧火。曾子居衛。三日不擧火。十年不製衣。出莊。 飢吟但啾喞。且從釜魚生。豈無竈蛙 范丹爲萊蕪令。淸貧。民歌之曰。釜中生魚范萊蕪。○沈竈產蛙。竝史。 出。監侯鮮見貸。莊周從監河侯貸粟。 孰救在陳日。且患季子桂。戰國策。蘇秦曰。楚國之食貴於玉。薪貴於桂。謁者難見如鬼。王難見如天帝。 縱淅 接淅之淅 難謀飶。飶。食香也。詩。有飶其香。此言無薪難熟炊也。 妻羞擔不避。朱買臣擔薪。其妻羞之。 欲采憂一疾。欲采薪不避妻羞。而有疾未能也。 居上何嘆汲。直突免客詰。汲黯不得有後來居上之嘆。客亦不能設曲突徙薪策。皆言無薪也。 城市可易價。馬載直一匹。山野還貴湧。一束如金鎰。課僮若杜老。靑晨陵矹嵂。杜詩。長夏無所爲。客居課奴僕。淸晨飯其腹。持斧入白谷。亭午下山麓。尙開丁丁聲。 條枚竟無獲。空原拾朽蓽。荊。蓽也。 爾知背錦囊。寧慣腰短銍。李賀騎款段馬。從小奚奴。背古錦囊。遇所得詩投囊中。○言奴僕只習於背錦囊。而不習於刈薪也。 指脫尙不給。孰忍加扑抶。左傳。歜以扑抶職。朴。箠也。抶。擊也。 嗟余力不量。譙譙病据拮。阨窮自我孼。爾苦我反逸。食力謝爾曹。愧實顏間溢。天道信還往。物理互得失。勖爾無忘莒。新序。鮑叔謂桓公曰。祝君無忘在莒時。謂無忘窮阨也。 不勞安有佚。當謀斛酒酬。奚待秋季律。杜課伐木詩。秋光近靑岑。季月當泛菊。報之以微寒。共給酒一斛。</text>
<title>初寓天浦里。春癘大行。隣人有闔室盡亡者。轉相薰染。遷居于中連郵吏家。次韻東坡繫臺獄。二首。</title>,<text>萬死三遷色慘凄。坡平，天浦，中連。凡三遷。 逢人不語輒顏低。同裯詎信流涎鰐。山谷詩。宴安衽席間。蛟鰐流涎地。歐陽公乞致仕表曰。上賴至仁。脫臣於蛟鰐垂涎之口。 照水唯慙斷尾鷄。錦鷄自愛其毛。終日影水。目眩則溺。○左傳。賓孟適郊。見雄鷄自斷其尾。侍者曰。自憚其犧也。遽歸告王曰。鷄其憚爲人用乎。 櫪上有蹄須困士。杜詩。靑袍朝士最困者。白頭拾遺徒步歸。尾句又曰。須公櫪上追風驃。 囊中無帛救羸妻。杜詩。那無囊中帛。救汝寒凜慄。粉黛亦解苞。衾裯稍羅列。瘦妻面復光。癡女頭自櫛。○遷宿中連也。亦徒步從隣家叟借騎。又日昃尙未食。兒子飢叫。艱辛飢餓之極。反不如杜老囊帛慰妻之事也。 三峯咫尺常留目。白首孤啼瘴海西。三峯。負兒岳也。寓居正相對。其二忝竊猶多二十春。蹈危何處可安身。喪家眞似纍纍狗。孔子去魯。纍纍若喪家之狗。出家語。 作字終非咄咄人。晉殷浩被廢書。空作咄咄怪事四字。 百態雲翻心有鐵。千岐道哭病傷神。阮籍哭道窮 慈航擬得毗耶力。苦海還須渡後因。淸涼法師云。夫般若者。苦海之慈航也。○毗耶大城中有長者。名維摩詰。深殖善。本出維摩經。</text>
<title>再用前韻</title>,<text>毒霧盲風夏氣凄。遙山入望海天低。持疑未必憂家鵩。盡變安知發瓮鷄。不必如賈生憂疑入室之鵩。極其窮阨。以盡其變。安知其發醯鷄之覆。以益其所不能乎。 任懶從橫堆蠹簡。交嗔羞澁對荊妻。詩。室人交徧謫我。 一廛何地堪投老。草屋難謀浣水西。其二絮落花飛送一春。窮鄕憔悴寄孤身。撑腸文字眞仇命。滿地江湖解慰人。飄病更知時逝水。交游只賴夢通神。升沈終古悠悠事。過去來今豈定因。佛書。欲知前世因。今生受者是。欲知後世因。今生作者是。</text>
<title>虎嚙人行</title>,<text>里人有偸採柴楢于厚陵之外麓者。驅牛晨飯而入。其二人在山趾。一人頗健捷。先登最高處。貪薪直前。林莽冥密。不見天日。猝爲猛虎所攫。驀然仆地。虎踞其腰而搏噬之。人亦格鬪。仰極手足之力。歐踢俱加。虎爲之却。且走且顧。忽又旋身。怒吼騰踔。跨越林杪而至。適爲藤蔓所罥止。人更奮起大叫。拾塊礫亂打之。虎走不能害。同時伴出者。聞聲尋至。牛載而返。審視其膚。則爪其脅而齒乎臂。創甚。內悶迷暝。失省者久之。余爲出囊劑。俾謹療理。得不死。中連之地。大抵多虎。路行者頻遇其患。或有手搏而免之云。余旣勇其人而幸其生。且以戒里人之出入。作虎嚙人行。西峯鬱起中橋山。橋山。葬黃帝冠劍處。言厚陵也。 洞阻巖回四立壁。歲久林深樵不入。以陵之外山。禁樵採。 古木無枝攢弊戟。群行白日老於菟。冥篠翳莽此爲宅。長嘯萬谷風振林。怒視百步光閃射。噉狐磔兔未充腹。饕兇闞人祕其跡。中連之人拾枯薪。夕謀朝爨朝謀夕。兩人持斧在山下。一人誇捷循岡脊。攀危獲多直前往。詎知耽耽藏咫尺。奮爪掉尾欻電加。山頹崖裂先飛魄。負嵎勢得威挾素。況出不虞逞齧齰。漢書齰癰 欲以力爭人甚武。后山詩。却行奮臂吾甚武。明日淮南作端午。 游魂更能隻手格。出氣呼天雲變色。奮礫雨打風助擲。餒吻垂涎未咀呑。却走咆空空拏擭。藤蘿纏結如網張。人立而前 齊侯見大豕。從者曰。公子彭生也。公怒射之。豕人立而啼。公懼。墜于車。出左傳。 頸爲搤。分明天視豈高遠。恣口肉人天愍惜。舁來傅劑膚革傷。腷塞且下血中積。臂雖攣曲不能人。有命幸不就窀穸。行不擇地智安用。人靈反爲物迫厄。血牙莫吐當路蹲。戒爾昏黑愼所適。君不見回車一顧駭塵起。唾手搏取如枯腊。馮婦也 又不見猿臂神箭霹靂摧。沒金飮羽叢中石。李廣猿臂善射。爲右北平太守。出獵見草中石。以爲虎而射之。中沒鏃。視之石也。○楚熊渠子夜行見寢石。以爲伏虎。射之。沒金飮羽。下視知其石也。因復射。矢摧無迹。渠子見其誠心。金石爲之開。況於人乎。出韓詩外傳。○虎雖恣暴於人。然世何嘗乏馮婦，李廣之勇哉。一以戒里人。一以諷諭虎。此亦驅鰐魚遠徙之意也。</text>
<title>自遣</title>,<text>士或緇其行。多爲得失嬰。龜雖能語爛。永康人遇一大龜。束之歸。龜便言曰。游不良時。爲君所得。人怪之。欲上吳王。夜纜船於大枯樹。宵中。龜語樹曰。我方見烹。雖盡南山之樵。不能潰我。樹曰。諸葛元遜博識。必求如我之徒。旣至。權命煮之。語猶如故。諸葛恪曰。然。以老桑乃熟。獻者乃說龜樹共言。權使伐樹煮龜。立爛。出劉叔敬異苑。 雁以不鳴烹。莊子出於山。舍故人之家。豎子請曰。其一雁能鳴。其一不能鳴。請宰殺。主人曰。烹不能鳴者。 禍福元同域。行藏信有程。何須詹尹卜。屈原卜居篇。見太卜鄭詹尹曰。余有所疑。願因先生決之。 直欲醉謀生。</text>
<title>讀賈太傅傳</title>,<text>事固來難策。言常往易陳。防幾寧任力。變轍不停輪。末俗終投鼠。淸時豈寢薪。甚高非適用。漢紀卑之無甚高論 何遽哭要人。士之患。多易言已往之跡。而暗於方來之慮。雖有高世之識。逆見其微。切切預憂於治平無事之時。孰不以爲迂妄而排擯之耶。凡天下之事。隨手萬變。此防彼潰。非獨力所可周。矧時運之會。事幾之作。如雲出雨散。雖賢聖亦不暇容其智。多見其徒自取困耳。賈生遭際盛時。汲汲望其君三代之隆。指大之慮。寢薪之慟。見非不遠。苦遂見省。治不止此。而七國之禍。亦不貽大於後嗣。疏上。不旋踵而去國。漂泊長沙之間。慷慨悲吟。豈不惜哉。才太高志太銳。不量時度勢。置身絳灌之間。欲大有爲。宜召紛亂之讒也。然謂吾君不能。非君子之心。則賈生之志。豈不貴哉。遇主如文帝。誠士之幸。而士之不幸又若此。甚矣。媢嫉之舌。能亂白黑也。噫。悲夫。</text>
<title>閉門</title>,<text>杜陵得意魚鳥間。浣花花柳馱小蹇。驢也 黃州倘佯山水窟。赤壁風月弄秋晩。乾坤有物困嘲繪。衣被草木踰華衮。炎荒斥落未爲隘。四海且入吾息偃。予胡爲哉此偏迫。病鶴在樊獸在圈。德水 德水。卽謫居縣名。 雖云風土惡。幽處亦可容高遯。長天巨浸駭浪入。遠屛邐迤回疊巘。風檣隱隱出海來。快若駿馬馳長坂。此間嘯詠豈無地。奈此詈詆苦相挽。時眺覽嘯詠。亦指爲重愆。 瓦礫爭侮怯彈鳥。蹄涔久困銜鉤鰋。頗憶副署容疏放。有興亦足走靑幰。東坡爲黃州團鍊副使。坡詩。皁蓋蒙珠幰。 靑袍漫散復何有。自在端如牛脫輓。杜詩。靑袍朝士最困者。○上句屬蘇。下句屬杜。言兩君雖流離困阨。亦放浪自適。 軒冕鼎來推不去。易足悔不如飮鼹。吾今身上亦何物。趙孟之貴浮雲反。夢覺安得如槐安。了無一事爲益損。虛名不隨事俱往。爛熟 北齊王晞曰。非不愛作熱官。思之爛熟尒。 餘臭尙未遠。此身雖空罪丘山。身上之名已去。而罪尙山積。 泣血無路叩天閫。簞食斗屋已爲寬。掃迹柴門謝往返。二公 謂杜蘇也 天上永相望。抄方還檢陸氏本。陸宣公謫忠州。塞門端坐。惟抄方書。○高位熱官。尤重其禍。浮名雖奪。餘稱尙尊。厄塞跼縮。所往皆礙。不如杜蘇官卑跡放。肆討山水間。惟效陸贄閉門抄方而已。</text>
<title>詠史雜言。二十六首。</title>,<text>峨峨首陽山。人紀與高立。土毛誰非王。恥食何獨粒。箕狂聖所仁。餓死無太急。君子不爲隘。奈無過不及。極其淸。所以不及於時中也。○左傳。食土▣▣誰非君臣。此亦其意。其二商於令初行。猶恐不我聽。客舍悔安及。莫柔心難勝。管見曰。莫強於人心。而可以仁結。莫柔於人心。而不可以威勝。 法立旋反身。天理是其應。善惡以類至。不僭若前定。秦孝公卒。太子立。發吏捕商君。商君亡。至關下欲舍。客舍人不知其是商君也。曰。商君之法。舍人無驗者坐之。商君喟然嘆曰。嗟夫。爲法之敝。一至此哉。其三吾常笑卞氏。頗亦愍其愚。吾璞但自珍。胡至戕吾軀。物固瀆之賤。不幾爲珷玞。孔聖嘗有言。沽哉待其須。出處不自重。其何以敢重於人乎。其四浮雲出膚寸。已作千峯冒。彌漫何所爲。隨風忽如掃。田夫輒怨嗟。謂不澤旱燥。舒卷豈有心。未免形跡懊。雲雖無心。有澤旱之才。未免遭田夫之怨嗟。才之累物。固矣。其五士但讀古書。頗易天下事。及出安可當。十事九不意。天下儘大器。孰能任小智。急功而自用。未始非食餌。天下之事。非弄智自私者所可爲。急功好大。貪權樹黨。愎言自是。喜同惡異。此最天下之大患。鍾山誤宋。實坐此。士但學古。而不更事變。便易天下事。此亦過矣。○仁宗賞花釣魚。各以金堞盛釣餌置几上。王安石食之盡。上曰。安石。詐人也。誤食復盡之。不情也。後來狠愎執拗。已見於此矣。其六高閭若種穫。爲善取報。如種必獲。 陰施昌于宗。于公爲獄吏。所決皆不恨。其閭門毀。父老共治之。于公曰。少高大閭門。令容駟馬高蓋車。我治獄多陰德。子孫必有興者。其子定國爲丞相。 僦舍須契明。人亦蹈其蹤。蘇子由謫雷州。不許占官舍。遂僦民屋。章子厚又以爲強奪民居。追民究治。以僦券甚明乃已。不一二年。子厚謫雷州。亦問舍于民。民曰。前蘇公來。爲章丞相幾破我家。今不可也。 人云如響答。高聽惟民從。書。天聽自我民聽。 我自治我爲。在彼非力容。福善禍淫之天。捷於影響。可以爲怠善恣惡。謂天茫昧者之戒。惟君子自當求之於在我之天。豈容心力於在彼之天耶。其七翩翩商顏鵠。避世一何高。爲人寸舌役。去來無乃勞。張良掉三寸舌。爲帝者師。○此謂幣招定儲事。 旣言願死者。四皓曰。聞太子仁孝。願爲太子死者。故來爾。 胡不竟蘊韜。止輸孤注用。射以賭物曰注。初以瓦。次鉤次金。由輕終重。以罄其有曰孤注。當其時。周昌之諫。大臣之爭。俱不得入。則知口舌不可以爭。惟招四皓。庶可以止之。過此更難謀矣。此所謂孤注用也。宋王欽若譖寇萊公曰。寇準以陛下爲孤注。 孰若藏得牢。出處似甚高。而所做終何小耶。其八虞彈沈南風。遙遙想遺音。宣操息天機。聖遠傳其心。何苦斷吾絃。聽異琴自琴。黃華與白雪。折楊黃華。俚曲名。陽春白雪。古曲名。 千載皆可尋。其人云遠。其音雖沒。其音聲之美惡。不與之幷亡。我有所得。我自賞之。何必求賞於人。不得則戚然自止哉。可見斷統者之隘。其九馬初不受靮。奔踶氣高仰。馬有異才者必奔踶。出漢紀。 一自範馳驅。金韀加錦障。毛鬃巧洗刷。不鳴慣登仗。子不見立伏馬乎。一鳴輒斥。出唐史。 垂首死櫪下。哀哉銅瀝葬。楚王有愛馬死。欲以大夫禮葬之。優孟入哭曰。請以君禮葬之。諸侯聞之。皆知大王賤人而貴馬也。王曰。奈何。曰。六畜之葬。籠竈爲之槨。銅瀝爲之棺。齊以薑桂。薦以木薾。衣以火光。葬人腹中。○士初莫不以氣節自持。及貴顯。不變者鮮矣。其十游蜂釀蜜房。兩股收芳蕊。課衙奉其王。到死心不二。物性秉天賦。莫奪有如此。語我同心人。易。同心之人。其利斷金。 愼勿生厚恥。人性之靈。豈不如物之偏塞哉。往往有不如者。是貪位保祿之心使之也。豈不視此而少愧哉。其十一艶色本身崇。靜獨來衆醜。彼美王家姝。倩好以自守。郡知屛幔邇。姸蚩隨畫手。天子方惋嗟。六宮笑相肘。史記。智氏率韓魏之兵以圍趙。魏桓子肘韓康子。康子履桓子足。而智伯地分身死。○杜詩。高聲索果栗。欲起時被肘。○自守不倚。而不如王嬙者鮮矣。其十二獵者當夏月。翳雉從茂林。角角鳴作餌。其友和柔音。誘賣如酈寄。同聲機已深。易。同聲相應。 但爲人指示。漢紀。發蹤指示。 亦恐非其心。祿，產。誠劉氏之賊。大義當以掩私。況誘襲軍印。非寄之情也。則其視外款內仇。擠井下石者。亦有間矣。天下以賣友罪寄。何哉。寄之友祿，產非智。黨之則不忠。賣之則不仁。寄何足道耶。今夫餌雉以翳雉。由鹿以致鹿。同氣之戕。在無知之物。猶甚慘然。矧非物而爲之乎。但爲人使。非雉鹿之情。則猶可恕矣。此亦古詩人忠厚之意也。其十三江流洑淵渟。黝墨不計丈。蛟鰐吐涎沫。出沒多惚恍。幸不爲人窺。幻舞頗自放。照以牛渚犀。牛渚磯深不可側。世云多怪物。溫嶠然犀照水。奇怪畢見。 古鑑落萬象。蛟鰐藏於深潭。自謂宅幽處深。物無得窺。頗放跡無憚。然終爲人覰而不可隱。屋漏甚顯。千古在目。詎不懼歟。其十四植此園中木。英英華露滋。芳英固鮮好。翠葉亦葳蕤。霜風夜披拂。索然顏色衰。猶應蕡其實。受變眞汝規。物必受變後堅。人必涉難而成。榮盛無患。非物之福也。其十五玉固有其質。追琢乃玉災。方圓受物使。圭瓚而杯罍。其堅亦難恃。何貴於斯哉。可碎不可涅。重爲君子哀。堅白莫玉若也。而方圓之用。惟人所使。何貴於堅哉。然寧破碎而不肯受緇涅但。此可貴也。古之君子。牽時坐勢。韜默自容。似爲合流同汚者。而終不可奪其大節者有之矣。其十六病鵲墮地鳴。査査向人悲。營巢不自愼。乃爲童兒欺。報喜 天寶遺事。時人之家。聞鵲聲皆爲吉兆曰。靈鵲報喜。○歐公詩。日暖風輕言語軟。慮將報喜主人知。 汝何負。反欲乘其危。幸災我何忍。脫汝使飛之。乘危幸災。不仁之甚。彼以好心視人。人乃不知。反有相鄙之心。如王導之負周顗者多矣。於鵲乎何有。其十七郞君白馬遠。少婦幽閨深。行路侮我貞。衆女諑余淫。離騷。衆女嫉余之蛾眉兮。謠諑謂余以善淫。楚南。謂愬爲諑。 鏡照憔悴容。琴彈匪石心。請持鏡中色。辨此絃上音。抱貞拳拳。不能自白者何限。托之絃聲。俯仰可嘅。其十八寒溪鑑毛髮。炯炯摩尼淨。洿池穢之府。蟲魚此潛泳。濯纓貴於淸。未必非水病。納細要不擇。其大無與競。同塵賊德。非含容之度。至淸雖貴。少蓄衆之量。必須虛受廣包。乃成其大。其十九亭亭水仙子。濂翁與同調。鮮鮮霜中英。陶徵君惟肖。趣異卒同流。可羨不可笑。歌哭初甚微。傷哉相傾誚。程子與東坡爭子於是日。哭則不歌之說。遂成詆隙。○蓮有君子之德。菊有隱逸之操。人之愛之。亦各其顏。然豈可執此而少彼哉。君子之德。各有所至。一時所見。不可必其同。志槩雖殊。終歸於相取。若以見殊論異相軋。此特憸小排異己耳。豈君子之用心耶。朔洛之黨。初爭微事。便相詬擠。以啓煕豐之禍。悲夫。其二十明鏡本無心。物至斯應之。姸醜乃在物。反爲明鏡疵。塵垢蝕不去。磨瑩工安施。不照鏡何傷。但恐失所司。鏡以鑑物爲職。能別姸蚩。是盡其職。鏡何容情於其間哉。物不以姸蚩自反。而惟鑑之爲咎。鑑亦甘垢藏明。矇然如陶質。空享其名。而坐受鞶錯之飾而已則何貴於鏡哉。反以蒙蔽白黑。顚倒形影。爲鑑之德。而明照不隱。爲鑑之累。嗚呼。不此之顧。唯以盡職爲心者有幾何耶。其二十一愁陰望日出。久曝物失養。憂焦渴雲霓。纔霖願開朗。成功者難居。四序迭奔放。四時之序。成功者去。 平生子房業。多在赤松上。不以寵利居成功。子房近之。事極則反。物盛而衰。久居忌所來。極備害必成。知進退消息之理。難矣。其二十二堂堂宋天下。強寇西北障。富范屹山立。一葦莫敢抗。一自暴邊骨。得不補其喪。范仲淹知延州。敵人戒曰。無以延州爲意。老子腹中。自有數萬甲兵。仁宗命富弼主北事。仲淹主西事。弼上安邊十三策。神宗問弼以邊事。對曰。臨御未久。當布德惠。願二十年口不言兵。其後荊公大開邊。 誰爲肇此謀。云是王丞相。鍾山誤宋。都在狠愎自用。排擯忤己。而天下困竭。多自開邊來。其二十三泥鼃笑江鱏。渚鴻小堂燕。區區敢嘲哂。何異蠻觸戰。畢逋雌雄難。漢書。城上烏尾畢逋。○俱曰予聖。誰知烏之雌雄。 雪嶺皁白變。鑿鑿淸水石。久久自當見。崔崖，張祐題詩娼肆。譽之則車馬盈門。毀之則杯盤失措。故有李端。端纔出墨池。便登雪嶺之語。毀譽不常。皁白互變。紛錯倏忽。誰能知也。然十目嚴甚。百世論定。終不得以相掩。猶淸水見石之易也。其二十四淸晨秣吾馬。萬里極馳奔。西登穆王臺。東挹扶桑暾。蕩蕩靡所至。惆悵回我轅。黃昏入吾室。宿鴨薰正噴。疲神外騖。終無所舍。不若返守吾初也。其二十五除此鑽穴盜。鼠也 高策蒙貴勳。蒙貴。貓之一名。 肉養旣飽足。翻盆聽莫聞。一驕來百怪。乃復恣鷄群。嗟爾本謀腹。爲人寧致勤。畜貓本爲除鼠。而肉養之豐。反致其驕。乃復肆兇於家鷄。則其爲患殆甚於鼠矣。貓之爲物。性本殘害。外示柔順。爲人畜養。謀安求飽而已。其捕鼠亦豈爲人除害哉。欲除一患。更生一患。反有甚焉。其二十六筍簴列縞帳。廣樂靑草潯。黃帝張鈞天廣樂於洞庭之野。 蒼梧叫不起。黃陵雲正沈。餘丹瀉玉淚。苦竹斑徹心。古意邈難陳。過客空涕霪。徘徊感古之意。令人耿耿。</text>
<title>憂旱 二首</title>,<text>白髮孤臣坐百窮。更歌雲漢悼三農。舊聞不斷楚天雨。今見常連德水風。杜詩。楚天不斷四時雨。○瘴江之濱。四時無日不大風。 擧扇且從塵自汚。王導每因西風塵起。擧扇自蔽曰。元規塵汚人。此借言塵起也。 揠苗其奈日還烘。向人一飯愁難討。我縱無田亦願豐。其二經春膏澤阻蒼冥。瀦澤揚塵井臥缾。龍骨何緣聞轆轆。龍骨。水車也。川澤俱竭。水車無所施也。荊公元豐行。倒持龍骨掛屋敖。 龜兆無復見靑靑。荊公時。田背拆如龜兆出 跂跂貯瓮空煩叩 漢武帝使諸倡射覆。東方朔曰。以爲龍又無角。謂之蛇又有足。跂跂脈脈善緣壁。是非守宮卽蜥蜴。○煕寧中。久旱。按古法。令坊巷。以瓮貯水泛蜥蜴。小兒擊瓮呼曰。蜥蜴蜥蜴。興雲吐霧。 鶂鶂橫盤亦漫刑。孟子。惡用是鶂鶂者爲哉。○旱則刑鵝以祈雨。東坡詩。蒼鵝無罪亦可怜。斬頭橫盤不敢哭。 傳道桑林勤六責。伏龍何日起鞭霆。</text>
<title>夢中得金相玉汝之聯。覺而足成。</title>,<text>枕上籧籧蝶夢驚。依然白髮小燈明。願言思子金其相。金玉其相之相。平聲。夢中所得。當從仄韻。 未必非王玉汝成。倚伏終歸三驗馬。塞翁事 奇贏共落一輸枰。年來已學安心法。枯木雖春不復情。</text>
<title>漫吟 二首</title>,<text>平生懶散性林丘。逐逐浮名漫久留。多足不休眞自辱。一閑緣謫未爲愁。擬將小築從人卜。只恐深耕莫我謀。孟子。深耕易耨。○欲耕無田。故云尒。 契闊疏迂今可悔。北窓幽臥雪渾頭。其二依風北馬與狐丘。古詩。代馬依北風。○擅弓曰。狐死正首丘。仁也。 何況南吟越客留。越人莊舃入楚。乃爲南吟。 豈有顏韶回老貌。更無尊淥敵深愁。顚風不與薔薇地。晩藥行當蛺蝶謀。遮莫年華都過眼。懶拈枯筆放床頭。</text>
<title>日長怨</title>,<text>乾坤若傳舍。日月如磨驢。愁人苦愁思。愁思何時祛。奇窮境輒惡。事至皆欷歔。日短怨夜長。夜促怨日舒。人於宇宙內。百年潢易除。韓詩。潢潦無根源。朝滿夕已除。 貴人歎老至。賤士急收譽。娛嬉惜九春。貴人事 事業窮三餘。董遇曰。學者當以三餘。冬者歲之餘。夜者日之餘。陰雨月之餘。○此句。賤士事。 吾齒日以暮。吾鬢日以疏。何爲獨瑀瑀。反怨日月居。守此道傍絃。漢書。直如絃。死道傍。曲如鉤。得封侯。 驅彼鞅掌車。十步足九坑。一人心百狙。置身四無所。乃投魑魅墟。魑魅亦喜人。見之還盱睢。此中黑甜魔。交義重桑輿。子桑子輿。出莊子。 勝地不自祕。羈逐寧見疏。同乘漆園蝶。栩栩至華胥。翾翾蚊繞鬢。薨薨蠅入裾。不許逃暫頃。挽我開蘧蘧。還將憂惱兵。窘茲舊室廬。克己銘。方其未克。窘我室廬。 要須縛窮龐。一戰收旟。請洗空花眼。四大觀妄虛。華嚴經。如目翳人見空中花。圓覺經。此身四大和。合毛髮爪齒皮肉筋骨腦髓垢色皆歸於地。乘涕膿血涎沫津液痰淚精氣大小便利皆歸於水。煖氣歸火。動轉歸風。四大各離。今者妄身。常在何處。○戰勝憂惱之兵。頓悟四大之妄。自非達觀。孰能與是。</text>
<title>漢塞八韻</title>,<text>黑塞氈居逼漢疆。恢封遠算屬巖廊。吹纏殺氣金風慘。薄逆天時惡癘張。萬落頹墟空雚莽。開邊動旅。士卒多亡。里落爲之墟。 三年餘烈更侵荒。師旅所處。荊棘生焉。大兵之後。必有凶年。出老子。○二穀不升謂之飢。三穀不升謂之饉。四穀不升謂之荒。五穀不升謂之大侵。 除災阜物雖難策。鞏圉銷鋒豈乏方。一念祠禳勤北闕。十行威信動西戎。漢光武。一札十行。 仁聲正可驅潛沴。高聽寧知隔彼蒼。惡癘薰染。邊地幾空。禱祠禳之。而癘氣不止。降諭西戎。間示恩威。而猶未革面。 本自舞干同舜帝。也應借筯悔張良。重於師旅。欲以文德格之。本舜帝之仁。而矜事驕功。開邊啓釁。大貽災害於民。借筯畫策之臣誤之也。 賤臣何者憂橫臆。秪爲邊氓涕泗滂。</text>
<title>避病遷寓。跫音久益絶。安獨齋僧戒默來問獨勤。書以與之。</title>,<text>干和癘氣遠纏連。十室三空最可憐。疫癘之氣。初自西陲。薰染轉遠。死亡相繼。村閭多空。 天地一身長客寄。萍蓬百口屢居遷。默州酬什無明叔。吏部留衣有大顚。山谷謫黔中。與楊明叔交遊唱酬。昌黎與大顚。留衣服爲別。此地無士類。只有山僧來往而已。 咫尺香林堪結社。病俘何計學高禪。</text>
<title>從弟致剛來訪。對月有吟。三首。</title>,<text>如君顏貌稍侵秋。致剛少我四歲。而顏貌已覺皺。 老我衰遲詎敢愁。平地崎嶇今白髮。百年情好舊靑眸。何心魂夢開靈運。秪愧平生念少游。謝靈運族弟惠連有奇才。靈運夢見則必得佳句。○馬援從弟少游。見援有大志。謂曰。致求嬴餘。但自苦耳。援在交趾。見飛鳶跕跕墮水中。嘆曰。臥念少游平生語。何可得也。○致剛本不曉詩。我亦無意於得句。而忽憶平日致剛戒我不隨時低昂故云。 旅店同裯纔數夜。明朝別去倍悠悠。其二夜氣如秋冷襲櫳。槐陰缺處月窺東。長河韜縟星芒小。遠水揚晶野色空。老髮垂垂風入幘。幽英濯濯露濡叢。一杯相對忘言地。萬事都歸醉眼中。其三微雲呑吐乍縱橫。曖曖游氛映半明。落浦星河光動盪。入林風露氣凄淸。依稀遠巘出孤島。暗澹長煙環大瀛。大野月明。煙埃長沈。望之如大瀛海。山之蒼然出尖者似島嶼。 一雨何時洗天碧。銀蟾萬里看新晴。時旱甚。且明月忽爲浮雲所掩。</text>
<title>五月十二夜記夢</title>,<text>薰風一簟北牖臥。體適何知縛繩律。形同蜩蛻兀在牀。神奔穆駿縱四逸。天游壙埌忽蕩蕩。賓筵觴豆俄秩秩。儒酸事業習未除。可笑區區追硯筆。忙侔旅枕一鼎熟。事擬塵區千緖出。無何有國亦典紀。震驚似聞讒說堲。分明羽窟看黃能。能。奴來切。韓詩。羽穴無辰幽黃能。謂熊也。舜殛鯀于羽山。化爲黃能也。 赫赫中天定舜日。煕煕之樂域乃壽。濟濟而趨士多吉。衆處無地不是非。神明之下誰逃實。夢中所見如比。○夢中。遊曠蕩之野。至一處。盛設讌席。酒旣酣。命紙筆賦詩。又至一所。如華胥壽域。民物煕煕。多士藹藹。刑政畢擧。黜陟大明。治化之盛。一如人間。可怪也。 中不前期可皆羿。擇鬣爲宮直豕蝨。莊子。射者非前期而中。謂之善射。天下皆羿也可乎。天下非有公是也。而各是其所是。天下皆堯也可乎。又豕蝨擇疏鬣。自以廣宮大囿。不知屠者之一朝鼓臂。布草操煙火。而己與豕俱焦也。 紛然憂喜本相乘。何者是得何者失。此身如夢夢亦夢。眞假孰能齊以一。精孚兆感天所報。周家與齡商賚弼。文王謂武王曰。汝何夢矣。對曰。夢帝與我九齡。文王曰。我百尒九十。吾與尒三焉。出文王世子。○高宗曰。夢帝賚予良弼。 欲見不見几几容。詩。赤舃几几。○孔子曰。甚矣吾衰也。久矣吾不復夢見周公。 其可意致命難必。出明入幽通自然。於物無憐亦無疾。均爲竟空此差勝。豈比人間多舞術。端如喚影作良友。勝向翻雲妄投漆。安知不是夢爲眞。眞非其夢亦難詰。凡夢。符應自然。固有吉凶先見之證。或有精神所感者。如與齡賚弼是已。有不可以先意求之者。欲見周公而不可得是已。然此皆兆見已定之天。非有憐疾厚薄於其間。則固不可以力致。而又不可以謂之虛也。當其適意。是非榮辱。略與人間等。而欠伸之頃。便成虛妄。故謂之夢。人間萬事。雲出煙消。紛不出百年之內。要其終。亦不啻一瞬間。是夢與人間俱爲虛尒。其眞妄固不可知也。人心險僞。世事翻覆。反不如夢中之眞淳。則喚影作友。又勝於人間之交也。喚夢爲世。喚影爲眞。固無不可。而指世爲夢。指人爲影。亦無不可。果不知其孰實孰幻也。此又言戲若求之眞。又不可也。</text>
<title>旱甚。得雨未足而止。憫然有作。</title>,<text>一雨苦難足。三農實可傷。塵塍輕入潤。病葉暫回光。龍倦旋藏壁。乖龍苦於行雨。多竄匿古木及簷壁之內。 雲纖已吐陽。通渠寧小澤。秪自長荒稂。農家云。小雨只濡濕土脈。而不成漑。則稂莠益盛而禾益傷。小澤豈能通渠溝之功耶。</text>
<title>晩開芍藥</title>,<text>余寓中連郵吏家。見牧丹，芍藥，薔薇同植一階。開花本同時。而獨芍藥絶晩。早發者先萎。而晩開者久而不衰。殊可翫也。木藥與薔薇。爭姸競吐菲。一叢甘寂寞。晩蕊祕光輝。占獨春能永。翻新賞絶稀。後時何所恨。應亦後摧飛。</text>
<title>食新四詠</title>,<text>朱櫻節物今差晩。荊桃 尒雅。荊桃。櫻之一名。 五月中。瀉珠圓走滑。擎雪冷凝紅。筠籠 籠。上聲。韓詩。香隨翠籠擎來重。杜詩。野人相贈滿筠籠。韻書。或上聲。或平聲。 交相映。瑛盤兩透空。漠明帝宴群臣。太官進櫻桃以赤瑛盤。賜群臣。月下視之。盤與櫻桃同色。群臣皆笑云。是空盤也。 嘗新從野老。殊錫憶諸公。靑瓜磊磊籃收子。綿綿蔓架條。盆氷凝瑞露。膚粟凍靑瑤。手弄揮蠅扇。元稹倚宮官知制誥。武儒衡厭鄙之。會食瓜。蠅集其上。儒衡揮以扇曰。適從何來。遽集於此。一坐失色。 神醒出腋飆。盧仝詩。兩腋習習淸風生。此言快也。 東陵堪托老。吾欲謝塵囂。蓴萊嫩葉抽淸沼。輕風動活莖。瓊涎寒凍椀。魚縷細芼羹。惹起吳州興。仍悲故土情。孤帆何日掛。滿意泛蒼瀛。因蓴憶鄕。與張翰也是一般意思。葦魚走索橫遮浦。懸罾密掩潮。層濤眞易陸。臥玉不成跳。雪泣香霑火。絲飛滑落刀。縱然甘口腹。數罟愧唐姚。葦魚始生於春時。日暖則上江浦。漁人張網橫江。潮落泥出。則赤手捕拾。不捐細大。謂之防浦。</text>
<title>安和寺僧學通求詩。書以應之。</title>,<text>居孰牽連去孰遷。飛空錫杖信翩然。心應有法門何二。文殊問維摩詰。何等是不二法門。維摩默然。殊曰。善哉善哉。無有文字言語。是眞不二法門也。 身本無生劫屢千。無住禪師曰。見境心不起。名不生。不生卽不滅。旣無生滅。卽不被前塵所縛。到處解脫也。出傳燈。○度百千劫。猶如彈指。出楞巖。 墨或在夷猶進道。韓序。如有墨名而儒行者。問其名則非。校其行則是。楊子雲稱。在夷狄則進之。 酒曾同社詎傷禪。遠師結白蓮社。招淵明。陶曰。弟子嗜酒。若許飮卽往矣。遠許之。因勉令入社。陶攢眉而去。 塵根幻業消全未。擬欲從師了大緣。</text>
<title>聞鶯</title>,<text>陰林百族苦喧嚶。忽聽黃鸝耳暫明。洽洽盡情鳴底事。傍人猶作故園聲。</text>
<title>聞綏之南遷</title>,<text>平世浮沈我豈堪。歲寒高義子無慙。事曾不意常千萬。心自難防或二三。機塹方方工折軸。梔鞭得得競前驂。柳文。富者以五萬買鞭。愛其黃而澤。柳子召僮。㵸湯以濯之。則遫然枯蒼然白。其黃者。梔也。澤者。蠟也。 瘴江垂死孤臣淚。驚起聞君又落南。</text>
<title>晩眺</title>,<text>今夕定何夕。微風語高木。客意忽不愜。披衣步林麓。雲物變肅郁。景氣何澄穆。墮日初隱耀。餘彩煥川陸。江光滿出地。銀汞欲溢櫝。髻重山深墨。金盆映新沐。斜景之照。水光受明。高出地面。遠而望之。如銀汞之溢于器。霞光散蕩。山色交映。則鴉黛更深黑。如金盆之映乎髮。江湖暮景。最是奇處。惟深味江湖者得之。 群鷗橫度壁。鴉幔雪飄撲。立獨神悄森。境寂幽事熟。心賞苦易失。暝色來逐逐。飫足坐久慣。深想生促速。美惡本因人。愁喜互倚伏。至奇寧可常。與人不爲瀆。蒼茫空注目。天際雲更矗。</text>
<title>聞孝仲告歸養。大歸南鄕。書以寄懷。</title>,<text>九重初上乞骸書。千里萊裾慰倚閭。養志由來多定省。凋顏奈此聽崎㠊。養志之多於侍膝。固矣。仲之去國。豈不慘然。多猶愈也。太白詩。蜀道之難難於上靑天。使人聞此凋朱顏。 愚狂許國吾眞罪。骯髒 後漢書。伊優北堂上。骯髒倚門邊。 謀身子亦疏。問舍南中如有日。期君不負把犁鋤。</text>
<title>安獨齋僧舍偶憩書壁</title>,<text>陰雲閣晝景。草色弄媚嫵。郊行意頗適。徑尋僧舍古。茲山不甚大。雄長此爲主。結構得勢迥。諸峯脚下俯。行雲宿簷角。日月臨丹戶。金碧半漶漫。佛壁薰餘炷。墻西老櫷木。虯根蟠厚土。古皮剝雪蘚。直榦戰雷雨。萬林寂不動。高葉風猶怒。涼籟襲生慄。蒸熇失亭午。居僧請移牀。指點供遐睹。山原互蔚紆。出入千江浦。鱗皺靑藍縠。繡錯白雪縷。大江細浦。陂塘溝洫。派分支達。出入山原之間。經靑緯白。繡錯鱗蹙。遠眼無蔽。殊爲奇絶。 快破桎梏眼。輕揷霄漢羽。慙非曠士懷。未免翻愁苦。老杜慈恩寺塔詩。自非曠士懷。登茲翻百憂。 三山耿在目。誰堪丘去魯。三山卽三角山也。遲遲吾行之歎。去父母國之道也。古昔聖賢。亦不敢於斯而忘情。</text>
<title>用晩眺韻</title>,<text>游世化千億。六祖曰。千百億化身。汝之行也。柳州詩。若爲化得身千億。 殘生驚曲木。傷弓之鳥。見曲木而高飛。 恩寬友夔罔。夔罔。山鬼也。 居幽囚複麓。柳州。有囚山賦。 戇病本累汲。汲黯戇直多病 幾作遠愧穆。穆生退曰。醴酒不設。王之意怠。 平生業蠹簡。底用追潘陸。潘安仁，陸士衡。 三獻秪自尤。卞和三獻玉而肘足。 可笑迷韞櫝。萬事謝雕飾。一懶廢梳沐。巾網壁蟲絲。案棲游塵撲。睡鄕小可侯。漢紀。橫來大者王。小者侯。 往來逕路熟。身如玉山倒。夢與楊花逐。齁齁閑所適。營營客不速。易。不速之客。睡鄕閑人所適。不召營營之客也。 山雨忽滿簾。高涼壓庚伏。夏至後第三庚爲初伏。秋以金代火。金畏火。故至庚日必伏。 餘潤蘇衆植。微流生枯瀆。爐添一炷薰。臥看煙矗矗。</text>
<title>又用前韻</title>,<text>靑黃固爲災。皆願不材木。莊子。百年之木。比犧尊於溝中之斷。則美惡有間矣。○韓文。犧尊靑黃。乃木之災。 我見薪者斧。直曲罔遺麓。樵者伐薪于山。不計木之直曲而幷取之。時運之會。材不材皆不得免也。 禍福本糾纏。回幹眞沕穆。順時坂轉丸。逆運舟推陸。巧獲雖詭遇。珠殮終破櫝。櫝。小棺也。 半世落鞿靷。百年幾休沐。端如膏火熬。何異燈蛾撲。羈窮蔗初苦。閑懶味久熟。故人幸鮑管。亦不愧三逐。管仲曰。吾與鮑叔分財。多自與。不以我爲貪。知吾有親也。吾嘗謀事太窮困。不以我爲愚。知時有不利也。吾三仕三見逐。不以我爲不肖。知不遭時也。知我者鮑叔。生我者父母。鮑叔有疾。管仲不食曰。士爲知己者用。馬爲知己者良。鮑子死。天下莫我知。安用水漿。雖爲之死。亦何傷。出韓詩水傳。 富貴一塵集。羲娥雙轂速。翰墨有餘玩。千憂可屛伏。積拳屹九仞。多勺浩四瀆。無人與會語。寄意靑山矗。</text>
<title>落日行</title>,<text>雨來不來晩雲薄。日落未落遙山靑。歸鴉啞啞集寒木。遠天隱隱收殘霆。林深谷暗靑兕啼。西崦人家門半扃。</text>
<title>驕魃行</title>,<text>阻澤自春迄夏。有時得雨。只霑灑游塵而已。老農云。前昔未有之旱。萬口嗷嗷。天若邈焉。於是作驕魃行。庶幾上天之一悟爾。有渰有渰望祁祁。其雨其雨愁杲杲。詩。有渰凄凄。興雨祁祁。其雨其雨。杲杲出日。 步健驕魃竊帝機。囚幽屛翳毒后媼。浦上田風簸塵起秧飄根。陂下田堅不入犁種失旱。田之高燥者。塵起飄揚。根未付土。田之下濕者。堅硬成塊。耕不能入。 井深及泉泉亦枯。誰能汲淸滌炎燠。嗟哉驕魃陰比乖龍。遏此霈然降。不恤渴死。豈復恤秋成百寶。有時盜弄天瓢咨霑灑。曲示小澤寧潤燥。年年帛璧徧走望。神亦瀆矣。視之矇矇秪貪禱。雷公有斧漫傳名。何不搜磔其種活群稿。上帝之居雖高聽甚明。安得梯空叫閽一一披肝抱。君不見乾坤旱氣連疫氣。白屋嗷嗷向穹昊。</text>
<title>憎蒼蠅</title>,<text>洪鈞播群種。醜美與細巨。患人非一族。爲害亦多緖。人固靈於物。於物皆易與。跳梁巧穿嚙。畜貓恣之鼠。蝨雖工處禈。張爐烘破絮。溫公烘蝨詩。朽繒毀絮爲淵藪。如粟如麻䆮肥大。荊公詩。未能湯沐取一空。且以大攻令少挫。 利觜蚊甚毒。燎熏可秉炬。蚊蜹見煙則止。歐陽公詩。難堪爾類多。枕席厭緣撲。熏簷苦煙燼。燎壁疲照燭。 眇形天壤間。可憎誰等汝。閟堂潔蒸薦。爾輒汚牲俎。廣筵盛速客。淋漓敗肥羜。詩。旣有肥羜。 尋香溺甜滑。逐羶投湯煮。點染白黑間。變眩乃如許。我居地卑溽。無術逃暵暑。迎涼高枕睡。庶足忌羈旅。吮眶鼓兩翅。撲面引繁侶。扇拂疲立僕。揮攘困臂擧。細不擉刀網。黠未施訶詛。止藩詩興刺。點玉古所癙。詩。癙憂以痒。癙。病也。 陸橫姬驅遠。周公驅虎豹犀象於深山。 水妖溫燃渚。溫嶠燃犀于牛渚。水怪無所遁。 虎兕家深藪。虺蜴穴亂楚。謝眺詩。平楚正蒼然。言平遠叢木倉然也。 水鏡與蛟鰐。潛息各有所。外畜知畏避。雖暴得以禦。習狎人所忽。爾幺最難去。滋育縱天仁。舒慘環四序。金風入井桐。曉寒生白紵。淸霜肅萬物。不知爾何處。</text>
<title>遷寓龍泉記事</title>,<text>野人爲屋僅斗大。四壁一牖劇墮井。鬱鬱誰能久居此。漢紀。安能鬱鬱久居此乎。 持斧破壁納光景。矮簷朱夏爍如燬。架以櫩宇蔭淸冷。荊公詩。織蘆編竹繼櫩宇。 松枚麻骨巧排㮃。坐承四板若浮艋。以松麻蔭簷補之。鋪四板其下。以廣坐臥。 旅居從此稍目豁。戢戢群山如赴請。山霏靄靄寒送色。江雲搖搖翠連影。主翁知客喜淸曠。殷勤引我上西嶺。芟榛拂翳開線逕。詰曲而攀漸佳境。纔窮蒙密便高敞。灑然神魂出塹穽。向者之見眞一斑。到此始覺賞心逞。人情好與境俱遷。我忽收神鎭內靜。要將萬變試猛省。冥搜一一意默領。靑蕪似織江似鏡。遠帆飽風帆腹整。負兒 嶽也 嶪嶪高肩聳。天磨 山也 獵獵群馬騁。東瞻蔥鬱 望氣者至南陽曰。氣佳哉。鬱鬱蔥蔥。出漢紀。 北蕭瑟。兩京在目路脩永。龍泉在兩都之間。左右通望。皆在尺咫之內而不得往。托言路脩云尒。此亦遲徊眷顧之意歟。 踽踽恐爲高士嗤。幽步安得踵箕潁。</text>
<title>陰風行</title>,<text>炎雲突兀陰雲俯。半年之旱半日雨。江皐鸛鶴鳴復歇。詩。鸛鳴于垤。鸛似鶴好水。將陰雨則鳴。今鳴而復歇。所以不雨也。 漠漠陰風空畜怒。高潮打岸江石走。靑山欲倒黿鼉舞。君不見龍泉有客獨棲棲。皓髮垂肩雙淚苦。</text>
<title>登南同閈亭子 三首</title>,<text>久客頻遷 避癘氣。三遷至龍泉。 苦不聊。隣人有酒見招邀。崇岡杖出尋幽築。古塹虹垂過短橋。自寓居登一麓。步至其亭。山脊有古城基。下有深塹。橫略勺以通人。 綠芡銀鱗供小饌。赤雲金柱盪新潮。向來不盡塵間意。今日尊前恰得銷。其二主人華構占岧嶢。更築虛臺迥入霄。決眥遙窮高鳥盡。臨筵平挹遠山朝。錦屯千牝明芳甸。亭臨壺串牧馬場○衛文公。秉心塞淵。騋牝三千。○謝玄暉詩。雜英滿芳甸。 雪坐三庚 三庚。三伏也。 失酷歊。杜詩。樓上炎天氷雪生。又曰。三伏炎蒸定有無。 小艇漁蓑收網去。靑蕪半出殺寒潮。其三大野中間聳翠巓。縈回一帶走長川。鷗飛不昧穿蒼靄。棹去無痕戛暝煙。夜色澄虛連縹氣。波光搖漾入空邊。莫敎幽事人間道。恐有人嫌我着仙。</text>
<title>久陰不雨。雨或廉纖。暴風吹止。霿霧不解。淋濕殊甚。山嵐海瘴。助爲之勢。</title>,<text>細雨不成滴。頑陰竟塞空。久埋靑嶂日。徒簸白江風。潤入琴書內。涼高枕簟中。乾畦猶未水。還恐病農功。</text>
<title>流頭節</title>,<text>端陽纔過又流頭。歲月何曾爲少留。香餌粉團猶白屋。雖白屋之貧。羈旅之中。亦知時節。造作節物尒。 氷盤紫李想朱樓。魏文帝與吳質書曰。浮甘瓜於淸泉。沈朱李於氷盤。 十年病甚催殘鬢。一樹花酣照晩榴。節物雖同人事異。蕭然空覺在遐陬。</text>
<title>梳髮</title>,<text>朝日烘窓睡更濃。晩將華髮理鬆髼。涼飆習習含疏齒。亂雪濛濛落短蓬。手信千梳聊爾遍。延壽方。每朝。梳頭千下則壽。○賈島詩。頭髮梳千下。休糧帶瘦容。 肌淸萬竅颯然通。東坡詩。一洗耳目明。習習萬竅通。 身心自擬無塵垢。欲照難永照膽銅。秦始皇有方鏡。照見人心膽。</text>
<title>早興。觀江潮平漲。雲日掩映。奇不可狀。率爾賦之。</title>,<text>短蕪沒潮長。長上聲 長蒲立水勁。天空風不興。平滿江更淨。晴暾湧晨暉。嬌雲急作橫餘光薄漏葉。雲葉也 徘徊落空映。注玉玻瓈椀。磨旃白銀鏡。盈盈瀉物影。麤纖一赴命。老木沈扶疏。靑壁盤頑硬。物影倒映。毫末無所隱。所謂麤纖一赴命也。 意幽俗可忽。趣獨奇相倂。惡事或翻勝。巧擠不人病。夙賞豈獨諧。律身此宜儆。鑑形莫如止。奉盈貴在正。莊子。人莫鑑於流水。而鑑於止水。○漢史。鑑形莫如止水。禦寒莫如重裘。○記曰。如奉盈。○胡氏曰。盤水可奉。而志難持。 寄分當路子。願持此爲政。附十玩子和章 十玩子或號忍齋。或號湖叟。若人抱奇質。外和內植勁。姸蚩莫逃形。心地如水淨。況受夸毗子。非理相干橫。城南卜居幽。門巷森綠映。向來材館錄。掄擇懸水鏡。蹮蹮趨競徒。得失若安命。奮身論世事。眼高仍啄硬。群噪忌孤雊。毒手巧舌倂。升楊本非願。淪謫果何病。寄意賦潮平。取喩當箴儆。孤松挺嚴霜。受性獨也正。何時山立相。起廢荷寬政。記玉藻。山立時行。山谷詩。山立有餘勁。后山詩。起廢極吹噓。</text>
<title>夜坐。六月望後也。效柳體。二首。</title>,<text>天高露氣湛。月出林扉幽。絡緯稍近壁。淸風徐動幬。颯然迫秋意。老火推不流。幽人坐夜靜。悄悄懷百憂。蒼茫忽驚棹。潮生回釣舟。不知潮至。忽聞棹而知之也。其二地瘴酷受暑。山繆添晩愁。淺渚禽立定。暝林鴉亂投。微涼集夜木。旅懷生白頭。半入幽棟水。江上結茅爲樓。其勢半入於水也。 淸欲高簟秋。虛明忽泛樓。殘月在江流。月光照水。則水月之影。輒先浮動。滉漾於屋梁之間。屋之臨水者爲然。言不知落月在江。忽見屋梁之影而知之也。</text>
<title>觀網浦歌</title>,<text>漁者乘潮落。橫江揷木。卷網埋江底。繩繫其綱。上屬揷木之端。潮至魚上。舟人急挽其繩。網自張掛。蔽江無罅漏。候水退灘淺。魚多罥網。手取無餘。沿海之人。取魚皆用此法。北隣豪南好偉奇。淸晨招我觀潮長。半年却掃守窮獨。今日飄然携我杖。斷崖連渚草可藉。高柳吟風陰轉爽。橫江樹杙森白立。蜿蜿垂繩屬埋網。潮頭魚隊昧潛機。撥剌洋洋隨水上。漁師游泅若鳧鷖。舟子回舠風掠槳。挽綱掛杙如帳張。密目井井遮漭泱。古浦潮退細縞帶。層濤倏見成枯壤。翻菰倒窟無寸空。赤手戢戢收其黨。金光閃忽藻荇亂。玉聲跳觸鬐鬣響。小者煦沫吹瓊花。大者露背頭泥槍。罥罾一一懸銀梭。貫柳纍纍送廚饗。縷飛雪落鳴細刀。芥黃釅白相扶仗。東南佳味壓松江。吳都獻松江鱸魚。煬帝曰。所謂金虀玉膾。東南佳味也。 河侯方丈笑萬鏹。孟子。食前方丈。○晉河曾日食萬錢。猶云無下箸處。 大嚼謀腹豈足多。壯事落眼誠可賞。如棠之觀詑侈縱。聖字霜嚴來誡往。春秋。公觀魚于棠。 何如散郞主湖江。輕蓑靑蒻恣遊放。吾聞盡物古所隱。隱痛也 禁不中鬻仁甚廣。數罟不入洿池。魚不中尺。不鬻於市。 萬類天地心奈何。忽思古人泚余顙。程子養魚記。萬類天地間。吾心將奈何。</text>
<title>題丙申同庚契會圖軸</title>,<text>酒徒荒飮太沈冥。漢史。酈食其謁軍門。衣儒衣服。沛公使人謝曰。未暇見儒人。食其按劍叱使者曰。吾高陽酒徒。非儒也。○山簡等遊習氏池。號高陽酒徒。 少長修禊徒謾會。羲之蘭亭之會。少長咸集。修禊事也。 香山尙齒傳盛事。白居易九老圖詩序。會昌五年三月。胡，吉，劉，鄭，盧，張等六賢。皆多年壽。予亦次焉。於東都弊居履道坊。合尙齒之會。其年夏。又有二賢。年貌絶倫。亦來斯會。寫其形貌。附于圖右。 睢洛諸公繼之大。杜祁公衍與王渙，畢世長，朱貫，馮平。爲睢陽五老圖。文潞公居洛。年七十八。程珦，司馬旦，席汝言。皆七十八。嘗爲同甲之會。溫公耆英會序。元豐中。潞國文公。留守西都。韓國富公。致政在里第。皆自逸於洛者。潞國謂韓國公曰。凡所爲慕於樂天者。以其志趣高逸也。奚必文與地之襲焉。一日。悉集士大夫老而賢者於韓公之第。買酒相樂。賓主凡十有二人。圖形妙覺僧舍。 大老風流金石鳴。高勳天地身名泰。謝組歸來總黃髮。晩日縱樂餘幾奈。皆言睢洛諸公。 今觀同袂十二士。宮帽整修袍綷蔡。相如傳。翕呷綷蔡。翕呷。衣張起。萃蔡。衣聲。○萃音翠。蔡。韻會作繚。 俱生柔兆 歲在丙曰柔兆 太平年。不老不少年方艾。禮記。五十曰艾。 契集不待桑楡晩。暇日何妨束朝帶。堿中幽處終南曲。淨室炳煌藏蔚薈。時維春暮高讌張。百花粧林香馣馤。十千美酒斝飛玉。二八佳人齒編貝。東方朔傳。齒如編貝。 歡多諧譃舞傞傞。醉吐淸詩雲靄靄。韓詩。君詩多應度。靄靄春空雲。 良宵街鼓更秉燭。後閤窮賓寧饒丐。陳遵字孟公。每大飮。賓客滿堂。輒關門。取客轄投井中。倘有急。不得去。嘗有部刺史奏事過遵。候遵沾醉。入見遵母。叩頭自白。當對有期會。母乃令從後閤出去。○蘇東坡詩。那知後閤走窮賓。 肩齊禮絶序後先。形忘放甚逃鉗釱。釱械足者 此會百年春復秋。茲肇可永懸車外。禮。七十懸車。○齒齊形忘。自無少長之序。禊集之成。攸久不替。則自此而可至於耆耄。可繼踵於睢洛諸賢。 參尋芳躅嗣耆德 芳躅耆德。指睢洛言。 盍示心好垂圖繪。徒夸不飭或鮮終。意廣文字誰三昧。君不見口含談笑胸鏌邪。多是從前示肝肺。</text>
<title>孝仲在咸墅。和前詩以寄。又用韻答之。孝仲詩曰。流落窮閻老尙書。誰憐澤畔楚三閭。交情政似秦關險。世路還同蜀道㠊。孤直觸機人共忌。高名驚世衆皆疏。快亭寂寞庭前草。待子殷勤帶雨鋤。</title>,<text>因風一紙遠傳書。苦向南鄕問舊閭。對俗形爲欺魄喪。列子見南郭子。果若如欺魄焉而不可與接。 投膠心或太行㠊。古詩。以膠投漆中。 詩功漸覺閑方進。酒伴深嗟客作疏。淨盡塵機今可試。不驚前渚立舂鋤。舂鋤。鷺也。海翁狎鷗之意。其二載酒無人訪著書。楊雄家貧嗜酒。好事者載酒肴從遊學。嚴尤聞雄死。謂桓譚曰。子常稱雄書。豈能傳於後乎。譚曰。必傳。君與譚不及見也。 下賢誰有式窮閭。魏文侯過段干木之閭則必式。 病抛縹帙九千貯。蘇東坡記。余友李公擇。少時讀書於廬山五老峯下白石菴之僧舍。公擇旣去。而山中之人。思之爲李氏山房。藏書九千餘卷。 夢隔南關百二㠊。草岾限南眞天險○秦形勝之國。帶山阻河。縣隔千里。持戟百萬。秦得百二焉。地勢便利。其下兵於諸侯。譬猶居高屋之上建瓴水也。 好在吾亭歸有約。莫忘江鳥意難疏。丁寧末路相依老。萌我心蓬遣子鋤。其三靑氈聊守舊詩書。王子敬臥齋中。盜取物都盡。王徐曰。靑氈我家舊物。可置之。群盜驚走。 丹轂寧期大巷閭。楊雄曰。丹朱其轂。○于公高大門閭 膏滑方穿難輾轉。史記。豨膏棘軸。所以爲滑。而不能運方穿。 岐藏周道亦嶇㠊。葵心縱折猶傾戀。媧石雖勤儘謬疏。淮南子。女媧氏鍊五色石。以補蒼天。 尙荷聖明寬禦魅。故田何日就耘鋤。其四聖世寬民屢下書。札瘥何術救空閭。儆甚湯旱虔祈責。乙酉春夏。酷厲大行。連自西關。轉染諸路。旱暵亦甚。下書罪己。且祈雨徧嶽瀆。 威懾秦關壯阨㠊。閭延。武昌故地。居戎驅出之後。大構釁怨。其酋黨王山赤下率其部衆。請來居城底。廟議斬之以示威。 理得廟堂猷甚遠。憂非畎畝鬢徒疏。赬顏吾輩眞游食。歉歲先飢盡手鋤。其五厚祿故人斷尺書。杜詩。厚祿故人書斷絶。 長年飢客寄貧閭。昏花對月牛生喘。短齒登山𥜿走㠊。見月如吳牛之喘。則眼昏可知。登山如𥜿𥜿走險。則其登山之癖。不知脚力之勞。亦可見矣。○𥜿。韻書與狒同。猩屬。好走險。謝靈運着屐登山。 暮色含秋江練練。杜詩。練練峯上雪。 寒聲韻樹雨疏疏。淸吟久廢多荒澁。爲遣窮閑旋墾鋤。或曰。短齒之齒。有出處否。曰。於史有之。晉謝安過戶限。喜甚。不覺屐齒之折。或曰。然。古人爲詩。必有來處。其不苟一字如此。如眼花之花。單用成格。屐齒之齒。應用彼例。矧有登山字。使靈運古事。着屐之義。便自可見。𥜿𥜿。卽猩猩之屬。好着屐。兼用數義。此詩家律例也。如康彥謙詩。耳聞明主提三尺。東坡詩。已遣亂蛙成兩部。雖有三尺喙。有提字便覺劍。雖無笙簧字。着蛙便見來處。凡此類甚多。其六徒法難行類素書。列仙傳。北海于君見賣藥者。公孫帛受素書二卷。以消災救病。無不愈者。○徒法不能自行。此借用言古方雖存。徒方不足以致效驗。以喩口雖仁義。而無實行也。 喜新無用等戎閭。周王會唐戎之夷。以閭而爲貢。閭。獸名。如驢一角。○言雖以新奇見貴。竟無實用也。 虛舟與世絶尤怒。平地加工生險㠊。橘以香來淮輒變。周禮。橘踰淮而北爲枳。此地氣然也。 舌能柔在齒先疏。韓平子問叔向曰。剛與軟孰堅。對曰。臣年八十矣。齒墮而舌尙在。常樅有疾。老子曰。無遺敎弟子乎。樅乃張其口示老子曰。舌存乎。曰。存。豈非以軟耶。齒亡乎。曰亡。豈非以剛耶。樅曰。天下事盡矣。俱出說苑。 世間何處忘炎冷。庭草無心不要鋤。羅鄴詩。芳草和暖暖更靑。閑門要路一時生。年年點檢人間事。惟有春風不世情。王荊公詩。勿去草草無惡。若比世俗俗浮薄。此亦其意。其七閉門無事檢方書。陸宣公謫中州。閉門抄方書。 收劑時還採奄閭。奄閭。藥草也。子可已風。今人釀酒服之。多有效。 蜜口輸歡終是刃。羊腸多曲豈爲㠊。口蜜腹刀之險。豈啻羊腸而已乎。 隨身行李毛公在。走路生涯麴子疏。傍舍頗淳今不見。杜詩。傍舍頗淳朴。所願亦易求。 偸風其奈借耰鋤。賈誼治安策。借父耰鋤。慮有德色。</text>
<title>僕之初來。孝仲送至郵傳。草草以一詩爲別。今檢行篋得之。遂用韻以紓別時之情。</title>,<text>爲醴深慙穆子幾。與鷗相忘 忘。去聲。陳勝富貴無忘之之忘也。 海翁機。三千丈髮今如許。太白詩。白髮三千丈。緣愁似箇長。簡齋詩。孤臣霜髮三千丈。每歲煙花一萬重。 五十行年昨乃非。遽伯玉行年五十。知四十九年之非。○謫時行年不滿五十。而借言五十者。擧成數也。○陶詞。覺今是而昨非。 朱組紆人憂甚大。丹心許國事多違。荒鄕萬死寧須恨。恨乏絲毫補舜衣。其二事曾不可若斯幾。幾。期也。言不可若是其幾之幾。 手覆由來巧會機。賤肆何尤休若若。四晧紫芝歌。富貴之畏人。不如貧賤之肆志。○漢史。牢耶。石耶。五鹿客耶。印何纍纍。綬若若耶。若若。長貌。 諛容寧訕謾非非。歐陽公記。是是近諂。非非近訕。寧訕無諂。 西郵一夜情空激。南路千山夢忽違。時孝仲在南鄕 險阻心降今悟矣。山谷詩。險阻心已降。 對妻還愧泣牛衣。漢王章疾病無被。臥牛衣。與妻泣。後爲京兆。上封事。妻曰。人當知足。獨不念泣牛衣時耶。</text>
<title>用山谷盛時衆吹噓。謫去衆毀辱。不爲公存亡。幽蘭春自綠之句分爲韻。二十首。</title>,<text>春酣鳥相命。暑退蟬已競。紛然機自逞。漠爾時與更。千年松強項。強項。出董宣傳。 不受物衰盛。時至物競。運去漠然。惟彼獨立。笑了千古。其二知止莫俟日。易。不俟終日。 待足終何時。死權笑夸者。楊雄曰。夸者死權。 賢智亦蹈危。幾何非百步。哀哉昧先知。曾謂賢智。而或有愧於幾作。其笑夸者之死權。特五十步百步之間耶。其三毀有不足傷。譽又烏在衆。威斗豈兵厭。王莽鑄威斗。以五石銅爲之若北斗。欲以厭勝衆兵。 偃禾實天痛。周公居東。天大雷電以雨。偃禾扷木。 蒼然甚昭聽。不可終舞弄。王莽紀。庶民諸生郞吏守闕上書。公卿大夫伏省戶下。咸言願得公女。以爲天下母。陳崇，張竦。奏稱莽功德。太保舜等及吏民上書者八千餘人。○虛譽之隆。莫如王莽。流言之慘。莫如周公。人可欺耶。天不可欺也。其四李苦乃多子。晉書。主戎與群兒戲於道傍。見李樹多實。等輩競趨。戎獨不往曰。樹在道邊而多子。必苦李也。 松高先受吹。選。木高於林。風必折之。 落爲井螬食。出孟子 摧亦大廈備。得失初莫知。豈易議愚智。叨得必失。枉屈終申。吉凶禍福。誰能常耶。其五世故落湔祓。眞氣回喣噓。喣噓。吐納導引之方。 宇泰吉爲宅。莊子曰。宇泰定者。發乎天光。又曰。虛室生白。吉祥止止。華嚴經。瞻仰吉祥宅。 名忌德之輿。左傳。令名。德之輿。 浮游玩萬物。至人隣太初。蟬蛻外網。潛光內德。逍遙物表。高嘯宇宙。惟至人能之。其六壯畫發風雷。黃屋重盤石。澶淵忠炳日。不救身詬謫。讒言一風葉。還往理甚白。山谷詩。本爲寇萊公作。○萊公澶淵之策。天下謂之大忠。孤注之譖。豈得掩天下之公議耶。丁謂貶公雷州。謂亦不免。好事者相語曰。若見雷州寇司戶。人生何處不相逢。邪正不以毀譽得失相掩。好還之理。亦不可以終誣也。其七吾愛疏廣受。從容謀出處。仕無赫赫累。何武傳。無赫赫名。 退不悻悻去。孟子曰。怒悻悻然見於面哉。 其高安可及。高霄雙鵠翥。知幾其神。惟二子以之。其八至道立於獨。中智稽于衆。鵬運不自大。駭者鷄守瓮。老矣吾見遲。笑捫腹空洞。晉書周顗傳。王導嘗枕顗膝而指其腹曰。卿此中何所有也。答曰。此中空洞無物。然足客卿輩數百人。○小大相眩。物不可齊。其九物欲禍翻福。人自殖反毀。爲基不夷坦。高積促之圮。事過論始定。惟公後人耳。人有軋人而反揚。益已而反損。不厚其趾。而惟務崇墉。其無危乎。事至囂紛。或可塗目。事去迹定。如見肺肝。其十半菽心自泰。項羽傳。歲飢民貧。卒食半菽。東坡詩。願君五袴手。招此半菽魂。 五鼎身隨辱。奄奄未死魂。炎炎一日熇。堂堂范孟博。生氣凜桎梏。范滂字孟博。諸黨人。三木囊頭。暴於階下。王甫訊曰。卿等迭爲唇齒。其意如何。滂曰。欲使善善同其淸。惡惡同其汚。身死之日。願埋滂於首陽山側。甫愍然。乃得解桎梏。○世說。庾道季曰。廉頗，藺相如。雖千載尙凜凜有生氣。曹蜍，李志。厭厭如泉下人。○包羞之榮。雖生若死。凜然之氣。雖死猶生。其十一顚沛事四勿。宇宙朽三不。在我方寸微。立與泰山屹。區區蝸角爭。何異朽塵拂。人雖稊米。可參爲三。蠻觸之爭。等毫芒耳。其十二七十豈盡醇。四科猶小疵。顏子。不貳過。子路。聞過而喜。是未嘗無過。矧有短喪殖貸之人乎。 時雨澤草木。淺深初不期。蝕復月何損。君子之過。如日月之食。 點化隨無爲。時雨澤物。何嘗以美惡爲哉。聖化之大。各因其村。以篤其至。所謂無不可化之人也。人之有過。豈足爲病。過而能改。斯爲聖賢。其十三勢在賓客盛。身孤萋斐工。貓刀驕白日。李義府。笑中有刀。謂之李貓。李林甫。口蜜腹刀。 金鏡沈蒿蓬。張九齡進千秋金鏡錄。 風霜生老筆。紫陽嚴至公。誅幽揭白。物無遁情。其十四野鼠但深穴。不虞傾社垣。爾黠還大癡。垣傾穴不存。煌煌房杜業。時平身亦尊。社鼠惟務深穴以爲恃。孰肯以侵基覆垣爲意哉。基本之覆。穴不可保。天下之爲社鼠者。皆是孰若基本固而穴亦完耶。其十五如破鵠可中。詩。射矢如破。周禮。司裘設其鵠。 多岐羊乃亡。楊子曰。大道。以多岐亡羊。學者。以多方喪生。 身眇一稊粒。莊子。稊米之在大倉。 物橫百強梁。苟不城塹守。孰非寇盜攘。防意如城。○物欲之橫。甚於寇盜。苟不能守一謹獨。防之如城塹。則幾何其不爲暴攘者耶。其十六楚澤芰荷稠。離騷經。製芰荷以爲衣。集芙蓉以爲裳。 小山松桂幽。小山招隱士。桂樹叢生兮山之幽。偃蹇連蜷兮枝相繚。 芳潔縫裳衣。風霜結伴儔。脩門望云遠。眇眇空懷愁。徘徊春戀。意有無窮。屈平心事。千載皎日。其十七渙渙捐水佩。詩。方渙渙兮。○屈原湘君篇。捐余玦兮江中。遺余佩兮澧浦。 揚揚握芳蘭。退之操。蘭之猗猗。揚揚其香。謝靈運詩。想見山阿人。薜蘿若在眼。握蘭勤徒侶。折麻心莫展。山谷詩。握蘭懷令姿。 荊蓬蔽愈烈。不爾貞何觀。憔悴非所辭。所懼香盡殘。慷慨悲吟。有不能自已之意。其十八陶令恨枯槁。杜陵常笑嗔。杜詩。陶潛避俗翁。未必能達道。觀其著詩集。頗亦恨枯槁。 頗亦嘆窮餓。譏還來後人。子美困於三蜀。嗟窮嘆。餓者屢矣。 憲蓬實非病。端木賜相衛。結駟連連騎過原憲。憲居蓬蒿中。倂日而食。敝衣冠見之。子貢曰。子病乎。憲曰。無財者。謂之貧。學道不能行。謂之病。若憲。貧也非病也。端木賜慙而去。 顏瓢常含春。簞食瓢飮。樂在其中。○所謂其歌也有思。豈嘆老嗟卑之云乎。匪兕匪虎。窮然後見君子。七十子之有得於斯。槩可知矣。其十九士方在安宴。聞患亦愁思。及當安足恚。泰然行素位。但如窮絶險。不知路何自。詩。終踰絶險。曾是不意。○韓文。如痛定之人。思當痛之時。不知何能自處也。此卽其意。○順天以俟命。果何足恚耶。其二十豺嘷出石交。潘岳詩。投分寄石友。 溪弩藏衾褥。但使璧全趙。何足較秦曲。只有黔南詠。黔南。山谷謫地。 秀句爭山綠。但使在我之璧。全而無瑕。在彼之曲。非所知也。所謂人寧負我。我不負人之意。</text>
<title>潘公父以紫金泥畫成十圖。要余賦之。</title>,<text>橫梅龍橫健榦臥。鶴膝脩枝墊。陸放翁詩。影欲平欺鶴膝枝。子美丁香詩。亂結枝猶墊。 古貌謝春事。勁心發氷艶。魂將檀麝共。夢斷蜂蝶覘。看君百鍊色。黃耇猶莫厭。以其金畫。故言百鍊黃耇。言老猶無厭。亦猶人有黃耇之德。愈老而愈可愛也。月梅斜好竹外枝。瘦宜春頂花。天寒意自獨。氷瑩色無邪。丁寧月娣子。肝膽爲一家。金魄與蠟魂。幻影登翠紗。金魄。言月。蠟魂。言梅。金畫故下得蠟。落梅忽此金其相。何妨玉爲況。淸弄昭華三。笛有落梅花曲。山谷詩。昭華三弄月侵床。 餓色西山兩。不可遐爾心。詩。毋金玉爾心。而有遐心。 何以存吾想。珍重朝禮之。鑄得陶朱像。范蠡泛五湖不返。越王思之。以黃金鑄像而朝禮之。○言惜梅之落。而金畫以存其想。猶金鑄陶朱之像也。風竹竹何預人事。晉史。謝玄與從兄朗。俱爲叔父安所器曰。子弟何預人事。正欲使其佳。玄曰。如芝蘭玉樹生於階庭尒。 愛之至不肉。東坡詩。可使食無肉。不可居無竹。 嶄然謝家子。楚楚好春服。山谷墨竹賦。瘦地筍笴。夏篁解衣。三河少年。稟生勦剛。春服楚楚。俠游專場。王謝子弟。生長見聞。文獻不足。猶超人群。 聊試鏦鏦性。歐陽公賦。鏦鏦錚錚。金鐵皆鳴。此言竹之剛也。 戲作調調觸。莊子。獨不見調調之刀刀乎。 長身凜玉立。顚沛不弱伏。雨竹貌求子贍墨。金瀉胸中剛。子贍喜作墨竹。今此貌顏其筆。而金剛不屈之色。特瀉其胸中之氣爾。竹本勁節。加以金剛。子贍之氣貌似之。 氷霜色鬱屈。炎燬心淸涼。垂枝雨壓重。擲地聲振揚。金聲而玉振之 霆摧強項令。百抑頭猶昂。雨壓不屈。猶董宣之強項。○帝使宣叩頭謝。宣不從。強使頓之。宣兩手據地。終不肯俯。因勅強項令出。折竹龍孫老斷尾。偃蹇骨猶在。千霜試硬葉。半面 南使。梁亢帝徐妃。知帝將至。爲半面妝。 出無對。折竹故謂之半面。言雖折。猶無等對也。 挫鋒黯一足。發蒙弘百輩。漢書。淮南王謀反。憚黯曰。黯好直諫。至說公孫弘等。如發蒙耳。 會見葛陂騰。風雲弄姿態。費長房隨壺公入山。以竹杖爲騎。還家。以杖投葛陂。化爲龍。倒蘭幽蘭結蒼石。落欲半空欹。根踡瘦莖下。露漙秋蓬滋。孤馨不改度。置身何其危。誰解倒懸者。孟子如解倒懸 惠風來擧之。蘭花蒔穢羞衆苗。沃茗遂獨性。植蘭說。假雜壤。亂其天眞。雖沃而斃。修水記。蒔以沙石則茂。沃之以陽茗則芳。 焦知坐異馥。好莫除茲病。愛佩豈敢燕。東坡詩。對之如靈均。冠佩不敢燕。 傷琴若對聖。孔子聘諸侯。莫能自任。自衛反魯。隱谷之中。見香蘭獨茂。喟然嘆曰。蘭當爲王者香。今乃獨茂。與衆草爲伍。乃止車援琴鼓之。自傷不逢時。作猗蘭操以託意。 臭如同心言。要試利金勁。敗荷房罅𧥄𧥄整。詩。其角𧥄𧥄。山谷食蓮詩。共房頭𧥄𧥄。 蓋偃淨淨植。紅粧風落衣。金氣老生色。長天秋遠涵。閑禽江共得。杜詩。老樹空庭得。 翛然蘆葦灣。坐我洞庭側。敗荷菰蒲富水國。芰荷相與長。霜柄倒亭亭。飛鷗落兩兩。十年塵土夢。萬里江湖想。颯然動秋色。眼明小屛上。</text>
<title>新得基地于東江山臺麓。里人共來除治。助余成之。卽忍性堂也。</title>,<text>元城忤章蔡。盛溽扶藍羿。崎嶇山嶺中。路人爲唏噓。脩蛇亦喜迎。況乃村老歟。紹聖初。黨禍起。劉器之尤爲章惇，蔡卞所忌。遠謫嶺外。盛夏。奉老母以行。途人皆憐之。器之不屈。一日行山中。扶母藍羿。憩樹下。大蛇冉冉而至。草木皆被靡。蛇若相向者。久之乃去。村民羅拜曰。官異人也。蛇此山之神。見官喜相迎耳。 東坡謫惠州。欲殺心未攄。山谷詩。子贍謫海南。時宰欲殺之。 忍哉何其甚。昌化非人居。東坡謫惠州。大臣猶爲未足。更移昌化。 僦官云不可。隙區謀一廬。士人來相之。寄膝安廣輿。東坡僦官屋。猶謂不可。則買地築室。昌化士人。畚土以助之。 至愚且知敬。未必天困且。權憸百其酷。物情難奪諸。醜辭極組繪。默默天鑑於。自古鰐可感。皇甫終焉如。退之雖不能解皇甫縛之謗。亦足以感鰐魚之頑。皇甫雖巧於組繪。終不得以掩其賢。 狂謬誠可悲。愚戾誰似予。萬死不足償。止竄寬有餘。坡以畿近移。投此魚鱉瀦。初謫坡州。猶以爲近。更請移之。蓋以坡介在兩京間。衣冠往來之道。不欲有所訪問故也。 食飮亦累謗。累。罪累也。 訊問皆瘡疽。骨肉見輒咎。親舊怵盡疏。構架日愈新。吹毛劇爬梳。耳目頗多覘。設鉤巧如漁。孤囚卽湯火。久已爲肉魚。罪公寧有私。我實甘耕畬。時論信仁恕。貸死自其初。云胡今至此。意恐言之虛。尋常食息。亦成訾摘。人有問遺及素相親厚者。皆被疵毀。父子兄弟之見。指言非之。況朋舊乎。干岐巧搆。萬軸組織。朝出暮變。莫知端倪。一日。朱衣人。爲人所使者。詐稱開城郞所送。詭謂京第奴曰。爾主前已入城。其還謫所。定在何日。開京郞欲候謁於道。故使之探尒。其奴驚怪莫測。細詰其伺察誣織之由。其人卽遁。聞者豎髮。其托言開京吏者。開京與謫寓相近故也。事多類此云。然此等事。非人所可爲。意必言之誤爾。此亦以己恕人。忠恕之意也。 賃寓苦未定。一年三轉閭。有生難霧雨。木處我非狙。主翁指斷麓。云是山臺墟。松京全盛時。競走遊者車。蕪沒數百年。豈待子開除。平可置小築。爽可羈愁祛。里夫或捐田 其傍有田。其主爲余夷治。 聚徒治畚鋤。搸翳忽成曠。萬象各顏舒。江流山亦列。遠目淸以疏。茅棟簡易營。蝸小踰渠渠。我感里人厚。薄俗豈華胥。彼美劉與蘇。淸如出水蕖。我何與之匹。親若蕖下淤。羈苦幸同流。聞者多霑裾。我豈起人敬。人固哀拮据。拮据。詩註。手口竝作之貌。此言人哀作巢之艱也。 我還謝其人。落成酒當釃。</text>
<title>仲秋望夜。獨坐待月。月出而雲忽掩之。嗟惋有作。</title>,<text>月到十分秋最好。光全三五露添姸。四難諧賞無多地。謝惠連序。良辰，美景，賞心，樂事。四者難幷。 一度懸期動隔年。四美苦難竝得。而仲秋之月。一年一度。矧又明暗無常如此。信乎賞心之易乖也。 物固至明應妬祟。雲能作橫忽遮纏。倚空安得豐城鍔。斗牛之間。常有紫氣。張華問雷煥。煥曰。寶劍之精。上徹於天。華卽補煥豐珹令。掘獄屋基。得二劍。 劃破層陰出碧天。</text>
<title>山臺麓忍性堂垂成。試與登之。山海甚奇。偶成一遊。書以貽村儒之來從者。</title>,<text>貪潮欲捲基還妥。草築雖卑勢亦浮。堂基當潮汐往來之衝。而巖石嶃絶。下危而上平。置堂則妥。而陟起之勢。迥若入空。 脚踏雙雙高雁背。窓搜一一遠岑頭。瓮中詎信爲生蹙。樾下眞成未老休。簡齋詩。一笑從來樾下休。 已向不欺甘九死。不應奇絶待茲遊。公羊傳。以區區之宋。猶有不欺人之臣。○東坡詩。九死南荒吾不恨。茲遊奇絶冠平生。此子瞻渡海時作也。此老胸襟。豈易量哉。死生禍福。非人所謀。內不欺於心。外不欺於君。橫來之禍。斯可安焉。又何必待此奇遊。然後始爲之不恨耶。此乃架出一層而言。亦翻案法也。</text>
<title>忍性堂雪夜。禁體。</title>,<text>去年來時風雪盛。我馬玄黃我僕瘏。今年見雪不見歸。只許染盡吾髭鬚。忍性堂成雪還作。對雪忽憶黃州蘇。卽蘇雪堂 黃州磊落世莫容。高吟擲與江山須。六出之淸可追匹。天意豈欲斯人俱。吾堂無物回天顧。似怪無詩起朽駑。簡齋詩。密雪來催詩。似怪子不作。 投身雖險境地佳。置屋甚小眺望殊。山原浩杳但疏木。雲月隱映江有無。孤舟暝立定叉入。一燈遙認漁村孤。是夜所見如此 乾坤淸氣裝吟脾。萬頃晶虛歸捉模。千年奇事偶同値。造物與人多戲娛。東坡謫黃州築堂。堂成而値雪。名堂曰雪。今忍性堂成而又値雪。奇事偶然而同也。 詩成倘有蘇仙聞。意在何傷吾語蕪。附靑鶴道人和忍性堂詩 古人和其意而無次韻。此詩亦和其意云尒。御車要經太行路。操舟必涉瞿塘流。出入齎汩亦有道。平地往往敗吾輈。希樂先生未折臂。樂樂不解憂其憂。天公故遣暫窮餓。下鄕一謫成三秋。黃茅昏墊不可耐。草堂四面僅如舟。扁以忍性固有意。欲自增益無悔尤。遠投尺書索我語。延城小畫眞冥搜。延城嘗畫堂圖。以寄道人。 明月唯應兩地共。高鴻決起鳴相求。明月高鴻。因畫中所見以寄興。 保眞主人今喪眞。白首與世還沈浮。他時安石恐不免。此日且作逍遙遊。道人自註云。僕謫囚海島時。名其圍棘之室曰保眞堂。附十玩子次韻忍性堂雪夜詩無鹽入宮西子斥。疲牂立仗天驥瘏。從來萬事喜倒行。熟思令人虯怒鬚。天將降任故窮厄。不容何病吾大蘇。元韻有蘇雪堂之語 文章氣節動人主。可但文字爲時須。意足何須論後時。九原亦恨生莫俱。祥麟威鳳例驚俗。逸步不顧轅下駑。憂時有策或暗投。按劍未免群駭殊。撾翁傳虎古所惑。漢明帝謂第五倫曰。聞卿爲吏撾婦翁。有諸。對曰。臣之三娶。皆無妻父。 豈害謗口掎虛無。懸知曠懷了逆境。況有江山元不孤。邇來作堂顏忍性。頗與雪堂增規模。感物摛詞語驚絶。不數白戰窮謔娛。從今忍性胥所勉。十玩嘗亦以忍名其齋 分我芋區同翦蕪。左思賦。瓜疇芋區。山谷詩。隙地仍栽芋百區。頃時。得十玩子和章數篇。未幾。聞十玩去國。嗟惋彌日。其後。又聞靑鶴道人。惜十玩之去。而不能言。頗有嘅嘅之意。今獲道人詩。有與世浮沈之嘆。其亦感於中。而有不得盡其說者。披誦數四。絶憶其人。喟然賦之。十玩曾在玉堂論事。忤異當軸。因此坐禍。靑鶴道人靑鶴癯。迢迢天上分時棟。人言晦叔太愼默。溫公病中。與呂申公簡曰。晦叔端方忠厚。天下仰服。垂老秉政。平生所蘊不施。今日將何俟乎。比來。物論頗譏晦叔愼默太過。若此際不復庭爭。事蹉跌則入彼朋矣。 有懷安得如鳴鳳。韓瑗，褚遂良相繼死。內外以言爲諱。將二十年。帝造奉天宮。李善感上疏極言。時人謂鳳鳴朝陽。出唐史。 少謂鮑管今酈寄。漢書。天下以酈寄爲賣友。以見利而忘義也。○道人與一夙交。交密分厚。膠漆未足喩其堅也。及其人當柄。事多舛戾。道人隨事箴規。漸見疏忌。道人常嘆曰。此人材短經綸。誤做錯施。愎言不下已。吾不能鐫矣。因以趣異大忤。幾危僅免。道人常曰。人寧負我。我不負人。交好如舊。 未免可否相形迹。斯人笑受寧汝嫌。可憐廊廟身如客。道人雖在廊廟。未有所爲。但愼默而已。斯人謂道人也。 坐見一網打十玩。惜之不得容一口。長嗟不發恐有待。退之論陽城有待而言。 其心甚長人焉苟。左傳。彼其髮短。而心甚長。 鷓鴣才氣逸駿骨。鄭谷作鷓鴣詩。號鄭鷓鴣。此指十玩子也。 整靶走下千仞坂。磊磈之胸端不降。有句一一高層巘。憂時孤憤吐萬丈。長瀾瀉出驚時語。掎奇入案古所病。天公劇人乃如許。子瞻詩。入案者多矣。謗十玩者。以作詩幷爲之累云。 高調獨多灑面時酒中之仙化麤魄。此屬道人也。明皇有詔。宣召李白。白方醉臥。以水灑面。酒半醒。進淸平調。今引鷓鴣與謫仙。皆取同姓而言。 百戰曾經患害場。道人曾杖謫海島。頃又忤時輩。無罪可陷。構爲無形。目謂誤國。斥落滄澤。時輩敗。以馹徵召。 三昧久脫靑黃癖。靑黃耦儷。詩文之廦。 藏芒韜角尋無蹤。運斤掠耳風格格。盧仝詩。風色緊格格。 毅色未見鬪霆顏。古氣可永淸廟彝。爲詩欲與處世謀。老處有非淺者窺。道人老於世。神於詩。其無迹同也。 浮沈自省可絃韋。增益勉人眞吾師。浮沈增益。皆道人詩中語。用以箴道人。又以自勉。此朋友相規之義也。 無絃度曲意已足。洋洋有聲快同聽。陶令有無絃琴。古人詩曰。琴到無絃聽者稀。古來惟有一鍾期。伯牙鼓琴。意在流水。鍾期曰。洋洋乎美哉。○道人詩。含意不發。如無絃意足。十玩詩。快瀉廉亮。如峨洋入聽也。 面目千里此可憑。肝膽一家非煩贈。年來我病欲無言。子曰。予欲無言。 尺素相傳恐爲剩。</text>
<title>鼻塞</title>,<text>風應膠液冷翻燻。鼓息雷鳴氣出雲。荀令薰爐嗟謾設。劉季和愛香。常如廁還。輒過香爐上。張坦曰。人名公作俗人。不虛也。劉曰。荀令君至人家。坐席三日香。坦曰。醜婦效顰。見者必走。出襄陽記。○山谷詩。日烘荀令炷香爐。 孔門鮑肆詎能分。孔子曰。與惡人居。如入鮑魚之肆。久不聞其臭也。出家語。 葷芬莫擇還成好。噓翕無權也自欣。朱元晦調息箴。鼻端有白。我其觀之。靜極而噓。如春沼魚。動極而翕。如百蟲蟄。 老眼昏花都不惡。何妨姸醜更紛紛。</text>
<title>次韻淸和朔朝紀懷。三首。十玩子有寄</title>,<text>功成汗馬戰紛華。韓非子曰。子貢見子夏肥而問之。子夏曰。吾苦戰勝。入見夫子之義則榮之。出見紛華盛麗。又榮之。二者戰於胸中。而夫子之義勝。故肥也。 萬事從今不戚嗟。斥地爲田防潰岸。火山宜蕨長新芽。浦地皆斥鹵。人之爲田者。必築堤以防潮入。且四山皆放火燒禿云。如是則宜於薇蕨。 虹非佳候工收雨。虹。天地之淫氣。虹見雨止。 牀怕冥投怯見蛇。杜詩。▣▣▣▣▣空牀難暗投。 春去悤悤緣底事。爲人催得二毛加。其二詩到元和豈足多。忽驚鳴玉動衝牙。連筒 白樂天，元微之唱和。以詩著筒。 不分傳荒徼。枯硯誰能潤大家。寵辱坐空如罷夢。陰晴臥了勝追衙。鳴鷄從此無心聽。一任窓西澹月斜。其三臥覺潮生聽軋鴉。杜牧詩。歸棹何時聽軋鴉。 病驚春去見飛葩。闇闇小雨催農候。款款輕鷗不我遐。羞對靑銅巾滿雪。懶開黃卷眼生紗。百年誰了千般計。莫把無涯攪有涯。不可以無窮之世事。攪有涯之浮生也。○東坡詩。世事無涯生有涯。</text>
<title>次江上喜雨韻</title>,<text>潑墨江雲晝鬱蒸。鳴簷急雨夜懸繩。荒庭鸛步我凭几。杜詩。荒庭步鸛鶴。隱几望波濤。 小浦魚來兒入罾。淡霽銜山明共晩。餘霑在葉滴還凝。一涼到骨恩難報。簡齋詩。一涼恩到骨。四壁事多違。 客枕魂淸病欲興。</text>
<title>次卽景韻</title>,<text>山雲映日不成遮。江霧騰霏作雨斜。幽事儘從窮處得。閑情深覺老來多。小溝分水東西畝。喬木藏村四五家。貧病本爲詩當 當。卽城荒可當山之當。 酒。詩成無酒奈愁何。</text>
<title>次有感韻</title>,<text>江山老去眼增明。魚鳥春來意輒傾。狂雨打花眞少恕。幽禽語樹太多情。夏畦爲病愚難辦。孟子。脅肩諂笑。病于夏畦。愚不能爲此態也。 火宅偸娛爛可驚。▣經。諸子於火宅內。樂着娛戲。心無厭患。無永出意。○王晞曰。非不愛作熱官。思之爛熟尒。漢書。焦▣…▣ 爲問元龍今悔否。求田無地可言耕。簡齋詩。元龍今悔不求田。</text>
<title>次初夏書事韻 五首</title>,<text>婦有烹葵餉。王維詩。烹葵邀上客。看竹到貧家。 兒扶學語喃。江風來柳慢。簷日得榴酣。秋事先登麥。春功好策蠶。焚香消永晝。宴坐欲禪參。其二陶窓今臥北。莊病尙吟南。軫對秦王曰。越人莊舃仕楚。有頃而病。曰。凡人之思故在其病。彼思越則越聲。不思越則楚聲。使人往聽之。猶尙越聲也。今臣雖棄逐之楚。豈能無秦聲哉。○楚奏南吟。 道勝艱常泰。家肥餒亦湛。禮運。兄弟睦。家之肥也。 香分登餠麥。銀錯送魚籃。憂樂江湖夢。范仲淹記。處廟堂之上則憂其君。處江湖之遠則憂其民。又曰。先天下之憂而憂。後天下之樂而樂。 時隨萬玉參。簡齋詩。奠璧都南萬玉參。此謂夢隨朝賀也。其三手劇枯棋覆。愁如卯酒憨。俗言。欲一日不安。飮卯時酒。 步多迷穽蹈。性自若湯探。書。見不善若探湯。 密竹風深穆。簡齋詩。仲冬吉日。風穆氣休。 丹櫻雨熟甘。江山隨意取。秪恐謂余貪。其四危蹤魚罥罟。歸夢鳥思南。古詩。越鳥思南枝。 藻亂香縈棹。簾疏碧漏嵐。花風薰睡面。泥燕汚書龕。從此東華路。無心競騖驂。其五鼎赦雛鷄弱。盤升晩薺甘。初夏。鷄雛方長。此村中至味也。然不忍眼前之畜。寧茹菜而不敢烹也。 貧無資阬北。阬咸與籍。爲竹林遊。居道南北。南阬貧。北阬富。 居欠接張南。劉繪，張融，周顆三人。共宅夾淸漳。時人語曰。張南周北劉中央。此聯言寓居無隣舊也。 釀有披雲乳。東坡造稻麥酒。名曰眞。一村中此釀甚佳。坡詩。撥雪披雲得乳泓。 愁空索栗男。陶詩。雖有五男兒。總不好紙筆。通子垂九齡。但覓梨與栗。天運苟如此。且進杯中物。杜詩。雀噪晩愁空。此言有酒而已。何用以索梨栗爲愁耶。有子賢與愚。何其挂懷抱之意也。 園林好風日。隨意賞淸酣。</text>
<title>次有感韻</title>,<text>世路生多難。羈居境轉欣。遠林橫野斷。斜峽拆江分。交味蘭含臭。詩情鶴逸群。知君脩月手。太和中。鄭仁本表弟。與王秀才遊嵩山。忽迷路。見一人方眠熟。呼之。其人枕樸而坐曰。君知月乃七寶合成乎。月勢如丸。其影則日爍其凹處也。常有八萬三千戶修之。予卽一數。因開樸。有斤鑿數事。出酉陽雜俎。○此借言十玩詞藻之美。 鐫琢弄雲斤。東坡詩。才名誰似廣文寒。月斧雲斤琢肺肝。</text>
<title>次急雨韻</title>,<text>香車雄鬪勢。銀箭亂排空。高響跳荷蓋。驚流破篠叢。山川蒸出氣。芽甲細分功。澤槁三農意。欣欣荷至功。香車。阿香車也。</text>
<title>次韻 三首</title>,<text>小杵朝鳴出午煙。短籬春淨竹娟娟。漁翁斷占西江月。滿艇歸來不費錢。其二深蒲乳鴨戲晴洲。初夏池亭冷欲秋。日日尋詩閑轉鬧。邇來三月不梳頭。其三芭蕉雨入夜聽高。新水朝來沒半蒿。臥閉蓬門慵不出。空階鬪雀落風毛。</text>
<title>朝坐</title>,<text>八九椽家唯四壁。杜詩。茅齋八九椽。○相如家徒四壁。 百年憂地只孤身。當簷可炙趙衰日。左傳。趙衰。冬日之日。 無扇能遮庾亮塵。晉王導嘗因西風塵起。擧扇自蔽曰。元規塵汚人。 遙白拖虹山外水。河水上流之在山外者可望見 淺紅浮類酒中春。讀書向費平生力。今日翻供學圃民。</text>
<title>臘時頗暄姸。里中士人。招余登城。輒以杖屨從之。放鷹獵雉。壺酒見慰。龍泉寺，舞鼓亭古基在西北麓。環其頂築土。城基尙崢嶸。</title>,<text>雲海隨身一杖輕。偶然携出上高城。將春野色煙添弄。已臘天容雪展晴。困翼錦披翻草落。老拳電擊倏風驚。要將快事醒愁眼。況被淸壺續續傾。</text>
<title>獨坐</title>,<text>山齋兀坐送殘年。有髮還如入定禪。木上座唯隨病住。夾山問佛印和尙。闍黎與什麽人同來。曰。木上座。在什麽處。曰。在堂中。夾山便到堂中。師拈柱杖擲于夾山前曰。莫是後須彌山得耶。師曰。月宮亦不逢見。 鐵湯婆共伴寒眠。山谷詩。千金買脚婆。夜夜睡天明。卽煖足甁。名曰鐵湯婆。 狂追百觸三捫舌。詩。莫捫朕舌。此三緘其口之意。 吟了千奇兩聳肩。孟浩然。皺眉吟詩。兩肩山聲。 等是成閑無不可。秪嫌身世在流遷。</text>
<title>郊行 三首</title>,<text>亂畦斜隴接平坡。殘雪暄風野色多。氷拆小灘沙水淨。馬頭驚起一雙鵝。其二雪消泥軟踏輕塵。臘後川原意轉新。小杏梢頭姿已弄。野人籬落欲先春。其三尋詩立馬斷橋東。細路山村畫裏同。小暖先從沙際動。前溪短柳已搖風。東坡詩。方知陽氣在流水。沙上盈尺江無澌。</text>
<title>普濟庵 二首</title>,<text>古庵塵靜俗紛遺。坐盡爐薰話赤髭。高僧傳。佛陁耶舍爲人赤髭。善解毗婆沙。時人號曰赤髭毗耶沙。后山詩。赤髭白足可憐生。 爲問金蓮臺上客。向來何行距安危。后山詩。潭潭光明殿。稽首西方仙。平生脩何行。步有黃金蓮。○距。卽距揚墨之距。言不管安危也。其二兩年羈客閉衡扉。偶作山遊意欲飛。嶺複猶嫌金地奧。金地。僧宇也。 更尋高處坐雲霏。</text>
<title>散步</title>,<text>氷浦回灣玉屈盤。亂峯殘雪錦叢欑。却嫌窓裏尋常見。步出籬西別樣看。</text>
<title>庚申日。觀兒曹守夜。乙酉歲有閏十二月</title>,<text>王扉闔左 禮記。歲値閏則闔門左扉。 日玄枵。月令。日月會于玄枵。而斗建丑之辰。 歲事訖蜡 風俗通曰。夏曰淸祀。殷曰嘉平。周曰大蜡。漢曰臘。○臘者。祭先祖。蜡者。報百神。同日異祭。 庚申夜。村中稚老謂佳節。爲具鷄黍迨此暇。守夜如魚不暝目。魚不瞑目以守夜。 誰堪永漏遲遲下。沄沄諧笑雜作戲。分曹對局坐兩兩。點二十九圓陣形。中通直道外迂曠。梟木棗切腹白削。背黑而規善俯仰。手擲風生星落板。白黑轉翻靡定向。憑陵叫叱呼五穴。四俯四仰算皆上。先須秣出四箇馬。途逢相殺爭淹速。無容機智牧羝能。晉史。陶侃投樗蒱博局於江曰。樗蒱。牧羝奴戲尒。 勝負心忙同博陸。今俗歲時之戲。板上畫圓點。外圍二十穴。經緯于中各八穴。當心一穴。爲四達之衝。摠二十九穴。梟木凡四。腹平而白。背圓而黑。能流轉。擲之落板。四背俱俯者爲上。馬行盡五穴而止。四腹俱仰者次之。爲四穴。三仰一俯者爲三穴。二仰二俯者爲二穴。三俯一仰者爲一穴。兩人各養四馬。馬行皆盡穴而出。馬行相値。則相殺得算多。且由直道入內者。其行尤捷。四馬先出者。謂之勝。守夜。用此戲以去眠。 此拒眠魔了長宵。庶免三彭赴帝闕。吾聞上帝鑑甚昭。有咎豈肯待訴訐。善淫或爽禍福理。亦恐汝蟲言不信。龍泉老翁鼻作雷。任汝所爲吾受順。兒曹覺我胡不懲。微蟲狙詭在所愼。我還起坐謝兒曹。爾實憐我乏緣飾。宅我心腹而謗傷。縱自得計天豈直。柳氏之子眞躁人。詈詆何用厲聲色。柳宗元作罵尸蟲文以疾其惡。旣以爲上帝聰明正直。則微蟲讒巧。終不得售。又何以詈罵爲哉。○酉陽雜俎。上尸靑姑。伐人眼。中尸白姑。伐人五臟。下尸血姑。伐人胃命。道書。上尸彭琚。中尸彭質。下尸彭矯。又曰。一居人頭。令人多鬼。欲好車馬。一居人腹。令人好飮食。輕恚怒。一居人足。令人好色喜殺。凡庚申日。幸人之昏睡。出讒于帝。是以。人多謫過疾癘夭死。古語云。三守庚申。三尸伏。七守庚申。三尸滅。</text>
<title>立春日雪</title>,<text>玄頊 月令。冬帝顓頊。其神玄冥。 餘威更逞豪。簸風驅雪戰靑旄。後漢祭祀志。立春之日。迎春于東郊。車旗服飾皆靑。歌靑陽。舞雲翹。 欲將小刻偸春巧。漫遣輕姿妬玉牢。東坡詩。也知不作堅牢玉。 陽豈終潛方暢達。陰難久盛莫深饕。生生意已枯荄遍。無朕方知大化高。</text>
<title>元日 丙戌歲</title>,<text>荒江一謫歲頻闌。異土年華亦厭看。老倦佳辰椒廢頌。貧存村俗餠留柈。柈卽盤也 新春倂入羈人恨。萬事多孤少日歡。欲賣深癡成小黠。恐將吾步失邯鄲。有學步於邯鄲者。未得髣髴。失其故步。</text>
<title>容齋有黃驪送別之作。次其韻寄呈伯氏。伯爲黃驪牧。蓋坐吾累也。</title>,<text>左符曾共海南頭。色養深憑喜氣浮。遺痛竟天言可忍。流年隨水事今休。戊寅歲。予由天曹。出尹鷄林。伯氏亦自南宮卽出梁山。俱乞養也。歲僅周。丁憂去。 路還多梗驚轅折。雲復阻行 行陽韻也 斷雁愁。謫地在西。爲州在東。兄弟參商之戀可悲。 變轉悠悠終古事。一行寧嘆老爲州。稽叔夜云。一行作吏。此事皆廢。其二爲州不慣飾盤筵。長誦歸來案上篇。東坡詩。山中故人招我歸來篇。 奇釁詎知門戶累。漂奔應有友朋憐。蕭騷白髮三年別。牢落孤懷片夢傳。一水遙連南嶺路。何時泛過季鷹船。東江之派。與漢水下流合。舟以泝之。則歷驪江至金遷。此卽南下之路也。思南鄕之路。故引季鷹事。</text>
<title>禁煙節</title>,<text>皺顏對鏡怯增年。又見村村翦紙錢。恨別堂堂辰百五。荊楚歲時記。自冬至一百五日。卽有疾風甚雨。謂之寒食。崔魯詩。一百五日又欲來。 憂時種種髮三千。李白詩。白髮三千丈。緣愁似箇長。 䒠茸遠草綿春思。寂歷癯松守雪顚。老臥江湖身渺渺。長安回首意茫然。</text>
<title>春日漫興 三首</title>,<text>萬古炎涼眞互復。暫時華悴謾相呑。治田楊惲休歌穢。楊惲醉後歌曰。田彼南山。蕪穢不治。種一頃豆。落而爲箕。 涉世坡公欲悔言。東坡與友人書曰。涉世更變。往往悔其言之過也。 韭葉微微晴暗地。梨花淡淡雨明村。關情猶有一杯酒。世事如今難具論。其二一雨靑匀沒火痕。村村牛馬散平原。風輕亂蝶鸎捎去。杜詩。花妥鸎捎蝶。韓詩。急雨捎溪足。捎。韻書。取也掠也。 露重柔梢鵲踏翻。慵與病魂供睡困。雲兼水氣作春昏。迷津羞向長沮問。語。長沮桀溺耦而耕。孔子過之。使子路問津。曰。是知津矣。 要傍靑門學灌園。漢書。邵平者。故秦東陵侯。秦破。爲布衣。種瓜長安城東。瓜美故世號東陵瓜。靑門卽東陵也。其三生平懶不着詩功。意足何須覓語工。市曁 市曁。船泊處也 鳶盤漁集舫。東江近松京。賣魚船來聚。 柳磯春罷絮隨風。簡齋詩。高柳光陰初罷絮。 公孤菜地沒千稜。稜。去聲。古有畦稜之語。人謂田幾稜。猶畝也。○時因大歉。國計不足。勳封田及百僚職田。皆官收之。 羈子茅營寬一弓。釋書。二尺成一肘。四肘成一弓。 從此提壺 鳥名。 休勸飮。村花雖富室皆空。</text>
<title>春雨</title>,<text>雲墨知山瘴。人稀覺壤遐。蕭蕭三日雨。脈脈一村花。綠渚江涵淨。微風燕受斜。艱難今了境。不敢怨春華。其二簷雨夜猶滴。江風春更譁。丁寧催客鬢。容易放年華。餘濕回輕鳥。殘陰耿小花。慙無供世力。書策負長沙。賈誼謫長沙。嘗上治安策。痛哭太息。</text>
<title>有餉新蕨者。書以謝之。</title>,<text>蓬門寂寞掩春寒。誰省春光滿屋巒。荊公詩。落木回飆滿屋山。山谷詩。斗杓寒挂屋山頭。 忽見蕨芽如許長。始驚春事也垂闌。</text>
<title>卽景</title>,<text>三年懶散廢冠巾。鷗鷺何曾禮要人。巢鶴立晴麤意氣。火山回碧頓精神。魂驚歸計頻煩夢。杜詩。三顧頻煩天下計。 酒撥閑愁付與春。老擯淮陽寧可薄。武帝謂汲黯曰。君薄淮陽耶。 功名終不羨平津。</text>
<title>三年守寂。過眼風光。殊不省也。里中士人。爲余作川上一飮。黽勉赴之。</title>,<text>忽被風光攪。仍爲里士携。溪臨寒鑑淨。莎藉翠氈濟。正好春將半。難攀日易西。逢歡尤客少。不惜夜蹄迷。臨溪藉莎而坐。其正日事也。</text>
<title>靑山</title>,<text>偃蹇山何貴。人胡愛着看。不知佳事在。但使客心寬。態謝翻雲手。吟參歃血盤。毛遂。左手持盤血。右手招十九人歃血。○世間變態。山不曾知。開豁人愁。發越詩思。眞歃血於詩盟者矣。 尊前千古意。默默了悲歡。</text>
<title>午睡</title>,<text>壯年嫌午睡。惺惺以淸坐。早守雕朽警。宰予晝寢。子曰。朽木不可雕也。 中頗縛衙課。衰晩飽受變。萬事從昏惰。身世輸瞢騰。永晝供高臥。春薰劇中酒。味適如食餓。室除煩惱蛇。釋書。煩惱毒蛇。睡在汝心。譬如黑蛇在汝室。鉤手倂除之。睡蛇旣出。汝可安眠。 希夷與牀坐。睡入希夷之境也。○希夷先生陳摶。睡輒半載。或數月餘。 冉冉百塵間。儒曰年。佛曰劫。仙曰塵。 不滿一笑唾。鐵門鬼見笑。礦石椎亦破。子華子云。礦石堅。攻之則碎。 跡雖厚地蹐。詩。謂地蓋厚。不敢不蹐。 中泰天爲大。一閑了百境。花鳥可居貨。呂不韋曰。此奇貨可居。</text>
<title>細雨</title>,<text>天地困游子。風塵催歲年。春猶明小樹。鷺共下靑田。細雨湖光動。輕煙野色鮮。雨細故湖更明媚。大雨則渾矣。煙輕故野色靄如。暝煙則昏矣。下得細字輕字。然後方覺其勝。 詩翁方燕坐。未可欠新聯。</text>
<title>村中絶無花。忽見一桃盛開。感而有作。</title>,<text>向來不數桃花樹。百族珍紅迭占新。今日春光無處見。一枝村艶也驚人。</text>
<title>作詩</title>,<text>少時氣尙銳。甚知作詩易。百紙供一掃。古人不難知。中年漸覺難。亦頗役私智。規規聲病間。謂發關鍵祕。邇來坐戇妄。文字交病累。榮時棄蒭狗。蒭狗。祭神之物。未祭。齋以致敬。旣祭。轢而毀之。 土炭斯復嗜。柳州書。凡人好辭工書。皆病癖也。吾見病腹人。有啗土炭嗜䶢酸者。不得則大戚。 竊覷古人處。豈敢苟一字。靚欲天葩敷。幽亦月窟邃。錙銖不放過。矩度戒縱肆。孰以容易得。受促非能事。肝腎晩雖苦。韓詩。雕琢愁肝腎。 所嚼皆肥胾。輕黷悔前軍。當鋒不知避。今於短兵接。漢紀。布母弟丁公。亦爲項羽將。逐窘帝彭城西。短兵接。楚辭九歌。車錯轂兮短兵接。 亦輒臥旗幟。諸葛亮屯陽平兵少。臥旗息鼓。 臨事要當懼。孔子曰。臨事而懼。 易言兵家忌。趙括自少時學兵法。以天下莫能當。其父奢曰。兵。死地也。而括易言之。破趙軍者必括也。 簡發奇始見。七擒或餘戲。諸葛亮七縱七擒。○爲詩之難。如兵家之不可易言。必須涵富覃思。游戲三昧。然後可作七擒之手。一斗三百篇。非太白不可也。 譬猶山下人。望山初不異。形模可髣髴。豈復知中粹。擧足涉其趾。洗然非下地。洞雲橫態出。峭石衆怪萃。遙跋踵已趼。奧討魂亦悸。肢窮出高頂。乃了骸體備。淸佩擷仚芬。天樂聞高吹。回頭視舊居。眇墨若點誌。人胡不自量。可笑螳交臂。莊子。螳蜋臂以當車。 懲我且勖人。聊以當揚觶。禮記。晉平公飮酒曰。寡人亦有過矣。酌而飮寡人。杜蕢洗而揚觶。○詩可易言乎哉。譬之登山。有跋涉登陟之勞。然後可以有玩於其中。又必上窮絶頂。然後可以知起伏高下之態。曾不躡其下趾。欲強言其中之奧。而以爲能。可乎。棲息雲霞。遠脫塵穢。噓吸沆瀣。吐納日月。導以鈞樂。拉仙靈而爲徒。下視舊居。不啻如瓮盎醯鷄之生死耳。古今作者到得十分。固已難見。七八分地位人。又豈多得哉。凡爲詩。要以韻遠理勝爲主。彼辭與意窮。一讀便了者。旣不足言。其精於鍊琢。深於趣造者。一字一句。無不鉤玄摘奧。脈屬氣貫。用意之微。至難見也。淺學諛識。徒見其皮毛。而輕議其骨髓。多見其不自量尒。此所以深懲往日之易言。旣以自勖。又以勖人也。</text>
<title>大風 瘴海之濱。常多大風。物多被害。</title>,<text>發物風恒反物傷。洪範。恒風若之。○風以發物。而恒若則反害物。 捲茅靡草木摧長。杜詩。捲我屋上三重茅。○書。草上之風必偃。○風之所被。無不披靡。木秀於林。風必摧之。出選。 軒軒直恐天維簸。天亦機權不主張。發物之具。以極備而擾物。捲茅破屋。疾吹橫急。平蕪短草。一望靡然。高林之木。枝折根拔。勢至於簸蕩天維。恐天亦不能主張其遏制之權也。</text>
<title>村中禽詠 十六首</title>,<text>鷺蓼灣容與更苔磯。意在窺魚立不飛。刷得雪衣容甚暇。賈誼鵩賦。貌甚閑暇。 傍人誰不導忘機。中有深機而濯絜毛羽。外示閑暇。見之者皆謂忘機。然其欲魚。終豈不爲人識破耶。雁行藏無賴識隨陽。儀禮。大夫執雁。取其候時而行也。 齒序誰憐不亂行。繁露。凡贄大夫用雁。雁有先後行列。故以爲贄。禮記。兄弟之齒。以雁行。 瑣瑣 詩。瑣瑣姻婭。 看他閑鳥雀。唼 唼。鳥食也。九辯。雁鳧皆唼梁藻。 人場稻免矰傷。出必隨陽。行亦有序。固異於凡鳥雀。而矰弋之患先及。反不如凡鳥雀飽食而無憂也。雉介節雖多作士儀。儀禮。士相見之贄。各執雉。取其守介不失節。 色斯寧有蹈危機。固知五采爲身祟。底用區區補帝衣。入贄之用。雖以節取。色斯而擧則寧陷翳媒之機乎。古所謂其文好者。身必剝。知五采固爲身災。而猶區區繪上章服而不悔。亦可悲矣。烏靈氛應亦讓筳篿。靈氛。古之善占者。筳。竹算也。折竹卜曰篿。音。廷專。出離騷。 反哺還兼參也賢。白樂天反哺烏詩。烏中之曾參。 珍重報人渠甚厚。疾憎元爲語無姸。烏於衆鳥中。甚孝且靈。報人吉凶。非不忠厚。而人反疾之。豈非如韓子所謂面目可憎。言語無味者耶。鵲汚不鴞鳶靜不鷴。査査猶得展人顏。荊公詩。白鳥嬉游靜不煩。山谷詩。慈母屢占烏鵲喜。○新語。乾鵲噪而行人至。此所以展人顏也。 林巢隨意成誰毀。免矣吾知禍福間。蘇老泉名二子說。是轍者。禍福之間。轍乎吾知免矣。鵲之性。汚不至鴞。靜不及鷴。無用無害。是爲善惡之中。禍福之間也。鸎柳上看穿羽刷金。花間聽弄韻調琴。▣▣詩。喉舌初調叔夜琴。 多猜寄語爭枝鳥。飛去元無競物心。以金衣淸韻。見愛於人。而來去無機。非區區戀林競物者之比。貪枝之鳥。不知其心而浪猜之也。燕飛舞喃酣被主憐。香泥隨觜落簷前。琴書點染渾閑事。恐向華梁汚廣筵。華梁之燕。旣被主人容憐。而反汚主人之筵。可乎。鴨錦暖桃波 杜詩。三月桃花浪。太白詩。岸夾桃花錦浪生。 戲石淙。雪寒蘆月睡秋江。早知一粒藏虞弋。肯爲身肥氣少降。耿介之性。豈肯降意屈志於一粒之飽哉。亦未免於虞人之巧弋。其視色斯而擧者。亦可羞矣。鷹城南奧木集梟鴟。柳州文。制奧草。 夜瞰人家鬼與期。韋蘇州詩。黃昏窺人室。鬼物相與期。 低首恣他幺羽翼。養勤焉用決雲姿。孔帖中。鷹謂之決雲兒。鷹以搏擊爲材。而梟鴟之凶。低頭避之。只能恣情於幺鳥。以塞其口。將焉用肉養爲哉。鷄膠膠曾上國風陳。風雨唯多不失晨。愼爾同聲莫輕諾。易。同聲相應。曲禮。必謹唯諾。 亂眞 朱子曰。彌近理而大亂眞。 恐有出關人。同聲之應。亦不可不愼。執僞渾眞。欺世誣人。如鷄鳴狗盜者多矣。鴟物有無能是有能。饕何可愛潔何憎。家家攫肉鴟還飽。盤戲 退之病鴟詩。奪攘不愧恥。飽滿盤天嬉。 靑冥豈患矰。物之潔性而材者。見患必先。不材凶饕者。反免矰弋之虞。是造物者似愛於凶饕。而憎潔性也。無用之用。爲大於有用。於鴟見之。雀雨集深條啄蕊開。寒投簷際噪風來。幺麽爾腹還無厭。啄啄依人不滿咍。東坡詩。一點芳心雀啄開。○譬如飛鳥依人。人自憐之。啄木天生勁觜啄爲功。似爲枯楂去內訌。訌。潰也。蟊賊內訌 恐爾成勞傷我木。早除何似不深衷。除蠹若待木心之深。則用力勞而木亦傷。曷若早除於皮膚之爲易功耶。百舌弄春尖舌百音翻。坐使鸎喑燕語呑。一雨園林新綠漲。低回何處更無言。百舌能反覆其舌。隨百鳥之音。遇夏月。反舌無聲。鸛鶴雪毛玄羽鶴同般。誰識癯身虺作餐。鸛。好食蛇虺。 松上翩蹮閑意思。令人偸眼擬眞看。喜巢松上。長頸雪標。遠而睨之。與鶴無異。孰知其腹之充蛇虺耶。布穀院落春陰杏萼明。空林逐婦喚餘晴。謀身敢恤爲巢拙。秪向人前苦勸耕。拙於營巢。身計則疏。而爲人勸耕。啼苦不已。志亦忠矣。</text>
<title>三月</title>,<text>遊騎雖聞洛水濱。近前丞相奈深嗔。杜詩。三月三日天氣新。長安水邊多麗人。炙手可熱勢絶倫。愼莫近前丞相嗔。 一林風定鳥幽立。三歲客游 詩。三歲食貧。 眉暗顰。何處夢闌笛吹月。此時酒盡花滿春。芳洲日日江蘺長。欲採無由贈美人。</text>
<title>送春</title>,<text>老覺流年疾。愁知壯事非。殘叢蜂抱蕊。芳草馬驕圻。日落遙江出。天陰衆綠輝。薰爐供病臥。默默送春歸。</text>
<title>獨立</title>,<text>一川橫截境。沙川。限豐德長湍界。 小逕曲連扉。雨罷山增染。潦收渚覺寬。林鸎啼換節。村樹綠成圍。獨立風乎地。悠然趣浴沂。</text>
<title>小亭</title>,<text>簾浮虛白漾。窓納遠靑堆。障缺籬從竹。來稀徑任苔。平江天盡入。迥榻鳥低回。有客皆漁侶。時時罄舊醅。杜詩。樽酒家貧只舊醅。</text>
<title>偶成</title>,<text>淮陽空抱病。汲黯多病。守淮陽。 賈傅豈論才。鍾鼓非禽享。莊子。海鳥止於魯郊。侯御而觴之于廟。奏九韶。具太牢。鳥乃眩視憂悲。不敢食。不敢飮。三日而死。 犧尊果木災。百年之木。破爲犧尊。靑黃而文之。其斷在溝中。若比犧尊於溝中之斷。則美惡有間矣。其爲失性一也。出莊。○韓文。犧尊靑黃。乃木之災。 分腥漁子過。催種里夫來。寂寞生涯熟。塵心久已灰。</text>
<title>早起</title>,<text>早起忙何事。村居亦不閑。驗潮痕課岸。候雨氣徵山。杖爲巡畦出。鋤將護藥還。欣然隨所遇。自可了危艱。閑境自佳</text>
