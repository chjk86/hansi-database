<title>走筆謝能上人。仍要與東遊。</title>,<text>多謝空門友。書來慰所思。靑鞋待子發。花月莫違期。亭亭萬二峯。四月花初發。好是最高㙜。俯看滄海濶。</text>
<title>夕渡白馬江</title>,<text>停驂理小舟。日落長江裡。篙師問何之。遙指臯蘭寺。</text>
<title>次扇面玄洲韻。示諸益。</title>,<text>酒盡三更夜。霜寒九月天。應知分手後。夢落此燈前。</text>
<title>次汝肅韻</title>,<text>蕭蕭山下路。落日斷人蹤。叵耐鴻聲裡。霜楓更萬峯。</text>
<title>贈金載文</title>,<text>虗舘寒更夜。那堪此去留。明朝回首處。蕭瑟錦江秋。</text>
<title>挽趙上庠</title>,<text>士也抱明珠。栖栖蓬蓽下。空齎飛動心。冥漢竟長夜。君逝有何傷。我懷終不釋。哀哀蒿里歌。寂寂寒山夕。</text>
<title>大妃殿迎祥詩</title>,<text>日照螭頭暖。春晴雉尾開。君王敦聖孝。長命進金杯。</text>
<title>次徐載邇 必遠 韵</title>,<text>積素連天色。微紅斂夕陽。篙師問歸路。遙指水雲鄕。</text>
<title>僑寄海村。兒少疾恙。三月不止。憂撓中。偶閱工部詩。以女病妻憂歸意速爲韻。各賦一絶。寓居舒川時作。</title>,<text>塊卧每耽眠。索居誰與語。惟將內訓書。日日課兒女。潘生泣白毛。杜老悲靑鏡。獨抱仲淹憂。誰怜玄晏病。僦屋蠻村北。歸心漢水西。要醫治女瘧。問法報山妻。鴈響沙村月。蘆花澤國秋。相思千里夢。中夜百年憂。江南秋月苦。江北秋鴻飛。故國花應發。白頭人未歸。開眼古人書。顰眉當世事。看書多會心。閱事少如意。紫蟹日以肥。黃稻日以熟。鄕居味漸多。野老爭相速。</text>
<title>次崔中丞子有 攸之 寄示韻 湖南按道時。作。</title>,<text>龍護沙彌榻。雲埋學士碑。斜陽石門路。誰與和僧詩。</text>
<title>挽李都事 晨</title>,<text>看君玉貌抱蘭馨。薄宦如何又短齡。慟矣高生方泣血。去年墳草未全靑。</text>
<title>大殿端午帖</title>,<text>九門祥旭五雲深。一曲南薰舜殿琴。祗願吾君能解慍。何人謾自獻江心。</text>
<title>春詞</title>,<text>江城殘雪映芳春。嫰柳姸梅次第新。想得聖明更化日。揔將民物入洪匀。</text>
<title>次韻</title>,<text>地靜人閑類定僧。無端愁病謾相仍。金鑾學士淸詩枉。心照瓊壺一片氷。</text>
<title>道峯書院。次友人韻。</title>,<text>山鳥間關相和啼。山花歷亂任高低。山人贏得探春樂。隨鳥尋花渡碧溪。月落空山杜宇啼。曉天如夢濕雲低。半夜風聲花落盡。也應紅影蘸澄溪。</text>
<title>與李咸卿 一相 趙仲初 復陽。會話禁中。次永安都尉 洪柱元 寄示韵。</title>,<text>䓗籠瑞靄濕花枝。夜漏聲殘月上遅。浮世此筵那易得。不妨尊酒共論詩。畫欄芳燭酒杯深。座上何人白雪唫。最是馬卿長抱渴。春來獨起故園心。</text>
<title>次洪尙書 命夏 儐相路中見示韻</title>,<text>鶯慵燕老送春歸。庭院濃陰掩戶時。茶臼藥爐閑事足。秪餘離恨獨依依。書回千里報遅歸。叵耐芳菲漸歇時。傷別惜春宵不寐。月中花影正依依。</text>
<title>寄堂兄伯承</title>,<text>春盡郊原花亂飛。別來愁恨轉依依。時危莫遣音書濶。况復天涯舊識稀。</text>
<title>次趙士求 備 見寄韻</title>,<text>羇愁離恨與君同。最是高樓落照中。節物無端驚客意。佳期莫遣燕違鴻。年年長賦別離篇。千里雲山一夢牽。靑眼銜杯知幾日。南來已見月重圓。</text>
<title>舟中走筆示載邇。仍邀金伯憲。楦。</title>,<text>夕陽微雨過高梧。十里江山似畫圖。何處故人携酒至。一尊明月待君俱。</text>
<title>同載邇細酌舟上。夜闌乘興。討論心裡事。忽有皷枻掠去而指示者。曰翰林。驚恠詰之。乃京江人也。邀月竝輿。入伯憲第。率爾口號。</title>,<text>江頭夜色正沉沉。誰記風流舊翰林。唯有一輪明月在。淸光分照兩人心。</text>
<title>次李司諫韻。路上雜咏。此下九首。幷寓居保寧時。作。</title>,<text>寒艶踈枝屬晩秋。別來無處不添愁。官齋曉色淸如水。露下空庭月滿樓。十里平蕪一色秋。曉天凉月動鄕愁。西來漸斷南飛鴈。尺素誰傳萬里樓。公於保寧松浦。將營一樓。預名以萬里。揷湖飛閣倚高秋。把酒登臨散客愁。未必洞庭能勝此。古來誇說岳陽樓。遠遠長洲澹澹秋。䨥眉晴綠望中愁。纖雲捲盡天河凈。月色江光共一樓。</text>
<title>次李司諫賦金賢哉園居韻。略叙四時之景。錄呈求敎。</title>,<text>種藥蒔花懶課功。閑隨步屧到山中。笑他曉漏宵鍾裡。踏盡塵街十丈紅。簷前巢燕賀新功。溪柳濃陰隱約中。漸向端陽梅雨暖。櫻桃落盡石榴紅。霜寒九月報農功。俯瞰黃雲遍野中。夜拾前灘新蟹紫。朝看後麓晩楓紅。雪後排寒借酒功。土爐經卷小齋中。山家少事朝慵起。卧到東窓旭日紅。</text>
<title>聞李司諫返湖中。病卧走贈。</title>,<text>簾幕深深篆縷輕。夕陽烟𡬾亂鶯聲。秪緣愁病難乘興。偏惱江湖遠別情。</text>
<title>挽洪榮川 柱世</title>,<text>昔吾淮舅奬君深。經術文章壓士林。懷寶古來多見擯。世人那得識冲襟。未必高才做達官。不須華藻上騷壇。世間榮屈元如許。一任窮途白眼看。湖西幕佐嶺南守。國子官僚騎省郞。潦倒十年仍奄忽。天心吾欲問蒼蒼。論交一代照心期。吾友如何遽至斯。春沼桂窩俱寂寞。白頭惟我淚長垂。瑤徽遽絶廣陵絃。篋裡空留舊贈篇。痛矣九原難更作。屋梁明月但依然。</text>
<title>次寄洪北汀 處亮○宰楊州時作。</title>,<text>淸溪一曲抱雲山。家在蒼松翠檜間。乘興遠尋歸意倦。小僮催報夕禽還。遯世何勞遠買山。滿庭花影別人間。窪尊石枕渾閑興。罷釣時時帶月還。風滿松林月滿山。竹扉長掩白雲間。詩翁醉後扶藜杖。步出前溪獨詠還。</text>
<title>口號。示鎭安宰黃君玉。玧○此下五首。幷湖南按道時作。</title>,<text>月城山色競秋高。路入頭流興更豪。靑鶴白雲潭影裡。不妨携手醉仙醪。</text>
<title>走疊前韻。示君玉。兼贈諸使君。</title>,<text>蓬蒿原憲卧仍高。湖海元龍跡自豪。何似吾儕方丈去。喚仙傾盡九霞醪。亂世聲名不願高。頹齡習氣尙能豪。靑蘿舊伴今猶在。惟憶墻頭喚濁醪。</text>
<title>重遊赤壁滄浪亭上。口號。</title>,<text>三月遊人九月來。一年佳節更登㙜。蘇仙去後風流盡。巖畔寒花爲我開。</text>
<title>到畸庵先生宅。又次前韻。示吳子舒 以翼，鄭混源 莅。</title>,<text>拍手山童問客來。風烟爲訪舊池㙜。當時杖屨陪遊地。竹裡淸尊和淚開。</text>
<title>夢作</title>,<text>春來風日倍淸和。故作宸遊領物華。香歇博山無一事。侍臣爭獻太平歌。</text>
<title>共諸益設投壺會</title>,<text>聖遠遺風在。千秋雅戱傳。佳遊探古意。勝事屬今賢。妙理看終始。工夫驗敗全。弛張元合道。聊得寸心專。</text>
<title>俗離山。次伯氏韻。</title>,<text>地勝寧辭險。山深轉覺新。不緣三日賞。幾負百年身。霽色收丹霧。淸光展素輪。中宵蕭寺話。玆後倘能頻。</text>
<title>訪內兄申用晦 炅 不遇</title>,<text>之子居何在。蕭然郭外村。羸驂聊命駕。凡鳥謾題門。落木三秋老。陰雲萬里昏。前期須莫負。草綠訪王孫。</text>
<title>次內弟申寅伯 晸 韵</title>,<text>高秋搖落盡。蕭瑟萬山林。暮色雲歸壑。寒聲鴈度岑。郊居元有趣。時事更關心。竟夕空愁絶。無人解苦吟。</text>
<title>送瀋陽質子之行</title>,<text>世亂悲吾道。年年送此行。憐君多病日。添我惜離情。塞樹浮天濶。關雲接地平。應知分手後。繁鬢鏡中明。</text>
<title>春日書懷。寄眎晩香徐載邇。</title>,<text>一罷鑾㙜直。羇懷得暫舒。春深欹枕處。賓謝掩門餘。江海尋鷗夢。風塵斷鴈書。何時烟雨裡。編柳細穿魚。肺病逢春减。眉愁帶酒舒。一庭靑草遍。萬事黑甜餘。徐孺長懸榻。嵇康懶作書。古人觀物竗。唯在察鳶魚。</text>
<title>挽宋南原</title>,<text>骯髒塵寰裡。軒昂氣槩中。才猷流輩最。吏績幾州雄。晩節林園樂。浮生露電空。靑山一抔土。蕭瑟白楊風。</text>
<title>朝發臯蘭寺</title>,<text>暮投蘭若宿。朝起理輕舟。滴滴寒江雨。蕭蕭古木秋。千年亡國恨。今日望鄕愁。向夕風濤靜。篙師發棹謳。</text>
<title>挽吳持平逸少 翮</title>,<text>記我論交日。居然卄載前。芙蓉出淸水。鵰鶚際秋天。每惜虗羸甚。偏嘉志業專。存亡遽如許。萬事涕䨥懸。乍喜幽棲穩。還驚抱病深。懸燈一宵話。把酒百年心。黃壤新埋玉。靑眸舊斷金。西州餘物色。陳跡忍重尋。</text>
<title>挽達城尉翁主</title>,<text>貴主歸名閥。徽聲協國風。璿閨沾聖化。玉𡬾茂芳叢。久閱哀榮備。俄驚露電空。秦樓餘物色。花落沁園中。</text>
<title>挽張修撰文哉 次周</title>,<text>夢罷金鑾直。無端二竪嬰。靑雲嗟半路。黃壤遽中齡。聖主臨筵慟。高堂泣篋情。一哀何處瀉。隣笛不堪聆。</text>
<title>立春帖</title>,<text>新歲有何祝。祝君仍祝親。文治煕泰運。武略靜邊塵。鶴髮崗陵壽。萱堂福慶辰。臣忱與子職。忠孝願終身。</text>
<title>挽趙正 慶起</title>,<text>西宮幽母日。北闕抗章時。力有千匀重。身如一髮危。運逢天地泰。名與月星垂。所立斯爲卓。何關祿位卑。寂寞東村宅。蓬蒿沒逕深。凄凉身後事。嗚咽病中音。萬事歸黃壤。千秋見素心。仍思敦睦誼。臨挽倍沾襟。</text>
<title>次小山韻</title>,<text>故人蓬轉久。異地卽爲家。道路風塵隔。江湖日月多。詩篇愁裡積。雲樹望中賖。共惜身名晩。浮生奈老何。</text>
<title>途中偶吟</title>,<text>仕宦浮生困。君恩半日休。烟收平楚濶。日落大江流。夢罷靑綾直。魂醒白鷺洲。風塵一回顧。萬事雪盈頭。</text>
<title>挽鄭畸庵先生 弘溟</title>,<text>河嶽鍾人傑。塵中得此翁。爽襟開霽月。豪氣吐長虹。山立巖巖壁。松聞謖謖風。厭厭蜍志輩。眼底揔成空。詞伯蜚英地。騷壇建皷辰。文要吏部並。詩見拾遺親。吐鳳驚人語。懷珠炳世珍。高吟瑞石賦。千載想精神。聖祖龍飛日。羣賢起釣竿。首登淸切地。長戴惠文冠。髮爲憂時白。心因報國丹。秪今留藻鑑。爭道舊天官。湖海成幽築。林丘喜遂初。閑開新瓮酒。懶理舊床書。松菊淵明逕。蓬蒿仲蔚居。百年飛動意。淸夢日邊踈。已矣身全老。歸歟道莫行。忘言如玩世。吟病故頤情。漫興供佳句。餘生托細傾。提衡與持憲。眞是夢中榮。小子登門久。偏蒙奬飭深。每傷千里別。孤負百年心。天地吾安放。風塵獨苦吟。空餘無限淚。臨挽自沾襟。</text>
<title>挽金經歷 震遠</title>,<text>擧世知君少。才猷絶輩流。常期大器晩。誰料半塗休。舊國留新惠。孤魂返故丘。萱闈迫頹景。泉路恨難收。</text>
<title>曉行</title>,<text>曉起霜如雪。平蕪一色秋。靑山烟外小。紅葉雨餘稠。野雀依寒樹。雲鴻集暖洲。栖栖我何事。形役苦無休。</text>
<title>走贈慶長通判略寓戒勖之意</title>,<text>簿領何堪苦。看君病已深。懸燈一夜話。把袂百年心。莫伴紅裙醉。時酬白雪吟。吾儕俱暮境。珍重保千金。</text>
<title>鴻鴈聲回人不眠 月課</title>,<text>孤坐靑燈屋。無端百感生。故人千里夢。歸鴈五更聲。老睡何曾着。羇心只自驚。思將一行字。飛過報西城。</text>
<title>荊門浮舟 月課</title>,<text>春漲荊門水。潮通月峽流。桃花千尺浪。桂楫一孤舟。靑愛峯巒近。紅瞻錦繡稠。揚帆恣容與。淸景更銀鉤。</text>
<title>題也足軒 月課</title>,<text>爲愛凌寒質。移根托此軒。誠知數叢足。何用萬竿繁。晩色侵書幌。淸陰近酒樽。笑他桃李艶。風雨落無痕。</text>
<title>旅舘卽事</title>,<text>遠客愁無寐。山窓覺夜淸。竹林篩月色。松籟激風聲。逆旅悲秋恨。江關惜別情。唫餘還獨立。千里暮雲平。</text>
<title>過新溪楡川韓世翼 五相 故居。有感。</title>,<text>蓐食尋村路。曉行楡水濱。人亡餘古宅。花發爲誰春。禽語工添淚。樵歌解損神。靑山還獨去。信馬首回頻。此下三首。幷繡衣時。作。</text>
<title>三月初一日</title>,<text>深峽候常晩。季春花未舒。愁爲千里客。斷寄萬重書。征役身仍倦。簪裾志已踈。何當竣王事。歸釣石湖魚。</text>
<title>龍泉舘。次芝峯壁上韻。</title>,<text>滯雨龍泉舘。烟花萬疊時。愁逢關外酒。空和壁間詩。氓俗多新語。萍逢少舊知。秦京千里隔。長入夢中思。</text>
<title>途中雜咏。次秦川韵。此下十首。幷湖南按道時作。</title>,<text>五更虗舘月。千里獨唫時。新歲思親淚。中宵哭弟悲。峽寒梅信早。天濶鴈書遅。點燭催官酒。醺然一中之。病劇愁仍劇。春歸客未歸。湖山雲外濶。江漢夢中微。世味偏知薄。交親漸覺稀。唯應故園竹。不改綠千圍。千里湖山外。三旬道路間。迎春憐白鳥。入幔愛靑山。蠻海形仍役。秦京夢獨還。君恩猶未報。頭髮任成斑。客遊南國遍。何處最風光。階笋潛通沼。園藤巧覆墻。山回擁小郭。地勝敞華堂。衙退空庭寂。還應野趣長。蕭寺逢佳客。風塵此會難。夜闌嫌漏盡。歌罷惜壺乾。梵像千年古。香枝六月寒。臨分不肯別。更上祖師壇。三春慣迎客。到底揔新知。穿樹蜂粘絮。銜泥燕護兒。經殘楊子宅。杯泛習家池。誰憶吾歸後。梅花寄一枝。</text>
<title>書贈南雲卿 龍翼</title>,<text>司馬文章伯。觀風老禿翁。逢迎千里外。談笑一山中。官酒開新綠。庭榴劈晩紅。今宵難再遇。告別莫怱怱。</text>
<title>臨別。次贈雲卿。</title>,<text>有友從何處。相逢卽異鄕。愁爲千里客。喜把九秋觴。報國心俱切。臨歧思轉傷。饑荒方溢目。君去奏吾王。</text>
<title>曾與柳判官俔，崔奉敎致翁。有共訪䨥溪之約。柳先我到浴川。聞其家有急病。旋告去。夕到鳳城。崔已至矣。喜甚走贈。</title>,<text>朝別柳通判。夕逢崔翰林。浮生聚復散。交誼淺還深。石路捫蘿上。松醪對月斟。知君挑我興。白雪有高吟。</text>
<title>八詠樓酒席。書贈卞使君文擧，崔學士虞鳳，趙秀才趾美，高上舍太始。又約白雲之遊。</title>,<text>珍重昇平宰。何來助我歡。相携靑鶴洞。共指白雲山。學士仍淸製。邯鄲更好顔。還憐冷措大。佳會亦追攀。</text>
<title>宿葛院。憶用晦兄弟。</title>,<text>殘燈無焰月盈盈。孤客寒衾睡未成。旅舘相逢元有數。淸秋遠別自多情。露侵衰草虫聲冷。風振踈柯鳥夢驚。想得諸君今夜讌。綠樽開處海雲橫。</text>
<title>月夜。登廣寒樓。別蔡，宋二君。</title>,<text>烟沒平郊霽色浮。翠微低繞白蘋洲。金波漾月天連水。玉柱撑空地聳樓。尊酒相逢千里客。湖山淸眺一年秋。問君明日分携後。醉裡歌吟倘記不。</text>
<title>謹次伯氏韵</title>,<text>四海無家滯異鄕。十年人事足悲凉。沈郞早抱傷脾疾。潘岳曾題悼內章。浮世已看饒頡滑。端居不厭似逃藏。忘機自有逍遙樂。無限天遊趣味長。瘧癘三旬卧在床。他鄕又見換炎凉。干戈半世偏傷別。風雨何時共掇章。却喜遠書多繾綣。誰憐病骨獨昂藏。羇懷添得悲秋感。夜夜寒燈萬慮長。</text>
<title>遣懷。示梁生汝肅 世翊。</title>,<text>秋盡江南葉正飛。客懷悽切掩山扉。當窓落月仍窺枕。伴壁寒螿更襯衣。逆旅偏驚佳節迫。他鄕轉覺故人稀。追隨更有梁生在。方丈淸遊且莫違。</text>
<title>別汝肅。用享久 公弟禧錫 扇面韻。</title>,<text>半年爲客滯南隅。異地情親似子無。趣向早時憐一軌。行藏今日歎殊途。愁雲漠漠隨人去。落葉紛紛擁馬駈。君到秋城應問我。可堪虗舘獨踟躕。</text>
<title>道上偶唫大復秋興詩。旋聞奴兵西犯。仍有感。遂步其韵。</title>,<text>亂餘人事足悲哀。况復他鄕客未廻。斷鴈驚霜翻北去。寒潮帶雨自西來。風烟謾入詩篇惱。節序偏從逆旅催。聞道遼陽又征戰。百年何日好懷開。</text>
<title>路上。贈崔趙兩上庠。</title>,<text>雲霞千疊隔長安。早發山村渡石灘。苔逕全逢秋雨滑。錦林偏受曉霜寒。幾年江海羇栖苦。半世風塵行路難。爲說淸河留後約。芳尊莫負會邯鄲。</text>
<title>送申兄用晦避地之泰安 進退格</title>,<text>窮秋搖落送將歸。江水滔滔怨別離。北地霜寒鴻肎住。南天雲濶鶴飜飛。田園計活干戈後。湖海風烟寂寞涯。遙羡華山君作主。分留一半倘相依。</text>
<title>獨宿。有懷白華山人。</title>,<text>寂寂空山松籟淸。呼童半夜掩柴荊。月添霽雪千峯色。風掣寒潮萬里聲。歲律偏驚長至過。客懷時賴好詩成。故人不見今何在。江𡬾湖雲兩地情。</text>
<title>竹洞詠物 公別業。在保寧竹洞。</title>,<text>春日山居引緩步。鳥啼烟散午陰遅。萋萋芳草偏承徑。滴滴寒泉細入池。紅綻古梅香欲放。綠抽新籜色含滋。靜中觀物仍觀理。閑趣寧容俗子知。</text>
<title>直中。走次洪君實 葳 韵。</title>,<text>禁直經旬謾自哦。隔窓寒艶漏春華。烟銷香篆鍾聲澈。露洗星河月色多。病裡閑愁欺白髮。尊前豪興岸烏紗。何時共向滄洲去。君把長竿我短簑。</text>
<title>錄奉李咸卿赴燕之行</title>,<text>萬里關河雪色開。星軺遠指薊門催。危途惜別俱含涕。絶塞衝寒數喚盃。唯有夢魂隨馬去。更無書信寄鴻來。中原擧目應多感。况復燕歌自古哀。玉署寒眠夜抵年。篆香消盡漏聲傳。尊前夢罷三更月。塞外書回萬里天。撫劒敢論當世事。飮氷空賦遠遊篇。西湖新綠春應遍。會待君歸共釣船。</text>
<title>到杻城舊庄偶吟 杻城。卽保寧縣別號。</title>,<text>幽居寂寞倚山樊。短短踈籬窄窄門。病樹無風先隕葉。寒潮過雨自添痕。雲烟媚目吟偏壯。世事驚心舌欲捫。歲暮襟期何處托。不妨松下倒窪尊。</text>
<title>寄歸溪金一正 佐明</title>,<text>翛然深室坐如癡。寶鴨淸香斗帳垂。鍾鼎有時難力致。江山無限是心期。朔風歸鴈秋雲濶。落日寒鴉古木悲。借問梅花何處發。一枝吾欲寄相思。</text>
<title>挽柳諮議 楫</title>,<text>儒林標望早超倫。嗜古平生氣味醇。達識久知名是幻。靈襟唯認道爲眞。淸修志謝芬華境。遅暮神頤寂寞濱。太史他年高士傳。芳聲應不讓前人。</text>
<title>次洪叔鎭 柱世 韻</title>,<text>潦倒風塵髩色侵。十年覊絆羡飛禽。床頭有易頻開眼。世上無朋孰會心。庭畔樹陰粧翠密。雨餘花色染紅深。何時細和歸來賦。閑弄扁舟碧海潯。</text>
<title>奉別江原方伯金滄洲 益煕</title>,<text>詞客名區擁節行。萬峯霞色攪吟情。浮榮厭逐塵中臭。宿志閑尋物外盟。暮雨棠花三日浦。淸秋桂子衆香城。芒鞋會待襜帷去。手拍羣仙一笑迎。</text>
<title>鎖直鑾㙜。聞伯氏遊蕩春㙜。賦詩走呈。</title>,<text>霜落郊原物色稠。爲酬佳節辦淸遊。靑山白水怡神地。赤葉黃花滿目秋。誰縛丈夫蹲若海。乍開尊酒遣羇愁。遙知醉興看無厭。獨鳥閑雲處處幽。</text>
<title>書懷贈春沼 申最號</title>,<text>端居寂寂類藏逃。俗事稀來頡滑消。亂世身名難自保。暮年顔髩易爲凋。鷦微鳩拙隨吾適。蝶戱蜂遊任爾囂。一片氷心唯子在。江湖歸思正迢迢。</text>
<title>送李御史 慶億 赴濟州</title>,<text>東瀛一域古耽羅。吏虐民貧俗漸譁。滄海只通吳貢賦。天河久斷漢星槎。要令學士宣王命。非爲騷人領物華。雨露風霜隨處別。秪應忠信荷褒嘉。江南物色媚新晴。萬里瀛洲一棹輕。山入雲霄通灝氣。海連吳楚壯濤聲。牙旗落日朝天舘。繡服淸秋御史行。王事有期歸路杳。錦筵紅燭莫牽情。</text>
<title>挽沈三宰 詻</title>,<text>芳年淸裁際休明。晩節雲衢漸益亨。九老會高光洛社。三朝望峻逼台衡。緋貂煖眼金枝貴。詩禮趨庭玉樹榮。五福人間無一憾。秪餘遺表愴宸情。</text>
<title>挽宋參議 時烈 大夫人</title>,<text>堂堂夫子義聲垂。獨立西宮獻拜時。內則元來宜美對。名門自是有賢兒。從知當日三遷敎。賸作斯文一代師。七十七年閨壼懿。秪應詮載託張碑。</text>
<title>挽趙都憲 錫胤</title>,<text>祥鸞彩鳳自殊倫。玉立淸朝第一人。早把文章光琬琰。每輸衷悃贊經綸。從知孤直難容世。豈料棲遑轉歿身。卅載榮名都夢幻。獨留詩卷入霑巾。</text>
<title>挽淸陰先生</title>,<text>瑞世爭瞻彩鳳翔。妙年文藻擅詞塲。渾將氷玉凝神采。肯許羶腴染肺膓。隻手波瀾爲砥柱。一身天地任綱常。三台八耋俱成幻。唯有江河萬古長。文山之節伯夷淸。宇宙千年繼大名。欲以孤忠扶社稷。誓持高議守崇禎。芝蘭遇爇香猶烈。松栢經寒操愈貞。適去適來關世運。義聲應共日光爭。</text>
<title>挽韓平君 李慶全</title>,<text>風流文雅襲家聲。早把高詞軼二京。金馬玉堂前日事。江湖詩律暮年情。龜齡却喜韶顔美。鳳穴爭看彩羽成。半夜忽驚南極晦。孤巒落照映丹㫌。</text>
<title>李咸卿兔溪新舍。次主人韵。</title>,<text>數椽新傍小池開。雨後花叢遶屋栽。泛樹晴烟拖野去。隔林幽鳥喚春來。佳辰勝會唯吾輩。浮世何時更此盃。乘興不妨仍永夕。共看山外月徘徊。</text>
<title>秋夜禁直。書示僚友。</title>,<text>亂帙薰爐一院深。擁門寒葉斷招尋。閑雲獨鳥添秋色。冷雨鳴蛬助病吟。髩髮忽驚千丈雪。江湖虗負十年心。連宵禁直愁難遣。願向詞人借郢音。</text>
<title>實錄賜宴後。次白軒李相 景奭 韻。</title>,<text>改玉欣瞻德配天。蒼梧泣血幾回年。詞臣久握芸㙜筆。國史新藏石室編。殊渥再頒宮醞洽。鴻名長共法歌宣。應知 二字缺 終無隱。一代䂓模自煥然。金華彤管競摹天。紀曆纔完卄七年。却向名山藏信史。還從流水洗陳編。波濤直筆稱三長。㶑灧恩壺荷再宣。螭首昔曾叨昵侍。更聆仙樂倍潸然。</text>
<title>送友赴瀋陽</title>,<text>驪歌一曲罷離筵。秋日悲懷倍黯然。去住偏驚千里外。交親却憶十年前。遼山漠漠西連羯。薊樹蒼蒼北接燕。多病詎堪爲客苦。別來應費夢魂牽。</text>
<title>挽白江李相 敬輿</title>,<text>相國高名一代推。士林輿誦倚蓍龜。恒持苦蘖淸氷志。爭覩昂霄聳壑姿。幾載險夷敦素節。兩朝經濟進良䂓。人間五福終全享。况復傳家有白眉。</text>
<title>挽潛谷金相 堉</title>,<text>玉溫蘭馥禀精純。德宇冲融滿座春。志壹窮通安義命。道均流坎謝緇磷。堂堂勁論元超俗。棘棘危忠肯顧身。素秉已拋溫飽念。兩朝經濟作名臣。圭璋雅望際昌朝。展步靑雲上九霄。氷蘖已看淸節著。塩梅更喜大羹調。心懷匡主全孤直。策急安民任衆囂。獨有餘輝留琬琰。英靈深閉夜㙜遙。人間七十九回春。三達仍兼百祿臻。洛社花園隨杖屨。謝庭蘭玉盛簪紳。門連禁掖心逾小。官到台司業益貧。㝡是赤心憂國語。臨終遺草感楓宸。</text>
<title>挽晉平正</title>,<text>伊昔周南客寓時。深情偏荷我公慈。纔憑惠札聞沉病。可耐凶音報遠期。茗椀藥罏渾寂寞。酒尊歌榭劇凄悲。王孫不返春空至。草色年年謾自滋。</text>
<title>挽吳主簿翔之</title>,<text>尺牘驚傳病在床。恃君䨥髩未全蒼。有才無命人咸惜。死別生離我獨傷。浮世五旬元夢幻。窮途一宦劇凄凉。從看餘慶于門大。丹穴翩翩鳳彩光。</text>
<title>自完山將承召向洛。席上口占。錄示亞使金道常。宇亨。</title>,<text>霧裡曾窺豹一斑。別來㙴影幾回團。不緣佳什揩昏眼。那得他鄕解苦顔。藥裹吾嬰玄晏疾。宦情君似廣文寒。相隨杯酒形骸外。無限江南有碧山。</text>
<title>醉中走筆別道常</title>,<text>星河初轉漏聲殘。睡鴨薰香不怕寒。銀燭剪紅消永夜。金盃浮白罄淸懽。偏驚歲月吟邊度。却喜雲山夢裡看。萍梗十年成底事。明朝歸路更漫漫。</text>
<title>拜薇垣。自完山承召向京。與湖西伯徐載邇。醉語公山舘。</title>,<text>幾年湖海抱牢愁。病裡王程不自由。白首他鄕萍水會。朱樓明月錦江秋。浮生聚散元漚夢。塵世悲歡本謬悠。誰向尊前唱驪曲。宵殘莫惜典金裘。</text>
<title>移病陳䟽。舟下舒川。錄呈按使詞伯。</title>,<text>辭章纔奏九重天。病骨還輸一葉船。江上白𩿨踈雨裡。山頭畫角夕陽邊。君恩似海慙難報。世事如棼苦易牽。多謝故人珍重意。蹔時淸讌綠尊前。</text>
<title>舟上患痁苦痛不省。夜泊竹浦。營吏告還。錄呈按使。</title>,<text>短棹搖搖載病身。遠將江浦荷交親。尊前說盡平生事。物外俱爲放浪人。明月有情隨客至。靑山無語入秋新。唯應別後依依處。獨鳥孤雲錦水濱。</text>
<title>冬日書懷。呈李丈求和。此下六首。幷寓居保寧時作。</title>,<text>端居病裡閱年光。千古閑愁兩髩蒼。夢罷靑綾心已倦。盟深白社興偏長。燈前檢曆餘殘臘。雪後尋梅尙暗香。幾日尙平婚嫁畢。綠簑烟艇老江鄕。</text>
<title>錄呈李丈</title>,<text>三年漂轉客他鄕。萍梗浮生底事忙。七尺羞爲一官縛。片言難救萬民瘡。却拋江海千竿竹。賭得風塵兩髩霜。永夜空林愁不寐。滿庭山月自蒼蒼。</text>
<title>走筆。謹步前韵。</title>,<text>不是他鄕卽故鄕。乍來還去又何忙。孤根當戶難培植。老馬臨街易病瘡。落木哀鴻秋似水。踈星斜漢月如霜。銜恩未敢辭長役。一曲勞歌鬢色蒼。</text>
<title>疊次前韻</title>,<text>邇來辭洛喜居鄕。非爲耽閑故避忙。厭見朱門空臭肉。忍堪黎庶久含瘡。官途飛馹侵星月。稅浦歸舟怕雪霜。媿我浮遊成底事。國憂身計任蒼蒼。</text>
<title>次李司諫至後風雪見寄韵</title>,<text>形役勞勞未解鞍。尺書遙自五雲端。佳辰此日天心見。異地殘年客淚潸。不覺簷暉添線永。空留山雪壓梅寒。凍吟學士頭渾白。寶曆頒來獨怕看。</text>
<title>臨行。錄呈李丈。</title>,<text>常愁遠地不常見。地邇見稀愁轉深。氷雪未成蕭寺話。陽春誰和郢人音。風塵老我愧頑骨。江海惟君持古心。別後寒梅應嫰色。靑山明月夢中尋。</text>
<title>偶與李幼能 端相 於永安都尉宅。終夕打話。仍約後會錄呈。兼示都尉求和。</title>,<text>秦樓佳會偶隨緣。軟語晴窓興復牽。洛下名園何處最。尊前豪氣故人偏。花開芍藥香初動。月入簾幃色正姸。公子病來猶愛客。不妨乘夜醉華筵。</text>
<title>疊次前韻。奉呈求和。</title>,<text>曾從漁社結深緣。十載徒勞一夢牽。靑眼已知塵裡少。白毛唯怯鏡中偏。荷池裛雨渾添色。花塢迎風却逞姸。病裡韶華看又盡。月明何處更芳筵。</text>
<title>贈李稚欽 翊漢</title>,<text>簾幕深深燕影微。篆烟消盡午眠遅。春殘未了看花興。病劇猶存翫月期。物色年光留不住。藥爐詩卷懶相宜。三淸水石元仙界。政好開樽落照時。</text>
<title>百年多病獨登㙜 月課</title>,<text>斜陽江畔獨裵佪。客裡逢秋意轉哀。潦倒百年仍抱病。旅遊千里強登㙜。關山極目音塵絶。世事關心髩髮催。老木滄波多少恨。此生何處好懷開。</text>
<title>獨留靑塜向黃昏 月課</title>,<text>千疊陰山日欲冥。一抔孤塚爲誰靑。黃金縱枉生前畫。白草寧埋死後靈。懷土寸心春不改。戀君雙淚露猶零。香魂寂寞歸何處。帶月時時入漢庭。</text>
<title>夢裡還家旋却非 月課</title>,<text>千里歸心不寬。旅遊偏覺髩毛斑。牢愁未向樽中破。故國時憑夢裡還。枕上分明尋里社。覺來猶自隔關山。鴒原兩地相思意。靑草年年別淚潸。</text>
<title>野棠自發空流水 月課</title>,<text>年來不見戰塵休。處處風光惱病眸。平楚茫茫花自發。長洲渺渺水空流。春殘驛路孤烟沒。鳥度江天落日愁。滿地蒿萊添客恨。望鄕千里獨登樓。</text>
<title>臘前寒梅 月課</title>,<text>羅浮孤艶丈人行。粉色衝寒暗吐香。北陸未曾回暖氣。南枝忽已漏春光。氷肌生澁風前亞。金額飄颻雪裡芳。只怕高樓吹玉笛。肯隨桃李媚靑陽。</text>
<title>挽南持平公著 重晦</title>,<text>玉溫蘭馥美容儀。㙜省榮名早見推。魂斷鬼門吟鵩日。病添蜒海佩魚時。偏怜直道終成挫。誰料浮生遽促期。同贅卄年情好密。傷心那忍此哀詞。</text>
<title>直玉堂時。李長卿 殷相 有贈詩未及和。而翌朝有按廉之行。馬上走次。此下二十首。幷繡衣時作。</title>,<text>春明一出興偏豪。回首長安北極高。忙裡未酬前夜詠。客中那得故人醪。郊原物色催舒柳。峽路韶華競着桃。形役十年成底事。白頭愁疾困靑袍。</text>
<title>積城道中</title>,<text>靑綾十日病偏嬰。纔出都門眼忽明。野向道峯山下濶。路從湘水驛前縈。花容柳意春先漏。嶽色泉聲境轉淸。㝡是隔林幽鳥喚。却敎行客惱吟情。</text>
<title>渡新直浦。有懷趙仲初。</title>,<text>大江奔放劈山靑。石勢差差簇似屛。沙鳥喚時移小棹。夕陽明處上孤亭。芳春勝槩知難寫。遠客羇魂覺易醒。忽憶鑾坡老學士。螭筵日日奏心經。</text>
<title>寒食適與踏靑同日。感而書懷。</title>,<text>寒食淸明次第來。踏靑佳節一時催。光陰荏苒浮生老。愁病侵尋壯志摧。乍逐歸雲孤渡水。更留殘照獨登㙜。如何王事無休息。丘墓經年阻奠杯。</text>
<title>曉發</title>,<text>荒村曉發聽鳴雞。石徑依微草色齊。洲勢遠分平楚外。山形直壓大江西。春深峽路詩情溢。鴈斷秦京望眼迷。恩重愧無塵露報。更將何術慰黔黎。</text>
<title>踏靑日。聞比价有先聲。星行絡續而賦之。</title>,<text>星盖翩翩驛路催。吾行底事又西來。民情慣亂偏懷懼。客意逢春轉作哀。何處遊人浮白飮。京華今日踏靑迴。邊塵未靖書生老。匣裡空看劒色開。</text>
<title>宿江陰。夢見徐載邇，李幼能。朝起向平山之路。</title>,<text>漠漠春陰羃地垂。臨江烟柳綠絲絲。心懸北闕頻回首。路出東陽更問歧。客子詩篇愁裡富。故人顔面夢中疑。乘騘衣繡眞知忝。耿耿丹忱矢不欺。</text>
<title>過樂靜齋 趙錫胤號 舊居</title>,<text>渡水穿雲訪舊居。草堂無主但遺墟。溪邊弱柳猶看嫰。砌上幽花漸向舒。每恨音容空入夢。誰敎物色更沾裾。摩挲不忍還歸去。三尺荒碑是手書。</text>
<title>有感</title>,<text>夾路垂楊裊夕風。驛村遙接郡城東。黎元未息兵塵後。樓館唯存殺氣中。金帛直輸遼北去。星槎不與濟南通。艱虞溢目偏增感。夜夜龍泉謾吐虹。</text>
<title>用俚語。戱書潛行之狀。非眞詩也。</title>,<text>厭就夷庚趨曲路。愁逢黠吏喜愚民。行從日出元非暗。語到宵分豈認眞。我恃馹蹄能致遠。人言虎性鮮爲仁。周流最是難當處。薄暮山村老嫗嗔。</text>
<title>夜深後寄宿山村</title>,<text>樹影依依風露微。亂山深處叩柴扉。星回斗轉月猶在。草老花明人未歸。驛路漸愁千里去。宸居遙望五雲飛。明朝更向誰家宿。客裡身腰已减圍。</text>
<title>雨後。過鳳山古郡。</title>,<text>輕黃細柳媚新晴。水色山容活畫明。樹老鳳城殘堞在。路連楊岳遠郊平。春光反惹遊人恨。落日偏挑故國情。㝡是文園愁抱渴。澆膓佳茗檢奴烹。</text>
<title>早向栗浦村</title>,<text>雲物陰陰曙色微。杏花初綻麥芽肥。天機衮衮流光度。世故芸芸素計違。客久不堪淹道路。愁多無意翫芳菲。何時好伴靑春去。烏几晴窓晝掩扉。</text>
<title>雨後見月。夜復下雨。</title>,<text>詞客唫鞭趁晩晴。殊方喜見月華生。那知半夜催花雨。又閣嚴程衣繡行。千里倦遊魂已斷。一春佳節髩偏明。愔愔愁疾仍成睡。驚起城頭暮角聲。</text>
<title>記夢</title>,<text>分明夜夢拜慈顔。骨肉團圓笑語歡。好事有時憑睡寐。慟懷終日蝕心肝。身同寸草春暉短。目極孤原霜露寒。遊子此情何處瀉。枕邊唯有涕汍瀾。</text>
<title>三月十五日。始見燕子。</title>,<text>海村蜒雨雜花開。今日初看燕子廻。物自知時尋故壘。人猶望遠上高㙜。春光不爲朱顔駐。世事空敎白髮催。髀肉盡消歸未得。想應門舘長靑苔。</text>
<title>到安岳。逢睦御史來之。來善。 走贈要和。</title>,<text>並馬城南若散星。臨歧不敢問前程。相逢落日楊山館。少慰殊方遠客情。風雨一番花已盡。關河千里髩偏明。回鞭羡子能先我。報道龍鍾病滯行。</text>
<title>登黃崗太虗樓</title>,<text>雄關鎖鑰壯州居。百尺高樓接太虗。擁郭炊烟千竈裡。滿山花柳一春餘。音書欲寄嗟無鴈。旅食方艱喜有魚。自笑威稜隨處振。袖中香濕御題書。</text>
<title>晩發鳳山。夕後有雨。</title>,<text>春雲漠漠轉凄凄。十里官街柳色迷。裛露濃花芳蝶舞。隔溪深樹怪禽啼。江涵澄碧輕波濶。山斂微紅夕照低。正是村村農務急。喜看佳雨滿前畦。</text>
<title>玉溜泉</title>,<text>葱秀山厓玉溜泉。朱仙遺筆大如椽。幽花怪石留今日。勝事風流隔幾年。弱國孤臣唯涕淚。皇華故跡但詩篇。秋蓮吼匣空無誠。志士千秋愧魯連。</text>
<title>挽洪監司君實</title>,<text>詞華吏績兩難幷。吾友才全最擅名。瀛館早時推國手。梅軒當日繫民情。三年瘴癘初嬰疾。一路澄淸更損精。埋却重泉無限恨。北堂那復彩衣榮。從遊却憶十年前。久鎖金鑾伴直眠。蓬質却慙聯玉樹。氷心唯喜叶琴絃。尊邊無復尋梅興。篋裡空留詠鶴篇。卧病卽今違相紼。屋梁明月但依然。</text>
<title>挽延陽李相 時白</title>,<text>社稷宗臣繫望隆。純誠厚德孰如公。常懷憂國忘身志。早樹擎天浴日功。魚水風雲三代會。安危夷險一般忠。臨終尙切匡君念。數語遺章感聖衷。孤城風雪箭如雨。半夜西門血灑襟。壯烈山河天地動。精忠日月鬼神臨。身都將相猶寒士。禮絶尊榮尙素心。舟楫遽顚梁棟折。英魂永閉九原深。</text>
<title>別徐白川載邇</title>,<text>靑湖竹榭會交親。每喜尊前有故人。浮世舊遊眞似夢。危途遠別自傷神。聖君厚渥何時報。孝子深情此日伸。最是河橋垂柳畔。夕陽微雨暗行塵。</text>
<title>次寄北汀 時洪公退居積城湘水驛。公宰楊州時。往訪贈詩。</title>,<text>麻鞋藤杖愜閑居。不博京華駟馬車。開口肯談今世事。會心唯對古人書。詩喉易渴頻呼酒。麥飯難消更嚼蔬。㝡是谷蘭香自播。莫嫌芳露襲塵裾。爲訪湘林學士居。軟談終夕懶廻車。人間早罷南柯夢。物外虗勞北闕書。平野好觀秋後稼。小園催理雨中蔬。前期更約回溪月。莫負秋風泛客裾。</text>
<title>重次前韻</title>,<text>謝眺靑山白傅居。角巾閑步敵安車。非關筋力妨供世。秪爲林泉好讀書。釀酒田收元亮秫。媚盤園有杜陵蔬。龍鍾愧被名繮縛。萬丈緇塵盡染裾。</text>
<title>雲峯路中 此下七首。幷湖南按道時作。</title>,<text>勞勞原隰不曾休。踏盡江南五十州。公牒訟書愁裡閱。山光霞色望中浮。酒因供客紅生暈。髮爲憂民白遍頭。千里羇懷無處瀉。好尋方丈賞淸秋。</text>
<title>登赤裳山城</title>,<text>獨上香爐第一峯。湖南形勝此爲雄。東連嶺嶠祥雲擁。北控星辰灝氣通。千載芸編藏石室。萬重琪樹護琳宮。淸遊便覺超塵界。怳御泠然鶴背風。</text>
<title>寄南侍郞雲卿</title>,<text>偶向山中勝會成。別來關月幾回明。愁連衰鬢逢秋色。夢罷寒宵聽鴈聲。剩有二年爲客恨。况堪千里憶君情。花開路轉蟾江遠。何處靑霞是赤城。</text>
<title>登龍頭亭。口號示崔內翰。致翁。</title>,<text>斗起蒼崖枕石頭。瘦梅踈竹繞長洲。前江雨過灘聲厲。古郭烟收岳色浮。宇宙百年今日會。萍蓬千里我曹遊。藍輿更向䨥溪路。楓葉蘆花處處秋。</text>
<title>入花開洞。贈丹丘崔內翰，邯鄲趙趾美。</title>,<text>伴我吟鞭有倚樓。名區更喜挹丹丘。穿雲江樹重重葉。劈峽蒼江衮衮流。湖嶺地形花谷盡。神仙墨跡石門留。明朝擬指香爐去。手拍洪崖汗漫遊。</text>
<title>到昇平。寄崔內翰。</title>,<text>名區勝賞愜芳緣。幸得詞人共拍肩。按使風流渾白首。翰林文彩卽靑年。淸秋鶴洞催吹笛。踈雨蟾江好放船。回眺仙山留後約。不妨花月更蹁躚。</text>
<title>沈金堤 攸，都萬頃 擧元 共謫笠巖。都先蒙宥。書示沈使君。</title>,<text>東閣看梅問幾時。楚山深處掩茅茨。鵬程共鎩靑雲翮。鵩舍空唫白雪詞。日月應無偏照憾。江潭誰抱向隅悲。風塵聚散元如許。莫自臨歧怨別離。</text>
<title>在全義松楸。見金伯儀書。作此以報之。</title>,<text>小窓燈火曉煎茶。病裡年光倐已過。雨破幽泉潛吐脉。春歸腐草細抽芽。客來湖外新知少。書到山中故意多。魂夢好尋松浦月。葛巾何日訪君家。</text>
<title>挽愼獨齋先生二十韻</title>,<text>崗老斯文望。沙翁間世賢。典刑夫子託。詩禮自家傳。孝悌推資善。誠明講學專。早尋洙泗派。恒服孔顔篇。行著趍庭日。才優莅邑年。貞心爭玉潔。和氣藹春姸。謹獨功仍篤。安貧志益堅。蓬蒿原憲宅。桑榟武夷田。蘭谷芳香遠。蒲輪聘召偏。㙜騘超憲職。喉舌擢承宣。道屈傷獜出。時淸喜鳳騫。儀曹紆寵典。銓部掌陶甄。秪要君心格。寧容世故牽。榮途看外物。樂地在遺編。肺謝羶腴染。身將道義全。達尊宗一代。大化掩重泉。進退元關運。存亡奈係天。幈幪竟無庇。梁棟遽何顚。流德江河永。垂名日月懸。公私不盡痛。臨挽更潸然。</text>
<title>挽潛谷三十韻</title>,<text>己卯名賢後。庚辰嶽降神。襟期淸潑水。標格瑩離塵。雅望瞻山斗。丰儀想鳳獜。家貧詞益富。身阨道彌眞。世濁傷龍蟄。時淸喜蠖伸。鵬程高縱靶。鵷列儼垂紳。峩豸霜㙜曉。含香玉署春。剛膓昭淑慝。經義辨疵醇。契遇風雲會。騰騫雨露新。卄年離亂荐。一節險夷均。塞北分符日。湖西仗鉞辰。佐銓精鑒識。宗禮贊經綸。紫極登新化。黃扉秉大匀。擬蠲諸路賦。先澤一方民。自是安危繫。常憂志業淪。高文編史再。邃學著書頻。報主懷常切。匡時策畢陳。言危寧顧忌。道直不逡廵。國倚蓍龜重。家膺福慶臻。賢逑叶聖女。儲禁奉嘉姻。每惧尊榮絶。偏蒙禮遇親。憂勞仍損性。衰疾竟纏身。木稼灾方眹。山頹理莫詢。遺章輸血悃。深痛徹楓宸。爽氣收河岳。鴻名首鼎茵。正終知定力。遐筭見深仁。嗣慶金貂煥。盈庭玉樹珍。登門經四紀。陪御廁羣賓。謦欬徒懷曩。風姿奄隔晨。公私無限淚。揮洒向蒼旻。</text>
<title>孝宗大王挽詞二十韻</title>,<text>洪惟舜哲紹堯欽。精一相傳聖后心。吉協龜靈膺鳳曆。望孚龍德覆鯷岑。䂓模自與乾坤大。明睿還同日月臨。化本修齊先孝悌。志存兢業罔遊淫。春暉養至頻開宴。花萼情融卽共衾。夏禹遂踈儀狄酒。漢文偏惜露㙜金。一堂吁咈勤三接。十載冲謙納衆箴。哀動玉音蠲貢賦。澤均春賑浹黎黔。誠先珪璧灾爲瑞。身代犧牲旱作霖。爲是宗周心自切。寧忘在莒戒恒深。山河舊業期重拓。牖戶新圖趁未陰。初闢御營通紫禁。累臨黌舍集靑衿。敷文會待儒賢起。束帛頻從釣築尋。社稷經綸恢盛烈。風雲契合洞靈襟。呼嵩共擬綿千歲。環土那知遏八音。仙馭未回梧野外。遺弓謾抱鼎湖潯。龍盤啓兆連金粟。鳳翣陳儀擁羽林。杳杳帝鄕嗟莫及。茫茫天意竟難諶。鐫功寶冊光前後。表德徽稱冠古今。經幄小臣遅一死。成河血淚自涔涔。</text>
<title>次東坡秋懷詩</title>,<text>四序迭相禪。少壯能幾時。商飈撼高梧。覽物易生悲。唳鴈曉度雲。鳴螿夜近幃。水落蟄龍蛇。山空號狐狸。猶怜荻蘺下。獨有傲霜枝。無端懷百憂。尤悔慨難追。匡時乏良謨。處身違素期。誰念白屋貧。萬姓日興咨。耿耿不成眠。新月上簾遅。</text>
<title>掛劒 月課</title>,<text>三尺匣中劒。白楊枝上掛。死者寧有知。生前恨未解。要不負此心。泉下吾非賣。歸來吳會雲。一掬哀淚洒。</text>
<title>折檻 月課</title>,<text>有志不撓龍逢節。有口不柔比干舌。安昌師傅老不死。尙方寶劒光如雪。欲借君王君不許。白日中天殿檻折。五侯朱門炙手熱。直士義聲何其烈。明廷未斬佞臣頭。玉陛空洒將軍血。勿易仍葺竟何益。半夜黑風天柱缺。</text>
<title>挽李晉州 存吾</title>,<text>昔我與君初傾盖。三山峽路霜楓秋。看君匹馬訪石老。感君意氣超常儔。商顔官酒碧於海。與君一醉三日留。湖州九月眼重靑。紫蟹黃雞爲我謀。自是交情託金蘭。風塵聚散空悠悠。扇面淸詩瀉心肝。藻思决若江河流。英才不宜老蓬蓽。手折丹桂花滿頭。歎我棲棲未成名。勸我讀書情綢繆。玉署金閨步武高。有似天衢騁驊騮。明月芙蓉堂上飮。春風鳳凰池邊遊。我時鑾㙜秉彤管。喜君緋玉恩榮稠。己丑年間人事變。世間升沉難自由。一塲繁華劇如夢。鳧舃遠落天南州。別時形神太枯槁。令我惻惻增暗愁。臨歧贈言戒之酒。素知製錦才頗優。豪猾慴威民安堵。使君無事憑高樓。千金一札寄我來。說盡病懷兼離憂。咸安道上一宿覺。天地茫茫等浮漚。畫翣丹㫌仲冬月。孤魂千里歸松楸。人代悲歡眞幻境。那知四十二年休。大兒文彩襲家聲。小兒秀眉仍淸眸。君將餘慶屬二兒。君與仙侶遊蓬丘。我有美酒誰與酌。我有高歌誰爲酬。嗚呼一篇蒿里曲。淚盡意長君知不。</text>
