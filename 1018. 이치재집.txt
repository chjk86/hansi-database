<title>效楚辭體。寄楸谷 金星慶 幽居。</title>,<text>若有人兮楸之阿。佩寶璐兮被明月。集詩書兮爲帷。聯道藝兮爲韍。旣好文兮又以學。慕古人兮善窈窕。年燁燁兮屢以徂。迹昧昧兮獨遐橋。余生命兮湮阨竆。十年間兮湖南西。樹欲靜兮風不止。天不吊兮其奈何。三喪畢兮旅舘。絃上語兮悲切切。表獨立兮嵩之陽。心搖搖兮如綴。君不遐兮以相存。伊往還兮不落莫。金蘭契兮膠漆情。幾番詩筒兮書尺。無百金兮買芳鄰。歲旣晏兮誰與歸。卬須友兮久不來。倚金沙兮望餘輝。君之心兮與余同。願一見兮道吾臆。結煩言兮願詒子。超逍遙兮長太息。</text>
<title>感春賦</title>,<text>東風吹兮以和。鼓萬物兮靡不之。岸有芝兮灃有蘭。各敷華兮如期。夫何澤畔之行吟兮。等老艸之衰替。感節物而興懷兮。撫疇曩之雅志。紛吾握蘭而懷椒兮。擬與物而皆春。遭紛亂而遷謫兮。世知我者何人。謇杜門而自訟兮。尋大方之謨訓。聿寡過爲庶幾兮。要不愧於方寸。覷寒水之秋月兮。玩古匣之瑤琴。不知聖遠而言堙兮。惟覺千古而一心。懼書淫之爲祟兮。爰散策乎悄蒨。邀鳶魚而爲伍兮。招野人以相見。時升高而徙倚兮。望北辰之耿光。何緣奉御牀而入鵷行兮。隨百僚之鳴璫。非珪組之是戀兮。寔忠愛之難忘。吾將撥憂而導和兮。酌金罍兮不永傷。</text>
<title>聾隱窩辭。寄呈申上舍 泰登○甲辰</title>,<text>秋風兮嫋嫋。時冉冉其行暮。山之北兮有窩。阻咫尺兮心獨苦。理輕策兮躡芒屩。薄言越彼高岡。柴門逈而地僻兮。茅宇寒而遙荒。中有人兮岸綸巾。憺容與而周章。摻裾兮一笑。倒屣迎兮上堂。爰殺雞而炊麥兮。留我宿兮永今夕。瞻聾隱之舊扁兮。塵雝雝兮棲壁。謇余三復兮詩文。言顧名而思義。翁本聦明之男子兮。聽不聵兮視不眵。何佯聾而莫聽兮。羌以口而爲耳。固非如神之宋隱兮。亦豈何傷之漢吏。昔孤雲之有詩兮。題武陵之垂瀑。曰玆千尺之飛流兮。紛吼巒又噴石。恐是非之聲到兮。眩尋常之人言。語浩蕩兮意淫溢。眇遐觀而輕擧。夫惟千載之遙遙兮。何獨有會於胸臆。感古人之先獲兮。揭窩名而常目。悲世俗之迫隘兮。慕遂初之純淑。伊嚶鳴其不平兮。曠古今如一日。竊有感於斯扁兮。非夫人兮誰與歸。江潭杳以歲晏兮。迹昧昧兮愈畸。誰相問兮旅况。故人少兮天一湄。翁不遐兮以相存。伊往還兮不落莫。交情等兮金石。幾番詩筒與書尺。蟬嘒嘒兮蟲切切。漸時物之淸凉。吾將更躋兮斯堂。究厥名兮消詳。</text>
<title>憂中樂辭</title>,<text>嵩之陽兮有客。謇獨罹此百憂。糺憔悴以爲糧兮。編枯槁以爲蒭。惟旣竆途之無仗兮。歲云暮兮何歸。挈九死之殘骸兮。倚蕭寺之斜暉。顧山僧亦世情兮。夫豈樂此竆纍。或白眼以相待兮。我一笑而受之。伊靑春之棄去兮。復白髮之來侵。尙不死者志氣兮。有充然之容音。寧纏縛於患難兮。聊等視於險夷。拊敗蕙而論懷兮。餐霜菊而療飢。回秋艸之苦意兮。慕春風之和氣。披塵編而三復兮。𤕻眞樂之在是。挹遺響於孔昊兮。理餘韻於閩洛。羌來往於根窟兮。願從事乎輪翼。讀離騷於秋月兮。聲發越而淸壯。詠歸來於淸朝兮。意蕭散而夷曠。時俗人之來見兮。咸謂余曰何堪。余不言而臆對兮。意悠然而自甘。憂中樂兮有在。樂忘憂兮何妨。遂援筆而寓言兮。澹容與而周章。</text>
<title>陰厓辭 李耔遊棲</title>,<text>余悲不及古之人兮。歲旣晏兮誰與歸。挹楚纍之行吟兮。囅賈傅之懷悲。粤秋孟之死魄兮。倚余筇於伽之山。經蘭艸而乍憇兮。陟陰厓而盤桓。曰玆李公之遊棲兮。名百年猶不死。因其地而想其人兮。盖己卯之名類。㫌性行而製佩兮。聯道義而爲黻芳。與澤其雜糅兮。好脩姱而自潔。王聖明而當天兮。時正値於千一。樂羣哲之彙征兮。慶一堂之風雲。般紛紛改紀而更張兮。竊庶幾乎華勳。欸萋斐之織貝兮。慘崑玉之俱焚。風飈震撼兮宇宙。顧何地而棲息。靑山偃謇兮一面。碧澗淙潺兮數曲。荷衣兮蕙帶。盍歸來乎逍遙。辭鵷𪆽而遠逝兮。伴麋鹿而招邀。觀活潑於深湫兮。玩奇壯於飛瀑。管領兩厓之風烟兮。趣之寓於覽物也。沉潛一室之圖書兮。樂之在於講學也。時乘高而臨睨兮。望白岳兮超忽。或命駕而出遊兮。就北灘兮信宿。引淸風以入室兮。喚明月而當筵。生涯付於琴酒兮。妙理驗於魚鳶。吟龜山之故操兮。理龍門之餘曲。蘭生谷兮任蕪沒。雲在山兮堪怡悅。然君子豈果於忘世兮。益耿耿於憂君。君之門兮九重。猛犬迎吠兮狺狺。倐化蝶而遐矯兮。超獨造夫明光。奉尺五之威顔兮。襲御爐之天香。夢將分而不忍兮。覺欲往而焉從。悵佇立其怔營兮。奄愁結而增忡。結微情而陳辭兮。願矯遺乎天宮。後先生盖百祀兮。余再逐於嵩之陽。求先生之遺迹兮。但水泱而山蒼。九原杳而難作兮。曷由擧公之藍輿。矢余詞而寓感兮。喚猿鶴兮空躕躇。</text>
<title>丁亥春。讀書雲嵐寺。一日。諸長老齊會煑蕨。朴石城 文道 首呼陽字韻一絶。皆以次續成。余亦謹次。</title>,<text>普天和氣屬三陽。薇蕨亦霑雨露長。活潑豈惟觀一物。流行道體我心藏。</text>
<title>賞春謾詠</title>,<text>梅花落盡杏花開。二月東風白蝶來。有客閑閑無一事。庭壇永日步靑苔。</text>
<title>夢見慈顔。起書一絶。</title>,<text>客遊東海遠慈闈。魂夢惟能夜夜歸。想應老親勤念我。眼寒朝暮倚荊扉。</text>
<title>訪姜英陽子淳 樸 奉贈二十八字</title>,<text>匹馬行尋南隱居。邇來願識十年餘。煩君莫謂英陽薄。松桂成林可讀書。</text>
<title>聞江心臺景致幽絶。而未得一往遊覽。聊和板上韻。癸卯</title>,<text>江臺寥濶洛之陽。不羡橋西一艸堂。城郭塵埃應絶少。鳶魚趣味更深長。林汀日暮烟生白。棐几明淸卷對黃。楓葉蘆花秋九月。相隨一棹擬徜徉。</text>
<title>謹次上舍族叔 德涵 洗心亭韻。和呈密菴李丈 栽。</title>,<text>終古冰山擅名勝。如今况杞五先生。行隨杖屨眞吾願。坐對烟霞更舊情。院深論經欣辨惑。亭宜留句怕勞精。別來已覺烏頭去。其奈依然見不明。</text>
<title>道院會席。酬權台仲 相一，吳致重 尙遠 兩兄。兼呈息山李丈 萬敷。</title>,<text>行行百餘里。來過洛水淸。道院邃以幽。丹靑祠廟明。洞主有好意。書札勤相迎。何幸息山老。杖屨出州城。同人也不孤。喜識致重兄。鯫生無寸長。徒有樂善誠。合堂陪師友。披卷對周程。此地論此事。寧無感發情。多慚昔孟浪。却幸今備評。充然若有得。庶不虛此生。臨行一言贈。豈是偶然成。願言敦此意。終始示周行。感激述蕪語。竊附古商聲。</text>
<title>敬次息山李丈和權員外韻賜寄</title>,<text>懷仰雲齋老。星霜幾換移。幸隨絃誦會。因問正邪岐。吳州探彌永。徐姝愧轉知。何當携舊聞。鎭日就鱣帷。</text>
<title>又七言一絶</title>,<text>昔賢遺躅道南院。洙泗波流賴不寒。師友一堂論討樂。也知今世亦稀看。</text>
<title>謹次道南送別韻及歸路口占韻。謝呈吳致重。</title>,<text>道南風月浩無際。松影參差竹色寒。靜裏相招論此事。不嫌流俗笑嚬看。畸人嘗世少偕偶。大雅襟期獨許親。此會寧徒談性理。收心要與反天眞。永懷曾點舞雩壇。師友周旋此往還。怊悵雪中分背恨。秋來倘叙一塲歡。</text>
<title>又次權台仲寄惠三篇詩及看字韻。謝呈。</title>,<text>秋懷正憭慄。感慨何由平。却喜十行札。能通兩地聲。新詩更數幅。几案覺夜明。諷誦久無斁。襟期宛對淸。夫人久不見。心事只相知。顔面幾憑夢。精神每閱詩。謙能容我友。道實合吾師。努力同征邁。百年長若斯。用拙謀生理。衡門任半斜。雖憐伊洛號。終厭野郊家。已分違時久。何妨著靜多。靑陵行欲隱。携手與同車。欵欵眞情露一紙。傷時說學更暄寒。相期千載分明意。好向新詩數幅看。雲齋四絶好題目。曾已和呈愧瘦寒。盛製承來重寫去。時時一笑破眠看。</text>
<title>寒食。拜鷹峯先塋。虎溪公墳山○甲辰</title>,<text>寒食東風細柳斜。鷹峯物色半開花。苾芬來奠墳塋下。先祖精靈倘格斯。</text>
<title>奉次甘圃壁上韻</title>,<text>舊聞佳境此登筵。况入桃源物外天。碧嶺丹厓松檜裏。淸沙白石水雲邊。奇遊擬訪棲巖鶴。幽興先牽叫月鵑。笑看圃中雙老語。肯分山半送吾年。</text>
<title>月臯見瀑㳍。遂賦一詩。以標其勝。</title>,<text>千尺飛空噴白石。一泓無底眩靑銅。謫仙遊屐如來此。未必香爐獨擅䧺。</text>
<title>與河上舍聖則 瑞龍 留討藏待院數日。以四韻送別求和。</title>,<text>竆巷斷來轍。胡然獨遠尋。增吾懷古意。感子歎時心。謾覷淵中月。虛抽匣裏琴。信知爲則是。努力日欽欽。</text>
<title>次謝河上舍寄惠四韻</title>,<text>招提舊約尙今銘。更喜高軒許一經。守分君能咬逮菜。訾醫吾肯進韓苓。前功庶及顔猶澤。後悔其如髮已星。閏月生明看漸近。長吟伐木佇中庭。</text>
<title>八月。承騎郞除命赴京。到洛江作。丁未</title>,<text>西行今日到商州。千尺長江翠不流。東望萱闈雲影白。懷英心事轉悠悠。</text>
<title>望王都有作</title>,<text>羣巒簇簇湊王城。更有長江左右縈。地勢允爲東國會。千年基業定無傾。</text>
<title>詠聞慶飛鴻亭申察訪 弼貞 家盆梅。</title>,<text>古梅香動玉盈盈。臘月竆寒獨向榮。日夕明牕相伴在。主翁幽趣倍孤淸。</text>
<title>肅拜後出漢江上流。吟成一絶。戊申</title>,<text>吾行初不爲江山。到處江山似識閑。城市囂塵無一點。超然高出世人間。</text>
<title>遊碧波亭四韻</title>,<text>亭本淸平尉所搆。而今爲王子延礽所有。壁上又有肅宗大王親題四韻詩。敬讀再三。感涕自零。遂續四韻。以寓微臣之忱。蠶嶺南走一麓高。大君亭舘倚蘭臯。幸緣勝界乾坤濶。能使羇人意趣豪。微綠春光全入柳。深靑水色渾疑萄。紗籠隱暎先朝筆。敬讀天章涕滿袍。</text>
<title>肅拜後棄歸。議政諸宰。以榮養挽止。遂成一絶。</title>,<text>平生隱約是吾期。當路如何強挽縻。親養一言銘肺腑。行裝到此轉難爲。</text>
<title>述懷謾詠</title>,<text>北極龍顔違咫尺。南州鶴髮隔雲巒。君親忠孝平生念。耿耿中宵幾夢寒。</text>
<title>述懷</title>,<text>八影山邊一逐臣。當年也非不貰身。學忠姬聖要修分。希孝曾賢擬厚倫。負國都緣時不幸。離親偏恨地無津。消磨未盡平生志。黃卷中間愧古人。</text>
<title>讀啓蒙本篇</title>,<text>圖書易範元非二。奇偶生成本是同。妙處自然相表裏。看來看去變無竆。</text>
<title>宋兄以金七灘 世欽 詩筆見示。感書一首。</title>,<text>學士當年此謫居。今來遺迹揔成虛。蒼松半開冰霜壑。菉竹全枯水月除。尙有淸詩籐上在。唯餘健筆篋中儲。逢君話及增懷古。搔首江潭獨一歔。</text>
<title>奉送伯氏還鄕</title>,<text>嶺雲迢迢湖海深。東來瘦馬病凌侵。他鄕拜面生春色。古寺聯衾失客心。遊子身邊衣已破。孤臣頭上日常臨。白雲在望歸難共。佇立長程淚滿襟。</text>
<title>別伯氏後數日。奉懷有作。</title>,<text>悲歌一曲倚山阿。憭慄秋懷將奈何。昨夜東天飛去鴈。可憐寒月宿淸波。</text>
<title>九月十一日。母氏生朝。謹次朱晦菴壽母韻。以紓懷。</title>,<text>湖南遷客未言歸。秋氣荒凉入旅幃。追憶前年奉壽酌。每逢今日戱斑衣。粲羞薄畧情猶篤。歌舞冲融慶自肥。千里殊方腸欲斷。江山况復信書稀。招提徙倚獨愀然。靜對霜風物色鮮。應想懿親交拜慰。從知氣力倍康堅。雲孤東北高山外。路阻西南大海邊。遊子至情何所祝。壽齊金母餐桃仙。貧病平生卧弊房。石田從亦任蕪荒。雖悲甘旨供無物。常擬華嵩壽未央。滿目干戈愁趙母。違心奉養愧毛郞。家兄誠孝由天得。獨奉年年獻壽觴。</text>
<title>申震伯 復東 贈楚辭。幷惠三絶句。強拙步和。</title>,<text>千年曠感只湘纍。忠義分明寫在詞。索讀也非援比意。聊紓胷裡不平思。孤貞何敢望荊臣。自分人間永棄身。尙有區區忠孝念。消磨不得在君親。薜芷江蘺幷拾呼。梅兄胡不與之俱。我今取作風霜契。香怨千秋倘可無。</text>
<title>挽洪翊衛丈 相民</title>,<text>吾生生苦晩。幸及栗里翁。翁非今世士。心事古人同。試徵公世德。淸直缶林洪。天資與學力。公又專于躳。當初拜公時。伊我正顓蒙。瞻公面背盎。服公充養豐。自愧淺近姿。擬溷奬勵功。公居強百里。世故又何叢。悵望燕申地。直切傾仰衷。謂言命亦好。普惠天以東。云何古道死。世無尙德風。不得位廊廟。虛老山之中。人皆爲公惜。公則一竆通。要爲雪月候。益做正大䧺。晩年翊衛官。主恩良亦隆。豈無斯世念。其如吾道竆。終竟不少貶。沒齒謝紛紅。端坐鎭雅俗。時望日穹窿。湖淸海溢名。展也屬我公。人間七十四。何遽以考終。方當法門敗。轉覺儒林空。東南失典刑。天意正矇矇。深秋自洛還。便道過靈宮。忽忽俛仰間。人事增悲忡。隱約精神在。秋月照梧桐。哀幅傳何晩。新墳封已崇。追題擬八哀。感涕動盈曈。嗚呼長已矣。誰識余心恫。</text>
<title>挽南護軍 履夏</title>,<text>南極老人也有星。朗輝徧照聞韶國。聞韶古稱多耆德。誌牒斑斑可考得。吾猶及拜板項老。古貌古心年近百。塲屋少時未展才。邱園晩節專養德。護軍高秩自天錫。腰佩紫紳頂戴玉。達尊坐深鄕黨敬。過者瞻閭頻憑軾。少生別有慕用誠。戚誼交情世世篤。竊幸吾鄕有綺皓。瞻拜每深懷古臆。一疾寧能隕地仙。定應羽化乘雲白。考德問業更於何。童頭玉齒懷如昨。喪不護臨葬不紼。祇緣數月卧牖北。荒詞却愧最後人。病瘉從當奔往哭。</text>
<title>挽李姑叔 厚謙</title>,<text>悵望千秋一灑涕。浮世幾人享百歲。紛紛死葬北邙山。自古皆然難獨蛻。試筭吾叔平生事。偏令我心悲不制。天然之性自醇謹。爲政于家敦孝悌。弱冠華聞動鄕邑。塲屋文辭稱偉麗。時來佇見鵬早騫。歲晏還嗟匏猶繫。畢竟天又奪遐筭。四十年光流水逝。春風吹老堂上萱。秋色半凋園中棣。詩書素業日荒凉。姑氏抱兒不耐涕。前冬一拜幾歲月。往事如今已難諦。八門慟哭無所覿。靈宇巋然虛幌翳。天寒十月霜風高。轆轤曉就汶陽瘞。朱㫌素翣前導去。天地爲悲風色曀。萬事已矣可奈何。三尺新封寒月閉。</text>
<title>挽金明五</title>,<text>宇宙間事有不平。維天報施誠難剖。贒如明五亦云少。奈何無成又無壽。軒軒器度落落資。古時陳良莫先後。更把詩文驚世俗。高驅直轡詞林蹂。立揚自是分內事。蹉跎其奈世不偶。固知文竆自古然。寧料奇疾越歲久。鬼伯相催留不得。三紀年光水東走。靑閨嫠寡正堪傷。况說高堂父與母。崩城喪目不盡痛。朝夕哀臨血欲嘔。二晬孩兒呱呱泣。祇今未脫繃裡垢。孰不爲君淚于腮。慟深如吾應罕有。吾兄與子實同庚。相識由來分最厚。文塲徵逐露肺肝。笑却人間雲雨手。頗恨年來隔雲樹。尙冀病力賴蔘枸。忽聞凶音驚且疑。莫是來人浪傳否。西行㫰日哭其殯。果然良友辭塵臼。文章散落風流盡。舊宅巋然倚秋阜。靈春悼亡求誄語。把筆更覺涕盈斗。高才美志大可憐。浮世何人能記取。嗟余筆力遜陶謝。未能使君長不朽。朱㫌素翣走泉塗。天地爲悲風色吼。</text>
<title>挽李鼎叟</title>,<text>朱㫌導靈輀。去向浮雲巘。鼎叟藏於斯。二月獰風卷。仰面問于天。天道也福善。有如子之賢。叔世亦云鮮。然惟不食實。報施良獨舛。遊從卄載餘。知子我不淺。天然溫雅姿。孝友名早顯。摸臨永和筆。獨能造關鍵。文辭更斐然。早晩期大闡。蹉跎不得意。亶由時命蹇。倐又奪遐筭。四十等眄轉。有老年望八。呼兒臉每泫。嫠妻又孤子。水漿不曾吮。孰不爲子慟。伊我更難遣。適纏私室冗。未遂茅裹餞。謾將述哀語。寄哭泉塗緬。</text>
<title>挽鄭景亨 辛丑</title>,<text>記我初遊笁。尋問好儕友。人言鄭景亨。文行兼可取。立雪孤山門。少長益涵揉。聞之願一見。經歷仙庄叩。仙庄邃以幽。門對洛江口。有塘容數盆。有宅盈五畒。入門望吾子。因以測其有。天然溫雅姿。學得又深厚。謂介無乃同。謂同奈有守。譬之黃叔度。不記孰先後。顧余一畸人。處世少諧偶。片言心期合。何但醉醇酒。遂定金石契。笑却雲雨手。期君早發軔。出入王左右。否亦咬菜根。任得鄕後誘。居然一不諧。天意誠難剖。草草人間世。年僅三十九。嫠孀正堪傷。况說在堂母。有子亦先夭。孤塚已艸莾。孰弗爲君慟。慟深無如走。每恨百里強。源源未聚首。前冬自洛還。便道過寓牖。宿痾稍减歇。顔色全瘦黝。續又致書問。君已還芝阜。春來消息斷。幾多憂慮怮。凶耗晩入耳。始知辭塵臼。一走長沙哭。新綠遍林藪。人亡餘故宅。感傷涕盈斗。卜日戒歸路。星言駕靈輮。旐翣前導去。風色愁以吼。哀詞贈且訣。景亨知也否。</text>
<title>挽權蒼雪 斗經</title>,<text>剩恨吾生未掃門。前年冠帶獨敷言。弘剛定自天偏厚。文章從知老益堅。霜冷桂坊三蘂謝。夢驚槐國七旬奔。東南運氣云何厄。耉造如今更不存。</text>
<title>挽洪判書 萬朝○丙午</title>,<text>己亥西遊始掃門。當年竊幸老成存。寬和鎭服能鎔物。談笑恢張可轉坤。八耋優遊時幾變。三朝敭歷望彌尊。龍亡乕逝嗟何及。宇宙茫茫日正昏。</text>
<title>挽成參奉 大夏</title>,<text>記余初侍外翁門。每說公惟善述昆。司馬豈容鵬翮展。登龍俄見鳳毛翻。百年存沒同桓室。二品恩榮共棣園。却恨藍輿曾未擧。九原蕭瑟獨傷魂。</text>
<title>挽曺處士 善長</title>,<text>付道滄洲六十庚。南州處士最高名。溫醇定自天偏篤。器業元從老益精。秋月壺中窺臭味。春風座上阻逢迎。法門衰敗今時棘。何限人間後死情。</text>
<title>白雲精舍雜詠 幷序</title>,<text>八影山。東走北折而開一小洞。洞舊有三庵。皆以白雲名。而分上中下以別之。意此洞地高絶。生白雲其間。故名之。其實如朱夫子所云雲谷也。中三菴俱廢。有尼徒就白雲舊址。搆一菴居之。自余謫留此山。日上下逍遙于山若洞。翫花木羣鳥。足以遣纍裡憂騷。寧愁人烟絶而殺越怕耶。菴凡三架。而東西有翼廡。前後有迤廊。合爲十數架。經始日月。欲問無因。且空廢以來。便爲盜藪。破竈突而傷結搆。爲可惜也。遂自山海泉澗。以至室堂廊廡。與夫一花一木一果一蔬一巖石一禽鳥。凡其中所有。無不命名號而八吟詠。凡得七言詩二十絶。五言詩十四絶。余素乏寸長。莫宜於世。而麋鹿之性。粗樂山林。每行遇佳處。輒有願分一半之意。不幸命蹇時乖。在官遭變。終慙趙苞之義。謾效管仲之㥘。情雖可悲。罪實難原。四年之間。再黜炎海。杜門省諐。與世長辭。而海山風物。適爾當前。所以慰戀親之方寸。寬去國之心事者。舍是而何以哉。或曰。古之有樂於山林者。皆平居閑適。樂道義頤心性之流。以故吐出吟詠。亦必和平冲澹。自然無慼迫之意。如朱子之武夷諸作。退老之陶山雜詠是已。今子則不然。擯去窘束。困窶憔悴。將拊躳惴悼之不暇。乃於是時。諱此情態。強欲依樣於古人。豈不爲具眼者所哂乎。余曰。客之譏我固是矣。雖然。吾嘗聞君子素位而行。無入而不自得。獨不觀於程夫子乎。亦謫涪而不以爲憂。如蔡季通。朱門之傑然者。而其就貶無幾微不適意。楚越風物。極目悲凉。而能以義理自怡悅。然則朱退之所處。不過適遇順境而樂其樂爾。况余所詠。不專是閑適語。望辰望雲。可見君親之戀。自訟二恥。亦掬慙悔之端。而䧺雉子規之詩。益不禁思親戀鄕之情。自餘諸詩。無非所以自反而傷歎。子乃以諱惴悼而依樣。古人見誚。或者太苛而不恕乎。曰。古人之於佳山水。皆自以爲主人。而管領其風物。故觸目遇景。隨卽命名而播詠者無恠也。今子於纍居飄寓中。乍得佛宇以居。而所以標題而吟弄。初無異於自家物。此亦有說耶。曰古語云。江山風月。本無常主。閑者便是主人。豈必皆身有之後。享其樂也。彼龍門潭溪。非程朱世居地。信州舂陵。是呂蔡乍謫處。而遺編餘韻。尙今輝暎。後之觀者。未嘗有以非其有而致譏。若此等事。正不以古今賢愚而有間。惟吾子更思之。或人唯而退。遂幷書以爲序。白雲精舍 七言扁齋許氏道爲門。悅隴陶公不贈君。地異名同知匪偶。長懷二老揖淸芬。自訟堂見過由來自訟難。宣尼遺訓炳如丹。謫齋揭號寧無意。聊滌前瑕或作完。樂朋齋冠童數子幸相從。畧綽論來亦叙胷。更有眞朋談道義。人間至樂勝絲鍾。待賓廳入山竆謫爲羣。多感親賓扣我門。不必勞心具雞黍。也知佳境自留轅。二恥軒忠孝由來得自天。人人孰不願雙全。我今不幸俱缺。俯仰難堪面靦然。擎天峯六鰲曾說戴仙瀛。八柱今看擎太淸。極目時艱人物眇。九原文相倍勞情。峩冠峯層層三㡇象緇冠。面勢巍峩不可攀。孟氏忽焉今百世。人中安得覩斯顔。望辰峯逖矣天南一逐臣。行吟楚澤怨靑蘋。丹心九死猶難變。耿耿中宵望北辰。望雲臺地異幷州戀母俱。山非太岳望雲如。何時㱕倍萱堂下。兄弟斑衣奉酒魚。仁智壇碧水蒼山間有壇。登臨日日幾忘還。默探雙樂宣尼旨。厚重周流也各斑。天海臺天高海濶孰能量。雲谷胷衿此可當。後學請看遺像贊。言非阿好魯齋王。常關門五柳先生何許人。柴門空閉鎖松筠。我今自爾成羅雀。豈學徵君謝俗塵。學圃亭羡它老圃尙安居。計較吾身遠不如。晩入危程方始學。何嫌見斥聖人閭。詠歸臺我非曾點地非沂。何事臺名揭詠歸。正使襟期千載合。豈論人境古今違。觀海亭簇簇巖林窈且深。登臨可挹碧千尋。始知觀海難爲水。從此江淮盡潦涔。坐憇巖山北山南行路難。中間一石幸平寬。於焉坐憇渾忘倦。五月蒸炎亦覺寒。上白雲軒豁䧺奇上白雲。南州海嶽望中分。祇今蘆谷菴師遠。誰是同吾物外羣。下白雲窈窕靜深下白雲。殘桃槁竹蔽平原。欲修頹砌安茅宇。其奈貧纍計未溫。入雲徑谷口長時鎖白雲。菴前一徑上菴門。蓬蒿蕪沒無來轍。唯有幽人日涉園。出雲臺山後巖臺騖一支。平林葛浦海之湄。披襟晩日閑來望。萬里風煙盡獻奇。石井 五言石竇出山泉。靈源堪可食。願言希聖功。莫謾爲心惻。巖澗澗水觸巖來。長時鳴碎玉。不澄常自淸。寧取濯斯足。蓮沼淸香難褻玩。君子號非虛。逖矣濂翁後。何人解賞渠。菊塢靑䕺逢雨茂。金蘂待霜高。百本移山逕。愛深豈讓陶。竹籬枝槁節不死。遶屋自成籬。幸免令人俗。何煩王子移。桃蹊桃花欲謝紅。逐水山門出。因此懷桃源。堪羞身世拙。槐巷古槐三五株。風外枝相撞。吾非晉國公。地若王城巷。松嶺獨也靑靑色。經寒偃蹇餘。笙竽中夜發。彷彿茅山居。長林古林翳洞口。當夏正陰陰。更有煙雲合。紅塵逈莫侵。遠峀不知何處山。望裏常重疊。安得御冷風。飛騰賞絶峽。子規三更窓外月。長叫不如歸。看爾具雙翮。寧能未奮飛。雉鳴深深何處樹。泄泄鳴䧺雉。舊宅亦山角。聞應詠自詒。四季花灼灼數䕺硏。開開四季閱。繁英與遠芬。相對兩堪悅。百日紅半死樹聱牙。俄然花百日。方知向後伸。却在當初屈。</text>
<title>連夜夢見慈顔及伯氏。起坐書懷。</title>,<text>萱闈棣萼夢連宵。萬水千山道不遙。起坐悄然增遠想。五更殘月竹蕭蕭。</text>
<title>雨後出山謾詠 二首</title>,<text>向晩披雲出。携筇依小楓。凉秋收積雨。晴日引輕風。直爲憂愁豁。非貪往來通。遙遙東北望。家國杳秋鴻。天南劫劫無家客。高在白雲峽上頭。鎭日逍遙專一壑。長時徙倚望三丘。茫茫宇宙心偏遠。耿耿君親念獨悠。風月烟霞差可賞。隨緣榮辱不須愁。</text>
<title>踏靑日。與諸友煮花賞春。二絶。</title>,<text>花柳闌珊三月天。東風蕩漾海山前。當年風詠知何事。吾黨須希點也賢。忽驚佳節過寅賓。雨後山容一倍新。杜鵑風味眞堪口。况有雲安麯米春。</text>
<title>秋夕</title>,<text>故國江山千里遠。今宵風月一年多。離親戀闕無竆恨。獨立寒簷且浩歌。</text>
<title>登蓮華山</title>,<text>去國離鄕不盡悲。來登碧峀聘眸時。三山五老烟雲隔。搔首天南獨永思。</text>
<title>登喚仙臺。次壁上韻。</title>,<text>笙鶴緱山㓕去輪。喚仙恨未見仙人。千秋不老名區在。謾把風光餉過賓。</text>
<title>移寓廣石。遊元巖作。</title>,<text>奇巖矗立俯江流。吹笛山光水面浮。把酒臨風愁似雪。騰身直欲倚三邱。</text>
<title>七月旣朢。效赤壁古事。二首。</title>,<text>今歲雖非壬戌年。纍蹤還似雪堂仙。正値淸風明月夜。何妨醉坐水中天。桂棹蘭槳同赤壁。浮光靜影似巴陵。憂君望美前人恨。添却思親淚滿膺。</text>
<title>書洪亮卿問札後</title>,<text>江潭刱見古人書。辭意殷勤不我踈。行患十年無寸長。多慚良友過情譽。</text>
<title>邑大夫使人賀內地付處之命。瞻天望雲。自不禁感懷。一絶以紓。</title>,<text>聞道吾王再命移。孤臣悲喜兩兼之。日光漸近雖多感。其奈雲邊反面遲。</text>
<title>大山書堂儒生。咸來惜別。其中朴時鵬，林恒壽。尤挽行掩淚。遂示一律。</title>,<text>高塾招邀歲月多。其間托契問如何。討文淸晝眞腔子。引酒薰窓興太和。獨奉鷄竿終遠去。難隨組帶更相過。煩君莫鎖無師恨。別淚空添錦水波。</text>
<title>南山庵在忠原鎭山絶頂。長郊數百里。皆在目前。暇日遊覽。吟成一絶。</title>,<text>山石高臨邑萬家。長江左右又平沙。彈琴臺下將軍廟。極目其如感慨何。</text>
<title>月夜散步</title>,<text>月色偏添遊子恨。風光若惹逐臣愁。淸宵散步金沙界。心事悽然便似秋。</text>
<title>感懷有作</title>,<text>君親恩義出於天。禀受人人本不偏。値去牢騷心更苦。當來憂患念愈纏。靈均非過緣忠篤。元直何尤欲孝全。不有程朱公正眼。千秋難免是非眞。</text>
<title>晩步溪邊</title>,<text>淸溪白石窈而深。野馬黃埃逈莫侵。偶爾携筇成獨往。夕陽山色碧千尋。</text>
<title>讀晦菴遠遊篇</title>,<text>千秋三復遠遊篇。萬里程通十九年。軆得乾行期不息。終能希聖又希天。</text>
<title>人日謾詠</title>,<text>跡滯竆山影獨鄰。居無與晤出無因。不知何處知心友。今日題詩寄此濱。</text>
<title>誦朱書</title>,<text>茅簷巖屋斷追尋。惟有陳編悅我心。三復忘憂忘食訓。寧知霜雪鬢邊侵。</text>
<title>雨後散步</title>,<text>靑山終日雨。白雪凍全消。薄暮前川過。垂楊暗欲嬌。</text>
<title>感懷</title>,<text>千里湘潭客。多年魏闕心。逢春懷自倍。逐夜夢頻尋。襯疊瞻天表。依晞尙玉音。風雲際會樂。醒後隔遙岑。</text>
<title>廣石亭雜詠 幷序</title>,<text>廣石之山。自國笥峯而來。蓋峯之自北而南者。至此而盡。聳奇巖爲鎭。而兩麓坡坨相抱。抱中地平廣餘數百畒。東有石亭。西有巖澗。宅曠而勢絶。占方位不偏。故其傍諸峯林壑。無不拱揖環抱於此。山之在右曰紫芝城。據層巓幷危巖。尙有垣堞遺形。餘麓西走東折。正控江潭上層。列爲三臺。高各四五丈。上天下水。景致淸絶。名曰仙巖。山之在左曰鷺嶺。巖谷𥓂砑。大鳥多捿其中。又有稱門巖者。巨石嶙峋對峙。望之如門。餘麓斗斷釰立。走入于江心者。名曰金嶺。其勝槩不减於仙巖。水之南。有曰吹篴峯。尖削全石。拔地千尺。上小平處微戴土。生松楠而影落江潭。有若自它浮來。其外山勢。重疊周遭。東出爲月影峯。望之如犀角。高聳殆累千仞。每望夜月滿。飛出最高巓。浮照江心。能令人心目淸朗也。水則其源出於茂之德裕。中間合龍之大川。百里遙遙。來到川岸。下鳥川。又自西南而入玉川。自西而入新安溪。又自北而入。同過于仙巖之厓。匯而爲小潭。又於吹篴峯之下。再匯而爲中潭。又有江中老石。高可爲數十尺。或十餘尺。廣可坐數十人。或十餘人。有村在山水間。僅數十家。竹垣松壇。儼然別一世界。村後二奇巖。一則平正幽深。一則軒豁寬廣。皆可以臨玩。村前一老樹。倚江而立。靑蓋童童。其下有一廣石。石上有廢亭餘址。垣礎依然。花卉猶存。卽古李翰林守仁所搆。而取廣石爲名者也。余一逐臣也。瞻天望雲之外。初非有意於山水。而當謫高興。得白鹿菴以居。愛其奇興。詩而序之。用遣纍裡憂騷。旣恩移錦溪。遂僦屋寓。泊于此。自是非大風雨大寒暑。無日不出遊於是亭。或時天晴日暖。輒坐石垂竿以取適。秋冬兩孟之望。與村人賫酒泛舠。追繼赤壁淸遊。其間江山風月之勝。晦明昏朝之景。以至於猿鶴之吟嘯。魚鳥之遊泳。靡不飫觀而飽探。雖古之爲眼不脚者。論其得趣於山水。則或不若余之專且久。豈天憐孤謫。分付勝景於到處。以慰遣竆愁也耶。方將隨處標題。盡入吟弄。而忽又再承移命。挈挈到忠州。卽今夢想神遊。未嘗不在於斯亭。遂追記若干勝處。吟成小詩十二絶。自餘烟雲花葉。縹緲濃郁。有不可懸揣而成言者則姑闕之。異日或蒙天放。則將再往而點綴焉。廣石亭白也騎鯨去。亭傳廣石名。風流徵底處。花木謾敷榮。紫芝城白石爲門關。憶曾修煉迹。靈芝今絶苗。悵望日西夕。仙巖人間別有天。形勝眞仙窟。一上白雲鄕。飈車影滅沒。鷲嶺巖孔養雛成。飛飛幾巨羽。江南靈鷲山。佳景如斯否。門巖對峙兩巖口。自成一石門。行人矯首望。訝有桃源村。金嶺舊說金山勝。常思駕海津。同名正匪偶。幽絶况超倫。吹篴峯裂石穿雲譜。居然幾百年。夜深風送響。笙鶴怳從天。月影峯山似翠犀角。月如白玉鉤。浮光靜影景。差勝巴陵洲。松壇壇高可坐臨。上有蒼松老。村叟時邀呼。留連藉細艸。竹垣垣上竹千竿。瘦槁改舊綠。尙含淅瀝聲。可制陰陽六。漁舠湖平烟水濶。鴉軋木蘭舟。一曲漁歌晩。中洲謇獨留。杜若洲朝渚采芙蓉。暮洲搴杜若。願言贈美人。矯首月明夜。</text>
<title>述懷</title>,<text>畸人耿不寐。起坐整衣巾。巖巒海色騰。遠鷄呼淸晨。明月在西嶺。多情入室親。向月一問之。爾應照吾鄕。吾親見爾輝。念我增感傷。欲隨爾月去。暫省北堂傍。嗟哉人異月。可望不可攀。對爾空成三。暗涕千行潸。月如解人意。遲遲不下山。悲風伴月來。天色亦慘悽。搔首獨躕躇。俄傾月隱西。月隱日轉紅。明牕二友携。携來懷暫紓。携罷懷轉愀。日日復夜夜。此懷無時瘳。仰告皇上帝。倘察此懷不。</text>
<title>九日 二首</title>,<text>九日黃花下。阿誰送酒來。長沙多小恨。唯寄一詩裁。又嶺海孤臣遠。人間令節回。感觸懷無極。吟到日西頹。</text>
<title>又次太白龍山韻</title>,<text>不分圓黃菊。誰憐放逐臣。江潭無限景。愁殺獨醒人。</text>
<title>放懷。次太白十日卽事韻。</title>,<text>夜醉黃花酒。朝來又一觴。如斯過九月。何日不重陽。</text>
<title>秋夜聞鴈</title>,<text>憭慄秋風切。霜前白鴈飛。來頭尙餘月。倘作一行歸。</text>
<title>權土軒 緻。要余和其壁上韻。歸後搆成奉呈。</title>,<text>丈人屋上下。景致何多也。洞口水添秋。山顔木秀夏。久甘居士聾。長學太初啞。笑殺紅塵間。誰知此樂者。</text>
<title>夜月淸甚。謾書所感。</title>,<text>月色蘆洲白。風光岸柳靑。美人雲外隔。矯首倚風欞。</text>
<title>夜聞漁謳</title>,<text>漁子歌回首。羇人聽罷眠。夜深風露冷。幽興滿歸船。</text>
<title>正月朢夜見月。有感書一絶。</title>,<text>寒齋風雪暮。圓月大如盤。客裏逢佳節。鄕愁苦未寬。</text>
<title>謫居謾詠</title>,<text>白雲阻咫尺。丹極夢嵳峩。忠孝平生志。其如兩缺何。</text>
<title>夜讀書有作</title>,<text>乾坤弁羲易。典謨冠孔壁。渢渢二南響。託始詩三百。魯論相傳訣。一貫與克復。中和考中庸。格致在大學。鄒孟聘䧺辯。操存裘領挈。奎星耀宋天。渾淪闢太極。定性由天得。好學極人力。有斐關西子。西銘明理一。百年蹖駁甚。閩賢集金玉。箋註明道理。書札用藥石。循循勉進意。千載如一日。諷誦夜繼晷。聖賢在吾目。敢論髭髮勝。或冀分寸得。彼哉夸毗子。寧知几案樂。</text>
<title>讀王魯齋天地萬物造化論。有感。</title>,<text>命世爲男子。寧容一物遺。大而天地察。次則日星推。山水皆形氣。禽揔偶奇。魯齋先獲我。高論炳昏逵。</text>
<title>再遊落霞臺 二首</title>,<text>自許溪山主。寧悲遷謫來。風光看不厭。重到落霞臺。又地壓滄溟濶。山臨寺觀危。羇愁專爲减。徙倚一躕踟。</text>
<title>內院月夜吟</title>,<text>東國仙山在。峯峯小刹開。翠巖天柱立。靑海地根迴。伴月瓊林表。乘風玉澗碨。人間閑世界。愁緖也全灰。</text>
<title>少年日書懷 除夕前一日。呼爲少年日。</title>,<text>一年將盡日。情况問何如。殊方驚節物。故里斷鴻魚。遊子空憑屺。慈親想倚閭。春來雷雨動。花柳共歸歟。</text>
<title>山纍卽事</title>,<text>纔聞鵑哭又蛙鳴。落盡金鳥到兔明。爲向傍人問意味。此中何似潯陽城。</text>
<title>書懷</title>,<text>去國離家客。思親戀闕悲。南維春色早。東嶺鴈書遅。碧海愁同濶。淸泉眼共滋。欲題排悶句。吟到五更時。</text>
<title>雨中。翫易遣懷。</title>,<text>春雨霏霏塞峽門。海山佳氣正黃昏。地初釋凍波聲動。天漸宣化草色繁。萬物逢時心自樂。一身隨分命猶存。巖居盡日無餘事。點易明牕玩聖言。</text>
<title>訪申上舍別贈二絶</title>,<text>蟬聲淸嘒嘒。天地忽秋風。起望高庄景。行尋聾隱翁。又七言謫裡相隨只景山。竛竮危脚倚螺鬟。三年再入芝蘭室。浩蕩詩情尙不孱。</text>
<title>七月十三夜大風雨</title>,<text>郊墟金氣動微凉。忔可收霖𣌑老陽。閱月陰霏何暗靄。終宵風雨更顚狂。香粳正茂憂披偃。古寺將欹恐毁傷。耿耿畸人多少念。三更坐到五更強。</text>
<title>古體一首。寄呈楸谷。</title>,<text>有客有客字景楷。去國離家十一歲。瀛洲錦陽又蘂城。在在行裝何困弊。或居山間伴松陰。或行洲邊攬茝蕙。日日簟瓢肚未充。年年裘葛身未蔽。其間太行望雲情。幾攬遊子千行涕。嗚呼我罪塞兩儀。福不盈眸𥚁溢世。風樹深悲嗟何及。百年瓦盆又長瘞。跳丸莫住三祥畢。逖矣江潭猶匏繫。嵩陽歲晏表獨立。綠林芳艸傷心麗。葱竹故舊書斷絶。况說殊方看作髢。東鄰金子西鄰申。獨也交情露實際。六月炎蒸正歊赩。筇竹來訪相次第。畸懷慰去晤言長。鱞况論來傷感繼。達士大觀等榮辱。凡夫小智同掣曳。琳宮連日聽高論。頓爾胷襟去惉懘。兩翁厚意不可忘。起謝寧緩門屛詣。高庄秋氣感我拇。聾隱窩邊話細細。欵曲寧知白日暮。留連不覺淸夜戾。歸來頹卧寺門前。更向楸林勞兩睇。炎官餘毒豈足怕。其奈陰霖未快霽。乞巧佳辰此際過。梧桐露墜寒蟬唳。時物凄淸助感發。懷人一念正難制。吾行當在數日內。蓬戶爲我莫堅閉。</text>
<title>夜起看月</title>,<text>半夜開牕看月色。雨餘淸逈好精神。吾心本軆元如許。肯使留存一點塵。</text>
<title>往在戊午冬。李濟卿氏訪余於龍岸。因留一詩以別。余未卽和謝。厥後仍遭巨創。精魄流遁。幷與本詩而忘之。日余適往楸谷。李兄亦來在座。言及前詩。索報頗緊。余爲之瞿然摧謝。旣歸卽次其韻。倂用別韻。成三首奉呈。以塞前日逋慢之辜。切望特恕。還惠瓊報。</title>,<text>江潭客恨共誰商。驛邸追尋便夢塲。玉散高談懷促席。金鏗健句憶傳觴。三年苦阻花生眼。一夜重逢月映床。笑罷還驚催夢欠。君何有惠不相忘。淅淅西風動素商。淸秋筇屐倚楸塲。閑人隱几開詩篋。好客同堂泛酒觴。大勝東山絲竹席。堪追南岳講劘床。遊蹤謾抱巧工靦。止宿深情不可忘。霜葵不死向陽誠。况復終天永慕情。物外宿心專美境。人間晩事步危程。雲深楚澤靑楓暗。歲晏囚山白髮明。尙賴芸編存至樂。時時寶匣理餘聲。</text>
<title>申上舍和送前詩。更步灰字以謝。</title>,<text>西風吹動管邊灰。雨餘秋光巧剪裁。石逕任它蓬藋掩。芸編隨分聖賢陪。雲深澤畔靑楓老。歲晏山中白髮催。尙賴明珠來映席。沙門寒月共徘徊。</text>
<title>李齊仁更以盆字韻寄示。追步以謝。</title>,<text>盲風和雨一翻盆。撼得愁腸倍戀君。願把江潭幽獨怨。聯床秋月更商論。</text>
<title>中元節書懷</title>,<text>中秋端正月。人作令辰看。客子緣何事。年年意倍酸。</text>
<title>又七言一絶</title>,<text>郊原士女競奔奔。淸酒靈香上祖墳。此日倍深霜露感。鄕山消息况難聞。</text>
<title>八月旣朢。風淸月白。夜景甚適。謾成二絶。</title>,<text>昨日淸風同此日。今宵皓月勝前宵。畸人渾絶蕭然感。光霽高懷正不遙。光風霽月周夫子。灑落胷襟百世師。從古相傳無別法。惟將太極日孜孜。</text>
<title>伯兒讀小學。敬次寒暄堂讀小學韻。書示。</title>,<text>虛靈本自露天機。八歲要須絶四非。立敎明倫都在此。孜孜終見義之肥。</text>
<title>題寧國寺</title>,<text>靑山花葉一春秋。歲晏畸懷不自由。地界還疑靈鷲景。行裝恰似暢禪儔。千年古塔滄桑閱。一道寒泉晝夜流。風月任它閑者主。倘來榮辱不消愁。</text>
<title>落帽佳辰。不見黃花。謾詠一絶。</title>,<text>家兒來報菊花奇。歲暮衿期願托玆。落帽佳辰悄然坐。故人休惜最高枝。</text>
<title>又七言律一首</title>,<text>西風日緊露爲霜。九九佳辰在鷲陽。瘦盡秋容溪出石。粧成晩節菊 山菊 添香。人無白酒黃鷄興。詩有奔檣快馬狂。杳杳鄕山千里隔。終天餘痛此時長。</text>
<title>問菊</title>,<text>萍蓬身世久流移。篤友情親亦莫隨。多謝楸林霜下傑。能拚世態訪於斯。</text>
<title>菊答</title>,<text>天賦孤貞我不移。何人陶後可相隨。近聞吾子離畸甚。爲說心期故至斯。</text>
<title>楸洞兩兄。同作嶺行。奉贐一律。</title>,<text>詩老今同嶺外遊。沿途風物正深愁。巖楓染赤粧千壁。野菊堆黃倒一湫。雙鳥嚶鳴僉有樂。孤蟬寂寞獨生憂。天恩早晩應全釋。分付江山待我輈。</text>
<title>寧國寺聯句</title>,<text>荒凉野寺晩。風日仲冬初。景楷。 古㙮全軀偃。喬槐半腹虛。君瑞。 儀惟三代在。僧但數人餘。景楷。 遊子偏多感。興衰問木魚。君瑞。</text>
<title>金兄君瑞作湖南行。詩以奉贐。</title>,<text>我輩貧爲嬲。君今千里征。冰淸錦水渡。風冽萬山坑。可耐慈親念。無竆損友情。嘉平餘卄五。趁此倘回程。</text>
<title>雪月夜。乘冰溪。臘月</title>,<text>雪月千年色。江湖一逐臣。五休亭上石。沽酒作三巡。</text>
<title>許明遠讀朱書。喜贈古詩及四韻。</title>,<text>畸人耿獨立。歲晩誰與邁。蕭寺屢遷居。忽忽靡定届。吾子肯相顧。高情超世械。攻詩虛堂梱。爲學厭稊稗。靜裡展朱書。頭面勤梳灑。高挹海天胷。細繹蠶牛話。古人倐千載。其言尙不壞。苟知豢可悅。何患櫝惟賣。全體曁大用。畢竟溢吾眦。好須日孜孜。努力勿簣。四韻雲谷遺書百世師。退陶明訓我聞之。胷衿灑灑天兼海。義理潛潛髮又絲。藥石攻來人療疾。罏錘應去物無私。多君獨訪康莊路。細繹微言日有孶。</text>
<title>卽事</title>,<text>天地春風好。江湖物色芳。魯狂嗟已遠。懷古意偏長。</text>
<title>同諸益翫月</title>,<text>淸風朗月可憐夜。携手同來沙上行。箇中別般光霽景。吾儕須臾驗明誠。壬戌之春勝似秋。山高月小又溪流。云何酒店今無酒。興味悄然不可留。</text>
<title>次許兄道眞四韻</title>,<text>物色三三過。他鄕十二春。風霜全縷命。天地荷深仁。白眼悲今世。靑眸見古人。山資無一百。安得買芳鄰。</text>
<title>與諸益出遊溪月。次金時會韻。</title>,<text>踏月平郊路。良朋幸許過。狂奴幽興適。曲水惠風和。詩果有聲否。酒其不飮何。夜深趺坐久。相對萬山花。</text>
<title>次金時會韻二首</title>,<text>樂彼梅山下。詞林見鉅公。獨超今世習。綽有古人風。花鳥權常擇。圖書味豈竆。淸詩三復罷。字字露眞衷。風霜餘萬死。湖海困三移。學范時雷鼻。和陶幾摘髭。罪深人不恕。情篤子能知。別去捿香榻。源源更有誰。</text>
<title>與金兄尋鴈嶺遺址</title>,<text>行行到鴈嶺。懷古倚巖端。宿霧侵筇濕。長風入袖寒。心期吾自遠。眼界子能寬。悵望春光暮。餘紅太半殘。</text>
<title>送春</title>,<text>三月正當三十日。東君去去何所之。此日恨無餞春酒。此日空賦送春詩。一筇雙屐上靑山。悵望靑春寄一辭。靑春作伴好慰寂。春去如今將何爲。春花富貴漸寂寂。夏艸繁陰正離離。山頭斜日獨忡忡。借問春光其有知。太平聖代象春容。雨露恩光也無私。早晩幸蒙春雷動。花柳鄕園歸不遲。今年相別且莫歎。故山重逢應有期。春光不語遠遠去。佇立風前心事悲。</text>
<title>寄題朴友懶隱堂</title>,<text>窄窄茅椽短短閭。堂名懶隱義何居。非因子美朝參罕。且學元卿機事踈。天地中間閑偃仰。溪山側畔恣躕躇。祇今得失無心久。悔却從前浪逐虛。</text>
<title>贈金時會觀國之行</title>,<text>吾王儒敎軼文王。四月淸和視國庠。多士競趍新化育。都人咸覩盛儀光。天開禮網恩風暢。日繞花園瑞靄長。獨對三千君有手。霜蹄佇見九霄驤。</text>
<title>述古體一篇。寄許明遠。</title>,<text>東君餞別十餘日。客懷悠悠不可制。澤畔消息誰相問。山北蝸廬門獨閉。花逕未嘗迎客掃。時上巖端步松桂。此際懷君君不來。明沙十里斷㱕枻。昨日移書苦相邀。栢馬遺言君倘諦。流光忽忽不我與。大藥誰住朱顔麗。斯文旨訣在灑掃。羣聖淵源本孝悌。盍㱕乎來日孜孜。努力從今至于斃。三墳五典開口誦。萬戶千門揮手揭。天開粤山一片鑑。日照寒泉四子砌。從知至哉天下樂。不出明牎棐几際。斐然狂言倘可採。莫諉家貧糧不繼。</text>
<title>病中。口呼古詩一章。</title>,<text>一病苦涔涔。胷懷尙餘偉。高坐看山面。山面皆妙理。靜息聽寒泉。寒泉亦活地。萬物豈云遠。一身摠自備。自愧少失學。垂老方悟此。拊己忽自歎。沉吟也誰爲。或者賴天靈。復享一二紀。庶幾更炳燭。努力追前軌。</text>
<title>四言</title>,<text>有客無家。乃在湖沱。耿耿不寐。所懷伊何。瞻言北極。九萬其高。有美一人。使我心勞。雷公載訇。毛長言嘷。欲進無路。謾詠楚騷。東望萱闈。嶺海其脩。各天一涯。星紀載周。我思罔涯。親念寧休。宛其鶴髮。尙夢在眸。有兄有兄。急難情苦。不畏脩程。况憚暑雨。河橋逢別。風色愁吼。幾日斑衣。拜親同舞。有妻有妻。糟糠結髮。謂同甘苦。那知隔濶。相思不見。曷月來佸。中宵輾轉。悵望如渴。有子矯矯。兄二我三。頭角稍出。羽毛未𣯶。及時善敎。庶免大憨。念此阻絶。我懷何堪。喟余平生。此何人哉。未呱失怙。旣仕逢灾。私情粗伸。公義全隤。天或降鑒。人孰吾哀。迢焉嶺海。雪涕追咎。母老未將。兄遠未就。夫離其妻。父別其幼。絶倫去親。人不如。歲暮栗冽。北風如刀。魑魅喜過。形影愁孤。獨立靡聘。搔我二毛。發爲聲詩。以紓憂慅。有客九章。一章章四句。八章章八句。</text>
<title>挽詞[金星慶 畿湖軸]</title>,<text>眞知吾道樂。存亡幾居諸。萬事羞今態。一生好古書。行藏天可質。榮悴子何如。半世江潭上。是心常靜虛。可歎浮世事。春夢一番疑。忍對今秋菊。獨斟去歲巵。山河收淑氣。鄕塾乏明師。爲吊南州士。斯文更屬誰。</text>
<title>挽詞[許昶]</title>,<text>勢迫黃猴冦忽深。妖腥虺毒震娥林。兵戈空欝書生膽。印綬難縻孝子心。沙蜮巧投伺影弩。瘴烟寧燬在胷金。丹霄未上鵷鸞語。九地悠悠恨共沉。一見淸揚意轉酣。春闌梅岳盡情談。尙論晦退淵源接。細究儒禪道脉參。吾道賴君方有托。文情啖蔗覺逾甘。遺篇更灑存亡淚。相仗竆途面發慙。</text>
<title>挽詞[金宇楫]</title>,<text>碧山學士身巖居。巖上春容藹有噓。學士卽今朝玉帝。巖中誰復做煕閭。有賢在世拋經綸。上帝深憂大道淪。人衆此時愛莫助。故敎司命催儒臣。</text>
<title>挽詞[崔夢翼]</title>,<text>惟孝與忠斷斷賢。懷奇抱道嶺雲邊。吾東普澤雖無分。此境作成庶有緣。天意冥冥年不假。門徒處處鉢誰傳。我其醇醉忘年者。忍對春風坐塑氊。</text>
<title>挽詞[金聖河]</title>,<text>純深孝友出天眞。種德如何未食仁。志業經綸違厥施。文章道學見乎醇。涪容始信看髭日。楹夢俄驚啓手辰。吾黨卽今竆否極。更誰先覺效斯民。</text>
<title>挽詞[洪重敷]</title>,<text>有人如玉生南中。藹蔚高標擅我東。朝野咸期治一變。身名胡至厄三竆。千言庭策今猶膾。萬倍工程老益崇。棘路永終何足恨。所嗟惟在法門空。</text>
<title>挽詞[許錘]</title>,<text>學士當年此謫居。吾儕伊日競趍裾。幾薰君子經邦業。多仰眞儒繼聖書。天意若將微有監。主恩良幸復如初。因玆更恨仁無壽。長憶典刑涕作瀦。</text>
<title>挽詞[崔宗岳]</title>,<text>謫裏摳衣學坐春。飽厭和氣純乎純。敬誠本自天生篤。博約元從素履新。憂患寧侵忠孝肝。風霜不敗繼開身。片宵楹夢胡爲孽。人遽失匠道失眞。</text>
<title>挽詞[柳東暹]</title>,<text>自從二恥先生歿。小子如何哭斷腸。小子斷腸非爲私。學淪道廢是堪傷。叨陪杖屨最多年。竊幸老成寓大專。霜冷魯郊麟趾踣。傷心無路起竆泉。</text>
<title>挽詞[申道復]</title>,<text>皇天鍾淑氣。夫子起東壃。學述洛閩旨。道承洙泗梁。雖沉瘴癘窟。庶望經綸張。鵩舍竟頹折。堪嗟命不祥。</text>
<title>挽詞[洪重寅]</title>,<text>失儒宗後出儒眞。擧世望如瑞世麟。甘雨和風功用妙。靑天白日道儀淳。專城纔遂毛生孝。臨亂其如管仲親。觀過可知仁有裕。千秋公議定應純。</text>
<title>挽詞[蔡珹 嶺南軸]</title>,<text>有母不爲俘。趙苞未必死。倻山風雨路。星月照心事。北方多是非。南嶺如劒鋩。艱關孝子輀。應趍舊萱堂。天挺一師表。卓然不世姿。行成齠齕歲。名大壯元時。居烈管情見。中州賈鵩悲。仰瞻西嶺月。千載照心期。</text>
<title>挽詞[鄭泰膺]</title>,<text>東南運會棘。天不憗斯人。毛屈曾由母。仲奔豈爲身。求忠須在孝。觀過可知仁。陽復定何日。擡頭望北辰。</text>
<title>挽詞[南聖集]</title>,<text>憶昔忠峽候公年。蕭寺秋深近午天。定力推知髭髮勝。存工方見笑談娟。吾林幾屬斯文望。異地廣闢後學顓。千里旅棺初返路。故園消息忍堪傳。</text>
<title>挽詞[南聖弼]</title>,<text>常怪浮薄論。不樂成人美。惟公斷斷心。俯仰皆無愧。憶昨狼狽初。娥林風雨至。兇鋒山岳震。奸徒肘腋起。斗膽雖自欝。空拳奈難施。平生學問力。熟講義與理。旣受保障任。臣職當一死。顧念偏慈老。空衙我獨倚。思惟報國義。宜先奉母避。非乏杲卿舌。深鑑趙苞事。今爲陪負行。明將討賊意。逢時嗟不利。有志還無位。三年惠州飯。顔色空憔悴。聖上察其寃。詔許歸田里。如何白玉潔。更被蒼蠅累。長沙千里路。孤臣數行淚。閉門對黃卷。頤心安素履。那知覆盆裏。重値家運否。雷水未成解。鵩鳥還爲祟。殮殯無親戚。攀號哀二子。歸㫌撓鄕山。萬事堪一喟。如公未易得。抱負非偶爾。伯仲顔閔行。羹墻晦退趾。文章大鳴盛。學優初登仕。誰知經國手。反作明時纍。紛紛訾毁流。嗟不諒人只。念我從公遊。公不我爲鄙。幸荷忘年交。竊得附驥喜。轉頭人事變。千古幽明異。一聲來哭處。山哀浦亦思。</text>
<title>挽詞[權緻]</title>,<text>生民有大道。忠孝卽天秩。惟親及事君。所在力當竭。噫嘻我申兄。聞道自少日。堅堅竪脚跟。恂恂資學術。蔚然君子姿。自是邦之傑。念昔涒灘歲。梟獍肆凶孽。兄時守百里。禍機迫倉卒。非是死國難。祗以存母切。天仁應有眼。鬼幽恨無舌。賈賦幾歲年。屈佩自芳潔。伯強又何虐。仁壽竟奄忽。蕭蕭達川雨。歸旐影明滅。幽幽九地下。衷情誰更列。所貴在安命。死生志惟一。天乎奈命何。靈庶解噎欝。一痛送君去。悲風吹不絶。</text>
<title>挽詞[柳正源]</title>,<text>大鳥大鳥生南州。五彩輝輝毛羽脩。一飛摶雲霄。一鳴震海區。彼哉啁啾槍楡輩。有口有翅徒自羞。爭言瑞世姿。行看漸逵用爲儀。無人借以上林枝。棲棲棲向枳棘卑。天胡爲生梟與獍。使汝嘵嘵音政悲。大鳥復大鳥。嗟嗟奈何汝命奇。汝翮鎩汝足紲。嶺頭雲關外雪。南枝幾年繞歸夢。半夜啼盡林中血。金雞對仗無消息。子鵩斜日還告孽。塵寰擾擾一蠛蠓。肯較寄歸夜朝同。奇毛異彩尋無處。惜哉好音過耳空。虞殿餘儀不再來。岐下遺響但悲風。大鳥復大鳥。爲汝上訟司命公。</text>
<title>挽詞[柳觀時]</title>,<text>子有才識兮。子有學行些。而兼有之兮。獨無其命些。玉之貞固兮。纖纇凂之些。蘭之峻茂兮。狂飈敗之些。倉卒之不遑於應變兮。亶由爲親些。忠莫能白兮。仁孰知之些。哲人志士兮。自古名無完些。惟彼白日在上兮。庶幾照覆盆些。十載湘潭兮。一心康莊些。吁嗟乎涪州氣力兮。憯愴然舂陵喪行些。德未普施兮。文違廣張些。一時有晦兮。百世無偏些。短句心聲兮。聊寓無限之寃些。</text>
<title>挽詞[權惺]</title>,<text>天生睿質化無爲。曾孝之純顔學孜。兒戱靜籩自持日。冲年坐榻欲穿時。揚名匪以占魁策。所向人稱不世師。乍試武城眚灾至。天生本意邈難推。</text>
<title>挽詞[張緯仁]</title>,<text>姨母崩城日。兄時遺腹兒。形容自雅正。才德出良知。胎敎忠孝篤。巍科黼黻期。俄然遭不幸。大道痛無施。</text>
<title>挽詞[張緯邦]</title>,<text>德行文章備一身。幸看衰世有祥麟。高才早合登廊廟。厄運那知値戊申。向上篤工行患日。戀君忠悃詠蘭辰。靑箱一錄心期在。長使儒林淚滿巾。</text>
<title>挽詞[張緯恒]</title>,<text>墨綬黃堂晝。靑袍白馬兒。封壃臣合死。星夜母誰持。國有當時法。人無此義知。迢迢嶺海路。鵑血送靈輀。</text>
<title>挽詞[南聖民]</title>,<text>子而能孝弟能恭。悔老門宜生我公。文得易書詩禮力。學聞伊洛閩濂風。香名半世空媒孽。恩譴三移任轉蓬。耿耿一心歸宿處。監臨下士有蒼穹。</text>
<title>挽詞[許逷]</title>,<text>光嶽千年降。悔堂六葉孫。文章窺閫域。道學泝淵源。未下雞竿詔。竟招鵩舍魂。生離恒自苦。死別復何言。不謂看今世。天姿逈出羣。羹墻退陶學。寤寐紫陽文。夢斷紆黃綬。心思卧白雲。經綸斂一木。空負平生勤。</text>
<title>挽詞[金聖時]</title>,<text>江潭暮雨送銘㫌。峽路楓林暗復靑。厚地惟應歸飮恨。皇天曷不降臨情。文章妙歲魁庭策。志業竆途抱聖經。萍水晤言蕭寺畔。秋山物色倍霑纓。</text>
<title>挽詞[許寶]</title>,<text>玉潤金精吾道人。明時見逐一寃臣。經綸繡世胡無分。忍作涪江泛旅輴。春將墨字謾相贈。冬掩寒窓紛寫㫌。可惜十年髭勝力。只追千古蔡翁行。</text>
<title>挽詞[鄭棟具]</title>,<text>春風香積寺。晩拜道德光。內蘊縱未測。外發槩其詳。天然渾粹地。磅礴軆康莊。有坐凝泥塑。有儀映金塘。仁山何巍巍。智水亦湯湯。坦蕩心無礙。博約溫如陽。可歎命世師。胡在禦魅坊。伊昔發軔初。璜聲動四方。黼黻王猷期。笙牖時世望。如何全母誠。反媒黨論謗。世痼固如斯。先生不少傷。寧存流放感。深甘嶺海茫。義理自怡悅。患難視平常。白首靑楓路。髮短丹心長。孤忠貫宸極。至行摩穹蒼。旣遭達行界。思盡唱明塲。鱣席誨不倦。屋漏工逾剛。積累且飽飫。硏竆極高彰。賤子從學日。一視去皮糠。玉札開迷轍。金箆刮膏肓。長侍揖薰馞。擬免爲顚狂。天意竟難諶。遽然白雲鄕。公還浩無期。欲續斷梯梁。山頹今幾時。志士日慨慷。幸有聖主恩。放釋歿後揚。恭惟追賁典。永永垂無疆。</text>
<title>挽詞[鄭泰東]</title>,<text>嗚呼吾子胡不祿。可惜其孝與其學。學如兗子自然好。孝似宗聖素心篤。方其發軔萬里時謂子經綸能致澤。如何一朝全母誠。反被三遷偏黨酷。道州編管道州櫬。古今一轍非子獨。最恨孤忠未上達。天鑑應照子心赤。時之不幸道莫容。儒林典刑更誰屬。金玉粹質鸞鳳儀。欲起竆泉嗟邈邈。砉然大哭呼靈龜。老骭無階天門闢。</text>
<title>挽詞[安光世榮世]</title>,<text>東南運氣一何衰。不意我公又至斯。發軔當年人手額。割雞纔月治兼朞。嗟無至孝全親許。誰識貞忠難拜時。大德元來天必顯。區區世閙復奚噫。</text>
<title>祭文[許寶]</title>,<text>昔聞南土。云馬之冀。悳性種種。幷駕迭起。公生苦晩。莫覩是際。志遇朝暮。世後百載。邈彼津梁。艱厥涉濟。澗栢終孤。溝梗且憏。晝鵩詠罷。點蠅莫制。時乎乃然。命也可奈。山房邂逅。交何遽結。我性樸遫。公學質實。片言㯲契。不貌以腹。期一枕聯。論討詩易。癘疫大行。均懷畏約。三春鼈縮。莾蒼送目。耿耿莫紓。只一瓜瓊。塵案更展。宛昔淸揚。筆祖陶山。詞襲古程。其心髣髴。我淚縱橫。愍玆二難。孑孑惸惸。濱死守殯。夏盡秋更。千里返櫬。白地經營。世無范子。麥舟誰付。顧我初心。大謬而負。噫哉我公。行備德優。俄榮且枯。霎懽長憂。人噓又嚌。天哉誰尤。然悲卽目。幽吟楚些。招招歸去。魂兮認麽。</text>
<title>祭文[李萬甲]</title>,<text>吾先生景楷。其果知萬甲之以先生稱子乎。噫先生生嶺南。萬甲生畿甸。初何嘗窺得其造道成德之何如。而祇以洛人手額傳誦之實。就息山從而叩之。則息山曰。平生交遊中。惟景楷居最。葢其至性孝親。本自良知。聞道又甚早。收斂精微之工。自得於成童未及之時。觀其論道悅學謹身敬物。皆吾師也。萬甲聞此言。益慕之。恒願一接而未能也。及其遭流竄而轉移忠原也。始得見君子之光。蘭芬月輝。先生之神彩也。金精玉潤。先生之道氣也。竟曰危坐。渾如泥塑。先生之德容也。祗天敬畏。死而不貳。先生之功用也。旣見其人。參以前聞。則息山之言。儘有據矣。洛人之誦。亦無溢矣。然則萬甲雖未嘗學道於吾友。而稱之以先生者。豈無義乎。噫吾黨近益衰。惟倚先生若砥柱矣。今又不假其年。天不欲祚我東耶。斯文誰爲之主張。後學誰爲之倡道也。環顧斯世。法門一空。嗟嗟先生。何處覔來。諸士相吊。靜江之號痛不盡。</text>
<title>祭文[金聖河]</title>,<text>有名德門。孝慶發只。或杜或閭。赫華閥只。篤生偉人。賁烈烈只。騫德振華。標望絶只。妙歲魁選。聲價蔚只。文章道學。爲世傑只。需時而庸。將施厥只。板輿下邑。以親屈只。武雞單魚。民庶活只。下車未幾。凶煽孽只。亂生于猝。計莫遏只。賊急勢孤。奈親耋只。禍在俄忽。負而脫只。孝先保慈。忠思竭只。營啓職罷。策無設只。謂苞去城。在冶絏只。逢時不祥。一步跌只。天日監衷。恩薄罰只。人言罔極。重以律只。十載湖海。困三黜只。南遷北移。瘴癘窟只。然猶宿德。素履謐只。處困而亨。貞且吉只。指天爲正。動忍拂只。旻不佑善。毒降割只。楓林暮烏。哀啼血只。枳樹離鸞。驚斷匹只。至恨終古。痛纏骨只。忠江之北。于蘭掇只。山寺棲遑。又巷篳只。梅山晩移。我僑昵只。山仰方切。齊趍謁只。粹容溫辭。道氣溢只。洛塑坐春。勝涪髮只。篤敬方直。外內澈只。水月金玉。表裏潔只。動靜語默。率以律只。厄竆患難。礭操一只。雲谷遺書。膺弗失只。陶山餘訓。口若出只。不鄙夷我。導迷轍只。玉札投症。金箆刮只。叩蒙而牖。勤誘劼只。契遇雖晩。情知密只。春風杖屨。共花月只。暇日觴詠。同磵樾只。遷僑分華。與成說只。考槃竆經。餘歲卒只。暮境從遊。期相欯只。余時觀國。行告別只。㱕棹未稅。凶音忽只。自我之出。曾幾日只。珍重一言。便成訣只。一夢人間。萬事倐只。天荒地老。理難詰只。惟彼闒茸。乘且紱只。亦粤奸憸。壽而佚只。云胡仁德。報賞闕只。威鳳投棘。世抹摋只。良驥遺野。身竆汩只。雞書未降。鶴㱕瞥只。廈誰支矣。棟遽折只。嗟公之德。孰覷悉只。孝友純仁。天性實只。性理淵源。自聖帙只。竆格喫緊。鳶魚潑只。博約擇執。跟竪屹只。素行一錄。心所佸只。學可經世。文猷黻只。天何不憗。其速奪只。命之不幸。公何怵只。道之不明。公實咄只。言旣不傳。行無述只。不知何慍。哀湮沒只。斯文更誰。吾道閼只。邦國殄瘁。痛霣結只。薄俗嗟嗟。澆舌聒只。吹毛而疵。謂白涅只。蒼蒼在上。心可質只。順受而歸。公任達只。所嗟竆厄。存又歿只。二棘欒欒。哀靡恤只。扶櫬叫昊。行涕雪只。顧余不佞。早泣孑只。詩禮無庭。冥趌只。幸承提誨。徑茅豁只。攝齊受。力期竭只。我生無祿。公去猝只。倀倀斯世。我何轄只。拊念此生。慙負竊只。自公斂靷。秦視越只。山川夐邈。故園濶只。江潭風雨。畸魂泆只。嶺雲千里。丹旐揭只。冬日慘悽。寒風淅只。哭訣南天。遠將紼只。一曲哀辭。淚泉徹只。英靈鑑恕。歆玆醊只。</text>
<title>祭文[洪一輔]</title>,<text>申公寔我登第時榜首也。是以知之有稔。葢公之文。雍容典雅。豐約中度。不大聲色。而義理自勝。條達踈暢。公之行孝弟忠信。踐履篤實。不區物我。而德宇自純。坦蕩粹白。執此而遇於世。則可以扶文氣變士習。可以尊吾君庇吾民也。而遭一不幸。懷寶莫施何哉。况且聖人之言曰。求忠臣必於孝子之門。葢謂孝子而後爲忠臣也。公之至孝。當賊勢充斥之時。今日爲奉母謹避。明日爲討賊死國者。其在忠孝兩全之道。可謂得矣。而竊恠夫當時營門。元無戒嚴之令。反有罷官之督。使公不得措手於一兩日之間。嗟乎嗟乎。此不過遭際不幸底時也。而世之仇善良者。反以此爲忠。幷與夫全母之孝而不白焉。噫嘻悲夫。若使公眼。恕管仲之有母。卞趙苞之徒忠。一賜收用。任之以黼黻。畀之以位育。則移孝爲忠。此其時也。啓沃盡忠。亦可𣌑矣。而不顧古聖人求忠必孝之訓。不念程叔子趙苞徐庶之論。惟務擠斥。惟設網羅。末世譊訛。堪可痛哭。噫碩輔丕責。若天有鍾。蒼生重望。本不偶然。而好惡有眩。是非不公。至使經世之文。範俗之行。尊主之道。庇民之德。都輸入於舂陵一虛歸之轝櫬。昔人所云。人衆勝天者。其果有得。而天定亦勝之理。終將無驗耶。固知怨天不可。而於人則自不得不致尤。未知此義。能爲微顯之意耶。其憤不得正之語耶。臨風大吼。天地如裂。復何言乎。</text>
<title>祭文[許鎰]</title>,<text>嗟嗟廣文而至斯耶。嗟嗟申君子其眞死耶。嘗聞邵二泉之言曰。願爲眞士大夫。所謂眞士大夫者。豈不以眞行誼眞道學眞文章也。公以至孝聞。以問學顯。以文章名。此非二泉所稱眞士大夫者耶。方其冲年。自得小學之道。甫及志學。已成性理之工。又於天陛對策之日。大揚其經綸之文。世之以學士名者何限。而例多一藝耳小技耳。夫孰如公之眞箇孝眞箇學眞箇文之兼備也。是以洛士誦之。朝野望之。銓閣推之。旣薦擢於兩司。又擬望於玉堂。視之若古之眞侍講也。而惜乎。時運不幸。命道多舛。專城便養之地。倐變爲賊藪。孝子全親之情。在所不已。而今之時與古之時不同。誰憐移孝爲忠之志而引之也。誰闡觀過知仁之法而發之也。孟明微眚之宥。初頭公責。而終焉重罟者。實由媢嫉之偏也。固知羣陰之中。孤陽莫容。而猶幸其素來眞工。愈積於涪行之力。其生也。屹然有眞士大夫之餘望矣。今其逝矣。復誰爲士大夫於斯世也。然則老我之哭之慟。招之哀者。非但爲吾子慟也。眞爲邦國慟。眞爲吾道慟。天其聽歟。鬼其知歟。</text>
<title>祭文[安邦哲]</title>,<text>有截鳥道。楓林黑只。有翩丹旐。侯誰戾止。縣監哀啣。海蠅悲吊。凄凄客舍。羇魂誰慰。遙遙脩途。旅櫬誰護。公喪纔迎。我淚先落。發軔昔年。那知今日。蔚然聲華。藉藉京外。自期人期。將以有爲。誰謂一官。遽誤平生。十載竆謫。一疾云喪。父子兄弟。生離死別。鬼神茫茫。天地漠漠。行路尙涕。矧我至情。踰嶺躳謁。一未遂誠。今於中路。始哭公靈。情義安在。負罪幽明。握哀之手。吐我之衷。辭不盡意。言不盡情。一盃敬薦。尙冀鑑誠。</text>
<title>祭文[李魯]</title>,<text>自古善人君子。遭不幸而爲世所棄。齎志而歿者何限。而未有若吾兄之甚者焉。何者。公在腹三月而先大爺棄背。幸而不滅於姑氏崩城之日。而孝友之性。實出於賦生之天。老成之名。已聞於童子之時。觀其容則粹盎之和也。語其學則誠正之實也。平生受用。無不近理之工。而不待師敎。揔自心得。溫然有生知安行底體段。未知古君子資質之美。踐履之篤。俱果能如此否。至於文章藻華。乃公餘事。而不免屈首從事於塲屋之間者。以我姑氏在耳。方其對策龍庭。巍占科甲。妙年高名。膾炙於人口。蒼生重望。藹蔚乎世路。或者天不虛賦。展盡所蘊。而豈料夫安陽一檄。遽作禍階。狼狽中途。飮恨而終耶。嗟乎娥林時事。尙忍言哉。凶逆猝發。遠近蒼黃。吾兄一生。但知忠孝。則公於是時。豈不知死守之爲義。而只緣人心汹汹。旣無收拾之暇。而鶴髮奄奄。實有迫切之情。自念母子。與其俱死於賦。孰如將母而圖後也。不得已背負。免禍於賊藪方張之際。而旋赴賊藪。以死自誓。若使其時營門啓罷少緩一日。則全親報國。忠孝無缺。而獨惜乎人不我揆。事與心違。當日所遭。弟所備悉。而切恨夫今世無程子。誰卞趙苞之事。爲愧於義也。赤羅徒年之配。旣爲勘斷。而彼繡衣者。獨無人心乎。奚忍搆誣於白地事去之後。而必欲擠石而後已也。何幸聖上裁處。待以不死。五年於瀛洲。二年於錦陽。六年於忠原。三度流移。一味自訟。怨尤之心。不形於色。憂愛之心。自溢於辭表。楓林十載。髭髮勝昔。倘非素患之工。實得於中。其不隕獲於顚沛流離之際乎。自號二恥。心事足質。禁子訟寃。安分可知。庶幾天日重明。照此覆盆。而風樹不待。奄纏蓼莪之悲。金雞未曉。謾灑林烏之血。皇皇澤畔。號隕靡訴。而一朞纔周。又遭胖合之痛。何其積善之餘。殃禍之至此酷也。固知兄能理抑。不以無涯傷有涯。而本匪金石腸肚。何嘗學釋伽子氣味。而終不爲之十分摧裂也耶。東床迎壻之日。聞公染痘之報。此乃兄雅愼之疾。而年又向衰。衰年毒疾。勢不相敵。而猶此不以爲深慮者。不但公氣稟之厚。心德之良。可得期頤之壽。亦念公抱負之大。似不如此而止。祝手計日。竚俟平復。而半夜楹夢。凶聞忽至。天耶鬼耶。將厭世溷濁。乘化而歸盡耶。抑大限止此。雖欲少延而不可得耶。千里客土。四顧無親。生扶死殮。只有兩孤。而幸賴忠原賢士友。義氣薄雲。出米肉以救其病。辦衣衾以殮其屍。哀死之情。恤孤之恩。萬出尋常。觀其挽誄文字。可知好善之意。而豈非兄片片赤心。自令人景慕之至此耶。人之知與不知。在吾兄無所加損。而惟彼平日詡詡笑語。自許以知己之列者。乃反吹毛索瘢。邈然若不相識。然雲雨飜覆。世態堪傷。而末路高義。不圖見於忠原諸士也。吾兄學問之醇正。造詣之深淺。固非謏見之所可妄議。而才美如吾兄。心德如吾兄。誠孝如吾兄。求之今世。罕見其儔。向使得意明時。以普厥施。則經綸可期。斯文可任。而生丁不辰。有才無命。一番蹉跌。萬事瓦解。天意固如是耶。第所仰慰於幽明者。幸有丈夫子三俊。雅奇絶等。揔是穪家兒。倘或天心悔禍。人意稍定。次第成就。能自樹立。則安知嗇施於身者。果不食報於後耶。今此大歸之日。告訣者不止於此。而情溢辭蹙。不知所云。</text>
<title>祭文[金瑞一]</title>,<text>天生我友。不偶錫之。曰旣錫之。曷又鞠之。公初發軔。人推厥轂。謂行萬里。毋臭爾載。命不謀時。名亦鬼忌。遭一不幸。衆尤攸歸。再罹遷謫。路轉險危。十載江潭。日白心丹。隨時處變。欲效兩全。奈彼黨論。寃不或寬。湖流不盡。人命詎幾。櫬歸陳坂。萬事已矣。湖士誄行。言觀其章。零陵泉石。幾被昭光。素行一錄。質神不貳。之心之學。斷斷君子。我最知公。早托契誼。十駕相推。齊以臭味。丹邱卜鄰。信誓在心。江山虛待。猿鶴尙吟。存亡異路。宇宙無期。楓林夜靑。我夢依依。山浦阻遠。魂莫爾招。悠悠日月。載遄祥朞。艸看再宿。恨不瀉臆。以事觀情。孰知我慽。覆巢餘卵。三長殊毛。公死不死。典刑是模。講誼在玆。握手何言。感古傷今。哭盡淚昏。嗟嗟景楷。何處覔來。書帷晝掩。壑愁風哀。斯文沒地。世道關天。羣疑遇雨。霈及神人。泉道閉幽。說向誰是。眷焉顧懷。痛曷竆已。</text>
<title>祭文[金星慶]</title>,<text>嶺之南。彬彬多文學之士。古稱鄒魯之鄕。而顧余懵陋。殊不知近世有某士爲眞君子。某儒爲吾道人。歲丙辰。申學士自湖南移于忠原。始嘗往候。時余年已五十。而方遂識荊之願。一見傾葢。歡若平生。葢公實南州之望士也。自幼禀賦純仁。孝友天性。而其所立定脚跟處。實在於吾儒行誼上。於聖賢書。莫不耳順心得。如誦己言。而尤致力於程朱諸書。其學以直內方外。爲本領用功之地。以致知力行。爲終身究竟之法。孜孜不怠。進進不已。則如愚魯鹵蔑劣者。亦何嘗涯涘於其間。而竆格之學。操存之工。宜不在於往哲前賢之下。而近世則無有焉。世之談者。但高公之文章。早擢上第。而未能知公之雅致。不在乎文章科第等事。則烏可謂知公之萬一哉。况公之忠出自孝。平生用力。罔非尊主庇民之工。故佩符之初。仰盡分憂之責。爲政一朔。已成朞月之治。及其當賊鋒也。先效管仲三北之情。以保母命。繼圖趙苞敵戰之義。以死國難者。昭昭然日星可照。斷斷乎質神無貳。而擾擾叔世。鮑叔之知心旣罕。程子之公眼又絶。寧不慨然於是乎。雖然。公是達道者。不以困厄怵迫。爲形于色。以樂天知命。爲安於心。葢性本好靜。且素愼者輪痘。而終不免以是而歸化。聞者莫不巷弔街哭。雖行路。尙且溳淚。矧余於公。有知遇之感。其所敬重而慕嚮之者。有非淺淺相識者比。則聞公之喪。曷不失聲長慟。咎造化而怨鬼神耶。於乎仁天已老。報施茫茫。子平之事。時未斷節。而東湖之夢。遽爾告灾。丹筆之伸。尙爾無聞。而孝子之痛。竆宇靡逮。則公雖動忍於生前。亦將於悒於地下矣。於乎方其鳴道學而躋升擢也。人爭手額。世皆嚮風。望之若祥麟瑞鳳。悅之如陽春和日。當時責任之重。若天降之。而卒不能大行其志。惟恩譴惴約之中。益奮勵前學。積累飽飫。磨礱沉涵。中晩所就。益高明而愈博厚。倘使假之以年。復遇於世。則經綸更施。黼黻更期。雖或不然。亦將以繼往之業。爲開來之需。一振士風。立幟後學。少塞夫天之降任之意。而仁壽又匱。二不諧一。使諸士無所薰陶。使後學無所標程。遑遑一世。滔滔殄瘁。則祚宋天意。終如是耶。有疑而無可質之人。有過而無警悟之益。此生於世。益覺孤㷀。</text>
<title>祭文[鄭之鏶]</title>,<text>昔者吾友申公。與不佞托契深密。相與之誼。無異兄弟。吾友遭時不幸。偏配忠原。壬戌春。歸化于配所。其旅櫬過吾近域。時余丁巨刱在苫塊。無由迎柩而哭之。三年之內。一未得奠酹。以至喪朞已畢。每念平素。恨結心曲。迺者其胤訪余浦上。相對道舊。有淚澒河。嗟乎吾友。有宏才邃學。又能策名淸時。聲望藹蔚。一國大夫士。莫不期以遠到。終使其宏才邃學。未能見試於世。何天之豐其賦嗇其施也。幸而吾友有丈夫子三人。皆秀而文。或者天意悲吾友之寃而保佑其遺嗣。俾能成就而顯揚之。以繼述吾友之志業也耶。吾之所祝惟此而已。古人雖云宿艸不哭。早晩當哭奠于墓道下。以洩此悲恨。旣以是語其胤。又爲短律以歸之。幽明負友恨崢嶸。今對庭蘭涕自零。宿艸誰云哭不可。擬將雞酒酹英靈。</text>
