<title>順菴先生以詩勉誡。敬次原韻。</title>,<text>竊聞爲學則。莫如塗轍守。郕公言三省。晦翁贊六有。俗學旣亡羊。靡靡能言口。馬俳杜乃癖。紛然到白首。敬誦輪翼喩。願學陶山叟。[ 附 原韻 順菴]學問雖在博。要以約爲守。終日守人錢。一文非己有。沿門持鉢客。竟未飽其口。游騎戒太遠。無成至白首。枯落還自感。愼莫效此叟。㥧菴原韵</text>
<title>克己 小識</title>,<text>去年余往拜順菴先生。問克己何先。先生曰上蔡云克己須從性偏難克處克將去。此是變化氣質之要法。余乃書諸紳。念念不懈。已再閱歲。若有獲於心者。遂識以自警。聖門敎人在克己。服膺勿失惟顔氏。有宋河洛繼絶學。先達上蔡得其旨。維人氣質各有偏。已發七情互終始。或蹶或趍捴氣使。易肆者私易昧理。七情之中怒爲甚。凝氷焦火舍生死。克從難克偏處克。然後言行知所止。譬如攻敵先攻堅。一鼓賈勇劘戰壘。又如良醫治膏肓。一服瞑眩病乃已。丈席誨語幸切磋。愧我愚霿未納軌。起居日夕不敢忘。庶或以斯爲參倚。寒暑再易若有契。始識頂針向南指。誡爾爲學貴宲踐。竊恐俗士徒口耳。</text>
<title>與朴隱甫，安重吉諸益。觀靈長山瀑㳍。二首</title>,<text>聞之山瀑好。來坐密陰邊。水放盈科後。鳥知止處先。源深道機活。界靜性靈全。滿目成眞趣。渾忘到夕天。其二霽餘瀑聲大。噴沫浥苔磯。隱壑晴雷轉。掛空玉屑飛。乃知智者樂。可驗化翁機。觀水有其術。陶然共詠歸。</text>
<title>讀史有感</title>,<text>風打雪飛臈月天。深宵開卷坐寒旃。書中默契多少事。燈下翻經二十年。抽繹汙隆王覇績。品題成敗古今賢。休言好古生猶晩。一局興亡自宛然。</text>
<title>同郭南諸益。遊九曲洞。洞稱洛陽名園云。</title>,<text>九曲藏春富。李花又杏花。乃知造物意。粧點旣云奢。</text>
<title>春日山齋</title>,<text>柳垂淸澗澗烟橫。山鳥窺簷恰有情。盡日閑翁翫羲易。淸風不讓古淵明。</text>
<title>巴西宅滯雨。留客同賦。</title>,<text>鷺嵓團聚虎溪如。細雨多情數日餘。倦鳥迎人啼水檻。歸雲引客宿郊廬。雅懷不向凡賓話。講業何須非聖書。多少今霄未盡意。後期自此又誰居。</text>
<title>春日巡漢陽城。晩到蠶頭峰戱題。</title>,<text>踏來郭南北。携杖兩三翁。路入層岩絶。山回大陸空。識春尋柳綠。觀物對花紅。薄㒲蠶頭歇。松聲步步風。</text>
<title>會話桃渚睡心舘。酬權也家。</title>,<text>也家今落魄。行路旣云難。人惜詩名大。自任酒戶寬。淸襟吟白頭。雅契對靑巒。可愛簷前竹。須於歲㒲看。</text>
<title>奉次順菴先生 小叙</title>,<text>先時先生編輯禮書。在暗草斷簡已有年矣。至是命余更爲增刪修定之。余留德谷。禀定易藳。旣四閱朔。告歸先生贈言以送之曰。愛爾相從寂寞濱。三千三百講磨新。不知多少風塵裏。保此天衷有幾人。於是余奉次原韵。十旬講禮漢南濱。頗喜見聞日日新。三百三千雖浩瀼。言言只是學爲人。</text>
<title>又 二首○小叙</title>,<text>癸卯夏。余往德谷講學。是時洛下士論携貳。自相詆毁。至有標榜之目。先生爲深慮之。余之返洛也。以詩贈之曰。吾檢吾身日不給。人是人非等閑看。收心展卷晴窓下。萬理昭昭入靜觀。盖有規勉之意云。遂次原韻。方人未暇聖門訓。在我心身點檢看。堂上旣非知者聽。場中奚異矮人觀。耻設雌黃口裡吐。不形靑白眼中看。行窩笑對迷藏戱。始信堯夫是達觀。</text>
<title>樊菴蔡相國輓</title>,<text>禮義三韓國。人臣一代宗。剖心神鬼質。陳力聖明逢。德業今司馬。精忠古卧龍。梁原不埋恨。北拱水州峯。</text>
<title>金通川 復光 輓</title>,<text>旣許吾鄕彦。遂稱循吏名。可憐好年會。少一耆中英。</text>
