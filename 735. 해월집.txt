<title>題眞珠竹西樓 先生年十四。初赴扞城。試題詩竹樓時楊蓬萊作宰眞珠。見詩大奇。仍邀宿。</title>,<text>銀河昨夜下靈槎。醉入眞珠興漸多。獨上竹樓人不見。還吹玉篴向凌波。</text>
<title>叔父大海先生自山中返旆寄詩。伏次。二首</title>,<text>暝色生林路。如何涉澗氷。山中夜如水。坐到曉窓澄。欣承二十字。不覺齒牙氷。至訓吾難倣。山高與海澄。元韻月湧東山白。風寒洞路氷。歸來淡夜景。心地共淸澄。</text>
<title>奉次鶴峯金先生 誠一 韻</title>,<text>欣逢十載人。政値一陽節。滿酌北隣酒。消送西山日。鶡冠豈無耳。金人豈無舌。如何永此夕。祗是寒暄說。元韻東海有魯連。其人亦抗節。擧世欲宗秦。爾獨戴周日。談笑却三軍。其機在寸舌。我有一片心。千秋與君說。</text>
<title>上洛登泣嶺</title>,<text>頻年登嶺㥘羸駒。一路分明薄海隅。寄語行人莫灑涕。人間平地儘窮途。</text>
<title>送崔季昇 晛 歸善山 二首○崔欲學于金鶴峯。厥兄昕於余有舊面。</title>,<text>曾知康樂固人傑。及見季方眞地仙。一宵談討幾千卷。千里神交曾十年。同爲遠客海山外。又出重關風雨天。他日倘憑雙鯉否。海潮應與月波連。賢愚固殊音。動靜亦異處。難把西征潘。能爲北學許。長河沒遠空。明月悽孤嶼。更被僕夫催。相看悄無語。</text>
<title>登三龜亭 亭在豊山</title>,<text>茫茫平野草連裙。人去亭空日欲曛。三石着斑龜卧蘚。數峯浮翠鶴盤雲。萊衣共樂因詩見。崔笏聯榮賴諺聞。自愧遠方虛作客。十年長使倚閭勤。</text>
<title>宿尙州山陽縣。宿村適名會稽。因賦之。</title>,<text>殘日搖紅細草馨。一溪流瀉數峯靑。溪村寂寂雲深鎖。何處雙鵝待寫經。鳥嶺鬱崚層。龍潭深一泓。危峯翹月鶴。蒼壁壓秋鷹。五月天重午。三年客再登。暫閒仍釣戲。淸味等山僧。</text>
<title>忠州候船</title>,<text>江頭終日候行船。江水連天去不休。回首海鄕應萬里。月明來夜又誰樓。</text>
<title>過原州望雉岳山寓懷</title>,<text>層巒浮翠挾淸灣。遙望蒼蒼杳靄間。直以根蟠仍我路。非關名勝擅渠山。乍擎落日遙分角。旋沒重雲忽失顔。因憶赤城歸未得。一僧江路獨歸閒。</text>
<title>驪州壁寺。夜遇琴客。聽彈數曲。二首○琴客任璨</title>,<text>十日西行苦飮塵。客愁孤逈少相親。豈知楓寺蒼江夜。還値桐君白雪春。爭說煙波宜晩笛。從來風月屬閒人。淸晨共躡仙舟去。江雨茫茫失酒隣。年年一上漢江船。勝事如今最可傳。隱浦夜眠楓岳雨。移灘朝祭月溪烟。孤村隔柳遙疑寺。獨鶴凌波逈似仙。珍重故人歌一曲。鳳亭殘日醉留連。</text>
<title>舟到楊州界。忽憶任公。</title>,<text>鳳峙亭頭江似練。傷心灘下月如彎。離歌未斷客沉醉。夜下楊州不記山。</text>
<title>詠江上名亭</title>,<text>東湖第二亭。快若飛仙閣。綠鏡月澄心。蒼峯雲拔角。楊花拂棹飛。松子當窓落。野性喜選幽。霞懷此永夕。</text>
<title>到巖寺灘阻風入泊</title>,<text>七日泊巖灘。南風捲江怒。奔雲峽欲摧。盪雪龍爭舞。已阻望鄕心。復愁朝京路。吾非楚澤人。沽酒江村暮。</text>
<title>流頭日感懷</title>,<text>流頭節已迫。觸目客難堪。關雨連江暗。宮泉出泮添。六年千里道。萬事數莖髯。遙問明溪弟。誰家竹篠酣。是日泮儒勸我酒。酒酣忽憶止元等。思與之同樂而不得也故云。</text>
<title>得家書</title>,<text>海屋迢迢幾倚閭。金門愁殺病相如。無端碧樹秋風起。今日初看五月書。</text>
<title>鄭羽升贈詩索和甚懇</title>,<text>君名無等兩相高。五十南州第一豪。諳熟世情探虎穴。行䧺詩壘蘊龍鞱。已將黃卷唇曾腐。何况靑年鬢不毛。時揖淸風偏下榻。曠然胷吝盪秋毫。</text>
<title>又以別韻追酬示意</title>,<text>梅花纔謝別鄕園。梧葉全凋滯漢垣。天地不敎寬客路。海山長使礙詩魂。平生帶劒曾羞噲。半夜聞鷄欲蹴琨。愁殺片心多少事。逐風凉雨過秋軒。</text>
<title>南季獻求詩書贈 名瑾</title>,<text>半日爲君淹。君堂冷不簾。蒼松迎暝遠。白嶽入秋尖。栗脆差登俎。瓜荒欲引簷。風光堪惱我。昨夜夢霞巖。</text>
<title>庭中曝秋糓。仍賦一絶。</title>,<text>露稻垂垂銀鯽肥。秋風江國夢依依。人生適意卽回首。却問鵠翁何日歸。先生初號鵠峯</text>
<title>醉朴仲吉酒。仍題一絶。</title>,<text>秋氣夕還澄。秋空冷欲氷。一年今夜月。千里舊時朋。劇飮盃嫌淺。長哦筆放稜。黃爐莫相負。知爾有書燈。</text>
<title>宿愼家亭傍感舊</title>,<text>五月江風雪漲帆。秦娘隔水唱江南。如今人去桃花落。愁逐啼鴻怨夜潭。</text>
<title>保安驛愴仙槎田起夫丈</title>,<text>當時田老最知名。萬里乘槎上玉京。今日獨來尋舊驛。亂藤垂處出溪聲。</text>
<title>龍津江偶書</title>,<text>客有故園思。秋風相逐還。到江忘鼓枻。相對水鍾山。</text>
<title>宿劒砧村</title>,<text>黃蘆紫蕀望中平。盡日愁穿幽谷行。南去山容雲本色。北來風氣雪先聲。新蠻遷義猶仍習。古木憑陰欲自靈。幾度陟崗還陟岵。逢人不忍問襄陽。所經皆向化人所居。時襄陽定初試大人及從兄適來。</text>
<title>遊元惕若水流巖 名惕</title>,<text>重訪龍巖十載蹤。秋風江樹舊形容。直臨關左雲中水。平對原城雨外峯。棘屋使人能蠖屈。江村許子任龍鍾。肯將今日烹鷄意。東付歸鴻送月松。</text>
<title>曉行</title>,<text>夜發新林霜沒蹄。遙村隔水不分鷄。還憑落月成歸夢。白鳥蒼波護竹棲。</text>
<title>客衣</title>,<text>客衣與霜葉。風動共蕭蕭。野瘦棘侵逕。崖寒氷上橋。早知行道困。何似挾貧驕。已是折肱者。草堂能我招。</text>
<title>大海叔父送酒兼詩。奉次 二首。</title>,<text>落日下銅鉦。遙山森玉戟。何幸白衣人。卽看驚似客。邇歲未詩書。寒牙強似戟。不願芹宮遊。願爲竹林客。</text>
<title>題仇叱嶺</title>,<text>劒峽崱崒鐵崖黑。飛泉噌吰橫射風。行與塵間同脫出。飄然却是白鷗翁。</text>
<title>宿中原江上村 癸未○進退格</title>,<text>天與江湖着楚醒。忽驚關樹又秋聲。眠臨極浦分霜鴈。照渡殘橋借曙星。早識愛山歸剡樂。何曾帶劒入淮行。十年始覺三高興。欲向吳江續一亭。時草野橫議變恠層疊。有傷弓高飛之意云。</text>
<title>到彈琴臺。別琴君 憬 向竹嶺。</title>,<text>江霧沉沉不辨程。亂峯何處驛樓明。携君更聽彈琴水。宛似當年別鶴聲。</text>
<title>挽外舅龜峯金先生 名守一</title>,<text>平日安丘壑。如何病洛京。纔違千里面。已隔八年情。鄕國亡人鑑。林泉失客星。那堪白雲去。淸洛有空亭。</text>
<title>送金活源初覲羅州 名潗</title>,<text>十月淸霜凍客鬚。可堪臨水憶長途。行收霞留王賦。入奉詩書供鯉趨。嶺外梅花寒照驛。樓中明月遠呑湖。江南自古多遷客。客裏寬心是丈夫。</text>
<title>雪後登途。簡謝柳聖瑞借馬。二首</title>,<text>千里客西土。暮年歸故鄕。駑蹇愁陟岵。僕悴倦遊方。橋破秋霖斷。關添朔雪防。借人今見子。多謝免玄黃。歲暮空寥落。天涯獨弟兄。未容乘雪訪。端爲望雲行。殘日移山影。歸程繞海聲。那能不相憶。月到月松明。</text>
<title>留題白惺軒新居 名見龍</title>,<text>白叔起白閣。崒崒騰山陽。籬邊一叢菊。墻外數株桑。敎子只爲禮。見人恒勸觴。試看栽竹處。別有彩衣堂。</text>
<title>初度日。暫開慰席。助歡北堂。</title>,<text>愛此劬勞日。欣吾具慶臨。追思倚門昔。却喜過庭今。彩拂恩天舞。觴添壽海斟。歌陔獻嵩處。頭揷數枝金。</text>
<title>次安汝止 霽 觀魚臺韻。奉上庭下。</title>,<text>誰送瑤臺南斗傍。扶桑咫尺色凉蒼。遠呑鰲島連雲影。高拂蟾宮動桂香。汗漫遊堪天作幕。崑崙核可海爲觴。麻姑只解誇淸淺。我已飆輪騁八荒。和韻並附壁立危臺碧海傍。西連泣嶺揷圓蒼。可招仙侶談霏玉。認得先賢句散香。舊國繁華千甲子。騷人興味一杯觴。醉來欲駕長風去。散髮飄然下大荒。大海莫道金莖一氣傍。高臺登照接靑蒼。鬱陵風送衣裳冷。蓬島花明笑語香。羽客幾年留鶴駕。詩人今日擧霞觴。歡迎此夕吟無盡。更向淸秋作月荒。滄洲 先生春堂號</text>
<title>見衰菊有感</title>,<text>荒逕猶存恨我遲。我歸還見爾衰時。辭周餓死薇難續。謫楚醒魂蕙獨知。寧冒雪寒乾委地。不隨風打落粘泥。衆芳且莫饒無色。尙有淸香在舊枝。</text>
<title>暮年</title>,<text>暮年人事日悽悽。欲說從前夢已迷。天地不曾容吏隱。海山何幸着傭棲。挾風沙鳥晴飛遠。被雨漁翁夜唱低。不是無筇堪散步。出門氷雪驀前溪。</text>
<title>渡麻浦</title>,<text>坐待秦鷄出廣州。廣陵寒雨濕征裘。津翁莫恠呼船急。欲趁黃花海國秋。</text>
<title>挽李義城 寯</title>,<text>盛量能容物。殘生亦拜塵。淵源詩禮舊。絃誦政刑新。我仰丘山重。人思父母仁。餘榮藹猶遠。珠樹滿庭春。</text>
<title>除夜前一日。投景山示金道源 涌。</title>,<text>鶴去雲空歲欲更。江頭林雨政關情。縱然欲泝潺湲去。誰掃靑苔黃葉迎。</text>
<title>除夕有懷。投示金南嶽 復一 丈。</title>,<text>守歲山齋聽雨聲。二更孤燭照心明。一年到底成今古。萬事窮來足死生。禮樂盡隨先進去。文章空許後人驚。羊曇只廢西州路。不解溪山摠惱情。</text>
<title>雨中又呈金南嶽丈</title>,<text>昨夜南山凍雪消。流澌漸沒入村橋。晩來一雨行春令。溪畔新黃上柳梢。</text>
<title>次金南嶽雨中有懷及金藥峯 克一</title>,<text>長向江頭望子來。幾多游宦此重回。一年強半憂將老。今日纔堪笑一開。隴外新鸚弄舌長。風前飛隼閃瞳光。北門人去紛如雪。未必長沙在一方。世事如雲變亘雨。人心從地起危峯。江湖若不寬如許。那得長身此日容。孤村寥落獨何語。欲嗅寒梅去却回。轉恨春風漸多事。家家桃李滿庭開。十載曾磨一劒長。靑天倚處動星光。漢庭不獨朱雲請。今日吾將獻尙方。隔江冉冉雲生壑。當檻溶溶月上峯。放與散人爲散友。對開樽酒每從容。</text>
<title>人日更步除夕韻。奉寄金道源。</title>,<text>忽覺韶華過耳聲。鬢毛纔寸紫還明。起於起處看人事。才不才間着我生。自適元非爲鱸去。偶遊何必聽鵑驚。從今賴住江亭久。日近沙鷗說與情。</text>
<title>又別韻</title>,<text>關南幾除歲。江上又逢春。客意憐人日。村情重鬼辰。鴨穿氷穴浴。鳩戀雨巢廵。何處梅花發。依然與竹隣。</text>
<title>金活源移居河上之雲谷</title>,<text>一曲長林挾兩濆。家家煙火犬相聞。桃花流水飜多事。更入蒼山數疊雲。</text>
<title>雨中寄權景初</title>,<text>雲谷東邊雨谷分。長時行雨又行雲。今朝更被東風亂。吹下江天不見君。</text>
<title>簡奉羅州金鶴峯先生 四首</title>,<text>共理惟千石。南征此一年。久虛宣室席。遙試武城絃。巨猾容無地。蒼生望有天。朝家政多事。莫謾賦歸田。大道行爲祟。崇名處益難。人憚強項舌。子愧折腰顔。鶴去林鴉滿。芝焚澗蕙寒。于今容吏隱。只是錦城山。嶺遠三千里。羅䧺五十州。城開元帥舘。津接海商舟。物喜春隨脚。民蘇雨滿輈。鳴琴夜深罷。望北上危樓。秋鴈復春飛。江南人未歸。蹉𧿶世益末。寂寞我誰依。風雨無朝夕。山林有是非。慇懃問東海。何處可藏輝。</text>
<title>又寄金活原寧湖南 四首</title>,<text>人不羡君美風度。人爭榮君今日行。好奉晨昏萬里去。錦城山下是親庭。人不羡君能文藻。人爭榮君今日遊。月山明月楓湖雨。留與詩人恣意收。回鴈天邊不見人。碧雲空與夕陽隣。江南自有沅湘後。芳草年年不盡春。右思金鶴峯風雨江頭負別觥。定應江樹獨含情。君歸倘被詩庭問。爲及書生欲學兵。右求得弓矢</text>
<title>雨中奉示金道源</title>,<text>疎雨和煙帶遠林。獨憑危檻動長吟。今年嶺外春還早。二月山花滿樹金。</text>
<title>送鄭克淸歸覲</title>,<text>詩庭在日下。遊子去飄然。暫別卽千里。相知曾十年。東風綠楊路。細雨落梅天。更進一盃酒。明朝亦海邊。</text>
<title>邀白惺軒，李養源 涵 觀龍湫。</title>,<text>遙想溪山好。龍湫第一臺。十年思把釣。今日欲流盃。沙暖柳應綠。巖蒸花正開。飜愁五里遠。肯爲鵠翁來。</text>
<title>觀湫後吟奉白，李兩叔。</title>,<text>最愛松邊石。飜爲水上臺。柳宜深隔路。花正好啣盃。天地饒人秘。江山爲我開。應知後夜夢。化作白鷗來。</text>
<title>觀農</title>,<text>江鄕春晩水田肥。布糓聲催杏始飛。只喜輟耕牛力健。不關泥色汚簑衣。</text>
<title>簡奉白惺軒叔遊南州</title>,<text>梨花落後動江南。槐子黃時向洛東。萬里客心看劒壯。十年詩眼對人空。楓湖暖泛遊春艇。月岳晴飛翫月筇。歸到廣寒樓上宿。更須攀桂待秋風。</text>
<title>贈都事盧綏仲</title>,<text>一夜相逢卽別筵。瀛洲回首海雲邊。多君獨化泥龍早。笑我還爲酒聖先。丘院詠回春暮水。鏡湖醉上月明船。如今悔覺楊州夢。覺得楊州非少年。</text>
<title>小塢八詠</title>,<text>烏竹鐵榦玉爲條。疎葉含風綠。崑丘有彩鸞。待汝琅玕熟。黃菊石砌燥無肉。經年菊不長。誰知一寸心。尙傲九秋霜。矮松種汝長纔尺。何時過我高。要看明月夜。靜坐聽寒濤。稚梅弱綠不分枝。風霜好自持。淡無調鼎意。吾愛未花時。玉梅玉色動梅香。千紅莫汝雙。飜回萬里夢。昨夜到西窓。山茶枯叢一半生。脈脈未回榮。不是無紅艶。東風自世情。牧丹悟汝洛城種。胡爲落我家。應嫌名汝富。爲取喚貧花。芍藥采采莫贈人。人情日日新。不如踈雨裏。對酌甕頭春。</text>
<title>贈李義述 述居金陵</title>,<text>江南佳麗古猶今。一望長江萬里心。柱史何年還種玉。始皇當日枉埋金。龍蟠山嶽應專鍾。鳳去池臺想獨臨。爲問酒樓猶在否。欲同明月共君斟。</text>
<title>次李義述寄韻</title>,<text>盡日惜春歸。春歸只有愁。悽然忽入目。綠草滿長洲。</text>
<title>簡寄李義述</title>,<text>芳蘭被崇阿。好鳥鳴幽柯。出門時物榮。懷人隔長河。長河瀉我性。日夜鳴其波。人生如朝露。百年能幾何。胡爲參與商。咫尺愁天涯。憶君君不知。春來風雨多。焦桐亦可奏。頑石亦可磨。安得翦綠韮。從之歌浩歌。</text>
<title>祝章二首。錄奉三珠弟。爲侑北堂崇觴。甲申五月二日。卽大海叔父初度也。三珠弟。指止元，渾元，慶元三兄弟。</title>,<text>叔年方六十。春壽復三千。簪紱雖人後。蘭蓀喜我先。頭童緣慣世。耳順爲知天。願比鷹揚叟。如今政盛年。慶汝南陔席。嗟吾遠未奔。心應同愛日。眼獨異看雲。爛煥榮扶杖。蕭條苦倚門。如何強離膝。異地謂他昆。</text>
<title>甲申七月。赴水城別擧。偶投海村崔士龍家。龍適出戲題。</title>,<text>擬訪阿戎蒼海東。虛廊深鎖露桃紅。平生不解題凡去。留對疎篁當此翁。</text>
<title>登召公臺</title>,<text>短碣高臨海上山。芋山異國亦應觀。當時不盡甘棠化。更作松風萬古寒。</text>
<title>歷宿交柯驛金淑良家</title>,<text>十載重尋舊主家。主人頭白客鬚多。胷仍接話方披霧。眼始通名漸捲花。海上遠峯常霧雨。驛邊平野盡桑麻。慇懃說與長無恙。夢逐寒松繞晩沙。</text>
<title>江陵途中。憶楊蓬萊。</title>,<text>江城煙樹照新秋。匹馬來尋十載遊。人物回新幾華表。山川依舊是幷州。寒松不逐當年虎。鏡浦猶聞昨夜鷗。欲問蓬萊人不見。滄波萬里暮雲愁。</text>
<title>香湖望崔大丈 雲遇 江亭 時崔以延恩參奉赴任</title>,<text>湖上紅亭暎水新。湖光鏡凈不生蘋。慇懃猿鶴休回首。從古淸時不放人。</text>
<title>七夕。止襄陽祥雲驛有懷。</title>,<text>祥雲亭畔海迢迢。雪岳山頭雨未消。爲客天涯方七夕。憶親雲外孰三朝。已知名字金難買。唯有踈狂酒不嘲。多少向來衰世志。驛樓今夜聽寒潮。</text>
<title>襄陽欲拜全丈 瓚 不果</title>,<text>花開堤北雨堤東。隱暎樓臺逈入風。認有習家孤一醉。銅鍉從此怨山翁。</text>
<title>降仙亭。讀楊蓬萊詩有感伏次。</title>,<text>天上還收天逸翁。蓬萊無主北溟空。降仙亭下羊曇慟。不待桃花萬樹紅。元韻降仙亭上望仙翁。何處鸞笙倚碧空。迦落峯頭斜日落。白鷗疎雨海棠紅。</text>
<title>過仙遊潭。忽憶楊蓬萊。</title>,<text>曉投淸澗亭。先訪仙遊淵。白沙蔭長松。淸潭生綠煙。采采欲贈誰。相思天一邊。誰令雙白鷗。飛過鏡中天。望之忽入海。明月空茫然。</text>
<title>登萬景臺</title>,<text>萬景臺前萬里洋。魚龍掀舞盪扶桑。乾坤到此生眞面。窺得沅湘笑子長。</text>
<title>襄陽道中聯句</title>,<text>雲蒸雪岳晴天雨。風捲滄溟白日霜。信元。 分與詩人資健筆。鳴沙十里過襄陽。會元。</text>
<title>自洛山向鏡湖。諸友先投臺上。余自湖口放舟。盖欲邀友翫月。時七月旣望夕也。</title>,<text>扁舟夜訪鏡湖亭。露洗澄空月政明。莫把安郞較勝事。風流不减剡溪行。</text>
<title>張丈 昊 湖海堂。題寄崔 大受 昆弟 二首。</title>,<text>天敎詩老管名區。放出東南着鑑湖。晧月金波三百頃。明沙赤甲一千株。中分左股山亭好。界破寒銅海島孤。夜發扁舟扣舷意。懸知不獨爲蓴鱸。芳華行樂不重逢。逝水無情日夜東。千里故人黃壤半。十年唯子黑頭同。暫時得失難憑馬。此後存亡好寄鴻。一夜歸魂化白鳥。分明來往鏡湖中。</text>
<title>自鏡湖發還湖海堂</title>,<text>徐下蘭舟水似天。漸回靑草轉茫然。橫吹玉篴忽飛去。洲渚蒼蒼生暮烟。</text>
<title>鏡湖臺主人。送小艇邀飮中流。吟奉崔上舍承安。</title>,<text>長風吹水韻湘靈。落日穿雲橫洞庭。人在桂堂靑艸岸。客回蓮艦白鷗汀。虹橋隱隱平分鏡。鰲峀沉沉遠擁屛。無限江東萬里興。冷然獨過鏡湖亭。</text>
<title>八月自江陵向洛陽。道過五臺山偶成。</title>,<text>行窮北海又西關。暑葛逢霜客意寒。自笑此程誰勸去。未容留訪月精山。</text>
<title>砥平百洞川上。望龍門山。</title>,<text>千嶺穿來百洞窮。客心經險轉豪䧺。今朝始喜龍門近。天豁秋澄眼已空。</text>
<title>橫城縣南有花夢亭。頃在辛巳年間。乘醉一遊。茫不能記。牽馬梅雲者詳說之。戲題一絶示金仲武。</title>,<text>丹簷半露碧松頭。酌玉釘銀我昔遊。多事小奚能說着。當時卧石在淸流。</text>
<title>道逢五臺僧題溪石</title>,<text>屐破秋山恨未能。慇懃留共五臺僧。臨溪坐說金剛勝。一夜歸心冷欲氷。</text>
<title>宿行院冒雨渡龍津江</title>,<text>山院行人夜倚砧。蟲聲四壁雨淋淋。龍津江口西風急。家在關南未寄音。</text>
<title>洛城奉寄李養源 號雲嶽</title>,<text>西程如涉虎牙來。使我凋紅雪滿腮。大嶺參天一百曲。羣江坼地三千回。秋風帝里槐將落。暮雨江鄕菊自開。回首白雲飛更遠。不堪重上望鄕臺。</text>
<title>金南嶽 履一 佐幕關東題寄奉別。二首</title>,<text>蓮幕靜於水。飆輪輕似霞。碧雲連海遠。紅樹入關多。寒鏡暎蘭艇。淸笙生軟沙。奚囊行自滿。萬二玉峩峩。征袂拂秋日。離懷追昔年。鑑湖知我最。楓岳許君先。瀑散千峯雨。茶分百洞煙。南廵定承話。家在月松邊。</text>
<title>普濟院餞金南嶽。悵然獨返。吟奉李根晦 逢春。</title>,<text>悄倚斜陽獨上樓。玉人今夜宿楊州。如何此去偏回首。路出鄕山到海頭。</text>
<title>李仁伯，安退之邀泛東湖。余有故未副。詩以謝之。</title>,<text>十里澄江掌樣平。聞君數日恣經行。非無把釣同舟意。那忍歸來是帝城。</text>
<title>任卓爾搆龍潭精舍。索題甚苛。因步來韻錄奉。二首○名屹</title>,<text>鰲戴壺中地。龍開鏡裏天。來因花出水。種得柳垂烟。釣艇閒忘繫。耕犂懶不鞭。他年鹿門訪。勝事始君傳。暮年多感慨。秋日易晴陰。擧世皆工瑟。惟君獨破琴。江湖白鷗影。霜月碧松心。莫笑陶翁拙。歸來已覺今。</text>
<title>臨歸書贈閔汝章年兄</title>,<text>翩翩海鶴雪衣輕。一夕秋風萬里情。聞道玉樓深鎖物。湘南孔翠隴西鸚。</text>
<title>寄任直初敍別 名蒙正</title>,<text>不知自何心。願爲君子御。欲說便忘言。還收入海去。</text>
<title>餞席留奉李孝伯，姜叔亨。</title>,<text>千樹南山一半秋。故園歸興趁扁舟。菊花自解催人去。竹葉難容勸客留。別後暮雲長入望。天涯明月獨登樓。年年京口梅先發。倘寄寒枝到海郵。</text>
<title>渡漢江示金守愚丈</title>,<text>今年縱飮長安酒。年少爭稱老羽林。一笑西風渡江去。江邊白鳥獨知心。</text>
<title>詠楓示金守愚及從弟渾元 有一</title>,<text>葉葉猩紅照客程。斜陽移影倒溪明。人間只有書生冷。恠被秋天許錦屛。</text>
<title>忠州途中冒雨</title>,<text>海客悠悠苦憶家。十年萍跡入天涯。村寒竹縣聞鷄早。江闊中原聽鴈多。旅鬢逢霜看欲變。歸程被雨計全差。西風何處偏堪惜。菊在東籬已放花。</text>
<title>訪聞慶曦陽山</title>,<text>秋山佳氣酒爭濃。前路歸僧喜我從。直把十年浮海志。橫輸一日入林筇。排巖老桂紅侵水。定鶴孤松翠掛峯。莫向洞天愁易夕。遙應月出有淸鍾。</text>
<title>題鳳巖寺</title>,<text>丹楓溪瀉白雲臺。蒼檜峯多紫石堆。靈鳳玉聲喧閬苑。老鰲霜骨露蓬萊。靑蓮欲笑經秋在。碧落如知送月來。半夜桂堂僧不語。因悲十載醉風埃。</text>
<title>出山示從弟渾元</title>,<text>一宿天台百念虛。飄然如御紫雲車。丹楓漸盡碧溪轉。還出壺天却是渠。</text>
<title>次題金樂春忍百堂</title>,<text>蕭寺披雲宿。仙源逐水尋。菊鮮知地暖。松老認年深。喚僕催春事。頷孫說素心。時應獨釣罷。梁甫更長吟。</text>
<title>歷宿金二松病竹軒。吟夜景。</title>,<text>歸來風味淡於僧。夜入江村月似氷。獨坐竹堂人寂寂。沙汀南畔看魚燈。</text>
<title>柳汝章 裿 邀飮于壺隱亭。翌日又餞。題奉柳汝章，權叔晦，金活源。</title>,<text>昨日壺亭飮。緣君舊意多。重逢已秋盡。一別又天涯。朔氣飜危葉。餘霜怯晩花。何妨憐物色。更醉藥峯家。</text>
<title>靑杞山中拜藥峯。奉詩求敎。</title>,<text>黃鶴沖天去不還。靑溪空瀉白雲端。當時丹訣皆詩禮。萬歲靑氈只海山。楊秉家風氷失素。陶潛生事竹爭寒。幽居自此人難畵。盡日窮源始拜顔。</text>
<title>早曉催出。藥峯屢招。不辭經還親家。追謝後伻因呈三首。兼奉李義達。</title>,<text>俄然爲客動經年。親舍遙分日出邊。碧樹書稀秋已盡。黃花酒熟夢長圓。歸心疾似風前鴈。旅色寒於雨裏蟬。窓外小鷄催曉發。未容門雪更留連。人心從古異憐憎。擧世皆圓我獨稜。身歷五州家冷落。眼空四海筆飛騰。看隨謝屐唯溪鹿。聽拜龎床半野僧。長使吾人勤景仰。藥峯高出白雲層。萬里歸來只一身。西風吹拂素衣塵。林泉却是憐收我。金馬元非解送人。露稻登場輕杵玉。霜鱗入網細分銀。縱然年少譏長大。猶向滄州作逸民。</text>
<title>望洋亭候金南嶽。南嶽馳宿親家。以詩奉謝。</title>,<text>靑綺門前別君眼。望洋亭上望君行。平鋪碧海開廵路。亂把秋山入幕評。候吏喧傳新使令。書生喜有故人情。自多一夜梅堂酌。聽盡關東萬里程。</text>
<title>南嶽丈歸程。又宿親家。穩打山水。臨別書奉。</title>,<text>十年不見金剛面。今見先生亦一山。語帶烟霞薰室暖。顔如玉雪照人寒。詞源萬瀑爭奔放。筆勢千峯怒屈盤。可笑秦皇求海苦。蓬萊只是在人寰。</text>
<title>狀候鄭棠伯 崑壽 因呈一首</title>,<text>暫辭天闕按畿封。光被扶桑藹遠風。徇國相心憂在北。頌棠民意恨靡東。偏收鳳逸充蓮幕。不許猪苓入藥籠。試向海天回首否。分明劒氣化靑虹。時鄭相欲南廵。到三陟聞尼湯介復亂。還向春川。</text>
<title>題白惺軒湖南行錄卷末</title>,<text>爾自江南萬里來。分明月岳眼中開。全臨錦水晴移艇。別向蓮池夜詠盃。鶴麓詩淸寒月照。陽臺夢斷綵雲回。何時更對梅花使。遙寄滄波一語哉。</text>
<title>奉送叔父訪靑松伯金霽潭 宇宏 令公</title>,<text>天許先生獨守松。要看歲暮此心同。故人今日眞知汝。千里關山冒雪風。</text>
<title>聞朴子濯客死商山。因述悲章。名澡</title>,<text>物議啾啾好自分。人生一世足風塵。邇年風雨能摧蕙。今歲龍蛇又戹君。洛下黃壚空有月。天涯靑草定無人。當時心事憑誰說。淚灑江南獨去雲。</text>
<title>白惺軒寄數篇。奉次首韻一絶。</title>,<text>碩人何處可巖栖。平海名山似會稽。已見桂花飛似霰。須回一笑過前溪。</text>
<title>山人煕千袖軸求詩。題酬厚意。</title>,<text>寺有新添閣。僧多舊識顔。風窓兩溪響。雪逕數峯寒。隱几從吾懶。開懷任汝歡。求詩榮杖錫。後日嶺南山。</text>
<title>次沃原版韻 二首</title>,<text>客路何曾半日閒。人生自苦利名間。無方借得靑鸞馭。來往蓬萊萬二山。公舘淸凉夜景寒。海濤時澈水雲閒。明朝擬見扶桑日。催着征鞍上北山。</text>
<title>召公臺觀日出</title>,<text>彩靄彤雲暎翠巒。長風雙袂駕輕鸞。投鞭欲斷扶桑水。聚米堪成鬱島山。鳳吐金蓮出海赤。鯨掀玉雪拍天寒。蒼凉遠近君休卞。咫尺咸池我已觀。</text>
<title>訪道修隱仙庵</title>,<text>歷井捫參始見庵。後峯危瀑落層巖。問師入定今何歲。看樹梨花已拂簷。</text>
<title>道修軸有龜峯金先生韻。因次贈。</title>,<text>記得題詩十五秋。如今一夢轉幽幽。山窓半夜聞渠話。不覺悲來白盡頭。</text>
<title>道修軸又有金藥峯詩。次贈。</title>,<text>十里聞松風。行行雲水濱。人間日已夏。洞裏花初春。往事問黃鶴。玄蹤追赤麟。憑師結長往。坐石生苔塵。</text>
<title>落淵觀瀑</title>,<text>楓嶽分爲太白峯。長江流出白雲中。却將萬二芙蓉玉。倒碎龍門化素虹。</text>
<title>觀魚</title>,<text>雪擲霜飜落玉淵。漁兒結草日窺邊。莫輕枉費虛騰力。要待時來躍上天。</text>
<title>又次道修軸金藥峯韻</title>,<text>飄飄虎溪友。家世洛河濱。一出三十界。周遊四十春。西登山似鶴。南過寺名麟。覺眼元空曠。乾坤亦細塵。</text>
<title>次淡月軸金鶴峯韻</title>,<text>草木天香發。烟霞道氣生。殘僧細有語。宿鳥寂無聲。淡月見渠性。靑山知我情。好將交足卧。虛閣水邊明。</text>
<title>次學貫軸</title>,<text>遠峀兩三點。淸流八九曲。知渠不出山。門逕苔花綠。</text>
<title>次信悟軸</title>,<text>鶴下秋空隨竹杖。龍開夜澤聽蓮經。慣居仙境離烟火。羸得厖眉一寸靑。</text>
<title>仙刹寺</title>,<text>絶磴蒼崖過數三。中穿花木見仙庵。江回龜島斜衝北。日到龍峯倒向南。巨石微呀生壑籟。幽泉自噴化溪嵐。居僧最說東臺好。月夜寒聲聽落潭。</text>
<title>仙遊亭</title>,<text>石上有孤亭。亭前江自平。潭雲連檻宿。海日就窓生。久見仙區勝。方知道味淸。當時種檜意。應爲我經營。</text>
<title>仙遊亭。次金藥峯韻。</title>,<text>橫槎尋寺宿。振策傍溪行。閃綠潭鱗細。垂紅澗果明。晴沙常月色。夜瀑易風聲。數日陪遊賞。天台此赤城。</text>
<title>寄金昌遠 弘微</title>,<text>多謝情緘刮病眸。依然坐我飯山頭。曾逢洛社忘十里。却落鄕關遠一州。草木自生今日意。江湖獨帶古人憂。慇懃寄語淸波去。願到西崖莫更流。</text>
<title>送從弟景元赴洪川試 名慶一</title>,<text>憐君後我十年生。詩語淸如四月鸚。獨掃千人歸海日。滿囊應是竹峯靑。</text>
<title>見家書得一絶</title>,<text>山妻知我愛梅花。急報梅花自昨飛。聞得暗香宜夜月。請君須及月明歸。</text>
<title>題沃原舘</title>,<text>落日遠亭亭。孤村烟火生。野梅寒照水。官竹翠依城。客路渾春色。郵軒復海聲。沉吟一夜意。非爲別離情。</text>
<title>次趙雲江伯玉 瑗 閒字韻</title>,<text>動時那似靜時閒。一枕淸風自竹間。夢罷試看歸鳥外。片雲開出數重山。</text>
<title>書雨院院主家</title>,<text>慣住深山虎豹隣。長年生事橡兼榛。屋頭三月留頑雪。惟有蛙聲記是春。</text>
<title>餘糧驛卽事</title>,<text>眞珠西路少行人。長谷陰寒尙未春。磨劒山邊疑是蜀。餘糧驛裏喜非陳。雲梯補棧平飛鳥。雪水添江失舊津。今日僻鄕探萬險。後來應擬夢中身。</text>
<title>入眞珠府。雲江詞伯見款徵詩。醉次。</title>,<text>玉管銀壺擁後前。蘭舟上下夕陽天。醉來欲問滄桑事。只欠麻姑第一仙。</text>
<title>翌曉吟得此律。將欲投示雲江。被醉不果。</title>,<text>珠府曾聞昔。瑤池幸見今。山川誇動石。風俗祭烏金水擁樓臺壯。霞蒸草木深。留連非越笑。只愛倚樓吟。</text>
<title>雲江又贈六言二首。卽次厚謝。</title>,<text>凌波已對羅襪。看竹兼逢主人。此樂無今無古。江山誰主誰賓。幸與雲江談討。還忘客路驅馳。金樽好當四美。明月還添一奇。</text>
<title>謝趙伯玉遠枉慶席 二首</title>,<text>有分軒車枉蓽蓬。忽驚寒谷藹春風。探荒豈爲山川勝。推孝應知父母同。百戲魚龍仙樂亂。三行粉黛綵花濃。非榮小子萊衣舞。慶在先生壽酒崇。金老前身馬與王。文章當日孰升堂。筆傳滄海杠猶壯。詩到雲江味更長。已擅南宮孚聖祝。爭瞻北斗播時芳。休嫌我得和凝鉢。去歲曾爲陸氏莊。雲江曾爲座主</text>
<title>次別趙雲江</title>,<text>瑞雪初融麗日長。迎軒草木盡天香。還慙薄酒非場藿。那使明溪更有光。</text>
<title>白雲亭晝思</title>,<text>寂寂高亭晝意慵。移憑虛檻納長風。江天忽放西飛雨。身在江亭第幾重。</text>
<title>訪蔡光先不遇 丙戌</title>,<text>苔封舊榻草圍扃。門外阿嫗見客驚。却把南山當看竹。數峯秋氣落中庭。</text>
<title>金藥峯宅看菊有感</title>,<text>古屋南山下。斯人北斗傍。山川還壯氣。草木帶昭光。業盡三刀夢。詩傳一瓣香。那堪墻下菊。寂寞委風霜。</text>
<title>春堂晬日。吟奉趙安仲。靖。號黔澗。</title>,<text>年年壽席菊花時。頭揷繁枝獻滿巵。今日此身江漢外。菊花知有綵衣誰。</text>
<title>陰竹途中</title>,<text>北風吹雪挾刀搶。千里詩驢凍欲僵。暮入竹城人已散。數行歸鴈下寒塘。</text>
<title>到寧海。簡寄護送官黃淸源 沂。</title>,<text>聞君今日出寧州。正我東歸路盡頭。却是十年同泮契。倘容軒盖此林丘。</text>
<title>仙槎城下。逢田景成丈。</title>,<text>海岸雪初晴。溪橋人不行。逢君夜驅馬。不記獨松亭。</text>
<title>龍化驛遇寒</title>,<text>白屋天寒早閉門。前溪一夕凍無源。若爲氷盡東溟水。鎖斷波聲夜不聞。</text>
<title>謹次金南嶽韻</title>,<text>南飛孤鴈北來遲。明月天涯獨對巵。一別可堪成白髮。去年稚竹已生枝。</text>
<title>寄從弟渾元</title>,<text>多君負笈我匡山。風雪中林獨掩關。半夜碧燈攻苦志。懸知不在利名間。</text>
<title>槐院催來吟。示渾元，景元。</title>,<text>滄波萬里白鷗身。偶落人間滿目塵。天達狂名非薦禰。人疑醉語類驚陳。情瀾飜處還生壑。世路岐頭更有津。珍重故人依迫促。丈夫心事任天眞。</text>
<title>河上病寄李義述</title>,<text>江霧蒼蒼覆晩沙。遠聞鷄犬記君家。非無雪棹能來往。奈此維摩一病何。</text>
<title>遊龜溪偶興</title>,<text>溪南溪北柳條靑。步出平沙傍水行。綵鴨欲眠輕浪起。夕陽流下綠蘋汀。</text>
<title>聞柳侯 容 訃。愴悼有詩。</title>,<text>侯去侯來喜復悲。五州何處有羅池。平鄕父老俱頭白。爭道如今始見碑。</text>
<title>悼金司議 光啓</title>,<text>華屋空存主已非。一年人事夢依依。無驂可脫慙吾失。有鳥應來慟子歸。門外孰投徐孺酒。篋中惟有葛洪衣。不堪異日蓮池路。依舊黃花帶夕暉。</text>
<title>暮春江行</title>,<text>暖風晴日適春衣。垂柳陰中坐石磯。自樂不關冠五六。怡然獨傍落花歸。</text>
<title>江閣夜景</title>,<text>渚禽飛盡水烟生。虛閣微涼夜一更。明月姸姸杏花影。春山寂寂子規聲。</text>
<title>寄柳汝章賀成新宅</title>,<text>新搆將成鷰自喧。隔窓溪水瀉雲根。知君已作壺中隱。楊柳深深不見門。</text>
<title>詠落花</title>,<text>東帝花權可自裁。不知開落被誰催。棲紅葉裏靑爲塚。委艶苔邊繡作堆。墜處欲擎承露掌。舞時無賴避風臺。西園一夜春無跡。雨散雲沉夢已回。</text>
<title>遊南水菴</title>,<text>綠楊八九樹。白酒兩三人。曲水寧論晉。桃源不解秦。采深山蕨軟。漁罷渚魚新。醉入江村去。相隨月滿輪。</text>
<title>龍宮雜題</title>,<text>人力難窮達。時情易合離。久齊非我意。咻楚莫相疑。自分周翁拙。難醫濟叔癡。行將入海去。不必詠江蘺。</text>
<title>病中</title>,<text>縱酒杜因病。草玄楊轉貧。百年寬不尺。萬事苦相輪。衆口元銷骨。秋天亦砭人。舊交疎已盡。誰慰卧漳濱。</text>
<title>金鶴峯山庄</title>,<text>秋滿山園栗葉紅。江南琴鶴幾時東。煩君莫點世間事。白髮催人也不公。</text>
<title>約渾元不至</title>,<text>弱羽分飛欲暮年。幾曾風雨憶同眠。西行最是相思夜。鶴駕山頭月政圓。</text>
<title>鳥嶺値雪有懷</title>,<text>已多憂疾復離顔。身未朝京夢却還。只有嶺頭堪望海。如何風雪暗關山。</text>
<title>謝李監察根晦寄問江上</title>,<text>蘭緘飜挾栢臺霜。病眼揩來渴肺凉。咫尺帝城深不見。江頭烟樹政斜陽。</text>
<title>拜藥峯金先生 克一 于靑杞山庄。贈詩奉次。</title>,<text>嶺北槐黃去。天南菊花還。將歸魯連海。先訪德公山。峽勢當窓遠。溪聲入座寒。留連因得雨。半日客愁寬。元韻汝南黃叔度。中酒今方還。手抱楚人玉。行過栗里山。雨昏紅葉濕。風起白雲寒。欲慰羈窮恨。盃觴何處寬。</text>
<title>簡寄兪景休 二首○名大楨</title>,<text>歲寒心事日應休。風雨東城弊屋幽。自愧滂名幸齊杜。誰回郃第快旌劉。金經衆口精難鑠。玉被他山彩益浮。百歲要須同此志。關西不必有深羞。萍轉周南又向秦。一年謀策乏資身。客心病後搖風幔。時事關頭集霧巾。入國問禁徵落穽。招舟須友怕迷津。移家欲就龍門住。倘許餘光得照隣。時自嶺南向洛</text>
<title>春帖應製昌德宮 二首</title>,<text>明良重造太平時。瑞色蔥蔥彩靄垂。春信潛回三夜半。日華浮動萬年枝。玄機自轉天何語。神化無功物不知。銀勝已頒香滿袖。滿庭爭獻祝堯詞。玄律纔窮北。璇摽又向東。乾坤洪造內。民物太和中。堯曆賓初日。唐宮藹暖風。衢撙深似海。樂與四方同。</text>
<title>靖陵途中</title>,<text>出城身若放籠鷴。行泝長江數雪山。日暮不知烟寺近。數聲淸梵落蒼灣。</text>
<title>次具八谷韻 名思孟</title>,<text>芙蓉出水艶朝陽。明月投懷照夜光。想卧鰲山樓百尺。愁穿鳥道樹千章。雲龍合勢公知易。鵬鷃非倫我恠莊。臨出西關更回首。玉壺金管擁沙棠。</text>
<title>同高 汝寬 看高太守 敬祖 防川</title>,<text>東風郭外雨隨轅。錦浪沙頭草滿原。看築蘇堤江絶道。坐臨羊𡷹海連門。堆雲麥浪浮平野。暎日挑霞出遠村。今日老夫偏荷遇。共酬佳節醉芳樽。</text>
<title>遊內延山。發行前一日。簡奉大海叔父。二首</title>,<text>老去難爲時世顔。昇平却喜此身閒。乾坤何處伸豪氣。只有東南第一山。聽說江湖亦有憂。憂來故作入山遊。膏車蠟屐猶多事。竹杖芒鞋可素秋。</text>
<title>丹陽客館。次南三松 景祥 韻。兼奉崔三溪。慶會時爲丹陽守。</title>,<text>寄語高樓八九賢。何如振策躡詩仙。秋山霽色一千仞。長嘯歸來最上巓。</text>
<title>伏次叔父贈崔三溪韻</title>,<text>雲林豈與竹林同。守道懸非泣道窮。李白好陪興德去。靑山留醉紫烟中。</text>
<title>淸河途中</title>,<text>指點淸河縣。蒼蒼雲海涯。人尋靑鶴洞。路出白鷗沙。漁店巖邊古。山村竹外賖。平生丘壑志。見此欲移家。</text>
<title>次海月樓韻</title>,<text>南來本爲鶴山遊。北望先登海月樓。長篴殘星一樽夕。紅蕖翠篠滿塘秋。淸時不用憑軒涕。暇日聊消懷土憂。更擬明朝牧羊去。于今林下有眞休。</text>
<title>南軒卽事</title>,<text>小雨侵凉軒。淸聲動疎竹。非留滄海客。爲多碧山瀑。行矣莫躊躇。秋深桂花白。應知東林師。預掃一片石。</text>
<title>崔三溪有約遲至</title>,<text>海日冥冥海鷰輕。西風獵獵客心驚。慇懃坐守丹陽約。雨滿空城杮葉鳴。</text>
<title>遊釣鯨臺</title>,<text>翠㠐逈如翺。滄溟平不濤。天開萬里鏡。石露三山鰲。造化鍾奇壯。鬼神分下高。人間愛此地。吾與白鷗曹。</text>
<title>又短絶</title>,<text>半入滄波半太淸。長風破浪韻流鈴。十年不試任公手。今日南溟始釣鯨。</text>
<title>德城公館。送三溪歸省湖南。</title>,<text>嶺外政聲最。江南歸路遙。天心加一歲。公意急三朝。南嶽偏回鴈。東溟不作潮。如何德城別。秋雨又蕭蕭。</text>
<title>次趙梅堂 廷榦 贈竹杖韻</title>,<text>海月樓前綠玉竿。遠從黃鵠任盤桓。淸溪白石松陰路。無限秋山共汝看。</text>
<title>自寶鏡寺入文殊臺</title>,<text>玄天掛寶鏡。上有白雲逕。尋眞如啖蔗。去去漸佳境。露桂落天香。風泉散巖響。岧嶤第一臺。欣我紫霞賞。冥觀萬化初。獨立千峯上。倘我不登玆。安知天地曠。</text>
<title>過落虎巖至獅子項。伏次叔父韻。</title>,<text>銀河遠自玉京流。自掬淸波好沐頭。坐石不知柯已爛。昇仙橋下是瀛洲。</text>
<title>又次金明叔 得鏡 別韻</title>,<text>巖開活畵壺中界。山倒秋光鏡裏天。此行不挹浮丘袂。已到瑤臺月一邊。</text>
<title>寂滅庵</title>,<text>夜到翠巖宿。入山已十里。如何寂滅境。枕席響風水。初疑馮夷宮。身在碧海裏。復訝廣寒殿。秋聲生桂子。寥廓萬古心。㗳然遺天地。偶値方瞳翁。留我綠雲字。讀之淸飈發。身輕彩鳳翅。杳入無窮門。空山餘紫氣。</text>
<title>繼祖庵</title>,<text>金碧軒窓白玉屛。人間消息海冥冥。平生巢許曾多事。卧聽溪聲耳已淸。</text>
<title>上龍湫</title>,<text>西入上龍湫。湫涵朝日光。飛爲晴雹壯。掛若彩虹長。亂石鋪還凈。羣峯舞欲狂。因尋大悲院。楓菊着衣香。</text>
<title>題白雲臺</title>,<text>靑天削出金芙蓉。絶頂直垂雙白龍。古壁巉巉道骨瘦。秋潭寂寂靈籟空。東溟咫尺日生腋。北斗低仰雲盪胷。更下層層月影石。孤烟蘭若送淸鍾。</text>
<title>次趙梅堂韻</title>,<text>葛仙昨已別。蓬島秋更尋。龜洞丹霞古。龍潭白日陰。雷霆十二瀑。劒戟一千岑。造物藏無盡。乾坤我此吟。</text>
<title>出山</title>,<text>一盃秋露謝千峯。自閱羣仙更此蹤。日暮下山誰送我。淸風門外兩三松。</text>
<title>題學衍軸。次李 景溫 年伯韻。二首</title>,<text>來自蒼蒼水石間。觀音閣上午眠閒。麻衣草坐僧何者。更說金剛萬二山。瑤草幽花洞裏春。丹丘逢着羽衣人。飄然共向龍湫去。雪瀑霜崖眼眼新。</text>
<title>次趙梅堂伻紙求詩</title>,<text>白衣來處白雲隨。云寫霞仙醉後詞。山中瀑布今無恙。解爲徐凝洗惡詩。</text>
<title>登淸心樓</title>,<text>已閱仙山復勝遊。南州七十野城樓。江含竹色深深翠。山帶晴光曲曲秋。十里海門天共遠。百年身世月同浮。主人好事張燈宴。應被人間望斗牛。右內迎紀行短律長篇二十五首。其中不無句語之未工聲律之未諧八病之未盡者。特爲記一時之興而道卽席之樂。後之閱者亦當樂其樂而寓其興。豈以音律句語求哉。</text>
<title>伏次叔父寄浴窓韻 二首</title>,<text>乾坤蕩蕩眼何巍。四海區區小一罍。白髮不隨潘岳去。黃昏那爲屈平來。寧從達識誇三樂。莫把深情賦七哀。好對墻醪除萬事。淸風窓下傲無懷。白屋孤臨碧海長。平生書史謾撑腸。問誰更握周公髮。秋盡天涯歲已茫。</text>
<title>追次叔父訪白巖山韻</title>,<text>往事休悽甚。逢時各囅然。山川迦葉國。歲月落花天。話定僧連席。詩寒雨濕鞭。想歸還寂寞。村舍亦林泉。</text>
<title>水谷川上吟。奉柳聖瑞。己丑</title>,<text>水淺易爲漁。林深亦可居。兩三斑鬢老。咫寸細鬐魚。席止溪邊石。肴宜雨後蔬。陶然君子慮。山酌不留餘。</text>
<title>詠懷示金達遠 垓。近始齋。</title>,<text>千針未刮伏盲憂。百鍊難爲繞指柔。出海安知鍾鼓樂。啣蘆誤入網羅收。慙無直道空三黜。幸有餘生可四休。白首聖恩圖報處。安耕日日太平謳。</text>
<title>簡謝聞慶申沖擧惠酒饌 二首</title>,<text>聖主恩深放爾歸。故園梅竹好相依。風流誤被遨頭識。雪月淸宵送白衣。度盡關山始遇君。飛來綵筆濕春雲。澆書幸與分同志。洗盞何須對馬軍。</text>
<title>奉和金鶴峯韻</title>,<text>大醉南山下。樽前有幾人。吾將惠好者。滄海共垂綸。</text>
<title>和鶴峯先生韻。贈權定甫 宇。</title>,<text>標格舊勝詩。詩篇今勝人。休嗟二疏去。聖主有溫綸。欲出北門路。甘爲東海人。不才同白蠟。安可凂靑綸。</text>
<title>追次前韻。奉呈金鶴峯。四首</title>,<text>舊日紫薇郞。今爲白髮人。公如歸狩釣。言䩨且言綸。昭代無遺彦。中林不見人。金甌永無缺。羣策賴彌綸。相貌齊無盜。修辭鄭有人。朝廷足文武。天地入經綸。平生肘後術。不語眼前人。啄稻禍寸網。貪芳傷寸綸。</text>
<title>送酒米宋子一家</title>,<text>香如秋菊色如霜。此法應傳古杜康。休恠海翁分薄祿。月明良夜共淸觴。</text>
<title>次金鶴峯韻。贈花川正。</title>,<text>藩禽慕鵬擧。叢棘襲蘭薰。他日東歸去。那堪日暮雲。</text>
<title>奉候金鶴峯</title>,<text>人過南崖月出時。相逢樽酒許論詩。夜深歸興今何似。一陣松風和雪吹。</text>
<title>同張德哉宿井林寺</title>,<text>行趁黃昏踏綠苔。竹林疎影月前臺。不緣居士開壺界。那有吾曹把酒盃。塔閱羅朝千載古。僧從胡地七山來。中庭石像如將語。爲問人間幾劫灰。</text>
<title>室人毁燕壘作詩 二首</title>,<text>鳥中唯燕有三良。來去知時不啄梁。最愛年年尋舊主。慇懃終日語空樑。破卵覆巢鳳不至。焚林竭澤戒常嚴。虛堂太寂無人到。何似時看燕入簾。</text>
<title>憎烏雀</title>,<text>烏啄秧苗雀啄麥。凶年無物不侵人。若使成湯見今日。不應解網浪施仁。</text>
<title>歎松</title>,<text>聞說黃楊厄閏歲。可憐松厄酷凶年。爭剝皮膏充口腹。白虬倒卧碧山巓。</text>
<title>五龍臺</title>,<text>淸晨步出五龍臺。臺下寒流噴壑雷。記得少時乘雪霽。潭心橫踏綠氷回。</text>
<title>聖留窟</title>,<text>出山閒坐聖留前。靑壁巉巉揷半天。玄鶴不驚沙際立。想應中夜問蘇仙。</text>
<title>水穿臺</title>,<text>一水穿成兩石峯。中環綠鏡蔭長松。從來勝地無專管。我欲移家學老農。</text>
<title>八月卄三朝偶興</title>,<text>雨後松棚釀晩凉。山妻勸換夏衣裳。茄園露浥垂垂紫。稻壠風傳細細香。家近竹樓來鬼笑。身衰蓮幕阻鳧蹌。自知病拙千無用。還恠村醪飮量長。</text>
<title>入山記事。贈嚴上人。</title>,<text>浩劫千飜觸目悲。龍天一界問誰持。義相庵廢還新搆。元曉峯高是舊知。薝蔔萎塡觀瀑路。梧桐生老讀書基。白頭歸似遼東鶴。應被山靈笑太遲。</text>
<title>庚寅春移寓臨河。次禹 季賀 韻。</title>,<text>君家栗亭春政深。落紅軟綠今何似。碧澗浮花卽仙源。長林隔烟疑野寺。漁農自分百年歡。軒冕不直一杯水。有時掛鵠引佳釀。誰與醉者蒲衣子。</text>
<title>一日網得江魚。速金以源酒。二首</title>,<text>桃花春漲錦鱗肥。細網如烟玉散飛。遙想小槽聲未惡。不妨携及夕陽磯。櫻腮初軟麥胎肥。江國新晴鷰子飛。妙理在漁非獨酒。春來長上子陵磯。</text>
<title>雨中走寄南子仰</title>,<text>鷰子東風暮。桃花細雨濃。酷憐春一刻。開綠翦新蔥。</text>
<title>謝南子仰持酒來訪 二首</title>,<text>無多酌我我已醉。有所思君君便來。滿院梨花春欲老。稽山將倒更三杯。濕雲濃霧翠圍山。春惱如酲欲上顔。多事小阿扶我起。晩晴門巷落花斑。</text>
<title>鄭子孚歸朝簡寄次謝 名士信</title>,<text>春隨梅使至。香逐鳳牋生。天上文星動。人間晝錦榮。賴君情繾綣。忘我迹零丁。此去如相問。安耕荷聖明。</text>
<title>携李義述，金活源遊落淵下。仍題義述日記後。</title>,<text>二月江頭未見花。江行雖早興猶多。雙飛鳧外水聲遠。獨去僧邊山影斜。蒼過平林墜繡翮。綠勻陽岸摘瓊芽。靑烏却笑君無定。白石寒流此可家。</text>
<title>鶴峯先生蒙差日本通信使。行到靑城山本家。余與李養源單騎馳迓於石門精舍。未及奉拜。先題石門卽景。呈禀鶴峯。</title>,<text>石作白雲門。江涵蒼玉屛。登臺遠天色。入戶寒松聲。夜久水禽定。春晴山杏明。淸光不可攬。月落波盈盈。</text>
<title>醉鄭府伯 煕績 酒。宿石門精舍。月色鵑聲。令人不寐。</title>,<text>芙蓉頂上水晶宮。影落寒雲玉鏡中。半夜月明人不寐。子䂓來叫杏花東。</text>
<title>翌日晩。金鶴峯困宿酲不來。又走呈一首邀之。</title>,<text>碧空崒崒靑城山。晴川溶溶白玉環。千峯靄合海濤伏。亂松翠陰天風寒。翩𦒘淸都下威鳳。咫尺扶桑挾兩鸞。願言飛渡三千界。共嚥朝光第一壇。</text>
<title>是日金鶴峯以詩追謝之因和 二首</title>,<text>國有百年好。公爲萬里人。張槎向海日。謝墅趁江春。月轉峯陰合。烟和樹色新。分明須着眼。後夜夢來頻。朝辭丹鳳闕。暮宿白鷗灣。落日陌頭柳。孤烟江上山。勖君萬里意。寧容一杯間。歸來滄海夕。桂樹期重攀。</text>
<title>奉別金鶴峯通信日本之行 四首</title>,<text>繞泮飛鴞食我桑。啣綸威鳳下朝陽。兩邦二百餘年好。一道三千里外洋。鮫島煙霞縈劒佩。鰲山草木被文章。扶桑自漸王靈後。萬古常新日月光。淸都香史屬文星。桂海承風效百靈。夜泊馬洲虹貫月。朝翔暘谷鶴沖冥。已窮漢使槎頭水。應見秦皇火外經。鴂舌亦知墳典未。須觀禮樂我朝廷。海外徒聞更九州。天涯此日有行舟。鄭公圖上山川盡。溫嶠犀前儵忽愁。翠覆晴沙松十里。金堆秋寺橘千頭。聖恩許快男兒志。羽盖飄然到處遊。多病周南類繫苽。慙無弩矢阻驅蛇。曾聞日域輸琛篚。俄見天津下月槎。投筆想公行破浪。濯纓嗟我別臨河。歸來應畵麒麟閣。烈烈聲名萬古華。</text>
<title>重次草堂丁監司韻見志 三首○名允福</title>,<text>堯舜無遺野。乾坤有棄墟。飽聞蘭性化。偏愛竹心虛。物議從愚妄。渠知實拙疎。試看身上事。十載一羊裾。原卧蓬侵逕。陶歸菊擁墟。送靑山更近。生白室長虛。病覺衣裳重。貧知簡札疏。寬懷在秋社。野老醉聯裾。睡味敵熊魚。醉鄕連里墟。二難吾已得。萬事夢俱虛。月色冷非冷。梅花疎更疎。誰知歲暮客。芝製木蘭裾。庚寅春。余首蒙收敍。兩司合論六日不允。槐院卽爲水考退閒。頗幸有詩焉。</text>
<title>溫井楡亭夕眺</title>,<text>立到黃昏月欲昇。隔林鳴瀑潄蒼藤。須臾雲捲西山雨。絶頂孤庵露佛燈。</text>
<title>望白巖山。憶亡從弟。</title>,<text>十年重叩白雲來。依舊蓮峯鳥外開。明月滿溪人已去。至今猶有御風臺。渾元名溪曰明月。余名石臺曰御風。故言此。</text>
<title>辛卯春。課耕開谷別業。偶吟。</title>,<text>無策資身類觸藩。却來丘壑亦君恩。行營高燥志空大。隱就盤旋跡未渾。獨渡龍化寺前水。深耕劒磨山下原。力穡輸公期報國。非才此外更何論。</text>
<title>登仇注嶺</title>,<text>金莊山與劒山隣。石角聱牙虎豹蹲。亭午峯陰日月側。隆炎溪噴雪霜飜。人難蜀道捫參井。天設秦關壯海門。如使四隅排此險。金湯萬世孰窺藩。</text>
<title>英陽一縣。爲春社飮。邀余同之。記見。</title>,<text>東皐田舍會比隣。澗蔌溪毛雜錯陳。羣穿楡柳趁朝日。爭說桑麻及暮春。鶴皓掀髯野翁舞。鵝黃入手山醪新。農謳樵笛無次第。莫是煕煕太古民。</text>
<title>走次金心源長律 名澈</title>,<text>爲愛淸江欲結廬。頻遭飢歲歎無餘。塵生瓦釜閒舂杵。水浸沙田失種蔬。漆室誰知寃貫斗。淸時自笑謗盈車。陶詩貧士吾差信。歲暮塤箎幸有渠。</text>
<title>記夢</title>,<text>處處和烟樹樹花。水村山郭酒旗斜。上流剩有閒田地。蒼檜香筠是我家。</text>
<title>夢到一處。山回水擁。紅桃碧梨。萬樹開花。人烟濃沫。雞犬相聞。傍有一老曰此信村也。上有亭閣極瀟灑。指示余曰此乃汝之居也。余於前壇徘徊顧望。遂作此詩。翌曉覺而思之。宛似桃源漁郞。追和又志之。</title>,<text>人間榮辱等風花。世路崎嶇更側斜。昨夢也應先物色。桃花川洞勸移家。</text>
<title>送允兒西行</title>,<text>少女歌漁父。雙叉和老農。漁農吾事業。詩禮爾家風。動境求閒味。行時着止工。玆吾未能處。願爾有初終。</text>
<title>聞允兒得司馬。喜和前韻。</title>,<text>學業都荒廢。知渠自懶農。見愁芹舘雨。聞喜杏園風。勿以靑錢幸。休忘黃卷工。蹉榮大海叔。含恨此天終。</text>
<title>次惺軒榮山津舟中韻</title>,<text>淸風一葉送輕舟。錦水潮頭接海流。遇勝便知眞界近。凌虛更覺此生浮。三吳風味空聞古。半世行藏辦幾秋。白首米鹽天亦憫。暫時猶許脫塵區。</text>
<title>海月軒慰會之日。次惺軒韻。戊申</title>,<text>天與一邊海。亭留三月春。爭歡野老席。漉濁古人巾。耕釣歌相得。風煙煖正勻。此時非我叔。何以侑吾親。</text>
<title>病呈辭歸有感</title>,<text>海鴈春回北。江梅雪吐南。殘生病催百。異域歲飜三。親老歸宜亟。官貧養未甘。西疇寧自力。明日理輕藍。</text>
<title>奉呈尹使相 壬辰</title>,<text>今日欣陪第一行。誰知幕史舊門生。人間觀察兼巡察。天上台星是將星。</text>
<title>次鹿門關韻</title>,<text>卉服千羣過鐵關。鷹揚一帶定咸山。伏波老將眞堪笑。吉語聞來只據鞍。</text>
<title>使相尹重湖 卓然 和洪生韻四絶。求和頗苛。余演至。五首○洪生洪宗祿之子也。性鈍騃不識一字。一日忽吟詩曰雨洗天街柳色靑。東風吹送馬蹄輕。太平名宦還朝日。奏凱歡聲滿洛城。時人以爲詩讖。</title>,<text>千里鄕山夢裏靑。此身驚似雁飛輕。分明膝下萊衣戲。未信飄蓬是別城。天兵百萬倒淄靑。掃盡三京一箭輕。最是九重無顧處。北門今日有長城。右奉使相重逢十載鬢猶靑。天語霜威鳳意輕。衰暮亂離兼此別。雪深何處宿孤城。右奉御史李潤卿幾處天陰鬼燐靑。窮年海內羽書輕。傷心莫道鰲山事。河北無男卄四城。右戲崔君安仁切磋看取竹靑靑。油幕迎君岱嶽輕。少日受書來圮水。今年傳箭下聊城。右贈都事</text>
<title>癸巳冬。余於龍灣記事。</title>,<text>獨夜江村急雪飄。佳期不料趁回潮。朝來怕作臨江別。此水西邊卽是遼。</text>
<title>次龍灣令尹韻。書良策舘。</title>,<text>只切葵傾日。難將草報春。長爲叱馭客。誰是哺烏人。身伴黃雲遠。頭添白雪新。殘燈夜不寐。兩地有君親。</text>
<title>乙未秋。陪巡相鄭寒岡 逑，亞使金公濟 蓋國，宣城李聖與 詠道 遊霞潭。翌日承問簡謝。</title>,<text>休言今日是重陽。此語那知更我傷。赤葉黃花渾舊色。千情萬事摠新凉。賴有僉兄堅道義。曾同百死幸杯觴。朝來獨與西山謝。放與霞巖管酒狂。余前日自號霞潭</text>
<title>同年九月。大人爲收秋往吉谷別業。寄絶句三首。盖言山中早寒衣被單薄之意。而余則陪慈堂方在溫井。西風日作。沐浴失時。伏次見意。</title>,<text>山耕井浴失時中。夜夜嚴霜日日風。母病父寒均未報。人間如我與無同。九月雖佳節已寒。山行縱好路非安。今朝忽得平安字。喜極還疑夢裏看。白寺溪邊楓未落。黃家亭畔菊猶多。主人已報山醪熟。歸路何妨醉帽斜。</text>
<title>寧海倅李 台徵 以公幹入關東。聞回聲馳俟望洋亭。名壽俊</title>,<text>聞君行李過門庭。急采靑芹配玉甁。日暮波鳴心政苦。望洋還是望賓亭。</text>
<title>次李淸江海月軒韻 名濟臣</title>,<text>小軒呑盡一滄溟。涼月長風盡此亭。不有謫仙留逸句。坐來安得爽襟靈。</text>
<title>追懷李淸江。又步前韻。二首</title>,<text>憶昨龍旌鎭北溟。當時有意宿玆亭。傷心風鶴歸何處。欲向蓬山問巨靈。淸江詩云何時一躡風頭鶴靑紅蜃彩耀東溟。一幅春雲落草亭。別後天風吹鶴去。瑤池明月宴仙靈。</text>
<title>秋懷</title>,<text>蕭瑟方知宋玉悲。鴈聲蟲語夜遲遲。臣心國有艱虞日。子意親方喜懼時。病葉易辭同髮脫。寒山漸瘦類顔衰。公私未報身空老。四十餘年一夢差。崖寒石瘦水明溪。萬樹猩紅暎馬蹄。病未携壺陪晩賞。一簷飛雨暮山西。今年風雨送重陽。獨掩西窓聽殞黃。病裏廢吟兼止酒。東籬辜負數枝霜。</text>
<title>病餘獨登東山有懷</title>,<text>病掩荊扉度半秋。朝來策馬上東丘。家家杮栗紅爭斂。峀峀煙霞紫欲收。節物幾回隨歲變。江湖長使着人憂。遙知西墅楓林好。欲倒匏罇孰與謀。</text>
<title>暮秋有懷</title>,<text>病裏佳辰倍覺忙。可堪寒雨殺秋光。茱萸放與吹誰帽。蟋蜶還同在我床。鷙鳥挾風衝碧落。鯨濤捲暮吼蒼茫。門前有路門還掩。只有金英送晩香。</text>
<title>伏次大人投韻。還奉行軒。</title>,<text>日愛春年健。時思石路難。暫離如萬里。少遠若三山。夜枕溪侵冷。朝窓壑送寒。心旌長不定。今午得平安。</text>
<title>乙未秋。余以佐幕過宿丹陽郡。板上有洪太古韻。次寓旅懷。奉贈主人全 冲遠。</title>,<text>盜賊無乾地。溪山有別天。閭閻渾似舊。耆老盡如仙。鬼笑吾非分。民思子解懸。他年羽衣子。招我儻留篇。丹郡獨免賊鋒。余於癸巳夏間。在關西行朝。求乞東郡爲歸覲計。適丹有闕。偶參首擬。不蒙天點。有鬼笑之語。</text>
<title>伏次大人韻 二首</title>,<text>溪心聚石生新瀑。松下開林藉翠茵。父子也應天不管。醉顔相與殿殘春。四載干戈未易來。今年何幸侍春盃。庸才欲謝征南幕。明日驪駒莫更催。元韻雨作淸溪生細簟。天敎芳草坐靑茵。斜陽傾盡山中酒。明日相期又餞春。碧山影裏碧山來。傾盡山中白酒盃。明日恐分千里道。夕陽啼鳥又何催。時小奴碧山進酒</text>
<title>次成從事 好善 詠權元帥祗受羊裘衾韻 元帥名慄</title>,<text>天寒忽覺鐵生衾。予念吾卿礪遇金。裁出玉毛分鳳幄。緘來春澤到鷄林。轅門渾被需雲重。斗帳寧知凍雪深。未死老臣靡寸效。白頭圖報只丹心。</text>
<title>聞朴大庵 惺 封章吟呈 丁酉</title>,<text>九重何處一封開。天自茫茫人自猜。欲將叔季還三代。江漢東流奈不回。遯山元合遯翁居。猿鶴雲林樂有餘。天意人心難可挽。殘春含口問何如。噤烏仗馬避天威。草野封章亦可悲。三代唐虞神聖世。未聞林下進危辭。寸誠憂國愛君王。致澤謀謨盡一章。聖世若敎人倂起。也應風彩動朝行。</text>
<title>濯淸亭八詠 幷序</title>,<text>溫井後岡㞳起處。有樹亭引風甚凉。平其下而壇砌之。以便來浴者延賞養氣之地。余名之曰濯淸亭。遂題一絶以志之。又編亭上所見者爲八詠以揚之。且寓所感。樹乃鄕老金國昌所種植。金老曾傳種樹年。輪囷柯葉障炎天。衫輕白苧身初浴。一枕淸風便是仙。濯淸亭炎帝神功在火師。千年入地化蘭池。當時若解偏嘗草。濟衆安能此博施。湯沐井咫尺靈泉化玉虹。跳珠觸石動雷風。澡身沐髮渾常事。直擣塵胷萬慮空。下湯瀑白石天然白帝城。雲霞如幟雨如兵。若爲借得山靈力。蕩掃南溟澈底淸。白巖城征南諸將摠非人。未必山城不益民。漫築一年供勝賞。白龍橫卧翠微春。姑母城古寺僧殘蝙蝠飛。靑苔移上牧丹扉。匡山舊侶今誰在。白首蹇驢悵獨歸。白巖寺太華西分玉一簪。中藏蘭若自鷄林。題名人去樓無處。唯有山頭月古今。西華山桑柘朱陳自一村。淸流分浸稻花根。門前綠樹亭前石。好是年年濁滿盆。蘇台村三台散作五台精。落地飜爲萬仞城。待見火輪浮峭頂。紅蓮一朶碧雲莖。五台峯</text>
<title>簡謝大海叔父惠送竹筍</title>,<text>再奉潘輿臨浴室。不堪憂懼送平生。渾忘昨夜梅全落。喜見今書竹已萌。無肉叔應憐軾瘦。泣生吾自愧宗誠。香淸味淡慈顔悅。去穢除腥病體輕。</text>
<title>端月二日。叔父初度。兼行時事。仍設壽酌。詠歌不足。謹綴短章。以代南陔。</title>,<text>正午黃梅節。初筵綠竹堂。精禋百禮洽。綵舞萬年觴。世永詩書澤。時宜薦芷香。想應南極曜。今照海仙鄕。</text>
<title>謝通濟庵僧 二首</title>,<text>白足飄然過我門。分明一逕入層雲。隨渠欲向山城去。明月溪聲不忍聞。三黃江夏璧連雙。詩似南山賦似江。今日寺樓溪水上。月明空掩讀書牕。</text>
<title>四月八日社會記事</title>,<text>釋家今日詑摩尼。那直生前酒一巵。白箑輕衫冠者友。和風甘雨牧丹時。肴登海陸鮮兼滑。話到農桑古亦奇。應恐丹靑摸不得。年年春社記新詩。</text>
<title>秋社適有采薪。追次前韻以謝之。</title>,<text>自憐傷肺重傷尼。爲是平生酷愛巵。菊會已差冬至後。薪憂又負雪晴時。人生一飮誠非偶。末俗同歡不亦奇。珍重諸賢勤稧事。百年如我續前詩。新羅以齒爲尼有尼斯今之語。</text>
<title>山寺懷古</title>,<text>聽說金剛變白沙。可堪人世易消磨。當時法侶知誰在。今日僧房有幾渦。道義師生俱渺漠。英靈山嶽獨巍峩。溪聲想似山陽篴。不忍重橫碧澗槎。</text>
<title>贈李大仲 介立</title>,<text>一屋生涯懶不謀。凌風直欲上蓬丘。醉多工似陳驚座。詩有神如趙倚樓。處世未逃譏帶釰。逢君還喜許同舟。朝來山雨迷東洛。明月何妨向我投。</text>
<title>亂後有感</title>,<text>自從晉賊撤蜂屯。漸見春田闢舊原。故國山川如昨日。荒墟籬落盡新村。吏民不分餘生在。鋒鏑曾爲戰血渾。更願廟堂須策略。未陰桑土壯南藩。</text>
<title>春晩入月夜谷中漫興 二首</title>,<text>山藥生時山興濃。不禁臨水散吟筇。流鸎似解挑詩思。橫拂松枝過碧峯。當歸葉抽山杏飛。白小羣游溪水肥。樂在人前人不識。乘春獨來還獨歸。</text>
<title>東皐卽事</title>,<text>昨飮隣家酒。今持野老觴。農談當奇字。茗席勝華堂。海蛤堆盤美。園蔬繞箸香。三春知不負。一醉傲羲皇。</text>
<title>別李叔平向黃江口占 壬寅○名埈。號蒼石。</title>,<text>昨夜丹丘揖羽衣。銀河十里玉屛圍。此間▣眼皆佳句。行近瞿潭雪又飛。</text>
<title>忝任醴泉感吟</title>,<text>米囷公作草溪年。我守襄陽只醉眠。當日顯揚雖莫及。一家淸白儻能傳。米囷公。指漢城判尹黃有定也。公始自平海移居榮川。而公年四十八時爲草溪郡守。自少至老。愛讀論語一部。人稱爲米囷。</text>
<title>花府次提督韻。謝白惺軒叔冒雨臨見。</title>,<text>此生都未定。憂患略相同。軒月分天畔。簷花共雨中。歡如和陰鶴。飮似吸溪虹。醉話元肝膽。何須示好戎。</text>
<title>白惺軒叔飄然向東。適遭雨水。廻臨快賓樓。踴喜之極。奉呈記事章 二首。</title>,<text>快賓樓上快哉風。槐柳陰陰綠鏡中。好雨滌炎雲捲北。羣峯低遠鶴盤東。尋常愛向三生結。咫尺銷魂萬里同。莫道老來無適興。前川留客謝天公。豪聲曾擅右扶風。白首那知酒百中。匹馬已先歸海北。單琴亦欲向天東。參商每恨門前在。樽酒端宜月下同。一曲落梅催喚妾。前身方信是山公。</text>
<title>次怡顔堂白惺軒韻 二首</title>,<text>今夕丰容照樑月。一場豪語瀉天潢。誰敎勝事酬佳節。政是庭梅雨打黃。錦瑟無端十二絃。絃絃曾奏太平年。入河當日河應惜。故遣今宵宥醉筵。右贈皷方叔</text>
<title>快賓樓次白惺軒韻</title>,<text>山向樓東水向南。有時淸磬出西庵。午衙罷後開宵飮。却到忘言興不堪。</text>
<title>溫井奉呈白惺軒叔行 二首</title>,<text>殘紅吹盡水邊臺。重爲潘輿踏洞苔。小雨乍晴山更好。幽禽方語夢初回。詩從長老西庵見。蕨自樵翁北谷來。本是沉冥還舊業。暫時桎梏亦堪哀。昨泝西溪過八臺。奇巖如雪水如苔。山川自是曾相識。猿鳥應嗔不早回。廣受舊聞同乞退。軒濱重約庶追來。唯於酒席揮時輩。怕說干戈說轉哀。</text>
<title>溫井奉呈大海叔父及大人行軒</title>,<text>欣迎征盖下東臺。急洗山觥藉綠苔。鶴髮韶顔瞻午憇。深林危棧憶曛回。異時自有詩庭過。今日何期浴井來。多事溪流知別恨。聲聲觸石有餘哀。上叔父歸軒已稅納凉臺。山逕唯餘印屐苔。丘壑優游眞一幸。心膓喜懼却千回。門前沙鳥翔還泳。壠上耕犂去復來。菽水百年供至樂。不須鴇羽自傷哀。右上春堂</text>
<title>次洪君瑞 履祥 獻壽詩韻</title>,<text>天地材間間百齡。前身應是夢長庚。承家肅穆詩兼禮。遇興縱橫筆與觥。霜刃試來開掩翳。雲璈奏罷掃喧轟。此行佇作朝家棟。能庇吾東更有贏。</text>
<title>立春前一日。與金南嶽醉吟聯句。</title>,<text>明月出東嶺。中宵酒屢行。南嶽。 相携同酩酊。摠是故人情。海月。</text>
<title>次金南嶽韻 三首</title>,<text>南國高遊我已遲。不關樞吏冷無巵。只恨昨年經兩叔。鶴城楊柳少長枝。樞吏指中樞錄事。一叔指養源。後日尋芳不較遲。臨岐成說有金巵。平生最恨湖洲女。十載重來子滿枝。太化樓頭落日遲。雙垂玉筯勸金巵。憑君試爲歌金縷。須折花時莫折枝。</text>
<title>二松金守愚丈示其所得於時名公碩士之作者。皆一押三歌。令余亦和之。余以詞列三王爲榮。強次二首。癸卯</title>,<text>世人雖歌不知歌。歌有悲歌有怨歌。酒家酒熟梅花發。大醉方將歌我歌。我醉我酒歌我歌。我歌似歌亦非歌。▣▣二年不見和。置之且歌歸來歌。</text>
<title>挽尹君聘</title>,<text>昔我垂髫日。知公有高風。識曾三世久。居近一溪同。白首談鋒壯。平生活計窮。松亭一醉罷。回首海鄕空。</text>
<title>七月旣望。丹陽府伯金景受簡余同賞月。余畏暑辭馬。却以漁船駕海而進。景受與亞使趙汝輝俱醉午酒不能起。萬戶金慶元携琴娘侑秋露於船上。是夕月色如海。海色如天。飄然有羽化登仙之興。夜闌▣卧。時有淸飈攪余頭髮。此外不知身在何境也。</title>,<text>赤壁蘇仙夕。蒼波太乙舟。誰敎蓬島月。更送鬱陵秋。水綠沙逾雪。松寒鶴欲愁。▣▣▣蛟壑。詑勝四仙遊。</text>
<title>伏次大海堂叔父梅花壇韻</title>,<text>韶鬢童顔是德隅。樽馨案美極歡娛。萬年好永今年樂。山有嘉肴海有需。</text>
<title>次上天使朱之蕃韻 丙午</title>,<text>中夏儀文際海繁。泮宮星彩爛盈門。彜倫有賴留華扁。禮樂斯興揭格論。澤遠千年嗟聖遠。道存今日喜師存。環橋聳聽知趨正。免被冥行誤觸藩。時兩使謁聖於泮宮元韻廟貌更新杏檜繁。蹌蹌多士集橋門。八條遺澤遵箕範。六藝根源遡魯論。道不遠人期慥慥。靈含成性在存存。相期願學先時習。扶植天常壯翰藩。</text>
<title>漢江舟中次車萬里韻 名雲輅</title>,<text>鏡面平鋪不起瀾。仙舟搖漾水雲間。歸來却恠身淸健。袖裏長江與遠山。</text>
<title>漢江次副天使梁有年韻</title>,<text>水綠沙明暎鷺車。和風麗日語鸎初。身從天降人疑鳳。心到機忘我亦魚。煙柳翠搖飛鷁首。月輪淸澈睡龍居。湖山更覺增奇絶。爲被詩仙灑翰餘。元韻帶郭羣山引使車。山雲穿盡渡江初。逼人淸氣舟無暑。集網澄潭食有魚。渡口楊花迷野岸。亭間鷗鳥傍幽居。更憐夜月兼沙白。一曲殘梅聽笛餘。</text>
<title>漢江次上天使韻</title>,<text>千年慳秘誰開闢。四海詩盟獨主張。玉節初臨辰馬界。蘭舟更泝水雲鄕。河山繞郭浮佳氣。草木迎軒被耿光。盡日陪歡風帽落。不妨衰鬢露滄浪。元韻漢江形勝東邦最。海國羣賢讌席張。穩泛中流舟是屋。劇浮太白醉爲鄕。一天月彩兼燈彩。四面山光接水光。更漏迢迢歸酩酊。猶疑枕藉向滄浪。</text>
<title>洞仙舘又次上天使韻</title>,<text>紫海彤雲結彩樓。霞冠星佩縱天遊。應從閬苑回輕擧。幾見桑田此暫留。物外長春占桃李。人間一粟笑蜉蝣。當時異景天猶秘。山擁林回萬象幽。元韻不住瑤京十二樓。言尋靈洞采眞遊。雲爲翠葆千重密。松是龍精萬騎留。別向壺天開日月。笑看塵界換蜉蝣。東來客抱煙霞癖。高枕山椒夢亦幽。</text>
<title>納翠軒又次上天使韻 二首</title>,<text>四海高名仰斗山。銀鉤寶唾賁松關。飄然羽駕回崑閬。一夜相思鬢已斑。右謝惠詩乾坤慳秘效淸幽。新搆凌風勢欲浮。應使鬼神長泣護。龍蛇一字重山丘。右謝惠額</text>
<title>韓尙書益之示余副天使遊蠶頭韻。卽席奉呈。號柳川</title>,<text>危臺直壓大江濆。却訝靈鰲此失羣。皷角縈雲齊隱隱。聲名掀海共沄沄。仙凡一席天應遣。罇酒中流日欲曛。後夜相思來此水。楊花落盡雪紛紛。</text>
<title>感賦一首。投示一二知己。</title>,<text>八年重到洛南坊。隣里皆新井路荒。小草辭山雲杳杳。窮猿戀樹海茫茫。鄂花湘纈爭深淺。漢帽唐冠互短長。唯有街西長樂曉。鍾聲依舊報劉郞。</text>
<title>書奉崔汾陰汝以詞伯 名天健</title>,<text>積雨鏖殘暑。危踪廁末塵。泥深嫌沒馬。語冷畏氷人咫尺堪千里。翎鱗本一身。嫠憂空滿室。隙照倘分隣。</text>
<title>冬至副使李台徵。送剡藤苛索贈 二首。</title>,<text>天地一陽辰。衣冠萬國臣。如吾執壤幾。無子誦詩人。璧水瞻尼聖。瑤壇禮玉宸。東歸倘未决。勝話佇明春。聖主當時辱。孤臣十月行。唯知爲國死。未暇向親寧。白日照柴市。淸風吹竹城。平生瞥眼恨。把酒與君評。</text>
<title>慶退甫後堂小酌有感 名暹</title>,<text>天遠人難問。秋高客未歸。祈晴晴變雨。待月月全微。露濕蛛絲重。簾昏蛩語稀。停盃心更悄。昨夜夢漁磯。</text>
<title>與李聖徵 廷龜 李而遠 尙毅。鼎坐飮話聯句。</title>,<text>人好酒亦好。而遠。 情深盃不深。江湖千里別。聖徵。 宇宙百年心。會元。 話舊欣兼喜。聖徵。 論交石與金。而遠。 應須記此夕。會元。 莫惜費長吟。聖徵。</text>
<title>謝睦運使 大欽 來訪山寺 號茶山</title>,<text>昔値朱天使。同登漢水舟。人生餘幾日。動別十三秋。石确寒山側。松陰古寺幽。多君迂使節。盡夕辦淸遊。</text>
<title>後會月松。追寄行臺。又約遊八仙臺。余以病辭。</title>,<text>霄漢星初降。江湖病獨遲。纔承十載面。又負八仙期。月白東亭雪。春融北路泥。何如催返騎。趁此早梅時。</text>
<title>又贈睦茶山二篇</title>,<text>邊城春意好。旅舘夕陽遲。驅岸多前路。鯨波沒後期。情深梅發樹。心作絮粘泥。何處重逢日。開談惜別時。層砌朝看竹。淸溪夜放舟。樓臺留皷笛。開落記春秋。把酒悠悠處。吟詩事事幽。柳橋分手後。花月憶奇遊。</text>
<title>奉博地主權 啓○二首</title>,<text>識恨荊州晩。來嫌叔度遲。登龍元不分。傾盖本無期。幾欲胷披吝。飜疑鬢汚泥。行當一扶病。正好杜鵑時。欲訪仙巖洞。須將藥玉舟。烟霞別天地。蘿桂老春秋。永與邊塵隔。方知山興幽。何如解紱後。同我采芝遊。</text>
<title>燈夕。戲書贈安大立。二首</title>,<text>燈宵一飮號治聾。社友爭來酌我多。月到前楹猶倒卧。雷霆爭奈醉劉何。病中強酒欲治耳。耳不能治心反聾。千是萬非渾不辨。此方吾欲問神農。</text>
<title>思親 丁未</title>,<text>五馬雖榮養未能。空慙爲政欠風稜。無人膝下承溫凊。一日心頭幾炭氷。</text>
<title>南州憶海月軒</title>,<text>月軒遙想月徘徊。軒外漁舟去自回。強嘯南州腰似磬。此容應被白鷗猜。</text>
<title>次玉山溪亭韻</title>,<text>亭亭紫嶽擎霄壯。混混眞源出洞遲。瞻若在前俄在後。生何同國不同時。東南柱折嗟作及。五百年興未易期。爲問于今從政者。於仁用力孰能之。</text>
<title>明遠樓。次圃隱先生韻。</title>,<text>三山影落二川回。鏡裏乾坤掌㨾開。雲物不隨時世變。風流長遣我曹來。瀕飈暗度梅花曲。桂魄還迎竹葉盃。到處淸遊渾聖渥。不妨携酒重徘徊。</text>
<title>更次前韻贈南士彦</title>,<text>黃梅丹杏節初回。別院重簾趁暮開。喜雨曾隨刺史至。淸風又逐故人來。三春淚眼添新病。一夜簷花負滿盃。賴有蓮香生步襪。願君留賞少徘徊。</text>
<title>再次前韻呈白惺軒</title>,<text>南州太守二年回。爲被梅花適意開。初似何郞傾遠赴。却敎王式悔曾來。交稀末路誰知己。病壓衰年自覆盃。攬勝亭前滄海闊。儻能容我共徘徊。</text>
<title>大丘途中</title>,<text>南州何事又棲棲。初罷轅門日欲西。行遇野亭臨水久。吾廬亦有此山溪。</text>
<title>次壽席韻</title>,<text>官淸來晩欠盤盃。今日華筵久未開。願學鳴琴兼弄雀。忠如宓子孝如萊。</text>
<title>用前韻奉呈白惺軒</title>,<text>淸凉堂上萬花盃。爲我惺軒月夜開。醉聽瑤琴談碧海。依然乘霧向蓬萊。</text>
<title>壽席次白惺軒韻</title>,<text>天爲高堂有老親。却敎今夕變陽春。春風滿坐吹歌管。更把南出壽二人。</text>
<title>詠呈白惺軒求正</title>,<text>問余爲郡有何能。頭雪顔塵亦可憎。自笑朱幡還惜馬。誰知五斗却無升。樓傾明遠空留月。寺廢安興不見僧。縱有新詩無處寄。故園回首海雲層。</text>
<title>贈黃亞使</title>,<text>嶺南蓮幕佐稱難。江夏才豪剩得閒。輕雪不會窺鬢髮。剛金何敢較心肝。盤胷灝氣扶桑海。入筆秋光智異山。持此高標還玉陛。淸寒氣色動朝端。</text>
<title>次虎溪西洞韻</title>,<text>白髮臨流坐。蒼顔照水傍。斫螯盤散雪。泛萼口生香。雨後溪炊靜。春深草席芳。山人舊知我。荷酒勸斜陽。</text>
<title>次水穿臺韻 今酒泉臺</title>,<text>天作眞形勝。潭心聳石臺。魚當銀鏡躍。鳥拂畵屛來。米嶽當西鎭。杯山擁午回。菟裘足於此。閒對白雲開。</text>
<title>喜雨有吟</title>,<text>昨苦經年旱。今逢一夜霖。流膏潛入土。潤色忽生林。稍慰田家望。能蘇病客心。晩看江閣外。浮動柳條金。</text>
<title>次李 敏求 海雲臺韻呈惺軒</title>,<text>臺壓滄洋俯積蘇。方知造化用工麤。應敎儵忽移三島。未覺乾坤有四隅。官篴晩飄空外遠。漁帆晴點鏡中孤。風流一散知如雨。願與惺翁續此娛。</text>
<title>道中偶得數絶。錄奉惺軒。三首</title>,<text>鳥有呼歸草有歸。三年何事爾遲歸。固知未免人疑信。嬴得銀光漆鬢歸。盤根鈍器本非宜。積羽沉船又不支。今日簿書都把擲。只嫌衰病苦追隨。歸途一刻直千金。世上應無獨子心。咫尺靑山知謝宅。未容函丈少開襟。</text>
<title>奉賀丹陽白李兩叔。晩登龍馬二榜。壬子</title>,<text>人生七十也知稀。七十成功更益奇。莫向魚臺存晩計。如逢渭獵可王師。人傑從來信地靈。西東名將與名卿。爭如禮邑佳山水。老得英材始大成。</text>
<title>玄風朝陽閣。次李五峯 好閔 韻。</title>,<text>兵後軒池次第新。池邊老樹惱行人。征南舊佐今誰在。屈指俄然二十春。</text>
<title>次贈 三首</title>,<text>優游才與不才間。釣有滄江采有山。休恠此翁無嫌媚。不曾梳洗作時顔。餘子紛紛不足欽。惜君才調敵南金。君親兩地危樓夜。爲問何人識苦心。功名莫較甘羅早。命數休論李廣奇。要向靜中安本分。不須歸去始知非。</text>
<title>謝相公枉訪不遇 二首</title>,<text>石橋西畔草廬荒。夢寐驚紆繡盖香。里巷喧傳眞細事。山川衣被摠昭光。荊扉不合題凡去。鷃翼難追擊海翔。欲望車塵嗟莫及。此生無地吐茵狂。恩賜溫泉當鑑湖。春風匹馬海東隅。兒童走卒前承相。道侶仙翁舊酒徒。羽島煙霞迎壽杖。蓬山日月入吟壺。看公晩節開堂處。大筆何人續老蘇。</text>
<title>寄臨瀛倅</title>,<text>聖主深恩異漢皇。臨瀛元不似淮陽。湖山特地風塵遠。琴鶴隨身日月長。八九胷襟中海嶽。三千世界外仙鄕。十年卧闔公應願。吏隱風流擅一方。</text>
<title>無題 三首</title>,<text>窓外梅花影動搖。曉看風色更蕭蕭。開門喜見山僧至。問路回瞻鳥去遙。春草野橋三日雨。夕陽江口晩波潮。逢師欲恣林泉賞。其奈天涯白髮凋。兩腋如生入翮翔。少年豪氣沒崑岡。龍天鶴國筇邊別。桂露松雲筆下香。聽瀑玉淵淸快耳。冠巓金佛悔留膓。至今俑得山僧說。勉汝能修補我狂。出郭身如駕鶴輕。東臺十里畫中行。新開錦繡山容淡。厚展琉璃水面淸。一步卽知丘壑美。兩年胡被簿書縈。松羹菊露鱸魚膾。酷似吾鄕興益生。</text>
<title>山寺伏次大海叔父雪中寄韻 四首</title>,<text>水閉天昏屬沍陰。山平逕斷絶來尋。寒侵郭履嫌行苦。積沒袁扉喜卧深。烏鵲任看糊口舊。松筠復訝折腰今。大人比興人誰解。郢曲由來少和唫。右效歐陽公禁體曾飮瓊漿盡一缸。玉人顔與月華雙。謫來天外無消息。誰遣梅花到夜窓。右望北辰雪堆山逕澁難緣。風打禪窓冷不眠。咫尺違顔同萬里。無如長在北堂前。右思親庭人間莫道我偏憂。憂滿人間憂不休。萬事逝來身外了。此身也是一塵浮。右反叔意</text>
<title>伏次大人韻 三首</title>,<text>一日思如一歲長。經年烹鯉更茫茫。捐身報國非難事。爲是慈懷不忍傷。聖渥天涵幸此生。三年一度許歸寧。干戈滿地分飛遠。欲道當時涕已零。擇椹當年免死生。移巢有地喜安寧。靑衫白首東還日。政熟黃梅好雨零。</text>
<title>次趙月川贈大海叔父韻奉月川</title>,<text>方今多士荷仁風。有似萬川涵一月。早從先賢日省三。晩抱羲經時演八。愧我曾無立雪誠。塵埃顚倒紅芳歇。</text>
<title>再步前韻奉大海叔父</title>,<text>一卧滄洲今幾年。三椽竹屋吾與月。霜垂鬢髮三千丈。星澈心胷二十八。若使重逢渭川獵。猶能策掃妖氛歇。</text>
<title>又步前韻奉大人</title>,<text>大人中年得樂郊。幽軒四面專海月。誠雖愧文一日三。壽願齊彭百年八。醉後時陪杖屨行。林坰日暖禽聲歇。</text>
<title>題金 大鳴 竹亭</title>,<text>靑梅塢北綠陰岡。氣勢鏖炎席自凉。竹露滴添秋露淡。白雲高竝碧雲張。非才置散元宜分。到老爭賢不亦狂。大醉欲逃風處卧。主人何事更呼觴。</text>
<title>仍用前韻。又題陋亭。</title>,<text>掛帿要須面壁岡。開亭况此引溪凉。任閒不較千非是。游藝何妨一弛張。每日自酣陶令醉。有時人謂酈生狂。相知只有雲軒老。頻枉班騅帶玉觴。</text>
<title>江亭曉望</title>,<text>煙生江郭曉濛濛。綠凈春深也不風。紅日漸高沙欲煖。兩鷗相倚浴蘆叢。</text>
<title>感舊 甲寅</title>,<text>陪從初不計年齡。一半分山共釣耕。秋興我專丹桂洞。夏凉公卧碧雲亭。沙壺引滿琉璃色。粉鵠開當錦繡屛。都在眼前飜一夢。却怕人事等晨星。</text>
<title>有感</title>,<text>每逢佳節倍思親。千古人情是一身。遙想登高尤寂寞。茱萸縱有奈無人。</text>
<title>懷古</title>,<text>憶昨雙顔幷轡行。濠梁風味此林亭。魚登丙穴銀絲膩。酒出蘭陵玉露馨。歲月俄回成古昔。丘原無處不墻羹。凄凉欲問泉源處。曲曲寒聲不忍聽。</text>
<title>細松亭傷懷</title>,<text>先人曾此住遊筇。細草平沙蔭碧松。桃錦漲時銀口上。菊錢堆日碧香濃。春秋樂事渾如昨。江海高風孰繼蹤。莎岸變川川變陸。可堪無地想儀容。</text>
<title>病餘因無聊。偶閱舊篋。先人遺稿二首誤墮其中。乃次不肖男陪遊西洞及水臺韻也。筆澤如昨。音容靡接。欲讀先咽。悲淚自零。至夕方寸少定。遂復追賡以泄餘哀。</title>,<text>痛恨遊方早。平生少膝傍。庭無詩對鯉。枕不扇追香。風樹俄纏慟。詩篇獨播芳。那堪杖屨地。尙有舊斜陽。右陪遊西洞韻喜泛菊花酒。頻臨松樹臺。兒孫扶杖入。隣社載壺來。願意春萱老。焉知歲月回。終身遺痛在。淚眼不能開。右次水穿臺韻</text>
<title>將入天竺山。歇馬大峴。有感口號。</title>,<text>一別名山五十年。當時石逕尙依然。慇懃負病僧何去。寂寞尋眞鶴未旋。嶺脉寒通太白雪。洋瀾冥引蔚陵煙。不須感舊偏惆悵。且酌春醪謝洞仙。昔年余適病。復値大雪。玉煕上人擔越此嶺。至馬前村相別。到今上人逝已久。能不感傷。</text>
<title>正朝詠雪</title>,<text>昨夜無端雪打更。山頭人鬢兩相爭。朝來山黑人猶舊。可惜東風也世情。</text>
<title>次吳 汝益 韻</title>,<text>官事如雲撥不除。三年南海醉倭書。逢人謾說東鄕景。竹塢松亭是我居。</text>
<title>井林寺 二首</title>,<text>我愛井林寺。十里一洞天。呼鷹飛鳳麓。灑網翠雲川。倦卧竹風足。快傾松酒眠。無人解此興。自笑老愈顚。我愛井林寺。西望太白山。山深薜荔長。人卧水雲閒。白雪應催興。丹崖孰許攀。遙知鶴氅裏。秀句集毫端。</text>
<title>聞持平陞品。且喜且懼。口號二律。</title>,<text>刀筆眞堪笑。絲毫豈有營。君王惜一袴。父子荷同庭。愧我年空老。憂渠學未成。險夷須盡節。方是祖先榮。昔我先君子。丘園七十年。豈知推不食。今見慶無前。進退須知分。行藏亦聽天。吾當老𤱶畒。佇爾好周旋。</text>
<title>寄憶</title>,<text>專城南北聖恩深。不必棲鸞歎棘林。遙想罷衙無箇事。淸心樓上獨彈琴。</text>
<title>敍別</title>,<text>樽酒重逢老壯懸。茫然不記十年前。須臾悲喜還如夢。月墮西湖雨滿天。</text>
<title>次城主惠韻</title>,<text>鉛刀慙一割。佳句荷深知。寶敵天球重。光增地主貽。寃氛消斗際。仙佩耀江湄。颯颯聞風雨。滄溟泣老螭。</text>
<title>次林公直韻 二首○名檜</title>,<text>世道知年變。天心訝日新。盡將春入柳。偏與雪侵人。官事癡難了。鄕書怕不眞。蹉跎歸計晩。巖壑久生嗔。止酒供蠻子。裁詩托剡藤。容隨年漸减。憂與病相仍。地尺稀相見。山千况可憑。那知海南曲。獨對上元燈。</text>
<title>正月二十二日松家記事</title>,<text>昨聞石橋沉水半。今聞茅屋風捲重。兒憑溺愛懶句讀。婦責喜飮報甕空。吾衰不復見周聖。天運如此奈陶翁。但願時和與歲熟。不聞羽書馳西東。</text>
<title>次辛政堂 蕆 木橋韻</title>,<text>莫向江天說一灘。人間無地不波瀾。蹣跚三十年前足。今日橋頭步步看。</text>
<title>寄示林公直</title>,<text>落地三年宰。連天萬里溟。暮雲金井寺。凉雨鄭瓜亭。寂寞誰相問。淋漓不願醒。賦歸無早晩。蘺菊想餘馨。</text>
<title>從弟張汝質 好文 搆小齋面方池。余名之曰逸友堂。仍贈近律一篇。</title>,<text>小築臨孤鵠。方池浴兩鳧。秋明野禾香。風爽海腥無。月帶民星照。梅將弟竹扶。風櫺受醉倚。觀物更觀吾。</text>
<title>元寂山洞口。有川石可愛。戲題。乙卯</title>,<text>遇有盤陀石。傍開躑躅紅。憑君成一醉。却在碧山中。</text>
<title>次萊州客舍韻</title>,<text>鯨鯢起陸七年屯。城郭餘荒一片原。戰守向聞俱失策。流亡今見漸成村。盛唐有道威回鶻。全楚無難滅陸渾。幸賴聖恩天地大。扶桑依舊作東藩。萊於南道國之門。莫把衝要比塞垣。虎略龍鞱宜有備。鴞音鴂舌易生喧。鯨濤浩渺分夷夏。鷄嶽崚𡾓割曉昏。白首推擠空可哂。秋風歸興向誰言。</text>
<title>漢江舟上。留別金參議道源，金上舍心源昆季。</title>,<text>知君來別漢江頭。應取江流較別愁。一出鳥關天際去。海雲何處有萊州。</text>
<title>白惺軒叔自丹陽下來。喜奉近體。</title>,<text>六月南州路。非宜七十行。蓬山異風日。雲島出寰瀛。霧瘴潮收靜。塵泥雨洗淸。無非助快興。酌露賀安寧。</text>
<title>和白惺軒追次金鶴峯韻</title>,<text>直截虹蜺作使旌。當時片舌敵長城。魚龍捲送波濤壯。似訢先生不盡情。先生回自日本時。以改繤書契。作書大折關伯。同使怵禍爭之。先生投於海。仍有詩水底魚龍應識字之語。</text>
<title>申水使 忠一 邀余大設。翌日奉謝二首。是日水使寫出風雨二竹贈之。又蓄善箏者不出。戲及之。</title>,<text>瑤絃金管咽高軒。昨日承筵亦聖恩。半夜酒醒魂易冷。瀟湘風雨枕邊喧。錦瑟當年已惘然。後身飜作海雲仙。將軍門舘深千尺。欲聽離鸞未有緣。</text>
<title>巡相入府。阻雨於多多浦。謝見沒雲臺。戲呈一律。</title>,<text>五馬旋添六轡揚。蓬山重帶福星光。兒童舊識爭騎竹。草木新榮勿拜棠。曉雨有情留玉節。春風隨脚播芳香。唯應海若生嗔恠。咫尺雲臺惜把觴。</text>
<title>雨中寄文學長 弘溥○二首</title>,<text>南國春寒病客愁。淸明過了尙重裘。應知雨後山容好。却怕邊風不上樓。君爲大隱隱西城。盡日唯聞兩廡聲。欲把新醪冒雨去。山花昨夜幾枝明。</text>
<title>暮春下浣。歷宜春憇通度寺洞口。寄主倅趙輝吉。</title>,<text>萊山太守本山林。一味遊山也不禁。正欲急探靈鷲勝。未容留聽武城琴。山腰草樹春深淺。洞口煙霞歲古今。未渡石橋生灝氣。飛泉一道瀉松陰。</text>
<title>自釜浦放船。洄絶影島向海雲臺。口號六言。示同舟諸友。</title>,<text>指下高山流水。胷中碧海長天。飛來何處黃鶴。醉作蓬萊上仙。</text>
<title>自海雲臺登舟。夜洄水營。</title>,<text>大醉不知海。唯聞鵝鸛聲。扁舟若天上。却訝卧三淸。</text>
<title>自釜山回路。登牟山少憇。卽景 二首。</title>,<text>絶影前洋鏡㨾開。鷄鳴夕翠滴吟盃。山川也有相逢日。喚作遨頭歇馬臺。聖化東漸賜宴開。輸平卉服感恩盃。驛程渾醉風流勝。誰識牟山有此臺。</text>
<title>七月十六夕。泛舟東川。席上戲奉申水使。</title>,<text>黃嶺山頭落照橫。鄭瓜亭下晩潮生。人從上界槎初下。月到中元桂益明。江海闊供脩鳳筆。魚龍淸聽洛梅聲。風流堪盡還堪惜。席上無人誤拂箏。</text>
<title>白惺軒移寓機張有日。病不能馳省。簡奉 二首。</title>,<text>凉風天末意如何。落木蕭蕭水自波。雲海萬重山又遠。月明何處聽菱歌。遙知今夕木蘭舟。月浦煙沙任去留。等是客懷知病苦。一年辜負兩中秋。</text>
<title>聞趙梁山携林公直及白惺軒叔遊七點臺。病重不赴。簡謝。</title>,<text>宋玉悲誰問。維摩病獨綿。已孤通寺月。重隔洛江天。七點浮秋錦。三叉散夕煙。盡輸才子筆。應寄老夫牋。</text>
<title>水營前湖舟上。戲奉申謹叔。</title>,<text>不見銷魂見亦銷。相思長在碧雲霄。蓬萊海水今淸淺。儻把蘭槳化彩橋。</text>
<title>釜山北亭雜題</title>,<text>浦口靑山散不收。北樓形勝最淸幽。漁翁網罷歸應早。潮落沙汀繫小舟。</text>
<title>次答南廣文 孝愨</title>,<text>情深此酌肯留殘。話到中宵興未闌。指有陽春腸有錦。傍人莫道廣文寒。</text>
<title>次謝趙輝吉，林公直聯轡來訪。</title>,<text>非憐同病詎能來。又値黃花滿意開。世閱江河誰砥柱。人爭雲雨獨風裁。曾知飮席腸差大。更服詞壇眼最巍。只恨吟呻未投轄。可堪江海首空回。</text>
<title>西溪餞席。奉別白惺軒。</title>,<text>傷心臨水送將歸。誰料歸情永不知。長是解流鳴曲曲。不曾流處爲人遲。</text>
<title>追次白惺軒懷感畦翁韻 二首○畦翁趙翊號</title>,<text>多君詩句儘風流。平似長河淡似秋。三十五年成一夢。暮雲春樹總含愁。昌梁只隔一江流。恠底相違兩歲秋。今已縱來江近處。月明隣笛自生愁。畦兄在梁時。余忝檜山。每約話中江而不一成。畦翁逝矣。我今復宰蓬山。烏得不爲之悲咽耶。</text>
<title>題丙辰新曆</title>,<text>舊甲重來喜却悲。回頭五十九年非。月軒知有松兼菊。欲趁春風一棹歸。</text>
<title>耳聾戲示張汝質</title>,<text>耳順之年耳却聾。平生自笑百無聰。欲尋文字都如夢。追憶朋知半入封。放柳隨春憐白老。從兒覓栗愧陶慵。鹿皮葛冠眞吾侶。底事投南對虜衝。</text>
<title>和疊林公直韻 丙辰</title>,<text>鸎林鷄岳似長蛇。左右回環府使衙。八鎭船旗羅似竹。三行粉黛簇如花。山河雪恥憑鳴釗。梁楚成歡托灌瓜。今夕放懷歌激烈。石關香霧噴東華。</text>
<title>重疊林公直韻</title>,<text>又見春雷動蟄蛇。慙尋官閣聽朝衙。南陲海賊勞心火。東序天球拔眼花。子必沖冥難網弋。吾將逝遠豈瓠瓜。早知萬事各天分。何處候門桃李華。</text>
<title>再疊除夕韻。奉謝林公直惠酒。</title>,<text>唐蠻雜處厭龍蛇。倦客思歸廢聽衙。苜蓿想寒彈鋏曲。蛜蝛應惱卜燈花。澆愁幸賴壺盈斗。救渴何須棗敵瓜。儻荷陽春臨一奏。經冬死草定生華。</text>
<title>沒雲臺 丁巳</title>,<text>一朶芙蓉點躍龍。四時紅綠栢重重。雲連日域天無際。海壓江心水自宗。鴈背秋光明馬島。鰲頭霽景濟熊峯。不緣眼界寬如許。那着詩仙汗漫踪。</text>
<title>次李慶尹題府板韻 二首</title>,<text>竹林尋舊約。松月荷重來。草席慙眞卛。情盃喜易回。羣輕聞卽折。萬事語堪哀。更擬寬胷海。觀魚萬仞臺。一葉落梧夕。初昏斜月來。愁腸空九折。掉首肯重回。節去驚還惜。時艱喜轉哀。逢君未盡臆。更上納凉臺。</text>
<title>次沒雲臺韻</title>,<text>飄然直欲駕蒼龍。獨上仙臺海幾重。我已望洋誇海若。誰能呑夢作詞宗。鶴邊天闊浮元氣。鰲背雲開簇翠峯。飛過浪吟人不識。淸風晧月記吾踪。</text>
<title>失題 二首</title>,<text>將軍飛馬翠雲郊。歷盡山谿訪弊茅。貯酒步兵分美味。行廚嚴尹列嘉肴。松棚蔽日凉生席。楓障圍秋錦入梢。所貴百年男子義。不應雲雨厭貧交。江通七島海。城帶八公山。地最南邊重。堂宜外國觀。絃歌今政化。談笑舊平難。可耐公歸後。孤雲盡夕看。</text>
<title>來使催租。走筆和送。</title>,<text>歲暮山空孰往來。忽驚梅使到門催。書函乍奉風頭愈。酒席重逢笑口開。一劒獨知平昔志。千金難買此時陪。月松亭下沙如雪。準擬明春更一盃。</text>
<title>大寒後三日。得家書有歎。</title>,<text>四載南邊飽百酸。餘殃爲病骨將殘。又聞家小遭行瘟。况値天時屬大寒。鸑鷟幾時離母壯。鳲鳩何處定枝安。目前飢凍搖方寸。自笑資身策許難。擧家奔避。母子各處。俱告陳歎。</text>
<title>謝朱生介臣三惠銀口魚</title>,<text>大麓神泉涌。銀鱗臘月生。不因祥孝感。長享校人烹。且喜朱村近。傍臨綠野平。吾將具雪笠。與子釣兼耕。</text>
<title>病中排憫</title>,<text>禪榻生寒鬚散絲。可堪衰病苦相隨。稚兒嬌女長在眼。吸竹唾壺不離頤。北風窓外利如劒。狼星天末張似旗。中心如醉夜無寐。却羨老僧都不知。</text>
<title>朴谷感舊</title>,<text>二十年前卜地農。此邦雖陋有儒風。論文二景詩相續。爭革三金酒幾中。海岸有峯松樹老。雲軒無主竹林空。傷心舊洞誰同賞。寂寞巖花與澗楓。二景指田景成，景秀。景秀自號海峯。景成號松江。雲軒金大鳴號。</text>
<title>憶南格庵 師古</title>,<text>吾年十四至十八。慣見仙鄕長者風。月窟天根探獨樂。龜圖馬易玩尤工。皇喪謂至明朝後。壬亂知生乙卯中。近者妖星與白氣。九原安得起吾公。</text>
<title>憶朱孝子 景顔</title>,<text>汝愚之愚人不及。只知君父不知身。爲國啜粥十五載。禱天掃賊七回春。擧邑不名稱孝子。旌門無恙軾行人。生三事一今誰在。欲向西門淚滿巾。</text>
<title>憶金竹堂 大鳴</title>,<text>梅花如雪竹如雲。置酒中央對兩君。盃面但知浮翠色。胷中不覺透淸薰。弓絃自勁疑無夏。詩句愈新喜有紋。白首歸來已塵土。風流何處挹餘芬。竹間開亭掛弓賦詩。風致可掬。</text>
<title>挽張姪 孝友</title>,<text>叔母當年鍾愛偏。昂然秀氣自齠年。常悲僻郡無人傑。晩喜衰門得爾賢。霧隱一斑方豹蔚。風搏萬里竚鵬騫。前春尺牘纔相問。可忍今來見此阡。卜兆適近井林</text>
<title>得獻納書寄簡洛中</title>,<text>驥子一年隔。魚書今日來。三司扶大義。兩塞倚長才。漸喜天灾减。須令世道回。其機有聖主。莫浪忝雲臺。</text>
<title>臘雪</title>,<text>急雪隨風灑竹梢。淸聲透枕玉相敲。袁安只解無心卧。怕有傍人賦雪巢。</text>
<title>德神驛留宿記夢</title>,<text>幾夢雙顔若昔時。無如今夜膝前嬉。無端帶箭評軍旅。有異趨庭對禮詩。末宦每經邊地苦。先靈應戒倘來危。玆行又未承家廟。獨對寒窓涕落頤。</text>
<title>文訓導 弘溥 佩酒來訪於張汝賢小軒</title>,<text>靑陽又逼歲。白首獨憐君。性命惟長鋏。才名只廣文。冷齋淸澈骨。初學動成羣。何處賖村酒。携來話夜分。</text>
<title>次南 孝愨 九老帖卷中韻</title>,<text>一㨾高年又序年。風流無後更無前。山川自是生羣傑。史冊端宜傳列仙。百代霞踪留洞府。當時醉筆瀉源泉。吾人願學鮐黃術。眞訣如存倘可傳。</text>
<title>山樓避暑卽事</title>,<text>岐王避暑九成宮。韓相迎風七丈堂。富貴不知都是熱。林泉自有本來凉。三盃秋露驅霾瘴。一卷壺氷爽肺膓。直到高舂閒睡足。蒲團竹枕傲羲皇。玉壺氷冊名</text>
<title>再訪井林寺</title>,<text>再到井林寺。稚篁生綠枝。乍紅雛鷰頷。渾白老僧眉。項領知難騁。棲遲得自怡。殘叢憐向日。寂寞對墻葵。</text>
<title>月松東臺</title>,<text>春江綠繞翠雲鄕。催向東臺趁夕陽。松下杜鵑開萬朶。白沙吹入馬蹄香。</text>
<title>南阿谷漫興</title>,<text>逐名正如夸父日。養痾還是鹿皮儔。德公妻子愁何有。漫叟溪山興更幽。臨水晩紅看躑躅。隔林淸語聽鉤輈。奚童報有門前客。竹竇高僧盡日留。</text>
<title>歷蘇台谷。傷槐軒堂叔 二首。</title>,<text>平生弓馬比肩稀。八十猶追走獸飛。若得如公三萬手。遼西可解數重圍。宿昔陪從不計年。相逢掛鵠輒爭賢。于今匹馬槐亭側。寂寞槐陰覆逝川。</text>
<title>簡謝文學長 二首</title>,<text>衰年萬事盡堪哀。咫尺幽懷亦未開。病眼對書酸易眩。風頭憑枕重難擡。山花落把餘春散。海月明添白髮來。倘荷國靈邊塞靜。猶能扶杖醉東臺。奴賊充斥。邊聲震駭。嗟君流落此東邊。白首窮經不直錢。京兆舊聞纔五日。廣文今見半無年。冷煙炊釜生塵卧。黃吻生徒掩卷眠。聽說良田無晩歲。幾時君更腹便便。</text>
<title>義靜上人求詩甚勤。醉贈一絶。</title>,<text>修眞寺在白巖東。門對滄溟萬里空。豪氣老來消未盡。欲投詩筆駕長風。</text>
<title>答允兒二絶</title>,<text>一枝有餘鷦鷯策。寸地能容螻蟻穴。可笑精衛不自量。啣木欲塡東海闊。村北村南盡日炊。囊中猶欠一錢資。腐儒半世安民志。笑把盤飡救汝飢。</text>
<title>小軒卽事</title>,<text>淵明一令本非官。暫爲家貧續酒難。斗米使人腰強折。悠然眞味只南山。</text>
<title>題金將軍 應河 忠烈錄後 三首</title>,<text>朝廷常患得人難。猛士多沉草野間。擇閫美聲歸巧猾。臨危壯節出孤寒。一身敵萬公餘事。天下知名我有顔。手握長刀尤見意。䧺魂不日䤋樓蘭。金將軍出鐵城東。八尺長身八札弓。擧世但知凡骨秀。唯台獨識滿腔忠。三軍盡化沙塲血。一喝䧺生大樹風。只恨未煩公隻箭。回頭先殪兩元戎。如公人傑古今稀。復有如公國庶幾。軍少李陵飢半菽。壯愈南八洞重圍。一時勇力山河動。萬古綱常史冊輝。爲問降俘爾身上。幾消君食與君衣。</text>
<title>效樂天記事抗州</title>,<text>東南佳麗是蓬萊。四載黃堂愧不才。影島馬應眞主出。蘇臺鹿爲老仙來。孤忠抗節山河壯。謙孝扶綱宇宙開。別向海雲知絶勝。萬株紅綠擁層臺。</text>
<title>萬曆庚申孟夏。承旨赴京。倉卒情極。走筆贈語。戊戌余赴京時。受點第四日發行。</title>,<text>男子何論萬里行。聖恩天大一身輕。吾曾四日趨嚴命。爾又纔旬戒此程。不必陟望勞白首。要須奏對罄丹誠。而翁此外無他說。歸路唯求劑藥經。燕山一路朔雲傍。鶴野茫如望大洋。風土異同圖豈盡。語言眞贗譯難詳。三叉水溢長墻沒。萬里城高古塞荒。珍重加餐愼行止。丹墀急奏報君王。</text>
<title>五月十四日。得承旨越江書。十八日聞天子晏駕。</title>,<text>朔日聞渡鴨江水。想今應抵廣寧城。草長關外易南牧。潦漲塞河難西征。四海况値八音遏。中朝正屬萬事更。爾將重奏勢狼跋。節節憂人到鷄鳴。</text>
<title>承旨自皇都無事回來。志喜。二首</title>,<text>憶昨朝天備後塵。雲沙兩相許相親。何曾璧水瞻尼聖。未暇天壇禮玉宸。當日儻如貽主辱。至今安得有臣身。憑渠再閱觀周錄。萬里山川入夢頻。喜爾初回萬里轅。梅花雪白月盈軒。君臣際會從時揀。父子優閒亦聖恩。縱是酒紅顔乍渥。雖因詩瘦口能言。只麽悔學雕蟲技。白首虛銜愧尙存。</text>
<title>松川道中。憶亡從弟景元。</title>,<text>有友嘗從事。思君不忍言。三霜草土骨。一病異鄕魂。鴈短風塡海。鴒寒雪滿原。荒陵誰下馬。落葉打黃昏。</text>
<title>西村行路 二首</title>,<text>淸明節後開門始。躑躅溪邊信馬過。兩岸落紅流不去。也知山意惜春多。林分軟綠添溪色。谷送新黃上樹啼。知是當時讀書路。無人更共白巖棲。</text>
<title>詠笋</title>,<text>誰言兩三足賞音。我愛兒孫添綠陰。禹放羣龍爭起陸。夸投一杖便成林。寸根已有雲霄意。新籜中藏歲暮心。爲報春風恣長養。寬閒我土不論金。</text>
<title>至月大水有感</title>,<text>大川大漲大寒天。爲咎爲休在眼前。農喜旱田春有水。爨憂濕竈夕無煙。津頭杠斷來牛絶。木末氷垂凍雀顚。強飮澆膓靡愛酒。只緣衾冷夜無眠。</text>
<title>簡寄金叔武</title>,<text>故人應卧鏡湖秋。秋水涓涓有釣舟。何處夢魂尋不得。亂山今夜月明樓。</text>
<title>自驪城下楊州</title>,<text>醉下江樓更向西。龍門霽色望中低。三年客路今堪畫。滿載斜陽下月溪。</text>
<title>竹西樓次柳汝憲韻</title>,<text>玉作樓臺鐵作巖。蓮爲舟楫月爲帆。西潭宿霧侵疎竹。一夜秋寒滿羽衫。</text>
<title>奉贈桃源太守河君</title>,<text>鳥棧斜穿樹杪長。桃源深入洞天藏。劉安鷄犬雲中響。院肇煙花峽裏香。太守獨占閒日月。居民唯識老耕桑。明朝鼓枻西江去。却訝前身是漁郞。</text>
<title>次神林驛舘板韻</title>,<text>秋山寂寂雨踈踈。暫卧郵亭夢我廬。一架琴書寒欲濕。滄波門戶竹庭除。</text>
<title>元帥臺</title>,<text>海東男子胷崔巍。穿山踏海掀髯來。大洋何處小如帶。落日悲風元帥臺。</text>
<title>次交柯舘韻</title>,<text>古舘槐邊廢。晴川竹外流。欲殘漁店日。猶晩野田秋物色從誰好。驅馳不自休。他年江海志。說與兩三鷗。</text>
<title>從弟止元再祥日有感</title>,<text>病棣逢秋失厚陰。孤鴻向月獨哀吟。如何一㨾東流水。今日寒聲倍攪心。</text>
<title>僧守仁軸中有鵝相詩。次以答之。</title>,<text>生同鄕曲入殊方。蹈海棲巖各肺腸。金谷寺深猿共榻。銅山浦近蟹宜筐。遠公已契臨溪笑。坡老何曾半日忙。每對厖眉談至夕。碧峯歸路月蒼茫。</text>
<title>效禁體</title>,<text>卧聽鯨濤撼夜床。起驚庭樹作新粧。松髯老似茹芝綺。梅眼明如坐柳康。卷帳不嫌肩起粟。巡簷却喜句生香。支離覓酒君休恠。霡霂占豊我欲狂。</text>
<title>與月師同宿。話及白巖寺廢興。仍賦二律。</title>,<text>人世風燈不足傷。禪宮劫火更悲凉。當時種檜僧何去。少日流觴水自忙。菩薩殿空蝙蝠老。牧丹庭廢草萊荒。傷心最是南樓地。不見曾題舊雁行。重恢物色競新增。誰料祗園亦廢興。玉澗寒聲獅項合。金丹霞色月臺蒸。經營郡舍難羣力。突兀琳宮易一僧。頭白歸來有何興。碧窓慚負讀書燈。</text>
<title>得見豚允書中有詩。是夕無寐。遂於枕上疊和二首。回寄允兒。以爲林泉卜築之南針云。</title>,<text>牛龍寺下立巖間。夢寐平生幾往還。谷號林泉爰得直。翁稱海月孰爭閒。淸流屈曲嚴陵瀨。列峀參差謝眺山。處世處鄕俱昧策。携家從此老雲關。風塵奔走武文間。暮境方知倦鳥還。自恨吾鄕偏僻隘。人言此土略寬閒。小靑縣是壺中界。太白支爲畫裏山。始識乾坤慳秘意。柴門雖設晝宜關。</text>
<title>謝雪中仙槎兩史</title>,<text>竹屋香殘夜欲氷。窓前列峀玉層層。仙槎知勝山陰棹。奈此癃衰興未乘。雪滿空山飛鳥無。多君閒卧送盈壺。淺斟低唱粗風格。那似深盃解凍鬚。</text>
<title>送春有感</title>,<text>物物皆欣色色殊。東風莫道世情無。如何紅綠分花卉。放白天涯着我鬚。</text>
<title>聞親耕第四日得雨</title>,<text>聞道長安大禮繁。病身無路望脩門。吾民不識三推慶。昨夜甘霖是聖恩。</text>
<title>簡問文學長</title>,<text>山堂十日阻平安。爲是氷崖匹馬難。新月有情斜入戶。早春無力倒添寒。鬢絲禪榻元相管。泥絮風花可自寬。何日陶翁參社契。相看一笑話更闌。</text>
<title>江上送春</title>,<text>造物於人亦少恩。花時無酒酒無人。夕陽沙路空歸去。又負今年一片春。</text>
<title>初夏江興</title>,<text>江城四月江水新。社友網來潭底鱗。左右松風生快閣。靑萵白飯滑流銀。</text>
<title>次奉南士彦</title>,<text>落地休論骨肉親。平生交道只心神。驚穿嶺險崎嶇雪。愧値年凶寂寞春。松下層紅浮晩翠。壺中薄酒配枯鱗。煩君莫道升沉事。本是江湖自在身。</text>
<title>六月十六日夜。山亭偶興。</title>,<text>大地炎炎大暑蒸。輕風吹送滿輪氷。翛然坐我淸凉界。問是瑤臺第幾層。</text>
<title>十七日夜。又戲吟。</title>,<text>月上東峯夜欲深。山簷半入碧松陰。詩人喜免公家斂。一任滄波萬頃金。</text>
<title>寄李司果昆季</title>,<text>別後心如不繫舟。隨風長泝洛江流。誰敎暮境輕分袂。却憶逢塲已隔秋。東浦水寒那復網。西臺楓老可能遊。回頭天際雲長合。又是關山一段愁。</text>
<title>偶閱東文選。得前朝辛 蕆 東軒詩一律。乃詠吾郡風景。句作流麗可愛。而昇平時吾郡之氣像亦可想也。不勝感歎。因步其韻。二首</title>,<text>海澨平時盡是村。鮮肥水陸冠江原。天開勝境松平岸。人力農畦糓滿園。快客有樓風月爽。療人多路井泉溫。風流大手傳全盛。一曲凉軒萬口喧。右亂前百家今作一家村。荊棘渾生處處原。漢選罕逢賢守令。周餘難復舊田園。干戈兩塞催徵發。水旱三年失飽溫。皓首歸鄕無寸興。悽凉沙際海濤喧。右亂後</text>
<title>海軒卽景 四首</title>,<text>長安姚魏競繁華。畢竟粧春是草花。爭似滿疇禾稼色。靑黃紅白賁家家。初嫌地窄四無藩。桃杏楸梨種滿園。衆鳥鳴蟬巢更聒。吾廬却笑有喧喧。六國精靈一項移。貪夫雖得失如斯。爭如海叟無心看。滿海黃金月出時。耳外紛紛百不關。風欞散髮竹林間。人間只有滄波路。盡日漁舟自往還。</text>
<title>次李直講惠韻 五首</title>,<text>聞道我慚百。積功公滿千。幸蒙葭葛托。寧計鷃鵬懸。鶴骨秋增健。童顔老益姸。何緣枕中寶。細聽地行仙。俊傑方逢泰。功名若摘髭。憐公才獨屈。到老道應肥。松菊歸來日。湖山笑傲時。千鍾儻來物。萬壽請看眉。適意不擇地。頤神何必山。窓臨蓬島逈。簷納蔚陵寬。鷗𪆽渾蹤跡。漁農共肺肝。從他世道熱。笑我本來寒。月出沙愈皓。松寒雪更娟。無人此時至。有榻幾年懸。琴潤波掀枕。棊寒竹作椽。拜龎知未易。縮地恨無緣。一別已六載。一日知幾秋。只憑書達意。誰料淚盈眸。慘擲秋波劒。悲橫夜渡舟。英陽楓桂路。寂寞與誰儔。</text>
<title>詠秋山晩景</title>,<text>深秋一雨是嚴霜。夜化千山盡錦粧。照水魚遊新步障。披霞巖帶古仙裳。此時竹葉獨無分。何處桃根空斷膓。遙想仙巖寺下洞。丹楓白石暎斜陽。</text>
<title>次黃校官韻</title>,<text>四十年前子也丰。吾方二九喜登龍。干戈滿地知誰在。嶺㠐彌天隔幾峯。老鄭官寒無繫馬。貧陳命薄歎寒跫。風流雲散都如雨。白首滄濱幸再逢。</text>
<title>才人浦韻奉黃校官 二首</title>,<text>玉洞中開小有天。煙波一路木蘭船。橫吹鐵篴蒼崖裂。水底魚龍識醉仙。聞君作意向滄灣。鏡面仙山歷歷看。到處揮毫散珠玉。免敎人歎廣文酸。</text>
<title>鳳棲亭 二首</title>,<text>鳳兮何德之衰乎。今也吾知已矣夫。明月滿庭亭獨在。碧梧脩竹古牆隅。鳳棲亭子何亭亭。鳳去千載餘空庭。疎疎桐葉蔭堂沼。燦燦竹實垂窓欞。今我東歸白月白。往跡一夢江山靑。來儀儻見聖明世。請君且莫愁跉𨂲。</text>
<title>題井林寺</title>,<text>擧世喧喧大夢中。盈門竽瑟各爭工。扁舟昨日歸來客。獨對山僧竹院風。</text>
<title>東峯菊會。次南丈甘字韻。</title>,<text>銀絲紅乳正肥甘。山菊溪楓可坐談。隣曲易招冠五六。海門偏豁月東南。茱萸莫較明年健。氣力唯知此酒堪。醉下東峯餘興在。笑看歌舞小了酣。</text>
<title>簡謝凝川韓相公 浚謙○二首</title>,<text>泥塗霄漢幾淵天。北極南荒路又千。吐握未聞行古道。存亡不分荷吾賢。盲風撼陸偏驚颶。毒霧呑津欲墮鳶。昨見妻兒書一紙。當歸已老决明鮮。平生喜讀左春秋。長大空憐此白頭。尙武似文文似武。爲周疑蝶蝶疑周。西淸共草皆黃閣。南極孤蹤獨戍樓。却笑區區嫠婦志。壯邊元是廟堂憂。</text>
<title>寄謝仙槎倅</title>,<text>峽雲作意含朝雨。楓錦增姸暎秋壑。王弘自着白衣來。孟嘉寧辭烏帽落。靑花大盃亂無巡。黃菊佳辰賞非薄。半路醉宿朱陳村。回首江城已爲昨。</text>
<title>詠雪</title>,<text>縷縷飜空雜晩霞。東君筋力似無多。侵凌弱柳凝成絮。掩覆寒梅欲奪華。村婦緣溪萌略約。山僧蔽戶脫袈裟。詩成欲寫無呵筆。想得淸罇與妙娥。</text>
<title>自歎</title>,<text>海上陰雲不肯晴。今年四月氣凄淸。頭疼尙戴毛巾重。脚澁難尋稻畒行。世棄只憐呼主鷰。交稀空惱喚朋鸎。邇來又失澆愁飮。柰此年侵麥未明。</text>
<title>奉呈朴牧使 二首○名弘長</title>,<text>丹鳳門前輦路寬。金羈白馬曉趨班。風神月骨應超世。大羽長刀獨上壇。七十戰餘封未就。二千程外見猶難。臨分贈我琱弓意。擬掛扶桑奏凱還。終南洞裏朴令公。飮似長鯨萬壑空。柳絮梨花春處處。芳罇瑤瑟玉叢叢。繁華變入吹隣篴。聚散飜成轉陌蓬。滿目干戈人不見。河陽別處夢魂中。</text>
<title>舍人宴走筆</title>,<text>十月天寒江水氷。淺深無計下長繩。漁翁捲網空呵手。鱸膾何由薦季鷹。</text>
<title>在溫井。吟贈權藏谷 泰一。</title>,<text>同世旣云幸。相逢良獨難。深知五里遠。又隔數年顔。驄馬乘風迅。孤雲出峀閒。臨流多少恨。一夜化鳴灘。</text>
<title>翌日藏谷。自郡發向仙槎。訪余酒席贈詩。</title>,<text>小雨淸明近。東風布糓催。芳時看繡節。邊食責英才。膂力君方健。心肝我欲摧。碧雲天末恨。飛盡一庭梅。</text>
<title>題橫城小軒。贈主人李松磵 庭檜。</title>,<text>一別二年春。重逢萬里人。遺民刀化犢。舊廨火生新。政術知先務。仁聲動四隣。關東卄四郡。幾箇與兄倫。</text>
<title>周王山</title>,<text>黃鶴仙翁越海至。靑鳧太守渡江迎。尋眞遠入周王洞。側耳猶聞蜀帝聲。</text>
<title>題御賜內舅鄭通判小學冊</title>,<text>汝去宜看通判叔。竹堂朝日送依依。中含萬古綱常跡。盡力天山好帶歸。</text>
<title>贈尹 英賢</title>,<text>四海知音獨有君。相逢文字散春雲。江城三日風和雨。天意令人不許分。</text>
<title>暎碧堂</title>,<text>柘枝曲竹枝歌。牧丹天薔薇雨。十里明沙踏落紅。歸倚朱欄暮。鸎兒忽起綠陰中。一聲兩聲如勸酒。吾於爾何有。白眼看天宇。</text>
<title>川邊記興</title>,<text>野棠挾路馬蹄香。溪綠含風石髮凉。行選午陰汀樹碧。坐聞晴語谷禽黃。沙頭網罷爭吹火。瓦口醪濃自洗觴。洛社香山俱有會。何如此日兩相忘。</text>
<title>次林觀海韻 二首</title>,<text>項領雖鞭去路窮。乾坤莫道有西東。龍塘幾日興雷雨。鷲寺長年冒雪風。忠信已知蠻地服。文章應使後人空。皇華蚤晩頒新慶。竚見汪恩下澤中。白首恩麾地欲窮。洛江南畔海雲東。平生未信龍鞱策。四載胡爲馬島風。強耐推擠顔尙厚。追思觴詠跡還空。楓林楚水長天杳。握手何時酒更中。</text>
<title>口號進退一律。題養眞堂。</title>,<text>地閣雖云小。江鄕我愛寬。熊開郊外水。鵠立海門山。有竹何須問。巡梅不厭看。平生今始覺。一味是淸閒。</text>
<title>十月二十六日記事</title>,<text>一病仍經小雪天。淸時恨不恣安眠。風桑敗葉乾猶響。露菊寒姿老更姸。寂寞殘骸茅屋下。支離壯志朔雲邊。君王夢裏詢兵策。衰後都忘犬馬年。</text>
<title>金井寺送別友人</title>,<text>聞君欲作洛京行。別恨先從簡面生。金井幸成中路約。玉輪仍値上元明。蟾蜍昨吐山河影。楊柳初回粉黛聲。知有明年今夕月。問君何處再班荊。</text>
<title>溪邊烹蕨 二首</title>,<text>烹龍炮鳳世虛傳。熊掌猩唇我豈緣。爭似春山親采蕨。軟香眞味直千錢。此法夷齊萬古傳。平生歡伯亦前緣。烹香煖白安愚分。不獨淸風不用錢。</text>
<title>淸和記事 三首</title>,<text>四月初四日。天晴山色濃。隅陬爭躍綠。躑躅半棲紅。散策六七里。引壺三四童。詠歸餘興在。吹帽度溪風。海上日已晩。山中春正嘉。汀沙團似雪。水草懶生花。酌煖新松釀。烹香軟蕨芽。所逢皆野叟。盡日話桑麻。海上厭腥霧。山中凌紫霞。試看泉石處。蚤晩定移家。</text>
<title>重陽有感</title>,<text>白首參新契。黃花吐舊姸。自傷今九日。初閱昨三年。碧海供崇酌。秋山暎彩筵。均爲灑淚地。不忍上東巓。</text>
<title>醉吟</title>,<text>昨日誰先醉。滄洲大笑翁。竹風吹鬢雪。花露濕冠鬃。</text>
<title>次贈崔文仲</title>,<text>君居鏡湖月。我對鬱陵天。把釣分滄海。論詩寫玉泉。欣迎中散駕。更撫伯牙絃。共說隔籬久。干戈二十年。</text>
<title>次山中惠韻</title>,<text>山林一路孰爭先。自笑吾生未了緣。水澗鳴泉調古瑟。月壇蒼檜列癯仙。莫言畢嫁方遊嶽。寧學休糧永托禪。回首塵寰眞一海。利名坑塹幾人顚。</text>
<title>謝雪中來訪</title>,<text>林鳥無聲佛榻寒。北來風氣閣鳴灘。折腰竹頭向誰拜。強項松髯似我斑。乘興自慙非戴老。叩門還謝問袁安。遙應十里溪橋路。驢背歸時獨聳山。</text>
<title>公餘詠懷</title>,<text>朝朝雁滿庭除。積案盈箱是簿書。了事公家知有日。夢魂先繞水雲居。</text>
<title>淸明寓感</title>,<text>白髮三千丈。靑春百五辰。簷梅索笑盡。江草喚愁新。桑梓歸魂遠。松楸入望頻。至今何事業。奔走路岐人。</text>
<title>喜雨</title>,<text>好雨當春落。農人占歲豊。流膏潛潤物。灑箔細隨風。味益新蔬軟。香添錦蘂濃。柴荊危更報。詩興覺無窮。</text>
<title>內舅自北兵使申 砬 牙將。除爲龍驤衛將。喜得一首。</title>,<text>將軍怒眼雷搖空。萬落如煙散疾風。想得玉關馳入路。千條楊柳綠陰中。</text>
<title>題黃山僧竺宗軸。次金藥峯韻。</title>,<text>來從小白遍金剛。五載岐山一葛衣。紅樹白雲宜晩賞。請君須及九秋歸。</text>
<title>鳥嶺龍湫。坐臨照水。白髮可驚。令小奚鑷其太甚者。</title>,<text>鳥嶺行人歸太遲。龍湫楓葉落多時。不知着在渠鬚鬢。枉把秋光恨易衰。十月初三日也</text>
<title>立春得雨</title>,<text>霡霂知時發。陽和逐雨來。暗靑初入麥。輕雪欲浮梅。東海三年旱。西郊十月雷。自今宜大熟。宵旰畏天灾。</text>
<title>遞罷歸家。次謝白惺軒。</title>,<text>白髮千莖颯已生。靑衫五載客秦京。人經昨日殊顔面。物得新春各性情。飢鳳何曾鷄竝食。老鷗應與鵠同盟。却看妻稚爭巾櫛。恰似初回杜北征。</text>
<title>苦霖 二首</title>,<text>羃羃雲垂海。淫淫雨暗空。中秋樓失月。永夜屋掀風。魯水來何亟。箕徵備亦凶。渚涯牛不卞。誰問子桑窮。街巷潢泥滑。園林敗葉多。怕陰豚皷浪。驟漲伯誇河。月隱憎離畢。風回願起禾。西歸人不見。爕理屬誰何。</text>
<title>具八谷 思孟 按本道臨郡。余以奉敎承有旨。相會于月松亭。翌日追謝以別。</title>,<text>千年威鳳應朝陽。一路仁星耀瑞光。▣▣▣▣分氣像。海中桑樹盡文章。月樓幸下陳蕃榻。雲闕曾爲陸氏莊。催被君親俱有命。恨無餘地拜甘棠。</text>
<title>別韻記眞珠竹樓 時八谷在竹西樓</title>,<text>珠府曾聞昔。瑤池幸見今。山川誇赤壁。風俗祭烏金。月轉樓臺影。秋澄樹竹陰。飜回昨夜夢。風雨杳難尋。</text>
<title>題林白湖元生夢遊錄後</title>,<text>萬古悲凉意。長空一鳥過。寒煙鎖銅雀。秋草沒章華。咄咄唐虞遠。紛紛湯武多。月明湘水闊。愁聽竹枝歌。</text>
<title>客舘偶吟。奉呈雲溪黃是之求和。名是</title>,<text>嶠外誰思白髮生。異鄕相遇眼雙明。憐君忠直二千石。滯我疎慵一萬程。葉戰庭柯驚客夢。雁橫霜月作邊聲。倩人聊寄丁丁語。三斗塵中數寸情。</text>
<title>尹方伯仁叟示竹西樓韻。令余和之。卽席次贈。</title>,<text>百丈蒼江劈兩崖。層巖老樹自相排。遙知昨夜蘭舟興。月白沙明菊正佳。</text>
<title>奉次琴持平彦康</title>,<text>吾廬前對海棠沙。明月來時興轉加。安得此行携惠好。梅窓恣賞臘前花。</text>
<title>與徐敏甫過仙寺。修師軸中見藥峯韻。因次贈師。二首</title>,<text>山刹隱三洞。江亭逈一濱。鸎花正四月。松檜幾年春。老釋天台鶴。詩朋顧氏麟。携遊永今夕。醒得十年塵。身世乾坤外。亭臺水石濱。風煙萬壑曉。花鳥一江春。靈界眞瀛丈。仙州是鳳麟。壺天倘分半。從此謝風塵。</text>
<title>東皐謾興 五首</title>,<text>白雪黃雲報夏成。靑芹綠蟻也風情。醉携烏竹東皐上。時聽黃鸝一兩聲。赤髮漁郞歌欵乃。靑裙農女唱吁農。田園興味元非惡。更看嬌兒鬪草龍。妻敎鑷白嫌年老。子勸通情爲計貧。梳洗隨宜已非分。更將何意問前津。無可柰何安若命。有長太息任如愚。飄然一棹滄浪外。除却眠鷗孰爾吾。好風淸似伯夷過。時雨喜如殷后來。明日天晴燖海蛤。慇懃野老約東臺。</text>
<title>題二友堂</title>,<text>朝醉遨頭酒。夜登君子堂。入簷山勢近。聞枕水聲凉。庭峙鵠鸞翠。盤堆梨棗香。臨分催曉酌。先作小重陽。</text>
<title>詠梅</title>,<text>去歲行聞出塞笳。今春歸趁大人歌。輪囷老榦枝枝短。的皪疎影點點斜。皎月精神風抖擻。寒天節操竹磋磨。前身不是孤山隱。那愛貧家近我麽。</text>
<title>效禁體</title>,<text>初恠烟簷鳥雀棲。忽聞泥巷馬牛迷。春蟲亂撲窓喧語。夜砲輕飛竹暗啼。入曲誰知廣陵散。挑詩自向灞橋題。扁舟欲取山陰興。人在盈盈一水西。</text>
<title>白雲庵。次別王德輝。二首</title>,<text>心事當如白日輝。不關才調勝衡思。行藏大道由伸屈。起卧蒼生係喜悲。主聖政酣良弼夢。時英爭應瑞星期。天人今日恢治策。莫更魚臺理釣絲。筆下波千頃。胷中錦百端。龍泥藏已久。鵬路去應寬。過雨槐初熟。新秋桂欲寒。蓬萊獻早罷。好趁菊花還。</text>
<title>吟奉黃新寧</title>,<text>身世關西轉嶺東。路岐春雪復秋風。河山落照浮雲外。郡縣黃茅白骨中。亂後豈知今日有。天涯幸與故人同。如何半夜開樽處。涕淚先垂語未終。</text>
<title>挽白惺軒叔</title>,<text>姨母憐吾學語時。因蒙叔眷異諸兒。自分魚魯無非誨。便作夔蚿不少離。花燭官樓頻把酒。雪風山寺幾論詩。月松重會今春約。又化歸雲痛莫追。少時豪氣濫凡流。不入孫吳學軻丘。破浪長風宗愨志。吹簫明月牧之遊。屠龍未試餘霜刃。司馬才成已白頭。晩卜勝區遊賞處。可堪松竹久含愁。</text>
<title>感興 二首</title>,<text>與有巢父耳。寧爲鶡冠聾。與爲箕子奴。寧爲樹屋傭。不聞不須洗。不出不須狂。所以賢達人。行藏順天常。冥觀無爲初。卽知有爲後。軒昂天地間。獨與至道友。欲形不可形。欲名不可名。汪汪滄海水。難濁亦難淸。世亂隱固易。世治隱獨難。自非曠世智。鮮不隨波瀾。有宋元佑間。同志登朝端。司馬旣已相。河南亦隨官。云胡擊壤子。側卧欹枕看。洛蜀自擾擾。窩中閒弄丸。千載想其胷。浩然塞兩間。願爲雙白駒。駕君同盤桓。</text>
<title>贈渾元</title>,<text>淸晨讀君賦。如泝春溪淙。餘氷雖未澌。新漲一何䧺。若到三月後。千里桃花浪。及過瞿塘灘。平流卽如掌。願君益浚源。百川從其東。茫茫洞庭野。出沒看魚龍。笑我三十載。窃勺擬天池。潢潦本無源。渫井今生泥。時時雖得雨。一雨難盈科。憑渠筆爲桔。願分西江波。</text>
<title>新興驛雜題</title>,<text>暮投新興驛。驛貧家未十。驛老見我來。亂髮暫巾笠。問我自何方。強來此窮谷。無乃欲向西。便道取百複。姑舍嶺路惡。且陳嶺路雪。八月始大雪。一雪至十尺。人間雨未朝。嶺上雪數日。高沒千章木。下塡萬尋壑。虎豹立自仆。如魚沉大澤。狂風且日作。聚出一劒閣。羣陰囚白日。雪面頑如石。春深積猶在。松似梨膚裂。三月纔通人。雪馬利於馹。四月始通馬。濘泥飴濃滑。以此擅奇險。行人凋鬢綠。日昨聞行言。雪猶沒人腹。以子垂死馬。難於上空碧。更以頤指北。有路僅容足。願子急理裝。夕可雨院宿。但見蒼蒼山。上入重雲黑。余心悄而肅。松風助悽惻。念天生非偶。胡令進退谷。魚塩尙橫慮。况乃遠行役。年將立於世。不知終何若。陽坡抽暗黃。懸石落晴瀑。對之可怡神。秋露一盃玉。</text>
<title>大峴 在羽溪縣</title>,<text>去年大嶺關。今年大峴關。一嶺二千尺。一尺四五盤。豺狼呀其傍。氷雪險其顔。君胡長路歧。役役不自寬。男兒生宇宙。寧死鉛槧間。無限霞潭樹。從今歸掛冠。</text>
<title>溫井感舊十韻</title>,<text>少也陪天只。年年浴此泉。情親互迎送。時物極芳鮮。天相慈顔悅。神扶宿疾痊。杏花紅吐雪。楡葉綠綴錢。香扇常持側。萊衣幾舞前。烏蟾俄過隙。風樹遽摧年。隻影無同氣。餘生若寸絃。重來潘輿地。忽憶蓼莪篇。古井風搖壁。虛堂雨敗椽。中宵含慟哭。五內欲生烟。</text>
<title>自嘲示鄭郞 基德</title>,<text>子固不能詩。子瞻不能棊。彼不能者一。猶未免人嗤。而我兩不能。下愚眞不移。方少似無愧。及老柰無嬉。秋天月明夜。夏晝日長時。索莫似朽木。口手空自持。歡伯怒其鈍。眠魔凌其癡。我亦憤其然。時或求諸師。野叟白眼笑。文朋反面馳。徒哺居人倫。出門無所之。爲之賢乎已。夫子欲其爲。抑是德之隅。衛公老有辭。古人愛寸陰。無日不孜孜。嗟我少不勉。白首悔可追。向裏有工夫。願君鞭諸兒。</text>
<title>醉筆</title>,<text>醉鄕在無何。無地亦無天。未信夢是夢。亦恐仙非仙。王績初開路。劉伶暫結椽。惟於麴糵隱。昧却歲時遷。任彼壺屢入。使我榻長懸。孔跖同歸土。彭殤莫問年。縱有官梅動。新詩何處傳。相從有江海。一笑也因緣。</text>
<title>謝仁上人惠白酒</title>,<text>蒼蒼白巖山。上有松花發。爲蒸雲霧久。金蘂軟於雪。居僧手采之。和以甘露屑。釀成混沌酒。藏於旃檀室。知我性喜飮。渠亦破戒律。山亭四月夏。日午喉正渴。乍開老瓦口。醲香逆鼻烈。卽盛白沙碗。銀色照眼澈。杏酪帶桂味。石乳添崖蜜。唇吻敵長鯨。遠壑憂易竭。肝膓得時雨。赤野靑漸活。不覺春上頰。但恠風生筆。酌之酌又多。乾坤眞細物。魂遊鴻濛天。身卧羲皇日。問師此何藥。得自茅君訣。相傳三千年。不與俗人說。</text>
<title>次謫客韻</title>,<text>滄海謫詩仙。文章眞菽粟。三間屋蓬茅。九霄志鴻鵠。非天實爲之。困橫成汝玉。得酒沃枯膓。明珠散盈斛。上年水與旱。不幸民不糓。儀物不相稱。豈曰愛之篤。咄咄哀子桑。嗟嗟柰薄俗。山庄適在隣。信音幸相屬。雪晴可呼鷹。非爲魚所欲。問君出頭未。行當願爲僕。</text>
<title>淸明日道上走筆</title>,<text>行人不覺淸明節。役役塵埃苦南北。詩喉如渴轍中鮒。何處投錢鯨飮壑。道傍靑草逢牧童。身着簑衣口橫笛。應知此輩認酒家。與之一言相問答。遙指靑帘有無中。杏花籬邊吐紅雪。春深花爛酒政熟。甕底應藏衆香國。</text>
<title>重陽日醉中戱筆</title>,<text>與爲採薇歌。何如泛菊於忘憂。與爲紉蘭佩。何如折菊而簪頭。菊於花中之隱友。我於人世之無儔。相從歲暮愛無已。采采聊與登高丘。杜陵靑蘂沒佳辰。湘潭落英少風流。秋天寥廓秋海濶。眼空萬里凌九州。何况生年不滿百。幾何開笑常懷愁。有酒湑我無酒沽。不如賞此黃花秋。黃花向我回佳色。豈但把酒空相酬。誰言白頭不宜揷。醉中豪氣寧知羞。斜陽滿揷任風吹。絶勝落帽招人尤。不然天壤間。誰知我眞休。不然好時節。何以能淸遊。但知九日醉。焉知歲月頭邊遒。只知花滿頭。不知頭鬢霜颼颼。酩酊歸來月中影。恰似佛頂盂蘭浮。飜疑畫手畫我狂。虛使十里珠簾盡上鉤。却笑淵明一生苦無錢。對菊東籬陬。</text>
<title>元老師自佛歸寺。聞我寓井林。三宿而始到。留三日乃歸。以詩謝別。</title>,<text>瘦骨崢於山。厖眉皓如鶴。遙疑泥塑像。傅以兩行脚。漸近認是師。白業出於石。未言先叉手。一笑卽平昔。古貌半烟霞。玄談帶巖壑。問師有何道。八十能飛錫。師言近十年。不向人間迹。聞君解南組。來作祗園客。非我喜出山。爲君謀永夕。所以穿氷雪。玆行盡筋力。握手欲一訣。甘心返吾寂。聞言忽感舊。不覺雙涕落。我年十有八。讀書歡喜閣。逸氣脫繩墨。童心肆狂謔。出入白蓮社。縱橫陶劉席。趫登佛祖榻。筆涴琳宮壁。金剛浴簾瀑。義相踏雪岳。師於我莫逆。我於師永托。豈期一回頭。仙凡千丈隔。半生縛塵纓。萬死經兵革。社友盡凋零。山堂轉蕭索。邇來五十年。相思暮雲碧。頭白尙未歸。匡廬定移檄。重逢眞幸耳。能無面發赤。聞師化大刹。廣集諸方釋。我亦有來緣。昨非今乃覺。澗芳綠可藉。巖花濃可酌。師乎勿我邁。請趁明春約。</text>
<title>奉贈元帥行 排律○元帥卽權公慄</title>,<text>家國齊治不謂平。元良更軫戍邊兵。仰瞻天漢奎章爛。傍動軍民感淚橫。聖主宵衣臨講武。宗臣汗背奏延英。只憑皇漢恢戎策。詎意全遼變虜營。往者戰亡誰復矢。今宜賢俊急招㫌。堪羞頡突稱唐汗。况受奚遼謂宋兄。猛將龍騰霆作手。䧺兵虎視鉄爲睛。千金莫買夷心服。一范能令賊膽驚。願把干戈先省己。雖收管蒯勿循名。誰憐老馬猶知路。欲蹴燕山效寸誠。</text>
<title>申將軍十竹歌行</title>,<text>將軍筆下生淇澳。雪色東絹一夜綠。胷中自有大造化。頃刻神閑意已足。劒槊稜稜鉄揷空。雲雷戢戢龍起陸。琅玕欲老鳳儀遲。玳瑁新擲犀文矗。雨壓若裛湘靈淚。風搖怳聽伶倫曲。蘭焦楚澤泣醒魂。薇盡西山餓空谷。誰裁參差向明月。半抹輕烟露寒玉。使我忽騎楊州鶴。從今免被令人俗。有斐有斐不可諼。歲寒心期指雪竹。</text>
<title>奉呈大人</title>,<text>花有雙頭秀。人分一體生。顔眉渾不卞。啼笑又同聲。每問誰先後。頻看失弟兄。幾時如我長。今日願渠成。孔釋應齊送。夔龍想倂名。兩難衰緖慶。雙璧暮年榮。此是慈烏望。難堪厲夜情。不才猶補國。兵後劇添丁。</text>
<title>松奴 幷序</title>,<text>余於赤鼠中司馬。海上孽族券以乳下弱奴而慶之曰若生任公丘史。厥後十餘年。不問所之。意已爲他使。今秋始得之則齒已二九矣。性甚騃且頑。言不敏步不疾。馬不能養。書不能傳。驅之百事。似無一能。而惟負薪差可焉。盖於海邊塩戶盛居。斧木熬波。少時之業然也。余因取李白白首卧松雲之句而名之曰松雲。余將移家正明里。有山海松竹之勝。白首他年。優游丘壑。日課薪梄。取煖牛突。亦我養老之一資。松雲之名。盖誌此也。羲經貴見幾。老訓垂知止。所以掛冠子。扁舟杳烟水。却來聽朝鷄。此輩不足齒。辟糓尙願留。張良豈眞避。先生何代人。草屋滄海是。攬却萬古心。暫爲蒼生起。光陰不可恃。進退我當義。問汝皓首郞。霜靴有何味。漁樵野外伴。鷗𪆽江邊戱。至樂自有地。趙孟焉賤貴。吾當矢不諼。說與松雲記。</text>
<title>竹傘</title>,<text>嶐其中岌若蓬萊峯。圓其邊環若渾儀旋。謂竹則錦紋繚繞烟雲蒸。謂絲則滑質堅貞霜雪凝。近之祗園法席金鑼張。遠之幔亭高會羽盖翔。靑山白水昭其質。皎月朗星娟其色。問翁此製始何時。非炎非黃亦非羲。遨頭得之天台師。不侈不陋漁翁宜。我家月松亭上流。雙江回環萬松稠。菰蒲長時靑茫茫。鷗𪆽洲邊開海棠。秋霜兩岸蓼花明。大野十里黃雲平。扁舟來往任西東。戴之竹天生凉風。斜風細雨不須吹。穩倚蓬窓樂自知。有時乘興向滄海。海雲開處生光彩。何况玄冬水未氷。雪滿江天銀色層。此時尤知爾功大。緩緩回舡月欲墮。穿魚喚酒也非惡。大醉頹然天一幕。君不見臨淄道上田單箕。長劒柱頤勞爾爲。又不見飯顆山頭杜甫笠。作詩大瘦一何癖。非杜非田傘盖今休休。回頭一笑江悠悠。</text>
<title>渭谷別墅雜興</title>,<text>山庄屋如斗。瓦破茅續狗。逕轉半入林。籬踈斜見牖。芳隣是獵戶。上席惟農叟。出自楡柳間。邀我綠溪口。語言羅習俚。衣冠麗制舊。慰我遠入山。村醪厚如乳。聞君久於世。足媿煩浪走。得無雲霄心。飄然軒宇宙。胡爲捲爾佩。却來向我叩。不知寂寞濱。同我桑麻否。而我欣所適。蒼山忽左右。回首東臯春。細雨濃於酒。願言永今夕。靡君吾誰友。</text>
<title>越松亭。憶述郞。時鄭西川崑壽以方伯臨平海。請余賦之。○排律</title>,<text>海客乘槎訪越松。靑蛇袖裏映芙蓉。東臨碧海開銀鏡。北見靈鰲擧玉峯。古郭人稀曾吊鶴。平沙松老盡成龍。定知周滿難通駿。誰遣羅郞獨住筇。模擬淸都煩帝畫。開靈境試神鋒。枝寒帶雪鴉難宿。沙凈鋪霜蟻不封。黛色參天雲矗矗。淸陰滿地綠重重。風來助亮吹蕭響。月照增姸咀雪容。平揖麻姑下蓬島。遠煩花鳥邀臨邛。同登汗漫方恢眼。盡吸滄溟始滿胷。七聖玄遊憑夢蝶。三韓羣動視衙蜂。烟霞物外消千日。風雨人間閱幾冬。鳳駕來時山寂寂。飈輪去後水溶溶。玉童何處調丹軟。金鼎當時煑石濃。欲和瓊漿分一醉。怳回鸞御此重逢。前身應悔遺玆地。北海蒼梧浪費蹤。</text>
<title>舟人謠 時轉運使經年督運。水陸俱困。北民嗷嗷。有感而賦之。</title>,<text>北船小如鴻。南船大於鯨。南人自愛南船重。北人自愛北船輕。而使北人操南船。何異胡頭加越履。大抵自寧海以北至安邊。舟樣如葉。大可載二十石。小亦不下八九石。自安邊以北舟稍大。無邊板如馬筒。名磨尙。便於轉運。利於行水。自寧海以南。往往有板屋船。大船其大殆可載百餘石。或二百餘石。然至重至大。操縱至難。運使赭寧海泣嶺木及月松木。造大船十數筒。自前年至今春。其苦可言。且習於小舟者。移於大船。茫然不知所爲。民甚苦之。 君不見東大洋。南船不利北船利。欲止杳無島。欲行常有颶。有颶輕可避。無島重難住。東海無島嶼可泊。萬里無涯。一日之風。至於四五變。不可常準。故小船運用輕捷。雖颶㬥起。可以回旋走避。大船則運用至重。不能疾避。如逢風變。全船致破。故此所以利於小而不利於大。 如何平寧間。南船間北船。君不見觀魚臺下船如簇。半出山僧半出民。大小船利害如此。而運使耽於多運。獨决馳啓於平寧兩邑。分造大船。雜以僧軍民軍。斫伐流下。妨農害務莫此甚。 去年轉運襄陽城。今年轉運安邊津。安邊津去一千里。有生無生只恃海。自寧海至襄陽。陸路七日程。運於襄者四五度。運於安者亦四五度。自襄去安又七日程。今則又運於德源。或至於永興。其苦如何可言。 回頭寄語嶺民道。一生安有關民悔。嶺民死於陸。關民死於海。死陸尙有骨。死海茫無魂。嶺南六十七官之人。各以其官之米穀。輸運於寧海。人馬顚斃。有不忍見。然視關東之民則猶爲彼善於此。關東之民。非徒陸輸。又從而海運。漁人船工莫不取食於民田。一結出米十二斗。爲二人之粮。或出十八斗。多至一十斗。國家亦賞以錢布。一丁各受四疋或五疋。例賞之外。橫漁於民者亦多。視嶺民則其苦豈不什百也。 借問死何事。欲生塞下軍。嗚呼塞下軍。莫恠船米赤。不是太倉紅陳色。盡是東南死民血。時北胡尼湯介方亂。六鎭之人連年失農。朝夕死亡。國家急以東南之米救其命。然一運之去。動經數月。然後方至於北邊。船中之米。爲海氣所漬潤。盡數腐敗。其色爛赤。其味辛惡。其所幸而得食者。又不可食如此云。</text>
<title>將軍行。送內舅鄭公。</title>,<text>君不見白頭山顔白於雪。行人指白謂山性。不知爲山因戰骨。又不見黑龍江水黑於鉄。行人指黑謂水性。不知爲流因戰血。山前江上年年戰。江渴山平戰始息。去年行人鴨江西。今歲行人鐵嶺北。其中赤鬚靑絲騎。乃是黃生季舅氏。憶曾舅氏初別時。大麥靑靑梅結子。楊州風雨廣陵津。楮島烟波報恩寺。傷心無地不渭陽。沽酒江村送我鄕。送我鄕送我麻浦東。舅獨秦城▣。身爲羽林金鎗兒。手揮長楊天▣▣。將軍白馬發建章。校尉彤㫌動月氏。舅是牙門第一將。萬里茫茫瀚海上。瀚海風濤六月霜。欲往從之不可航。哀哀將士半瘡痍。生死將軍一怒中。妖氛爇天赤如火。北風吹人利如射。紅裘胡兒綠眼光。飜身射雲雙鵰下。如何長白山。在漢險如劒。在胡平如盤。狼鋒朝蹴慶源城。鐵騎夜圍牙山營。咸關嶺頭雪如席。甘泉宮裏烽不通。君王拊髀思良將。始覺棘門眞兒童。爰命重臣拜大將。往作長城鎭北垣。九重設宴丹鳳樓。千官出餞靑綺門。問君幾日次胡地。天▣▣▣穩城帥。塞上自有超輪士。營中胡爲販繪子。湖嶺精兵出阡陌。緇靑能射生錢糓。昭陽江口人如葱。鬱陵海頭帆似簀。檣傾楫摧不知休。云轉東南三萬粟。越中戎王尙有頭。隴右屯田茫未秋。秋潦夏疫今三載。後虎前狼問孰優。關山不可望。隴水不可思。嗟吾舅兮苟無飢。</text>
<title>風雨白屋歌 十一月十五日至十九日。風雨大作。有感而作。</title>,<text>日日風日日雨。風如萬馬鐵城破。雨似大瓢銀潢霔。風聲雨勢會一陣。觸之山鳴谷號沙石舞。是時我屋齟齬高山上。半無障壁半無戶。風來捲我茅。片片飄似羽。簸我紙囱如搖扇。拔我棘籬如捲霧。終令我屋破。如路邊古逆旅。仰之明星歷歷數。雨來漏我突。處處垂瀑布。下爲洪流流失道。入廚穿房方出廡。沈我石臼使我不舂粟。苦煩隣杵隣姑怒。濕我百結懸鶉冷如鐵。兩唇深靑肘赤露。少兒又報滿床書。落點斑斑屋上土。嗟我不讀亦不惜。只恨腐我麴生。使我終歲不釀一斗稌。天之戱人若非偶。伊昔秋風欺杜甫。他人安宅我獨憂。應祟爲儒遭此苦。家人勃磎爭嘲我。名爲男子冠且屨。胡不晝茅夜綯時乘屋。空喫蔬一盤飯一盂。朝朝而暮暮。我亦大笑嘲我傭。雖欲杖之傭不畏。使我家政慢於粥。小僕生厭卧不起。大僕恃頑呼不顧。綢繆不能迨未陰。上雨旁風宜爾侮。噫笑乎家人。家人莫嘲我。嘲我只冷口。汝不見此風雨吹山倒海氣尙獰。直恐掀天揭地飜宇宙。汝憂無家可避雨。我憂無地可安堵。</text>
<title>採蓮詞。贈琴彦愼 𢢜。</title>,<text>欲採漢江蓮。將登漢江船。只見漢江廣連天。不知漢江深澈泉。龍其淵。目閃霹靈齒戈鋋。吁嗟龍兮食人正如噉苽同。喜爲雲怒爲風。風泊蓮船捲如蓬。欲往採之宛水中。蓮華漸踈蓮葉老。江北江南杳煙樹。使人極目愁如雨。愁如雨。天欲暮。</text>
<title>溫井道中。馬上口占。</title>,<text>平生長恨造化兒。不但戱人亦戱物。天於物物各性情。不有詩人誰咏發。胡爲此間竊其柄。藏奇秘秀無人境。蒼蒼之色泠泠聲。使之千秋不得逞。我家西南三十里。一區溪山擅其美。東風微微躑躅姸。細瀑淙淙布糓語。如何不在海軒前。一夢阻到流江邊。今逢攬勝亭中人。踣驂坐對山中春。山如迎我物如欣。始覺造物開良辰。呼兒更酌山中酒。醉謝天地生吾身。不然此地與此景。不直一錢付樵薪。</text>
<title>送張紫巖北伐</title>,<text>山河分立漢賊兩。天日忍與胡讎同。玉綸丁寧問汝罪。將軍曉出蓬萊宮。轅門別語代繞朝。一一忘身殉國忠。噫嘻前朝全盛時。物衆地大年又豐。三淸道敎帝已醉。萬歲山容天與崇。狂風忽吹古月來。虜火已向甘泉通。無人擧義辦取日。滿朝束手要和戎。那知萬乘黃屋尊。反作五國靑衣翁。回首神京染醒血。傷心輦路生江楓。江南幸 一作未 渡晉元馬。澤中更集周宣鴻。卧薪終期雪國耻。經冬必見回春融。旣有明君宜有臣。䧺虎一嘯來長風。先生身世應千一。附翼攀龍超鄧馮。丹忱衮衮允文武。黃髮落落眞英䧺。入漢先登韓信壇。全齊不數田單籠。從前擇將失全才。幾使拊髀憂重瞳。故向邊城輒棄師。農失耒鋤機下工。終敎頑虜恣南牧。遼變爲金金變蒙。先生今似鄭有人。天子寵汝周匪熊。三更起舞祖逖鷄。五花散作安西驄。天涯誰憤聖遠狩。甲裏寧嫌吾瘁躬。千行書斷塞雲黑。半臂淚濕氷絹紅。言思至此膓欲裂。六月天討其忩忩。森森玉帳掩秋霜。燁燁龍劒凝晴虹。朝驅鐵騎渡河洛。暮增飯竈穿淆潼。此去應須空漠南。中興豈特收山東。天聲鞭電駕風裏。胡命破竹迎刃中。能仍三捷斬阿犖。不發一箭降劉聰。爭稱吾父棄甲冑。果徯我后蘇疲癃。燕山萬疊豁妖氛。洛陽八陵誅秋蓬。中原三百六十州。白日洞照靑天空。河淸海晏慶莫大。凱歌蹈舞歡無窮。唐皇翠盖返峩。帝轅仙仗巡崆峒。此是九重推閫志。先生肝膽惟王衷。固知盤根別利器。當使景鍾鐫豐功。嗟吾亦見大人利。祗死欲拜天恩隆。將身已誇八九尺。有力能彎三百弓。登亭啜泣笑周顗。請纓壯節期終童。當爲先生殿不伐。後擁列缺前豐霳。先生先生願努力。晉有王公唐郭公。</text>
<title>今上岳陽樓 月課作</title>,<text>蕭蕭草木易黃落。納納乾坤空白頭。如何十載關塞阻。轉作萬里瀟湘遊。湘江形勝昔聞耳。岳陽雲物今盈眸。樓中一望七百里。洞庭欲霜君山秋。吳天風雪舞成波。蜀峯雲霧凝爲流。千年水色素練凈。四時湖山靑草柔。西東烏兎浪底生。日夜天地空中浮。烟霏漠漠聽楚猿。荻花深深看越鷗。孤城官角落江楓。遠渡商檣追石尤。登玆擬欲銷暇日。醉後展轉添牢愁。傍人謂我縱淸樂。孰知先憂天下憂。孤臣七尺膽一斗。中有家邦經濟謀。杜陵蓬蓽小於磬。舜庭稷契吾其儔。時來聖主效從龍。海內蒼生當濟舟。豈知朝野遭艱虞。北風胡馬來中州。洛陽荊棘塵冥冥。潼關戰骨聲啾啾。國老鳥竄驪宮閉。天王夜出河陽蒐。崆峒未過帝軒仗。靈武已開宣王周。微臣揮涕戀行在。雨卧風餐休未休。誰憐家室困飢渴。獨憤宇宙含瘡疣。丹墀誤許近天日。靑髮却幸榮貂裘。自謂寸舌可却秦。度盡小文期安劉。一朝折檻出雲臺。三閭中道傷靈脩。玄黃老馬㥘窮道。憔悴飢鷹思舊鞲。有時城東欲掛冠。淸溪白石歸林丘。雖然壯心素許國。未忍訣堯追巢由。如今落魄類觸羊。可耐悲歌空飯牛。星河三峽影動搖。杜宇五更啼鉤輈。衰之甚矣病又祟。破帽蹇驢天一陬。王生徒賦客樓興。季子還貽機婦羞。甘泉烽火三月連。故國書信千金酬。曰余胡爲逢百罹。欲語無語情綢繆。人稀古岸鴈陣冥。月落前汀龍窟幽。停盃下簾淚如筋。鐵笛寒聲霜橘洲。我欲採蘭留芳心。北渚帝子今在否。已矣已矣汝杜甫。百年行裝空一樓。</text>
<title>鵄述嶺賦</title>,<text>風蕭蕭兮海水寒。日杳杳兮牛羊括。夫何有美一人兮。去有日兮來無月。吾將陟崔嵬而瞻望兮。宛栢舟兮海中央。欲往從兮難泝洄。心瀼瀼兮淚滂滂。昔子之斷斷無他技兮。有使乎之大節。時王國西麗而東倭兮。紛項背之受敵。惟仁者能以大事小兮。質二子以交隣。噫嗣君不失良知兮。念骨肉之天倫。然一東而一西兮。邈形影兮參與商。攀義竹而幾夢兮。聽原鴒而徒傷。思善爲說辭者迎之兮。成至樂於此令。若有人兮邦之直。應專對之休命。掉一舌於麗庭兮。還十年之王子。忽焉常棣之逢春兮。云我鬱陶乎思爾。王曰嗟予季兮。亦風霜於海國。若臂失右兮。如翼無一。孰能爲我兮。載東厥舟。事一埤於益我兮。子又征兮天之陬。輕軀命於鴻毛兮。重王事於崇丘。凌大洋之萬頃兮。謂逃來之匹夫。哀一塊之朴肉兮。望幾斷於白烏。脫楚囚而托逝兮。擬燕丹之潛旋。雖欲與子偕行兮。勢難期於兩全。苟我王宜兄宜弟兮。予雖九死猶甘心。况君子貴成仁兮。予敢貳其越吟。剝余皮兮斷余舌。天昭昭兮猶余臨。子已决於之死兮。妾罔知而獨朝。自子東之日來兮。首飛蓬而莫膏。望千騎之上頭兮。擬蒿砧之大刀。今不瑕其有害兮。其惟來者王之季。彼有裕於友于兮。我不見其髧彼。痛女子之無知兮。虛待來於雪扉。永思子兮。已矣。寧跂予而望之。有嶺斯屹于海之傍。卛我三娘兮。登彼千丈。海有波兮舟有楫。是夫子之去路。路何爲兮莾蒼。悵蕭蕭之風雨。楊柳依兮黍稷華。是夫子之去時。時何爲兮變遷。怨趯趯之螽斯。心想像於寤寐兮。目彷彿兮疇昔。投余簪兮燕碎。斷余機兮龜坼。呼居諸而莫聞兮。托魂夢而靡適。嗚呼。士雖有一死兮孰如子。生爲遠地之价。死爲異域之鬼。女雖有一生兮孰如妾。始負偕老之盟。終無同穴之日。願爲羅襪兮步凌波。波深萬里兮無津涯。願爲黃鵠兮飛戾天。天抵八極兮杳雲烟。願爲子之孤節兮。寄丹忱於雙手。悲蹤絶而莫聞兮。獨壹鬱而繚紏。願爲子之䧺劒兮。斬孤島之醜族。悲力弱而莫遂兮。空灑血於孤竹。噫子死國事兮。子固如歸。予亡予美兮。予將疇依。彼邊城之戍婦兮。雖泣月於秋砧。關門有生入之期兮。鴈足有平安之音。余何獨罹此天殃兮。永絶絃於瑤琴。長風烈烈而捲浪兮。聲像子之餘憤。白日耿耿於天中兮。若見子之方寸。尤可恨者。子在昔過門不入兮。未暇加餐之祝。子在今舍命不渝兮。又無收骨之族。恨不爲杞梁之妻兮。抱子屍於寒城。恨不爲徐肇之香兮。返子魂於重冥。言念及此兮。魂若有亡。山摧海渴兮。地久天長。此身雖朽兮。此心猶烈。遂爲之痛哭而訣曰。不作塡海鳥。寧爲望夫石。</text>
<title>天地之帥吾其性賦</title>,<text>馮馮無極。混混至理。大哉至哉。其天其地。在彼爲帥。於吾賦性。萬姓之衷。一天之命。厥初孰玄而孰黃。此理無始而無終。先疑獨而磅礴。首五行而流通。諒玄玄兮莫究。載蒼蒼兮何聲。分淸濁而化機。肇方圓兮隨形。在上者高也明也。無是則頹然而已。在下者博兮厚兮。非此則亦一塊耳。天得天而地得地兮。何莫非此帥之所爲。是以志在於天。固知資始之機。理在於地。亦爲資生之德。天地大乎一理中之細物。至理小乎。實爲帥於兩間。體奚二於萬古。用歸一於千般。天覆地載。覆載雖隔。乾動坤靜。動靜殊迹。中天地父母乾坤。曰惟人兮。雖混然藐然之蚩蚩。亦良知良能之禀均。天旣性我而性之具四德於本然。奪天地之所帥。爲自家之一天。天行健兮。以之而自強不息。坤道靜兮。以之而敬守勿失。根虛靈而無內。受於穆而罔像。莫謂天高。在我性上。莫謂地厚。在吾一己。天有此帥。必與赤子。民有此性。必使存養。非上天降才爾殊。類麰麥之種長。肆君子之卛性。合天地於腔裏。苟喪性亦喪其帥。天自天兮地自地。宜惺惺而直內。恒忞忞而秉彝。保一身之乾坤。致萬物之未備。仁義弸鬯。面背睟盎。德兮有隣。道兮日章。同胞兮萬民。門庭兮六合。吾然後知天地之所帥兮。與吾人之所禀。理雖異而本一。一俯仰於千古。幾存性而明德。堯舜性兮湯武身。固太上性性而次習。學不厭兮敎不倦。聖矣夫子。持其志兮養其氣。醇乎孟氏。五百年而必有。吾於濂洛有取。夫何㬥棄之輩。甘不仁而不義。昧相近而日相遠。紛或混而或惡彼。聖人與我同類。矢復初而矹矹。服訂頑之格訓。原所帥之同得。知其性則知其天。與天地合其德也。</text>
<title>龜潭賦 潭在安東府</title>,<text>歲丙子秋七月。黃子不悅。思欲脫塵囂而上寥廓。有客導余兮何之。渾莫知其夢耶眞耶。余於是逡巡。乃岸一幅華陽巾。佩三尺芙蓉鍔。越埃塩而蹁躚。奄一臺之別域。嗚呼噫嘻。曾不意有是焉。固知瀛洲非海。瑤池非天。非車馬之所足迹。如斯乎江之流也幾年。天作而地藏。使余一朝乎蘭舟移。烟凝山紫之勝。護水落石出之地。瞻南則六七里野。望北則三四間寺。爾其絶磴駕虛。蒼崖幾層。零松不掃。澗水如氷。翠閣飛前。風晩丹臺。胡僧叉手。鶴瘦天台。又若八峯濃蛾。石屛之畫耶。兩岸聞鍾。金山之界耶。拾光華而管得。余何人哉風流宗。滄浪曲兮兩三聲。雲夢澤兮八九胷。于時殘陽半窺。芳島欲濃。淸波溶漾。凈界歷亂。上方斜涵。龜呑鉢飯。靑天浸倒。魚躍層雲。有巖盤砣。有鷗慇懃。空明千尺。泝洄其心。鳥沒靑帶。傍有林也。龍踏白雪。底有沙也。智者所樂。此也婆娑。聖人所觀。宛在中央。若乃白露初洗。銀河欲凉。月中桂子。雲外天香。水天一色。上下雙輪。三白也人。百東坡身。氷生兩腋。風生虛襟。欄干十二曲。世界三千里。况積潦之初盡。澈淸冷之寒宮。眞人卧蓮葉之上。處士吟鑑湖之中。休休焉落落焉。是樂外復有何樂。故其喬松何者。太古何時。忘機已熟。倒冠何知。少焉廣寒高兮凉月西。半帆影兮江之洲。苟非脫天放之逸蹤。凜乎其不可留也。噫赤壁秋老。牛渚波寒。風騷已矣。烟月無顔。時乎樂乎。復啓天遊。揖羽客而盤桓。共相忘兮自然。復何分兮物我。採汀洲之白蘋。將以遺兮遠者。乃歌曰江之水兮溶溶。恒日夜兮其東。之子之樂。聊與爾兮朝宗。又歌曰江之水兮悠悠。楓桂寒兮欲秋。一葉兮西風。淡忘歸兮優遊。</text>
<title>戊戌十月二十一日。離漢京宿碧蹄。是夜雨。</title>,<text>國有窮天痛。臣唯指日衷。未容辭薄劣。寧復歎家戎。大嶺遙橫北。長安却在東。驚回兩地夢。窻雨五更風。</text>
<title>臨津有感</title>,<text>好在江流穩。胡令客意辛。當時無將策。七載有兵塵。盜賊由人久。山川不自神。斜陽催擊楫。匣劒吼晴旻。</text>
<title>松京發日。與月沙令公分路。是日又雨。</title>,<text>故國丘陵變。荒城雨雪昏。宮橋開小市。官路入頹垣。白髮人何在。斑衣賊尙存。時危易下淚。暫別亦銷魂。</text>
<title>黃州留日。虹見雷電。俄而雪作。</title>,<text>十月黃崗路。朝天白首郞。陰虹還作雪。薄日未飜霜。戎馬江南徼。親朋海一方。未應無好酒。愁醉轉凄凉。</text>
<title>臨渡淸川江。走書奉月沙。</title>,<text>十日驅馳不自休。計程猶未到關頭。寧山大雪迷征路。薩水層氷閣渡舟。夕寢鼎分嫌異館。朝驂箭發失登樓。同行尙有長離恨。何况明宵過定州。</text>
<title>到宣川。月沙落後留奉告別。</title>,<text>生憎離別逐人前。纔得參差便黯然。來夜病魂應獨苦。亂峯晴雪過龍川。</text>
<title>龍灣。因回使簡寄瀛洲李玉山，崔香湖二丈 二首。</title>,<text>故國二千里。行年四十非。空隨大夫後。未免腐儒歸。九陸鯨鯢老。中天魍魎飛。玆行敢俟駕。明主正宵衣。所貴奇男子。毫分大是非。寧辭飮氷去。擬及薦櫻歸。漢月度關白。遼鴻拂海飛。却憐靑鶴洞。空掛舊芝衣。</text>
<title>戱奉月沙</title>,<text>黑頭賢相事堪誇。更帶文星暎副華。白首獨慙書狀老。龍灣今日聽呼爺。</text>
<title>次月沙戱韻</title>,<text>曾聞紅葉是良媒。却見淸詩喜說梅。自古名花貪結子。莫敎遲待綠陰來。</text>
<title>冬至日次月沙韻 二首</title>,<text>一年三百五餘旬。千里長爲馬上身。絶域更逢南至日。危樓還屬北望辰。命歸破竹胡天霽。陽發吹葭漢塞春。新數中興今日始。莫將風景浪沾巾。歲暮空驚烈士心。謾將東武費長吟。君臣痛未明三虎。天地心先捲九陰。已兆陽春看雪盡。不應黃道被雲侵。丁寧竣事東還日。簫鼓來迎鴨水潯。</text>
<title>次龍灣通判茅亭韻</title>,<text>重到龍灣已六年。舊時行幕易新椽。入窻江郭呑三界。低枕遼天倒一邊。征役半生長絶域。亂離情話是初筵。剸繁刃有供閑地。知子才非百里賢。</text>
<title>十二月初四日。志喜奉月沙令案 二首。</title>,<text>朝來將息問如何。咫尺龍門阻更多。不是耽詩成性癖。只緣憂國得心痾。一生已契吾君識。萬里休論客路賖。想快頭風無箇事。敢將俳語攬眠魔。流星飛報自南營。破竹餘威䤋老鯨。劇喜走秦碁未了。更驚平蔡雪初晴。欣瞻白日人爭快。痛飮黃龍我此行。奉罷丹墀春作伴。薊門回處聽鸎聲。</text>
<title>次月沙喜捷韻</title>,<text>綵羽遙聞舞兩階。雲雷一夜洗天街。龍泉拔處巴蛇斷。麟閣開時漢畫佳。國妥猶瘳七年病。天明稍慰二人懷。東南保障知無缺。張岳于今制兩淮。</text>
<title>御史金道源催運夜行。翌日追寄 二首。</title>,<text>夜聞霜旆指龍城。顚倒衣裳已失迎。繡斧暗行元子道。鴒原阻別豈人情。山河我界關初盡。霜雪遼天歲欲更。共是客中身萬里。月明何處聽笳聲。生逢今日已非辰。老覺離懷倍愴人。千里共爲遊子遠。兩家俱與戰場隣。寃思主辱心如結。怕軫親憂語未眞。一渡鴨江書便絶。吾門生死托君身。</text>
<title>渡江次月沙韻 二首</title>,<text>地隔麗遼只一河。如何征路去愈賖。故鄕回首三千里。縱上崔嵬不見家。天下傷心此別筵。分明萬里在樽前。却憐坐誤留連久。久得人情倍黯然。</text>
<title>弼雲在龍灣時。雪夜步上東樓。而二公不知。追恨未陪杖屨。月沙吟呈二絶。因次其韻。</title>,<text>暫捨豐貂着接罹。夜深休謂少人知。台星已感西征日。雪月應知獨立時。</text>
<title>乾河道中。次月沙韻。</title>,<text>客路長千里。浮生閱幾亭。身穿鳳城洞。夢落鏡湖汀。戀老朝占鵲。憂時夜察星。寸心搖萬緖。曾是亂離經。</text>
<title>鳳凰山。次月沙韻。二首○山有東明王舊城</title>,<text>聖德今無外。山川混一畿。人隨麟馬去。城帶鳳凰圍。世代憑誰問。峯巒獨自魏。客來空吊古。殘雪照征衣。昨夜閒庭月似氷。門前楊柳影層層。偶然小酌成佳興。還詑龍門我獨登。</text>
<title>松鶻山</title>,<text>層顔半露碧雲端。立馬溪汀不厭看。恰似永郞湖外路。八峯蒼翠落江寒。</text>
<title>二渡村</title>,<text>二渡河邊柳暎村。逢人却借象胥言。殊方觸物皆生眼。只有溪山似故園。</text>
<title>小寒日。過鎭夷堡記事。</title>,<text>關河千里屬要荒。舊是隨唐戰伐場。八鎭星羅橫大漠。三軍雷動盪扶桑。天回化日冬猶暖。山絶叢狐夜不防。却喜一行無墮指。休言遼左早氷霜。</text>
<title>斗嶺次弼雲詠曉霜韻 二首</title>,<text>萬樹連雲一色花。枝枝染出赤城霞。遙應昨夜羣仙會。曉向天風散玉華。不管人間歲月闌。且將瓊蘂作春顔。山翁說是豐年像。莫作尋常柳絮看。</text>
<title>龍臺途中</title>,<text>午憩龍臺下。陰雲雪欲飄。九回雙嶺曲。八渡一河遙。代馬東歸漢。閩兵北戍遼。佇看淸桂海。新拜霍嫖姚。</text>
<title>將軍廟</title>,<text>將軍祠在古河東。丹雘玲瓏暎碧空。千載姓名人不記。當時事業爾何功。胷中豹略回陰鬼。神裏魚腸吐綵虹。爲問阿誰空白首。夜深改笛戍樓風。</text>
<title>靑石嶺</title>,<text>靑石盤盤白日陰。層氷矗矗雪霜深。逢人盡道摧車地。笑我還催叱馭心。許國此身甘蹈火。燒城讒舌痛銷金。何須問識山靈未。踏遍中華免陸沉。</text>
<title>連山關記事</title>,<text>吾東八分道。吾邑一黑志。勝覽卄餘卷。八詠一張紙。况經兵火慘。更遭戎馬棄。無之等牛毛。有之或天意。我來連山關。主於姓奚氏。偶見小南窻。誰塗嶺東誌。廚烟痕其傍。簷日照其字。成徐大述作。纔記十一二。始驚終乃悲。嗟爾胡爲此。郡在極東天。屈指三千里。應隨雁足來。或因鬼手致。閱人日千萬。遇我眞幸耳。迢迢月松亭。忽在眼前是。直北有親舍。恍然庭過鯉。更謝荷堯舜。車書通遠邇。當時八詠編。不過一郡記。誰料偏方景。便落中華地。日出通濟菴。平弄扶衆水。波澄臨漪臺。俯數魚龍戱。何當歸去來。長伴漁舟子。</text>
<title>次弼雲贈月沙韻 三首</title>,<text>相國安心法。深知靜坐宜。如何坐不得。先作過遼詩。旅館誰相伴。殘燈也未宜。杜翁傳妙訣。排憫强裁詩。大笑樽前可。狂歌月下宜。吾嘗偶然發。恐被亦言詩。</text>
<title>過遼東。次弼雲韻。</title>,<text>萬里河山控扼䧺。千年城郭壯臨衝。樓翔鷲翼層霄上。屋錯魚鱗百井中。仙柱簫聲留白鶴。王祠劒氣吐靑龍。淸晨報道東來使。諸將扶桑已掛弓。</text>
<title>駐驆山</title>,<text>不料荒山枉六龍。凌烟將相孰陪蹤。當時倘緩馳書報。平壤彈丸一笑封。</text>
<title>所騎跉𨂲。又易他驢。不材略同。因賦一絶。以爲鞍山記事。</title>,<text>笑我騎驢復覓驢。覓來臂膝痛如初。鞍山城裏三更夢。翠竹江村舊草廬。</text>
<title>臘日過海州衛記見</title>,<text>落日倡樓敝。微風酒幔搖。綵花春暎路。遊騎錦塡橋。刁斗三邊靜。舟車百貨饒。藩荒猶樂土。弘化仰淸朝。</text>
<title>臘日風亂。月沙㥘寒不出。獨坐口占。因次其韻 二首。</title>,<text>曉闢嚴城車馬多。有誰知我鶴重過。天風又作平原雪。千樹瓊花一望華。每欲停軺共一盃。象胥何事苦相催。幾多佳麗都虛擲。還笑眞如夢裏來。</text>
<title>牛家道中。風雪甚虐。弼雲口占二首。因次其韻。</title>,<text>滕六驅雲意欲矜。玄冥閉地九河凝。山如聚米重添峻。岸似囊沙疊作稜。不分李梅冬爛熳。也疑金鐵晝飛騰。急忙沽得東城酒。解我吟鬚一尺氷。白屋無烟閉寂寥。獰風捲雪響飄蕭。迷空散玉難開眼。遇巷堆塩易沒腰。竹院晩歸嫌笠重。楡關寒戍怨途遙。遼陽畫手知多少。誰解騎驢過板橋。</text>
<title>雪中次弼雲哀車夫</title>,<text>失伍行敎後作頭。挑身恍若浪搖舟。雖然莫怕氷霜苦。相國哀人不問牛。</text>
<title>調李海龍</title>,<text>强將佝尾掩蓬頭。輕渡氷河不用舟。誰知歷覽中華志。纔到遼陽落一牛。</text>
<title>天妃祠。次唐人韻。</title>,<text>本住淸都嚥大陽。如何仙馭落江鄕。玉眞金母供符訣。滄海崑崙備核觴。月戶雙臨平楚濶。雲璈一奏碧天長。風波十載嗟乾沒。倘荷玄靈濟我狂。</text>
<title>再疊前韻。沙嶺記夢。</title>,<text>夢逐征鴻愛就陽。棠沙竹圃到東鄕。白雲川石時時詠。紅樹樓臺處處觴。不信枕邊粱未熟。還驚關外路何長。君恩報策唯奔走。一任傍人笑我狂。</text>
<title>高平野 六言</title>,<text>白日疑生樹杪。長風欲斷城邊。胷中呑幾雲夢。目下空一胡天。</text>
<title>鶴野途中。次月沙韻 二首。</title>,<text>大野南頭衆岳浮。山阿薜荔入雙眸。伊人去後風猶在。山自蒼蒼水自流。長墻相對兩城孤。大野堪鋪八陣圖。見說粉碑初記捷。當時追虜到牙湖。</text>
<title>昨日路上。弼雲殊甚勞渴。水渾不可飮。余偶言寒冬尙如此。若到明春。必頓添一渴。其何以解。李譯在後應聲曰勿慮也。手劈洞庭橘。香霧噀人。眞靑大畫杯。滿斟秋露白如何。余乃揮手止之曰李僉知毋多談。令人失笑。弼雲先行。聞此語不覺捧腹。恨不與吾大噓一塲。因題一絶。奉次其韻 二首。</title>,<text>北地眞靑白玉椀。南京美酒鬱金香。安得聞來不開口。平生一渴在膏肓。霜黃劈處眉先齼。露白斟來口自香。此味中原眞第一。何人不欲洗膏肓。</text>
<title>守歲前四日過廣寧 二首</title>,<text>廣城絲管日紛紛。殷當由來海外聞。撲地千家迷汗雨。巡營萬騎簇春雲。金書大額元戎府。玉立層樓太保勳。向晩鼓吹轟道路。歸來白馬李將軍。重城高揷麗譙嚴。畫肆相連酒市帘。栢葉杯宜桂漿滑。榴花裙暎柳腰纖。金堂鬼設猊兒塔。石閣天成鴈齒簷。一味書生酸可笑。異鄕隨處獨垂簾。</text>
<title>月沙昨夜夢入銀臺。參侍黼座。似若有賀禮。命於御前草制。有若赦文然者。甚是吉夢。覺來凜然。感而記事。奉次其韻 二首。</title>,<text>平生無路效楓宸。萬里何知奉玉綸。只奏長楊眞薄技。可憐司馬亦伶人。捷奏蓬萊促賀班。天臨咫尺動歡顔。梯航不礙耽羅海。版籍重歸對馬山。</text>
<title>西嶽廟</title>,<text>廟對中峯壯。門臨曠野平。螭碑萬乘帝。鳳幄六符星。氣勢凌夷夏。威靈定雨晴。誰知滄海客。一拜御香亭。</text>
<title>除夕書懷</title>,<text>歲向中宵換。人從幾日還。東關四千里。北路十三山。望我門應倚。思君枕未安。倩人開手博。聊作片時歡。</text>
<title>關王廟</title>,<text>一約桃園大節奇。如何猪夢半途違。神歸岷冢山猶壯。氣感風雲聖獨知。萬古尙扶天下主。當時肯數鄴中兒。顚蒙倒瞞渾前事。凰眼蠶眉伏四夷。</text>
<title>紅螺山</title>,<text>元亡不在築黃河。自是荒夷敢帝華。十世傳家眞幸耳。孱孫失道更如何。天生大聖皆臣僕。爾計孤山亦網羅。薄暮北風吹雪散。依俙當日舞天魔。</text>
<title>次弼雲望夫臺貞女祠韻</title>,<text>媧皇不補石。萬古無蒼昊。神禹不治洪。當時無九隩。是知天地亦須臾。後天留冤惟許媼。夭桃顔帶松栢操。芳蕙心懷金玉寶。夫君在時襲鬚暖。首飾畫出鮫人島。夫君去後綠綺塵。鏡裏蛾眉愁不掃。君無消息已十年。妾冀生還猶暗禱。將軍一令風雷劇。天子一怒山河倒。漁陽百草秋蕭蕭。是我夫君去時道。思君華佩失君歸。痛我薄命呼我考。陌上自有羅敷桑。澗邊非無季女藻。吾雖采采向誰贈。寸腸空餘百憂惱。有淚可崩莒城堅。有石可塡滄波浩。惟君一死不可回。妾身恨不尋君早。山冤海泣洩不得。已矣吾生遭不造。魂爲貞石確不拔。氣感連理枝相抱。至今天陰風雨夜。雙靈往來遼陽堡。開芳健筆字龍蛇。曲江雄文辭噩灝。讀罷更上振衣亭。斜陽極目平沙晧。生還當日三十萬。幾箇夫婦重歡好。身名已與草同腐。此石獨立天不老。感應一理君莫恠。湘妃斑竹虞姬草。</text>
<title>立春日。聞擒政成。月沙喜而口占。奉次其韻。</title>,<text>貔貅七載渡江頻。鯨鱷今爲入鼎鱗。乍見焚舟收桂海。旋飛揷羽徹楓宸。山河趁曉風塵霽。物色逢春雨露新。準擬此行完使事。隨君琴酒醉佳辰。</text>
<title>長城</title>,<text>讀史偏邦願見奇。到關今日却合悲。侯生定識天心變。蒙將虛生地脉疑。粉堞宛如秦築日。䧺防胡沒宋亡時。不才欲備虞人後。先固民城可禦夷。</text>
<title>山海關觀迎春</title>,<text>淸曉喧喧鼓角催。香車隱隱錦成堆。雲迷彩閣魚龍合。日射天關虎豹開。寶盖祥烟隨鳳吐。蓬萊春色逐鰲來。土牛迎得句芒罷。挾路紅衣盡揷梅。</text>
<title>次弼雲望海亭韻</title>,<text>天連上下雲千里。地坼東南月一亭。自恠歸來魂骨爽。分明兩袖狹滄溟。</text>
<title>望海亭。次石碑戚將軍 繼光 韻。</title>,<text>紫塞茫茫不盡西。靑牛緩緩度關迷。杯傾沆瀣憑欄吸。筆捲波濤向柱題。碣石拂雲天截漠。瑯瑘浮海日生齊。昇平何處觀周盛。萬國于今盡執圭。</text>
<title>秦皇島。次王天使 敬民 韻。</title>,<text>絶島何年羽盖來。咸陽馳道朔雲隈。東南梁石空流血。日夜滄波故吼雷。綵艦好將童女遠。輬車翻載鮑魚廻。程書盡夕成何事。未滿行人一笑開。</text>
<title>謁淸節祠。次弼雲用西嶽廟韻。</title>,<text>君不聞純剛正氣肇盤古。分地分天自太昊。於禽爲鳳下阿閣。在樹爲竹生淇隩。上爲白日昭黃道。下爲太華排坤媼。人中二子聖中淸。特立獨行胷懷寶。推賢當日讓國封。避紂多年居海島。豈料渭川非熊翁。一朝鷹揚助湯掃。初聞孟津白魚躍。旋見山川玄牡禱。三千同德天已眷。億萬離心戈已倒。身爲砥柱障東瀾。首叩駟馬當前道。有地二分尙服事。能無忸怩爾文考。傷嗟牧野劇會林。不忍向鎬聞魚藻。求仁得仁我何怨。以暴易暴心用惱。回瞻周地足下環。只有殷天頭上浩。西山一髮紫蕨長。共貞一人歸來早。此生以後唐虞遠。餓死一任司命造。追賢籩豆歷幾代。配節貞松大一抱。我初訪之北平北。孤竹孤城小如堡。雲山嵂嵂淸風長。宇宙堂堂元氣灝。豈特廉頑而立懦。頌在垂髫與戴晧。采薇亭高江水平。綱常門壯丹靑好。輝煌明勑大表聖。可惜西伯唯知老。時維元月歲己亥。東國陪臣奠靑草。</text>
<title>萬柳庄</title>,<text>洞門隱隱春陰陰。十二樓臺烟霧深。芙蓉池鎖一片月。楊柳門藏千樹金。主人儘是地仙骨。行客從來滄海心。安得灤河萬斛酒。與君連日澆胷襟。</text>
<title>永平府</title>,<text>路入雙灤記北平。天開左輔翼神京。千株棗栗燕猶富。一寸山河宋幾爭。射虎有巖封不到。斬蛟無子廟將傾。卽今昭代多才俊。看取恩樓滿綵城。</text>
<title>上元日。寓榛子店。次月沙韻。</title>,<text>薊門西望路漫漫。馬首山川幾換看。齊語楚音新面目。桂心梅性異辛酸。觀風上國都如夢。把酒新年不是歡。盡日有懷江海外。憑誰傳語報平安。</text>
<title>次月沙途中口占</title>,<text>水有還鄕號。麗村在北灣。初疑人縮地。更訝鬼移山。草屋同吾俗。毛巾異爾顔。題詩續黃鳥。莫遣後人刪。</text>
<title>行到豐潤。節値上元。與月沙登樓觀燈。各隨興寓詠。月沙作長句。余述近體。</title>,<text>蒼茫烟樹平如剪。縹緲樓臺跂欲騰。天上首圓今夕月。人間初放一年燈。葡萄寶焰晨星散。楊柳新聲白雪凝。行客風流也不淺。夜深長嘯玉欄憑。</text>
<title>次月沙豐潤縣燈夕韻</title>,<text>沐我咸池曉。棲我滄島夕。飄然長嘯淸風臺。萬二千。峯明月白。懷中八斗驪龍珠。不願人間衒魚目。王命朝之白玉京。飊輪忽拂彤霞閣。左驂赤虬右紫鸞。後鞭豐隆前霹靂。天皇高拱紫薇宮。水精簾攏琥珀箔。玉童前致太史辭。文星應動東韓客。頭邊白日繞照臨。脚底靑雲生踏踘。臣心有血灑帝衣。帝視吾東猶內域。吾東千載稱禮義。殷師當日開阡陌。何料介蟲織萋𦻔。使我臣民歸落莫。蠻兵八年國未絶。佞人一言天理息。臣忠只欲扶綱常。願霽雷霆賜顔色。帝曰兪哉汝其欽。滿庭羣仙拜勑墨。咸言聖明洞肺肝。有赫天威臨咫尺。紫泥封下玉篆書。黃道何曾昏翳隔。擧國君臣荷至德。羣飮天河欣滿腹。何況祥星告入月。六師驅兇八路廓。浯溪快磨中興石。父老復見昇平樂。東歸他日尋舊山。一夢怳自淸都落。</text>
<title>午憇眞武廟臺上。次月沙口號。</title>,<text>眞武堂前罷午眠。崆峒暮色已蒼然。皇威遠暢黃龍府。虜騎難窺白馬泉。午夜千家行樂月。新春萬樹太平烟。橋頭倘借輕飛鷁。瞥過天津到日邊。</text>
<title>次月沙薊門烟樹韻</title>,<text>百里野。千里天。山容畫中畫。樹色烟非烟。極目平蕪明素練。漁陽橋下有晴川。</text>
<title>次月沙石假山韻</title>,<text>輦從岷蜀航吳江。拳石初來手可杠。月地倐開仙洞六。壺天齊設璧門雙。雕鎪混沌通靈竅。隱約蓬瀛鎖綺囱。惆悵步虛人不見。松風一夜聽疑跫。右洞房芙蓉六六若天開。玉雪層層入眼嵬。鰲峀却從三島割。劒峯應逐六丁來。不緣流水桃花洞。那上靈風翠露臺。知有仙姝留藥草。石橋他夜夢天台。右石峯</text>
<title>次弼雲東嶽廟韻</title>,<text>巖巖東嶽夫如何。下蟠齊魯上窮昊。中峯平掛黃道輪。萬壑絶透玄關隩。雲生膚寸雨普天。溜穿鐵石滲黃媼。八萬餘年閱玉檢。七十二君傳瑤寶。爲宗五嶽朝百靈。作鎭三山臨十島。河淸千載應大聖。九地胡氛歸快掃。虛功遠恥祖龍封。非禮深誅季氏禱。玄珠蔚與軒轅配。至治期將虞舜倒。年年二月合東巡。却嫌齊民役馳道。爭如近城創靈宮。燕翼貽謨荷藝考。雕欄盡是飾金翠。繪節何曾數山藻。厖眉道士備灑掃。一切衆生除煩惱。君王望罷律度同。雨露汪洋功德浩。祥麟靈囿瑞草春。赤鳳阿閣朝陽早。人中亦有一泰山。弼雲長杠參大造。捫天摘瓠謫仙才。盪胷生雲杜陵抱。月沙靑牛屬老君。同度關門歷幾堡。淸齋三千寫道經。谷神飄飄氣灝灝。願借靈庭一隻鶴。雲裳乍黑霜衣晧。凌空飛上日觀峯。俯視羣生爭醜好。胷中已覺天下小。眼下肯數黃狗老。歸來受訣綠髮翁。入手一束長生草。</text>
<title>次月沙早朝大明宮韻 二首</title>,<text>萬國朝宗拜衮衣。天心一視遠人微。慶雲歌永爭相繞。湛露恩深未易晞。南苑象犀分綵仗。夾城花月擁宸闈。平生不是觀周眼。今日那知聽樂歸。稀漏丁東午夜闌。碧城輝暎紫雲間。洞開丹鳳瞻金闕。催引羣龍點玉班。衣露不知仙掌近。佩香惟覺月宮寒。鳳池何處裁恩詔。應趁東風度海關。</text>
<title>次月沙觀鏡自歎韻 六首</title>,<text>不分嚴程屬老夫。愁來知倦病知癯。猶憐報國無他物。一片丹心七尺軀。阮籍窮途浪自顚。馮唐晧首已多年。玉河寒夜初醒夢。靑鶴山前有石田。閱歲幾聞新語好。逢人唯覺舊知無。不須平地分涇渭。要向危途見丈夫。今代何人食肉飛。月沙平日慣騎危。如何悵望西楣短。不似能超北海時。韶華盛似月方圓。春興濃如酒未闌。聞說亞卿皆俊選。肯敎閨裏着愁顔。評花愧似口耳學。得酒唯思時一中。默數餘年還袖手。世間吾與弼雲公。</text>
<title>玉河舘夜詠</title>,<text>金莖香露滴花枝。銀漢迢迢月影移。多事海仙歸意動。玉皇今夜宴瑤池。</text>
<title>天壇寄憶</title>,<text>三十三天第一宮。紫簫時澈碧虛風。只緣坐得偸桃誤。辜負玄壇咫尺中。</text>
<title>燕都篇</title>,<text>銀槎初泊玉河津。瓊島雲連紫陌春。長樂曉鍾傳象魏。建章馳道拂鉤陳。沉䧺壯氣歸飛將。密勿紆謨屬老臣。自愧賤蹤無寸技。金臺何處獨衝旻。大聖心如大海平。涇流難濁渭難淸。都將萬古公非是。夬定三韓衆死生。織斐詎能成具錦。含沙無復逞奇兵。迂才却與班張異。不賦都京頌帝明。</text>
<title>次月沙韻 時李楨慶歸朝。故月沙寄詩于龍灣及京洞諸公。因次其韻。</title>,<text>亂後親朋孰有無。花時何處倒雙壺。落淵亭下沙禽在。應向烟波憶釣徒。右懷臨河金柳遙想春來晝掩扉。滿園花竹靜相依。觀梅一法今應妙。爲問征人幾日歸。右懷丹陽白李梅雪家家暎竹扉。鵠臺芳草細菲菲。幾回歸夢尋春蕨。纔得歸時蕨已稀。右懷正明諸親紅海棠開小雨時。翠雲汀路策驢遲。縱然光景今猶舊。誰向溪頭侯晩歸。右悼仙槎亡友</text>
<title>燕舘次月沙書懷韻 排律五十韻</title>,<text>弱歲遊玄圃。初心在碧霄。圖南思簸海。學北慕遷喬。風雨相如壁。冬春季子貂。期將王覇略。欲補聖明朝。自是飢方朔。誰能仕漆雕。儒名飜見誤。時議漸聞囂。四海朋知少。中年骨肉凋。耕憐鴻鵠困。行羡鶺鴒搖。結伍猶羞噲。柀襟願識僑。江湖留浪迹。天地立孤標。劒取銷氛奐。凡思止鬪僚。昇平綿鳳曆。逸豫玩鸞鏕。黑颶掀春汎。荒祠哭夜妖。腥纏唐宇縣。火入漢宗祧。拜杜悲終夕。聞雞舞獨宵。兵戈徒自苦。性命不曾料。却赴元戎幕。初回運使軺。陣閑猿臂廣。關老燕頷超。介胄曾千里。簪紳忽一朝。措身無地可。有命自天遙。別海秋將暮。趨秦雪已瀌。觸姦雖愧豸。專佞欲鋤椒。嫁禍誰危趙。伸冤汝度遼。朝推相臣重。主倚使才饒。魏鑑疵能照。殷霖暵正澆。吐茵猶許欵。開閤幸蒙邀。付驥孤隨尾。驂虬穩跨腰。月翁談落落。雲路志飄飄。擧世傳詩看。羣兒識字謠。偕登長嶺道。同度大灤橋。遠意吟難遣。淸愁酒易消。形雖土木瘁。膽尙日星昭。魯廟禽初眩。齊河梗轉漂。珠光生乍拭。桐響激將焦。灑血哀陳楚。回聽德荷堯。懷來元國體。去惡是治要。遇犬威㺥兎。逢鳩定徙梟。床無膚漸及。城免血全燒。丘葛應生節。場駒迄食苗。燕山連塞霧。潞水接淮潮。月轉重三彀。星回第七杓。周師聞逐狁。魯箭報降聊。戰將功誰首。籌臣策幾條。祲消天蕩蕩。波靜海迢迢。只喜邦圖永。何嫌客意寥。歸農披鶡卒。包虎斬鯨刀。補我金甌缺。須公玉燭調。如吾鹿門契。依舊武陵樵。洛下無淹興。山中有晩招。秋來鱸正美。好逐季鷹橈。</text>
<title>賤生有兩慈。壽日在十月與三月。而俱於客裏經過。望雲之懷。益不能自堪。聊述短章。以寓遠慮。伏惟弼雲相鑑，月沙令爺。勿視以詩。幸諒卑悰。</title>,<text>十月關山外。三春易水湄。雙親初度日。萬里獨征時。喜懼元知我。飢寒更賴誰。平生乞郡計。到此一差池。母氏劬勞日。君恩倉卒行。公私此身獨。忠孝片心明。歲換遼陽路。春殘代北城。故園桃李月。誰獻綵衣觥。</text>
<title>余於上年春。新卜臨瀛之鶴洞。而迫於恩召。不能卒歲優游。作此歎之。</title>,<text>鶴洞縈雲棧。巢亭帶月川。全家纔卜地。笑我遠朝天。舊架鷹空老。新筐蕨已拳。何時白苧袂。歸拂鏡湖烟。</text>
<title>次愁陽春賦 幷序</title>,<text>淸明前一日。生之從者。與其所知而歎之曰。地非不美而苦我焉。春非不佳而惱我焉。無他。久於客而切於思歸。故其所觸於目者。皆能使之亂我心曲云。生隔帷而聞之。其言惟止於欲歸。而不知永止於所當止者。適於亂秩中抽出一古編。乃李白詩卷。卷中有愁陽春賦。似有相從者之所歎而令余見之。故因次其韻。以反從者之意。惟斯文亮之。肅承命而西邁兮。歷窮冬而徂春。誠爲篚兮信爲琛。將以遺兮淸揚之一人。雖簸張翕吐不能滓其大淸兮。帝明明兮其命新。跪敷袵而欽勑兮。曰篤忠貞兮惟爾鮮。出金門而戾玉舘兮。鳴熊熊兮龍泉。彼僕夫睠顧而懷歸兮。節序駸駸乎禁烟。周九天而覽九州兮。氣於是乎浩然。皎月兮我懷。和風兮我吟。維鴻兮遵渚。維鷮兮集林。紛萬物各得其所止兮。實有感乎余之心。士生天地。所學者何事兮。日切磋又澡雪。服前修之格言兮。惟夷險之一節。苟中道而變化兮。雖欲立而無因。嗟五黨益自勖兮。有上君與下親。爲臣止敬兮爲子止孝。方可謂之其人。</text>
<title>淸明日。朝退記事。</title>,<text>乾淸宮外午門扃。太液池邊輦路平。一色黃金五雲裏。不知何處是延英。君王新起建章臺。銀甕瑤環海外來。春滿禁園多樂事。內人爭揷柳枝回。玉柱雙擎碧落寒。宮門寂寂侍臣閑。銀河西畔瑤池濶。時有龍帆拂翠巒。十二街頭御柳斜。游龍流水競繁華。行人不與春相管。朝退歸來聽賣花。公子飄如白鷺輕。鬪雞塲裏擅高名。回頭人在秋千下。故放金鞭緩緩行。</text>
<title>暮春發皇城。是日風霾。</title>,<text>三月悲歌滯玉河。鬢毛羸得雪霜多。忠臣淚灑燕臺雨。壯士風生易水波。心折大刀懸海外。夢回芳草接天涯。騷人自古傷遲暮。又聽梅花落塞笳。</text>
<title>通州記事 三首</title>,<text>沿江十里集商帆。照水明粧露半簾。月白輕裁大梁錦。霜黃嬌擲洞庭柑。城下長江城上樓。月明樓影落江流。樓中誰唱江南曲。一夜舟人憶閏州。桃子江連楊子流。江流萬古繞皇州。天津自有龍舟後。燕地山河愧未休。</text>
<title>獨樂寺有感</title>,<text>樓危獨樂平呑郭。山拔崆峒逈入雲。莫恠卧尊長合眼。眼開人世劇紛紛。人傳金狄自隋唐。應見三郞幸蜀中。爾法幻來能後虎。當時胡不化猪龍。</text>
<title>漁陽雜題 四首</title>,<text>邊城獨數射鵰兒。十五能騎胡馬馳。荊傳亡來劒法妙。獮衡撾後鼓聲悲。突騎千群氣最䧺。去年西海獨平戎。銀鞍半醉胡姬酒。笑入梨花金市東。頳背村翁軟石餠。綠裙溪女柳花羹。凶年似是關天道。只喜君王罷遠征。漁陽江水綠沉沉。江上紅樓暎柳陰。乍倚曲欄工笑裏。不知輕了幾人金。</text>
<title>過漁陽次月沙韻</title>,<text>天子七年東出師。將軍一笑淨胡沙。勁鋒盡是幷州士。壯氣爭騰入漢歌。江展靑羅通汴水。山抽眉玉接遼陽。元來生女皆如玉。不學濃粧學淡粧。南浙新兵戍薊門。吳姬何處織龜紋。樓前不記櫻桃落。欲上驚寬翡翠裙。</text>
<title>重過眞武臺。次月沙進退韻。</title>,<text>歷盡漁陽界。東風日未曛。烟平薊門樹。柳綠綵亭村碧海雙飛翼。長天獨去雲。徒勞極遠目。忽此惱詩魂。</text>
<title>豐潤縣郭家壁上。有崔東臯岦詩。與月沙次之。</title>,<text>相對語難解。不知心孰親。邊城本弓馬。客路且風塵。古障枯松老。盆池小草春。暫偸賓舘卧。歸夢海東濱。壁上又有張平山墨作</text>
<title>過玉田懷田將軍 疇。次月沙韻。</title>,<text>眼空征虜道。身許冠軍鋒。入穴能探虎。披鞱略試龍。要除大漢賊。肯染壽亭封。萬古天山上。猶留烈士蹤。</text>
<title>重過萬柳庄。次月沙韻。</title>,<text>地僻城仍遠。天炎閣自凉。人爭金作穴。子獨柳爲庄。雨藥紅依砌。春波綠滿塘。桃花明洞口。失路笑漁郞。</text>
<title>重訪夷齊廟 二首</title>,<text>淸聖遺祠白石扉。灤河三月客重歸。人間門巷皆桃李。物外靑山只蕨薇。停驂更上溯淸樓。水碧山蒼氣欲秋。親炙未能醫我懶。倚闌終日看漁舟。</text>
<title>永平途中</title>,<text>院閉杏花山郭靜。門垂楊柳水村深。風光渾似故園好。忽有佳禽時一吟。</text>
<title>撫寧縣兎耳山有仙人頂。云是韓湘學仙度世處。是夕夢亡友金陵李義述。因感而賦之。</title>,<text>仙人頂隔三千里。故友亡經近十霜。樑月忽逢今李白。盆花應是舊韓湘。襟靈劒化秋波濙。詩句人傳玉佩鏘。却憶與君同讀處。卧龍峯下落淵傍。</text>
<title>病中奉呈月沙 二首</title>,<text>來傷淚眼去傷聲。萬里燕途雪且風。自笑櫟材成老醜。只宜歸作鹿皮翁。右傷聾歸鴻先我到遼東。盡月行行路未中。纔出海關春已暮。杏花零落酒旗風。右出關</text>
<title>出楡關。次月沙韻。</title>,<text>黃沙羃羃獵征旄。腥霧濛濛透客袍。靺鞨朝寒山色悄。滄洋夕氣浪花高。三更羌管空聞柳。四月邊風未放桃。想到洛城還說苦。簷花夜雨有芳醪。</text>
<title>次時東征回軍方過關門</title>,<text>平生無力正乾坤。萬里淸邊荷至尊。廟議欲開新輦闕。耕黎應返舊田原。中興更固東南障。上策宜治戊己屯。殷鑑在前非在古。瞽言長欲達君門。</text>
<title>次月沙重過高嶺 二首</title>,<text>誰使經年歎式微。雪霏飜見柳依依。日長關外鸎將囀。春盡遼西客未歸。周卒賞應歌有杖。鄭卿忠在賦無衣。方今俊傑皆知務。合把餘生老釣磯。路出山戎地。人多日晩行。烟墩孤近寨。水驛逈圍城。燕至氷初泮。豚吹浪自生。縱然萍轉苦。猶喜壯遊名。</text>
<title>行過盧龍縣。人有牽馬來者曰是馬朝發通州。夕而至此。良馬也。請鬻之。筭其程果五百餘里。問其價直數十金。馬之不遇人而屈辱於村夫。服役於塩車。日就消瘠而未展千里之蹄者爲可歎。嗚呼。豈獨馬也哉。月沙遂賦驄馬行。用其韻以次之。</title>,<text>君不見征南元帥玉花驄。八年嶺外窮南東。又不見吉州太守鐵連錢。當時擬爾追飛鴻。要皆肉馬非駿骨。焉能一步蹀賊血。爭如燕雲塞外眞龍種。鬣生長風色渾月。才宜駟右又驂左。惜哉不遭伯樂過。胡爲房星虛鍾精。使爾局束困轅下。我欲乘之向北門。逐虜漠南驅羊羣。歸來飮燕甘泉宮。天子調羹親手分。遂刷千古恥。又雪百王冤。又欲乘向西風嘶。萬里崑崙一瞥馳。瑤池翠水觴王母。蟠桃結子紅熟時。天生爾技不止此。昨夜滴雨行雲無乃是。昭王去後今千載。人不買生况買死。仄聞飛龍廐吏歎無馬。嗚呼天下其眞無德驥。</text>
<title>送年兄上第歸覲 幷序 [崔鐵堅]</title>,<text>關東山水。甲於天下。願生親見。華人有是譚。夫蜿蟺磅礴淸淑之氣。豈但奇勝而已哉。意必有異人生其間。而吾友黃公貌甚偉氣甚雄。眞所謂地靈也。擇蓮折桂。偶與生同一年。盧前之愧。吾不無焉。於今得意而還也。謂有具慶。將歸以爲榮。請以言贐之。罍恥餘生。悲吾悲而樂子樂。收泣而繼以辭曰。求忠臣必於孝子之門。孝哉吾子之行也。靑衫歸路。白雲在望。比隣加額。倚閭解頤。昆山玉色。光滿于家。高揷宮花。喜稱壽觴。老萊斑戱。常事而已。晝錦之歡。其在斯歟。盖君子所學。不出家而成敎。悅親有道。立揚自此。一堂和樂。庶見順矣之贊。若推而移之。用於立朝之日。則愛吾君而忠吾國者。豈在他人。子其眷乎哉。嗚呼。余於黃公。有舊日之契同年之分。然吾不以是親之。黃公有文章。世以此奇之。然吾不以是奇之。黃公有氣節。世以此高之。然吾不以是高之。所願勉黃公之無。改黃公之有。動必求其身。言必合於道。終始相敦。德義交奏。變僞習爲眞儒。一同二同。至於三同。而同心同道則斷金之利。雖斲鼻蔑以尙矣。情義之至。乘韋而先之。時萬曆乙酉日南至後四日。松山夢隱崔鐵堅序。詩曰。詩格庭堅險。高名叔度賢。抗章聯一二。獻策對三千。意氣靑雲士。飛揚白日鞭。東歸開壽席。山海亦增姸。</text>
<title>送黃壯元歸寧平海[蓬萊楊士彦]</title>,<text>胸呑喬嶽巖巖氣。筆落春空藹藹雲。靑丘又見天人策。自是江都冠漢文。</text>
