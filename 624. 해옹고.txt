<title>江樓秋興 壬申</title>,<text>蟋蟀鳴東壁。秋聲此夜多。高樓人已遠。明月滿澄波。</text>
<title>江樓雜興 五首○癸酉</title>,<text>秋深旅舘曉。蕭瑟響寒楓。雲月惟今古。風光自異同。渡頭班白鷺。烟際陣冥鴻。飽咏江湖景。新詩著滿筒。其二峩洋山水裏。瀟灑結茆廬。野渡人歸後。亭臯木落初。靜居忘盥櫛。幽事付琴書。最羡江天月。扁舟夜打魚。其三隱几蕭然坐。燒香暖小齋。斜陽染草樹。積葉沒苔堦。嘆世屈平賦。悲秋宋玉懷。性豪能飮酒。淸濁每言佳。其四幽居秋已暮。蕭瑟楓林阿。斷岸風千帆。寒江雨一簑。行隨浴鷺泛。坐數征鴻過。妙句偸新景。陶然醉裏哦。其五雅契忘形地。故人共我床。琴書經雨潤。巾屨引風凉。對酒心還放。登樓興亦長。看看𩿨鷺泛。隨處洗塵膓。</text>
<title>江樓謾興 二首</title>,<text>江頭日日訪漁扉。每爲忘機却忘歸。對酒只應催妙句。登山何必怨斜暉。黃花盡處三秋盡。白鷺飛時細雨飛。惆悵擁琴仍醉卧。小樓寥落客來稀。其二潦倒浮生處世難。何如隱者戴緇冠。空洲宿鷺應多夢。衰草吟蛩不耐寒。坐久莫言詩思澁。夜深還惜酒壺殘。滿江烟月今宵興。漁久騷人自一般。</text>
<title>湖亭謾詠 五首</title>,<text>水南水北近黃昏。隔樹人烟鎖雨痕。借問酒家何處近。豆花深處有漁村。其二別院深深夜迢遆。幽人正是讀書時。床頭喚起家僮睡。開戶試看月上枝。其三卍字窓頭燭影轉。梅花時節雨聲催。閉門竟日無人到。惟有鄰童問字來。其四寒江夜色不分明。徙倚高樓遠客情。坐聽東林寥落處。江風淅瀝送秋聲。其五空庭落月半窓西。卧聽南隣喔喔鷄。夢與白𩿨同伴去。覺來依舊是冥栖。</text>
<title>孟秋旣望夜。與金丈夔玉。炳球 玄湖乘月泛舟。</title>,<text>半夜魚龍冷。月沉江始秋。雲容迷遠浦。漁火宿孤舟。已咏坡翁賦。休登庚亮樓。此遊眞勝賞。樽酒醉相留。</text>
<title>回江日黃昏。始登月波樓。步諸公韻。</title>,<text>秋天日落欲登臺。一葦何妨瞥眼迴。大地江湖人已去。小樓風月我初來。潮聲怳惚緣崖湧。山勢從容抱檻開。歸路苦吟成拙句。何如沉醉濁醪盃。其二晩携君子共登臺。水國逢秋爽氣催。物外沙𩿨乘月泛。望中漁火逐船來。風濤浩渺孤岑隱。烟靄蒼茫十里開。襟抱由來多放曠。詩成更待盡餘盃。</text>
<title>次軸中韻。呈外舅權公。</title>,<text>漁笛江天欲暮時。扶踈影動老槐枝。可憐何處尋春色。樓上高人白鬂絲。</text>
<title>玄湖雜咏。次淵翁韻。甲戌</title>,<text>葉密林鶯喜。花稀野蝶愁。春從花事盡。輕蔭逗高樓。</text>
<title>乘月泛舟</title>,<text>孤舟乘月泛淸宵。繫纜龍湖待晩潮。衫袖冷時歌白紵。江聲嶽色共迢迢。</text>
<title>出小東樓有作</title>,<text>簾捲東風客倚樓。汀烟如畵雨初收。登臨大野心還放。吟對淸樽興亦悠。山鳥自來非昨約。林花爭落正春愁。晩來酒力渾難勝。卧聽江聲落枕頭。</text>
<title>六宜亭口占</title>,<text>好花飛盡惜芳時。綠樹陰肥雨亦宜。睡起茶偏休進酒。坐來詩澁更敲碁。無心禽鳥還多語。有約湖山豈自欺。獨愛薔薇春不管。數枝開遍暎踈蘺。</text>
<title>此翁樓雨來。欲晴未晴。仍有一絶。</title>,<text>倚樓指點望江湖。一髮靑山半有無。烟雨綠楊深處好。沙禽故故勸提壺。</text>
<title>溪行 壬申</title>,<text>石磵淙淙響。巖花暗暗香。緣溪興不已。竹杖聊徜徉。</text>
<title>曉行</title>,<text>望中城影月中層。宮樹蒼蒼曉色凝。巷北巷南聞犬吠。炊烟生處見孤燈。</text>
<title>述閑 癸酉</title>,<text>開篋千黃卷。橫床尺素琴。白雲藏有壑。流水去無心。鹿睡耽幽逕。鳥棲戀茂林。靜居卽隱士。何必武陵尋。</text>
<title>秋夜</title>,<text>書屋布衾冷。方知露氣侵。對尊堪一醉。隱几只孤吟。曉色催宮漏。寒聲動夜砧。坐來無恨興。松月滿吾襟。</text>
<title>田家謠 甲戌</title>,<text>夫耕兮婦織。夜不寐兮晝不息。籬下索索繰車鳴。田間吒吒叱牛聲。孟夏雜草盛。持鋤耘其萌。小兒赤脚跣跣來。午日饁之汗滴土。待雨三農望。及時天乃雨。種得幾斛禾。秋來穀已膴。夫刈婦收。婦舂夫簸。粒粒皆我力。輸官苦自餓。兒啼縱覔飯。餘粮亦幾顆。功績又如此。斷機婦不語。兵塵昨夜起。復奪我牛駕車去。</text>
<title>囉嗊典 五首</title>,<text>海燕辭春歸。秋風起一夕。憶郞郞不來。妾化山頭石。其二郞何棄妾去。妾自守空床。半夜江聲厲。魂驚夢不長。其三夫婿買茶去。深閨長寂寂。塩商每夜歸。錯問幾人舶。其四郞如歸馬足。妾作風前沙。風沙隨馬足。不思道途賖。其五別時問歸日。丁寧三五旬。窓下櫻桃樹。榮枯見幾春。</text>
<title>湘妃曲</title>,<text>遠別離兮無消息。虞舜野死留孤墳。暗聞此言久彷徨。回身忽作湘浦魂。烟羃羃月蒼蒼。江猿哀鳴鬼嘯時。二十五絃瑤瑟㤪。聲聲掩抑有所思。千段幽愁萬緖恨。巫雲蜀雨遙相悲。離鸞別鳳何處至。一彈三歎故遲遲。江雲遏兮山雨泣。絃緊欲絶心似灰。低頭脉脉憶遠人。不勝幽寃起徘徊。空山子䂓羞不啼。孤舟嫠婦那堪聞。咽咽瀟湘江中水。悠悠蒼梧山上雲。曲終飛去魂蕩漾。慟哭求兮可奈何。空留帝子泣淚痕。半在竹上半入波。波流已去竹猶存。此恨從此無絶期。千載綿綿二妃恨。江波不知竹應知。</text>
<title>春日閒咏</title>,<text>春深無事日如年。過午香消一炷煙。庭院晩來花影亂。藥窗東畔不勝眠。</text>
<title>春盡日。書懷有詩。</title>,<text>已送春光好。無聊坐小亭。林花還惜惜。庭草漸靑靑。乳燕偏多舌。狂蜂㝡趁韾。晝簾何所事。茶熟酒初醒。</text>
<title>卽事</title>,<text>山禽多說隔窓語。喚起幽眠日正遅。昨見花開花又謝。也應紅瘦綠肥時。</text>
<title>憶亡弟</title>,<text>蒼天漠漠問無知。一隔幽明更杳期。原上鶺鴒悲隻影。江南鴻鴈恨孤飛。階荊飄落魂應去。池草芊眠夢亦遅。寂寞空堂風雪夜。言情不盡淚如絲。</text>
<title>雪月夜。陪外舅權公。訪春樹樓主人丈。仍和春字韻。</title>,<text>孤高不與菊爲隣。微笑娟娟龕裡身。剩使芳香淸透骨。江南應借一枝春。</text>
<title>次韻子鍾 姜在應○乙亥</title>,<text>玉階花發兩荊枝。昨夜狂風减一枝。落來不忍乘風去。更欲徘徊上故枝。其二春意催人入小堂。殘梅猶帶去年香。不知暗裏容顔改。惟覺書窓日漸長。</text>
<title>賦晏起。寄示子鍾。自解其病。</title>,<text>方床小簟軟蒲團。閒擁綿衾枕亦安。爲報主人無箇事。半窓春日夢陳摶。</text>
<title>夜夢亡弟</title>,<text>思君夢寐自羹墻。泣淚千行更萬行。池草逢春魂寂歷。塞鴻叫侶意悽凉。風如有約來深院。月亦無情到舊床。若道此生長別恨。愁雲漠漠水茫茫。</text>
<title>寄百美堂主人約會</title>,<text>忽覺書齋別有期。烹茶暖酒坐多時。幽情不必山陰夜。此意惟君與我知。</text>
<title>上巳日登高</title>,<text>西園幽興晩來新。芳草佳花揔許春。曲水流觴何處是。東風上巳踏靑人。</text>
<title>傷春</title>,<text>風雨黃昏閙北牖。韶姿一夜减芳菲。鶯如有意愁紅瘦。蝶亦銷魂怨綠肥。亂絮隨風開幕入。殘花無力趁簾飛。明朝試向江南覔。芳草連天悵望歸。</text>
<title>二月晦。始見杜鵑開。春寒尙峭。猶未爛熳。</title>,<text>今年春較昨年寒。開盡園花春已闌。欄頭暗記花開日。又及明年仔細看。</text>
<title>惜落花</title>,<text>野桃山杏糝如雨。狼籍南园鳥逕中。別有東風知我意。惹開簾幕送殘紅。</text>
<title>莫歎</title>,<text>閉門長卧病。開戶已殘春。晝永禽聲暖。庭閒燕語頻。絮雪隨風亂。槐陰滿地新。莫嘆花事盡。勝景未全貧。</text>
<title>幽居雜賦</title>,<text>高齋春事盡。怊悵軫詩情。幽鳥吟晴日。殘鶯喚暮城。嗣宗堪放跡。安石愧虛名。對酒持新蟹。狂踈足一生。</text>
<title>呼韻應口戱作</title>,<text>節過三春便似秋。光陰何事迅東流。少陵與我心猶。一月不梳虱滿頭。</text>
<title>夜聞風雨大作。雷電俱擊。擁衾而坐。口占一絶。</title>,<text>電擊幽窓瞥眼明。雷公震皷響砰訇。誠敬倘存能不媿。當年失筯笑非情。</text>
<title>夏日閒居。偶閱韋蘇州詩。得今朝郡齋冷忽念山中客之句。遂分其韻。賦五言短篇。</title>,<text>霪雨久不開。虛室晝常陰。攬衣步西園。好鳥鳴北林。微風舒我衣。彌淸物外心。仰看穹昊大。浩浩自古今。忽發川上嘆。逝者誰能禁。人生何倥偬。奄忽無處尋。况復事鞅掌。百憂競相侵。安能長壽考。本非石與金。吾將從潁客。不與世浮沉。其二端居長不出。雨夜勝晴朝。簷溜滴不休。空階聽翛翛。隣鷄正喔喔。山風鳴颼颼。孤燈耿我夢。雲物晦良宵。塵事幸不添。聊以避紛囂。其三林園絶人境。正愛白日永。欝欝田中草。衆綠明晩景。脩竹集涼飆。高樹藹淸影。漸覺炎燠甚。遠思踏冰冷。圖書亂在床。蕭散誰復整。委心學淵明。機事日以靜。其四迴風醒午夢。蟬聲坐來歇。林雀猶啾啾。園蝶飛忽忽。開軒撫幽賞。愛此喬林樾。綠池波更渟。蔬畦草蕪沒。機心忘已久。不必長臲卼。景物日夕佳。觴咏一何闕。境僻無以娛。批風且抹月。其五灼灼桃李花。春歸飄阡陌。風霜震百木。然後識松栢。嚴陵自遯世。富春山中客。五月披羊裘。來釣七里澤。自是巢許輩。富貴那能迫。淸風動高節。至今耀竹帛。</text>
<title>一架亭卽事。拈農翁韻。</title>,<text>綠萍池上燕雛飛。點得淸波水未晞。新荷葉小不堪着。又逐山禽入翠微。其二欄外參差亂樹連。蓼花初發古墻邊。林亭日午蜂衙散。贏得幽人對榻眠。其三二頃田園雜草生。携筇緩步池邊行。南窓盡日無人至。慣聽啼禽洽洽聲。其四數樹槿花發古阡。草堂深處起茶烟。風床數卷閒舒卷。淸晝下簾坐嗒然。</text>
<title>敬次板上韻</title>,<text>客散筵空日欲昏。鵓鳩啼處隔林聞。南窓賴有瀟瀟竹。隱几無心對此君。</text>
<title>藏頭詩</title>,<text>詩澁還應覺夜遅。遅新月下簾時。聞暗籟鳴脩竹。榻吟成幾首詩。</text>
<title>題鄭河陽淸潭圖屛</title>,<text>靑山隱約水溶溶。數谷烟霞淡又濃。中宵惹起峨洋興。夢入淸潭第幾峰。其二筆下能參造化機。卧雲樓外樹依依。雜花流水無窮處。興入輕羅歸未歸。其三卧看淸溪漲雨餘。枕邊林壑儘幽居。謙翁縱有良工筆。澗峽泠泠未盡書。</text>
<title>賀外舅西漁權公歸鄕</title>,<text>匹馬南來咏紫芝。莫將詩酒負幽期。浮花浪蕊誰能辨。倦鳥閒雲獨自知。元亮定歸栗里日。季眞還到剡溪時。腰金但覺君恩重。淸夢猶應上玉墀。其二五十知非伯玉賢。羡他平地作神仙。松窓久閉幽篁裏。石逕空連亂樹邊。北去肯爲江鳥伴。南歸應與海𩿨眠。遙憐白髮滄浪興。巾屨飄翩在釣船。</text>
<title>又賦 三絶</title>,<text>北風吹雪響颼飀。漲起囂塵沒馬頭。爲愛高人無底事。暮年生計老漁舟。其二昨夜東床夢海樓。傲軒烟月陪淸遊。爲問玄湖依舊否。如今不似去年秋。其三西園木落別懷多。此去鵝城路幾賖。長憶海門風雨夜。不堪怊悵各天涯。</text>
<title>送外舅權公歸韓山別業</title>,<text>水流花謝送殘春。把酒登臨倍愴神。莫向秦京回首望。郭南無處不囂塵。其二塵土那能染素衣。子䂓應喚不如歸。今行定得嚴灘興。依舊滄江卧釣船。</text>
<title>與鳳瑞 徐岐輔。登明雪樓共賦。</title>,<text>桃花如雪杏花稀。醉倚淸尊酒力微。滿眼風光看不足。亂山春日又西暉。</text>
<title>夏日水閣有詩</title>,<text>自愛芳陰好。尋眞入洞天。遊人煮白石。高樹散靑烟。晝永山逾靜。林暄鳥欲眠。危欄臨絶磵。閒坐聽涓涓。</text>
<title>烏夜啼</title>,<text>有烏啼夜夜。啼時偏傍儂家啼。五更簾外瀟瀟雨。漁陽萬里夢魂迷。無那枝上啞啞聲。夢驚紗窓紅燭低。竟是撩亂眠不得。拖開金屛起彷徨。何事獨聦愁人耳。惱殺相思九迴膓。床頭少兒覺也否。爲我打起寒鴉羣。把燭出門驚飛去。飛去復來下紛紛。何不移向上林苑。萬樹千枝啼不停。寄語閨中紅顔婦。暫時啼烏莫傷情。獨不見空山子䂓叫夜月。聲聲咽咽不忍聽。</text>
<title>再從兄海居公。常以老大自處。故賦此詩以嘲。</title>,<text>錦衣公子黑頭翁。領畧風光意不窮。如今別後湖山夢。應在丹陽玉笋峰。其二如公於我逈參差。公自龍鍾我稚兒。若問此翁年幾許。纔同楚霸渡江時。其三髫年曾惹御爐香。平叔原來白面郞。欲把穠華堪老大。鏡中何處覔秋霜。</text>
<title>戱贈兪景衡 莘煥</title>,<text>子雲來說太玄經。口頰翻瀾也不平。如何六十年間事。盡向昌家學艾聲。</text>
<title>海居公答詩中。自許太過。而譏余亦甚。故復以詩反覆戱之。</title>,<text>人去人來見報篇。翩翩筆勢動雲烟。換鵝當日山陰帖。便在松花六幅牋。其二牙籤萬軸豈殘書。役役高仙亦愛廬。惟有俗兒無一事。閉門高卧自如如。其三數尺龍鍾竹一竿。何年直拂白雲端。幽篁不比扶桑樹。爲報騷翁仔細看。其四聞道嵌空異石多。先生直欲手摩挲。如何不閱襄陽眼。謾說壺中有九華。</text>
<title>次韻權汝善 膺履</title>,<text>枳棘元非鸞鳳棲。隱淪自有武陵溪。他年倘卜烟霞外。須趁當時乞品題。</text>
<title>汝善有幽居詩。又次之。</title>,<text>心緖冬烘戶不開。終朝沉醉醁醽盃。陰庭積雨蛙爭聚。空舘無人鶴自來。石竹幽菲隱階砌。金錢狼藉點莓苔。蕭然坐待林霏霽。步出前溪聽水迴。</text>
<title>夜坐感懷。呈西漁丈人。</title>,<text>羲和走黃道。白日似奔輪。光景不相待。歘如行路人。盍爲煉丹砂。遠共浮丘隣。所思在滄洲。滄洲邈難親。衆欲爭紛挐。玄風喪其眞。老鶴知夜半。寒鷄亦報晨。嗟爾迷津子。何事閙城闉。達人元洞視。處世若逡廵。便當號鴟夷。去泛五湖濱。其二聞道鵝州地。往者多逸人。稼亭與牧老。生丁胡不辰。至今空文藻。寂寞歸土塵。有山何嶷嶷。有水何奫奫。中有棲遅人。孤高逈絶倫。軒冕視弊屣。烏紗換葛巾。在世多迍邅。素志穎水濱。琴樽日自娛。松竹日相親。非是怨淸時。江湖樂爲隣。所以張步兵。秋風憶鱸蓴。</text>
<title>步虛詞 八首</title>,<text>鸞驂飛入紫皇都。環珮𤨿𤨿響座隅。更向天池逢玉女。桂堂東畔看投壺。其二天宮催喚董雙成。夜扣三淸白玉扃。報道紫晨新有詔。茅君初拜左仙卿。其三眞人紛集五雲頭。共賀新成白玉樓。玉母乍歸蕭史去。笙簫聲徹桂花秋。其四黃金爲勒絡龍頭。夜半騎過太保候。笑指扶桑三萬里。冷烟九點是齊州。其五香霧空濛濕羽衣。寥寥仙犬吠珠扉。分明今夜瑤池宴。知是姬王宿不歸。其六紅霞堆裏着緋袍。爲是今朝薦碧桃。座上羣仙夸最壽。麻姑先自醉璚醪。其七一曲瑤笙白鳳飛。寥陽殿裏罷朝歸。來時盡日銀灣雨。纔到銀灣已滿衣。其八鳳旂初幸七靈臺。詔許蒼龍放玉雷。須將海水三千斛。散作人間急雨迴。</text>
<title>塞下曲 七首</title>,<text>受降城外暮笳悲。九月黃沙葉盡飛。雪滿陰山刁斗靜。將軍夜獵白狼歸。其二燕山胡騎入邊城。受脤將運夜夢驚。帳外貔貅三十萬。一時吹角動金鉦。其三鴈門日落動悲笳。塞外征夫苦憶家。不是漢家多戰伐。胡兒長事用干戈。其四塞天霜冷黑貂裘。夜入雲陽苜蓿秋。磧裏無人收白骨。烏鳶空啄向原頭。其五擊柝悲歌夜抱關。朔風吹雪滿陰山。縱使戎氊生蟣蝎。天涯戍客幾曾還。其六鐵騎憑凌釰戟寒。匈奴夜近玉門關。將軍出戰蘆河北。殺到天明不擬還。其七鼉皷連營動玉關。夜深候火磧西山。龍城戰骨埋秋草。無限香閨夢不閒。</text>
<title>宮詞 二十四首</title>,<text>盛菜金盤競薦新。玉樓高處貼宜春。宮人剪綵裁花出。催賜今朝禁直臣。立春其二閶闔九重拂曉開。千官趍闕火城來。一班阿監宣椒酒。分與詞臣獻壽盃。元朝其三火樹銀花列萬層。星辰錯落綴觚棱。銅壺漏滴踏歌歇。又奏虹橋起廣陵。上元其四內庫初分白打錢。且將楡火試新烟。桐華爛熳催佳節。閒闘金鷄御檻前。淸明其五百五初過二月天。上林春樹掛鞦韆。念奴沉醉嬌無力。不向宮中蠟燭燃。寒食其六露井榴花潑眼紅。未央前殿畵欄東。明朝知是端陽節。夜隔紗窓搗守宮。端午其七宮人曉起沐蘭湯。共闘瑤階百草香。裁出輕羅衣一襲。御床親賜紫微郞。上仝其八隔簾闘取小金盒。華萼樓前乞巧來。井上高梧飄一葉。雙星已自渡河迴。七夕其九院院遙聞爆竹聲。皁衣紫幘進儺行。殿庭爇盡沉香火。十二樓中白日明。除夜其十桂殿春深紫禁天。香烟如夢日如年。水晶簾外花陰暖。閒覆瑤墀碧玉甎。春其十一瓊漿冷瀉白銀甁。避暑昭陽水上亭。午睡醒來簾影靜。欄頭飛上紫蜻蜓。夏其十二芙蓉塘外始新秋。金屋深深螢火流。看到黃昏門欲鎖。一眉纖月上簾鉤。其十三金缸凍合掩羅幃。更皷鼕鼕刻漏遅。滿院宮人多事在。夜深猶是熨寒衣。冬其十四龍輿鸞輅彩雲旗。天子春遊太液池。特勅伶官歌一曲。微風吹動萬年枝。其十五金籠蟋蟀響嘈嘈。禁苑風高冷剪刀。寶鴨烟沉秋夜永。銀牀閒繡衮龍袍。其十六曈曨日出寢門開。奉箒金堂灑掃迴。一簇霓㫌紅隱約。遙知鶴駕問安來。其十七雲母屛深燭影寒。君王醉倚玉欄干。上陽宮女閒無事。爭擲金錢卜夜歡。其十八遠山眉黛斂螺蛾。倚遍風櫺白露多。夕殿淸齋閒不寐。卧聽踈雨瀉秋荷。其十九新擇昭儀入上陽。金釵十二顫䲶鴦。輕風剪剪帷犀動。寢閤東頭珠翠香。其二十祥雲繚繞建章西。御輦出來鳳蹕低。朝罷齊州呈寶玉。璊瑚瑪瑙碧玻瓈。其二十一露濕宮花泣夜珠。玉燈金燼落氍毹。君王但有憂民意。壁上時看無逸圖。其二十二燈前斜拔玉搔頭。暫解羅襦共下樓。亂入池中爭浴罷。臙脂紅漲御溝流。其二十三爭着鳳鞋下玉墀。六宮粉黛越羅衣。玉奴昨夜新承寵。獨賜閩江紫荔枝。其二十四景陽鍾動盡嚴粧。梳罷雲鬟曉漏長。平明鸚鵡來傳語。南內宸遊小宴張。</text>
<title>午炊惠陰嶺李弼弘家</title>,<text>橫塘半畒水淸淺。洽有幽禽欵欵鳴。好箇主翁多事在。前村賖酒勸頻傾。其二檻前楊柳盡垂垂。小沼平臨漾碧漪。行客不知歸路遠。拄筇吟立夕陽時。</text>
<title>花石亭</title>,<text>俄過牛翁墓。今登栗老亭。居然三百載。邈爾兩先生。大道終難見。斯文孰復明。凭軒成感慨。秋思滿江城。其二亭臺寥落掩秋草。杉檜冥冥鳥雀喧。赤壁烟霞依舊在。至今繚繞滿江門。</text>
<title>哭亡弟墓</title>,<text>往事荒凉誰憑問。可堪吾弟閉泉臺。秋風落日空山路。不見丰容痛哭迴。其二不盡餘生淚。難招蕀洞魂。乳媼墓前哭。猶能慰九原。</text>
<title>訪友人幽居。拈朱子韻共賦。丁丑</title>,<text>酒闌我未歸。林卧在物表。旣愛巖壑古。復愛壇壝小。此心已蕭散。卉木何窈窕。寥落絶人境。時聞欵欵鳥。</text>
<title>陪淵泉，沆瀣，海居諸公泛西湖。拈少陵何將軍山林韻共賦。</title>,<text>出郭囂塵凈。揚舲復若何。幸湖晴靄少。羊島晩烟多。詎見馮夷舞。惟聞棹子歌。不爲愁日暮。要待月中過。其二僊侶同舟處。幽懷正若何。月高風露冷。江濶波濤多。下渚明漁火。中流起榜歌。宵征迷遠近。惟見菰蒲過。</text>
<title>次韻呈淵泉兄</title>,<text>十年憂世志。何日賦西京。解組辭彭澤。抽簪憶四明。巖廊惟大器。湖海動芳名。一笑謝逋客。賡詞更有情。</text>
<title>又呈淵泉兄</title>,<text>觚稜北望意何如。已許興公賦遂初。白首江湖堪契活。歸來應讀古人書。其二年來世事一浮漚。應笑人間萬戶侯。歲晩稻粱雖在畒。冥鴻的的更何求。其三西江南畔伴漁翁。心在浮雲杳靄中。喚得昔年塵土夢。任從明月任從風。其四聞說前江雨後新。烟波十里碧粼粼。明朝我亦扁舟去。滌盡中膓萬斛塵。其五吾道滄洲晩有期。羡他憂樂付鴟夷。今來欲瀉西湖景。慚媿平生不學詩。</text>
<title>有懷呈百美求和</title>,<text>朱絃白雪仗誰彈。矯首狂歌興未闌。敢向明時辭麯糵。忍令他日失金蘭。秋風八月心猶壯。夜雨西堂夢亦寒。一寸論心書一紙。勸君努力重加餐。</text>
<title>入淸潭</title>,<text>愛山如愛友。芒屩好相尋。門巷蒼苔色。巖扉赤葉陰。小溪橫略彴。危檻露嶔崟。歌罷無人問。前林暮靄深。其二落日空潭曲。林楓纈眼明。亂峯皆秀色。殘葉盡寒聲。犖确良勞苦。孱顔喜送迎。名區人不見。留與虎縱橫。</text>
<title>夜宿卧雲樓</title>,<text>孤燈夜夢。杳杳絶浮喧。怪鳥號巖穴。幽泉潄石根。山寒風振木。人靜月侵門。雪嶽翁何在。吾曹獨五言。</text>
<title>明日出山。見水聲㶁㶁瀉亂石間者。皆淸泠可掬。柱筇徘徊。不忍棄去。口號一律。</title>,<text>抱琴臺下水。弄月樓前聲。㶑㶑堪垂釣。涓涓可濯纓。激湍猶怒語。平瀨亦悲鳴。扶杖出人境。依遅如有情。</text>
<title>步海居公第二韻。賦古體以呈。乞得古書。</title>,<text>揷架三萬軸。移家三十車。古人貴嘉惠。今人委蠧魚。子雲好奇字。𥠧川好秘書。七略與四部。爲我供索居。與君俱綠鬂。努力向三餘。</text>
<title>會飮紫閣草堂。賞閤梅共賦。八絶。</title>,<text>始余病卧逢蓽。戶牖深扃。𨂜輪罕至。倀倀焉不自遣也。杖策招隱。步屧巖崖之側。傾盖携朋。晤語几格之間。北臺堆塩。馬耳存尖。孟公之轄已投。堯夫之丸可弄。稊稗未熟。雖不足與論大雅。虫魚可注。倘庶幾參尋妙契。歲晏東閣。玉蕊新吐。酒闌中堂。蘭膏已灺。丙夜風簾。纖鉤生白。暗室金爐。宿火通紅。相與酣身劇飮。漸入亡何。獨乃叉手窮哦。忽然有句。彼何貪睡少年。反負龍門之約。賴有饞詩老子。定試兔園之才。遂拈八絶。聊博一粲云爾。選三首絳帳佳人影倒樽。一枝濃艶黃昏。問君何事愁無語。零落殘香篴裏魂。其二空山飛雪落芳尊。戶外寒光失夜昏。莫敎更待西廂月。環佩歸來已斷魂。其三鷄號月墮玉繩斜。且試床頭陸羽茶。可笑終南山下客。夜深孤坐嗅梅花。</text>
<title>華泉李公 采 輓 代人作</title>,<text>鶴髮金緋位望尊。孫枝玉樹德星繁。百年償債公應識。何必今朝哭寢門。其二牢落餘生後死悲。吾衰猶記老成姿。綿蒭未奠邱原路。空咏人間珍瘁詩。</text>
<title>大雪。次權汝善二十韻。</title>,<text>城南歲暮向殘臈。柴關晝掩絶朋輩。故人贈我白雪歌。一曲頓令開昏昧。昔聞陽春少和者。况我才薄多疵纇。聚星堂空醉翁死。禁軆物語誰復逮。西園古木號北風。昨夜寒生簾幌內。兩手皸瘃鼻液垂。霜髥欲折難可焙。是時滕六散天葩。衝飈歷亂已無礙。壓屋摧檐眠不知。但䎹入竹瀉如漑。曉色輕明兒驚起。天宇晃郞犬爭吠。予亦開戶雙眼纈。怪底前山失螺黛。積素未許寒鴉點。至潔恐令牛羊穢。銀闕瓊宮恍明滅。素娥玉女紛璜珮。君不見北海窖上蘇屬國。囓盡旄頭充肝肺。又不見西平家兒李僕射。夜入懸瓠戰未退。強膓豪氣兩奇絶。丹靑麟閣今安在。讀書瀹茗愁裏事。孫陶二生良足慨。來詩用孫康陶穀事美稱。故及之。 吾愛風流孟襄陽。兩肩高聳驢子背。世間埃𡏖俱不動。九衢烟靄眞堪繪。梁園授簡且莫論。幾人置酒歡相對。我有新梅吐奇萼。淸尊綠蟻君須愛。</text>
<title>感懷二十韻</title>,<text>客從山南至。坐我舊書室。氣味頗灑落。語言固眞率。前修豈欺我。脫然已去疾。興來命尊斝。醉後披書帙。俛仰浮世事。百年那可必。羡爾瑚璉器。獨慚碔砆質。頹惰卽天眞。經緯已無術。屈首事詩書。本非求名實。哀哀禰衡子。志氣何猖獝。腐鼠視魏武。殞軆寧不恤。竪子皆軒冕。高人獨蓬蓽。寰宇太局促。莫作梏與桎。悒悒空歎息。百憂浩盈溢。各自吐奇芬。精華世無匹。欝欝庭畔槐。枝柯何茂密。不作萬乘器。空餘親蟻垤。高論宜月朝。淸濁豈無別。空詠五噫歌。復道三難說。儒生不解務。讀書窮事物。宣室辨鬼神。謀猷固密勿。朝奏一封䟽。夕竄長沙窟。韓彭功何在。蕭曹跡亦滅。獨有鴟夷子。扁舟五湖越。撫事每咨嗟。至今想遺烈。紛然千載事。誰復勞口舌。耿耿不能寐。於焉至明發。攬衣起出門。夜深月如雪。文章亦勞生。何須思乙乙。但願加餐飰。勿爲長臲卼。</text>
<title>夜坐憶徐鳳瑞 辛巳</title>,<text>𨳲門殘雪裏。惻惻尙春寒。月墮星逾爛。鷄鳴夜更闌。交情多腷膊。吾道足艱難。雙鯉無人問。孤燈獨自看。其二不見徐陵久。幽懷絶可憐。折梅尋舊夢。把酒送新篇。破壁風吹雪。空林雨洗烟。狂歌又扣角。書籍與誰傳。其三南國經冬別。東隣此夜情。流年看逝水。華髮任浮生。短榻燈相照。虛樓月獨明。淸詩已竗絶。休與世人評。</text>
<title>簡邀尹石門 一善。夜讀王元美詩。得五言古軆二首。遂次韻賦之。</title>,<text>惻惻掩重門。屐齒亂階道。故人聊相命。詩書費談討。坐久人境遠。棲禽翻露草。夜閣忽沉沉。急雨鳴林杪。陶令已忘言。此意眞微眇。寒鷄識夜半。老鶴知天曉。刀圭不可忽。功業諒難保。笑撫丘中琴。誰是澤畔槁。斗酒須一醉。明朝花事好。其二君年過三紀。我髥已蒼黑。人生等跳丸。莫作飄蓬客。薄言醉尊斝。頹然忘南北。高談紛月朝。一笑春氷釋。向來高陽徒。翩翩共逸翮。屈首事文史。素志空自失。努力各勉旃。𨳲門山南側。君詩已滿篋。淸新又自得。嗟哉正始音。誰復有眞色。</text>
<title>吟罷。又拈文信公詩韻。</title>,<text>二月春城冷物華。書齋淹病思無涯。嬌鸎出谷爭穿柳。新燕含泥巧傍家。獻賦長卿眞可笑。草玄揚子大堪嗟。請君早辦遊山屐。南陌紅塵已沒車。</text>
<title>書齋夜飮</title>,<text>濁酒寒燈共一堂。西山春雨滿陂塘。罏邊瀹茗香煙煗。戶外迎颸夜氣凉。潦倒自憐塵土梦。考盤誰識水雲鄕。狂歌遮莫供佳景。不惜相將送羽觴。其二東風習習病懷寬。白石長歌興未闌。暎壁相看燈影亂。開門獨立月光寒。王喬有術能飛舃。弘景求仙謾掛冠。句漏丹砂君莫問。買羊沽酒且須餐。</text>
<title>贈李聖欽 鼎寅</title>,<text>兎苑相逢盡少年。浪花浮蘂闘媸姸。空䎹耳食鍾譚句。不見人傳漢魏篇。高士定無徐孺在。奇才誰許葛洪先。請君欹枕看兒戱。爭似靈光獨巋然。</text>
<title>春日寄石門。兼示尹大受 致容，士能 致定 兄弟。</title>,<text>幽卧寒齋午夢淸。忽驚時節眼䨥明。閒尋屐齒縱橫過。靜聽車聲轣轆行。是處論心銷白日。何人携酒在春城。如今幸有看山興。更把新詩一細評。</text>
<title>洪羅州 秉周 輓 代人作</title>,<text>竗齡已馳譽。骯髒無其倫。未奮千里翮。反與凡羽隣。抱器沉下僚。一麾試齊民。白首漢廷吏。召杜想前塵。論交四十年。悃愊無畦畛。斯人忽長夜。餘子當誰親。襄陽耆舊傳。強半泉下人。我猶習鑿齒。摧殘餘老身。古來山陽賦。悽切竟難陳。惟有兩行泪。寄向榟樹春。</text>
<title>送鄭布衣 錫老 歸狼川別廬</title>,<text>十年旅食任沉浮。何事掉頭不肯留。欲向長門夸製錦。馬卿詞賦已無求。</text>
<title>偕徐子直 有英 飮蕙泉家 二首</title>,<text>二子高譚敵兩京。殘尊薄酒醉難成。踈簾白蝶飛朝雨。深樹黃鸝語晩晴。獨我敲推憐賈鳥。許君婚嫁學尙平。𨳲門隱几營何事。惟有南華足一生。其二春來選勝與心違。夢裏孱顔入翠微。短策何妨看竹去。䨥柑遮莫聽鶯歸。尊中白酒開新釀。座上玄譚駐落暉。一笑飯山逢二院。伶俜瘦骨不勝衣。</text>
<title>贈子直 十絶</title>,<text>昨夜蘇門嶺上迎。鏗然忽發鳳鸞鳴。恠來熟視還無語。應笑人間阮步兵。其二雲卧天行柰爾何。丹砂句漏易蹉跎。當時誤讀參同契。未到茆山道士家。其三破浪長風謾有名。西隣傾盖眼䨥明。乾坤正始無眞色。𤢜爾飛騰萬古情。其四聞說徐卿演竹枝。穠華堪作斷膓詞。巴歈吳欸新翻曲。莫遣劉郞𤢜擅奇。其五君似芙蓉暎初日。我猶駑馬㥘深池。懸知篋裏危言在。慚愧平生不學詩。其六昆玉荊金莫易評。要須追琢到光明。專門兀兀窮鉛槧。不爲宏詞第一名。其七識字楊䧺我所師。門前載酒竪降旗。兔園聲價君輸去。爭奈玄言覆瓿時。其八紫氣東韓莾不開。側身長望可登臺。風流好與龍標去。笑取旗亭甲乙來。其九矯首狂歌垂首吟。郢中春雪有餘音。何當解榻逢徐孺。尊酒賞心抵萬金。其十十年交態夢嶙峋。可喜菰蘆有此人。溟海楡枋各天性。莫敎鳴玉笑蒙塵。</text>
<title>子直足下。室邇人遐。惘惘焉若隔前塵。朋儔之好。責在阿誰。是未可知也。𨓏夜欹枕不寐。風雨如晦。燈火靑熒。思君子之心。忽如飢渴疼瘍之不能自已。隨意得書字。占二絶以尾附焉。幸爲我亟投名草。續成一軸。選一絶</title>,<text>卧聞山雨夜鳴渠。明日晴泥正濺裾。忽有停雲無限意。秋來不見故人書。</text>
<title>歲暮感懷</title>,<text>南山夜雪晴。秀色寒更高。悲風動地起。餘威尙怒號。虛室不能寐。感歎讀離騷。豈無良宵娛。奈此同志曹。大道日趍漓。人情劇於刀。如何夸毗子。視我輕鴻毛。棄置勿復道。斗酒聊自勞。</text>
<title>金吾寓直夜。次韻呈石見李丈。復鉉○壬午</title>,<text>昭代能詩李長吉。裒冠偉帶老爲郞。靑山未著潛夫論。白首還歌窈窕章。禁苑傳更人獨坐。官樓持被月同光。他年夜雨應如此。春睡懵騰若個傍。其二獨愛棲遅漢水濱。忘機魚鳥兩相因。古來白眼期流俗。今日靑衫見故人。奡兀莫言心裏事。穠華別有世間春。狂歌縱酒須努力。恐作飄蓬委路塵。</text>
<title>與李子敬 祖欽 兄弟。遊南城法華菴。</title>,<text>春光滿目趁人來。繞郭丹厓路自開。歇馬看山頻拄笏。扣門禮佛行盃。幽花寂歷欹蘿壁。寒澗潺湲漱石臺。蕭寺淸遊須盡日。他年却憶首重回。</text>
<title>太倉第一樓。遇雨有感。</title>,<text>田家作苦揔齊民。漕泊千年海上春。莫怪枝官空竊食。黃扉亦有素餐人。</text>
<title>寄李陽仲 遠謙</title>,<text>送君鷄林國。嵬峩三山冠。涉江相別離。揮袂獨盤桓。我思在南州。道途何漫漫。我思在庭闈。征衣日以寒。晨驂歷氷雪。夕輈凌巑岏。欝欝樊中翼。不得如鵬摶。晨昏從此曠。呴濡戀微官。君行隨皁盖。幾日賓舘歡。寄聲愼行邁。努力重加餐。我亦理蠟屐。春風會相看。</text>
<title>冬夜會飮。賦三律詠懷 幷叙。選一首。</title>,<text>壬午長至後。余官閒家食矣。烏川翁躡屩遠訪。丙園子荷杖適來。皆子墨先鞭。藝林高足。遂設榻招邀。開卷談討。得幽期於良宵。寄傲興於淸讌。東閣之梅。嫩蘂新吐。西廂之月。暗輝方生。抽黃對白。庶續龍門之賞。注虫䟽魚。可敵兔苑之才。於是乎烹桑苧酌杜康。抵掌說經。橪髭拈韻。浪吟氷柱。劉叉之𦵩魄安在。僭擬雕龍。彭城之粤奇斯存。篝燈闌話。誰復羡西園之集。擊鉢新成。吾其免金谷之罰。燈深月隱雨輝輝。梅下懵騰夢縞衣。南里故人詩莫就。東州高士興猶微。嚴更已許鷄呼盡。小雪空令鶴踏歸。把酒相逢須漫浪。明朝依舊掩荊扉。</text>
<title>山南小集 癸未</title>,<text>小雨堪小酌。况復山南隅。樹木相晻曖。空翠半有無。光風轉階蘭。淸香襲行幮。忽忽飛閒蝶。啞啞聚飢烏。及此閒暇日。莫作飄蓬徒。</text>
<title>秋日次丙園韻</title>,<text>朝日忽盈目。秋山暎幾重。磵阿饒赤葉。門舘帶靑松。酒薄從吾興。官微與世慵。憐君無俗韻。相對謝家峰。</text>
<title>初冬夜會飮</title>,<text>松堂月出影重重。閒聽雲從街裏鍾。剝啄欵門驚倒屣。中郞猶喜仲宣逢。其二書樓夢罷夜如年。缺月隨人到枕邊。暎壁靑燈棲屋裏。受風黃葉走階前。無人對酌驚三影。有客論心直萬錢。一笑一謌皆謾浪。明朝取次付新篇。</text>
<title>紅梅</title>,<text>疑着玫瑰絳點唇。碧紗深掩更傷神。嬌嬈愛佳人醉。孤瘦還憐處士貧。洗盡鉛華春共媚。粧成檀暈夜初匀。天香一朶情多少。秉燭三更𤢜可親。其二化工肖物有誰知。獨占先春第一枝。酒暈微生孤瘦骨。▼(月+然)脂初蘸嫰寒肌。却嫌穠李偸眞色。強與夭桃發妙姿。底事自開還自落。暗香踈影恨無詩。</text>
<title>送外舅西漁權公以上价赴燕 幷叙</title>,<text>公之行送者多歌詠。余獨無一語道離別。甞謁公於紫閣之宅。公恠而問。余對曰翰周素不解詩。不敢奉敎。且爲此者。繇古迄今。無慮屢十百千焉。而見者每欠伸思睡。盖辭旨重複䨓仝。時或過之。尺短寸長。翰周苦不欲爲人藉睡。公曰爾言辨矣。爾之取人。亦求其有一目兩鼻而後。可以免靁同於人也。遂相視大笑。然終不作一詩。及寓直西齋夜。燈火晶熒。風雪凜然。念公垂老遠役。焉離索。不經意而有得輒書。書之無次。如是者凡十有二絶句。而公在途。乃走簡龍灣。遠助行囊。公亦追記余言。重爲解頤。旋卽排悶一睡。所謂爲人藉睡者。未必無裨也。永嘉家世本陽村。司冦新承上价尊。會見夔龍滿臺閣。願言努力加盤飧。其二淸朝還惜諫書稀。尙憶前年放逐時。一語批鱗歸太史。丈人風裁後人知。癸未春。公以都憲䟽救儒臣。忤上謫寧邊。尋宥還。其三二十年前白髮臣。星槎重涉鴨江津。癸亥冬。公以副价有是行。 皇華盛事今何在。恰得遼陽滿路塵。其四十丈風颿萬斛船。此陽村公航萊州海詩 秣陵何日去朝天。公行更有無窮恨。不見文淵閣裏賢。其五十月灤河竹箭流。北風凌厲冷貂裘。秦關漢塞應依舊。回首寧陵草木稠。其六一曲狂歌酒一盃。九邊風雪夢中來。獨憐晞髮西臺記。唯有微辭屬定哀。謝臯羽有西臺痛哭記。錢謙益言其年犬羊。其日甲乙。所謂定哀多微辭者也。其七壯遊曾見稼翁記。好事爭傳月老詩。欲識幽燕奇絶處。千山山色雪中宜。遼瀋間有千山。爲北地最勝。而我使之歷探。惟月沙老稼齋兩公。幷有奇跡。月沙上行人也。稼齋以軍官。從夢窩入矣。其八我欲翩然向大荒。側身天地杳難望。平生愛殺徐霞客。萬里行如適莾蒼。霞客明末人。甞周流四海。至入身毒。遍觀于闐諸國而返。莾蒼之蒼爲上聲。未及改。當更商。其九氊車轣轆馬蹄輕。無限淸遊分外營。一笑山齋成獨卧。幾人相送出西城。是行欲從遊未果其十聞說關河道路難。鳥飛猶畏萬重山。情知後夜刀頭夢。不礙東韓隔二千。其十一金臺無主艸紛披。易水空流波渺瀰。事去千年仝一日。人生何必怨睽離。其十二出門惘惘可憐色。知是人間淺丈夫。萬古韓公回鶻序。却令今日別離無。</text>
<title>讀尤侗外國竹枝詞。戱成一絶。書寄李允執 基中 燕行。</title>,<text>東韓樂府有誰知。不見飛瓊入道時。可笑尤生多事在。依稀記得上樑詞。</text>
<title>西齋寓直。寄李士說 寅弼 求和。乙酉</title>,<text>自從傾盖寸心明。不惜便輿犖确行。鷄黍慇懃三日會。樗蒱諧謔片時情。到來或恐山將暮。歸去方知雨未晴。縱使林深溪路黑。厨人篝火遠相迎。</text>
<title>燈夕率爾戱成。又呈李士說。士說時爲明寢郞矣。</title>,<text>西齋寥落一燈張。祗有林風入座凉。幾處銀花留夜色。千家火樹競年芳。𤢜憐明月靑山裏。還憶佳人錦瑟旁。回首漢城行樂地。九衢車馬太紛忙。</text>
<title>元宵寓直無聊。戱倣何處元宵好。丙戌</title>,<text>何處元宵好。西齋月黑天。恠禽啼遠壑。饑虎吼前川。樹影紛車馬。泉聲雜管絃。廣通橋上客。同我幾人賢。</text>
<title>慣識</title>,<text>慣識西郊路。橋陵夢亦懸。鄰齋多勝集。邨酒樂芳年。磵戶饒春雪。山厨冷夕煙。一官無寸補。三歲詎能遷。</text>
<title>廵城日。口號示徐鳳瑞。二首</title>,<text>城頭日出已崇朝。行到仁王霧未銷。花擁朱門通象魏。烟圍粉堞露華譙。卽看嶽北三淸近。笑指終南十里遙。欲識神京眞面目。更敎身在此山椒。其二聞說龍飛雪滿都。天公曾此闢名區。四時氣象分朝市。盡日蹄輪咽衖衢。劃野江流歸吐納。凌雲山色入虛無。誰將顧陸良工手。幷付丹靑作畵圖。</text>
<title>夏日子直過余。探韻得低字。</title>,<text>杏葉滿庭蔭復低。納凉時在小園西。午風吹送山南雨。剩得淸流亂入溪。</text>
<title>題徐子直江行詩卷 四首</title>,<text>江湖滿地烟蒼蒼。正是乘流引興長。一日扁舟三百里。盡驅秋色入奚囊。其二我自山行君水行。歸來山水兩關情。相逢說得無人識。蠟屐蘭舟莫易評。是秋余亦𨓏遊嶺表。遍觀周房諸勝。其三靑眼年來事已空。君詩深幸古人同。回頭自覺鍾譚陋。莫把三唐問石淙。卷中石淙子題品。以明人詩况之。盖藐之也。子直雖未可與於大曆諸公。豈不能備數於項斯喩鳧之列乎。其四我愛南園徐子直。片帆西去賦新詩。如今漫有江行集。說與石淙處士知。</text>
<title>憶周房遊。寄烏川子。丁亥</title>,<text>靑山無數欝相望。曾伴仙郞宿上方。記得當時蓬海約。至今歸夢繞周房。</text>
<title>睿畵判府事韓公 用龜 像帖。謹步原韻。</title>,<text>像亦不無助。三朝耆舊形。离筵多盛事。黃閣又恩榮。睿筆凝縑素。公名汗簡靑。知應爭艶慕。非爲七分成。</text>
<title>曉發天安 乙亥</title>,<text>馬前蒼翠亂山容。急雨收來曉氣濃。平郊漠漠秋風起。烟樹微茫路幾重。</text>
<title>雙樹亭口占</title>,<text>歇馬來尋讀舊碑。玄翁文字宛然知。至今雙樹遺墟在。傳道當年駐驆時。</text>
<title>定山芝谷偶咏</title>,<text>林莊閴寂等禪扉。雲木蒼蒼掩落暉。巷僻已知塵網遠。山深自覺世情非。窓臨古壑塡紅葉。戶對靑巒滴翠微。甕裡新醅秋正熟。烹鷄邀客醉東籬。</text>
<title>暮泊汪湖。宿趙氏江墅。</title>,<text>一派澄江兩岸苔。漁舠蕩漿去還迴。坐久懷山仍不寐。夜深寒月過江來。</text>
<title>翌日上趙上舍亭榭</title>,<text>一凭如河意浩然。南湖新水水連天。平沙晩笛斜陽裏。極浦孤颿細雨邊。戶牖全輸山蘊藉。汀洲盡帶樹聯綿。今來儘覺棲遅趣。歸興翩翩在釣船。</text>
<title>白馬江懷古</title>,<text>西風擊汰夕陽收。國破龍亡恨未休。異代繁華春夢罷。舊時文物冷烟愁。將軍石上痕猶在。美女巖邊水自流。玉輦金輿俱寂寞。白蘋花發滿汀洲。其二往事悠悠水自波。至今秋草夕陽多。可憐百濟興亡事。盡入漁翁一曲歌。</text>
<title>釣龍臺</title>,<text>潮生潮落綠苔侵。一片荒臺卧水心。可笑饞龍貪白馬。豪華盡向此消沉。</text>
<title>臯蘭寺</title>,<text>路入招提杳靄間。泊舟微逕上巑岏。關河寂寞秋風遠。景物凄涼夕照殘。石燈雲烟生枕席。梵宮苔草沒欄干。山僧不解興亡事。獨叩寒鍾禮佛壇。</text>
<title>日暮宿扶餘淸風亭</title>,<text>夜宿孤亭軫旅愁。卧聞風籟響颼飀。遙岑晩磬臯蘭寺。遠岸漁歌白馬洲。海霧連江江漠漠。鄕山入夢夢悠悠。平明一棹蕭然去。灝氣寒光滿曉舟。</text>
<title>客中九日</title>,<text>旅窓獨坐送重陽。政値南來客異鄕。縱有新詩酬美節。更無寒蘂泛淸觴。林園木落聞歸鴈。澤國秋深見夜霜。向晩離懷何處是。江風江雨響空廊。</text>
<title>欲往長巖者屢日。因風雨所沮竟未果。</title>,<text>昔聞西海水。澒洞不可形。洪濤競撞舂。日夕澎湃聲。淆之元不濁。澄之可能淸。早有乘槎志。直欲駕鯤鯨。舴艋撑海岸。蒼茫寄如萍。開船遇打頭。誰復逆浪行。靉靆雲如墨。霮䨴天不明。腥風變作雨。跳珠滿船生。黿鼉噴雪浪。遠聞汩㶁鳴。陰靄不解駁。難見氛氣晴。天海混羃漠。獨怕一葉輕。鰲背應有山。何處是蓬瀛。四顧橫無涯。暝裡鳥相嚶。蜚廉固有神。海若固有靈。嫌我心太濫。欺我是弱齡。何事螻蟻輩。便欲偃滄溟。乘風若波浪。魚龍詎敢爭。移舠泊圓山。空餘萬里情。</text>
<title>臯蘭寺遠眺</title>,<text>江月徘徊猶未落。江風愁殺遠人心。扁舟南去北來客。殘郭孤村聞夜砧。其二夜迫楓崖喚寺僧。寺僧篝火出林層。相看恠問緣何事。却愛江樓有佛燈。</text>
<title>鷄鳴抵汪湖</title>,<text>鷄鳴水店月迢迢。潮落舟橫露氣饒。夜欵柴扉眠不起。一聲長笛曉江高。</text>
<title>題外舅西漁權公林亭 卽韓山之文村也○丙子</title>,<text>停驂何事到鵝州。政値魚龍水國秋。年來謾有驚人句。直欲淋漓醉墨留。其二黃花時節每經過。木落寒江起夜波。回首天南又陳跡。牙州歸客意如何。其三空山寂歷候虫悲。辠負西園幾首詩。徙倚風櫺江欲暮。夜燈明滅見臨陂。其四山柿經霜蟹正肥。林居滋味有誰知。樵謠牧笛斜陽外。無數漁家掩板扉。其五桑柘冥冥生白烟。數行新鴈泬寥天。翛然坐到林亭夕。片雨飛過亂巘邊。其六誅茆纔數架。景物亦佳哉。隱几高人卧。携琴小子來。烟雲生枕席。松竹遶亭臺。湖水淨如練。恨無謝眺才。</text>
<title>登長巖後山望海 在舒川地</title>,<text>十九年來始遠游。敢言此水劣容舟。海氛泱𣾘潛蛟室。釰氣崢嶸起蜃樓。天外陰雲迷鰈域。日邊歸帆落鰲頭。童船去後無消息。謾有浮生萬里愁。其二漠漠頑雲撥不開。海門腥雨度山來。陰風又捲屋茆去。分付舟人掛席迴。</text>
<title>牙山縣白蓮菴</title>,<text>步向巖阿最高頂。蒼苔赤葉滿禪居。上房客至雲歸後。古殿鍾鳴日落初。溪水雨零秋已暮。藥爐香歇境俱虛。浮生偶得塵緣淨。且就山僧乞梵書。</text>
<title>寄和卿 完謨 叔氏</title>,<text>縣齋秋夜亂飛螢。坐筭浮生獨愴情。無那故人詩社夢。長時繚繞漢陽城。其二陰風慽慽雨淋淋。獨坐支頤到夜深。爲報西園諸故舊。如今不負向來心。</text>
<title>永保亭。敬次高王考睡隱公韻。</title>,<text>謾說蘓州好。今登永保樓。雲歸秋水濶。潮落瘴烟浮。暮郭空聞角。滄江獨艤舟。依依千炬火。一夜滿寒流。其二彌年江海客。今日獨登樓。積水元無際。羣山盡欲浮。烟光迷極浦。鴈影落虛舟。一望杳愁思。滄波日夜流。</text>
<title>題金井驛</title>,<text>驅馬到龍谷。驛亭深復深。亂山環似郭。脩竹遶成林。遠客隨秋鴈。孤村聞夜砧。故園頻入夢。何日稅歸心。</text>
<title>驛亭夜宿。寄主丞族人德汝。羲人</title>,<text>峽雨蕭蕭古木村。郵亭夜宿冷覊魂。郞官坐說平生事。相對慇懃酒一尊。</text>
<title>淸夜吟</title>,<text>滿庭寒葉打窓聲。公舘寥寥問幾更。知是今宵天畔月。流光應照洛陽城。</text>
<title>南進士 鴻臣 挽</title>,<text>我公淪喪我心悲。短髮蕭然海鶴姿。昔日沙村門下士。如今相識幾人遺。其二壯志空憐七十霜。白頭流落在窮鄕。悲歡聚散眞如夢。莫作泉臺飮恨長。其三三年相別鄙心萌。世上誰知叔度名。一束生芻人不見。靑山何處送銘㫌。其四有志無時老布衣。浩然歸去正何如。佳城縱閉精靈在。應侍先生讀舊書。先生卽我王考文淸公也。甞受學於先生故云。其五遺戒丁寧及我身。至今三復更書紳。其病卧陽智也。寄書於余。皆訓誨深切。故詩意如此。 只學潘郞空作誄。薤歌和淚寄公孫。孫兒奎東到衙。故賦此以贈之。</text>
<title>余之往蘓州時。權士立 用植 以幕裨居水使營中。仍作勝遊而歸。怊悵不已。士立亦有一律投示者。遂和其韻。又得別韻以寄。</title>,<text>江海相逢酒一盃。往遊今作首空回。牢落縣齋風雪夜。五更高枕夢蘇臺。其二也是無愁別有愁。牙州歸客夢悠悠。可憐今夜蘓城月。莫遣幽人獨倚樓。</text>
<title>贈族人金井丞德汝</title>,<text>熊州一別歲華新。南至又過臘欲春。忽憶郵丞無恨意。與君俱是洛陽人。其二夢魂何事苦參差。坐歎江南驛使稀。閴寂公齋生遠思。懷人何處雪霏霏。</text>
<title>寄李靜汝 憲在 乞梅 三首</title>,<text>羅浮山下讀書士。每夜慇懃踏雪來。謾惜南枝容一借。何郞詩酒爲誰開。其二夢魂無夜不思梅。誰遣幽香雪後來。爲問隴頭春早晩。玉奴何處忍寒開。其三公齋端合咏官梅。不見林間縞袂來。昨夜南村新雪裡。衝寒贏得幾花開。</text>
<title>陪諸長老遊溫泉三十韻</title>,<text>北風忽淒厲。南國歲云徂。流光不相待。朱顔亦斯須。古人已秉燭。豈無良夜娛。觱彼溫泉水。泠泠在幽區。濟濟諸君子。相逢此一隅。皁盖溢巷衢。五馬塡道途。各自備鷄黍。可敵荊江鱸。巾舃錯繽紛。列坐紅𣰽毺。彼何騎牛子。疑是飰山臞。䂓矩自不爽。尺步又繩趍。哂我多諧謔。兀坐學跏趺。禮城有二豪。殊非淺丈夫。落筆成秀句。猶似建安儒。看他垂天翼。扶搖庶可圖。理峰讀書士。昆季竝連珠。氤氳吐奇芬。精華烱滿軀。我來慚康樂。幸參翰墨徒。邂逅還相笑。高談敵兩都。攬衣步階砌。愛此槐陰舖。對月撫幽景。憑古一長吁。骯髒歌白雪。空餘膽氣麁。敢有魯叟志。南溟欲乘桴。馮唐一何窮。子雲一何愚。郞潛良可嗤。草玄亦已迂。別離誰能免。况復四美俱。君意已投轄。我思欲摯駒。黃精竟安在。有酒首可濡。數斗中聖賢。醉來不用扶。明朝尋吏部。甕間已忘吾。竹溪是何處。餘興動鵝湖。</text>
<title>守歲夜。次孟襄陽韻。</title>,<text>韶光何事夢中催。半夜聊隨斗柄迴。書幌燭殘空暗蘂。博山香歇自寒灰。西京未賦椒盤頌。南國惟傳栢酒盃。喔喔鷄呼窓已曙。公齋猶聽進儺來。</text>
<title>小閣晩坐</title>,<text>前山擺夕嵐。峭蒨落空翠。訟庭下幽禽。官樓逈人吏。披襟卧軒楹。愛此林影邃。縣宇何寥廓。隱約在蕭寺。薄言命尊斝。興來時一醉。酒醒還無聊。悠然成獨睡。</text>
<title>寄李戚伯受 昌在，季行 景在 兄弟</title>,<text>渭川雲樹夢。無夜不相親。四海少知己。他鄕幸接隣。牙州春意動。稷下我懷新。何日桓伊笛。相逢瘴海濱。</text>
<title>春日登鶴橋山</title>,<text>滅沒烟波極目迴。短筇扶上鶴橋臺。春風無限官橋路。雀啄山花去復來。</text>
<title>是日不期而上。靜汝見此詩次韻。有肯將風物獨吟來之句。故又疊前韻以答之。</title>,<text>二月江城白鴈迴。暖風晴日好樓臺。鵓鳩聲裡春將晩。不待遊人亦獨來。</text>
<title>又呈玄樓李丈 羲玄</title>,<text>縣齋睡起日高舂。無數山花次第紅。百舌一聲春欲晩。誰將羊酒問玄翁。其二忽憶山公醉習池。鶴城烟雨恨無詩。那知明日江南路。回首春林聽子䂓。</text>
<title>次韻成能遠 晩鎭</title>,<text>丘垤潢汙豈足遊。欲憑飛夢到中州。謾看廬嶽千尋瀑。笑踏岳陽百尺樓。翰海詞源休更問。雲根月斧敢言優。男兒大觀君知否。豪興聯翩萬里輈。</text>
<title>又寄成蘿山能遠</title>,<text>蘿山老子雪盈頭。長鋏歸來且莫憂。訝道當時能跨鶴。可憐他日賦登樓。春深南國聞鶗鴂。秋盡西湖有白𩿨。漫撥爐灰應不寐。烟花水竹豈相尤。</text>
<title>留別靜汝</title>,<text>東林月黑子䂓啼。喚起遊人意轉迷。可奈離心同逝水。尋常流到洛陽西。其二松山茆屋是君家。誰遣淮南載酒過。我別穠華京洛去。階前空發刺桐花。其三江城三月草茸茸。昨夜花開昨夜風。莫說臨歧無限意。前瞻歸路杳何窮。</text>
<title>九日錦壁舟遊歌</title>,<text>南湖日出大堤秋。越女吳姬載滿舟。一曲新聲歌羽調。座中誰是錦纏頭。其二江洲𩿨鷺若爲迎。此日輕舠取次行。回首京華窅南北。但聞柔櫓溯空明。其三野樹依微天遠近。江魚撥剌水東西。信船高卧歸何處。便欲浮家到霅溪。其四白酒黃花杜若洲。繁絲急管下中流。他年歌無經過客。亦有如儂快活遊。其五晴灘水濶浪淘沙。兩兩鳧鷖掠岸過。借問木蘭舟上妓。近來能唱竹枝歌。其六隱約峰巒入幔來。嬌嬈羅綺照行盃。柁樓向晩依依轉。卧看槎牙亂石迴。其七落照翻江萬頃紅。菰蒲深處繫孤篷。樓臺極目無人見。白鳥飛來一笛風。其八故鄕離思已凄其。愁聽江兒白紵詞。莫對紅裙辭盡醉。明朝世事奈參差。其九坐對高城靜不言。幅巾蕭散醉黃昏。孤燈定在林深處。認得臨江第幾村。其十昏鵶啞啞柘烟生。怳惚惟聞積水聲。百丈牽來江上月。白蘋紅蓼動秋情。</text>
<title>是日聞幕府諸君皆登高。以詩嘲之。</title>,<text>鳳凰山上樹蒼蒼。拱北樓前水淼茫。莫把茱萸誇獨把。芳洲別有馬蹄香。其二劉郞詎敢題糕字。桑苧空爲瀹茗人。二子風流眞可笑。不知光景似奔輪。</text>
<title>上古王菴</title>,<text>蠟屐尋幽逕。縈迴上翠微。垂藤斜掛石。落葉亂侵衣。谷靜泉逾響。林深鳥亦稀。泠泠烟外磬。何處出禪扉。</text>
<title>宿古王菴聞雨</title>,<text>佛龕寥落亂山深。夜宿孤菴百慮沈。踈磬一聲驚起坐。楓林葉戰雨淋淋。</text>
<title>入龍湫</title>,<text>峰巒競崱屴。谽谺互呑吐。褰衣步犖确。上上日亭午。窈窕入洞裏。垂藤交如組。攀援澟欲墜。擧手捫石戶。天工劈雲根。窪然作水府。衆泉自成瀑。瀉出千斛乳。琮琤落珠璣。噴薄紛絲縷。涵碧正淵奫。幽深不可覩。下有飢蛟卧。往往取渴虎。欠伸抱珠起。蜿蜒湫底舞。我欲驚潛鱗。擲石仍戱侮。巖壑忽晝暝。飛湍爭吼怒。回風動萬木。震蕩鳴天皷。坐覺雲霧合。又聞響急雨。醉來心已壯。何必獨自苦。爾若掉尾求。我豈無網罟。當時任公子。一鉤六鰲取。沈吟還一笑。俯仰懷今古。何事雪堂翁。杖策尋佛武。下山向蕭寺。怳若遊天姥。</text>
<title>月中渡江</title>,<text>朝作遊山客。暮爲弄舟人。短筇與片颿。何處尋隱淪。黿鼉靜不鳴。滄波四無隣。扣舷發楚些。擧酒酹江神。錦江三萬頃。滌我中腸塵。夜景淡淸靄。空明獨可親。欲逐漁郞伴。復向桃源春。孤棹截江去。落月已橫津。</text>
<title>蒼蠅</title>,<text>剩酒餘腥欲醉飽。可憐終日苦盤桓。何時拍翼投騏尾。幾處招朋集筆端。似不經營屯几格。偏能黑白汚衣冠。讒言亂國應如是。終古詩人只發嘆。</text>
<title>蜘蛛網</title>,<text>産得絲絲織又纖。巧才奇計勝春蚕。花間蝶翅飛時碍。簷外蜂冠觸處粘。棄仕歸來還可尙。擧筇除毁不須嫌。中宵雨霽新承露。坐數明珠幾顆添。</text>
<title>鷄</title>,<text>此禽原是玉衡精。金距紅冠五德明。裝促秦關猶半夜。夢驚齋殿欲三更。稻粱肥處寧無志。風雨凄時不失鳴。憐爾前身朱姓氏。朱朱呼爾自知名。</text>
<title>黃蝶</title>,<text>錯入蜂衙供蜜處。蜂王泛視亦無猜。身隨柳絮同羣去。影伴鶯兒一色來。幾處金錢偸舊樣。何時粉翅幻今胎。滿園春景尋常度。偏繞籬邊野萊迴。</text>
<title>蝴蝶</title>,<text>拂綠穿紅只嗅香。探春不是賦羣芳。魂隨半夜莊生夢。粉撲東隣宋玉墻。簾幙爭飛成巧舞。池塘雙度暎鮮籹。狂蜂未解風流韻。徒採山花貯蜜房。</text>
<title>燈花</title>,<text>暗分春色作花枝。一點元無雨露滋。剩借碧油明夜屋。更添紅燼照書帷。熒煌未落含愁處。蓓蕾將開報喜時。別有韶華當雪暖。羅衣裁罷愜題詩。</text>
<title>笛</title>,<text>銀漢風高轉玉盤。羗兒弄調戍樓寒。折來關柳聲聲怨。飛盡庭梅夜夜看。征客夢驚應有恨。幽人腸斷也無端。明朝誰覔龍吟處。湘浦只聞響急湍。</text>
<title>秋鴈</title>,<text>木落他山葉欲紛。南天霜鴈正堪聞。隨陽歸處聲相續。避繳來時字更分。水濶湘江呼舊侶。月明邊塞伴新羣。遊人縱墮思鄕淚。不報平安只入雲。</text>
<title>琴</title>,<text>幽人夜不寐。起坐理床琴。栗里閒情少。湘江怨語深。沉吟驚鶴夢。愁殺入松心。雖有離鸞操。空勞絃上音。</text>
<title>芭蕉</title>,<text>似扇亭亭又似旗。繁陰護綠正幽期。葉澆新露難題字。心展輕風更拂巵。僧院留名猶勝紙。詩人宜服也裁絲。欲知無限風流韻。來聽西牎戰雨時。</text>
<title>影</title>,<text>倐去忽來每夜因。非仙非鬼又非人。隔簾無語渾難接。得月相隨故欲親。怳惚初疑燈下客。依稀還作水中身。子虛蹤跡尋無處。更向梅窓問假眞。</text>
<title>楊柳</title>,<text>嫋娜閒情二月時。長條無數不勝垂。隋皇堤上逢春眼。元亮宅邊帶雨眉。葉底烟籠粧碧玉。枝間鶯擲織金絲。行人立馬攀君折。又是臨風管別離。</text>
<title>樵夫</title>,<text>不染人間半點埃。芒鞋處處踏蒿萊。拆薪歌起川原曠。伐木聲幽洞壑開。田口曉隨寒雨去。山腰春伴白雲來。此身正學涪陵老。肯向華山作拜迴。</text>
<title>簷</title>,<text>憐爾形容近草堂。水渦應是亂椽傍。能容後院飛花舞。却引西窓暮雨凉。衆鳥爭棲欣有托。羣蜂來攢每嫌長。香山故宅冬天暖。幾受朝陽與夕陽。</text>
<title>簾</title>,<text>美人憑月望玲瓏。橫縱細文自不同。翠羽幾年升漢殿。蝦鬚何日掛吳宮。山光漏入織空碧。日影透來簁亂紅。經緯不能多密勿。纖塵容易好相通。</text>
<title>屛風</title>,<text>不怕秋風與肅霜。輕羅邐迤掩空床。遮來北戶全冬暖。障得西窓幾夜凉。漢帝何心頻顧畵。秦王當日莫嫌長。詞臣凜欲披綿纊。却道吳牛喘月光。</text>
<title>綠陰</title>,<text>池柳庭槐葉正繁。潤侵堦砌上南軒。乍縈芳恨應添影。已送春光又染痕。吟袂惹來蒼靄濕。繡茵堆殺碧雲昏。欄頭暗着斜陽色。巧作烟姿羃酒樽。</text>
<title>竹夫人</title>,<text>職在梳粧厭粉黛。那能知我是卿卿。胸懷大抵多空濶。肌骨元來太瘦生。抱節豈同雲雨夢。虛心只解雪霜淸。獨憐凉德專房夜。猶恐西風動別情。</text>
<title>塵</title>,<text>撲面拂衣漲紫陌。又隨朝雨浥春城。畵樑幾逐歌聲落。羅襪曾因步裡生。簾外日光映迷亂。床邊鼠跡認分明。茂弘何事嫌相汚。亦有甑中不掃盈。</text>
<title>鳳仙花</title>,<text>幾看忝生荒逕裡。可憐挺出九苞姿。紅侵素甲臙脂妬。春搗金盆玉露宜。向我若言巢閣日。倚風如訴煉丹時。虛名誤托人間草。却恨靈禽德漸衰。</text>
<title>蛙</title>,<text>十日秋霖漲小池。羣蛙聲澈曉書帷。珠宮貝闕那關爾。碧草靑苔亦在玆。誰道聞來當皷吹。若爲叫去問公私。子陽井底眞堪笑。接額跳梁妄自持。</text>
<title>海棠 丙戌</title>,<text>占斷韶光廿四風。嫣然開在小園中。豈將細艸爭新綠。又殿妖桃作晩紅。灼爍有情春睡足。嬌嬈無力午陰空。從知他日羣芳譜。芍藥薔薇也自同。</text>
<title>月季花</title>,<text>春來卉木竟春風。嫰色何曾十日紅。別有堦花知晦朔。等閒開落四時同。</text>
<title>玉簪花</title>,<text>娉婷如笑更如夸。幽獨應憐處士家。况復主人常晏起。朝來羞見脫簪花。</text>
<title>素沙有感二十韻 甲申</title>,<text>莾莾古戰場。行行涉大川。原野浩盈目。平楚四無邊。夕風吹征袂。塵沙滚馬前。髑髏已委土。烏鳶空刺天。撫昔有深歎。俛仰幾歲年。哀哉龍蛇厄。國步幾乎顚。乘輿在草莾。神京化爲烟。義旅屯如雲。所在張空弮。每飯意鉅鹿。誰能李齊賢。想像楊元帥。置酒山南巓。觀兵萬里外。意氣勤燕然。貔貅擁壁壘。獼猴操戈鋋。天討乘勝日。何不窮海堧。文闇武又驕。一挫輒迍邅。眼無鞱鈐書。反爲闘媸姸。安得鄧與湯。鷙擊思騰騫。所以李忠武。之死心歜悁。橋山萬古恥。和議紛牽連。至今稱與國。聘幣或聯翩。水流山亦改。此恨難可湔。</text>
<title>遠役</title>,<text>遠役非所好。趨庭喜有時。夜眠棲土窟。朝憩對松籬。倦僕愁泥滑。羸驂㥘路危。縱然江海志。微宦又覊縻。</text>
<title>自幷川冒雨出淸州。路上口號。</title>,<text>磻溪邐迤路。驅馬出西原。野接春天遠。山含暮雨昏。禿籬尨犬吠。崩岸伏流喧。沾濕憂僮僕。先敲驛店門。</text>
<title>荊江</title>,<text>未堪行犖确。聊復溯空虛。小水明於鏡。深航穩勝車。萬緣隨逆旅。餘事羡樵魚。泛泛同萍梗。安能恣所如。</text>
<title>沃川道中</title>,<text>霞明川遠近。烟擁樹高低。幽谷鳴春鳥。踈籬上午鷄。居人耕白水。征馬踏紅泥。無限山光好。行行日未西。</text>
<title>黃磵縣</title>,<text>深川日夜流。奔潨三十曲。山水互送迎。高岸又平陸。秣馬西松院。揮鞭出磵谷。官道廑一線。直指山之腹。頹衙小於掌。孤寄如僧屋。翻思李知縣。異事空遺躅。騎牛爲洗馬。風流眞可掬。新詩又警策。思之徒極目。極目人已遠。夕陽棲古木。</text>
<title>三月五日。金烏山中始見花。</title>,<text>嶺外春寒不見花。淸明寂歷感年華。那知此日金烏路。山杏初開野柳斜。其二今年春較去年寒。北客南來雪未乾。忽憶故園堦下樹。留花應待主人還。</text>
<title>遊磧川寺</title>,<text>官橋東望正春天。十里倭遅到磧川。短策行穿三逕樹。芒鞋踏破一溪烟。上房松暗僧初定。丈室花深客欲眠。向晩鴉歸迷遠近。始知身在暮山邊。</text>
<title>淸道郡㗇嘯亭</title>,<text>甲申春。乞暇來覲。留月餘便還。亭成適在是時。臨歸書揭。二律選勝繇人力。誅茆賴地靈。孤城環似珥。層巘列如屛。竹秀千竿凈。花含百日馨。春光入窈窕。官酒莫頻醒。其二幽意忽如夢。孤亭暫駐情。鳥聲當夕照。林樾藹新晴。北砌桐花落。南榮竹籟淸。眼看山色好。還憶謝宣城。</text>
<title>㗇嘯亭六詠</title>,<text>華嶽蒼嵐一夜山中雨。山雲濕不飛。朝看空翠色。渾欲蘸人衣。堂山晩霞一抹斜陽外。輕盈散綺羅。隨風自舒卷。孤與同過。八嶺夕烽京華望不極。凭檻夜看烽。一點南來火。應照木覔峰。二寺晨鍾何處鍾相答。依依遠近峰。山南應有寺。淸響出深松。梧桐霽月高樹散淸影。方知月欲生。泂如江水裏。荇藻亂交橫。竹林淸風暗籟鳴脩竹。蕭騷入夢中。渾疑漢女佩。遙夜響丁東。</text>
<title>嶺南樓</title>,<text>雲樹微茫接水隈。嬌嬈羅綺好樓臺。天低列峀欄邊立。岸夾澄江鏡裏開。別浦人歸春日落。平林鳥下晩潮來。風烟滿目覊魂動。莫遣陽關一曲催。</text>
<title>南江泛舟。戱成短歌。五絶</title>,<text>春風歸思正如何。聽取吳孃暮雨歌。畢竟朱欄誰是主。使君來少客來多。末句用白傅語。嘲密伯。其二崇朝日出大堤東。堤上高樓罨畵中。灩㶑波光三百頃。輕舟不繫與心同。其三南江西望彩雲流。幾處盧家有莫愁。可笑磯頭洴澼女。曼胡簪嚲見人羞。其四好好眞眞萼綠華。相逢仙侶弄輕霞。越羅吳練多多載。岸柳汀花脉脉過。其五竹影揷江江水明。淪漪風動縠文生。孤篷向晩依依轉。坐數游魚潑剌行。</text>
<title>五友亭感懷</title>,<text>亭在密陽三郞江上。卽鄕先生閔九齡，九韶，九淵，九疇，九叙五公湛樂之地也。相與友于怡怡。至作鶺鴒歌見其志。後人因遺址立祠俎豆之。祠庭竪短碑。有蟾材閔公銘可攷也。路盡三浪浦。江深五友亭。鴒原誰急難。棣萼自芳馨。廟古空陳跡。碑殘尙有銘。浩歌人不見。愁對晩山靑。</text>
<title>梵魚寺</title>,<text>野馬游絲映晩霞。春光盡入梵王家。上房鳥下鍾初歇。深院僧歸日未斜。戶外新題西域字。堦前爭發北頭花。松風石塔無生話。忘却靑山路更賖。</text>
<title>沒雲臺望海</title>,<text>漠漠溟溟灝氣盈。摶鵬應費半年程。島間帆度浮萍小。天外雲低匹練橫。此去已知無國土。從來不信有蓬瀛。誰將萬斛量如許。愁對空靑一望平。</text>
<title>鳥嶺途中 二首</title>,<text>主紇眞天險。關門半嶺開。羊腸三百折。鳥道一午回。絶壑雲橫架。中峰石作臺。誰令椎䯻子。輕過若飛來。其二入山朝日上。山外已高舂。十里松愈密。三關路更重。攀崖聞谷鳥。投石戱潭龍。木末樵歌起。疑隨羽客蹤。</text>
<title>遊周房山 三首○丙戌</title>,<text>羣山萬疊欝相迴。戌削雲根驀地開。擁路杉松爭翳日。懸崖瀑布忽䎹雷。鳥驚俗客歸林杪。僧迓官人掃石臺。灧灧淸溪看不盡。芒鞋幾度破蒼苔。其二窈窕崎嶇恣所如。逢僧隨處問禪居。林迴落照明空翠。雲擁浮圖揷太虛。踏石坐來䨥不借。看山歸去一肩輿。回頭忽覺仙源近。慚愧塵緣未掃除。其三山光隱約水舂容。石路高低到梵宮。仄壁松深聞谷鳥。層峰日落響潭龍。一泓澄綠珠璣散。萬樹殷紅錦綉重。更欲披雲窮絶頂。洞仙笙鶴杳難從。</text>
<title>周王菴</title>,<text>九月山寒萬木酣。蒼藤赤葉共㲯毿。窅然流水周房洞。回首前峰擺夕嵐。</text>
<title>夜宿大典寺</title>,<text>法王宮裏一燈明。月出更深粥皷淸。洞鶴不鳴山寂寂。西風滿路曉烟橫。</text>
<title>玉山亭</title>,<text>澄流一帶暎斜暉。更有靑山入座圍。乘興而來乘興去。莫敎沙鳥背人飛。</text>
<title>讚慶樓</title>,<text>十二朱欄百尺臺。四山秋色擁崔嵬。層屛削壁當樓見。老屋荒扉逐岸開。北望家鄕應有夢。南來詩句媿無才。登臨最是關情地。管領風烟未自裁。</text>
<title>秀孤亭夜坐有懷 二首</title>,<text>凭欄長憶退陶翁。遺墨何年寄此中。戶外羣峰來拱揖。墻頭初月上朦朧。雲山是處皆秋色。鴻鴈歸時又夜風。千里蓴羹須自愛。季鷹還復號江東。其二故園回首杳難窮。無那秋懷獨夜中。山女孤砧村遠近。野人歸火水西東。空階葉落常聞雨。老木天寒自起風。官酒醒來林月上。曉窓剛對一燈紅。</text>
<title>果川道上。拈杜律韻。賦五言近軆。丁亥</title>,<text>江雨兩三點。村烟八九家。鳥過翻岸草。風動落林花。解纜泊晴渚。停驂立晩沙。鄕山看漸遠。何處夢京華。</text>
<title>白巖途中</title>,<text>川原望不極。輕策去如飛。山屋晨舂粟。村籬晝曬衣。草深黃犢健。溪淺錦鱗稀。盡日親僮僕。何時與爾歸。</text>
<title>暮過龍院</title>,<text>遠役何時已。他鄕路轉迷。只堪存老馬。非是卜幽棲。野店烟初合。山橋日欲低。與君情更重。努力幸相携。</text>
<title>過達川忠烈祠。有感林忠愍。</title>,<text>獨拜荒祠涕淚橫。幾人到此謾傷情。神州不盡英䧺恨。屬國空傳烈士名。急難誰能衛藜藿。孤忠自許作干城。驚灘萬古鳴幽咽。猶帶當時戰伐聲。</text>
<title>鳥嶺歌二十一韻</title>,<text>前年我度鳥嶺關。凍樹雪飄風凄其。今日重登主屹峰。梅雨初收火雲垂。年年驅馬過聞慶。觸熱飮水無歇時。昔聞三巴稱鳥道。又聞南岳頗險𡾟。潮陽老子狂且叫。鄧艾魚貫君莫嗤。萬山盤束來拱揖。疊嶂層巘紛㠁嵯。怒濤洶湧互出沒。駿馬蹴踏爭奔馳。撑空贔屭開屛障。驀地嶔崟羅㫌麾。石路坱圠通一線。鹿豕交愁鼪鼯悲。古松老栢欝千盤。陰壑晝暝深黝夥。前呼後應兩無覩。懸崕咫尺眼迷離。飛流激激噴深潭。落如珠璣散如絲。中有仙人秘靈藥。綽約其姿氷雪肌。雲扃一閉三千年。琪樹瑤花光威蕤。我欲往從扣丹訣。朝飮沆瀣夕飧芝。白日可能凌閶闔。培塿石堆安足爲。嗟我久作嶠南客。四年三見此山奇。俗眼不解眞面目。奇中之奇有誰知。桃花武陵竟莫測。攀崕悵然心似癡。空留異句落人間。至今峰巒皆九疑。昂首一望如天上。拄杖落手長嗟咨。</text>
<title>映湖樓</title>,<text>隨意偸閒不蹔閒。映湖樓上又看山。天圍大野周遭在。江帶長林邐迤還。浣女時歸芳草際。漁人孤渡白雲灣。朱欄半日空凝睇。莫遣鄕思寄此間。</text>
<title>龍纏巖晩步呼韻</title>,<text>垂柳覆堤晝亦陰。數家原上隔烟深。渡頭欲暮歸行客。樹杪新晴閙晩禽。步裏不妨山色近。坐來還喜水聲侵。情知明日周房洞。布襪靑鞋擬更尋。</text>
<title>遊周房山謌 十首</title>,<text>靑山有約意難忘。夢踏靑山路更長。今日欲尋閒夢處。又携歌妓入周房。其二神工何日劈雲根。矗矗還如萬馬屯。聞說周王曾避世。至今惟有石屛存。其三山路無涯行未休。僧來笑指白雲幽。鶴巢臺後千尋壁。昏黑亦難到上頭。其四列峀磨空特地開。行將屐齒破蒼苔。君看百匝千回處。盡是龍挐鬼攫來。其五纔向東來復向西。攀崕踏閣度危梯。遊人自是迷歸路。更恐山僧惑故蹊。其六溪風掠袖響颼飀。灌木悲鳴水怒流。五月周房山裏路。滿林凉思却疑秋。其七山人見我啓松關。爲問緣何到此間。洞裏眞君曾有約。欲將丹藥駐朱顔。其八寺樓日午篆烟空。日照樓西樓影東。檻外風泉琴筑響。始知身在萬山中。其九古洞深深不記年。溪聲忽覺奏繁絃。回頭一望藤蘿外。無數浮圖揷暮天。其十丈室凝塵繞薜蘿。披雲來訪病維摩。相逢不必頻相問。且聽周房一曲歌。</text>
<title>讚慶樓月夜。次諸君韵。</title>,<text>步屧相隨月滿樓。輕風掠袂冷如秋。溪嵐滴翠知山近。林樾逗陰覺夜幽。才子詩成紅燭灺。佳人舞罷絳河流。鳳城明日西歸客。又向樽前惜蹔留。</text>
<title>初夏夜坐口呼。得凉字。戊子○時余甘文知縣。此下幷仝。</title>,<text>林風送雨度微凉。官酒初醒獨倚床。人語喧喧歸小市。蛙鳴閣閣閙方塘。溪聲夜久當窓逈。野色樓高入檻長。病裏對君惟藥。他年吳欸莫相忘。</text>
<title>採薇亭 幷小叙</title>,<text>善山府金烏山下。有冶隱吉先生故宅。後人因遺址立小亭。扁之曰採薇。以夷齊擬先生。盖先生事前朝。官門下注書。及聖祖龍興。自以亡國大夫。罔爲臣僕。聖祖嘉其義許之。其事與光武子陵一也。而其遺風餘韻。驀然五百年如一日矣。靑山入望欝嵯峨。冶老高風凜不磨。一片荒亭深樹裏。幾人來唱採薇歌。其二勝國繁華事已虛。當時文物盡邱墟。可憐五百年何在。世上惟知吉注書。</text>
<title>自金烏山城。上鎭國寺。</title>,<text>咿軋藍輿去不窮。我行逶迤樹林中。僧來笑指花深處。寺在山頭第幾重。</text>
<title>藥師殿</title>,<text>巖下如來是藥師。菴僧曾識放光期。自言從此山中老。漱齒焚香禮六時。</text>
<title>夜聞風箏</title>,<text>帶月光逾烟。含風響已淸。定非鳴趙瑟。翻疑訴秦箏。靜枕應無夢。虛堂却有情。丁東漢女珮。何事度深更。</text>
<title>一帶長林</title>,<text>堤下甘川堤上林。惹烟和雨更濃深。使君淸福無多在。管領春來萬樹陰。</text>
<title>悶旱</title>,<text>芒種已過夏至前。晴窓日日對炎天。焦秧縱揷難針水。渴澤難分未灌田。十室民情爭似沸。三農野色盡如燃。誤恩只是慚爲吏。那得甘霖占有年。</text>
<title>夏夜</title>,<text>山雨新晴暑氣開。滿樓虫語夢初回。不知身卧三更月。疑是氷壺濯魄來。</text>
<title>霖雨</title>,<text>好雨作霖雨。淋淫苦不晴。崩崖成坎穽。泛屋類甁罌。盡夜床床漏。環除㶁㶁鳴。安能掃氛翳。更令玉宇淸。</text>
<title>苦雨歎</title>,<text>淫雨動經旬。民憂連三庚。還如庸蜀南。長夏陰不明。一望稻田沒。野流劇縱橫。山水競吼怒。所在聽江聲。夜聞邱隴坼。朝看屋廬傾。戮力事南畒。那復望西成。襏襫號求活。紛然案牘盈。所愧爲長吏。無計慰鱞𡞦。翻思杲杲日。太半惜乾情。浮生寡適意。物理固難平。羣蠢不能悟。枉費平生營。浣女恒愁雨。田夫多怨晴。行旅只願陰。好惡各殊程。苟或違其志。怨尤歸太淸。造物良多勞。何以答衆生。水旱寧天意。窮人若偏嬰。歎息復歎息。空堂欲五更。</text>
<title>戊子夏。余在甘州。堂前紫薇盛開。仍憶本草所記。有感戱賦一詩。</title>,<text>紫薇開最殿。溽暑方弄葩。花性不耐痒。向人欹復斜。苟或搔其根。便搖枝與杈。搔多顫不定。皷舞紛傞傞。此理誰能詰。世上無張華。盡日心莫識。可笑還可嗟。安得麻姑瓜。爲爾長搔爬。</text>
<title>詠紫薇</title>,<text>衆花競芬馥。何事獨無光。傲菊凌霜雪。妖桃媚艶陽。縱然無苦節。寧爲闘新粧。別有三春色。能令百日香。薰風吹更好。炎雨洗逾芳。亂葉開紅萼。淸陰間綠塘。可憐非俗物。流落在殊方。遠客偏相愛。離懷秪自傷。與君共幽寂。他日正難忘。</text>
<title>南友元善 秉善。自宜春縣衙來訪。留連八日而去。時余久病沉綿。不得歡晤。臨別甚悵。口呼以贈。</title>,<text>風流年少也難儔。匹馬嶠南獨遠遊。留約靑山歸未得。又牽秋興到甘州。其二甘州太守抱沉疴。霜葉黃花夢裡過。白鶴靑松君有約。周房遊興我無多。其三壯觀曾遊矗石回。如何不賦一詩來。晉陽江上多愁思。空使風烟欝未開。其四一病支離却卧床。忽驚佳節在殊鄕。送君千里慇懃意。恨不相隨到洛陽。其五九月霜淸葉正飛。西風日夜送征衣。無端更作經年別。鳥嶺連天夢亦稀。</text>
<title>寒食日。在縣衙偶吟。己丑</title>,<text>淸明寒食過重三。佳節頻年滯嶠南。不耐春寒花漠漠。應憐晝寂鳥喃喃。</text>
<title>布衣李公   輓</title>,<text>南國經年別。如何隔九原。典型留故舊。遺澤在兒孫。寂寞歸蒿里。凄凉哭寢門。凌雲空自惜。餘子未堪論。其二兀兀窮鉛槧。專門五十年。兎園聲價在。京國姓名傳。到老無長物。安貧絶世緣。遺篇滿巾衍。披讀一潸然。其三昔聞晉徵士。臨命作薤歌。撫事悲塡臆。緘辭淚瀉河。老成相顧盡。存沒較誰多。已矣西州路。羊曇不復過。</text>
<title>達城畢振宴後。次花山伯趙聖敎 容和 韻。呈按使鄭公 基善。</title>,<text>菜色遍窮蔀。誰知造化功。廈旃憂赤子。方面屬明公。萬口皆騰頌。三農又驗豊。太平還有象。樽酒此筵中。</text>
<title>壽家大人六十一歲生朝 庚寅○時余留靑松衙中</title>,<text>攝提重見一周遭。遐祝將同北斗高。座上金盤調玉屑。海中蓬島結瑤桃。且從靈境修丹竈。更向仙鄕醉綠醪。但願太平長似此。年年添得壽眉豪。其二韶顔華髮暎中堂。樂事新從慶澤長。花亦知懽應有意。兒今獻壽祝無疆。莫言世外求仙藥。願得人間不老方。春酒如澠光㶑灧。工謌已進萬年觴。其三桃花無恙艶陽春。冠盖招邀盡四隣。海屋添籌回甲子。曆家記歲又庚寅。滿堂觀樂稱觥日。遶膝斑爛舞彩人。厚德分明多上壽。壽星從此倍精神。</text>
<title>竊惟壽考無疆。福履未央。雖酌滄海而爲酒。列泰山而爲肴。以佐萬年之斝。不能盡小子今日之樂。乃隨意抒情。不復倫次。聊成短歌。五絶</title>,<text>今年今日覽揆辰。佳節淸明麗景新。浥進流霞三百盞。扶來靈壽八千春。其二箕疇五福壽康寧。綠髮方瞳步履輕。不獨吾家多盛事。明時還復贊昇平。其三鬱蒼松栢兩光山。政堂前後。有放光普光二山。 三古常留宇宙間。但使官樓長借色。知應千歲駐朱顔。其四投紱歸歟意自怡。升堂日舞老萊衣。如今菽水無珍脆。還愧當年捧檄時。時新遆知縣來其五一室珥環笑語盈。朝來和氣藹春生。尊前更有關情事。二妹睽離在鳳城。南李二妹。在京師不得來侍。故末章及之。</text>
<title>次韻呈海居兄 辛卯</title>,<text>高樓選勝卽今朝。山雨新晴柳更嬌。滿岸烟嵐渾欲醮。遶林鳥雀若相招。酒豪漫浪情先怯。詩敵聯翩興已搖。况復月泉成藪澤。已令才力十分銷。</text>
<title>贈金君 錫龍 還駕洛故鄕</title>,<text>忽漫逢君射策時。論交却憶十年遅。鰲山夜雨甘文月。堪作松陵唱和詩。其二憐爾飛騰意氣豪。鷄林家世擅風騷。如今淪落無人問。逢掖依然見二毛。其三歎息尊前酒一廵。故園歸客夢嶙峋。知君旅食淹留地。苜蓿闌干幾度親。</text>
<title>坡州道中</title>,<text>行到坡平館。西風酒力微。靑山驅匹馬。秋色滿征衣。客路多新句。塵緣悟昨非。嗣宗殊放達。徑日却忘歸。</text>
<title>葛山失路</title>,<text>不堪車馬滚塵中。短策先行問野翁。葛山南北東西路。細草幽花處處同。</text>
<title>路出松京</title>,<text>隨意偸閒作遠遊。季鷹歸思屬新秋。空山獨夜聞村杵。古驛斜陽訪酒樓。秀色貪看松嶽近。危灘愁渡板門流。逢人笑問西京路。策馬衝泥度幾州。</text>
<title>晩登松京南樓</title>,<text>槖駞橋下水西流。尙憶當時出御溝。搔首昔人憑吊處。暮烟殘郭燭登樓。</text>
<title>滿月臺懷古</title>,<text>衰草寒烟黯淡中。居人傳說舊離宮。如今一統功何在。盡入山童一笛風。</text>
<title>葱秀</title>,<text>層屛秀色斂靑葱。下有澄流水暎空。更欲扳崖凌絶頂。危梯苔滑定難窮。</text>
<title>玉溜泉。望朱天使石像。</title>,<text>古壁巖巖不記年。皇華天使有誰傳。風流異代留芳躅。石面傳神尙儼然。</text>
<title>渡猪灘</title>,<text>合沓爭途迭後先。猪灘候吏檥津船。今宵去作東陽客。不妨連床聽雨眠。</text>
<title>洞仙嶺</title>,<text>爲愛松陰未覺遙。便輿出洞已崇朝。回看木末樵歌處。半嶺猶聞響玉簫。</text>
<title>鍊光亭</title>,<text>名區豈獨冠西州。佳麗當爲第一樓。浿水溶溶山點點。壯元詩句果無儔。</text>
<title>淵泉先生垂老遠役。余不能從焉。追至浿上。三宿而歸。不禁離索之懷。遂占近軆數篇。以助行囊。</title>,<text>文章太史鬢如霜。遊興翩翩向大荒。但覺身邊王事重。不知關外道途長。百年禮樂觀殊俗。一統山河問職方。只是神州多壯麗。來時描寫滿奚囊。其二使者西行歲月遒。輶車何日薊門秋。那知廿九年前路。重作三千里外遊。名德至今高左海。風騷更合擅中州。吾兄此去逢南士。應道東韓第一流。</text>
<title>練光亭。拜別淵泉行人口號。二律</title>,<text>三宵作花樹。千里各浮萍。漠漠城邊路。依依水上亭。別懷從此已。歸棹爲誰停。酒盡行人發。空洲到薄冥。其二皇華萬里路。頭白意何如。久客應勞夢。逢人更寄書。濤聲驚渤海。秋色滿醫閭。可奈多塵累。無因在屬車。</text>
<title>浿江送別。韓輔卿 弼敎 入燕。</title>,<text>離情行色兩茫然。回首燕雲極目天。他日思君相送處。一生怊悵浿江邊。</text>
<title>還到松京。夜飮分司營。同海居，花史，凌波賦得樓字。凌波者詩妓也。</title>,<text>淸宵怊悵月明樓。才妓新詩水調頭。酒冷香殘歸去後。不堪重作別離秋。</text>
<title>呈沈斗室相公 象奎</title>,<text>𨓏日之失路徑還也。回首臨湍。峰巒如夢。仍憶其竹逕柴扃鹿豕町疃。不復有異時鍾鼎之像。慨然太息。凝悵繼之。遂不揆妄庸。隨意得絶句六首。聊抒衷曲。敢塵淸鑑。想或其一展而爾也。選四首披雲來拜葛山廬。門衖還如野老居。簾閣人閒花藥靜。異香風送襲襟裾。其二行盡連峰十數里。樹林深翠隱茆茨。山窓半晌桑麻話。架上鳴鍾報午時。其三荷花無恙竹平安。叫窱迴塘近藥欄。一曲輞川堪作畵。相公能許俗人看。其四秋天日落四山低。昏黑歸來路轉迷。相國不知人已遠。呼僮催火送前溪。</text>
<title>送別。沈丈仲思 宜行 歸驪上。二十四韻。</title>,<text>我屋南山下。歲暮多悲風。庭雪堆不掃。深衖無人蹤。忽有驪江老。欵門驚周公。倒屣喜相邀。握手慰萍蓬。眉宇少名利。氣味頗從容。憐我髯如戟。忽焉非半茸。恠君昔骯髒。頭白成龍鍾。夙昔姻媾好。纏綿蘿與松。篝燈夜晶熒。纚纚兩不窮。聯床十日話。世事紛異同。君行太逕庭。我言非妄庸。我亦志桑蓬。不在閨房中。向來無度量。意氣徒塡胷。出門便四望。世路劇橫縱。蹇裳忽太息。九衢迷所從。潭潭槐與棘。深嚴不可通。側足睠邱原。逐逐爭雌䧺。揮手謝儔侶。尙友相磨礱。屈首攻鉛槧。文史足三冬。達人窮事物。視若雲浮空。褦襶却不曉。怨尤呼蒼穹。歸去理杞菊。好作田舍翁。陸生唐虞志。晩計落桑農。行矣須努力。爲君輸素衷。</text>
<title>壬辰寒食。展省新垈邱壠。歷戚叔李公申宅。阻雨夜飮。</title>,<text>細雨蒼山裡。篝燈黯不明。野風剗地響。隣杵澈宵鳴。鷄黍非前約。盃樽爲蹔傾。那知今日夜。重說十年情。</text>
<title>臨發。又占一律留別。</title>,<text>槐柳荊門下。離懷共一樽。遶林喧鳥雀。循砌閙鷄豚。老屋春猶冷。低櫩日亦昏。依遅還未別。相對兩忘言。</text>
<title>春日。入小壺天賞花。歸成一律。示同遊諸君。</title>,<text>慣識山源路不迷。行尋芳草日平西。磴迴磵複通幽壑。柳嚲花深過別溪。寂歷踈松如夢立。間關春鳥盡情啼。歸來約伴三丫口。拂徧蒼苔覔古題。石面有刻三丫洞三字。是尤翁筆云。</text>
<title>艸南亭感舊詩。寄權姪重吉。思喆</title>,<text>紫閣峰下。舊有艸南亭。卽外舅西漁公別墅也。公沒不十年。亭爲韓氏所占。壬辰春。余甞獨遊至亭上。見其扃鐍甚嚴。悄無人行迹。而畧彴欄楯皆圮廢。宛有免葵燕麥之歎矣。嗟乎。白傅履道之風流嘉話。久落人間。轉眄桑海。了若春夢之無痕。覽物悽酸。永言成章。遂歌七言絶四篇。寄重吉賢姪足下。自從詞伯閉黃泉。客散筵空一十年。記得當時詩酒社。不堪重到此亭前。其二尙憶憑欄岸角巾。風流文藻悵前塵。白楊未老恩猶在。燕子樓空不見人。其三拄頰移時忽愴情。東闌花樹幾淸明。平泉一石皆遺躅。拋擲如今半已傾。其四𨓏事翻驚逝水波。傷心一曲藥山歌。公在謫。有感懷香山別曲。 殘花落日西門路。莫遣羊曇醉後過。</text>
<title>東闌紅梅盛開。不幾何而凋落。悵然賦之。</title>,<text>昨日臙脂開正殷。今朝香雪落無端。縱留丹萼爭春色。自是氷姿闘歲寒。可奈狂風吹後盡。生憎嬌鳥啄來殘。東闌一樹堪惆悵。爲爾停盃仔細看。</text>
<title>春日山居襍詠。次元人詩集。</title>,<text>遅日山樓卓午天。烏巾欹側對床眠。墻頭燕子好相逐。簾外花枝斜復連。未老方知多勝事。投閒始覺惜流年。紋抨亂帙無人整。懶把新詩付硯田。其二細雨輕風未洗塵。小牎剛對碧嶙峋。耽詩恐被浮名累。愛酒終敎俗子嗔。百鳥時鳴眞率漏。萬花齊發自然春。山中富貴今如許。鎭日芳菲亦惱人。</text>
<title>驪上丈人。再拈春字。又次之。</title>,<text>萬樹將花滿四隣。山家今日不全貧。黃蜂紫蝶尋常閙。嫰蘂濃香次第新。對此閒忙何事業。任他開落好經綸。送春未必增春限。世上繁華揔是春。</text>
<title>春夜聞雨</title>,<text>卧聞山雨響。春色幾分歸。薄暝生高樹。輕寒透裌衣。衆芳愁裏歇。孤抱夢中非。來日東闌下。殘紅滿院飛。</text>
<title>山中春事。次虞伯生韻。</title>,<text>春來楊子宅。何似辟疆園。石氣常侵席。山光半入樽。鳥啼烟裏樹。花落雨中村。只可供幽獨。那堪與俗論。</text>
<title>幽居雜興</title>,<text>小樓西日已棲鴉。墻外惟聞度小車。短短丁香斜亞水。雙雙嬌蝶暗穿花。春深栗里陶潛柳。門掩靑山謝眺家。更倚隱囊輸妙句。晩來猶覺手重叉。其二簾外靑山一抹纖。淡粧相對佛莊嚴。飛花漠漠渾疑雪。落絮濛濛忽撒塩。嬌鳥慣人頻入座。迴風送雨暗鳴簷。虛堂晩色供詩料。領略輸來弗律尖。右蘇長公雪詩韻其三春來無事不偸閒。且盡芳樽一破顔。藥書籤堆案外。提壺布穀閙林間。褰裳緩步花前路。拄笏貪看雨後山。見說三丫多勝絶。會須料理共躋攀。右耶律晉卿湛然居士集韻</text>
<title>驪上丈人將發。次王元美韻。席上走筆。</title>,<text>垂老風流已出羣。東陽八咏昔曾聞。酒逢徐邈方稱聖。竹有王生便號君。郢曲如今多白雪。漢家從古惜凌雲。離亭且盡盃中物。纔到豆湖路更分。</text>
<title>盧章叔。嶠之才子也。自一善負笈至京師。遵約而訪余。喜甚留歡共賦。</title>,<text>曾在甘文縣裏逢。官樓一夜酒盃濃。那知此日城南宅。燒燭相看紫閣峰。其二傾盖相逢暫駐情。槲陰如水滿樓淸。殘更不寐寒燈灺。坐聽隣鷄腷膊鳴。其三溪風林月滿窓來。詩律輸君八斗才。南里主人貧到骨。咄嗟還欠濁醪盃。章叔嘲余以無酒。故云爾。</text>
<title>幽居</title>,<text>幽居非是樂畊桑。祗愛淸閒味更長。林樾上欄涵几席。溪嵐平壑藹山岡。暗風吹過添松籟。殘夢醒來盡日光。溟海楡枋俱自適。任從齊物學蒙莊。</text>
<title>仲夏卽事</title>,<text>一年行未半。春色已凋零。堦藥抽莖碧。庭柯蔭葉靑。無花稀見蝶。有水早看螢。坐惜芬華歇。啣盃莫愛醒。其二衖深人不到。庭草與堦齊。牎竹嬋娟凈。盆花罷亞低。園甞朱柰熟。林聽栗留啼。只有盃中物。醺醺醉夢迷。</text>
<title>仲夏月夜拈杜韻</title>,<text>一枕夜氣至。方床轉覺安。月光通戶內。人語在檐端。風露三更近。衣巾五月寒。倚闌淸不寐。松影滿庭團。</text>
<title>夜與沈丈盧君。談笑達朝。戱成一律。</title>,<text>譚屑如泉湧。塵情若雪消。文章歸藻鑑。憂患付逍遙。沈約才愈健。盧仝氣更嬌。紛紛窮竹素。諧謔已申朝。</text>
<title>池上步月口號</title>,<text>淅淅風鳴竹。團團露下庭。隔墻人語晩。臨水鳥呼冥。池似通仇穴。山如對敬亭。月明松有影。荇藻亂寒汀。</text>
<title>兒子拈韻賦燭籠。戱次之。</title>,<text>屈曲蝸行巧。䟽通卍字圓。不妨費雕鏤。分引燭光傳。</text>
<title>兒輩夜賦射蠟。戱和之。</title>,<text>暗索無形字。窮探有韻詩。莫言唐六帖。猶得宿儒知。其二點竄子母畫。塗鴉比興篇。一丁元不識。開卷孰瞭然。</text>
<title>六月二十三日夜。大雨翻盆。澈曉不止。攪眠起坐。呼韻成一律。</title>,<text>屋漏墻頹雨未休。四隣兒女夜相咻。剩添活水鳴蛙喜。半濕危巢宿鳥愁。漲到庭除翻作海。灑侵簾幕冷疑秋。一樽明日看晴景。何處臨流有好樓。</text>
<title>雨中遣懷 二首</title>,<text>積雨柴門晝亦扃。主人慵出不須晴。樽開卯酒新浮蟻。籬摘南苽好煑羹。稚子課詩能解韻。小奚栽菊盡知名。山家滋味休嫌薄。攤飰澆書足一生。其二風雨冥冥近午時。墻花階藥盡紛披。對樽欲醉中山酒。欹枕先看小謝詩。蛛網遍窓黏几席。燕泥墜戶汚床帷。回頭忽憶滄江上。箬笠簑衣理釣絲。</text>
<title>苦雨</title>,<text>淋淫十日雨。雲物晦淸暉。櫩溜亂如注。厨烟濕不飛。蛙聲愁聒耳。苔色欲侵衣。僮僕喧相語。前家水半扉。其二昨夜奔泉水。朝來已浸扉。乍晴還見日。旋雨忽沾衣。四壁琴書潤。一村烟火微。空濛堪入畵。山外散林霏。</text>
<title>雨中見山嵐如畵</title>,<text>非烟非霧擁螺鬟。山在霏微罨畵間。細雨洗過增秀色。急風吹捲露孱顔。縈迴戶牖終難覔。粘着巖巒不可攀。數曲淸溪空翠裡。搘筇凝睇却忘還。</text>
<title>栽花</title>,<text>閒來揀取種花方。辛苦移栽事已忙。廿四品成堪作譜。主人贏得一年香。其二一花破蕾一花殘。分付花奴好護看。雨雨風風須謹避。山家經濟足艱難。其三朝朝汲水灌花迴。瞿麥鷄冠次第開。可笑天公多事在。一番風雨一番猜。其四妖桃穠李媚春光。春後都無一朶香。何似盆梅與籬菊。傲霜凌雪獨芬芳。其五梅兄菊弟果難儔。冷韻高情等一流。肯與蘭蓀爭甲乙。離騷草木失春秋。</text>
<title>寄尙德翁 得容 山居</title>,<text>歷落崎嶔獨掩關。便從城市卧南山。日排怪石心常苦。夜鈔奇方事不閒。老欲折衝十里外。病猶經緯九邱間。知應對客譚句股。倘有侯芭許共攀。其二泉流决决鳥關關。盡日山翁不出山。護藥澆花無俗累。繙經讎史有餘閒。蒼嵐罨藹琴樽外。華髮婆娑几案間。我亦移家同衖口。隔溪烟月幸相攀。其三蓬門風雨晝常關。長對空濛積翠山。三畮棲遅輪鞅少。一尊料理笑談閒。陳編在眼窮千古。老屋容身足數間。見說隣翁能濟勝。且將䨥屐共躋攀。其四三丫衖口對柴關。煙火相望不礙山。花樹葳蕤人寂歷。圖書魚雅夢幽閒。更無餘事留心內。秪有高情出世間。今日重歌招隱操。秋風叢桂憶同攀。其五吾憐尙夫子。老作逍遙游。玄入參同妙。禪通不二幽。口中收衮鉞。皮裡蘊陽秋。婚嫁已無累。殘編可掛牛。其六一壑長隣近。餘生幸卜遊。晩山無限好。虛室不勝幽。客散猶殘日。蟬凉已早秋。淸溪兩三折。相看隔鳴牛。</text>
<title>送別。弁湖子歸故鄕。</title>,<text>始余遇章叔於甘文縣衙。與語一宿而送之。亦未甞少悵也。今與章叔相守百餘日。其唱酬譚討。不爲不多也。是別也。又約月餘而還聚。宜無所甚經意。而猶眷眷然不能釋也。豈今之知。異乎昔之知歟。章叔行矣。余烏得而無言。遂得七言絶四章歌之。盖有三致意者。又在別離繾綣之外。其然諾之重於九鼎大呂者。章叔歸而察之。風流年少美無倫。藻思如君席上珍。不向中州求北學。還依措大喜相親。其三二子癡癡寡義方。有誰追琢到晶光。縱令椎魯猶眞率。但許先生似伯強。其三蟲語碪聲缺月懸。煩君話別致纏綿。明朝更向嶠南望。鳥嶺橫天路半千。其四新知猶是舊因緣。少別何須更惘然。記得今宵珍重語。歸鞭應在未寒天。</text>
<title>夜坐。占少陵九日藍田崔氏庄韻。</title>,<text>索漠孤懷不自寬。對君聊復強成歡。得錢沽酒無持蟹。燒燭譚詩更岸冠。幾處歸鴻驚歲晩。今宵微雨作秋寒。巖楓磵菊山中信。祗合明朝取次看。</text>
<title>幽居感懷</title>,<text>林下棲遅度歲餘。更無車馬到茆廬。尊前細酌新醅酒。卷裡旹繙舊課書。老木受風鳴淅瀝。方塘得月漾淸虛。數畦杞菊荒如許。自笑謀生術已踈。其二决决淸溪數曲餘。南山山下卽吾廬。楓林雨洗明如醉。柿葉秋肥大可書。一壑凄風中夜響。半牀晴月小堂虛。燈前尙友陳篇在。不恨囂塵故舊踈。</text>
<title>吳園小集 壬辰</title>,<text>幅巾隨處散塵緣。偶到壺中得一天。無酒苦吟楓葉裡。有茶羞對菊花前。敢將小集酬佳節。况復新詩减盛年。蕭寺淸遊須趁約。情知山月待人圓。其二不向囂塵覔世緣。閉門聊對菊花天。賈山未必烟霞外。結屋何妨市井前。別有名園能避地。相逢好客便忘年。翛然坐久人聲絶。一炷爐薰篆字圓。其三靑眼相逢盡舊緣。小堂殘日已寒天。風懷不獨隨君後。藻思還皆在我前。意氣追携夸勝事。歌呼漫浪度流年。山風欲颭烏巾落。不耐黃昏待月圓。</text>
<title>叢桂堂小集</title>,<text>淸卜今宵好。高人此地過。牢騷悲屈宋。靡麗笑陰何。逸氣君猶壯。幽懷我較多。紛紛千古事。編入五言歌。</text>
<title>復拈范石湖韵</title>,<text>山閣招邀意緖寬。絳河斜轉月橫欄。蒼嵐夜度孤峰暗。紅葉秋深萬木寒。若有田何談易好。已無匡鼎說詩難。知君字挾風霜氣。取次新詩莫謾看。其二小築城南特地寬。種松栽竹亞齊欄。溪風吹葉秋逾響。山月鉤簾夜更寒。不向瞿曇窮萬法。還同尸子說三難。從知薄宦當時事。已被高人一笑看。其三逐逐紅塵不自寬。煩君携手共憑欄。休嫌短髮生秋氣。愁聽空林起夕寒。縱使盃樽長廢却。試拈詩筆太艱難。那知二十年前事。更向山窓月裡看。其四鷄黍留歡笑語寬。半牎風雨閙庭欄。燈分菊影來秋色。座擁爐薰辟夜寒。止酒淵明情索莫。絶交中散道艱難。優游已著潛夫論。不妨聯床與子看。</text>
<title>霽梧軒小集得屋字</title>,<text>昔我謝塵囂。寄身山之谷。渴飮西澗水。飢飡東籬菊。興來浩盈襟。雲物同幽獨。夕風忽凄厲。園榮先其綠。英英兩徐子。作書勤相速。願言結詩社。此意何申複。君子愛宴游。好事豈信宿。聯袂夜相過。一燈明書屋。氤氳吐奇芬。精華炯如玉。纚纚到殘更。落月棲古木。</text>
<title>復拈陶詩得見字</title>,<text>夜景澹如水。山色落蔥蒨。玉繩低更直。明河斜復轉。微風振林柯。落葉投庭院。形役幸此已。丘中閒舒卷。良宵愼莫違。好事誠難荐。人生寡適意。局局紛罣罥。那知舊酒徒。今日重相見。邀我坐書屋。一笑欣眷戀。况復蓬桑志。屈首歸筆硯。平生五言詩。爲君說一遍。</text>
<title>又拈得井字</title>,<text>端居寡輪鞅。於焉發深省。逐物便推遷。何似存吾靜。緬思游宦跡。太半在嶠嶺。踉蹌還一笑。濩落歸眞境。買屋靑山下。淸流遶心冷。傳家五千卷。充架何井井。菑畬在經史。蠧魚終當整。著書竆奧賾。不爲求響影。作詩陶情性。時復酬佳景。况復二三子。刮劘相馳騁。戛戛務去陳。妙語淸以永。莫謂衆所嗤。此樂吾自幸。可笑蘇季子。志在田二頃。</text>
<title>又拈杜律韵</title>,<text>宦跡秋俱冷。詩懷月共淸。夜燈分澹影。風竹殷寒聲。坐久人逾靜。更深露欲生。相看還似夢。未許着塵情。</text>
<title>叢桂堂小集</title>,<text>寒燈欲灺掩茅堂。坐到殘更月引光。對榻燒香無俗韵。開箱檢帙有奇方。交情脉脉誰深淺。藻思紛紛自短長。更向文園尋故事。與君談藝盡雌黃。</text>
<title>又拈宋律韵</title>,<text>兎園名士鎭相招。西舍東隣正不遙。好月嬋娟如赴約。殘星歷落已分宵。剔開燈燼寒猶結。炷盡爐香煖欲消。俱是棲遅山下客。故將詩句慰蕭條。</text>
<title>病枕無聊。偶得絶句十二首。雖無藻思工緻之可稱。亦足以續前者未盡之懷。兄須覽而和之。又轉致石湖否。</title>,<text>肝肺曾從畏友傾。春風斗酒話平生。風流不减當年事。又得新詩字字淸。其二先自吳園唱小詩。松陵皮陵雅相宜。東韓樂府無多在。會見徐卿演竹枝。雲臯要余倣柳冷齋懷古。賦海東竹枝詞故云爾。其三篝燈相對感年華。彈指飜驚逝鳥過。我已休官君亦老。不堪淪落兩婆娑。右屬雲臯求和其四趙壁應酬十五城。相逢意氣爲君傾。淸新俊逸才逾健。贏得詞家復古名。其五藻思風懷讓一頭。裒然勁敵果無儔。酒燈隣笛驚人語。恰似當時趙倚樓。石湖詩有數點酒燈霜滿郭。五更隣笛月橫天之句。其六曾聞禁軆不辭勞。此計應從占地高。一洗陳言回隻眼。西崑以後少詩豪。石湖於詩。立地最高。持戒亦嚴。如此地諸公禁軆。其七不及三唐更不陳。君言直欲踵前塵。如將古調論今調。箕雅編中見幾人。其八工如韋柳方稱好。才似蘓黃未足揚。他日風騷開壁壘。有誰旗皷可能當。其九久憑聲價挹高風。深幸前宵笑語同。兀兀窮年開寶學。如何低首石湖翁。石湖詩律極精。非開元天寶。未或少許。而反慕范至能不已。又從而奪其號何哉。○右屬石湖其十痴心思作一家言。迂計終敎落鈍根。信筆縱橫唐宋軆。任他人笑濁流源。其十一新知何事日糢糊。舊學銷亡一腐儒。細讀南園唱酬集。愧將魚目混明珠。其十二風雪山牎獨夜遅。閤梅初放忍寒枝。煩君未必看秋月。爲按新聲减字詞。右自祝</text>
<title>琴書軒小集</title>,<text>兎園來騁望。奇氣欲干雲。磊落驚流俗。孤高絶輩羣。片言歸宿賞。三絶記曾聞。結社留連日。微名獨愧君。</text>
<title>又拈杜律韵</title>,<text>城南小築故人居。杞菊生涯術已踈。暗室梅香尋舊夢。短檠燈火對殘書。隣鷄腷膊星初落。林月蒼凉夜更虛。十載追隨詩律在。至今回首悟眞如。</text>
<title>吳園小集</title>,<text>孟冬饒霜雪。肅氣寒更積。陰風剗地起。缺月當牎白。自愛林園幽。樂與同此夕。握手喜接連。一燈光照席。欵欵說平生。太半成陳跡。弱齡無度量。但憂寰宇窄。骯髒不能合。一出迷所適。人情冷於水。對面九疑隔。塵鞅忽僨御。頗爲知者惜。歸歟故山廬。時復賞泉石。茆茨兩三楹。庶可安七尺。况有翰墨緣。優游城南陌。方駕並馳驅。奮然期古昔。莫謂顔色好。歲月駒過隙。願君從吾計。早辦高齒屐。</text>
<title>大雪夜。占素字十五韻。尾意有停雲之思。不忍自泯於巾衍。玆書呈。倘能俯和。兼付石湖，硏雲兩詞宗否。</title>,<text>玄冥按急景。北陸寒凝沍。是時天氣肅。古木風號怒。滕六送天葩。歷亂如相赴。漫空散塩絮。着地堆瓊璐。輕輕絲交密。灼灼花爭吐。盤旋嬌欲舞。縈迴不暫駐。封松更壓竹。紛紛琅苑樹。不放牛羊出。恐令至潔汚。不敎兒童掃。恐令傷積素。凌凌霽寒宵。復與山月遇。晃朗交輝映。纖毫若可數。開戶遠近平。皎然雙眼瞀。忽憶山陰友。孤舟無處溯。但擁榾柮火。地爐手自護。敲氷炙凍硯。空吟劉叉句。</text>
<title>再步前韵。敬呈三詞宗求和。</title>,<text>北風日凌厲。十月成氷沍。籬頭吹觱栗。驀地聲更怒。凝雨下娞娞。玄花空裡赴。界宇變俄頃。一望連壁璐。片片皆六出。巧於薝蔔吐。奇賞忽已作。幽襟聊復駐。月出不夜城。花發長春樹。此景儘奇絶。恐有緇塵汚。物性雖難奪。形色失其素。爽曠心無累。怳惚靈境遇。素娥與玉女。芸芸不可數。寄語眯目人。能復洗昏瞀。憶君君不至。我懷憑誰溯。抱琴空徘徊。朱絃徒自護。未作陽春操。時吟禁軆句。</text>
<title>夜會叢桂堂。共賦梅花。</title>,<text>玉立耿寒夢。應愁獨夜遅。豈惟霜後色。能放臘前枝。抵死猶傾國。無言更入詩。香魂今已返。相對杳幽期。其二未臘開雖早。先春落更遅。作看珠弄色。旋覺月橫枝。㤪入靈均賦。情深何遜詩。那知殘雪裡。重與故人期。其三京國日長至。梅窓一綿遅。幽光明小閣。殘粉綴寒枝。村笛休翻弄。騷人欲賦詩。孤芳知我意。端不負佳期。</text>
<title>叢桂堂賦梅花。次東坡九絶韵。</title>,<text>梅花雪後弄晴和。爲賦梅花刻意多。可笑當時新軆裁。幾人辛苦續陰何。詩人之咏梅。自齊梁始。而陰鏗何遜爲最。其二冷蘂垂垂影倒樽。不堪寥落送黃昏。憑君欲問春消息。漏洩春光已斷魂。其三恰似隋宮前綵花。含風含雪任欹斜。如何不作繁華事。流落山南處士家。其四梅爲詩人強欲開。不須遅待不須催。懸知尤物關情地。曾與壽陽點額來。其五環珮依遅翠羽飛。殘魂零落遶寒枝。旗亭酒肆風情盡。不見幽香入夢時。其六氷紈霧縠一時輕。前着枝頭照眼明。長恨孤芳心太冷。見君無語似無情。其七月墮參橫雪滿家。孤高相對思無邪。世間何物堪稱絶。橄欖離騷與此花。古人云果之橄欖。花之梅。文之離騷。不可無一。不可有二。可稱三絶。其八來自空門寶座臺。香通圓寂護枝開。從知法界終歸幻。恐見殘英委綠苔。梅與佛。本不相干。寶座亦蓮花非梅花。然而自有箇中機關。但看手段足矣。其九鏤氷爲骨玉爲肌。點綴南枝與北枝。艶質不堪消瘦甚。爭如獺髓已難醫。</text>
<title>叢桂堂賦梅。又得十絶求和。</title>,<text>獨殿羣芳臘後芳。不妨呼作歲寒香。豈惟冷煖分南北。別有春光點曉粧。其二一花初綻表孤芳。開遍枝枝抵死香。尤物似憐幽獨意。忍寒齊放擁新粧。其三夜寒初共襯幽芳。花氣薰人陣陣香。不遣鉛華汚顔色。笑他煩作十眉粧。其四不待春風雪裏孤。嫰寒枝上綴明珠。巧將淡影分燈影。踈瘦婆娑半有無。其五伶俜弱骨不勝孤。點點疑還合浦珠。知爾自開還自落。肯將幽艶入詩無。其六含情含態一枝孤。破蕾時前已弄珠。未臘猶開何太早。先春能得艶陽無。其七誰敎傾國暗偸春。記得當時字玉眞。宛與微風香入夢。巧隨殘月冷侵人。古無以楊妃譬梅花者。坡公之玉奴臨春結綺等語。亦干梅甚事。其八檀粉初均煖欲春。新詩直與闘淸眞。綺辭艶語情多少。不見肝腸鐵石人。其九玉鱗寂寂不禁春。桃李穠華莫妬眞。但使無情還有恨。風淸月曉斷腸人。無情有恨何人見。月曉風淸欲墮時。此出襲美白蓮詩也。意在言外。妙絶千古。今若移入白梅。能無點金作鉄耶。其十小梅憐我悄無歡。故遣殘芳慰夜闌。踈影惱人寒徹骨。幽懷奇絶兩相看。</text>
<title>十一月初七日。梅花盛開。次東坡松風亭梅花韵求和。</title>,<text>三丫衖口城南村。年年爲爾傷詩魂。此梅之見花已二年 草堂深雪寒初緊。一株耿耿朝復昏。不向綺麗富貴去。樂與主人棲邱園。天公刻意眞奇絶。檀心巧展南枝溫。冷蘂輕盈欺夜月。幽光灼爍爭曉暾。暗風時聞香陣陣。玉妃恍惚來到門。嗟我索居心似水。遶枝摩挲還無言。低首苦吟淸不寐。但見踈影斜倒樽。</text>
<title>梅將凋謝。悵然賦之。拈朱文公韵。</title>,<text>梅花如訴復如干。撩亂詩懷太不寬。豈忍贈人攀折盡。肯敎吹笛落來乾。幽香漸覺三分减。嫰色終難丁日看。未到春前腸已斷。更無餘恨惜春殘。其二低回未落爲誰干。知我多情強自寬。欲別佳人愁夜短。如將好酒惜尊乾。縱無繁蘂廵簷笑。尙有餘芳秉燭看。但使雕龕勤避護。免敎風雪一時殘。</text>
<title>放歌行。次雲臯二十八韻。</title>,<text>先生學道澹無營。爲君試作放歌行。世事翻覆君知否。蟬翼爲重千匀輕。昔聞大隱能肥遯。渭濱漁釣莘野耕。又聞至人窮希夷。久視引年餌黃精。千載寥寥竟何世。一治一亂紛送迎。我思伊人求不得。俯仰感慨徒相傾。墳典邱索列蒭狗。俗士枉欲勞品評。曲學欺人多饒舌。威鳳已去鳥啾鳴。平生意氣漫激烈。澒洞不知襟抱盈。兩漢文章三唐詩。矻矻丹鉛何所成。讀書刻意出畦畛。下筆嘔心刈榛荊。閉戶山阿寒雪裡。曳履時發宮徵聲。嗣宗感遇伯鸞噫。十年牢落傷時情。故人贈我英瓊瑤。字字琢出肝腑淸。土木形骸松風夢。泂然不爲塵累嬰。結社追隨先我唱。知君欲主風騷盟。石湖硏雲申末契。秀色奇氣何崢嶸。逸翮肯受樊籠縶。脩鱗久擬溟渤橫。結習淸狂猶未了。達者疑之愚者驚。中堂置酒夜相過。陽羡闘品聊試烹。篝燈熒熒話陳陳。六根如水都不萌。文彩風流兩超絶。四座謂爾五言城。抵掌掀眉恣歡謔。破除磈礧雙眼明。人間貧富俱亡羊。九衢歧路那復爭。窮吟不寐及明發。朝暾旭旭光前榮。點竄雕鏤太努力。是事恐亦勞吾生。眞宰已許發天慳。我豈一一錙銖程。觸物寓情聊爾爾。掉頭不肯身後名。</text>
<title>硏雲山房小集</title>,<text>山房留客四豪同。宴坐修然燭跋紅。門衖人歸殘雪在。園庭鶴唳小樓空。金爐煖擁烹茶火。紙帳寒吹吼地風。愛殺硏雲行草好。哦詩揮灑錦箋中。其二西園雅古古人同。塵尾橫斜蠟炬紅。歲暮聊爲鷄忝會。夜寒還惜酒盃空。半牎梅蘂驚春色。一壑松濤韵曉風。竟夕淸游歸未得。賞心分付笑談中。其三堅白何妨兩不同。共君聊對一燈紅。新詩每被談鋒誤。雅謔還隨筆陣空。異日曾聞高士傳。今宵喜接古人風。紛紛好事成賓戱。莫遣雌黃寄此中。其四忽漫相逢氣味同。遊塵判不染衣紅。陶陶桑落三盃醉。兀兀槐安一夢空。豈有文章驚俗耳。聊將詩句擅遺風。劬心硏藝平生事。鬂髮蕭蕭筆硯中。</text>
<title>夜坐有懷詩社諸公。隨意占十絶。其言皆不倫不理。而至於揚扢風騷則亦不欲多讓。惟雲臯可以當玆。遂抒素衷。敢塵淸照。遍乞和示。下各依解。如孔陸正義。爰作譚助爾。</title>,<text>君何似我喜聲詩。能唱人間幼婦詞。按得新翻歌烈士。硏雲無語石湖疑。雲臯作烈士行以相謔。石湖爭之不已。余與硏雲皆笑而不語。其謔與爭與不語。皆有風騷。足備文苑故事。其二兩岸回如巴路險。亂雲橫似楚山多。興酣落筆平生語。應在斗溪一曲歌。雲臯曾爲余道此詩盖斗溪江行時所作也。又一聯曰江深白日魚龍戱。地僻靑林虎豹過。其語工意圓。直涉大歷諸公。果得意筆。其三人靜梅花落道書。當時秀句果何如。掉頭不肯西崑後。餘子紛紛已掃除。石湖地步甚高。殆不滿宋人語。甞以二陳范陸試之。石湖輒哂之曰卿用卿法。甞與余會雲臯書樓有佳句。夜寒雪色撓殘燭。人靜梅花落道書。余於何處下手。其四縱道忘情未便忘。珠湛玉蘊自生光。懸知羞向庸人說。留作巾箱十襲藏。余於詩無分解。故人或強之。顔發赤不能對。余固拙也。石湖長於詩。聲調佚宕。而輒自秘慳。乃謙也。是以一歌一咏之載集中者。絶不示人。而石湖持戒殆甚於余。獨雲臯性任誕。有扣者應而不吝。石湖大非之曰子欲以詩爲道路之木鐸乎。詩小技耳。沾沾者局也。得得者妄也。况結社追隨。名士所恥。如有以好事者目之。子其無悔。雲臯揮手曰如子言。吾輩一生嘔心。不過爲巾箱中蠧魚一頓飽資耳。奚其詩奚其詩。遂相視大笑。然雲臯終有贈巾幗婦人服之意。盖雲臯非沽衒。石湖非鞱晦。其微意所注。余不欲索言。石湖其燕居也。吟哦不撤。其對人也。厭然揜之。反欲誚余。至有牢落人間陸放翁之語。是同浴而譏裸也。其五騕褭追風也不羣。橫奔一掃萬人軍。揮毫落紙稱三絶。訝許齊名鄭廣文。硏雲志氣。不與凡類低首。而獨樂與吾結社。余也與榮而烏可班也。是盖唱以雲臯。從以石湖。兩人者盖一時之彦也。硏雲之應而歸之。不亦宜乎。硏雲能繪事。又工臨池。各臻其華妙。有衡山石田之風。是則吾與石雲皆無者也。其六聞時那似見時眞。敢以微名躡後塵。蒼玉屛前燈下語。風流文藻更何人。雲臯對余言硏雲極其推詡。余初甚疑之。及至山房劇談。惘然自失。雲臯之奬詡同志。殆無餘憾。余不獨畏硏雲。實慕雲臯之高眼也。其七舌底淸談筆底詩。並驅方駕未差池。旗亭甲乙休相問。三子翩翩捴我師。余之詩才最劣。其往復應酬。不過捃摭宋人之糟粕。無一語自出機杼。如嚴羽卿所謂水中月鏡中相者。而得與三子者翺翔。三子者亦不忍推而出之。余之厚幸。而蒙垢茹愧固萬萬矣。其八山房一別動經旬。臘尾催人向小春。雪後南園奇絶處。可能重對玉嶙峋。此古人所謂少留龍門賞雪之意。寥寥千載。知我者二三子也。其九年華倐若下灘舟。無恨詩愁散不收。記否故人珍重意。滿山風雪卧書樓。其十月墮河傾夜似年。五更支枕歲寒天。何時白雪樓中去。準擬弇山七子篇。太倉得屠長卿謝茂榛諸公後。始有七子五子等篇。庶幾有繼此而起余者乎。</text>
<title>吳園小集</title>,<text>早春佳氣集庭林。小雪初晴晝欲陰。架上蠧魚千古史。匣中流水十年心。香殘白日松壇靜。門掩靑山草屋深。愛殺辟疆園裏竹。肩輿徑造好相尋。</text>
<title>又拈唐律韵</title>,<text>數子招邀地。山庄小巷西。暗風孤燭冷。殘雪一峰低。林缺星垂戶。窓明月印溪。淹留宜卜夜。歸路莫愁迷。</text>
<title>如水閣小集</title>,<text>久矣城西約。翩然雪後迎。軒窓當午色。禽鳥盡春聲。促席衣冠錯。入門笑語淸。欲將無限酒。憂樂一般平。其二喧喧市井側。寥落野人家。歲儉茶爲酒。天寒雪替花。有詩皆勝集。無事足生涯。歸策須看月。何勞趁日斜。</text>
<title>送耽羅先生歸瀛州 並叙</title>,<text>介天地而最鉅者。莫海若也。涵虛混茫。變眩百出。而耽羅先生生於其間。魚蝦與隣。瘴氛與居。且四十年。奮然有北學志。涉水陸數千里。達于京師。客雲臯宅。手一卷。咿唔窮晝宵矻矻如也。明年春。將歸而問家室。雲臯子先以詩唱之。從而和者。亦多歌詠而道其事。雲臯余同社友也。以是得與先生一再周旋。而終未能窮其有。然盖見其黑而髥。音吐聲牙。棘棘然不可辨。有似乎秦漢人物。則知先生者。亦莫不以余言爲是。儘乎海之無不有也。嗟乎。精衛之不能涸。罔象之不能窮焉。而余欲以寂寥數章。盡先生之說。不亦迂且左乎。先生乃金君英樂。朋來其字也。其先出羅代。后入耽羅。世居焉。其昆仲皆登第。列於臺端云爾。絶海先生出。無人識姓名。欲尋玄晏傳。來託汝南評。洛社詩篇在。山房講讀淸。桂花猶未折。分付二難兄。其二簡朴衣冠古。淳厖氣味眞。洛中遊學日。天外未歸人。宇宙孤生老。風塵短髮新。蒼茫家萬里。爲爾一沾巾。其三客路通南極。君行犯越裳。冥茫關外夢。衰颯鬂邊霜。家世鷄林國。生涯橘柚鄕。布帆無恙日。回首渺難忘。其四聞說坤輿外。環爲水一杯。瘴雲迷窟宅。游氣結樓臺。陰火燃無際。颶風浪作堆。送君從此去。堪笑亦堪哀。</text>
<title>琴書軒小集。次柳州韵。</title>,<text>久卧寒窓靜。寒窓自虛白。忽憶素心人。多是南隣客。相逢共談玄。纚纚不可折。春物足怡悅。何必長愁寂。平生山澤志。文酒徒浪跡。</text>
<title>復拈柳州韵</title>,<text>久與塵鞅遠。遂無塵事侵。槐棘絶干謁。邱壑恣追尋。讀書窮事物。養拙忘機心。鳶魚妙自得。至理在飛沉。數子接門衖。相過說古今。留連未忍去。歡謔至夕陰。景物日華滋。時復一賞吟。百昌皆春氣。幽鳥亦滿林。曠然無所累。千載希知音。</text>
<title>暮春南園。有懷憶硏雲。</title>,<text>卧病壺溪尺素稀。靑山頓覺世情微。誰家置酒勞相問。幾處論心未便歸。小樹春濃紅入畵。方塘波暖綠生衣。那堪客去碁殘後。寂歷斜陽獨掩扉。</text>
<title>山房春日共賦</title>,<text>尋春無伴強怡顔。已到花時獨閉關。忽漫逢君如有約。也應知我不勝閒。樓迎午色頗移席。戶納晴嵐好看山。幽鳥似憐林日落。萬啼千囀却忘還。</text>
<title>後數日。又集山房。獨石湖不至。</title>,<text>闌珊意自適。春物日繁華。谷靜時聞鳥。林踈不隔花。簷梅紅窈窕。溪柳綠欹斜。幽事還如此。那堪向客誇。其二久負登高約。春來感物華。澗迴三徑草。門掩一庭花。水閣人何晩。山房日欲斜。沉吟詩未就。羞向石湖誇。</text>
<title>小集壺谿賞春</title>,<text>選勝無多日。偸閒亦幾廵。坐憐芳草色。還惜落花辰。風雨尋常過。溪山一倍新。何如江上月。同作弄舟人。其二無數春禽誶語忙。賞心何處答年芳。尋眞獨住靑山近。留約相逢白日長。人影暗穿深樹裡。溪聲忽落小樓傍。看花最是關情事。却恨前村暝色蒼。</text>
<title>山齋春晩卽事</title>,<text>草堂幽寂似伽藍。一徑深深竹影含。卧樹將花欹返照。晩山排闥送晴嵐。紋枰對客春愈靜。倦枕拋書睡欲參。只有林禽啼不去。病情詩思兩難堪。</text>
<title>春日遊暎波亭 四首○並小叙</title>,<text>季春之望。約與雲臯，石湖，弁湖游西湖。至暎波亭。澄碧浮空。光搖几席之間。擧目聘眺。殊一快也。回思向時局局塵中。所見皆墻壁。而恨無佳句。其愚且迂。無如吾數子也。相顧大噱。遂以一律試之。又不能佳。甚矣癡人說夢也。蹇驢踸踔到高樓。三月烟花此地遊。歷歷帆檣回兩岸。深深亭閣暎中流。綠楊閉戶眞堪畵。烏帽憑欄半是愁。向夕風來波欲動。始知身在大江頭。其二遠烟生極浦。歸鳥落寒汀。漠漠江雲白。依依島樹靑。危欄波上泛。孤棹鏡中停。向晩殘陽外。漁歌獨可聽。其三遠近江光動。滄波杳靄邊。暗風月明笛。孤火夜深船。斷岸墟烟合。荒村野樹連。淸凉水樓夢。應在白鷗天。其四出郭幽賞作。擡眼淸興發。一宿未便歸。萬慮弭復歇。冲襟浩如許。向者何汩沒。晤語仍淸夜。正値江上月。星斗莾下垂。虛樓坐超忽。水風動灝氣。泠然吹顔髮。安能捨此去。一葦凌空濶。</text>
<title>西湖春詞。戱賦襍軆 十二絶。</title>,<text>韶光何處不堪憐。極目西湖黯澹邊。最是沿江芳草色。碧於春水碧於烟。其二西湖湖上雨糢糊。羊島龍山半有無。看取淡粧濃抹處。人間贏得兩西湖。其三老屋柴門逐水居。短籬烟火樹扶踈。參差掩暎殘陽外。畵出西湖畵不如。其四西湖西望浪花浮。水拍長堤滚滚流。估客不如風力緊。鳴榔伊軋下蠶頭。其五縈靑繚白畵圖中。幾處高樓晝不空。㶑灧澄江三萬頃。更疑身到水精宮。其六十里烟波數疊山。塩倉港口幸州灣。葦魚欲上多風雨。篛笠生涯亦不閒。其七潮落江平似熨羅。汀花歷亂奈春何。東船西舫黃頭子。纔罷漁歌又櫂歌。其八游人齊唱踏歌行。等是無情却有情。何似卧牛山下路。數聲樵笛不勝淸。其九沙頭細柳麯塵絲。管領春光揔不知。萬戶樓臺粧點處。惹烟和雨更相宜。其十浣女來時日未斜。行人歸後已昏鴉。林間一火沿江去。認得漁家第幾家。其十一賈舶初從海市歸。腥風猶動綠簑衣。港頭兒女爭相語。今日河豚石首肥。其十二朝朝暮暮復朝朝。辛苦移舟逆上湖。堪恨篙師成底事。一生水宿不停橈。</text>
<title>三月二十九日。雲𦤎，石湖不約而至。</title>,<text>小樓惆悵黯無喧。雨妬風猜獨閉門。嫰綠猶憐芳草色。殘紅已𢤔落花痕。年華荏苒渾如夢。詩緖闌珊欲忘言。盡日留春留不得。亂鶯啼送一庭昏。</text>
<title>南館明雪樓。次諸人韵。</title>,<text>高閣登臨趁晩晴。㲯毶垂柳擁西城。陰庭石老靈龜坼。亂瓦苔深雜草生。樹裏傳盃聞鳥語。樓頭留客散棊聲。王孫古宅春蕪沒。無數幽花不辨名。</text>
<title>夜坐億伊州客石湖子。簡寄 二律。</title>,<text>緬憶伊州客。深歎太守賢。行藏托知己。中表又忘年。雅謔紛今古。新篇迭後先。羡君覊旅地。能復結淸緣。其二壯遊男子事。離合若萍蓬。北社詩無敵。東州興不窮。寸心千里外。孤夢片時中。獨有雲臯友。芳尊日夕同。</text>
<title>石湖客伊州。樂不返有月矣。遂以韵語招之。盡述同社離索之感。凡二十七韵。</title>,<text>自君從我社。盃酒幾追隨。雪榻梅殘後。春江月落時。石庄頻剪燭。壺衖劇譚詩。傾盖何曾識。披襟許獨知。茂陵應搦筦。康樂正撚髭。刻苦能驚俗。冥搜亦出奇。駃騠方蹴踏。駑馬敢驅馳。名重連城壁。才堪一字師。風懷頗跌宕。聲價媿差池。頻月開觴豆。忘形賭奕棊。流連窮夜漏。讙噱澈朝曦。爾汝輸衷素。推敲吐色絲。鉤玄抵姚姒。探賾溯軒羲。尸祝三唐語。雌黃六代詞。舌端嫌衮鉞。筆底較姸媸。食肉那能解。搶楡反欲嗤。君能志弧矢。我獨守房帷。落落謝儔去。迢迢隔夢遅。去留雖繾綣。中表自愉怡。飛舃偏多興。征驂共所之。情深徒極目。心折更支頤。野鹿茸如栗。山蔬味敵飴。縱逾吾土樂。能忘異鄕思。磵菊應抽葉。林蟬已抱枝。只令勞問訊。非爲惜分離。客路無萱草。覊窓有子䂓。緘詞珍重意。端不負歸期。</text>
<title>山齋月夜。與雲臯共宿。憶石湖有作。</title>,<text>一片壺谿月。娟娟欲上樓。知應同此夕。能復憶前遊。古峽驚殊俗。覊窓綰別愁。可憐詩社夢。迢遞隔東州。</text>
<title>舟遊三湖。至挹淸樓共賦。並叙</title>,<text>癸巳溽暑。約雲臯，硏雲，愚山遊三湖。時雨餘江水方盛。相與艤帆于沙嘴。呼酒更酌。容與上下。將欲溯沿於挹淸之樓。酒數行。愚山寫之。硏雲筆之。臨池繪事。各極工緻。才人之風致美矣。獨余椎魯少華。亦能廁於其間。不可謂非與榮。而翻思曩時。結社周還。每推石湖子爲子墨之彦。方客伊州。淹而不返。風流韵事。邈爾其不可合如此。雖有梨園數子匏竹迭奏。何以酬今日之黯黯。遂呼韵語。聊紀其遊。又賦其事。急雨蕭蕭暗白波。高樓物色奈昏何。尋常水鳥浮還沒。無數雲山坐覺多。好事當年能幾度。名區此日得重過。優遊自在風流地。不向紅塵羡玉珂。</text>
<title>夜泊滄浪亭</title>,<text>暝渡櫓聲急。微茫澤國邊。高低江上樹。遠近水中天。照炬驚潛鬼。御盃學醉仙。欲投人處宿。汀月正堪憐。</text>
<title>孟秋穀朝。會飮石庄。</title>,<text>谷口林園有此臯。招呼名士喜相遭。烏巾欹側皆詩敵。華髮婆娑半酒豪。小雨迴欄花藥凈。亂蟬深樹草堂高。爐烟漠漠秋光薄。剛對西山作馬曹。</text>
<title>是集也。獨硏雲卧病。少一甚悵。晩以一律寄來。故喜次之。戱示之。</title>,<text>秋陰漠漠晝寥寥。喜見雲臯一紙招。縱使衝泥家最近。如今閉戶路何遙。殘盃冷炙浮生事。戱墨分茶密地邀。蒼玉屛前堅卧處。故人高致果然饒。</text>
<title>雨中山房襍詠。共賦 十絶。</title>,<text>靄靄池邊雨。刁刁樹杪風。半窓山色裏。一枕水聲中。其二客與新秋至。淸言晝漏移。不知殘暑盡。還喜晩凉時。其三我有蓬蒿徑。羊求幾度來。不愁泥沒屐。隨意踏莓苔。其四雲容乍擁樹。嵐氣半藏山。久雨來人少。板扉盡日閒。其五苦雨門常掩。山厨不起烟。鳩鳴鴟又嘯。終日閙樓邊。其六午飯黃粱飽。秋衫白紵輕。一山渾繞屋。卧看濕雲生。其七蛛絲綴屋角。蟬語集庭林。半晌蒲團上。悠然睡復吟。其八甲子已多雨。今年又忌秋。淋淫三十日。苔色遍書樓。其九烟火四隣暮。繞籬開菜花。家貧少兼味。朝夕飽南瓜。其十風雨衖南屋。秋來碪杵聲。隔墻聞笑語。太半授衣情。</text>
<title>雨中會吳庄小飮</title>,<text>冒烟衝雨不曾迷。十字街頭小衖西。簷鳥數聲當戶晩。盆花一樹亞欄低。騎驢有客勞相問。同里懷人恨未携。縱道泥深山路滑。欲將餘興踏危梯。其二樹裡微凉㶑灧秋。朋簪重盍盡名流。風披杞菊開三徑。雨挾烟嵐壓一樓。半日盃尊堪痛飮。故人談笑破閒愁。硏雲不到方山去。枉負西園景物幽。</text>
<title>冒雨而歸。再疊秋字。呈雲臯兄。</title>,<text>雨吹風打暗鳴秋。屋溜如泉决决流。蛛網繞簷仍塞戶。苔衣滿地欲侵樓。勝遊亦惱浮生事。佳句還添半日愁。吟罷紛紛穿市去。郭南歸路酒燈幽。</text>
<title>與社友遊淸凉里。一宿而還。此乃硏雲別墅也。</title>,<text>一路東城去。逶迤忽幽谷。油油秔稻原。處處散乳犢。林樾互蔽。返景明衆綠。云是淸凉里。故人新結屋。軒楹面靑嶂。籬落披黃菊。鷄狗自煕怡。禽鳥羣飛逐。睠顧欣有契。襆被聊一宿。張燈夜不寐。策策聞落木。脫栗進瓦甌。此事情更熟。樂哉斯一邱。庶幾堪幽獨。感君懷夙賞。繾綣輸心曲。君意太夸張。談屑頗申複。但願心勿移。朋酒頻有速。其二夢覺更深月在窓。數行盆菊儼成雙。溪聲决决偏隨枕。霜氣凄凄半透釭。床釰夜寒光欲射。壁琴時動韻如撞。不知身卧淸凉洞。疑是孤舟溯大江。其三興來何待簡書招。匹馬相尋慰寂寥。石路斜通林外寺。人家多住柳邊橋。百年地僻蒼苔足。九月山寒赤葉饒。却恨殘村風味薄。未將樽酒醉今朝。其四黃葉林中宅。柴荊盡日關。鍾淸知有寺。樓逈欲無山。野老相談笑。隣僧共往還。獨慚烏帽客。不及主人閒。</text>
<title>約澹湖，雲臯，老洲。遊玄寮沈君憲江榭。二首</title>,<text>滄浪之下暎波傍。挾岸名樓一帶長。平楚靑蒼分島嶼。夕陽明滅送帆檣。蒹葭霜露三秋凈。楊柳汀洲五夜凉。聞道隱侯能八詠。風光端合引盃觴。其二朝暾乘曉氣。孤夢覺餘淸。積水晴無際。高林颯有聲。江翻樓影動。風皺酒鱗生。歌罷跨驢去。靑山送客情。</text>
<title>九日會吳氏園</title>,<text>秋懷忽與病相親。佳節名遊不厭頻。九日盃尊無俗事。二年詩社作閒人。楓林病葉霜初重。澗石寒籬菊欲新。脫帽風流如可見。應憐吾輩太淸貧。</text>
<title>夜飮崔命汝 永煕 山亭</title>,<text>每到名園爲暫停。坐看山色斂葱靑。吟來凡若僧初定。病起渾如酒未醒。秋事已殘籬底菊。晨光欲落樹頭星。深樽小燭風僝僽。贏得明朝葉一庭。</text>
<title>雲臯餉耽羅柚十枚。故以詩謝之。甲午正月</title>,<text>來坐南溟萬里外。甛於盧橘爽於梨。一刀剖得瓤如膩。椰子從今未擅奇。</text>
<title>季夏日。雲臯，硏雲聯訪。小酌芸堂。丙申</title>,<text>吾社風流盡在前。如今何事每孤眠。淸凉夜酌空陳迹。玄石春遊悵舊年。眼看螺鬟山色故。耳鳴琴筇磵聲傳。從知緣業終難謝。詩律隨君續月泉。</text>
<title>後數日。又偕二友飮爾雅堂。</title>,<text>城南炎雨凈塵沙。門巷蒼苔最我家。掩却茅茨三畒地。開殘瞿麥數羡花。山房少事時留客。園木多陰晩聚鵶。縱使主人貧到骨。竹風松月未應賖。</text>
<title>初秋日。偕雲𦤎共賦古芸書齋。</title>,<text>前巘雨乍過。秀色含空翠。秋炎老更驕。蒸蒸氣如醉。方寸澹而虛。凉燠自無異。所畏蠅與蚊。欺我棲湫地。但願生羽翰。一擧恣所至。奮飛終不能。飮啄惟適意。著書寄吾生。酌酒弭塵事。此樂諒匪易。庸俗紛啙議。同志幸隣比。初服當與遂。何時話妙詮。共宿溪上寺。</text>
<title>丁酉孟春旬後。大雪連日。孤坐無聊。忽憶社友。得二律一絶。呈雲𦤎，石湖，硏雲乞和。</title>,<text>藥爐曾伴病餘身。病起渾驚物色新。巷柳輕條非昔日。山禽誶語已初春。獨憐華髮尋常老。可奈平頭四十人。只有罇前兒女在。樗蒱歡笑強怡神。其二憂患餘生四十春。多情還覺不貲身。唐虞揖遜千年夢。秦漢文章異代塵。萬事爭從風燭轉。諸公何惜酒盃親。如今同社俱漫浪。拋擲當時篋裡珍。其三西橋老子無詩。蒼玉風流珮馬馳。只有雲臯差強意。狂歌縱酒鎭相隨。</text>
<title>待硏雲不至。悵然賦之。</title>,<text>書來知有故人駕。蓬戶先開榻亦移。巷口跫音何寂寂。墻頭雨色苦遅遅。酒盃已冷香殘處。塵尾空斜日落時。忽憶寺樓前輩事。簑衣不負隔年期。</text>
<title>淸明後二日。會飮晦西。盖同社畢至。五載初集也。</title>,<text>隨意相逢亦快哉。淸明寒食况重來。綠楊一樹春何晩。黃鳥三聲夢欲回。吾社盃罇消永日。誰家車轂響晴雷。莫言事故中年別。懷抱于今得暫開。其二多病年來興亦微。沈郞消瘦减腰圍。庭花寂歷春何在。尊酒留連客未歸。憂患勞生除不得。光陰垂老去如飛。書樓小集君知否。鏡裡曾驚綠髮稀。</text>
<title>春日簡寄澹湖</title>,<text>東風過上巳。花樹媚年芳。樓午鷄聲㬉。松高鶴夢凉。山櫻呈澹白。溪柳嚲輕黃。何處賞春酒。盃濃灩灩香。其二簾幙春如夢。闌珊酒力微。晩凉淸樹樾。朝霧靄林霏。多病人偏老。長貧客亦稀。西橋書不至。知爾掩䨥扉。</text>
<title>雨中雲臯適至。遂賖酒共飮。更步前韵寄澹湖。</title>,<text>日夕門常掩。橋西物自芳。窓明花送影。山暗雨吹凉。滴滴沾松翠。輕輕裛柳黃。聞君罇有綠。春酒漫生香。其二圖書魚魚雅。幽人興不微。磵邊應有雨。林杪已生霏。酒渴銜盃少。棊慵下子稀。山樓相送後。春草獨關扉。</text>
<title>春日會飮澹湖賞花</title>,<text>樓陰如水滿庭團。坐久渾驚午色闌。一樹孤花欹晩照。數行弱柳耐輕寒。相逢莫說論心好。少別方知會面難。客到樽傾人已醉。世情詩思揔無端。</text>
<title>澹湖宅留夜又吟</title>,<text>夜坐草堂月。紛紛樹影纖。山光全入戶。花氣半侵簾。燭跋星初落。盃行露欲添。鷄鳴詩未就。歸去莫相嫌。</text>
<title>暮春會飮竹西雲臯第。澹湖，石經，東亭 徐得淳，石楠 李承元 皆與焉。</title>,<text>昔日曾聞幼婦辭。今來喜見盍簪時。一春愁緖爭如夢。三月穠華更可詩。啼鳥聲中頻挹酒。落花飛處共彈碁。對君傾倒情多少。郢曲胡爲強欲遅。</text>
<title>留夜又拈唐人韵</title>,<text>坐久寒更盡。闌干斗柄橫。酒鱗隨意細。燈暈照心明。暗樹春雲合。虛樓曉月生。一詩猶未了。怊悵遠鷄聲。</text>
<title>訪雲臯少話。澹湖，愚山適至。皆不期也。而愚山又有燕遊歸纔八日。遂共占近軆一詩。</title>,<text>相逢休說別離初。今日淸遊興不踈。春夢已隨花歷亂。詩愁暗與酒消除。桃園好事寧須約。錦里閒人祗寄書。半晌山窓幽薊話。喜君佳句畵難如。</text>
<title>蒼玉屛賞春</title>,<text>病裡風情一夢過。君家草色碧於羅。鳳城日㬉飛花遠。魏闕春晴瑞靄多。老樹㲯毿斜倒影。芳樽㶑灧暗生波。興來不覺山光暝。無限淸遊奈夕何。</text>
<title>燈夕。偕雲臯，澹湖，東亭。登南門城頭。呼韵得一律四絶。</title>,<text>遊人如海各西東。城上樓頭一望同。萬樹曾憐春後綠。千門重作雨餘紅。紛紛半落參差外。點點平分黯澹中。楡餠豆蒸今夜月。誰家歌吹曉來風。其二聯珠綴壁望中斜。火樹高低十萬家。歷落疑窮星宿海。爛熳堪作雨餘花。其三萬樹銀花五夜天。太平燈在市樓前。最憐崇禮門楣上。豊字分明占有年。其四雲從街裡上燈時。年少招邀不賦詩。可笑管絃聲咽處。風流如我有誰知。其五九衢車馬夜相親。笑向靑樓逐暗塵。直到燈殘明月落。行歌猶作未歸人。</text>
<title>丁酉夏日。雲臯以韵語書問。兼寄四律。故幷次之。</title>,<text>窮谷絶問訊。悵惘情更極。忽奉只尺素。輸寫無靳嗇。定慰起居重。復賀親闈安。顧我久樗散。憒劣那足言。慇懃四首詩。韵如調鄒律。感歎作和歌。獨慙才蕪拙。痴語薰幷蕕。累句瓦混琚。可笑禽尙志。計亦迂且踈。但願學宗炳。卧遊深所企。餘懷付同社。潦草難具備。其二崇朝爽氣喜相遭。拄笏忘言是馬曹。夢裡曾聞西港月。書來又說北屯桃。人情冷似吳江冷。酒價高於蜀道高。欲向東都無好主。憐君心事太勞勞。其三無計看山選日遅。幽懷祗許故人知。家貧每負尋眞約。性癖休吟遣興詩。驢背行裝須料理。杖頭掛物亦昌披。㯶鞵布襪終難辦。怊悵嵒花落盡時。右謝寄示其四春來閒夢覺偏長。鍾鼎山林已兩忘。花氣薰人渾寂歷。松聲和雨盡蕭凉。君如粤客談天姥。我似王生記醉鄕。若有芳尊須大酌。不妨酩酊卧西陽。右和遣興其五靑山入望苦相思。每問佳期未有期。南寺何妨花落後。西湖無限月明時。浮生浪迹元如此。名士風流竟是誰。莫道濃陰愁滿眼。濃陰那得俗人知。右解自嘲</text>
<title>江行紀事。戱占六十韻。簡寄同社。</title>,<text>天宇湛新霽。杜若時正芳。微凉動素節。江漢思浮航。圓魄屬旣望。古事宜激昂。落落山佳子。翩翩木天郞。掉臂謝不應。咄唶心獨悵。惟有兩詩伴。濩落洵輩行。剡藤帶弗律。襆被兼奚囊。短驢雖踸踔。氣味固踈狂。西風郭南路。秋色滿行裝。始轉土亭側。邐迤三浦旁。太半門已扃。進追俱奔忙。屛營迷所適。遂亡歧路羊。迂儒易逕逕。畸人多碍障。點檢諒率爾。經緯寡商量。仰頭成一笑。羡彼沙𩿨翔。蹔扣東樓扉。攝齊高士堂。禮數何簡朴。言談大舖張。聞道魯諸生。盡在膠與庠。弓㫌儻徵辟。佇見陳虞唐。送我至柴荊。此意眞難忘。晩投悠悠里。黽勉求助將。主人出奕葉。年貌三十強。脫粟供一頓。四軆頗舒康。忽聞杞溪子。暝渡自路梁。雀躍驚復喜。顚倒衣與裳。驩焉共水枕。溯洄凌淼茫。夜闌艤沙步。席地看天潢。歎息中年別。世故各滄桑。讙呼竟達曙。片月流素光。故人携我去。捩柁江之陽。江陽是君居。樂哉雲水鄕。君才夙俊異。弱齡令譽彰。逸翮嗟何晩。鼎臠吾曾甞。邂逅得羣英。再拝元龍床。裒冠儼環列。顔髮皆老蒼。西門氣槩壯。侍郞風流長。文星聚一夕。詞翰紛頡頏。更有白雲人。喉音起淸商。回燈對烟波。窈窕歌數章。肴胾盛餖飣。美醑紅露香。爛然發華藻。篇詠遞酬償。或麗春藹藹。或濃雲雵雵。或吐氣如虹。陣馬而風檣。勁敵衝壁壘。羸卒不可當。格律追正始。騷雅稱大方。况復荊南金。盡是百鍊鋼。愚蒙㥘且鈍。軋軋腐毫芒。胸如塞榛棘。口若粘膠餳。螗沸眞堪嗤。蚓唫徒自傷。點竄滋瑕纇。塗抹生疣瘡。相顧欲齒冷。我汗已逬漿。那知守株志。反墮挪揄塲。坡公枉好事。使我遂踉蹌。浮生足憂患。萬緣隨滄浪。快意非所願。行樂須無荒。失學慙啙寙。高論凜雌黃。絺繪小伎倆。何必嘔心膓。過目卽電滅。分寸苦得喪。誰能劬墳索。精鑿簸粃糠。作此懺悔語。秘爲巾衍藏。</text>
<title>同社拋約不至</title>,<text>書樓歲暮斷經過。梅下篝燈獨自歌。達士衣冠新世路。迂儒文墨舊山阿。須憐白髮尋常老。堪笑蒼顔一半酡。莫使家僮頻掃雪。從前未見客來多。</text>
<title>偕澹湖，雲𦤎，木䃹，愚山。遊東岳詩壇。</title>,<text>沿溪一路垂楊開。屐齒縱橫印石苔。好鳥應憐林日落。閒花無管俗人來。春光半入靑山郭。暮藹偏生綠酒盃。前輩風流今不見。空敎詩事謾相催。</text>
<title>自詩壇冒雨還晦西山房。又以暗水流花徑分韵得花字。</title>,<text>蓬門幽事作。晝日淸而和。陌上楊柳舒。旖旎交覆遮。誰是賞春者。遊塵擁軒車。不知顔髩改。惟解賦穠華。我亦山壇飮。朋樽聊驩譁。更歸草堂宿。雨打紅杏花。</text>
<title>偕匏園 徐世輔，澹湖，雲𦤎，木磵，愚山。遊雙栢堂。</title>,<text>溪上靑圍四面山。巖扃無事晝常關。雲生細草斜陽外。花落蒼苔老石間。好鳥啼來春寂寂。幽人吟去夢閒閒。酒闌相送堪怊悵。一樹棠棃暎醉顔。</text>
<title>四月八夜。陪海居會池氏莊觀燈。仍又與愚山，葚田 族姪祐吉 步至西橋澹湖第。酌酒賦事。歡呼達明。</title>,<text>下樓相送月流天。穿市歸來迭後前。巷北淸遊堪悵惘。橋西小集足團圓。縱無絲竹消今夜。尙有歌詩似去年。吟罷鷄鳴山欲曙。千家燈落已蕭然。</text>
<title>約同社訪遊沈友君憲玄湖江墅</title>,<text>少別西江水。忽焉已二年。那知一樽酒。復到白𩿨前。㶑灧浮澄碧。上下蔚藍天。挐舟欲買魚。風雨沮我緣。晤語竟移時。冥冥日沈烟。借君樓中宿。此意非偶然。</text>
<title>自玄湖歸途中。共呼韻得一絶。</title>,<text>槐陰濃翠麥堆黃。野色如雲染夕陽。驢背不知山路遠。歸鞍猶待月蒼凉。</text>
<title>東江暎波亭月夜。又次元人詩韵。</title>,<text>危欄百尺絶纖塵。野外昏黃月半輪。短笛橫吹皆遠客。片帆高掛是閒人。一樓烟擁依山樹。兩岸燈明近水隣。忽憶乘風溯流去。浩歌賖醉洞庭春。</text>
<title>奉恩寺分韻得泠字 五排十句</title>,<text>名刹知相近。吾行豈可停。泝迴游水府。迢遞問禪扃。磵草明幽色。巖花表異馨。午風巾欲墮。晴靄酒初醒。肅穆危樓逈。黝深古木冥。萬峰環拱揖。三佛坐虛靈。卓錫飛泉湧。談經老石聽。慧禽唬處靜。粥皷喚來惺。咒偈淸煩惱。漱流滌穢腥。山門歸去後。魂夢日泠泠。</text>
<title>偶歷雲𦤎。匏翁亦至。遂共拈唐韵。</title>,<text>愛君鷄黍似茅容。短屐輕衫日過從。乳燕嫰嬌能澀語。篆烟晴裊作奇峰。午熏凉憶江陰竹。晩籟淸聽栗里松。知是柴門無駟馬。不妨扶醉趁街鍾。</text>
<title>出北城口號</title>,<text>北城茆屋午烟微。短策行唫日未西。溪路登登三百折。絶峰高處杖頭齊。</text>
<title>自新營向僧伽</title>,<text>逶迤復犖确。木末見禪居。日落千峰暗。水流一洞虛。</text>
<title>聞石經生子。以詩賀之。</title>,<text>德門佳氣已充閭。紅帋題名較孰如。老友纔聞驚且喜。匆匆錯寄弄麞書。其二吾今不惑有三兒。稚齒呼爺最愛之。三十七年君一子。會看跨竈未應遅。其三吾社三人揔有兒。雲𦤎老子獨無之。有兒無子渾閒事。多見天公戱劇時。其四向來吉夢叶令辰。奕葉承家乃有人。且待明朝設湯餠。爲君當祝天麒麟。</text>
<title>諸君皆徑去。余與石經，木磵。待月樓上。又得一絶。</title>,<text>石氣蒼凉月上樓。有誰牽挽獨淹留。山風故欲凄人意。吹盡蕭蕭落木秌。</text>
<title>戊戌孟冬十一夜。簡邀沆瀣二公。同社諸友設酌。爲余生日小集。各賦一律。</title>,<text>剗地風寒勢更嚴。蕭蕭吹雪凍成黏。談淸夜久吟魂靜。茶歇香殘睡意兼。林罅踈星疑在戶。樓虛纖月欲生簾。瓦甌細酌堪眞率。世味爭如野味甛。</text>
<title>草堂吟社賞月細韵。得古軆十韻。</title>,<text>曲巷通草塢。板扉卽吾舍。蔣徑無新識。羊裘自相迓。柑醑綠正熟。可以叵羅瀉。况有光明燭。不用隣壁借。肴胾錯登盤。緗素紛盈架。古人亦愛酺。良讌須及暇。世事隨蓬科。朱顔那足詑。娟娟東嶺月。流光散林罅。褰衣步素影。直到更漏罷。爲君寫幽興。酣歌樂淸夜。</text>
<title>偕雲𦤎，原泉夜飮蒼玉屛。澹湖亦至。遂得深字。</title>,<text>草堂仍小集。非爲酒盃深。竗語傾千古。良宵抵萬金。蕭騷風打竹。隱約月生林。漫浪成唫社。堪題漢上襟。</text>
<title>原州營妓有錦鶯者。自號錦園。年二十二。有才貌善歌詩。名聞東州。余友石經與有唱和。遂以梅花諸咏。歸詑吾社。又要諸和韵。手寫一扇以寄。故戱次之。凡二律。</title>,<text>梅下佳人倚夕曛。淡粧濃抹兩難分。紅愁幾向罇前寫。碧痞曾從曲裏聞。蘇女迴文能織錦。韋娘高䯻謾如雲。風情彩筆尋常在。粉黛當年也不羣。其二日日欄頭送夕曛。玉人消息杳難分。蓬山有路魂應斷。潯水無潮信未聞。幾度西廂空待月。當時三峽枉行雲。不曾相識何怊悵。愛殺君才獨出羣。</text>
<title>歲暮孤坐。感懷牢落。木磵夜約諸公。携肴醑盛品。訪余於草塢幽居。喜甚共拈韵。得近軆一篇。</title>,<text>臘尾駸駸送一年。烹羊煮酒不論錢。柴門積雪生春酌。小巷寒鷄失曉眠。病起歌詩俱漫浪。閒來事業亦癡顚。何須煖老思燕玉。欲放紅鐙照綺筵。</text>
<title>除夜雲𦤎來訪。喜拈釰南詩韵。共賦一律。</title>,<text>硯北生涯鬢髮新。明朝四十二年身。但令一歲無今夕。未必三山有別人。老境誰憐蛇赴壑。壯心吾欲酒爲隣。晨鷄已報春消息。從此柴門定不貧。</text>
<title>己亥元日試筆。又用除韻。己亥</title>,<text>朝回天地物華新。萬象森羅一老身。自是踈狂獨舊我。任從拋擲作閒人。樗蒲嬉笑驩兒女。斗酒歌呼閙巷隣。但使諸公詩什富。會看吾社未全貧。</text>
<title>雲𦤎，澹湖夜訪設小酌。拈韵共賦。盖開歲第一集。而石經留約不至。</title>,<text>有酒獨斟詩獨唱。玉昆金友如天上。夕寒閉戶月昏黃。思量黯黯情何悵。衚衕詰曲不見人。小樓一面開靑嶂。况復雪融泥沒踝。縱我幽獨誰能訪。左圖右史三兩行。踈燈古梅空相向。聞君竹枝春可憐。非花非霧魂欲傍。錦里學士持錦字。不欲與君同踈放。北斗闌干鷄棲棲。低回躑躅君難忘。</text>
<title>送友之任南邑 代人作</title>,<text>夫子出奕葉。少日劬典墳。卓犖抱奇姿。落筆干靑雲。如何橫海鱗。反與鰌鱔羣。寸祿匪其志。袍笏困塵氛。居然漢循良。竹符彤庭分。民社足籍手。治忽隨漫勤。湖俗况狡獪。百瘼絲糾棼。所以杯勺水。難求車薪焚。我亦陸沉者。衰髮日紛紛。故人今千里。別語重慇懃。此去須努力。無負聖明君。蠖屈終當伸。一縣那足云。</text>
<title>冷溪酒肆。待石經回驢。</title>,<text>下山君獨去。餘興向春城。一衲隨我至。猶能慰我情。屛營酒家壚。破屋纔數楹。出門俟歸驢。晝日欲西傾。回首昨宿處。林外數峰晴。</text>
<title>自臨漢亭還。又會石經。至蒼玉屛。雲𦤎，原泉，藹士偕作。</title>,<text>龍鍾衣袂酒痕霑。湖墅山樓樂意兼。到處名花皆旑。自然佳句盡穠纖。巖崖偪側雲生几。院落幽閒月掛簾。况復諸君新咏在。彩毫何必夢江淹。</text>
<title>族姪成汝藹士置酒要余。翩然𨓏醉。追和原韵以示之。</title>,<text>欵欵春禽不暫遅。君家選日是幽期。短墻一半花生影。叉路東西柳嚲枝。屐齒縱橫經雨地。茶杯交錯點鐙時。酒闌未覺人間世。蠻觸紛然又豈知。</text>
<title>春日游新興寺</title>,<text>山深隱約上皇初。一路松風酒氣踈。磵草葳蕤明野服。巖花婭姹媚禪居。泉聲似作空門偈。鳥語疑傳印度書。纔到東林淸凈地。病情詩思揔如如。</text>
<title>翌日在上寮。拈韵得凈字。</title>,<text>山花似閨女。秀色春何盛。時雨乍膏沐。穠華日以靘。孤芳托深谷。磵阿自輝暎。絶俗豈天意。幽顯各殊命。况復蘭若花。已具如來性。色相都歸妄。開落那有競。我行來靈境。一宿塵翳凈。芳緣卽奇遌。幽興諒難竟。摩挲未忍去。爲爾發新咏。恐爲花所笑。亦爲花所病。</text>
<title>又賦七律二</title>,<text>木魚呼粥鎭山門。暾日朝來過雨痕。淅瀝松聲生梵唄。蒼凉石氣射杯尊。一春僧住花間寺。十里人歸柳外村。襆被重遊眞浪跡。如今回憶鬂絲存。其二再宿禪房聞夜鍾。君詩迭發我何從。有時㶁㶁花間水。無數持持嶺上松。誰向商山憐皓首。相逢飯顆笑臞容。褰衣欲出藤蘿外。更恐深潭起毒龍。</text>
<title>分桃花源裡人家。拾家字。賦七絶五首。</title>,<text>西南林壑似琅瑘。纔入山門路復叉。灧㶑淸溪三數里。丹樓忽敝梵王家。其二山花遠近爛如霞。靠岸穿谿落更斜。淺絳殷紅渾一色。始知春在梵王家。其三春禽誶語午蜂衙。松影參差花影加。一幅徐煕新畵障。誰人添寫梵王家。其四朝回急雨漲溪沙。流水濺濺漾草芽。素柰花開人不見。泠然淸磬梵王家。其五伊蒲菽乳淡生涯。海錯山珍不足賖。慣識僧雛多別味。爲君春醉梵王家。</text>
<title>四月二十三日。社友集余山房。拈釰南韵。</title>,<text>近來蝸屋足身閒。不羡淸風五百間。門掩綠深三逕草。樓虛靑納四圍山。芳罇且向棠陰醉。晩步時從竹里還。是日與諸友訪竹西偕還。仍飮海棠樹下故云。 忽憶卧龍懷舊侶。夢中留約未曾攀。梅史時在南陽衙。有相訪之約。</text>
<title>留贈應策上人發願</title>,<text>羡他空色悟來人。共伴高僧結凈因。欲向山門留半偈。他時相憶已塵塵。其二曾聞刹那等須彌。不妨空言一紙詩。我有福田能識否。爲君當作大慈悲。</text>
<title>七星閣夜雨</title>,<text>五月裙衣冷。方知近石泉。雲歸羣木外。山出一樓前。夕梵禪心定。晨燈客夢懸。那堪橋上別。風雨宿諸天。</text>
<title>是行石經先歸。明日遣小竪餉醪肴。兼寄三絶於余輩。故遂共戱次之。</title>,<text>詞賦英華夙所儲。一生辛苦學相如。故人未解凌雲志。訝道棲遅釋氏廬。右爲雲𦤎解嘲其二僧殘寺古少來人。烟火蕭條雨色新。淡食三朝眞毳飰。從來知有夙生因。右自嘲其三山橋相送悵分離。夜雨禪燈坐似癡。壺醪海錯慇懃意。知我情多漫浪詩。右謝送酒</text>
<title>滯雨在上寮</title>,<text>徐君愛書幮。久作空門伴。孱顔供呻𠌫。風珮淸唫玩。聯翩六社友。游歷紛聚散。我行獨淹雨。三宿猶覊絆。羣巒互因依。空翠溢几案。俄然衆壑霧。吐呑山一半。巖谷日冥冥。昏朝無異看。飛流噴石罅。汩㶁吼兩岸。林木滋蒙翳。禽鳥愁凌亂。厨空烟火稀。水深行旅斷。禪牎共飢卧。幽思浩無畔。不辨已忘吾。焉知人世換。</text>
<title>七星閣分賦四言。得君字。</title>,<text>城東一區。維水沄沄。峰迴路迆。畧彴橫分。松蒼栝翠。擺風捩雲。磵鳴溪怒。駭矚殷聞。巖巖石广。儼七星君。村媼咒賽。糈潔椒芬。我來聆雨。五易晨曛。僧雛欵昵。草䟽慇懃。蒲團不移。褪卸衣帬。雲兄騁奇。澹友咀馧。載其唫嘯。有如箎塤。永矢難諼。樂哉訢訢。如何竹士。滚于塵氛。我作我歌。匪詩匪文。</text>
<title>翌日又得夕字</title>,<text>急雨淋淋風槭槭。蒼靄遠近山向夕。壽藤老蔓交古栢。黛色遏雲森千尺。飛泉一道瀉深碧。寒聲殷戶鳴枕席。禪扃斜呀晝常闢。石淸松凉醒心魄。手持法楞向高釋。眞如十證時共繹。軒渠拍手聊自適。我豈三昧空王迹。嗟君久作新興客。脫然不爲形所役。我亦從君來交蹠。聯床五夜窮奧賾。出門入門語刺刺。老友爲余苦規畫。居僧窶那足責。茹䟽飮水堪咄唶。小奚思歸理襏襫。明朝別緖愁脉脉。會待月圓重尋索。溪禽磵卉休相惜。出洞依遅拄短策。回看山椒烟嵐積。</text>
<title>南陽鳳林寺</title>,<text>六月南陽景物闌。笋輿百里太無端。山歌竟日風生笛。官酒留人月上欄。嵐氣似烟晴嶂合。松聲如雨夕樓寒。僧殘院廢君休說。滄海明朝取次看。</text>
<title>蚤發向馬山浦</title>,<text>朝來征鐸軫閒愁。分外從君汗漫遊。禾黍桑麻皆沃野。里閭烟火古名州。漁梁日出雲初散。浦閘潮通水急流。直到海門天遠大。欲將豪興倚吳鉤。</text>
<title>黃金山望海</title>,<text>島勢平圍四望同。浮天無際混西東。秦童藥草終難返。漢使星河若可通。積水虛明能吐納。二儀淸濁自冥濛。蓬山定在雲霓外。那得宗生破浪風。其二扶桑若木兩無隈。極目方輿水一杯。外接九霄猶混沌。中涵萬族作肧胎。衝潮澒洞魚龍出。巨浪掀翻日月迴。欲賦慙吾蠡勺志。大家誰是木華才。</text>
<title>秋夜飮澹湖家</title>,<text>唫社關情老未休。移家况復在山樓。枕邊熒火欺殘夜。牀下蟲聲報早秋。衖路倭遅同舊約。書鐙歷落又閒愁。煩君欲問當年事。枉費深尊到白頭。</text>
<title>嗜卧李侍郞 鍾運 八十壽會詩 代人作○有叙不錄</title>,<text>南斗壽星動。公今大耋年。世家能紹美。時輩亦推賢。鶴髮壺中老。朱顔地上仙。吾衰猶健飰。來醉侍郞筵。其二家國承平日。風流晩暮年。一堂巾服古。諸老酒杯圓。獨我功名薄。如公福履全。此遊多上壽。正欲祝君前。</text>
<title>冏廬夜飮</title>,<text>十日驅馳一日休。郞官身世付東流。雲從街靜風生樹。太僕門深雪擁樓。剪燭重逢同社友。開樽回憶昔年秋。憐君詩力逾淸健。到老猶能作漫遊。</text>
<title>冏廬夜唫。匏園，澹湖偕至。</title>,<text>雪衖泯車轍。寒梅欲放春。壺觴雖冷淡。詩句自淸新。水閣更深客。官樓歲晏人。野情無異境。隨處見天眞。</text>
<title>臘夜小集太僕直廬</title>,<text>短景何駸駸。徂歲無多在。一遊抵萬金。良夜誠難再。酣歌倚新篇。凍硏筆尖退。君行犯夕鍾。暝踏衚衕內。寒衣疑幽扃。好事追前輩。隣官又故人。小燭來相待。浮生易佗傺。高論休感慨。所嗟俱郞潛。白首還紳佩。棄置那足言。濁醪須自愛。西欄有新月。林影紛破碎。冉冉纔半䂓。流光逈無礙。冲襟泂如水。寸心同不昧。更看南山曙。微露靑螺黛。</text>
<title>雲𦤎晬日。設酌共賦。</title>,<text>小樓深巷對斜峰。斗酒沉吟已曉鍾。寂歷踈星猶掛木。依微淺雪未封松。幽情偶爾尋安道。古事終難語子容。奇句氛氳爭吐氣。羡君筆下走蛟龍。</text>
<title>梅發酒熟。招翠田，雲𦤎，東樊，澹湖，愚山，原泉飮。</title>,<text>急風吹雪走空庭。樓上書燈黯淡靑。缺月當窓光欲透。殘梅依酒冷初醒。山南小集逢新臘。硯北餘生托石經。舊雨相將無異境。淸言一夜落踈星。</text>
<title>與澹湖夜唫翠田山房。陶雲偕焉。</title>,<text>久知李文叔。今日訪名園。詩供隃靡墨。酒傾白墮尊。雪晴留夜色。梅落見春痕。臘尾無多在。狂歌竟曉昏。</text>
<title>又拈元人詩韵</title>,<text>曉樓疑對夢魂間。園木蕭騷雪罨山。驩若平生惟酒在。依然勁敵與詩關。有誰興處梅同老。爲爾淹留月共閒。燈灺鷄鳴催歲暮。白頭聊復作歡顔。</text>
<title>夏日太僕直廬。澹湖，雲𦤎來訪。拈韵共賦。</title>,<text>隨處相逢共一堂。嘯歌今日引盃長。鳥啼官閣餘殘照。雨過荷塘集晩凉。識字有年還作士。致君無術合爲郞。靑袍久被游塵暗。自笑頹當兩鬢蒼。</text>
<title>自銀川舟發向京師。翌日阻風泊通津界。時郡人安蓮園龜顯同舟。遣懷頗可意。</title>,<text>雲外靑山定幾重。靑山一半白雲封。神京只在雲山處。獨倚蓬牎數遠峰。其二舟行勝似馬行難。今日東風作意寒。笑殺桃花村里老。客亭相守太無端。其三銀川老吏病懷寬。百丈牽來自碧瀾。一日欲行三百里。舟人不許上危灘。其四濤聲直走向長安。遠客停舟午色闌。折柳亭邊無一柳。當時應爲別離殘。</text>
<title>泊折柳浦夜宿。口呼示諸生。</title>,<text>弭櫂春江夕照天。波聲不斷送流年。先生五斗慚津吏。令尹雙鳧合水仙。傾盖已憐逢一士。班荊忽復識群賢。荒村共宿今宵月。夢在靑山白鳥前。</text>
<title>幸洲舟中</title>,<text>夢斷櫂歌襖靄聲。楊花江上日東生。朝來擁被孤蓬底。分付蒿師報水程。</text>
<title>舟向陽川</title>,<text>我行隨萍梗。遂作湖海客。夜宿浦人戶。曉發江嘴石。一葦恣所如。悠悠窮日夕。頓忘太守啣。去尋蛟龍跡。</text>
<title>舟中又拈五言近軆</title>,<text>潮落江如熨。澄流灧㶑寒。綠憐汀草嫰。紅惜岸花殘。迴櫂山逾逈。移舟日欲闌。幸湖三十里。辛苦溯危灘。</text>
<title>舟發三浦</title>,<text>客行窮水國。遊興付長年。舟漾溶溶月。江涵漠漠天。隨流心不繫。欹枕夢相連。幸此同仙侶。堪爲繪事傳。</text>
<title>晩泊祖江</title>,<text>一送一迎兩岸山。漁家歷歷掩柴關。片雲落日帆檣外。遠樹孤烟島嶼間。幾伴魚龍淹水宿。又隨鷗鷺逐波閒。秦童漢使今何在。解纜春風倚醉顔。</text>
<title>上大興山城南將臺</title>,<text>笋輿咿軋萬松中。保障城高接太空。絶頂衣裙生晝霧。上臺絃管韵天風。圍如鉄甕千峰合。曲似羊腸一路通。四望不知山遠近。重巒無數碧濛濛。</text>
<title>偕澹湖訪安氏庄</title>,<text>晩衙初罷訪靑山。濁酒留歡未便還。安氏名園林影裡。使君遊屐水聲間。依依烟火銀川郡。歷歷帆檣玉浦灣。劉阮不來春色在。桃花千樹掩柴關。</text>
<title>石潭聽溪堂。謹步體素李公韵。示東樊子。</title>,<text>九曲涓涓水。隱屛第五頭。古祠存肸蠁。夬子儼藏修。禮樂當年事。溪山此地秋。汚隆隨進退。靑史自生愁。</text>
<title>戱占二絶。寄東陽知府 趙侯存奎 求和。</title>,<text>七宿東陽未了因。晩花何事獨傷春。可憐風雨秋燈下。夢斷香消不見人。其二東陽老吏好風流。玉女明粧坐兩頭。自笑禪衣花不染。任從羞殺任從愁。</text>
<title>旬題後賦七言四韵。廵示十六坊儒生求和。</title>,<text>九閱瓊章忝主盟。珊瑚鉄網揀諸生。莫將蘭棘紛相較。戒以沙珠各自程。偶點丹黃非苛政。向來甲乙亦寬評。松燈白屋勤鉛槧。知爾宏詞博學名。</text>
<title>三月十一日。邑人士與兒曹。賞花無名臺。占寄一律。壬寅</title>,<text>久與唫魂酒迹刪。忽聞遊屐在春山。花光罨畵殘陽外。鳥語塡詞亂樹間。堪笑簿書官事束。劇憐盃酌野情閒。吾衰尙有新詩筆。寄向諸君一破顔。</text>
<title>銀川絶句</title>,<text>誰道銀川是白川。樵山漁海捴堪憐。人來人去城頭市。盡日紛紛買木棉。其二南八坊兼北八坊。平田無限野茫茫。短籬茅屋三千戶。道是羹魚飰稻鄕。其三安村趙里錯如麻。自謂朱陳作世家。寂寞至今絃誦地。任從稼穡好生涯。其四銀鱗來自玉山津。五月鱸魚色味新。可笑官家無二價。浦人不肯賣厨人。其五弱冠辮髮貢生兒。五日分番講足支。銀川知印幼小者。佩刀及筆囊。號足支。每詣掾房講肄。足支謂支官長盤足也。 擁進文書爭搨印。縱橫徐疾捴相宜。其六東去松京隔一津。遺風洛邑見頑民。橋名洗耳川名潁。巢許何曾不服臣。其七銕碑來讀字摩挲。尙憶當時鄭夢坡。稷下絃歌陳迹在。踈庸秪合擬遵何。鄭戚兄景守曾守是郡。有遺愛。其八雉嶽神祠屋數椽。不知留此幾多年。痴嫗日夜祈如願。膜拜床頭擲滿錢。其九銀人知鬼不知醫。病有妖巫雅更宜。襍進盤羞焚楮幣。叮嚀刺促強爲辭。</text>
<title>自金谷挐舟返玉山</title>,<text>擊汰復揚舲。吾行眇若萍。水光仍灝氣。人語亦魚腥。帆急靑山去。江鳴白雨經。欲尋蕭寺在。汀樹已冥冥。</text>
<title>舟泊</title>,<text>櫓鳴咿軋水西流。暮雨瀟瀟斷港頭。衰骨不堪爲吏事。一尊聊復弄扁舟。</text>
<title>謫居第三夜。次朱塾師。廸哲○壬寅九月</title>,<text>豈怨蒼天豈怨人。此行知自夙生因。桑蓬久抱蜚騰志。書釰空驚老大身。半夜靑燈悲落木。十年烏帽誤游塵。尊前又被黃花笑。不𤢜龍山有逐臣。</text>
<title>第四夜。又步朱塾師。</title>,<text>行藏有前定。淪落在東陽。喞喞虫鳴月。蕭蕭鴈叫霜。殘釭隨客枕。歸夢到書堂。廿載風塵跡。翻驚兩鬂蒼。</text>
<title>第五夜。又疊朱塾師。</title>,<text>闌風伏雨二更休。遠客東易落木秋。驛路高低圍野色。官橋詰曲枕溪流。燈前獨做家鄕夢。酒后渾驚宦海遊。適去適來鳧鴈迹。江湖隨處捴閒愁。</text>
<title>悵然寄延安知府金侯稚默 淵根</title>,<text>去年同作使君時。共宿池堂夜語遅。今日重來窮賦鵩。更無一字慰相思。辛丑秋。余與稚默以査事官來此。同宿池堂凡七宵。</text>
<title>禹生治榮。桐鄕之士也。來訪坎廬。夜仍次李義山。得一長律。</title>,<text>蓬藋跫音歎久停。喜君匹馬自寒坰。高談漫浪非堅白。薄宦踉蹌愧汗靑。象外人情休更道。中間世故未堪聽。相逢但醉如澠酒。還笑當年楚客醒。</text>
<title>後數日。安明瑞跋涉又至。甚喜口占。</title>,<text>客到空山酒一樽。鴉啼月出掩柴門。墻頭老木生寒色。野外殘烟羃遠痕。脫却靑衫今海士。依然白髮舊蓮園。郡樓相對知何日。歎息思君不可諼。</text>
<title>李陶雲弘夫 㘾 自永柔衙還向京第。歷訪。夜與酌酒。共次唐人劉滄韻。</title>,<text>縶駒投轄莫嫌遅。矮屋孤燈雅更宜。歸駕正當梅發後。征衣况趁雪晴時。離懷懊惱宵何短。野語殷勤月欲移。縱使水滄鳴玉陛。知君不負歲寒期。</text>
<title>酒闌又拈高季廸韵。陶雲憊甚經去。約以郵筒相示。明日追成簡寄。</title>,<text>久客方知日月長。夢中無路可尋鄕。忽逢舊雨盃尊合。幸得新詩紙墨香。莫道出門多窒礙。已能安土足相羊。人生一世眞羈旅。少別何須各斷腸。</text>
<title>別意悵惘。再疊遅字。幷寄陶雲學士。兼示翠田。</title>,<text>末契蓬麻廿載遅。鬚眉相對兩相宜。憐君通籍蜚英日。柰我投荒到老旹。雪擁藍關方歎息。歌成水調始量移。翠田阿季知無恙。努力宏詞莫殿期。</text>
<title>贈浿妓雪紅</title>,<text>浿上名姬字雪紅。如何淪落怨春風。淸歌緩曲南無佛。紅以緩聲善歌念佛曲。其聲凄切動人。 腸斷東陽放逐翁。其二玉人來自古江陰。訴盡衷情恨更深。一曲琵琶白司馬。靑衫揮淚枉傷心。紅流落爲古江陰池氏所蓄。聞余在謫。匹馬來訪。三宿而去。</text>
<title>次昌兒寄示拈花一笑韻</title>,<text>一榻跏趺老釋如。蕭閒幽獨境俱虛。日高十丈門猶閉。人去三更燭尙餘。曉枕思量仍客夢。郵程消息問家書。故園年少知無恙。梅下題詩慰索居。</text>
<title>癸卯元日試筆</title>,<text>旅舍鷄鳴黯欲晨。居然四十六年春。萬緣爭注歸墟水。一夢空驚小劫身。擲博呼盧眞戱劇。裁紅暈碧好經綸。元朝但醉殊鄕酒。野語何妨近局人。</text>
<title>元宵踏月三石橋。共拈顧華玉韻。</title>,<text>二更三點冷烟沉。步出橋頭樹有陰。長路斷山孤客望。異鄕明月故園心。天寒古驛春猶早。雪壓柴門曉更深。回首鳳城行樂地。幾家燈火管絃音。</text>
<title>元宵步月歌。得石字二十六韻。</title>,<text>去年上元銀川客。今年上元東陽謫。東陽兒女笑揶揄。此翁爲客眞浪迹。嗟吾浪跡從汝呼。人生失意休咄唶。年年佳節明月來。氷輪金鏡如宿昔。有月秪可娛良宵。得馬失馬那足惜。不用梯雲取淸光。淸光入戶還相索。褰衣步月望靑天。宛轉玉女雲端隔。銀闕瑤宮是何年。鸞笙鳳簫應此夕。彎彎一片照無垠。幾人榮耀幾人厄。幾人羅帷同所歡。幾人萍水無所迫。愛殺南樓赤壁遊。風懷奇絶先我獲。出門四顧溢淸寒。䨥眸炯炯寰宇窄。魏三朱四折風巾。坡山萊州扶老策。衚衕詰曲路交叉。三石橋頭紛帬屐。官樓深𨳲已齁齁。絃管啁哳徒爭逆。是旹積雪猶未消。交輝晃朗堆瑤璧。野曠初展澄心牋。樓虛忽掛鮫人帛。凌凌澈骨難久留。歸來怳惚醒心𩲸。豈有逸翮羾寒門。更疑飛錫遊姑射。觥船大酌酒數行。鶴長鳧短爭寸尺。野謔農譚俱懵騰。酩酊如泥誰呵斥。枯腸一字不堪飧。當旹枉欲勞紬繹。何如把酒弄月人。世間憂樂春氷釋。俄然北壁頹彌明。晨鷄腷膊東方白。明朝翻作元宵歌。還復兀兀隣木石。</text>
<title>夜訪朱塾師書室</title>,<text>百頃琉璃一色齊。天寒白屋酒燈迷。最憐三石橋頭月。似向遊人影乍低。其二踏踏回回路不齊。玉樓瓊樹捴熹迷。夜深驚罷書齋夢。一穗寒燈傍壁低。</text>
<title>贈李天慶秀才</title>,<text>李侯有令孫。讀書通大義。從學坡山翁。口授江氏記。老人常含飴。喜甚而不寐。詑我池閣篇。一展先駴視。其齡未舞勺。其書能大字。不繇鍾王訣。揮灑已縱恣。屈曲珊瑚紫。點綴琅玕翠。虬枝護銕榦。一一自然致。我雖拙於藝。粗闚古人志。平生小學類。今日爲爾寄。小學本六書。象形兼會意。五十有六種。羅列三倉識。子母必安排。州部俱整次。猛捩想蠆尾。緩畫戒蒸餌。肥雋綿鐵。瘦勁骨勝胾。染翰宜調墨。使指須聽臂。顔筋何精妙。虞戈亦奇異。蠅頭與辟窠。小大無岐貳。生憎硯盖草。不分壁間戱。行隷襍篆楷。胡亂沒巴鼻。池墨聞羲獻。塚筆憶懷智。勤然後乃工。莫謂才未至。嗟哉爾王父。濩落空抱器。少小戎垣略。老大東陽吏。爾今千里駒。會當爲騏驥。萬法如學書。努力毋自棄。</text>
<title>次銀川使君李季問 學在 寄示韻</title>,<text>一爲遷客斷過從。獨夜殊鄕忽漫逢。記得鳳城同宦日。吾衰非復向來容。余與季問。有太僕僚緣故云爾。</text>
<title>具綾山行遠甫自浿上回。過余留飮。呼韵共賦。</title>,<text>匹馬春衣趁夕陽。杏花寒食滯殊鄕。高名半世交何晩。華髮窮廬意更長。老去每憐歡處少。見來還惜別時忙。龍門裏如相憶。爲盡深罇醉不妨。綾山方住龍門峽中</text>
<title>偕吳正言老人。遊太白山城賞花。</title>,<text>步步登殘堞。江平劃野流。山圍太師像。花暎梵王樓。午酌傾紅露。春遊惱白頭。斜陽留不去。啼鳥送鄕愁。</text>
<title>雨中閒坐。拈牧齋韻。</title>,<text>飢猶飽糲飰。渴亦飮山泉。湛寂非參佛。淸虛豈學仙。壺中元有地。井裏足看天。獨客無塵累。渾疑太古前。</text>
<title>當夜又次少陵韻</title>,<text>圖書窓一半。燈火屋中間。雨暝高低樹。烟沉遠近山。逢人聞野語。把酒解愁顔。客枕無禁夢。家鄕日往還。</text>
<title>夏日書懷。次老杜韵共賦。</title>,<text>垂柳㲯毿蔭覆墻。更看庭草媚幽芳。久違酒所親朋濶。苦憶家書道路長。老馬縱愚堪用智。好花雖殢尙餘香。卜居且莫從詹尹。隨處身安市肆傍。</text>
<title>夏日書褱。又拈何大復韻。</title>,<text>隨處身安卽我居。殊鄕還復故鄕如。春深野女筐携菜。雨落漁工罩捕魚。書卷每親人去後。茶盃自足夢醒餘。是非憂樂亡羊地。卧看閒雲過太虛。</text>
<title>吳坡林舜若 頎默 來訪共賦</title>,<text>舌底珠璣筆底霞。班荊深幸識名家。眼靑喜看文河字。頭白慚迷學海涯。幾向蠧魚空畵虎。劇憐楮葉漫塗鴉。相逢莫問䧺雌甲。等是他鄕一浪花。余與舜若同庚</text>
<title>遣興次老杜</title>,<text>一鳥啼淸晝。柴門碧樹高。遠山濃似墨。飛雨細於毛。覔句非驢背。忘言是馬曹。此身堪野逸。寧使六根勞。</text>
<title>明日又次杜韵</title>,<text>山屋通流水。官橋引遠郊。鵓鳩啼洽洽。黃鳥語交交。林際明紅藥。墻頭亞碧梢。僦居饒景物。隱約舊誅茅。</text>
<title>尹友士能以灣伯過晤。明日行到䓗秀。又寄一律。故和付郵遞。</title>,<text>飄茵落溷各隨分。䓗竹終然故舊人。五馬仙郞增意氣。二年遷客悵心神。官娥到處顔如玉。名酒斟來色似銀。西塞龍灣千里路。錦囊詩句幾回新。</text>
<title>餘緖惘然難理。又占一韻。寄灣尹學士。</title>,<text>香案吏爲塞上吏。牙㫌颯沓入雲橫。兒童已盡推家世。草木猶應識姓名。地隔神州衣帶水。天連客路鳳凰城。歌樓舞榭風流日。記否篝鐙夜話情。</text>
<title>書成又將前韵。錯押以寄。</title>,<text>牢騷澤畔行唫客。珍重邊門坐鎭人。別後鬚眉吾已老。近來詩筆爾如神。酒間閱世風情盡。燈底論心感慨新。多謝郵筒遠相贈。也應勝似朱提銀。</text>
<title>對酒遣興。次吳梅村。</title>,<text>一罇酣飮破愁顔。勝似眞仙服大還。整頓心神超物外。任他髭髮老塵間。松簷翳日猶聞雨。簾角當窓不碍山。野客自來旋自去。六時無事捴閒閒。</text>
<title>兪海泉景中 鎭五 謫居瑞興。而要余相遌。故往訪之。與同寢食凡八日。意甚至也。遂拈唐韻共賦。</title>,<text>匹馬西行爲見君。向來聲價幾曾聞。衣巾敢作他鄕會。肝肺還從畏友分。逐客風情今白首。大家才調尙靑雲。相逢且莫悲淪落。一片氷心已不羣。</text>
<title>還歸東陽日。次兪景中學士韻留別。</title>,<text>一曲驪駒酒蘸衣。爲誰來到爲誰歸。滄桑晩契情何極。憂患餘生見亦稀。旅夢已隨流水去。離魂不逐暮雲飛。隴山七夜連床語。商略他時愼莫違。</text>
<title>景中追我至林藪。黯然而別。臨分口號一絶。</title>,<text>屧聲同度柳邊樓。未覺長亭十里遙。酒盡斜陽人獨去。亂鵶啼鳥若相招。</text>
<title>洪吏議士協 鍾應 與其季士賓 鍾序 江西知縣。共作西行。偶會於瑞興府內。談諧數宿。臨分拈韵。約郵筒相示。追寄二律。</title>,<text>班荊話舊寸心明。又見塤箎伯仲情。吏部衣冠皆逸氣。使君車馬亦嘉聲。幺絃我已浮名盡。彩筆公今絶代橫。西去關河應有詠。來時驚倒老書生。其二艱難薄宦鬢絲明。彈指空驚廿載情。已矣消磨餘病骨。終然拋擲有詩聲。旅窓痛飮高歌起。官燭淸遊短篴橫。古往今來皆是客。等閒萍水說浮生。</text>
<title>尹石醉士能飛撥報答。和示二律。故又再步前韵。回付龍灣郵遞。</title>,<text>開凾忽見寶光透。金䪥琳琅醉墨橫。亥豕未分慙識字。蟲魚已註歎揚名。寺碑正直三千帛。趙璧當酬十五城。我老無成生白髮。江郞綵筆夢中情。其二吹葱騎竹兩嬉戱。屈指于今有幾人。衰髮中年同惜別。尺書千里倍悽神。時淸莫問軍籌急。歲晏應驚旅夢新。紅荳歌殘相憶處。鴨江秋水月如銀。</text>
<title>次石經學士寄示韻</title>,<text>卧病東陽秋雨裡。無關花落與花開。夢中覔路家何遠。日下懷人首更回。芳杜江潭吾放逐。閒雲天地爾歸來。石經方解綬家食 從知步步瞿塘險。少有風波便作堆。</text>
<title>次韻兪海泉簡寄</title>,<text>二年流落客心驚。天地悠悠鬂髮明。跡累丹書同病日。歌傳紅荳兩鄕情。相思曉夢應難做。久別秋霖苦不晴。回首龍泉官道裡。綠楊無限亂蟬聲。其二別君歸卧柳陰中。野服蕭凉颭晩風。世事從知眞噩夢。何須咄咄更書空。</text>
<title>又次兪海泉橋字第二韵戱成。兼示瑞興知府韓敦七 正敎。</title>,<text>易知難忘渡頭橋。今日分離未覺遙。况復隴山賢太守。緘辭珍重每相招。</text>
<title>我思在龍泉。贈景中。</title>,<text>我思在龍泉。悄悄十二時。龍泉望不極。長路何倭遅。一往諒不易。再往終難爲。豈無簡書速。奈此旁人嗤。焉能生羽翮。飄飄恣所之。但願同秋夢。與慰長相思。迢遞復迢遞。風雨杳前期。其二我思在龍泉。龍泉八十里。相去宿舂糧。情苦乃如此。那知逐蓬科。轉與路塵委。經年作編戶。世事如糠粃。誰能繫我悶。野有蘿帶水。誰能割我愁。山有釰鋩峙。可笑馬新息。輕身服薏苡。</text>
<title>簡寄石經</title>,<text>楚澤經年別。郵筒幾度過。故人衣帶緩。逐客夢魂多。曉鴈霜前信。秋蛩雨裡歌。向來書在篋。猶得手摩挲。</text>
<title>簡寄龍灣府伯尹石醉士能</title>,<text>昭代昇平日。風流未老年。一身司北鑰。千里重西邊。地望人俱仰。功名世共憐。塞樓秋有夢。無夜不朝天。其二乘輿播越地。梧老擎天時。李郭中興略。君王內附辭。丹衷當日在。靑史後人知。家國今無恙。惟應感舊詩。其三少小飛揚志。居然放逐翁。如何沾薄祿。還復怨飄蓬。世故驚桑海。人情任乙鴻。統軍亭上月。無計與君同。</text>
<title>芍玉次寄明字第二韻。故又次之。</title>,<text>隨珠徑寸照心明。光氣無情却有情。誰道色空歸幻境。自然弦指起新聲。窓間卧病蟲絲遍。天末懷人鴈字橫。何事歌詩洪玉父。秋來重喚別愁生。</text>
<title>東陽襍咏 十一首</title>,<text>劌目鉥心事已空。都無亥豕記胷中。涪陵箋易吾何敢。學杜還憐暗室翁。其二平生酷愛等身書。金䪥琳琅獺祭魚。自笑當時存口耳。荒村無處問虞初。其三泡沫風燈莫怨嗟。鼠肝蟲臂也生涯。世間那得成圓夢。捴是吳兒陌上花。其四謫居甘作小兒師。問字紛紛合皺眉。我亦不曾嫺爾雅。會須同汝食彭蜞。其五一行衰柳拂蒼苔。石屋柴扃旁水開。宛是三家邨裡住。魏三朱四共殘杯。魏朱二君皆北人。方留府內訓兒。日夕來話。其六蕭辰𤢜坐感懷增。土木形骸兀似僧。五夜高吟戛金石。闇風山鬼欲吹燈。其七一桁峰巒列似屛。夕陽窓下見葱靑。起居飮食長相對。恰是人間兩敬亭。其八白頭吟鵩莫欷歔。僦得茆茨亦我居。惟有西山能解意。朝朝爽氣到庭除。居室向西又有山其九自古東陽放逐多。豬灘幾度詠恩波。至今回首俱陳迹。詩筆無人識紫霞。申紫霞侍郞緯。亦於十年前謫此。故云爾。其十𨓏日西行到此中。池堂風雨弟兄同。傷心淵老騎箕後。彈指人間萬事空。辛卯秋。淵泉翁以上价赴燕。余與海居公追至浿上而別。計今十有二年。而淵翁今夏已捐舘矣。撫念陳迹。不覺愴然。其十一苦憶前年趙太守。洞房深處貯花枝。自從太守泉臺去。雨打風吹不耐支。</text>
<title>東陽絶句</title>,<text>東陽曾聞此邑號通都。纔閱飢荒若掃無。欠却緡錢千萬數。催科何處索逋租。其二昔日千家今百家。從知水旱劇兵戈。已聞窮蔀空機杼。猶見朱門耀綺羅。太白山城綢繆陰雨苦經營。殘堞空存太白城。緩急儲胥君莫說。且須今日共昇平。太師祠漢家紀信死嗟吁。壯節孤忠若合符。五百年來名義在。終然圃冶大綱扶。其二鐵像尊嚴四太師。勳庸大節兩無疑。擲錢村婦那能認。認作城隍一古祠。葱秀山六丁神斧劈雲根。斲得峰峰勢欲騫。合作東陽山第一。黃衣滅岳未堪論。其二聦字無當可作䓗。當時才語董圭峰。淸詞更有唐王筆。寫出亭亭矗矗容。濯纓臺濯纓江上碩人薖。尙有傳神凜不磨。白髮飄蕭巾服古。還疑當日對黃花。猪灘曾說箕城別派分。猪灘古號果誰聞。山經水誌終難辨。世上何人酈道元。多義峴勝國名臣蔡典書。當時高義果何如。柴桑里落今蕪沒。秪有雲山鎖舊墟。溫井平生四飮湯泉水。自是硫黃氣味多。一派萊山甘且淡。獨疑這地有丹砂。猉獜窟聖積山前石穴通。噌吰鏜自然鍾。古無人到最深處。匍匐膝行難可窮。滅岳山文區滅岳欝嶙峋。風雨冥冥不敢親。聞道漆燈猶未爇。神慳鬼秘待何人。其二金椀玉魚會有時。夸娥無語巨靈知。至今欝欝佳城閉。鐵馬千年不解嘶。如此峴小過相爭各就官。舂粮信宿足囏難。分明如此當如此。行到中間便罷還。題詩巖前輩爭看跡已塵。惡詩猶說李雲彬。可憐詩酒江山語。枉作區區刻石人。</text>
<title>沈方山 宜德 以一律簡寄。次之。癸巳</title>,<text>雨色兼旬冷。秋光接地陰。人何多病卧。蟲亦候時吟。氣味誰淸濁。風懷各淺深。一燈江上宅。能得十分心。</text>
<title>詠蘇山老人墨竹屛子</title>,<text>鐵幹蕭騷似與可。露梢磊砢憶坡公。籜龍數笋尤含韻。枕畔疑聞拂拂風。</text>
<title>雨晴聞蟬。喜賦一絶句。</title>,<text>南山罷霧雨初晴。林樾瀟凉簟席淸。隔樹忽聞蟬語集。夕陽簾閣動秋情。</text>
<title>雨中煎茶</title>,<text>爲汲新泉淨。聊將活火烹。珠蘭今異味。闘品昔虛名。乍喜松濤漲。翻驚蟹眼生。一甌消病渴。牙頰尙餘淸。</text>
<title>詠蒼苔</title>,<text>爾自無根蒂。蒼然得雨新。印來知屐齒。碾去識車輪。墻罅凝如草。瓦溝織似茵。茸茸低濕處。渾欲蘸衣巾。</text>
<title>詠蚊帳</title>,<text>綠葛織如網。巧裁出島蠻。一縫那有罅。四角太無端。摺貼容身窄。舖張匝屋寬。密文欺蜀帛。纖縷奪齊紈。白鳥猶嫌碍。蒼蠅詎敢鑽。遂令魂夢穩。還喜軆膚完。撲撲何能透。營營却不安。穹然垂覆斗。朝枕日三竿。</text>
<title>蛛網</title>,<text>罘罳暗綴戶。簾幙忽當櫩。屈曲行愈密。縱橫織更纖。亂蜂飛處碍。狂蝶觸來粘。一陣前宵雨。明珠箇箇添。</text>
<title>秋夜遣懷</title>,<text>孤燈一穗度殘更。山雨廉纖不肻晴。金鴨烟銷香欲冷。候蟲切切動秋情。</text>
<title>與權季構 大肯。會飮徐錫汝 麟淳 宅。歸成六絶。戱寄二友。</title>,<text>南山秀色玉巑岏。長得高人雪後看。何事西隣徐洗馬。軟紅塵內不曾聞。其二乘興而過興盡回。何妨安道未歸來。許君獨醉玄葠酒。爛却紗幮一樹海。錫汝釀玄蔘爲酒。好獨酌。家有盆梅盛開。亦不喜賞看。其三燈火晶熒酒數廵。政刑禮樂話陳陳。歸來斂却干雲氣。寂歷山窓卧雪人。其四梅下淸譚氣味長。如今相憶夢魂香。孤芳絶艶終難寫。詩律輸君一十章。季構以梅花十律示余。皆佳作也。余未能和。其五自言奇氣美無倫。點檢從來却未眞。天下英䧺皆醉了。如君還作獨醒人。季構自謂奇人。余獨不許之。天下未有不飮酒英䧺。而季構不解啣盃。安得爲奇人。其六不嫌潦倒不嫌貧。天地中間自在身。熟讀離騷兼痛飮。方知我輩是奇人。</text>
<title>仲冬夜大雪初霽。月色皎然。徐雲石，權史野適來少話。遂強與偕出。散步通衢。轉入小安趙僚元三 台淳 第。索酒劇飮。又拉元三還到雲從街上。聞鍾而散。歸來胷肚間有爽氣冷然不磨者數日。盖俗臼中一奇緣也。後占一律賦其事。示三詞宗乞和。</title>,<text>廿四橋頭雪後天。街鍾不動酒家眠。千門瓦冷霜連屋。萬井烟鎖月上弦。同舍少年應瑟縮。南隣高士劇聯翩。王恭鶴氅無人識。留作他時繪事傳。元三直一肉食少年耳。倘非吾輩拉與偕出。彼當擁鼻齁齁之不暇。在元三不亦榮乎。</text>
<title>雪後寄權史野季構 二首</title>,<text>先生晝不出。日高門始開。濃雲擁蠶頭。黯淡荳䕸灰。玄花下娞娞。撲樹綴瓊瑰。我自媚幽獨。未放俗人來。浪吟劉叉句。擧手一啣盃。其二歲暮多悲風。高歌意闌珊。凍石如鉅齒。出門行路難。何事東隣子。奔走太無端。短驢長安市。衝雪不知寒。梅花亦笑君。請君仔細看。</text>
<title>硏雲，雲石，石湖。踏雪聯訪。遂開小酌。賞梅賦詩。</title>,<text>雪晴仍夜月。虛室爽餘淸。細酌梅花落。高歌劒氣橫。升沉歸苦海。談笑破愁城。幸有諸公在。猶能慰此情。</text>
<title>贈金龍元 有叙○丙申</title>,<text>龍元年十四。手秀有才。能作鉅篇什。多老成人所不道。一日以藁示。遂略加點評。又賦古軆三百字。題卷尾以寓警。盖喜外氏必昌也。鸑鷟生丹穴。五色類鳳凰。時啄琅玕實。敷腴自生光。弱翎猶未刷。奮逸思翺翔。英英過舞勺。犀角淸眉揚。讀書頗聦慧。下筆雲泱泱。昔我外氏盛。簪笏連椒房。望族推喬木。雲仍又蕃昌。恭儉世其守。名德遂相望。零落嗟何報。天施忽不長。餘庥幸無替。恩綍自天閶。五葉爾承家。于今托烝甞。斯理久迺定。惟德受天慶。偉爾文貞祖。欝欝國棟樑。勳庸耀靑史。流澤播徽芳。戒之在毋忝。經訓垂孔彰。萱闈有申國。賓舘有伯強。上堂供怡愉。諄諄服義方。顧瞻凜淵冰。努力心勿忘。願爾昌以熾。願爾耉而黃。願爾早蜚英。彤陛鳴水蒼。此猶兒女語。庸俗徇故常。古來先達士。德器稱珪璋。忠孝爾箕裘。詩書爾餱糧。傳家內府籍。緗素溢巾箱。以玆俛劬勩。使爾令譽章。捍格繇荒嬉。勵操愈激昂。奊詬事刀錐。英𢓭志蓬桑。聖凡初何間。愚智差毫芒。作詩勤相鞠。輸爾肝腑藏。會當爲瑞物。它日鳴朝陽。</text>
<title>秋夜遣懷</title>,<text>吾家多蟋蟀。簾幕盡寒聲。夜色高樓逈。秋懷缺月明。山翁悲兩鬂。池鶴夢三淸。何事西隣女。孤砧不耐情。其二小堂秋未暮。林葉已寒聲。塵夢朱門逈。詩愁白髮明。暗風燈暈冷。殘夜露華淸。四壁蟲相答。應知歲晏情。</text>
<title>雪中謾詠 丁酉</title>,<text>壓屋摧檐已作堆。瓦溝風起亂毰毸。草堂終日濛濛雪。獨有隣翁問字來。</text>
<title>正月十二日大雪𨳲戶。東閈李樂峰 尙祐 躡屐來訪。喜甚共拈杜律。賦七言近軆。</title>,<text>松杉掩暎市塵遙。春雪春寒凍不消。幾處樓臺增氣色。故人門巷太蕭條。忽驚衰鬂非前日。且盡芳罇醉卽朝。却愛無心堦下鶴。一聲淸唳向雲霄。其二衚衕深深逕轉斜。蓬蒿相望未全遮。紙窓詩話留殘日。雪屋春愁滯早花。地近南山聞恠鳥。天寒古木聚飢鴉。縱橫屐齒閒來往。不是君家是我家。</text>
<title>初春夜坐有懷。呈史野學士。</title>,<text>藥裹生涯會面難。故人消息喜平安。杏花園裡春猶早。楊柳門前雪未殘。筇屐追隨寧有約。音書阻絶太無端。寄聲報道靑雲士。鬂髮蕭蕭仔細看。</text>
<title>園花問磵松</title>,<text>無用蒼皮卧磵中。龍鍾老醜太穹隆。桃兄李弟君知否。爲舞春風次第紅。</text>
<title>爾雅堂春日卽事</title>,<text>丁香花落影遅遅。嫰葉當窓敷綠時。野客不來山鳥去。一簾斜日午眠宜。</text>
<title>桃花</title>,<text>嫂婷一笑艶陽春。嫰蘂濃香次第新。繞屋紛紛開且落。不妨呼我武陵人。</text>
<title>夏日山亭</title>,<text>半畒方塘一小亭。濃陰如水入簾靑。脫巾裸軆匡床上。時見榴花落滿庭。</text>
<title>迎華亭有感</title>,<text>廿載華南路。空驚兩鬂霜。行宮留寢廟。天府壯金湯。樹老餘秋色。荷殘易夕陽。紅亭猶不改。宸翰字煌煌。</text>
<title>水原早發</title>,<text>土窟眠未穩。輕裝犯曉寒。踈星垂遠野。殘月掛征鞍。茅店烟初合。稻田露未乾。草間纔辨路。行色足艱難。</text>
<title>夜宿成歡驛。聞蟲聲有懷而作。</title>,<text>草根傷局促。中夜自悲鳴。四壁聲相答。孤村夢忽驚。畸人增旅恨。遊子動秋情。微物能天▣。吾生愧爾生。</text>
<title>丁酉仲秋。展省先阡。夜宿墳菴。感懷得四絶。</title>,<text>霜露隧庭四載秋。無從血淚泣松楸。愚蒙枉負當時訓。濩落婆娑到白頭。其二若堂封下草離離。每到墳菴未忍辭。痛哭人間風樹感。從今已廢蓼莪詩。其三耳提面詔每溫溫。今日邱原寂不言。已矣餘生無限恨。北堂何處問晨昏。其四秋燈一穗冷無光。夢上高堂奉義方。泣訴衷情猶未半。覺來餘淚漬空床。</text>
<title>題戚叔李公 德純 溪庄 十絶</title>,<text>夕陽人語隔溪生。獨訪田廬問且行。更向水迴山窈處。匏花籬落一鷄鳴。其二溪上雲山匼匝斜。林烟一抹認人家。松窓半日桑麻話。不覺歸程百里賖。其三床書魚雅夢幽閒。人在楓林罨畵間。客去蟬鳴無一事。全家終日對靑山。其四稻粱初熟見鄕情。樂歲家家斗酒傾。若得歸田賖別墅。不妨呼作野夫名。其五末路生涯賦遂初。風燈泡沫萬緣虛。情知此日汾溪宅。曾補先人舊弊廬。其六飰蔬飮水隨身安。爲說幽居此考槃。一壑雲烟堪卒歲。人間富貴更何官。其七李氏門闌福履同。丈人贏得古人風。百年詩禮傳家久。尙憶當時老悔公。其八陳寔兒孫禮數存。里人猶說太邱門。從知慶澤餘庥在。鶴髮居然八耋尊。其九先貧後富事悲凉。公有朝雲豈便忘。記得從前遊宦日。一生辛苦是全娘。其十葭莩舊義托深情。每到松楸有此行。風雨留人歸未得。共將尊酒說平生。</text>
<title>暮抵大皇橋</title>,<text>秋山漠漠雨蕭蕭。一路逶遅野色遙。行盡釜城三十里。寒鴉流水大皇橋。</text>
<title>送別史野學士之任北評事</title>,<text>朔風塞雪歲寒天。送爾咸關路二千。肅愼故墟曾幾劫。完顔遺跡亦誰傳。時平久廢戎垣略。才大虛勞幕府賢。四海百年無戰伐。書生何必勒燕然。</text>
<title>史野以一律小之。故又追贐七絶。</title>,<text>故人奇氣美無倫。白首還爲幕裡貧。北市從知無二價。公廉應頌老詞臣。其二塞上胡雛獵馬驕。控弦馳突落飛鵰。如今未必論兵事。且頌河淸答聖朝。其三平生喜讀遠遊辭。不許人間俗士知。今日送君甌脫地。來時應有盪胷詩。其四知君此去訪名山。悵望行塵不可攀。意氣飛騰權學士。冰天蓬海咲談間。其五十年家食養衰軀。自笑龍鍾一老夫。只有風情消不盡。至今淸夢繞蓬壺。其六西風獵獵送征轅。莫把離盃枉斷魂。帳下歌姬與厨傳。他時賞雪滯龍門。其七歎息離筵跡已違。中間世故更相疑。數行衰柳靑門路。唱送陽關有阿誰。</text>
<title>初冬夜偶吟。示鄭君永老 錫朝○二首。</title>,<text>閉門黃葉裏。歲晩一床書。古木雲歸後。虛樓月上初。野情詩不盡。幽事畵難如。自可無塵累。何須問隱居。其二客來山欲暝。矮屋一燈靑。木末留新月。窓間列遠星。好奇頻檢字。引古每繙經。講讀皆隣友。淸言悅性靈。</text>
<title>和兒輩韻。夜賦得三絶。</title>,<text>先生無酒罷啣盃。縱有柴門晝未開。十載休官堪寂寞。故人車馬不曾來。其二一生藻思在深盃。妙語曾從酒裏開。自到年華銷歇後。芳罇不得好詩來。其三誰把酴醿淺淺盃。破除磈礧一番開。自憐不及探丸容。醉宿胡姬酒肆來。</text>
<title>翌日夜。又次兒輩韻。</title>,<text>西風剗地夕寒生。松竹蕭騷境轉淸。客到柴門無別味。匏罇留酌野夫情。其二木落山空葉滿家。一痕新月隔窓斜。最憐閤裏寒梅影。恰受淸光不礙紗。其三悠悠老此不貲身。歲暮山寒白屋貧。有酒自斟書自讀。任它呼我作閒人。其四高歌自在掩山樓。萬事從看逝水流。一笑不知碁換局。人間貧富捴閒愁。</text>
<title>咏庭畔老松。呈沆瀣兄。四首</title>,<text>擁腫不才不見摧。蒼然閱世感風雷。縱無直幹干雲上。尙有蟠根捩石開。淅瀝常聞中夜響。婆娑猶作百年材。一株只可堪幽獨。何必西湖九里栽。其二任從拋擲自離披。尙憶栽培好護持。老去空悲枯樹賦。古來終忘角弓詩。蒼皮已闘風霜勁。黛色曾霑雨露滋。不向人間成大廈。還依山屋葆寒姿。其三枝枝低亞蔭庭欄。葉葉交加覆石壇。傲雪凌霜孤節老。撑風日四時寒。龍虵蜿蜿蒼鱗坼。車盖童童翠幕團。欝勃猶能含氣像。知君端不汚秦官。其四勁氣蕭森蔭復冥。如何淪落老巖扃。安排地方終難變。披拂霜威凜不零。爾自龍鍾非適用。世無良匠秘眞形。情知上壽能千歲。欲採流脂駐暮齡。</text>
<title>雪夜小酌呼韻</title>,<text>有客山房踏雪過。爲君聊作感懷歇。半生潦倒驚塵夢。三畒棲遅樂磵阿。臘盡閤梅猶未落。天寒尊酒亦難酡。相逢欲說心中事。自笑踈狂老更多。</text>
<title>和沆瀣先生詠雪 二律○戊戌</title>,<text>密密踈踈勢若驚。有誰皷舞不勝輕。一塵詎敢尋常穢。萬象渾歸頃刻平。眼底色空都是幻。世間形質揔難名。知應白帝朝銀闕。怳惚珠幢玉節行。其二衝風吹落亂迴盤。夜色稜稜凍不殘。罨羃羣峰惟露凸。包羅萬木白成團。糝來瑣細渾無力。滚起毰毸也作寒。忽憶漁簑江上路。明朝應得畵中看。</text>
<title>崔梅史 永煕 見訪。酌酒呼韻。</title>,<text>客與春俱至。山房韻欲淸。凍禽當戶集。寒雪逼樓明。氣味憐眞率。容顔愧老成。一罇雖泠澹。談謔足吾生。</text>
<title>木磵李君 完煕 夜晤。共拈明人韻。</title>,<text>積雪迷天曉。寒鷄報夜深。燈殘留暗暈。梅落逗輕陰。小酌非金谷。淸言托竹林。爲君成短律。聊自散煩襟。</text>
<title>次木磵子寄示韻</title>,<text>君平久棄世。淪落城南里。抱書恒晝卧。旁人呼不起。烏巾任欹橫。亂髮何曾理。聯翩二三友。澹澹交如水。知爾干雲氣。蘊之方寸裡。我老無所用。達士宜藐視。爾何從我好。反欲追我軌。餘懷間比興。沈疴遂霍已。荊州人物論。氣味紛相似。願言長如此。屈首歸文史。靑燈閱古今。可敵千鍾仕。辛苦學干祿。所得名華美。名與身熟親。請問柱下子。</text>
<title>徐石史德井。湖之狂士也。博而能詩。方客木磵子。以古軆二十韻投示。遂次之。</title>,<text>愛士如愛書。未甞爲消遣。自吾得維摩。大道聞方便。向來一長揖。直欲白眼見。乍出驚人語。已解澄江練。雕龍忽鋪叙。詰曲遂萬變。物博張華志。文繹昭明選。淪漪與落霞。絢爛隨舒卷。餘波更踔厲。壓倒元白擅。愚蒙疇能難。會當焚筆硏。况復漫浪蹤。多在平樂宴。北走問圭蓽。南交盡髦彦。驢鳴犬吠中。揀石金山片。五十窮而返。夜枕魂夢遍。平生潛夫論。半世玄晏傳。丹鉛亂無緖。狼藉盈簏衍。文章易畸零。兒女飢宛轉。說罷重發歌。悲風起流眄。我雖箏笛耳。聽之忘疲倦。顧慙久失學。口箝不可戰。飜辭對以臆。毋棄菅蒯賤。</text>
<title>石史，木磵。夜訪晦西山房。共賦一律。</title>,<text>塵襟已與雪消除。境僻神淸似太初。失學慙無經世志。謀生端合買山居。春樓寂寞愁多緖。夜枕幽閒夢有餘。若得新詩兼細酌。不須長讀古人書。</text>
<title>上沆瀣兄三十韻</title>,<text>先生本天人。宿昔辭奎躔。曉吸三危露。夕秣崦嵫淵。朅來倚崆峒。薄稅靑輜輧。琪花芬樛結。日月光澂鮮。偶偕羡門飮。一醉三千年。遊戱下人間。彷彿凌紫烟。手持象魏文。睥睨橫八埏。泱𣾘䲔鯢濤。崒嵂嵩華巓。元精入肝腑。瀉之雲錦牋。糠粃掃濁世。奮欲追古先。羣言各殊歧。軆用該妙詮。奧賾窮姚姒。要眇詰儒禪。縱橫九流學。出入恣貫穿。衆人紛一蓺。先生得其全。衆人競雕篆。先生筆如椽。絳灌非等列。莊馬若可肩。噴薄輒坌涌。談笑百千篇。所以寡知音。寶瑟徒自絃。濩落沉下僚。老髮驚華顚。壎箎幸齊唱。律呂鳴諧宣。阿戎亦嗣響。逸翮思蹁躚。才美踵接武。偉辭迭後前。愚蒙廁羣季。微名愧謝連。屹然師友地。少小承周旋。頑鈍困鑢錯。良璞遂中捐。展轉滋荒嬉。觸物隨迍邅。已爲識者嗤。敢望前輩憐。况復墮塵網。懺悔誰能湔。再拜重致詞。此意諒纏綿。平生一瓣香。仰頭邈雲天。</text>
<title>春日遣懷。憶沆瀣兄。二首</title>,<text>二月天氣冷。雲物晝常陰。東風太狡獪。掠我肌膚侵。園禽如有意。林際時一吟。綠酒春正熟。芳樽誰共斟。顔鬂日以改。世事自浮沉。幽卧不覺暝。悠悠生道心。其二忽念沆瀣翁。欹枕但高卧。著書秘巾箱。膏馥芬已播。我欲往從之。調高不可和。何必長苦辛。先生亦老大。斗酒須酣歌。歲月飛鳥過。請看長安途。緇塵日堀堁。</text>
<title>陪沆瀣，海居。飮挹白堂。次何大復詩韻。</title>,<text>纔到茅堂意轉微。諸公文墨爛生輝。終南小壑春何晩。挹白名亭事已非。夢裡尋常芳草合。尊前繚繞雲歸。休言暝色千門起。勝地從來盛會稀。</text>
<title>又與沆海諸公。會飮趙家池塘。分韻得問字。</title>,<text>索居少長物。一壑恒隣近。茅茨十數楹。俛仰隨涯分。更有嘉卉木。種之紛錯紊。盤飡足麤糲。被服甘袍縕。課兒理殘書。菑畬是經訓。林園春事至。諸公多逸韻。尺素日見招。淸遊無少靳。堂宇列圖史。杯樽貯芳醞。方塘漾綠波。縠紋晴生暈。壺中幸有天。主人休相問。</text>
<title>後數日復遊駱𦤎。是三月之晦。第三集也。</title>,<text>溪上茅堂境轉虛。巖頭細草未堪鋤。芳尊且酌醺人酒。野集何論入饌魚。柳色全經新雨足。禽聲無限夕陽餘。烟花半日傷春恨。領略詩篇取次書。</text>
<title>酒闌又賦四言。得窮字八韻。</title>,<text>我來西巷。一畒之宮。軒楹䆗窱。區分曲通。亞枝低葉。駭綠驚紅。春禽呢呢。午霧濛濛。彳亍庭𦤎。褪衣當風。琴尊匼匝。七子之同。侑以芳醑。驩焉其衷。庶幾斯樂。樂且不窮。</text>
<title>又飮海居草堂。得麻字七韻。</title>,<text>春城景物媚芳華。誰家年少闘豪奢。淸遊暇日無南北。肥馬輕衫爭矜誇。豈如沁園眞率會。一觴一咏聊驩譁。况復諸公多老蒼。古調欲掃淫與䵷。人生適意當如此。元來世事苦碍遮。樹影樓陰相暎帶。花垂柳嚲紛鬖髿。更酌春酒澆春思。春酒無涯思有涯。</text>
<title>又陪海居會池莊花園。觀滿城燃燈。拈杜韻。</title>,<text>火樹紛紛自短長。穠華忽復媚春陽。雨花應遍恒河界。星月偏臨不夜鄕。望有高低同是照。明無遠近兩相忘。豆蒸楡餠誰家子。沸地笙歌抵曉凉。</text>
<title>夏日陪沆瀣兄。飮海居草堂。戱擲骰子得陌字。賦古軆十三韻。匏園，絅堂亦與焉。</title>,<text>暇日饒淸景。高樓集佳客。匏翁與絅老。匝坐紛巾舃。伊余憂患人。強之參末席。懇欵吐衷素。病懷忽融釋。夏木欝千尋。濃陰正舖碧。芊眠草色敷。葱蒨山光積。林颸動裙裾。泠然濯心魄。軒楹敞中間。文史日鬯適。氤氳瀉醁醽。飣餖盛殽核。諸公富藻思。傑句時探索。顧此久衰尫。壯語匪宿昔。自可娛幽賞。何必治阮屐。但願長事此。勿復爲形役。</text>
<title>陪沆瀣，海居遊廣津臨漢亭。時季夏旣望。會者凡一十人也。</title>,<text>數家烟火到來深。忽見危欄百尺臨。樓逈松凉醒客耳。江長帆影倒波心。平蕪遠岸勞憑望。芳杜斜陽悵漫唫。何日弟兄同隱遁。筇鞵相向畵中尋。</text>
<title>卽席又各拈唐詩韵</title>,<text>空江瑟瑟碧。生色雨過初。平楚靑蒼外。浮鷗滅沒餘。帆歸孤嶼逈。人在一樓虛。夕吹靑裙袂。泠泠酒氣踈。</text>
<title>是夜又分賦空山無人。余得八絶。</title>,<text>江烟如水水搖空。露欲沾衣月欲東。知是行人孤渡處。一聲柔櫓破冥濛。其二澄流一派映遙空。烏帽欹斜倚夕風。短篴橫吹驚宿鷺。群飛兩兩入烟中。其三楊州山外廣州山。兩地中分水一灣。齾齾磨空開錦障。盡輸蒼翠滿江關。其四東江江上數州山。家住縈靑繚白間。滿地空明皆積水。鏡中人對鏡中鬟。其五檻外虛明半有無。金波湧月漾浮圖。夜深一葦凌空濶。病骨醒如濯玉壺。其六江湖綠凈一塵無。徙倚闌干看浴鳧。蔭映人家楊柳岸。劇憐風景似勾吳。其七分明一火認漁人。唯見菰蒲不可親。悵望江南江北路。滄波無限月如銀。其八淸遊幾度作閒人。江鳥江花捴夙因。一曲高歌答明月。相看不覺鬂絲新。</text>
<title>翌日又分江淸月近人。得近字。</title>,<text>浮世儘悠悠。人生亦朝槿。誰將波萬斛。瀉作尊中醞。况玆敝幽榭。逸士堪棲隱。一宿湖上月。百慮淸塵坌。篇咏迭奇芬。錯落珠逬吻。風恬江如熨。嵐晴山似抆。江山日靘麗。澹澹施脂粉。興來當赴約。不復較遠近。</text>
<title>箭橋途中。口號二絶各賦。</title>,<text>下樓相送首重回。客散烟空落照催。今夜終南山下夢。漁歌應襍櫂歌來。其二名亭一宿朗唫回。怊悵林蟬滿路催。可耐蒹葭楊柳外。巾衣猶蘸酒痕來。</text>
<title>夏日晦西山堂。有懷占七言十四絶。呈沆瀣，海居二兄。</title>,<text>風情到老未消除。尙有新詩錦不如。大筆淋漓驚俗眼。幾人門下借吹噓。其二少日曾傳幼婦詞。紛紛耳食有誰知。最憐一部三怡集。堪作中興間氣詩。其三花下淸尊忝共遊。巍然勁敵果無儔。懸知不作黃陳語。一派江西盡濁流。其四揚馬文章屈賈辭。癡心直欲踵相隨。至今未夢江郞筆。白首還憐沒字碑。其五投紱歸歟弟與兄。朝衫換着葛衣輕。向來潦倒成何事。俱是酸寒一老生。其六歷落嶔崎不㤪嗟。甕頭酣飮足生涯。世間那得吳兒女。解唱春來陌上花。右呈沆瀣兄其七大家齊唱弟兄同。郢曲才高一代空。𤢜得聲詩弦指竗。如今先數海居翁。其八詞家三絶舊才名。逸氣縱橫自竗齡。堪笑槐陰王駙馬。區區秪解作丹靑。其九驀地綺羅費翦栽。開元氣骨盛唐材。興酣落筆尋常語。不惹塵埃一點來。其十棲屑東坰二載春。風流都尉鬢如銀。縱然年老違靑瑣。曾是三朝禁臠人。其十一遙憶東江杳靄邊。孤舟幾伴老龍眠。吳孃暮雨瀟瀟曲。腸斷當時白樂天。其十二櫂歌互答水雲鄕。悄倚闌干送夕陽。搨得黃庭新寫處。怎將秋柳續漁洋。其十三聞說江干漲綠蕪。汀烟如夢雨糢糊。烟籹雨抹誰濃淡。寫出西湖一幅圖。其十四謝家昆季動相關。春草池塘夢不閒。一自沁園新結社。風流嘉話落人間。右呈海居兄</text>
<title>孟秋旣望夜。踏月訪匏園山房。酌酒呼韻。賦五言古軆。不約而至者凡五人。</title>,<text>匏翁好古士。顔貌頎而瘦。老大能新詩。腹笥藏文綉。一畒靑山屋。卉木紛披秀。邀我溪上路。坐我茆堂漏。柴荊掩蒼翠。冥冥列巖峀。夕氣溢淸寒。片月來相逗。庭空散林樾。露零泫衣袖。草際幽泉瀉。簷角踈星透。匏尊愜朗詠。昔人先我就。緬憶東江枻。臨風重回首。</text>
<title>謹次白彜齋遺詩。贈其后孫東赫。幷叙</title>,<text>彜齋白文憲公頤正。麗季名臣也。無遺集。獨一詩傳于家。後孫東赫得而賡之。自湖右走京師。求龢於諸名公。又求於余。嗚呼。公與禹易東，權菊齋。同師安文成先生。其論述宜甚富。而殘卷斷頁。佚而無可據。子孫又綿。不能振其世。而乃欲以寂寥一章。䂓䂓焉圖其不朽。其所護惜。不翅如吉光片羽之流落人間者。固可悲也已。勝國名儒德業餘。當時太史恨無書。空留片玉零金在。芳躅千年未便踈。其二䞉馥殘膏異代餘。淵源誰識晦軒書。秋林矮屋燒香日。尙憶先生道不踈。</text>
<title>南充途中呼韻</title>,<text>野外西風作晩寒。征人揮袂綠江干。稻田鷺下烟初合。店樹蟬鳴日未殘。長路喜無塵事閙。便輿穩忘客行難。富林縣裡逢賢弟。却被詩愁惱不安。</text>
<title>遅遅峴</title>,<text>行人到此亦遅遅。細柳新豊憶盛時。二十四年來往地。不堪重讀夕陽碑。</text>
<title>華南店舍曉坐。次族弟元行韻。健周</title>,<text>共投茆店夜。羈枕冷無眠。片月依山屋。踈星耿野天。厨喧人語早。籬缺曙光先。且莫催征鐸。憑君和短篇。</text>
<title>元行以疾徑還。余則獨行殊悵。及中秋上墓纔罷。元行忽以書來。兼寄二絶。要余偕歸。盖病瘳而追我後。已到近地也。喜甚走次之。</title>,<text>鴻爪雪泥跡未眞。萍鄕一宿別來人。那知更報平安字。料理輕裝躡後塵。其二昨日吾行到隧堂。朝來已自罷焚香。同來定復同歸去。不必深量與淺量。</text>
<title>素沙途中。遇實錄奉安之行。愴然有感。恭紀一律。盖純廟實錄初成。史臣方奉𨓏赤裳山中故也。</title>,<text>已矣橋陵痛。嗚呼未忍忘。溫仁如就日。恭默儼垂裳。盛德千秋鑑。名山一部藏。愀然淸蹕路。疑近衮龍光。</text>
<title>成歡驛曉發。次元行韻。仍懷南社諸公。</title>,<text>曉露泫然浥野蕭。便輿十里已崇朝。巖邊白鳥翻秋凈。烟外靑山映日遙。獨樹高原應有店。亂流崩岸自成橋。南園舊侶今無恙。黃葉淸尊幾見招。</text>
<title>廣津臨漢亭。謹步沆瀣公韻。</title>,<text>樓上雲山罨畵姿。此身重與白𩿨期。一江水落漁村逈。九月霜淸野柳衰。諸弟唫情何太急。丈人行色不嫌遅。淵翁廢居湍上三年。有疾將移寓此亭。沆海二公詩。皆有懷而作。 回頭竚望空濛外。雨黯烟濃揔似癡。其二秋懷久與病相侵。今日翻成分外唫。細雨斜飛孤鳥沒。大江淸映一樓深。水邊籬落黃花凈。林除軒窓赤葉陰。濁酒重來諸老在。角巾同作野夫尋。</text>
<title>沆瀣公再疊侵字。故又次之。</title>,<text>夢欲初醒月欲侵。漁歌唱答老龍吟。燈殘半夜秌光冷。門掩西風灝氣深。下渚虗明江向曙。危樓寂歷樹生陰。五湖烟水應如此。不必浮家取次尋。</text>
<title>仲冬旣望臨漢亭。陪淵沆海拈韻。</title>,<text>水明沙白遶漁家。一色迷茫認雪花。百匝雲山相映帶。數行林木自欹斜。幽懷半向盃中寫。霽景眞堪畵裏誇。強欲題詩還懊惱。不知西日已歸鵶。</text>
<title>歸歷箭橋途中。口號二絶示沆瀣公。</title>,<text>江閣篝鐙聽雨時。韋家花樹共怡怡。歸來劇是關情事。不見沙洲月一䂓。其二信宿歸來一首詩。風風雨雨負佳期。懸知后夜多明月。縱有淸光屬阿誰。</text>
<title>謹次沆瀣丈江樓續什韻。呈淵泉先生。</title>,<text>朅來湖上幾多廵。巾袂蕭蕭帶雨頻。綠酒三盃空待月。紅燈一穗定留人。驂驔歲色驚將暮。腷膊鷄聲悵欲晨。花樹相逢須漫浪。不妨譚咲共津津。</text>
<title>仲冬晦大雪夜。訪沆瀣書室。得雪字十五韻。</title>,<text>北風鳴衆竅。帋囱吼時裂。餘威更僝僽。暗吹草堂雪。瀰空豆䕸灰。撒地瓊琚屑。石戺醢虎欹。瓦溝銀濤纈。樹樹頃刻花。璜珮紛皎潔。一卧袁安廬。寂寞少來轍。幽懷不能寫。欲向高人說。高人在竹卥。門衖無殊別。詩篇日從容。圖史亦淸絶。僊僊鶴氅衣。我興何蕩佚。蹋蹋氷路滑。間關凌嵽嵲。欵門擁地罏。煗若陽春洩。叵羅瀉醁醽。夜酌堪怡悅。不約眞奇遇。此意莫蹉跌。狂謌答郢詞。但自慚薄劣。</text>
<title>仲冬廿六夕。會海居書室。觴而無咏。沆瀣追賦一律。故次之。</title>,<text>頭白阿兄在。吾猶婪尾杯。煖香圍繡幙。華燭擁繁梅。屋角踈星逗。林端缺月來。淸言不知曙。今夜寸心開。</text>
<title>再疊前韻。寓嘲呈海居公。</title>,<text>諸老風情在。香濃灧灧盃。不應悲短髮。何事負新梅。堆案肴羞錯。登柈橘柚來。一鐙留客處。端爲笑譚開。</text>
<title>沆瀣翁在廣津。三疊杯字投示。故又次之。</title>,<text>高人廣津去。南社罷啣杯。爛却虛堂月。飛殘小閣梅。曉鐙孤夢覺。朝日一詩來。知我梁園雪。柴荊冷不開。</text>
<title>明日沆瀣翁四疊杯字寄示。故又次之。反來詩意。</title>,<text>禦風莫如酒。冬日敢停杯。沆詩有長風起萬里。樓上客停杯之句。 纔看沙頭月。都無竹外梅。沆有神淸竹外梅句 厚氷江豈立。沆有大江中夜立句。而時水澤腹堅。 寒雪鷺何來。拗語眞堪噱。眉顔一破開。</text>
<title>五疊杯字。寓嘲呈沆瀣翁。</title>,<text>愛詩不愛酒。夫子負深杯。歲暯徒唫雪。天寒浪咏梅。緫因醒處得。那向醉中來。會待江花發。茶槍嗑嗑開。</text>
<title>六疊杯字。呈瀣翁。</title>,<text>刻意草玄字。竆經著玉杯。何如圍短燭。聊復弄寒梅。襆被當料理。笋輿足去來。臘殘江有月。一作駸駸殘臘夜 重憶酒筵開。</text>
<title>七疊杯字呈沆翁</title>,<text>寒釭夜不燄。惟瀉掌中杯。觱栗風木。鬖髿月透楳。穿糿安卧。屣倒仲宣來。剝啄匪車轍。瓊函替展開。</text>
<title>八疊杯字呈沆翁</title>,<text>七疊看雲句。沆瀣七疊故又次之 慰吾濁酒杯。調深諧徵角。味澹失醢梅。白雪誰能龢。高山獨自來。遙憐氷底月。叉得㬥腮開。是夕沆瀣翁在江上。欲氷擉鯉故云。</text>
<title>呈蘇山宋公 祥來 丹邱謫居</title>,<text>丹邱碧樹路漫漫。雪虐風饕夢亦寒。深幸老人猶健飰。東來郵使日平安。其二鑾坡詞筆昔無儔。白首還歌水調頭。自古東州多別曲。逐臣今日又東州。其三竆居歲暮悄無隣。野老經過話更新。濁酒荒燈爭席處。那知靑鎖舊詞臣。其四德儀風流未便衰。晩來憂國鬂絲絲。九門他日金鷄放。終見夔龍集鳳池。其五通家何止十年遅。南社開罇有所思。再拜纏綿同致意。緘書纔罷更題詩。</text>
<title>題戊戌日錄後 己亥</title>,<text>是非不管山翁事。寵辱何干我輩名。三十八旬無所記。等閒拈筆作陰晴。其二問柳尋花春摒擋。記風書雨日經綸。渴來飮水饑來飰。天地中間自在身。其三不須商略不須疑。憂樂閒忙卷裡知。除却閒忙與憂樂。一年強半是唫詩。</text>
<title>謹和沆瀣先生江樓韻。幷呈淵翁。</title>,<text>高樓待月到傾河。倚檻停盃問素娥。但覺流光天際在。不知寒雪曉來多。濛濛遠勢新添畵。漠漠閒愁半入歌。明日春晴江綠漲。先生應復弄烟波。</text>
<title>兒曹咏花發多風雨。故戱次之。三月穀朝</title>,<text>天公眞戱劇。不雨卽多風。佳節經𢝲裏。穠䔢入㝱中。柳嬌猶帶綠。花澀未敷紅。寄嚮封姨問。餘寒幾日窮。</text>
<title>蘆原途中。沆瀣先咏一古軆。故余以一絶和之。</title>,<text>東城暾日霧初收。野草溪花路轉幽。共道阿兄應早發。分明先我到山樓。</text>
<title>華陽亭口號江字。次沆海二公。</title>,<text>僕夫催我駕。曉色逼書牎。野濶黃堆麥。樓高綠映江。樹頭山點點。烟際鳥雙雙。追至華陽路。低回倚石矼。</text>
<title>廣湖陪諸長老。泛舟看打魚。</title>,<text>沿洄容與蔚藍天。五兩風輕不繫船。平楚四圍渾是夢。長江西望杳如年。棹穿波底蛟眠破。簫斷沙頭鷺下圓。莫遣漁人收獵網。佇看斜日欲沈烟。</text>
<title>太僕夜飮</title>,<text>圉人警夜火。脩廊深繚繞。細雨息塵埃。暗籟鳴林杪。綠袍淹獨宿。一燈心悄悄。隣官共豹直。踐更時廵繳。興來便扣扃。談諧久未了。嗟君老爲郞。五日尹京兆。而余亦馬曹。職事眞眇小。試看長安道。人世日膠擾。何如聚珍房。枕籍緗與縹。殘杯足酣歌。不知天已曉。</text>
<title>南至翌宵。會飮海居公南陲新墅。</title>,<text>一區茅棟傍城南。仲蔚蓬蒿逕轉三。有酒政宜名士會。看山不與俗人譚。寒梅在戶燈初映。老樹當檐月半參。知是林居無別味。石泉贏得十分甘。</text>
<title>南陲臈夜會飮。分韻得淸字。咏梅花八韻。</title>,<text>我愛南陲屋。寒梅出世情。一塵元不到。孤抱已無營。直恐排冬煗。渾疑媚月明。浥酒香全泛。回燈影半橫。數枝猶冷色。獨樹自繁英。逸格傳新譜。常談愧老生。陰何先浪咏。桃李殿芳名。知應同索笑。惟得寸心淸。</text>
<title>次太倉令李季問江遊詩韻。示金僚舜玉。萬根○庚子</title>,<text>擊汰揚舲更上樓。郞官豪興綠江頭。盃中日落楊花渡。帆外雲生銅雀洲。漫浪吟歸平楚遠。溯洄看去㬉烟稠。莫言身歷方知好。一讀君詩抵勝遊。</text>
<title>有以香蔬饋余者。遂分餉二僚。戱作古軆十三韻。示金舜玉，趙誠甫 然明。</title>,<text>有客餉我龍門菜。道是第一峰上在。濯風飮露近仙靈。香味自異韭與䪥。嫩葉迮地靑茸茸。山深不經人鉏刈。錦帶雕胡鴨脚羹。古來枉費詩品裁。欣然解包手自烹。一嚼頓淸葷血穢。忽憶蒼右洞裏生。野情慇懃分一塊。主人赴衙猶未還。但看揶揄丫鬟輩。從前致此等邱山。于今棄置如菅蒯。小奚聞語掩面歸。反唇誶我重懺悔。遼東故多頭白豕。兒女見慣那足恠。擧世紛紛向肉食。縱有旨蓄誰復愛。軒渠大笑狂且憨。作詩謝君仍自戒。</text>
<title>夏日冏寺池堂。與趙僚誠甫。呼韻共賦。</title>,<text>池塘幽絶小蓬壺。宴坐翛然興不孤。滿壁蔥蘢韓幹筆。遠山濃淡郭煕圖。已知詩澁工無用。自笑郞潛老更愚。底事官棲歸未得。夕陽踈雨瀉荷珠。</text>
<title>族姪藹士擧室向文義寓居。以詩送別。二首</title>,<text>來日西風颭角巾。驪駒踸踔僕夫嗔。知君此去山田薄。猶勝東華十丈塵。其二人生離合古來多。少別如今豈怨嗟。我若與君無此契。南隣北里亦天涯。</text>
<title>夜飮海居書室。拈虞道園韻。</title>,<text>秋懷久與病情交。暝赴今宵衖路坳。老㥘酒盃婪作尾。懶披書帙壘如巢。劇憐晴月生殘夜。剛對寒梅着舊梢。衰髮不關當世事。相逢只合解相嘲。</text>
<title>南至前二日夜。會飮海居兄寓所。沆瀣，覃山，東樊，愚山偕作。拈農巖韻。</title>,<text>鬂髮婆娑六老翁。烏巾欹側笑談中。二分春樹梅初發。七字詩成漏轉窮。小集不過同里閈。遠遊何必問瀛蓬。寒燈且盡如澠酒。肯怕西牎徹曉風。</text>
<title>再拈農翁韻</title>,<text>唫社奇緣又一曹。寒衣趁夜不辭勞。杯濃細酌春光煗。雪擁尖峰曉色高。烏帽沈浮憐下士。白頭棲息在南𦤎。壺中別界寬如許。遅暮何妨醉更豪。</text>
<title>謹步沆瀣翁第二韻</title>,<text>朅來履道一山翁。又被招呼到夜中。花結紅燈知有喜。歌成白雪意無窮。已憐徂歲如流水。羞向遊塵逐轉蓬。但使諸公尊酒在。不須重問石尤風。</text>
<title>會飮沆瀣宅</title>,<text>梅發南枝與北枝。狂歌又赴歲寒期。杯薄綠蟻香初泛。花結紅燈影乍垂。木末數星當戶大。墻頭孤月向人遅。縱然老去無新咏。自愛山陰夜雪時。</text>
<title>夜坐次兒輩韻</title>,<text>移家地僻少朋賓。獨閉巖扃絶市塵。淺雪風吹孤燭冷。小梅偏襯古書新。山隣犬吠應賖酒。巷路鷄鳴始有人。細讀唐詩三數卷。踈星欲曙月西淪。</text>
<title>李芸泉信夫，郢南學夫昆仲。書邀諸友。往會松壇賞月拈韻。甲辰</title>,<text>拾級登壇證道心。松間况復月來臨。提燈赴約誰先後。檢韻題詩自古今。脫幘何妨林籟作。沾衣不惜露華侵。忘形願結香山社。他日同君傳醉吟。</text>
<title>崔承旨 漢翼 輓</title>,<text>七千七百霍山篇。雨露恩深五十年。獨抱餘生弓釰恨。從今歸侍玉欄邊。其二潦倒三朝侍從臣。暮年江海一漁人。廣文官冷何須惜。世上榮華陌上塵。其三回頭忽憶海山遊。東閣荷香夜語幽。白髮緋袍賢太守。渾如何遜到楊州。其四耆舊襄陽幾典型。嗟公今日又泉扃。風流麗藻平生事。一曲薤歌涕淚零。</text>
<title>送權史野 大肯 以副行人赴燕</title>,<text>城闕山河壯帝居。政刑禮樂更何如。君行欲識神州大。試以吾言一問諸。其二隻手扶綱振義聲。前明三百左先生。萇弘化碧終難滅。恨殺當年殺士名。其三重溟天塹太行崔。鐵綱城高萬尺臺。當日山中心力盡。一朝誰許九王來。其四蒙王諸部最精強。鐵馬飛騰不可當。萬里黑龍江北地。旄頭夜夜倍光芒。其五煕隆盛世亦尊朱。一派姚江奈異趨。况復毛甡如豕突。猖狂詬罵洛閩儒。其六詁經談理各相爭。聖學何曾有此名。戈戟紛紛分漢宋。醇儒誰繼辥文淸。其七明季文章尙典型。堯峰氣格出藍靑。易堂諸子誰能似。大筆無如魏勺庭。其八詩家神韻自天秀。四海風騷孰擅塲。莫道談龍公案在。蓮洋那得並漁洋。其九虞山選筆亦阿私。掊擊弇滄不復疑。自是世間無絶響。淸詞麗句屬南施。其十淵溯源津四閣儲。精英應射斗牛墟。花潭小集高麗史。僥倖人間附驥書。其十一吾邦文獻小中華。黃許勳庸亦豈加。一脉儒門眞正學。終來不負宋諸家。其十二夢想中州鬢已銀。何時神馬駕尻輪。螢乹蠧死平生事。枉作陳編局見人。</text>
<title>偕雲𦤎，澹湖，景衡。滯雨宿木磵山房。得樽字。乙巳</title>,<text>翳翳山光暮。沈沈雨氣渾。瓦溝亂鳴瀑。短櫩鳥啾喧。聯袂欵山扉。共宿城南村。主人輸衷素。鷄黍侑我樽。爲君聊復爾。晤論頗淸溫。此事久未作。惆悵難可論。軒窓夜不扃。五更淸夢魂。苦吟仍枕藉。齁齁抵朝暾。</text>
<title>偕澹湖，雲𦤎，經臺，木磵。遊張吾亭。碧谷金判書 蘭淳 北城別墅也。</title>,<text>蒼山路百折。詰曲不知遙。忽見林中屋。微分柳外橋。暗泉迷遠近。空翠變昏朝。此地宜逃暑。何須雨裏招。</text>
<title>次碧谷如斯閣韻</title>,<text>峭壁危巖揔好顔。登樓面面見靑山。雲霞自起中峰外。風珮爭鳴萬木間。老我衣巾非漫興。主人亭榭果幽閒。泉聲嶽色終難寫。吟抵斜陽未擬還。</text>
<title>方山要余輩避暑挹白堂。遂共澹湖，雲𦤎，景衡。往會龍岡松陰裡。投壺竟日。得壺字。</title>,<text>水閣仍山閣。投壺間酒壺。任他成好事。隨處是良圖。草際泉流細。雲邊嶽色孤。多君珍重意。猶惜一詩無。</text>
<title>遊新村金相國 道喜 別墅</title>,<text>無計滌煩暑。來尋外堂。細斟尊裡綠。渾忘鬂邊蒼。草色平分野。江光不礙墻。劇憐消夏卷。一讀一淸凉。其二渺渺平蕪綠可憐。野情詩思兩相牽。烟橫不辨沙頭馬。雨急猶聞葉底蟬。六月江鄕歸畵裡。一天雲物在樽前。酒闌忍作名區別。夢想他時亦惘然。其三相公新墅樂淸時。樓對汀洲萬柳枝。解道園林多勝事。爭如吾輩卷中詩。其四愛看江月宿江村。江上頑雲半夜昏。安得管絃一吹去。更敎明月滿江門。其五雨歇更深月欲生。東江江上倚樓情。不知江氣凉如水。謾說西風陣陣淸。</text>
<title>六月二十日雨中。澹雲二友偶來。共拈虞文靖詩韻。乙巳</title>,<text>螺䯻莊嚴對碧峰。山家景物日從容。縱無老石當吾拜。猶有雙松帶舊封。小雨經時泥滑滑。輕陰向午樹重重。壺觴歷亂書魚雅。一夢支離入酒濃。</text>
<title>翌日又雨。拈韻得盛字。</title>,<text>層巘面我居。季夏幽卉盛。土墻葵蘂垂。石戺榴花映。蒙密蘚皮厚。鋪地滋綠凈。泉鳴娛心耳。鳥哢悅情性。翳翳山向夕。雨氣猶未竟。紋枰散不斂。緗帙欹不正。茅茨十數楹。豈復羡江令。朅來近局友。樂府談聲病。我有鵑花醑。一樽聊可並。翩翩擬古詩。爲爾發新詠。</text>
<title>二友滯雨未歸。又拈韻得畔字。嘲雲𦤎。</title>,<text>竹西詩老詩無算。浩渺誰能窮涯畔。萬事皆從詩眼看。嬉笑怒詈供把玩。意到寧知人世換。興來都無憂愁絆。貪多那復苦點竄。有如饞夫渴睡漢。不待一斗百篇判。珷玞珉玉俱璀璨。頃刻開口吐滿案。世無知己空自贊。老我與澹惟漫。每遭驅策僵而汗。十年勁敵力難捍。對壘先欲思倖逭。雨色遅遅雙松舘。白首風流宵復旰。嗟君勞生已強半。詩塲伏魔君其斷。掉頭一笑更揮翰。爲君細讀重長歎。</text>
<title>夜步月訪澹湖。時雲𦤎已在座。錦舲朴學士 永輔 亦至。拈韻共賦。</title>,<text>幾年溪上屋。分巷與君居。忽漫逢明月。蕭然話古書。大家名已早。微宦迹猶踈。邂逅題襟夜。風流媿不如。</text>
<title>徐侍郞敬祖 念淳 餉酒一壺。賦二詩謝之。余時寓直。</title>,<text>氷柱雪車句更新。官樓吟對月如銀。侍郞忽送醺人酒。疑是雲安麴米春。其二玉壺滄酒自東隣。夜冷應憐筦車人。忽憶芙蓉堂上飮。當時已是見天眞。</text>
<title>春日賞花 丙午</title>,<text>誰道今年春事遅。終來花發趁春期。多情嫰色濃侵酒。無限名香沁入詩。不分穠華工獨笑。可憐衰髮媿相知。諸君且莫增怊悵。剛被風吹景亦移。</text>
<title>四月十九日。風雨冥冥。會飮雲𦤎玉磬書屋。拈元人詩。追賦一律。</title>,<text>君如辛老在溪南。詩學古人靑出藍。長調常敎澹生服。短詞猶見海翁慙。二三子外誰同席。十五年間幾盍簪。玉磬山窓花藥裏。白頭相對又閒譚。</text>
<title>永平紀行諸詩</title>,<text>東城口號幽情忽無賴。朝日郭門東。野潤梅黃雨。衣輕麥熟風。鷄聲茅屋內。人語槲林中。何處靈源近。僊僊若可通。過水踰店百忙偸得片時閒。行到林迴水複間。一桁亂峰天際見。逢人先問洞陰山。其二此心閒處此身閒。少出猶能到此間。烏石靈源知不遠。回頭一笑沈方山。是行方山約與偕。竟未果。方山有書示余曰烏石靈源。去人甚遠。故云爾。到樓院。次東坡韻。卓午到樓院。從我者數子。一生烟霞性。今來恣山水。巾袂頗瀟灑。風日洵淸美。東坰莾蒼地。山花間紅紫。踸踔度枯驢。野夫爭嗤鄙。汝休枉笑我。我行聊爾耳。豈食邪蒿萊。豈憩無終里。安能縱吾目。吳頭與楚尾。抱川道中磵送谷迎路不齊。崎嶇犖确自高低。行人入洞林梢語。恠鳥藏山葉底啼。遠壑尋常空翠合。平田一半夕陽迷。登登軋軋便輿去。十轉九回東復西。夜宿松隅店客行抵薄暝。鷲嶺月東生。地僻逾淸境。山虗尙遠情。松燈詩未就。土堗酒難傾。古峽無文字。荒村不辨名。早發向永平日出前峰霧氣沈。川原一望遠生陰。窮閻着地山田薄。古峽無人草徑深。恰恰晴鳩啼斷壑。査査乹鵲閙平林。荒塗百里橫如許。倦客東來懊惱心。瓊島石上分明一小詩。泠然閱世百年遅。至今刻劃淋漓在。想像仙翁下筆時。玉屛書院水月松筠語。曾聞聖祖評。空山餘俎豆。遺廟肅丹靑。峒老猶風藻。文翁儼典型。攝齊增歎息。苔草遍荒庭。禾積淵潭深不測露雲根。龍氣沉沉霧氣昏。全幅裁成那有意。一刀劈破揔無痕。穹然大腹龜趺壯。屹立雙頭佛䯻尊。堪笑天工多事在。故敎吾輩欲𢥠魂。</text>
<title>仲夏之閏。澹湖，雲𦤎。雨裏聯訪共賦。</title>,<text>山谿雨一犂。帋窓風數陣。午霧斂空濛。夏木滋靑潤。瓦溝遍苔錢。庭泥稀屐印。里衖有羊求。赤牘勞相訊。意到不須招。幽期日夕趁。憶昨南園初。黃菊秋當閏。于今又餘分。正傎榴花信。輾轉幾離合。冷官驚衰鬂。幸玆同山隣。壺觴重可襯。朅來莫辭頻。歲月跳丸迅。</text>
<title>六月旬一日。大雨少霽。兪友稚順 致和 自坡山來。澹雲亦會。遂拈唐韻。</title>,<text>拋書攤午飰。肅客啓巖扃。鵲噪山光暝。蟬鳴雨氣醒。高情參寂照。幽話入淸聽。聞道江如海。相期水上亭。</text>
<title>烏山店舍。昇兒來會。共次東坡。</title>,<text>橋陵昨夜駿奔回。十里華南雨濕苔。不是老夫從後到。故敎兒子已先來。全黃野稻薰衣袂。一碧秋山落酒杯。堪恨吾行還羡爾。此生何地更叨陪。</text>
<title>途中又次坡詩</title>,<text>唼喋鳧翳響。輕輿度野塘。酒沽秋釀美。稻熟午飧香。落絮晴雲白。抽簪遠樹蒼。川原迷碧草。一望染斜陽。</text>
<title>偕雲𦤎，芸泉，翠田，原泉。飮餞石經行臺于澹友梨園直廬。</title>,<text>嚴皷鼕鼕曉色陰。圍爐相對複房深。如澠煗酒薰衣袂。剗地凄風響樹林。七子詩篇談笑夜。兩床絲竹別離心。神州大觀君休道。朔雪遼雲獨去尋。</text>
<title>同社會余山房。餞石經行人。</title>,<text>憶昔追隨蒼玉屛。杜鵑花樹晝冥冥。酒間閱歷披情素。卷裡生涯拭眼靑。老境孤懷譚夜雨。童年相與見晨星。君今去作竹臺使。來日驪駒未忍聽。</text>
<title>長至夜。次東坡詠梅十韻。</title>,<text>爾何愛幽棲。二年山之麓。藏修不待聘。譬如韞櫝玉。比德視凡卉。差可松與竹。嗟哉空谷人。生芻詠一束。忽焉來舊雨。爲爾樽有綠。摩挲未忍歸。寒夜期共宿。孤芳托踈枝。杈枒是古木。絶世誰能知。澹澹無邊幅。含情縱不言。有時香聞屋。相對竟達明。幽輝共殘燭。</text>
<title>詠雪。次東坡又拈十一韻。</title>,<text>樹鴉樓鵲寒相守。玉屑紛如撞玉斗。衖衢頃刻失凹凸。巖巒怳惚藏姸醜。先生危坐閉兩眸。門外已報三尺厚。榾柮灰冷火不燃。瘃我十指噤我口。殷殷久碾阿香車。娞娞初試龍公手。帋面風吼十字裂。喚兒時時墐戶牖。村女何能享千金。明朝掃路爭弊帚。故人屐齒欵柴扃。歡焉不覺中夜久。複房煮酒休說寒。塞上行人君記否。貂裘無煖雪撲鞍。白草黃沙隨風走。</text>
<title>雪屋賞梅</title>,<text>小梅初弄色。踈影在其間。獨酌香多少。孤吟夢往還。誰能憐卧病。君亦愛偸閒。寒燭終難寐。推窓看曉山。</text>
<title>余宰嶺邑未發。尹石醉 致定 諸公夜至會飮。</title>,<text>丹爐忽破見除書。何似靑山木石居。可奈豪情杯底在。只憐閒夢枕邊餘。一行作吏人猶老。此夜吟詩韻更虛。多謝諸公來話舊。相看鬢髮已蕭踈。</text>
<title>方野李公 光正 聞余小會。追步其韻。故又疊書字以呈。</title>,<text>聞說東隣老判書。草堂閒似野人居。戎咸小集詩無敵。枚馬時來酒有餘。拋却金貂情澹蕩。招呼風月韻淸虗。大家齊唱吾何敢。自愛寒梅興不踈。</text>
<title>陪方野李公。會飮石醉梅屋拈韻。</title>,<text>侍郞宅裏歲寒天。垂老風情尙少年。詩句未成孤月上。肴羞纔罷一燈懸。樓迎山色晴當戶。盆擁梅花夜照筵。五馬嶠南相別後。不禁淸夢落君前。</text>
<title>達城途中。次豊基郡守南雨村 尙敎 韵。丁未</title>,<text>歷落嶔㟢十載遅。中間世故雨差池。兒曹契活終爲累。吾輩官緣揔是痴。肝肺乍傾推畏友。髩毛雖老見英姿。相逢野路班荊日。記得當時柳絮詞。</text>
<title>冒雨抵三灘店</title>,<text>絲絲細雨暗征衣。春早西疇襏襫稀。暮向三灘江上宿。盤飧喜見鱖魚肥。</text>
<title>滯雨三灘未發。愁寂無聊。口占一律。</title>,<text>韶州老吏駐征車。店舍棲遅日欲斜。節過春分催種麥。天寒嶺外勒開花。江聲客枕尋常夢。雨色漁村八九家。漢水南山何處是。前瞻歸路杳京華。</text>
<title>龍院途中有懷</title>,<text>雲物媚晴輝。春衣亦瀟灑。長途如流水。輕輿健於馬。逶迤湯泉驛。莾蒼龍院野。悠悠百年人。盡是行路者。何必怨行路。聊以我心寫。但思故園友。文史日儒雅。那當到神京。重與共唫社。</text>
<title>途中襍詠</title>,<text>我行已四宿。強半在山中。靡靡到㺚川。山低路始通。回看昨過處。主屹磨蒼穹。于時二月寒。雨與雪濛濛。雨雪尙不怕。但怕石尤風。岸柳何滯綠。渚花未敷紅。家園有鵑杏。應待主人翁。</text>
<title>忠烈祠有感</title>,<text>將軍尹灣府。隱若一長城。壯志嗟何及。危忠激不平。桁楊終殉國。鯨海昔朝京。遺廟空江上。東流日夜聲。其二隻身輕戰伐。斗膽果輪囷。聖主憐高義。宵人奈不仁。雖從強冦陣。無媿大明臣。曠感穹碑在。煌煌御製新。</text>
<title>夜宿佳音倉戱成</title>,<text>人言此地暑無蚊。今夜營營枕畔聞。萬事當從經歷語。世間耳食盡紛紛。其二佳音縣里絶塵寰。咫尺氷溪第幾灣。一宿空倉凉似水。炎蒸三伏有無間。</text>
<title>廵倉日。歷龜山老人李君 致馨。袖示二律。</title>,<text>偃室無人問。方知子羽賢。功名悲短髮。衣食付荒田。硯北優遊日。墻東晩暮年。向來玄晏托。淵老已重泉。其二自從知縣日。常憶太邱邨。往跡皆遊宦。餘生幾斷魂。名高推孺子。政拙愧陳蕃。八十窮而隱。靑山獨閉門。</text>
<title>水凈僧禹珉來謁。挽與話詩衙后池堂。呼韻共賦。</title>,<text>空門遊興苦難收。拾得重來話更幽。樸被相逢山裏寺。詩篇又趁水邊樓。芰荷香入孤僧夢。楊柳風生遠客秋。坐到深更淸半偈。露華初泫月華浮。</text>
<title>明日又留珉師。共賦一律。</title>,<text>禪燈吾信宿。鈴閣爾經過。林午蟬聲少。樓晴鳥語多。塘荷紅溜雨。尊酒綠生波。秋夢應因果。他時亦此歌。</text>
<title>珉師告別。又疊前韻以贈。</title>,<text>初祖君知否。東來亦蹔過。談經三界幻。面壁九年多。萬法歸塵刹。一毛盡海波。豊干饒舌在。都付老僧歌。</text>
<title>柳浪觀雨後。拈韻示兒。</title>,<text>丁字方塘水。垂垂亂柳絲。新秋高閣處。殘日半簾時。魚淰萍開浪。蟬唫雨打枝。藕花猶未落。留與一題詩。</text>
<title>七月十八日。雨中登岐陽亭識喜。</title>,<text>携妓聆歌到此間。岐陽亭上又看山。鄕人不解千秋節。枉說今朝太守閒。</text>
<title>丁未仲秋。因廵部行。遊靑松府之周房山。歸成二詩。</title>,<text>蒼屛戌削上磨天。鬼攫龍挐迭後前。萬古雲根蟠大地。六丁神斧劈何年。懸崖有窟穹如屋。架壑爲樓盪似船。更踏危梯三數折。洞中鳴瀑盡濺濺。其二周房秋色碧參天。五馬翩翩向白蓮。二十二年三到此。此山知有此生緣。</text>
<title>贈周房山白蓮菴僧壯旻</title>,<text>別後禪扃入夢思。泉聲嶽色尙依遅。鶴巢臺下題名字。留與山僧好護持。</text>
<title>送尹石醉 士能 以副价入燕</title>,<text>冀州北鎭是醫閭。曾自元明作帝居。欲識山河宮闕壯。先看日下舊聞書。其二一統坤輿過漢唐。扶南窮髮揔梯航。英材大筆編摩處。盡入牢籠鬢髮霜。其三分部皇都作八旗。終來盛世不忘危。輕徭薄稅征商利。此事於今始見知。其四十七孔橋錦帆多。樓臺金碧闘奢華。正陽門外琉璃廠。萬寶波斯不足誇。其五汪魏文章施宋詩。並驅方駕孰差池。至今海內風流在。想像淋漓下筆時。其六休說桑蓬志氣摧。當時高士亦哀哉。昏衢幸有亭林子。不赴鴻詞博學來。其七燕老稼翁與湛軒。當時才筆解能言。風謠文物三千里。遊記分明卷裡存。其八大觀方知大丈夫。螢牕枉讀十年書。秦關漢塞茫茫野。應笑東韓有腐儒。其九弟在東陽兄在灣。郵書相贈未曾閒。那知老作南州吏。唱送陽關度此間。其十回頭忽憶夙生緣。竹馬相逢四十年。公與故人俱白髮。不堪重作遠遊篇。</text>
<title>奉化道上口號</title>,<text>逶迤乃城路。依微奉化山。忽看林木際。都在雪雲間。野店紅泥岸。書樓白水灣。不知官事束。疑是出塵寰。</text>
<title>紹修書院謁宣聖像</title>,<text>院在順興府東白雲洞。卽安文成先生舊基也。先生甞入中國。購夫子遺像。奉安一室。每焚香禮拜。後人因其址立廟祀先生。置夫子像於正堂。而院外有小亭。名曰景濂。盖舊矣。凍石氷泉上。千年屋數楹。地仍安氏卜。圖自蜀藩成。像額有金字書蜀王讚。似是皇朝諸藩中所自來。而此則在晦軒後事也。 古壁凝絲竹。中堂儼斗衡。荒庭叢竹在。蕭瑟歲寒聲。</text>
<title>守歲夜呼韻</title>,<text>進儺纔罷五更天。短燭淸尊白髮前。斗未轉時猶子夜。鷄初鳴後己申年。看梅東閣還如夢。遊宦南州揔是緣。衰晩思量何所計。低回自笑不成眠。</text>
<title>戊申元日試筆。又用天字。戊申</title>,<text>朝來物候孟春天。兒女樗蒲几案前。宣兄古方曾幾飮 余每歲元朝。輒服宣聖辟瘟方。 韶州日史又新編。余自丁亥錄日史。今爲二十二年。 拙才爲政陽城老。白眼看人阮籍賢。五十一年經歷語。不須頻向酒間傳。</text>
<title>縣南十里有元興洞申氏池亭。邑人盛稱幽鬯可賞。兒曹於暑月往游。見其荒廢寡趣。但與村居李生。賦數詩夜還。余聞而笑。戱次其韻。</title>,<text>何處淸風五百間。路穿荒草到松關。十聞那似一看好。數里聊爲半日閒。申氏名亭餘廢溆。埜人佳句答靑山。林深莫怕黃昏近。逃暑無妨趁月還。</text>
<title>聞李良夫筮仕弘陵參奉。簡寄二絶。</title>,<text>童顔綠髮強而仕。潦倒休嫌一寢郞。陵殿朝來無事語。當時淵老太堂堂。其二五僚俱作看花人。閱歷西陵四載春。襆被朅來三十里。至今回首尙酸辛。</text>
<title>夜宿安平倉</title>,<text>曉露淒淒月浸庭。數家砧杵旅魂驚。窓間亂蚻聲相答。若有幽懷話不平。</text>
<title>氷溪洗心亭</title>,<text>行盡淸溪忽敞亭。夕陽樹色滿虗櫺。渾臨絶壑千尋翠。剛對秋山一桁靑。穴裏寒氷無處覔。溪上巖竇。有氣噓寒。立夏後成氷。夏至氷泮。余每於夏秋交始到。氷已消。然盖異事也。 院邊孤塔幾年停。院北古有永溪寺。寺廢邑人士始建書院。祀慕齋，晦齋，旅軒，西厓，鶴峰五公。而院西之石塔五級尙巋然。 最憐巖下泠泠水。漱得蒼苔正可聽。</text>
<title>聞澹人出宰永春。委書贈詩。兼致壺醪百柹。</title>,<text>十載游塵暗綠袍。郞官持被亦云勞。終來小縣淸於水。贏得它時馬骨高。其二齋官不似縣官貧。分外靑衫馹馬人。澹友曾爲慶基殿令。張盖乘傳。就直完山。威儀可觀。 今日翻成千石吏。冷廚殘廩揔酸辛。其三悄倚官樓送夕曛。故人顔色隔秋雲。兩鄕一夜多明月。竹嶺橫天不見君。其四黃花酒熟柹經霜。誰爲相思意不忘。料得淸貧廚下供。郵書持贈滿壺筐。其五丹山碧水舊曾諳。夢想三仙與兩潭。直到明年春色晩。磵花溪柳共驂驔。一作停驂</text>
<title>戚叔李公申 錫純 六十一歲壽詩 己酉</title>,<text>老悔淵源在。鄕隣望亦尊。園桃曾結子。庭竹又生孫。一曲南山頌。同堂北斗樽。珥環無恙日。春色滿衡門。其二承家肖子勝衣孫。四世繩繩共一門。六十年來無事客。幾回春酒樂朋尊。</text>
<title>歷羊腸里檜淵書院有感</title>,<text>欲把檜淵比玉山。孱顔無語水潺潺。終來大節徵諸史。晦老寒岡伯仲間。玉山祀晦齋李文元公。檜淵祀寒岡鄭文穆公。</text>
<title>海印寺</title>,<text>伽倻衆壑欝蒼烟。廿載重來意惘然。閱劫尋常餘古寺。藏經八萬護諸天。空唫流水籠山句。不見孤雲八道年。昔日題名無覔處。世間龍漢亦堪憐。</text>
<title>廵察營中。次按使韻。</title>,<text>歸裝忽與病情關。又被催呼強破顔。自是元䂓乘夜月。却疑安石在東山。一杯醉倒衙官老。萬牒題成刺史閒。五日留髡寧有事。爲憐萍話不敎還。</text>
<title>明日玉靈樓陪飮。又次按使韻。</title>,<text>夏木深深鳥不飛。戟門春盡見花稀。官娥細酌如相惜。遠客窮唫未便歸。簾外欹斜樓轉影。墻頭晻曖日殘暉。天公故欲留人住。時遣林霏點着衣。</text>
<title>又明日病未戒行。按使再疊關字簡寄。又次之。</title>,<text>忽聞淸唱是陽關。知以瓊琚慰病顔。休道世情凉似水。向來交契重於山。工歌妓舞何曾閙。龍肉鷄談也自閒。怊悵達西門外路。不堪空帶夕陽還。</text>
<title>戱寄南溪山圓明 象淳</title>,<text>山日官樓午色遅。閒花開遍野棠時。一函書帶瓊琚至。半是生平未見詩。其二片羽畸零亦吉光。多多拾取滿巾箱。知應虹貫滄江月。也是人間一癖王。</text>
<title>衙后池閣。兒曹刻揭一律。故次其韻示之。</title>,<text>方塘波綠縠紋浮。別有壺中小閣幽。荷色嫣娟紅溜雨。竹聲蕭瑟碧生秋。歌當好月聊相答。酒到深杯莫漫愁。三載聞韶千里地。白頭太守幾淸遊。</text>
<title>聞韶樓</title>,<text>迢遞西樓倚碧空。秋來憑眺思無窮。人家犬吠鷄鳴裡。官道山圍水遶中。墟市半藏楊柳雨。陂塘欲動芰荷風。珠簾玉笛渾何在。佳句如今恨不同。</text>
<title>題朝陽舘</title>,<text>鳳山如對桉。空翠起居中。北藪人煙合。南亭客路通。徵科憐白髮。竊祿媿黃童。一縣多弦誦。猶傳旅老風。</text>
<title>氷溪洗心亭</title>,<text>氷溪一曲似凌陰。石氣生寒暑氣沉。更有鳴泉亭下在。古來能洗幾人心。</text>
<title>送玉壺叔 宣謨 入燕 庚戌</title>,<text>夢想神州大。悠悠奈老何。博聞譚裡在。環觀卷中過。城闕三朝壯。車書一統多。先生從此去。今古發長歌。其二方輿莾蒼外。東海一迂儒。鉅野分侯服。重關壯帝圖。詁經雖馬鄭。談理尙程朱。大觀無佳景。還應夢玉壺。</text>
<title>宿墨莊老人亭有感。次壁上韻。</title>,<text>金谷蘭亭萬事休。人亡物在水東流。向來啼鳥疑生客。今日飛花戀舊樓。室有琴棋塵已涴。門無車馬榻空留。如公富貴還如此。吾輩風流定幾秋。</text>
<title>大暑日風雨淋淫。雲𦤎至。拈韵得叟字。</title>,<text>書生闇時務。一行爲太守。牛刀詎良材。衣袽匪副手。踉蹌歸來兮。可笑若若綬。蜀莊堪自冥。藍丞果誰負。南城半畝廬。日適聊成趣。蒼靄襲其左。灌木環其右。禽鳥鳴上下。兒孫紛先後。圖史入夢囈。角逐千載友。更僕數朋知。獨餘雲𦤎叟。君才如弇鍾。寸筳那能扣。我有一椀粥。佐以澆胷酒。酒酣發新詠。頃刻百千首。風雅間比興。溫柔而敦厚。磊阿各不平。此意君知否。于時溽暑天。積雨呑山阜。回首倐已暝。夕風生磵牖。</text>
<title>偕雲𦤎，翠田。將遊僧伽寺。出北門。口號三絶。</title>,<text>咿軋便輿向北城。秋林𦄵繂盡寒聲。新楓細菊今如許。應到山中纈眼明。其二眼底烟霞杖底山。秋光萬疊碧孱顔。回頭下界知何處。城闕依俙落照間。其三纔過平倉細路開。磵流如帶幾縈回。白雲仁壽重重出。驚叫龍挐鬼攫來。</text>
<title>僧伽寺</title>,<text>重巒無數擁蒼屛。樹木蕭蕭影滿庭。百劫猶存知佛力。一塵不到證山靈。寒鍾夜入松聲逈。斷壁秋生石氣靑。莫向空門談往事。古來桑宿幾人經。</text>
<title>夜宿東寮</title>,<text>十三年後客。重到又今宵。秋夢東寮在。晨鍾下界飄。天淸月同冷。野濶雲俱遙。萬古靈泉水。泠泠洞裏橋。</text>
<title>是夕拈韻得客字</title>,<text>朝作紅塵人。暮爲靑山客。靑山深復深。繚繞千仞石。禪扃隱不見。上方烟嵐積。山外日尙早。山裏日將夕。巖巒互因依。樹林分遮隔。數里鍾梵音。怳然心無適。此寺溯羅麗。蒼茫問古昔。斷碑不記年。撫事興感惜。風磨雨更涴。點點如鳥跡。</text>
<title>翌日陶雲，圭庭又皆入山。呼韵共賦。</title>,<text>寺下僧寮俯短墻。嵐光嶽色半靑蒼。渾臨絶壑秋多響。遠引空江晝易凉。覔句未應翻貝葉。尋眞非爲炷檀香。山門最是根塵靜。一日還如兩日長。</text>
<title>又得闌字</title>,<text>碑峰秋色待人闌。尙有新楓特地看。襆被隨身同是客。籃輿入洞本非官。鍾殘古殿僧初定。霜落空山佛亦寒。愛殺天公能解事。故敎晴月出雲端。</text>
<title>又得天字</title>,<text>多生緣業在。三度菊花天。石像非新面。巖碑亦舊年。起居同澗壑。茶飯襍雲烟。秋夢應因果。長留此寺前。</text>
<title>又拈低字</title>,<text>日出樓東樓影西。餘霞初暎遠山低。眞興碑古龜趺沒。溫祚城高雉堞迷。楓葉酣紅堆委地。巖泉瀉碧漾爲溪。明朝忍別名藍去。笑指歸禽戀舊棲。</text>
<title>陶雲先還。但與翠田諸友共賦。</title>,<text>宴坐蕭蕭景物空。禪樓高與白雲同。豆人寸馬宜濛外。剩水殘山指點中。不是思家看夜月。偶然爲客聽秋風。莫嫌歸去巖蹊險。百折千回西復東。</text>
<title>又得南字</title>,<text>楓槲秋晴色半酣。朅來懷緖捴難堪。六時瓢汲靈泉乳。幾度衣穿截頂嵐。谷口細通如子午。樓頭平挹盡東南。黃昏又放山門月。無限淸幽夜景含。</text>
<title>寺後石泉</title>,<text>劈開山骨自何時。巖屋呀然閱劫遅。細滴甘香如菊水。纔通罅隙異仇池。惠泉豈得稱專美。康谷方能有此奇。一勺令人醒病胃。藥爐茶鼎兩相宜。</text>
<title>下山口號</title>,<text>歸興三分减二分。靈源烏石悵秋雲。山行他日關情事。一路寒泉耳畔聞。</text>
<title>雙松館秋夜。次兒曹韵送禹國汝。治榮</title>,<text>蕭齋牢落夜虛澄。痴坐相看面壁僧。但使吟情澆別酒。莫將歸夢伴寒燈。遠峰突兀秋容瘦。古木婆娑月影層。來日送君雲水濶。餘香只在席間凝。</text>
<title>石醉雲𦤎約遊新興寺。爲風雨所阻。戱寄三絶。</title>,<text>四郡風光似夢中。向來遊歷亦悤悤。徐卿枉說東林好。惹起無心石醉翁。其二西風慽慽雨塵塵。底事天公懊惱人。來日山行秋已晩。雨師風伯亦相嗔。其三別有書樓夜更長。吟詩何必在禪房。殘杯冷炙餘生事。爲報東隣老侍郞。</text>
<title>再疊前韵。戱呈石醉。</title>,<text>蕭寺風風雨雨中。來來去去太悤悤。至今桑下浮屠戀。惟有雲臯與此翁。其二東華門外踏紅塵。曾是丹山走馬人。恠石流泉誰盡見。世間泉石恐相嗔。</text>
<title>雙松館秋夜話飮。雲𦤎，古心，圭庭共賦。</title>,<text>十載南山椒。久愛囂塵靜。秋辰卧蕭齋。夕烟沉萬井。故人西巷來。缺月流淸影。肅客延西階。一燈棲寒檠。答難皆淸言。不知秋宵永。古心好古文。汪汪波千頃。雲𦤎好古詩。刻意王韋境。我欲經緯之。汲古慙短綆。圭庭參兩間。便已得其領。正爲心所欽。亦爲心所幸。幽淸在巖扃。樹木蕭蕭冷。談文與談詩。何如談夜景。</text>
<title>曉樓不寢。又共成五律。</title>,<text>少小飛騰志。相驚老大時。爲憐燈底雨。重讀酒間詩。夜氣高人話。秋聲古木知。黃花猶未暮。歸策莫嫌遅。</text>
<title>翌日滯雨。更拈韻共吟。</title>,<text>圖書左右酒中間。風雨晴陰且莫還。壯志牢騷悲落木。新詩窈窕答靑山。破除煩惱元無惱。料理優閒始得閒。只是寒鴻懷舊侶。老年吟社自怡顔。</text>
<title>小春六夜。集石醉書室。雲𦤎，白陵，竹史偕之。共次王右丞韵。</title>,<text>毳帳複房特地寬。紅燈結穗酒生瀾。惡詩惱我頻叉手。短髮羞人爲整冠。霜落籬花空自照。雨吹園葉不禁寒。衰年小集猶眞率。况復肴羞盡綺餐。</text>
<title>郭聖圭 容默 六十一歲壽詩次原韻 幷叙</title>,<text>柏軒翁。同學友也。相與四十年。而余游宦鞅掌。睽離過半。然今雨舊雨。未始少異。盖翁端介敦謹。不以窮且老沮其志也。翁家黃驪江上。有鮑氏少君之樂。閨闥服義。鄕隣飽德。人多艶之。今年翁與其細君壽皆六十一。而翁之胤以識喜之韵。來屬和章。不容辭也。遂成一律。方曈鶴髮樂餘生。攬揆今辰卽舊庚。中饋孺人猶擧案。承家肖子又稱觥。珥環再卜同堂會。琴瑟重歡一歲情。野老江鄕爭席日。祝君歌曲幾篇成。</text>
<title>戱次石醉寄示韵</title>,<text>白髮誰能變。飛騰過五旬。詩淫非落魄。官罷亦淸貧。䓗竹當年事。蓼莪此日人。如君猶近局。來醉幾盃巡。</text>
<title>陽月旬一。余弧辰也。夜速諸友。酌酒拈韵。</title>,<text>雨過柴門落葉紛。小燈留客向宵分。談窮草木虫魚䟽。字辨龍蛇篆籀文。老我孤懷惟對月。故人奇氣盡干雲。相逢漢上題襟日。羡殺高才已不羣。</text>
<title>偕陶雲，翠田，雲𦤎，白陵，竹史。夜會石醉書室。拈元人韵共賦。二律。</title>,<text>簾影衣紋境與遭。篝燈相訪不辭勞。微風院落星初曙。淺雪樓臺月更高。瘦似靑蓮逢杜甫。懶如中散絶山濤。時淸但有風流在。準擬新詩反楚騷。</text>
<title>後六日復飮石醉第。雲𦤎，翠田，竹史亦至。</title>,<text>狹斜門巷在城南。纔到庭除月欲涵。嚼蠟何須從險韻。喫猪元自勝空談。腹無一字誰堪煑。手有深杯獨可含。鄴架牙籤三萬軸。老來猶似未曾諳。</text>
<title>夜訪李石農大汝 鍾愚。會者八人。次趙子昂詩集。</title>,<text>愛君書屋似園亭。重到寒宵眼更靑。詩可參禪方入妙。酒能中聖若通靈。衣巾有影燈圍壁。林木無聲月在庭。底事主人淸不寐。曉來金鑰已先聽。</text>
<title>送權判樞季構以上价赴燕 二首</title>,<text>靑邱一幅等彈丸。窄界那知大地寬。從此蒙恬關外路。好將遼海洗儒酸。其二澄海樓高浪接天。回頭相憶路三千。誰知再涉遼河客。前度來時已老年。</text>
<title>簡寄陶雲，翠田。</title>,<text>夫子靑雲器。少日氣如虹。冲飛運寥廓。逸翮凌蒼穹。金昆又玉季。疇可爭其䧺。而我幸近局。晩爲麻與蓬。况復文字飮。又在蘭若中。翩翩咏而歸。衣袂冷西風。至今烟霞夢。彷彿靑濛濛。人生貴適意。何須問窮通。雲雨易翻覆。但恐西復東。世無金光草。請看頭白翁。</text>
<title>次翠田八韵簡寄</title>,<text>悠悠道心靜。已忘支床龜。瓦琖與匏斝。用代商周彜。陳編似羣豹。一斑時自窺。誦詩三百五。庶可肩而隨。休煩問汲冢。且莫探禹碑。大雅委草莾。聞者如飮醨。子意在復古。此事何其遅。但求魏晉氏。齊梁不足疵。</text>
<title>有懷呈陶雲，翠田。</title>,<text>幽蘭在空谷。絶世而孤芳。一爲君子佩。自然衣帶香。菅蒯竟何用。羅列溝塗傍。樵叟棄不顧。雨露日以長。貴賤寧天意。容質徒自傷。秋風一夕至。美惡同摧霜。我生非金石。形役何紛忙。出門便罣礙。大笑歌滄浪。所失已邱山。所得無毫芒。愚人昧坎穽。達者愼行藏。所以陶徵士。但欲親盃觴。征誅與揖遜。古來俱亡羊。</text>
<title>和短歌行十五韵。呈雲𦤎，翠田。</title>,<text>一杯復一杯。且盡杯中酒。我醉君莫醒。醉鄕無臧否。君看寄所寄。我身非我有。夸毗妄勞生。所見皆株守。虫臂及鼠肝。紛紛一窠臼。眞宰與我多。大化施我厚。生免下走賤。齒過中身壽。知白守其黑。豈能爭姸醜。况以雕虫技。敢欲圖不朽。下筆苦呻吟。誰復稱作手。浸淫五字歌。可笑西巷友。何似秉燭遊。晜季與甥舅。天地本無事。庸人憂製肘。榮辱何得喪。理亂誰勝負。與君悠悠爾。長嘯回白首。</text>
<title>次翠田韵簡寄</title>,<text>我有光明燭。文史足三冬。尙友相周旋。對之情更濃。乃知緗素上。百複又千重。羣言雖糟粕。古人警我慵。墳典與邱索。可以方寸容。男兒五車讀。豈獨資談鋒。然後我所欲。左右靡不從。六經相書契。宇宙元氣鍾。百家視兒孫。九流歸祖宗。焉能窮而衍。盪我雲夢胷。</text>
<title>又和翠田</title>,<text>大雅雖古調。物博聞亦洽。檜曹已無譏。誰能乙與甲。君看峨眉峰。秀色天半揷。後來競纖巧。邊幅何太狹。淫鼃玉臺詞。綺麗傷昵狎。鍛鍊西崑軆。苛如申韓法。流水空好音。牙琴徒在匣。</text>
<title>古意和翠田</title>,<text>愛山居山側。已與塵人乖。赤脚可運水。蒼頭可搬柴。一月二十九。淸如太常齋。隔墻心已定。任他聞釧釵。上方又下比。吾自吾安排。欲出廐無馬。不妨世寡諧。曳履歌浩浩。天地無畔厓。何如嵆中散。忽忽土木骸。客來勸我飮。卿言亦復佳。大道日澆漓。正聲爲黽蛙。板扉獨自掩。卉草沒空階。隣曲有孤唱。永言申我懷。其二少日氣太銳。胷中無古今。老去作文字。頗窺古人心。舌人才且學。浩如溟渤深。吐屬自立言。千載俟知音。後世寡鍾期。其奈伯牙琴。其三大江呑天際。東流日滔滔。長風誰破浪。宗生可稱豪。我欲凌空濶。恐與魚鰕曹。莫如履平地。安步不辭勞。舟楫那足恃。愼勿犯風濤。其四鳳凰生丹穴。五色何嫣娟。時時刷毛羽。久待河淸年。文章自天質。寧復施朱鉛。雲霄千萬仞。覽輝下翩翩。可笑攫腐鼠。仰頭一嚇然。其五澹月如佳人。幽輝夜入檻。攬之不能掬。愛此情黯黯。相望日以遠。相思日以减。褰裳欲往從。銀河終難犯。其六欲默誠難默。欲言已忘言。消搖南軒下。獨坐負朝暄。故人時問訊。妙詞淸而溫。我有靑玉案。爲君勞夢魂。其七古人日已遠。大雅誰復振。古人如可作。挽回風雨迅。下劣入肺肝。肯掃除魔陣。可笑一詩囚。情如受刀刃。棄置且莫言。對酒歌將進。人生會有時。何羡絫絫印。我聞柴桑翁。去留曾不吝。其八環堵足起居。簞瓢可飮啄。紛紛觸與蠻。任他爭䧺角。我自壺中遊。何須職方學。譬如箏笛耳。不聞英莖樂。又如培塿堆。不見恒岱嶽。六合豈可論。章亥亦歎邈。故人志桑蓬。寶珠靈蛇握。桂海多炎瘴。北陸多氷雹。大觀已茫然。迂計君須覺。</text>
<title>次翠田詠不聿六韵</title>,<text>毛錐嗜古學。六書皆無違。向來屈賈壘。誰敢突爾圍。枚馬雖作手。微爾倘能揮。頭禿少精銳。於是識者稀。我老無所用。宜與爾同歸。陳楮幸知己。相隨硯北依。</text>
<title>又和翠田</title>,<text>栗栗風吼地。熒熒燈照院。老翁不能眼。擁爐時炙硯。棉裘已無煖。玉樓寒粟遍。小兒起煎茶。磁盌香如線。南至動葭灰。鄒律何時變。地底雖微陽。天宇猶寒霰。翠田富藻思。永夜忘疲倦。朝日送詩凾。畵箋緘數片。溫溫故人詞。使我開凍面。上言長惠好。下言重眷戀。會當投石醉。共飮東隣讌。其二山翁夜披衾。卧聞風觱發。束薪冷不燃。四壁凌陰窟。不毛想渡瀘。炎海憶南粤。可笑東郭足。履敗徒有襪。晏起門始啓。髥奴已候謁。開凾見君詩。蓄銳思馳突。呵硯寫十韻。疊帋座隅揭。少友氣何壯。老我寒澈骨。袖手便忘言。似拄西山笏。時作蚓竅聲。怕君墨水罰。</text>
<title>又步翠田韵。簡寄石醉。</title>,<text>東隣少宗伯。但愛春官好。經曲三百千。誰復識古道。吉㐫軍賓嘉。聚訟亦草草。何如放浩歌。與我同幽抱。古調無人和。願言相談討。</text>
<title>次石醉韻謝呈</title>,<text>老我不解詩。妄言援古昔。他人尙不可。於君寧迫阨。人古易雌黃。我眼無靑白。輪囷一片心。幾與君談劇。驩焉到白頭。肯許纖芥隔。無心木瓜詞。何事苦註釋。三問五反地。六虫還爲戹。寬大侍郞君。胷海元不窄。前言知戱耳。我心匪轉石。勿以言廢人。作詩勤相責。</text>
<title>又次翠田。書帖下方。</title>,<text>膩滑澄心帋。描搨會眞圖。近日唐牋。皆印西廂記畵。 寫作題襟帖。総無軆裁殊。譬如各探驪。誰能得其珠。我雖獲鱗爪。亦足以自娛。借問具眼者。何似感遇無。</text>
<title>次翠田戱呈石醉 二首</title>,<text>海士如貞曜。有詩向床吐。空山無與娛。夢囈何自苦。石醉如醉吟。已爲敎化主。杯酒行一再。夜月當三五。賓朋迭淸詞。追配香山武。簡書近來稀。郊寒果不取。其二老矣石醉公。怕寒深閉窻。名亭徒近水。閒月滿西江。洲渚何漠漠。鷺鷗空雙雙。况復牛山路。滑滑氷石矼。故人久無賴。孤唱發新腔。但願履道里。觴豆共銀釭。偶謔亦太憨。更欲竪幡降。</text>
<title>李約園 曾愚 書速。故往會石農梅室。會者如前。而加三人焉。賦一律。次趙松雪集。</title>,<text>玉昆金季自相班。文藻風流逈莫攀。謝客池塘勞夢裏。陸機家世在雲間。月明南社憐吾病。梅發東橋羡爾閒。縱道木天淸絶地。爭如佳句答靑山。</text>
<title>雪晴梅發。夜集雲𦤎書室。拈文選韵。會凡九人。</title>,<text>寒衣綷縩夜敲門。氷雪稜稜夜不昏。天似空江星動影。庭如流水月生痕。試拈南社梅花句。薄醉東隣臘日罇。一𨓏一來堪卒歲。幽懷休與世人言。</text>
<title>臘月十八夜。偕雲𦤎，翠田訪石醉。次金詩韵。</title>,<text>歲暮貪吟一老生。慣從詩令未曾驚。况聞臘酒薰人醉。更愛街塵趁夜晴。月冷櫩禽棲不定。雪封園木凍無聲。朅來縱被梅花笑。故與梅花刻意淸。</text>
<title>夜偕陶雲，雲𦤎，翠田，白陵。餞歲尹石醉書室。共次金人詩韵。</title>,<text>臘後門谿雪色新。梅花小屋獨占春。夜寒且盡杯中物。坐久渾疑夢裡人。剩有詩篇醻暮歲。幾將經卷勘窮塵。東隣明月西隣燭。到老衣巾意更眞。</text>
<title>詠雪分韵老枝擎重玉龍寒。廑得四首。</title>,<text>霮䨴天四垂。不知日晏早。瀌瀌荳䕸灰。糝糝鋪磵道。粘泥半欲消。落地詎能掃。林如涴畵帛。庭似造字草。砧練與堦紈。太薄難裁擣。柳絮因風起。古來稱奇藻。銀杯縞帶語。心折潮陽老。右微雪其二瓦溝平似掌。銀海浩難涯。渾厚失圭角。隱匿無瑕疵。兒童爭掃巷。處處白雲披。此鹽宜鼎鼐。此麵宜餠飴。誰能爲貧士。調此味更滋。但令宿麥好。入地蝗無遺。頃刻已盈尺。摧櫩又折枝。右大雪其三回飊吹不定。顚狂勢若爭。莫謂是六出。閃忽詎能名。投間更抵隙。紛紛如有情。始疑塵眯目。忽驚沙撲楹。或着衣邊濕。或來几上呈。奔忙誰聚散。飄急誰送迎。頃刻花皆碎。堅牢玉難成。君看松鬣亂。毰毸不可擎。右風雪其四曉起寒凌兢。危坐肩背竦。土銼尙無烟。絮衾時自擁。積素何晶晶。四望平畦隴。林雀凍不翻。並坐如相恐。朝日上東陵。下界銀濤湧。兒童掃庭除。頃刻峰巒聳。但覺溝塗盈。不知屋簷重。右朝雪</text>
<title>庚戌除夜。雲臯來訪。呼韵共賦呈石醉。</title>,<text>世事難分睫在前。痴人較計太茫然。牧羊兒亦公侯夢。塞馬翁知得失天。一刻千金惟此夜。孤燈萬念已新年。侍郞雖老還忘老。到處詩緣作好緣。</text>
<title>辛亥元日試筆。又次除夜韵呈石醉。辛亥</title>,<text>誰道春光幻眼前。朝來物候故依然。世間桑海皆過劫。地上翹蠕各一天。顔似渥丹曾幾日。髮無餘黑愧多年。可憐少小飛騰志。何事低頭硯北緣。</text>
<title>辛亥六日。約雲𦤎，圭庭。夜晤古心書樓。共次聚星堂禁軆雪詩韵。是新年第一集也。</title>,<text>古心一生刻楮葉。四十八年頭似雪。西城巷深閉門居。紙窓棐几同幽絶。鞱光匿跡無人知。我獨知之心每折。發爲文辭盈巾箱。芬香十襲難磨滅。載酒問字亦未能。塵臼俗事苦牽掣。忽見新春簡書招。行墨爛然雙眼纈。枯驢衝寒到黃昏。屠蘇一醉傾玉屑。侯誰在矣雲與圭。䧺詞競發纔一瞥。敢以一詩較輸贏。凍口只可橫竪說。夜久苦吟蚓竅聲。自慚江東無寸鐵。</text>
<title>又次汪堯峰韵</title>,<text>我本憂患人。卒歲以醫藥。新年幸消除。來醉西陵酌。賢哉主人翁。遇之諒不薄。知我損牙車。鱠縷細堪嚼。春酒夜無廵。一酬紛一酢。君才老更豪。便欲追古作。如我媿未能。况失塵網脚。會當洗塵脾。與君高一着。</text>
<title>古心再疊葉字投示。又次之。</title>,<text>鹽州世家本奕葉。嗟君久卧袁安雪。萬卷磊砢撑枯腸。一字不煑猶奇絶。我生元是七不堪。此腰幾向督郵折。少小角逐相輩行。至今事與浮雲滅。一行作吏何所爲。白面迂計空肘掣。齒如牛呞頭如童。兩眼䙰褷花霧纈。求田問舍陳元龍。十年升斗還屑屑。人生未必怨飄零。桑田海水皆瞬瞥。如君才美亦布韋。老我區區那足說。阿戎跨竈氣食牛。會見他時錚錚鐵。</text>
<title>辛亥八日。被石醉詩速。夜偕兩兒往會。會者少長合十有五人。共拈釰南韵。</title>,<text>屛間當日記之無。牢落餘生鬂已枯。小醉休依醒酒石。苦吟旋擁辟寒爐。春來花木如相賀。老去腰肢強自扶。莫道良宵容易盡。一痕新月尙雲衢。</text>
<title>九日夜。又共雲𦤎會飮李德夫梅室。次唐人韻。二首</title>,<text>相望山巓屋。君居似我居。窓明全夜月。床閣古人書。如是生涯足。悠然氣味餘。只當敦夙好。休恨鬢毛踈。其二諸季皆羣處。君何特地居。養閒嫌近市。調病愛繙書。梅樹壺觴在。燈火笑語餘。種松多歲月。虬影逼樓踈。</text>
<title>石醉再步無字。投示嘲余。故次其韵復之。</title>,<text>山樓春到俗塵無。獨把殘杯潤肺枯。腊鼠倘能欺楚市。斬蛇元不入秦爐。縱吟百句虜何退。若有一絲漢可扶。此老淸狂休更羡。好將烟月踏堯衢。</text>
<title>次翠田簡寄</title>,<text>春晝卧空齋。故人一詩寄。讀之未強半。已如烟霧墜。長調十二韵。一一論詩事。多情更纏綿。恰似白居易。君何愛我詩。每借方寸地。梅窓雪屋中。幾度同醒醉。酬梅復答雪。君詩已盈笥。鞭箠日見施。駑馬還自愧。至今胸肚間。玲瓏梅雪意。有時攢吟眉。悠然對山翠。汗靑亦有期。寧不成君志。題襟但堅持。會當驚破睡。</text>
<title>正月十九夜。又飮石醉宅。翠田獨病不至。</title>,<text>暝踏東隣路。街燈與屋齊。踈星如掛木。殘雪尙餘溪。剝啄驚眠鶴。沉吟抵曉鷄。松南人卧病。怊悵首空低。</text>
<title>雲𦤎，古心，圭庭。又集雙松館夜飮。次元遺山。</title>,<text>古心健筆如弦控。舍矢欲破痴人夢。雲𦤎麗詞似淸簫。匀天飄下二三弄。而我山居不解詩。有田自耕花自種。遅暮耽詩便愛吟。閉門不問隣闘閧。舊雨今雨從君遊。家貧寧復辭屢空。春宵如海燈熒熒。屧聲疑在琅嬛洞。氣味便欲洗儒酸。高譚往往凌屈宋。西巷少友圭庭生。緩帶裒衣時復共。月明促席聊驩然。况有綠蟻新醅瓮。浪蘂浮花已亡羊。我猶劫劫君不動。註虫誰能嘲陸璣。詁經亦難排鄭衆。螢窓但讀古人書。虛名豈爲時所重。古人𦵩魄君休言。不似口耳徒億中。焉能鼻吸三斗醇。戒定刻責須自痛。但有餘事比興詞。敢與諸君相伯仲。多生結習欵追携。梅花笑我紛迎送。龍鍾五十四年翁。蕭蕭白髮眞無用。健筆麗詞屬二君。何如共作劉伶頌。</text>
<title>醉時歌。次古心控字第二韵。</title>,<text>我不學古妄援控。譬如夢中人說夢。不過兔園一塾師。久爲識者之嗤弄。曾聞經訓乃菑畬。我有菑畬失耕種。旣不能墾闢糞漑委榛蕪。敢與秋穫相爭鬨。東隣高廩西囷倉。我無擔石愁乏空。家家飽飫腹彭亨。我獨窸窣枯腸洞。村酺里醵紛招呼。兩耳褎如談漢宋。血指汗顔欲噬臍。明年不托難與共。寄語世間饁婦耘夫。惰農休怨空盎瓮。羊質不堪虎皮蒙。駑步詎以鞭弭動。太上之德誠難能。其次立功立言亦豈衆。君今炙手見古人。千金弊帚還自重。設爲答問追兩都。我雖妄聽如酒中。金箆剜却眼前瘡。尺田寸宅都不痛。安得君家耒耜功。長沮爲兄溺爲仲。嗚呼古今宇宙一局碁。來者誰迎往誰送。草亡木卒竟悠悠。待時鎡基何時用。不如楊州鶴背十萬錢。與君今日相祝頌。</text>
<title>醉時歌。又戱次雲𦤎。簡寄古心。</title>,<text>新春墨壘行新令。諸公笠轂主欛柄。裁紅暈碧闢鮮姸。東樓西舍紛掃凈。辟疆園竹山陰舟。興來寧待簡書請。我聞風雅出巷謠。詞家百軆如子姓。建安能者六七人。盖自蘇李得其正。後來作手豈眞無。只論大節遺細行。人言六朝極淫鼃。亦各以鳴當時盛。今君材力一代豪。馬蹄秋健弓弩勁。範圍直欲朝楚秦。指撝已自呑鄒鄭。而我矻矻勘窮塵。半生燈火明短檠。尋行數墨竟無成。句讀不辨論與孟。東韓樂府有誰知。文章况復多薄命。孤雲牧老皆蓬科。我輩只可陶情性。地偏生晩空長歎。古方何須重磨鏡。</text>
<title>箭橋酒肆。口號示石醉一絶。</title>,<text>東城暾日曉蒼凉。鴈齒虹橋牧馬塲。十里蹇驢何事到。桃花時節問禪房。</text>
<title>雪夜偕雲𦤎。會石醉書室。</title>,<text>我愛君家四部藏。每從雲友覔奇方。婆娑老髮欹書側。綷䌨寒衣倚酒傍。爲看瘦梅尋雪窟。又隨孤鶴夢江鄕。一年詩債今將始。未必中宵較短長。</text>
<title>簡招石醉，陶雲，石農，雲𦤎，翠田。夜集雙松書屋。</title>,<text>十載靑山禿髮翁。招呼舊社一樽同。隨身書帙梅花側。卒歲松衫澗道中。談屑乍窮星在戶。詩懷不盡月當空。與君只愛寒宵永。肯倩傍人問朔風。其二客扣巖扉月影虗。相看衰髮共飄踈。爲官碌碌求升斗。識字區區辨魯魚。脚軟登高惟待杖。眼花入夜已妨書。酒間狂態誰多少。此事于今亦不如。</text>
<title>又疊翁字共賦</title>,<text>五子翩翩一病翁。山樓賞雪與相同。許君滚到靑雲上。憐我孤吟白社中。但使太冲能詠史。不隨殷浩每書空。梅花是處多明月。縱酒何妨晉代風。</text>
<title>余家書室盆梅二株方盛開。一夜雲𦤎携翠田聯訪。索飮花下。仍拈韻得寒字。</title>,<text>去年梅花臘後看。今年未臘梅已闌。歲色催人梅持世。花開花落寧無端。南枝已驚月瑣瑣。北枝初見珠團團。主人與梅同寢處。悄悄獨飮不成歡。山妻勸我夜速客。是時林月初上欄。見書雀躍雲與翠。澗底踏雪凌夕寒。到來酩酊呼不起。妄或投袂狂遺冠。醒後更被梅現笑。况我向來沾薄官。玉鱗䙰褷香黯澹。請君莫惜更漏殘。廵檐欲問花不語。出門惟見橫遠巒。</text>
<title>仲冬二十七夜。與雲𦤎共訪華隱，陶雲，翠田三昆季松南書樓呼韵。</title>,<text>投老山阿幸並隣。朅來俱是意中人。遅遅夜色初亭午。澹澹梅花欲放春。縱酒方知忘憂物。休官已覺不貲身。千金一夕須相愛。明日思量更隔塵。</text>
<title>雲𦤎，圭庭，竹史聯訪。病餘喜甚。共登雙松前麓。次元人韻。壬子</title>,<text>門巷參差整復斜。雙松之下是吾家。一春卧病多芳草。今日逢君賦落花。喬木樓臺誰富貴。夕陽城闕捴烟霞。可憐策杖登高處。無限東風兩鬂華。</text>
<title>雙松館雨中。與翠田，雲𦤎拈韻共吟。書示石醉。</title>,<text>幾人溪上詠而歸。獨閉巖扉送日暉。雨巷休嫌苔色遍。山蹊元自馬蹏稀。翁今遯世何曾悶。鳥亦無心也不飛。縱有水樓晴更好。大家應不愛簑衣。</text>
<title>西湖近水亭。與石醉，雲𦤎，白陵共賦。四首</title>,<text>漁屋高低覆以茅。柴門面面似橧巢。差池鴈落烟雲際。唼喋鳧行水草交。白酒正當佳景好。靑娥休向老人嘲。秋江况復饒魚蟹。膾縷時時作美肴。其二危欄寄在最高層。百頃玻瓈碧更澄。暝渡舟搖波底月。遠村人過樹間燈。一樓秋氣江先動。五夜詩愁酒欲增。對此不須悲暮景。老猶豪興已飛騰。其三一桁靑山百頃波。主人容許故人過。偸閒信宿逢僧話。投老登臨對酒歌。江氣乍凉秋色早。樓陰欲動夕陽多。季鷹豈獨蓴鱸計。此地吾將理釣簑。其四櫂歌襖靄曉來聞。拍拍驚飛鷺一羣。野草迷離沿極浦。朝山濃淡抹微雲。三宵客夢憐同宿。七月秋容已幾分。明日與君成少別。爲誰相對醉醺醺。</text>
<title>三幕寺</title>,<text>衆山靑碧見頭頭。踏閣攀崖徑更幽。漠漠雲間尋古寺。蕭蕭葉底忽飛樓。休憐短髮明斜日。幸躡淸塵賞暮秋。未必苦吟酬佛界。使君笳皷足閒遊。</text>
<title>寺樓步月。又次翠田韵。</title>,<text>飯罷仍扶杖。徘徊倚石端。澗流通筧細。松影匝庭寬。峽坼看天遠。山高待月難。小寮嫌卧窄。還復對重巒。</text>
<title>明日又留佛聖菴</title>,<text>嶺頭一路轉登登。寥落空門蔽老藤。叢菊留人誰是主。孤雲與我自爲朋。日邊海色遙相盪。樹裡秋光冷欲凝。忽憶王孫巖下宿。山霞如飰月如燈。</text>
<title>又明日下山。拈元遺山韻。</title>,<text>信宿衣巾薄冷痕。回頭步步望禪門。隨身出郭惟雙屐。選日逢僧又一樽。已與靑山參佛性。更從明月破塵昏。紫雲菴下多紅樹。知是來時買酒村。</text>
<title>仲冬夜。會飮石醉書屋。凡九人。</title>,<text>寒衣綷䌨到東隣。雪色星光屛翳塵。無病肯辭陶令醉。爲文堪逐子雲貧。苦吟但共推敲手。渴睡還同啽囈人。半夜相看被詩惱。不知梅月冷通身。</text>
<title>與雲𦤎會飮澹湖書巢</title>,<text>君家多雪色。積素失靑巒。煑酒休嫌煗。圍爐亦怕寒。宦情雖澹泊。詩社幸平安。况復長隣近。殷勤卜夜觀。</text>
<title>十一月二十九日夜。雙松館梅花盛開。</title>,<text>去年咏梅曾對月。今年咏梅更卧雪。二年梅花共起居。歲暮豈恨芳菲歇。南枝耿耿北垂垂。珠顆玉粒紛瑣屑。幽香入骨淸而溫。是時正當寒凜冽。譬如相思在漢濱。中心怳惚捐珮結。又如草茅聘隱淪。雖有貴价輩行折。廣平當日解綺辭。肝腸鐵石應消絶。山堂置酒嗅繁英。羅浮庾嶺何曾別。百回欲問花不言。知君羞向俗人說。會當飮水讀仙書。一樽更趁嘉平節。</text>
<title>壬子除夜。守歲石醉書屋。拈韵共賦。</title>,<text>暮景飛騰白髮殘。東隣守歲共憑欄。臘梅似雪春何早。銀燭如虹夜不寒。老去鍾情皆酒所。詩成着色在毫端。百年誰道經過易。每到今宵一刻難。</text>
<title>宜春知縣徐聖汝 麒淳 有書饋歲。以詩答之。癸丑</title>,<text>心翁席上暫相見。一別居然隔歲顔。多謝故人珍重字。又隨春色到荊關。</text>
<title>簡邀澹湖，雲𦤎，石經共賦。是丙午以後初集也。</title>,<text>莫怕天寒且少留。十年離合尙靑眸。春來幾處花三徑。客到今宵月一樓。薄酒初醅風味在。小梅雖老暗香浮。縱然淪落同流水。自有踈狂較子優。</text>
<title>李御將 升權 輓 三首</title>,<text>並代歌壺見祭遵。昇平七十四年春。戎垣虎略兼儒術。忠武餘庥乃有人。其二遅暮光輝壁壘增。名家宿將世方稱。那知退食自公夜。星落前軍病遽乘。其三久與公咸迭後先。慣聞淸德識公賢。至今未及公顔色。空咏人間薤露篇。</text>
<title>偕雲𦤎，石經會澹湖第。拈唐人韵。是吾社新年第二集也。</title>,<text>解却金蘭小吏銜。荊門還傍舊巉巖。循除㶁㶁聞流水。靠壁蒼蒼見古杉。此日山隣重對酒。前春蓬海幾揚帆。適來適去非生客。乘興何須咫尺緘。</text>
<title>與澹湖，原泉，圭庭，東樊。會飮雲𦤎宅。</title>,<text>十載山椒管碧霞。興來時到巷頭家。幾多夜集書樓側。次第春遊磵水涯。老閱人情眞嚼蠟。醉題詩草每塗鴉。知君剩貯名茶在。汲取新泉煑橘花。</text>
<title>澹湖，雲𦤎，東樊來會雙松館夜飮。次金詩韵。</title>,<text>夜坐跏趺似普陀。簾紋搖燭纈生波。家貧尙有殘書在。才薄其如險韵何。壯志還從春澹蕩。閒愁又與雪消磨。相逢但進如澠酒。劉毅那須問子鵝。</text>
<title>雙松館暮春雨中賞花。與澹湖，雲𦤎。共次王阮亭十韻。</title>,<text>下隣有羊求。素心許相知。游戱三十載。白首如童兒。澹人才婉麗。雲友詞古奇。王前而盧後。錙銖不差池。對之輒破顔。驩然肯皺眉。嗟嗟同遲暮。貧病與之隨。濁醪幸餘醅。正當三月時。况復花爭笑。笑我無一詩。僝僽風雨響。絲竹相彈吹。只可言志耳。何須名譽馳。</text>
<title>再疊前韻</title>,<text>山翁愛看花。護惜如嬰兒。栽培縱宜土。燠寒無定時。東風何狡獪。飛雨與之吹。今年春又冷。花事亦可知。朶朶澀未敷。譬如愁顰眉。忽有南墻花。朝來開暎池。蓓蕾纔數萼。次第正相隨。那知風雨裏。娟娟獨見奇。來日桃李陌。遊子應奔馳。此花足爲春。吾自吟吾詩。</text>
<title>同石醉，澹湖，雲𦤎，竹史，圭庭，東樊。遊丁園後麓。賞花共賦。二首</title>,<text>淡靄晴嵐翠更重。草間逶迤度深松。夕陽滿地明流水。春酒生波蘸遠峰。楊柳園亭何處好。否花門巷盡情濃。自慚老大同年少。強爾歡欣笑語容。其二朝看山翠亂重重。引步逍遙倚古松。杖底淸泠來碧澗。尊前突兀落晴峰。幾家門巷花深淺。九陌烟霞柳澹濃。雨雨風風經過盡。春遊自此日從容。</text>
<title>春日散步張氏園。與澹雲二友。共次蘭亭四言韵。二首</title>,<text>杖策東𦤎。逶迤脩林。巖崖百折。一轉一深。濛濛午霧。欵欵春禽。披雲藉草。環以遙岑。與子嘯歌。山水同音。於焉修禊。緬懷山陰。其二婭拕之花。葳蕤之林。忽焉跬步。得此幽深。矧伊園木。交交鳴禽。酌酒會臨。有列層岑。我自怡悅。何必知音。所嗟遲暮。宜惜光陰。</text>
<title>名花一章。戱示石醉。</title>,<text>名花一種迓前宵。肯遣天香世外飄。聞說潯陽江上水。古來元自不通潮。</text>
<title>又占名花二章。戱次石醉。</title>,<text>名花無恙度寒宵。恐洩凝香一點飄。十襲終然藏不得。朝來忽被侍郞嘲。其二名花何事到山家。縱有名花不染花。莫恨禪心終不起。此身元是老維摩。</text>
<title>會飮梣溪 尹定鉉 尙書書樓呼韵</title>,<text>衣袂飄羽白紵輕。大家留客酒盃行。火雲劈絮晴逾熱。林樾鋪茵晝更淸。三宰名園雙鶴睡。中朝古器一琴橫。從知野史亭成日。倘有溪南老子情。</text>
<title>翠田要余簡邀諸公。會話余新屋。凡少長十五人。石農以蘭亭序雖無絲竹管絃之盛。亦足以暢叙幽情。分韻序齒。余得無字。</title>,<text>東州使君淸而癯。左海漫士豪而麤。氣味風流若合符。勸我莫作長守株。况我置屋倉東隅。小樓纔足容衰軀。魚雅右史兼左圖。萬卷磊落相撑扶。赫蹏往復紛招呼。軒車轣轆來巷途。東隣高士西隣儒。半是平生之酒徒。是時溽濐濃陰鋪。火雲挾日翔天衢。飯滑何須憶雕胡。鱠細不必問松鱸。家貧酒薄且莫沽。山蔬脫粟自盈盂。諸公滚滚廊廟需。譬如八璉與四瑚。我老筦庫眞堪吁。五十已過知頭顱。人生會意足歡娛。路鬼何妨空揶揄。敢以一詩較贏輸。猶勝六博爭梟盧。誰遣劉郞探驪珠。亦有屛間記之無。</text>
<title>澹湖，雲𦤎聯訪直廬。拈韵共賦。</title>,<text>嚴皷鼕鼕徹曉昏。烏帽閑掩數重門。愧吾薄宦爲倉庫。愛爾幽棲似石溫。官燭今宵饒客話。臘梅何處惱詩魂。鷄鳴一笑還相送。木末踈星黯淡存。</text>
<title>夜飮少宗伯李石農第。會者七人。共次黃樹齋韵。</title>,<text>悠悠老我不貲身。到處顚狂揔任眞。喚起寒宵梅下夢。携來近局月中人。燈花點綴紅垂穗。酒浪漣漪綠皺鱗。歲暮風流成白社。若將衰髮換靑春。</text>
<title>偕澹湖，雲𦤎，芸泉，圭庭，檀樊，石居。夜會李東樊松笙山房。共次晁冲之韵。時南雨村詩老年七十。亦與焉。</title>,<text>遅暯休憐鬂髮華。燈前好會盡名家。月宜待客初生影。梅亦衝寒已放花。夜久詩情濃似酒。臘回年景薄於紗。雨村七十寬胷海。對泛虛舟不見涯。</text>
<title>春日會飮石醉書屋。拈梅村韵。甲寅</title>,<text>扶筇緩步度前橋。巾袂風輕颭更搖。鳥語叮嚀眞率漏。松濤淅瀝自然潮。每逢詩困被花笑。却怕春寒仗酒消。但覺芳華堪惱殺。不知衰髮已飄蕭。</text>
<title>三月二十三日。與諸公遊雙園賞花。</title>,<text>郭南斗酒賞春心。竹杖來憑古檜陰。一逕雲烟行處在。萬花樓閣望中深。幾從下界迷塵夢。纔到雙園暢素襟。最是凝情歸未得。禽聲無恨夕陽林。</text>
<title>餞春日。共飮石醉書室。會者凡八人。</title>,<text>爲惜園林殢晩紅。擬將別恨續文通。低回語鷰歌鶯處。悵望飛花落絮中。好友言歸愁暮雨。佳人已老㤪東風。縱然此日芳菲歇。亦有繁陰酒不空。</text>
<title>石醉，雲𦤎，芸泉，郢南。將共舟遊沁都。余以官守不能從。口占二詩送之。</title>,<text>江都勝狀近如何。廿八年前宦跡多。余在丁亥春。爲沁殿郞。甞持被來往。 公去莫言天塹險。只看鯨海不揚波。右屬石醉其二甲津眞擅勝。燕尾久知名。海濶傳燈寺。山䧺鼎足城。終爲微宦縛。不逐故人行。擊汰明朝去。懷君萬里情。右屬雲臯</text>
<title>偕石醉，雲𦤎。挐舟蓉湖而下。暮泊近水亭呼韻。</title>,<text>瓦甌蠻榼共漁船。鮮纜沿洄迭後前。返照分明如倒壁。長江平遠欲浮天。沙鷗有約閒來往。岸柳無情閱歲年。欲向氷夷窮水國。不知暝色已蒼然。</text>
<title>六月十八日。雨裡會飮石醉書室。</title>,<text>簟紋簾影纈相交。深巷書樓蔭樹梢。溪霧籠山還復霽。盆花委地未全拋。久眠思入希夷室。老學來尋陸氏巢。逃暑但將文字飮。烟霞何必訪三茅。</text>
<title>澆花道人輓</title>,<text>天地窮而隱。江湖一老人。可憐成濩落。猶復見淸眞。野服雖逃世。綺詞已絶塵。淵翁題卷尾。隻字重千匀。其二憶昔西漁坐。吾猶及見之。眼繙千載史。手校六朝詩。蝸屋應餘樂。牛車詎是悲。澆花經濟在。還付白頭兒。</text>
<title>閏秋日。偕石醉，雲臯，東樊。遊北城碧谷別墅。見松園書揭杜陵五言韵。同次。</title>,<text>十年陳迹地。重到捴無痕。踏草仍成路。穿林便作門。誰將文叔語。共記洛陽園。更欲淸塵慮。泉聲亦覺喧。</text>
<title>次韋莊東林寺韵</title>,<text>秋光漠漠變昏朝。殘暑無多未敢驕。樹密但供蟬語逈。樓虛恰受澗聲饒。三宵信宿緣猶在。十載重來鬂已凋。坐久休嫌山向夕。佇看凉月出雲霄。</text>
<title>又次韋莊韵</title>,<text>山氣凄淸露氣秋。倚樓吟望軫閒愁。無心雲就簷間宿。解意螢飛葉底流。夜靜峰巒來面面。月明林下見頭頭。最憐蟋蟀能天職。喞喞嘈嘈不暫休。</text>
<title>又次鄭鷓鴣酬張補闕韵</title>,<text>蟲語碪聲月欲殘。秋樓寥廓病懷寬。塵寰苦閱三庚暑。澗戶方占特地寒。勝事從前閒料理。新詩到此更艱難。明朝正對西山爽。不辨人間有宰官。</text>
<title>訪東嶺瀑布。路中口占。</title>,<text>夙聞東嶺勝。懸水百千尋。詰曲山崖折。縈迴澗壑深。脫巾時掛壁。移杖或穿林。何處蘇門嘯。然鸞鳳吟。</text>
<title>東嶺瀑布。次司空表聖韵。</title>,<text>老年來見始稱奇。縱有徐凝未敢詩。從古桃源無處覔。至今烏石少人知。已將神斧千尋劈。故遣天河一派移。三釜九龍休甲乙。名區擅勝各隨時。</text>
<title>如斯閣。次溫飛卿韻。</title>,<text>半藏嵐翠半藏烟。虛閣岧嶤古峽天。乍向林梢誰擁盖。忽疑沙渚獨維船。六時寂寂空山鳥。一路泠泠遠樹蟬。碧社主人今不見。漫留陳迹此溪邊。</text>
<title>彌陀菴口呼</title>,<text>偶尋東嶺瀑。蹔憩彌陀菴。一路入蒼栝。中峰生碧嵐。晩風孤磬落。斜日半山含。數里泉聲近。泠然酒不酣。</text>
<title>出洞日。與諸公口呼。</title>,<text>僕夫來告我。山深日向夕。振衣出洞門。林杪烟嵐積。怊悵不忍去。復坐盤陀石。回看昨夢處。如聞巖泉滴。安能策蹇驢。隨意恣所適。</text>
<title>津寬寺途中</title>,<text>秋山忽滿目。長路任倭遅。磵菊明香處。巖松返照時。輕輿隨俯仰。班鬂苦低垂。行盡招提界。纔成四韵詩。</text>
<title>宿津寬寺</title>,<text>幾年重到法王庭。今日峰巒不變靑。一壑松笙淸佛界。三更粥皷閙山靈。枕邊决决聞流水。木末踈踈見遠星。饒舌偶然逢拾得。哦詩說偈兩堪聽。</text>
<title>轉向淸潭</title>,<text>詰曲草間去。沿溪亂石橫。有山皆識面。某水亦知名。津寺餘緣在。潭樓舊夢淸。可憐陳迹地。重與故人行。</text>
<title>淸潭</title>,<text>曾聞吾祖愛淸流。華構當時有二樓。自是靑山能駐客。空敎寒葉解唫秋。風流勝賞嗟陳迹。文藻名區感昔遊。但使謙翁遺墨在。每從屛畵起閒愁。</text>
<title>西巖寺</title>,<text>登登三百折。落落一千尋。乍轉楓林影。更穿槲葉陰。窮閻依岸小。殘堞抱山深。今夜西巖月。應明禮佛心。</text>
<title>向祥雲寺</title>,<text>吚軋藍輿去。飛泉樹杪聞。一僧歸遠壑。孤磬落寒雲。山疊松逾暗。巖回路更分。寺樓深不見。渾欲絶人羣。</text>
<title>山暎樓</title>,<text>偸閒役役未曾閒。行遍崎嶇犖确間。自愛朱欄臨絶澗。且隨紅葉到深山。吟邊節物堪娛意。眼底雲霞揔解顔。古木蒼蒼蘭若路。遊筇猶待月明還。</text>
<title>北城秋眺</title>,<text>十二寺中秋欲闌。肩輿循堞幾回看。周遭縱比神京大。偪側全無隙地寬。埉拆雲霾晴亦雨。樓虛翠滴晝生寒。昇平不妨殘僧護。寥落行宮隱樹端。</text>
<title>文殊寺</title>,<text>仄徑纔容足。峰回一線通。岌顚誰鑿破。穹腹自穿空。瀵瀉恒聞雨。龕虛易納風。雲扃由佛力。萬古此山中。</text>
<title>十月朔夜。偕雲𦤎會飮尹淵齋士淵西部直廬。二首</title>,<text>北里有高人。遅暮今始見。過經皆官途。良日不可選。會心貴知己。玆事非遊衍。巾舃犯夜霜。肴羞錯官硯。周官與政書。紬繹紛片片。世人競闘靡。攻之劇刀箭。一詩重於金。句琢而字鍊。賓主敵二京。鋒刃受八面。撚髭更穿袖。塗雅何眷戀。呻唫如竅蚓。所得眞襪線。文章亦虛名。風騷誰敢擅。可笑詞垣轂。俗士任推轉。老我固下劣。頭白又頹倦。觸物聊爾爾。比興時自遣。多君才且䧺。落筆思充羡。其二風雨相僝僽。無端共此夕。綠袍遊塵縈。銀燭歲華積。我來如初祖。觀心忽面壁。千金抵一宵。一宵良足惜。况復百年人。栖栖同遠客。那用苦經營。俛仰論今昔。嗟哉夏商周。損益俱陳迹。可笑一腐儒。謾爲詩所役。窮唫到天明。遙岑出寸碧。但願長隣署。此罇惟意適。</text>
<title>金吏部德叟 永爵 匹驢夜訪。盖未曾相識也。其事甚奇。遂招邀雲𦤎，淵齋，原泉，圭庭。共次薛敬軒韵。德叟自號邵亭。家住龍湖。</title>,<text>昨日雨來泥滑道。今宵月出星羅昊。西風吹葉灑空庭。主人㥘寒閉門早。案上水仙初弄姿。閤裡梅花遅待時。忽有蓉山江上客。蹇驢踸踔何其奇。巾袂蕭騷多逸興。知我社樽無苛政。衚衕詰曲少來人。草間自有羊求逕。何須晞髮在陽阿。壺中况復樂事多。看君眉宇帶山野。高情久欲栖煙蘿。文章吏部誰同趣。相逢幷無塵襍語。江湖十里好朅來。幾回重尋閒夢處。</text>
<title>酒闌席散。分抱琴好倚長松六言。余得長字五疊。後日追構成章。寄示邵亭。</title>,<text>倉山巷口月昏黃。遠客來尋筦庫郞。盛事如今能幾見。千金難得此宵長。其二十載從人仰大方。那知促席飫芬芳。金昆玉季嗟何晩。傾盖相看白髮長。其三才筆縱橫不可量。君詩眞欲陋三唐。從知虹貫蓉江月。正是文炎幾丈長。其四吏部詩書樂未央。鳳凰踪跡老江鄕。相思一夕梅前夢。欲往從之路更長。其五纔見淵齋喜不忘。邵亭老子又難當。尋常緯史經經日。伯仲之間詎短長。</text>
<title>陪海居兄夜會石醉侍郞書室。澹湖，雲𦤎，原泉，東樊幷與焉。</title>,<text>醉翁貯書書無筭。棟宇可充牛馬汗。縹囊緗帙叢殘中。唫哦日與蠧魚伴。海翁聞之心自傾。况復二年同里閈。西巷已有金錯刀。東隣豈無靑玉案。華堂一夕盛文筵。不待赫蹏紛招喚。兔園末至誰相如。建安能者惟公榦。鶴氅都尉折輩行。藍袍侍郞無崖岸。二老藻懷富綺詞。珊瑚木難俱璀璨。松陵漢上詎專美。風流儒雅眞堪玩。獨我鈍思廁其間。低回屈首寒燈畔。鷄鳴客散月欲殘。敲推小詩猶未半。</text>
<title>十一月十七日。爲昌兒初度。檀樊諸少友來會賦詩。余聞而次其韵。</title>,<text>詩境從容事事新。今宵明月昨宵因。閒情半是燈前夢。古貌依然畵裏人。留客誰能來酒遞。有錢吾欲買山隣。歲寒幸與梅爲友。粉本花開色相眞。</text>
<title>石醉，雲𦤎，澹湖，翠田，原泉不約夜訪。共次方干韵。</title>,<text>偶爲中夜飮。還復聚文星。欹枕燈圍壁。開門月到庭。病情添藥裹。閒話續茶經。梅樹婆娑在。同吾老大形。</text>
<title>夜分又拈唐韵</title>,<text>梅華與共起居時。如笑如啼更斂眉。晩節孤高憐爾老。一生幽獨少人知。聘賢雪裏何年事。解珮江濱此夜期。縱使無情還有意。莫敎吹笛向南枝。</text>
<title>余直惠局。淵齋直白部。來訪余直中。雲臯，原泉亦會。呼韻共賦。</title>,<text>飮酒恨未多。讀書恨未熟。悠悠送一生。晩家南山麓。沈腰難更肥。潘鬂詎重綠。歡適昔何年。黯黯不記錄。餘事託比興。演之爲歌曲。並直同鄰署。偶集皆近局。時至行樂耳。何論臘與伏。步月廵倉廒。渠渠見廈屋。庭雪鋪白氊。瓦霜被素縠。夜久不勝寒。大白還相屬。一酌復一酌。酌來猶未足。淵雲富藻思。滚滚發所蓄。渾浩無津涯。只可量以谷。淨洗箏笛耳。怳開蓬蒿目。那知晩暮日。與君雙膝促。對之重歎息。泠泠非肉竹。此讌宜淸宵。且莫龜蓍卜。</text>
<title>雲𦤎，淵齋夜訪直廬。遂拈韵共賦。乙卯</title>,<text>雲翁愛詩詩令急。招呼社侶如不及。淵翁嗜書不愛詩。餘香蘊馥猶噴襲。官樓薄暯月陰陰。栖鴉未定風習習。二子篝燈到直廬。高譚古昔紛相挹。愧我枯腸眞眢井。况有短綆那能汲。騁奇角逐儘豪䧺。騷壇誰復推轂笠。不是陶柳門庭來。不是李杜畦逕入。酣觴適意便頡頏。一部漢上題襟集。他時且莫苦鉛槧。今宵何必憂短澀。安得謝眺驚人詩。靑天搔首通呼吸。</text>
<title>余在直。簡邀雲𦤎，淵齋，原泉。酌酒拈韵。</title>,<text>籬頭觱栗吹作寒。誰謂春風開好顔。春風今日太狡獪。擧酒澆胷難自寬。濛濛下雪泯瓦溝。四望皎然眞可觀。地上塵穢都洗淨。世間瑕纇皆剔剜。烏帽𤢜坐何兀兀。官樓日暮不成歡。數子紛紛忽命駕。二更明月生虛欄。此會本非梁園客。偶來歌詠亦無端。圍爐相對撥宿火。複房煖屋熏一團。小官猶能沾寸祿。請君莫惜殽羞乾。山南山北茅茨下。幾人饑卧有袁安。</text>
<title>雲𦤎，淵齋，原泉。又會余直廬。次唐詩韵成一律。</title>,<text>有客篝燈踏暝烟。衝泥剝啄到門前。隣官愛酒堪同醉。名士能詩已忘年。夜集休憐梅落地。春遊又自月明天。何時與共成圓夢。遅日風窓跂脚眠。</text>
<title>冒雨訪澹湖書屋。雲𦤎亦至。遂共拈岑嘉州詩。次其韻。三月十三日</title>,<text>故人相看鬂絲絲。擬學堯夫不皺眉。桑宿舊隣情更重。膠投深契醉何辭。登高莫恨風光晩。倚仗旋嫌雨色遅。惟有滿庭芳草在。柴門靑遍客來時。</text>
<title>石醉，澹湖，雲𦤎，原泉。不約而成小集。遂酌酒共吟。</title>,<text>不約諸公會。荊扉定幾尋。可憐倉巷口。勝似碧山林。花木三春夢。氷壺一片心。風情猶未老。酣暢到如今。</text>
<title>將謫公山。澹湖，雲𦤎冒雨來宿。酌酒話別。</title>,<text>處世不須做宰官。此身安處卽心安。對樽何日尋常憶。秉燭今宵仔細看。平步縱無夷險異。衰懷還惜別離難。東流錦水應西返。敢望恩波趁歲闌。</text>
<title>與通判鄭善卿 永朝，燕岐知縣李景益 承謙，宋友敬甫 端和。同遊鷄龍山。是乙卯重陽也。</title>,<text>九日暄姸葉不飛。故園離思夢依微。黃花南國秋何晩。白鴈西風客未歸。已放形骸來絶境。聊將節物弄晴暉。今宵擬宿山中月。一枕蕭蕭薜荔衣。</text>
<title>冬至夜。會石醉書室。分飮水讀仙書。得仙字。賦五言近體。詠梅。丙辰</title>,<text>城南日長至。梅下夜如年。幽艶雖眞性。孤芳亦可憐。羞人疑處子。逃世似高禪。誰與同隣近。淸標有水仙。</text>
<title>後數日。海居公又欲幷賦前夜分韻各軆。故遂各次之。</title>,<text>北風吼紙窓。毳裘亦凄凜。擁爐欲長唫。凍口先已噤。東隣老尙書。淸高自生禀。貯屋數本梅。與之常興寢。招呼近局人。巾衣夜相諗。涉氷來欵扉。笑我狂最甚。飣餖盛肴羞。苽果紛異品。複房㬉如春。還疑河朔飮。右賦飮字其二城南養梅可比屋。我家一株自幽獨。東隣欲落西隣開。梅花持世天氣肅。別有尙書宅裡梅。置酒日夕賓朋速。鶴氅老人綠袍郞。聯翩不待良宵卜。興來幾向梅底吟。客去應就梅邊宿。高樓不妨雪壓櫩。虛庭任他風號木。暗香已足沁肌膚。多葉何須分品目。仙書休問陸放翁。但將陰何佳句讀。右賦讀字其三雪晴梅發上燈初。綷䌨寒衣到小廬。知爾情高嫌懊惱。覺吾形穢媿麤䟽。敢將李弟梅兄伍。端擬雲階月地居。惟有孤山風味在。婆娑還倚老尙書。右賦書字</text>
<title>與雲𦤎及權小游 用正，李東樊。往會尹石梧觀汝 致英 水流雲在樓。共拈唐律韵。賦得四首。丁巳</title>,<text>郭南十里午烟生。幾處漁歌襖靄聲。老斷春遊渾是夢。病拋詩思若爲情。山連樹碧高樓逈。天入江靑一鳥明。多謝故人能置酒。剋憐衰髮尙彯纓。其二夫子風流自夙生。江湖晩計動詩聲。吟來且莫嗔狂態。酒後那堪惜老情。楊柳樓頭千縷暗。薔薇墻角一花明。相逢倘欲淸煩惱。無恨滄波可濯纓。其三柳條桃葉拂園墻。夏木繁陰亦自芳。心似水流終不競。情同草色漸看長。簾㫌雨灑絲絲潤。花藥風翻陣陣香。何日共君江上宅。簑衣取醉釣船傍。</text>
<title>夜宿金德叟 永爵 淸華樓。分竹裡行厨洗玉盤。與雲𦤎，德叟。共賦各軆。</title>,<text>薄宦困馳驅。遊塵久眯目。忽憶邵亭翁。向來勤相速。揮袂出郭南。邐迤江之隩。亭午到柴關。所見惟僮僕。謂我郞何遅。翁出已信宿。悵然未遽歸。隣巷暫停轂。侵暝逢雲𦤎。俄聞君車復。喜劇更叩門。孤燭明夜屋。少別雖經年。何必問寒燠。况君喜聲詩。述作盈箱簏。對此足怡悅。爲君堪一讀。高吟達天明。聊以替絲竹。其二蓉江江水淸而泚。溶溶萬斛無泥滓。有時搖暎几案間。極目疑展澄心紙。此翁長對不下樓。氷心一片應如彼。我亦平生江海思。恨不誅茅同隣比。憶君渺渺正愁人。城南老友呼我起。百忙豈無一日閒。便輿十里猶尺咫。東風狡獪雖峭寒。兩岸楊柳先旖旎。纔到荊門月昏黃。主人肅客驚躧履。君家契活本淸貧。咄嗟小奚紛頤指。江鄕酒薄亦何妨。芳醑肥胾俱汰侈。管領此江已多年。扁舟幾溯空明水。後夜歸卧倉山廬。夢魂應繞滄波裡。其三江閣日東生。林烟一抹橫。遠峰惟黯澹。獨鳥自分明。索莫堪幽賞。殷勤愜素情。峭帆何處去。揔似霧中行。其四龍湖風景似西湖。湖上春晴入畵圖。飛鳥烟橫千點沒。歸舟天遠一帆孤。山茶見我紅留萼。江草愁人綠漲蕪。愛殺主翁能醉客。莫將兼味問貧厨。</text>
<title>評閱李君實 鼎鎬 諸人駱山之什。遂次其第六韻題軸尾。</title>,<text>簟紋如水畵欄低。欵欵猶聞夕鳥啼。山遣翠嵐偏入戶。月分淸影半沈溪。幾憐老鶴滄洲夢。故與閒雲碧磵棲。烏石靈源非世外。桃花流水莫相迷。</text>
<title>澹湖，雲𦤎不約而訪。遂拈韵共賦。</title>,<text>一春詩事絶。還與故人踈。豈以塵埃累。頓忘邱壑居。莫言賢聖酒。何待赫蹏書。小集重成社。但無佳句儲。</text>
<title>倉山夏日。與澹湖，雲𦤎小集。</title>,<text>客至日亭午。披襟卧洞房。蒸炎雖窄屋。凉籟在迴廊。飰糲無兼味。茶靑寡異香。一詩猶自足。淸詠抒懷長。</text>
<title>冏酌唫鬯。得往字。雲𦤎，社𦤎，邵亭會焉。</title>,<text>快閣秋晴藹幽敞。芰荷楊柳供唫賞。郞官寓直苦無聊。欹枕但聞啼鳥響。市井喧啾不關渠。任他門外輪與鞅。山南老人漢濱翁。忽然過我彌激仰。文采風流氣如虹。一見頓令胷懷盪。十年讀盡五車書。窮塵浩劫紛下上。最是雲𦤎饞於詩。一日不作身如癢。頃刻揮毫百千言。高天厚地思莾莾。長調鉅什方卓然。幺篇短律猶未廣。邵翁社老况幷驅。挍之應不差銖兩。曾聞打魚纔一宵。軸成牛腰相推奬。嗟我猥廁伯仲間。口含膠漆那勉彊。隻字未就日已曛。傍人揶𢋅空抵掌。汗顔血指足可憐。大家煩惱宜擯攘。雖然性癖惟貪看。願從畏友頻來往。</text>
<title>暎月庵。口呼次香山詩韵得一律。戊午</title>,<text>衙罷乘閒到寺門。禪房秋色老三分。新楓隱暎林間葉。絶壑空濛杖底雲。路轉峰回渾不辨。鷄鳴狗吠若相聞。縱然村巷牛鳴地。猶有靈源息世紛。</text>
<title>訪暎月菴口占 二絶</title>,<text>肩輿伊軋上靑山。路入巖崖詰曲間。此日幸無官事束。老僧相對共怡顔。其二松鼠如飛走向山。兒童爭捕逐林間。鼠飛反被兒意捕。欹枕閒看一破顔。</text>
<title>余以利川知府。爲支供勅行。往留坡山邑底。以二絶戱呈黃驪牧李用汝 時敏。</title>,<text>風流太守忽參禪。不耐矮櫩日抵年。驀地做成奇觀語。公然攪我擁書眠。其二吾輩儒酸豈有奇。躋攀努力枉相欺。客窓春日無聊處。恰似蘇劉毳皛時。</text>
<title>自驪上歸。途中成一絶。戱贈黃驪伯李用汝。</title>,<text>雨雨風風孰使然。中秋好會亦關天。官樓細酌通宵話。爛却前江月一船。</text>
<title>用汝和韻書示。故再疊而復之。</title>,<text>酒麵鷄猪任自然。老夫行止豈關天。分明後約仍前約。留待重陽一放船。</text>
<title>用汝亦再疊船字寄示。故余又三疊而戱復之。</title>,<text>不及張帆已豁然。老兄夸語似談天。他時李郭風猶下。應道軒轅奏樂船。</text>
<title>用汝在官讀宋子大全書示一絶。故走和而復之。</title>,<text>靜退栗尤盡在前。後來私淑只陳編。知兄已得傳心訣。愧我斯書亦闕然。</text>
<title>向余以暎月庵一律書示李用汝。用汝和韵有兀坐不曾勞杖屧之句。余又疊前韻戱答之。</title>,<text>黃驪公舘對江門。管領湖山已十分。借問淸心樓上月。何如西嶽寺前雲。孤舟坐看漁人渡。寒磬行從老釋聞。勞逸原來隨境異。莫將詩句兩紛紛。</text>
<title>邵亭金德叟以副行人赴燕。故簡邀飮餞。與澹湖，雲𦤎，翠田，原泉，西淵共賦。</title>,<text>山房話別鬂絲垂。正値天寒木落時。五馬南爲嗟老大。雙㫌西去莫淹遅。天涯客夢應相似。卷裡吟情各自知。休道此行君更遠。君歸纔得隔年期。</text>
<title>雪巢生金君聲遠 鶴遠 自善山來訪。夜酌聽猶堂。與肎海拈韵共賦。戊午</title>,<text>官樓銀燭影相交。門外生涯冷草茅。十里靑山來遠客。五更明月在寒梢。休將世事看蠻觸。秪有詩懷訂島郊。蠧死螢乾埋盡處。憐君他日陸家巢。</text>
<title>後五夜。復拈袁小倉韻。</title>,<text>整襟危坐若爲思。鈴索無聲月掛枝。蔀屋幾人堪卒歲。高樓是處謾唫詩。䧺州敢道官緣薄。細酌休嫌客夜遅。况復同來何記室。盡情相對曉鷄時。</text>
<title>簡寄黃驪牧伯李用汝 二絶</title>,<text>兄在東州弟在南。聲塵千里未曾諳。一行作吏同遅暯。等是嵇康七不堪。其二雪晴東閣月迢迢。官燭相思共此宵。寄語黃驪江上吏。故人衰髮日飄蕭。</text>
<title>次立春詩軸中韻 己未</title>,<text>纔過元宵是立春。風光已自屬芳辰。雪仍積素當窓在。梅尙殘香入酒頻。詩債盡歸無事客。鬂毛虛老不貲身。新年但有商山俗。鐃皷家家競賽神。</text>
<title>仲春月夜。又與肎海，雪巢呼韵共賦。</title>,<text>我老從今放一頭。任他風物錦囊收。寒天剪燭春生酒。良夜留人月上樓。夷險在心何懊惱。閒忙隨處盡淸幽。後生如爾眞堪畏。緯史經經話未休。</text>
<title>州西十里。有南長寺。携衙中諸君往遊賞春。次王漁洋韵。</title>,<text>忙處偸閒起遠心。便輿聊向秪園尋。泉聲逼戶晴還雨。佛氣籠山晝亦陰。樹裡靚粧時見蘂。春來饒舌好聽禽。鬚眉相對姜居士。晩稧蓬麻話更深。</text>
<title>蔚山知府李士信 忠翼 歷訪。滯雨淹留。書示一絶。</title>,<text>十載分離久斷魂。中間世故不須言。那知老作商山客。風雨殊鄕共一樽。</text>
<title>與淸道守李直夫 ，蔚山守李士信，善山守徐聖言 經淳。共作達城之行。途中口呼。三絶。選二絶</title>,<text>姻親知舊四衰翁。何幸今朝此地同。俱是嶠南游宦吏。偶然爲客度春風。其二伊軋便輿迭後前。長途渾忘日如年。使君聯袂緣何事。爲赴明朝識喜筵。</text>
<title>過恭儉池。偶占一律。</title>,<text>有水滙爲澤。山南第一池。潭潭眞莫測。淼淼正難知。百尺黿鼉窟。四圍草樹麋。龍耕占歲熟。應在腹堅時。</text>
<title>遊陽山寺二十韵</title>,<text>曦陽連主屹。欝爲大嶺關。贙挐與鬼攫。䧺視伯中間。戌削磨穹碧。馳騖萬疊環。層層覆鐵甕。巖巖不可攀。名刹創智證。巧匠有魯般。堂寮百十楹。丹彩已凋斑。盤陀白雲石。澄泓夜游灣。壽藤老蔓裡。躑躅時正殷。駭湍日激射。餘波亦潺湲。高禪相繼作。守道而考槃。一入淸凈界。醒然洗儒酸。徘徊撫芳躅。若與孤雲班。留連未忍去。悵望空長歎。昔我遊宦日。廿載徒往還。海壖恣奇賞。玆山終未覸。那知僻陋邑。有此大孱顔。譬如人處世。高名天必慳。所以藏修士。鏟跡無所干。依遅出洞府。異鳥啼𠴨𠴨。回首烟嵐積。但見靑螺鬟。</text>
<title>陽山寺</title>,<text>劈破雲根石氣靑。文昌去後幾人經。堂寮但溯乾符世。碑塔惟存智證靈。山色每從花雨潤。禽聲忽入慧林醒。夜遊臺下淸冷水。羞向塵間俗耳聽。</text>
<title>夜入陽山寺</title>,<text>草間詰曲路登登。昏黑林中見佛燈。一磬淸時來遠客。萬山深處宿孤僧。上方月與泉聲冷。絶頂雲從石氣凝。回首重巒皆下界。始知身在最高層。</text>
<title>鳩潭觀魚。次少陵。</title>,<text>澄流一帶抱山斜。仄壁峭巖曲曲遮。偶到濠梁非選日。劇憐林樾勝看花。行窩且待延淸月。歸策應須趁暮鴉。莫道官厨饒膾縷。溪鱗不入野人家。</text>
<title>金山鳳凰臺。與主守澹湖共賦。</title>,<text>秋晩高臺萬象含。登臨有客忽成三。樓頭野色靑如染。池底天光碧欲涵。地主詩名驚白下。壺中景物想江南。何須別界逃殘暑。到此蕭涼酒不酣。</text>
<title>夜宿華陽洞中。有感口號。</title>,<text>遠客征驂汗漫遊。華陽九曲洞天幽。一山石白盤陀勢。百道泉鳴汩㶁流。陟降皇靈依屬國。嗚呼夫子果尊周。泣弓巖上年年淚。知是神州不盡愁。</text>
<title>入俗離寺</title>,<text>寺名法住問無憑。老屋千年但五層。最愛秋深紅欇欇。滿山渾若爛霞蒸。</text>
<title>玉壺叔聖三。自堤川迤來訪晤夜。拈王阮亭韻共賦。</title>,<text>複屋圓窓深復深。誰家寒女動孤砧。枕邊詩句三更夢。燈底氷壺一片心。我豈文翁治蜀郡。君如王子在山陰。十年南國重逢夜。月滿空庭雪滿林。</text>
<title>臘月二十六日。約善山，金山兩使君。往會水多寺餞歲。命寺僧原宇呼韻共賦。</title>,<text>暮景飛騰樂事稀。使君聊此凈塵機。寒山一路冰泉響。老木西風凍雨飛。蠻榼且將傾白酒。禪房况復對緇衣。鬂絲相看休相笑。來歲如今愼莫違。</text>
<title>趙生述立投示六絶。故幷次之。庚申</title>,<text>山翁長在與山盟。勘得窮塵隻眼明。七十年來無一事。烟霞泉石日章程。其二未必山盟與水盟。東岡固守自高明。一生蠧死螢乹事。肯向中途廢半程。其三猿鶴邱樊各主盟。君平身世寸心明。勝溪一曲涓涓水。不出車行馬走程。其四安定門人類會盟。湖洲講授最分明。紛紛末學成何事。名實從來各異程。其五心期曾與古人盟。到老空驚白髮明。自是愚公夸父計。不知才力正殊程。其六愛君不負歲寒盟。要欲相尋刮眼明。聞說山家蹊路惡。老人筇屐㥘危程。</text>
<title>後三夜。雪晴月明。又與聲遠，淳屋。共拈古軆十韻。</title>,<text>客從嵩善來。躧履巾亦岸。足繭不知勞。正欲起我懶。君何從我好。此意良感歎。促席前致辭。翁是舊詩伴。一笑發巾衍。煩君共吟玩。是時春尙早。積雪山一半。雪晴月欲生。雪月光凌亂。開樽酌數巡。肴羞滯滿案。自君來相問。襟袍日以散。陌上花當開。請君歸緩緩。</text>
<title>夜深雨冷。與雪巢，肯海共賦。</title>,<text>客夜深如海。官醪灧㶑濃。雨吹林下野。雲暗甲長峰。到老渾無興。當春強自容。小詩猶未了。曉皷已逢逢。其二雨與雪交下。高樓曉色生。離離殘燭影。膊膊遠鷄聲。花信春將晩。詩思眼欲明。靑山如對案。還憶謝宣城。</text>
<title>次沈𥠧文 圭澤 臨別投示韻</title>,<text>棉裘二月怯春寒。暫駐征驂夜扣關。五斗折腰堪白髮。一生談理亦蒼顔。君居栗里陶潛柳。我對宣城謝眺山。話到鷄鳴猶未足。臨分留約許重攀。</text>
<title>霽景澄鮮。花柳方暢。而鳳臺姜吉承適到。仍携家兒及李純屋，金聲遠與鄭君迺玄。便輿出河魁閣。拈韻共賦。</title>,<text>老去難忘少壯年。便輿春服此臺前。一樓環作靑山郭。數里迂回綠樹天。莫道厨供成野酌。偶來詩會亦官緣。溪花磵草君須愛。懸皷依然落照圓。</text>
<title>家兒及李純屋。約邑人士。往遊州南之龍興寺。故余亦偕之。遂拈虞山韻共賦。</title>,<text>家園蕭寺遞爭先。唫社春來幾此筵。襆被相逢一樓磬。奚囊共宿上方烟。羞將白髮隨人後。爲愛靑山滿眼前。今日幸無官事束。使君行色似逃禪。</text>
<title>分詩成流水上夢斷落花間。鬮賦各軆。而余得詩字。戱占七言絶十首。分屬會中十人。</title>,<text>螢窓矻矻少年時。緯史經經已自期。莫道此翁空老大。商山人讀耳山詩。姜胄永其二愛君嗑嗑愛深巵。傑句應多酒後詞。三十一坊鄕塾士。無人不道石林詩。李用基其三摻筆淋漓已見奇。評花課鳥揔相宜。綺詞麗句知無限。洛下曾驚肯海詩。李建玉其四向來揚扢託深知。剪燭論文正幾時。那識浮生萍水地。年年相看雪巢詩。金鶴遠其五曾從唫社卷中知。何待旗亭甲乙時。若到無聲弦指竗。逢人先數靜齋詩。李龍九其六當筵不復見敲推。寫出胷中幼婦詞。詞似其人人似玉。低回擊節石樵詩。趙基駿其七鳳臺家世足文辭。嶺右聲名子更奇。蓬麻晩契商山吏。鑑賞偏憐萟拙詩。姜來永其八鳳毛麟角雅相宜。姜氏門闌又一奇。休說江東無寸鐵。于今忽見霞洲詩。姜林馨其九塗鴉當日見吾兒。晩喜翩翩跨竈詞。信筆縱橫前宋軆。不妨心笑迺翁詩。右屬家兒其十痴心妄與古人期。白首還憐沒字碑。六十三年何所事。世無人讀海翁詩。右自况</text>
<title>夜又得龍字。賦五言近軆。</title>,<text>偶作空門會。詩思入酒濃。住持同梵唄。興處供雲松。寂寂金三佛。濛濛碧數峰。鬅鬙月在樹。庭影亂如龍。</text>
<title>甲長菴得長字</title>,<text>十里登登路更長。巖花如笑媚禪房。曾聞名刹傳羅代。尙有孤僧護法王。嶽色橫天迷遠近。江流劃野在中央。泠泠日夜靈泉水。漱得遊人口齒香。</text>
<title>聞東門外詩人盛集。又以甲長菴長字韻。戱一律寄示之。</title>,<text>城東年少大鋪張。盧後王前孰短長。豈許淫䵷論六代。已聞婀娜襲三唐。題襟雅集推今日。詠史高才盡一方。惟有使君嗟老病。免敎斑鬂兀稱觴。</text>
<title>求道谷山中。舊有邑人士所築書堂。石樵趙而寬要余一賞。故遂約諸詩伴往會。共賦一律。轉訪而寬書屋。冒雨夜還。</title>,<text>栝翠松蒼擁一溪。林間高閣敞幽棲。縈迴路引泉聲轉。黯澹山藏雨氣低。昔訪空門春欲暮。今來書社日平西。靈源異境吟將遍。記得當年太守題。</text>
<title>竹醉日。冒雨往會姜耳山 胄永 鳳臺書室。曠士姜 性欽 及鳳棲 秉欽 幷來會。共賦七言律詩一首。</title>,<text>鳳臺諸老草廬深。紅藥靑梅自作林。失學有年驚隻眼。牧民無術負初心。高名久矣如雷灌。俗吏終然冒雨尋。歎息人間姜曠士。婆娑華髮到于今。</text>
<title>六月小晦。約曠士諸人將往屈山池看荷花。爲雨氣所沮。轉入南長寺。滯雨信宿。各賦古近軆凡十首。</title>,<text>行色還隨雨色遅。北池南寺豈同時。紛紛徵逐休相笑。落落心期各自知。無主荷花何處好。有情蟬語到來奇。逢迎揔是人間世。景物輸君此日詩。</text>
<title>分白雲深處有人家。得白字。賦五言古詩。</title>,<text>我愛野塘荷。出門恣所適。天公沮我行。忽爲雨氣逆。迴車上南長。遂作山中客。人生貴會心。山野何所擇。况有六波師。證我前遊跡。波師又解詩。竗悟眞奇釋。欲言已忘言。相對俱脉脉。林木送微凉。泠然醒心魄。决决泉鳴檐。翳翳山向夕。借爾蒲團眠。不知東方白。</text>
<title>夜又拈韻。賦七律一首。</title>,<text>觀音小殿佛燈幽。襆被重來宿寺樓。五夜巖泉喧作雨。四山風葉解吟秋。使君詩澁宜無夢。曠士才高莫漫愁。尺短寸長何足問。相看磊落盡名流。</text>
<title>明日滯雨。又拈韻得長字。賦五古十韻。</title>,<text>秋山多變態。氣候自無常。朝來雲物晦。露嶽失靑蒼。遂作翻盆雨。屋角垂浪浪。細澗雖沒踝。前川已懷襄。吾行儘偶爾。歸裝滯上方。僧雛幸欵昵。草蔬供我甞。一宿復一宿。淹遅亦何妨。况共諸名士。緗素紛扢揚。商颸吹殘暑。卉木盡蕭凉。餘事間比興。篇什遆醻償。䲔鏗古近軆。一掃粃與糠。書之秘巾衍。忽復論短長。</text>
<title>又拈韻賦得五言律詩</title>,<text>怒瀑山如吼。禪樓坐更孤。天容低似近。嶽色黯還無。古寺僧多病。陰庭草盡蕪。客來同滯雨。官酒謾相呼。</text>
<title>是夜又得燈字。賦七言絶句五首。</title>,<text>寺樓是會自龍興。忙處偸閒更未能。吏事寧爲詩事累。又携朋酒宿禪燈。其二一詩纔了一詩仍。勁敵如君力不勝。自是老人詩力盡。不如閒看梵王燈。其三信宿空門萬慮澄。向來何事困炎蒸。寺僧知我禪心定。笑指虛樓一點燈。其四秋雨淋淋澗水增。奔流百折雪鬅鬙。若敎身到淸凉界。來對觀音殿裡燈。其五徙倚虛欄夜更澄。此樓知在最高層。更深粥皷鼕鼕處。澗雨溪風黯澹燈。</text>
<title>屈山池。分露冷蓮房墜粉紅。余得粉字。賦七言近軆一首。</title>,<text>數里野塘千柄荷。娟娟如笑凈如抆。多情共對渾無言。生客相看故欲鞰。誰遣名香出淤泥。自持幽態絶塵坌。急風一陣雨吹來。着色嫣紅與澹粉。</text>
<title>夜還聽猶堂。偕諸君拈韻共賦。</title>,<text>荷溆歸來月欲淸。忽聞林葉送寒聲。幾年嶺外多形役。此日樽前見友生。吏事終爲兒女累。詩家猶有古今情。諸君刻苦還堪笑。吟共秋虫澈夜鳴。</text>
<title>與金山守澹湖，雪巢，肯海，霞洲。出河魁閣。拈韻共賦。</title>,<text>新秋七月客登臺。漠漠輕陰黯不開。偶爾看山同拄笏。驩然命酒遞啣杯。草間馬踏烟光去。林際人分野色來。但使風流隨處在。莫將歸興謾相催。其二千林向薄暝。一桁遠山靑。高閣憑誰賞。鄰官爲我停。秋懷溪送響。詩思雨吹醒。院落歸燈火。城笳正可聽。</text>
<title>仲秋約諸詩伴。上東海寺。</title>,<text>寺裡停盃若有思。如何輪影故遅遅。定知朱墨三年吏。偶到雲山八月時。好是松聲淸俗耳。聊將夜氣試新詩。今來縱得承天會。荇藻交橫未易期。</text>
<title>分一年明月今宵多。得年字。賦七絶二首。</title>,<text>十里官途野水連。一菴寄在碧山顚。玆行不爲中秋月。自愛淸遊樂老年。其二禪扃寂歷掩蒼烟。暝樹無風露泫然。遙想廣寒宮裡月。不知今夕是何年。</text>
<title>又得寒字。賦五言古軆。</title>,<text>中秋幸多暇。出郭向層巒。肩輿上百折。逶迤凌巑岏。回首瞰原野。平如水在盤。旺山擁邑治。林木何鬱蟠。閭井百千戶。繚繞若無端。磴回有蘭若。虛室一蒲團。禪燈耿不寐。徊徨共倚欄。萬葉皆秋響。助我吟情闌。蕭蕭更瑟瑟。山氣溢淸寒。厨吏供夜酌。亦足恣吾驩。但令雲閉月。淸光出囏難。安能掃陰翳。萬里同快看。</text>
<title>達城歸路。歷善山府內。訪晤沈西湖稚文。仍宿新搆書樓。夜拈挹翠軒詩韻共賦。</title>,<text>凉露凄凄月暎林。篝燈相對話更深。題襟老吏詩難就。詠史高人興不禁。樓枕暗泉通戶冷。山圍暝樹入烟沈。酒闌香灺明朝別。回首那堪隔遠岑。</text>
<title>洞虛齊成公 獻徵 改葬輓</title>,<text>曾被尤翁遂老知。良金溫玉見英姿。悟機已自論天道。易簀猶能誦繇辭。予奪終來關氣數。聖賢何必盡期頤。百年末學商山吏。空詠人間䪥露詞。</text>
<title>重陽后五日。會飮錦蕉金承宣稚堅 鉐 書室拈韻。</title>,<text>東郭先生集大家。中堂置酒詠黃花。天寒九月來賓鴈。門掩西風噪晩鴉。蠻榼數行人已醉。幺絃一闋日將斜。餘緣又在靑山寺。明日詩思定未涯。</text>
<title>詠歸亭店次呼韻</title>,<text>北客三年滯嶺南。欲將草木證嵇含。看荷屈沼秋光凈。逃暑鳩潭晩景涵。供帳奔忙心幾碎。獻酬唯諾禮曾參。雖然此老風情在。又宿淸溪一小庵。</text>
<title>淸溪寺夜宿。得裏字。共賦五言古軆。</title>,<text>行到淸流關。奔潨衆壑水。喜聽溪泠泠。愁看石齒齒。林木互蔽。霜葉紛旖旎。逢僧問招提。笑指烟嵐起。篝火引草間。詰曲纔數里。樓閣忽相仍。突兀靑山裡。此寺㴑羅麗。甍宇半凋毁。瀟灑兩小庵。又寄山之觜。群山鬱千盤。鳥飛亦難止。種樹防人行。玆事兒戱耳。甄萱昔盜名。城闕尙遺址。村人享其神。膜拜不知恥。廟食誠何爲。蚩俗今百禩。所以狄文惠。吳楚撤淫祀。</text>
<title>自大源庵上甄萱城</title>,<text>恠石撑天起。狂峰拔地高。搜奇還忘險。探跡不知勞。僭僞千年夢。經營一代豪。白頭憑吊處。渾欲酹官醪。</text>
<title>宿內院庵。次滄溟韻。</title>,<text>踏閣登登到上頭。磴回忽復見危樓。山山碧暗千峰夕。葉葉紅深萬木秋。亂石觸來溪亦怒。懸厓飛度鳥應愁。名藍夜酌多明月。又得空門分外遊。</text>
<title>分有崇山峻嶺茂林脩竹。得嶺字。賦七言古詩。</title>,<text>內院深處有奇景。躋攀努力來絶境。仄壁峭巖靡不佳。萬山合沓如馳騁。維摩室中無一塵。宴坐翛然發深省。向夕雲歸巖穴晴。二更月出庭有影。褰裳步月更拄筇。苦吟不知寒夜永。竹筧引水響瀏瀏。巖僧禮佛燈。明朝忍別淸溪山。筍輿去向東飛嶺。</text>
<title>聞藝拙，石樵約會南長寺。往赴會。凡六人。</title>,<text>燈焰幢幢一寸靑。朔風殘葉滿空庭。杯濃細酌春光暖。樓響寒泉夜氣醒。聆雨秋初曾信宿。催詩歲暮又過經。山門來日應飛雪。木末依俙見數星。</text>
<title>又拈韻共賦五律</title>,<text>不堪簿領苦。來對佛莊嚴。霧破山容凸。天寒樹影纖。幽懷燈底見。奇句酒邊添。畵意相看處。踈狂且莫嫌。</text>
<title>夜深。分洞陰冷風珮淸。余得風字。賦七律一篇。</title>,<text>共君來宿梵王宮。非是偸閒謁遠公。菽乳豈爲生客供。蒲團聊與老僧同。六時栝翠松蒼裡。經日泉聲嶽色中。到處只將文字飮。莫敎談說馬牛風。</text>
<title>興巖書院。謹次桐谷丈席 宋祭酒來煕 韻。</title>,<text>眞儒挺出海之東。遯跡邱樊百世風。學幷華陽存軆用。道宗伊洛溯煕豊。麟經大義猶傳後。龍德當時已正中。半載周旋工役地。高山仰止意無窮。</text>
<title>達城歸路。歷宿沈稚文書樓。拈韻共賦。辛酉</title>,<text>坐領靑山整角巾。傳家雲物足怡神。寸心千古忘年老。一德平生見日新。詩出已能驚末俗。客來渾欲勘窮塵。林泉亦是人間世。愛殺優遊五十春。</text>
<title>三月旣望。約諸詩伴遊東海寺。</title>,<text>絶峰回磴有禪扉。東郭春風試拂衣。廢寺無僧山寂寂。空門留客雨飛飛。自從舊侶行將遍。又到靈源宿不歸。下界烟塵渾滿地。始知高處見天機。</text>
<title>夜又分韻得處字。賦四言。</title>,<text>我治民社。不遑暇豫。我來梵宇。忽焉澄慮。蕭蕭絶壑。一塵不與。舒我吟嘯。任我箕踞。供我草蔬。侑我匙箸。亦有同志。比興是助。樂哉相羊。足以賞飫。惟昔中秋。無月可覷。如何今夕。風雨及曙。東嶺西峰。不見月處。</text>
<title>翌日下山。又拈明詩韻。</title>,<text>候月東菴枉費思。今朝雖霽莫淹遅。色空誰識如來性。梵唄應傳印度時。小集但令招近局。幽懷已足試新詩。朋尊肯恨餘花盡。認有前頭鄭重期。</text>
<title>四月八日。偕鎭將及衙客。上太平樓。觀燈呼韻。</title>,<text>如來浴日看燃燈。又値今宵霽色澄。笠影尋常歸院落。屧聲強半在樓層。忽驚星宿簷間綴。漸覺銀花樹裡凝。回憶鳳城弛禁地。幾家歌吹樂賓朋。</text>
<title>偕家兒及李純屋。冒雨訪姜懋伯。拈韻共賦。</title>,<text>東城夏木盡干霄。雨打風披暑氣消。幽鳥嚶嚶啼野屋。殘流决决度官橋。不妨近局題襟會。何待阿戎折簡招。文字從今河朔飮。牛鳴相去莫言遙。</text>
<title>五月二十五日。約耳山，曠士諸人。會鳩潭林藪。酌酒賦詩。得七律一首。</title>,<text>槲葉重重不見晴。日光透漏亦微明。網踈但覺潭魚影。樹密惟聞谷鳥聲。海翁自是華顚吏。曠士如何白面生。細酌班荊林藪裏。四三相對古今情。</text>
<title>中元月夜。携衙客登太平樓。呼韻共賦。</title>,<text>客來有明月。危檻語良宵。星斗空中近。炎蒸分外遙。市童驕卧路。官妓暗過橋。何事淸無寐。虛樓曉景饒。</text>
<title>姜耳山 胄永 輓詞 五首</title>,<text>簪笏承承四百年。嶠南家學艶相傳。智周萬物才需世。濩落空驚雪滿顚。其二晩契蓬麻四載遅。鬚眉相對兩相宜。那知小集鳩潭日。便作餘生訣別詩。其三悠悠生死奈君何。世上悲歡一夢過。最惜前年文行子。忍令垂老哭西河。其四琴瑟珥環樂未央。向來和氣滿中堂。幺麽五福終難料。三哭兒孫又悼亡。其五吟魂酒迹鎭相親。文藻風流見若人。今日送君歸窀穸。薤歌一闋泪沾巾。</text>
<title>遊直指寺 幷敍</title>,<text>金山守樗湖簡要一會。故攜李純屋往赴。仍與共遊直指寺。姜曠士 性欽，黃漢案 伍，鳳溪鄭生 遠睦 幷來。一宿而歸。寺去郡衙纔二十里。殊無泉石奇觀。而余於己丑秋。以開寧知縣。曾一遊賞者也。時有詩僧號菡鏡者。頗解聲律。郡人曺友禮奎皆同遊。而曺已歸泉臺。鏡師年今七十六。癃病住持山上小庵。不得相見。俯仰三十三年。存沒如此。重爲一慨也。萬歲高樓昔岸巾。甘文吏事已前塵。廣長舌是泉聲在。淸淨身猶嶽色新。菡鏡老師憐病骨。鳳溪居士屬陳人。依然欇欇還無恙。紅遍秋山不改眞。</text>
<title>自直指寺。還金山郡衙。歷登鳳凰臺。呼韵共賦。五言近軆一首。</title>,<text>去宿山中寺。來登池上樓。波光斜暎日。樹影倒涵秋。詩事餘黃菊。官緣媿白頭。佳招輕百里。無處不風流。</text>
<title>自金山歸。歷登素履亭。與曠士諸人拈韻共賦。</title>,<text>危樓迢遞寄巖邊。檻下縱橫野水連。一桁峰巒如拔地。萬條楊柳盡參天。雲低北極歸鴻外。人在西風落木前。官事怱怱相顧起。許君他日借牀䁕。</text>
<title>自達城歸。歷宿沈西湖稚文書樓。次老杜韻共賦。</title>,<text>聆雨山家對翠微。空濛盡日撲簾飛。寒天正愛含盃好。暮歲何妨見客稀。官道泥深應沒踝。書樓人到已沾衣。遙憐東閣新梅在。獨樹留花待我歸。</text>
<title>臘月將晦。余擬治任歸田。前數日。雪巢，石樵適來別。遂共會飮梅下。悵然賦詩。次何大復韻。</title>,<text>話到鼕鼕曉皷嚴。五更東閣不鉤簾。老夫心事靑天在。太守官緣白髮添。夜雨何時重剪燭。臘梅今日謾廵簷。自從噩夢初驚後。詩筆隨君未共拈。</text>
<title>三月四日。發寶城赴任之行。歷公山道中。次元遺山韻。壬戌</title>,<text>不見花光柳色新。栖栖客路已殘春。筍輿半日誰能晤。蠻榼三時獨可親。狡獪東風那潤物。簾纖微雨未沾塵。低回下邑眞堪笑。羞殺官緣七十人。</text>
<title>淳昌道中。又次元遺山韻。</title>,<text>朅來鴻爪捴無痕。匹馬翩翩野店門。錦水高樓先拄笏。壺山名酒又賖樽。今年南國春光冷。三月東風雨氣昏。里社蕭然花太晩。艶陽時節似荒村。</text>
<title>歷淳昌登凝香閣。戱次板上韻。</title>,<text>停驂忽上郡西樓。景物春寒苦未收。敗草籠烟依島嶼。枯荷浮水亂汀洲。妓歌幾得晴雲遏。鶯語應多夏木幽。况復使君新有令。一樽不許作淸遊。時李侯景直。方禁民釀酒。</text>
<title>寶城郡衙。偶占古軆六韻。</title>,<text>宦遊滯南徼。地絶人千里。鞭扑日索租。漕轉輸海水。官庖肉如金。吏厨烟不起。居民只訟田。呼訴每盈紙。魚鮮佐盤飧。蝦菜頗稱美。何似故園廬。魚雅披圖史。</text>
<title>入松廣寺</title>,<text>滿山栗葉擁諸天。古殿深深不記年。洞裡起樓跨絶壑。巖間引筧瀉幽泉。鑄銅謾說鷄林世。卓錫猶傳普照禪。更有老僧同我齒。空門異蹟話泠然。其二環如拱揖儼羣峰。眞樂臺前碧萬重。但使根塵淸大界。莫將因果說南宗。葳蕤澗草侵山屐。汩㶁巖泉答寺鍾。夢想名藍曾幾歲。不堪歸興與詩濃。</text>
<title>自松廣寺出山。途中口號。</title>,<text>遊宦眞迂拙。歸田亦是非。詩書餘日在。朱墨素心違。野濶靑山逈。江平白鳥稀。有如寬世界。無處可忘機。</text>
<title>夜枕感懷有唫一律 壬戌</title>,<text>如何人怒鬼神猜。宦跡婆娑亦可哀。言若無稽應勿聽。糱由自作敢云媒。床頭但與寒燈宿。枕畔空驚噩夢回。臣罪似山恩似海。餘生何處答涓埃。</text>
<title>智湖絶句</title>,<text>矮屋低簷病眼花。殘書無計付生涯。惟有上隣徐老子。共將骰戱日經過。其二西南海曲水彎彎。峭帆乘風去復還。欲望家鄕登岸望。割愁何處釰鋩山。其三水國風多閉戶深。海天漠漠晝常陰。浦人土屋無長物。惡竹編籬自作林。其四田家無食四隣忙。兒女晨舂不畏霜。夫婦勃磎成底事。一生辛苦老玆鄕。其五靑裙浦女揔堪憐。傴僂朝朝在野田。十月霜天暄氣候。傾筐猶得摘花綿。其六洋舶飛行不問津。䲔濤萬里浩難親。殘船敗艦將安用。海戍還憐列鎭人。其七夢亦頻驚夢不深。潮聲殷屋月橫林。無端老作長沙客。夜夜思家一片心。</text>
<title>十一月一日。大雪盈尺。占韻賦一律。</title>,<text>南土誰云㬉。寒威曉轉嚴。吹來惟滚滚。糝處更纖纖。竹樹紛瓊樹。茅簷變玉簷。崇朝成積素。巖壑混凹尖。</text>
<title>癸亥元日試筆 癸亥</title>,<text>窓外鷄鳴曙色新。居然六十六年人。家鄕久斷平安字。瘴海空驚放逐身。聖代可能無棄物。餘生倘許作閒民。課農敎子看書計。夢裡商量覺未眞。</text>
<title>偕雲樵子。共拈坡公雪詩韻。</title>,<text>老去詩篇轉仄纖。謫來無處闘淸嚴。厭聞浦女舂晨粟。懶問村童販海塩。宛轉政無擡眼地。起居惟有打頭簷。爾今年少能三絶。多謝衰翁筆退尖。</text>
<title>明日又拈杜樊川九日韻</title>,<text>草屋蓬門燕燕飛。竹陰如水轉依微。二年留滯人南在。千里聯翩鴈北歸。不向家鄕成遠夢。空將花鳥弄晴暉。愁來縱欲登高去。却怕風寒颭客衣。</text>
<title>餞春絶句</title>,<text>海山春色本非春。問柳尋花不見人。春自朅來誰管領。黃蘆苦竹好相親。其二未始逢春豈送春。花雖開落不關人。千門桃李當年事。世上繁華幾度親。其三縱道風光九十春。何曾一刻解娛人。濃花嫰蘂雖無處。來日繁陰漸可親。其四把酒相看爲餞春。無端忽作別離人。風風雨雨休怊悵。亦有幽花分外親。</text>
<title>贈雲樵生李根厚 二絶</title>,<text>白頭窮海送年華。南國春風未見蘤。嗟爾遠來勞問訊。不知漂泊在天涯。其二能書能畵又能謌。年少男兒忽見過。才筆淋浪誰得似。三分秋史二分多。</text>
<title>天池老人偶歷。共拈唐韻。賦成近軆。</title>,<text>不出門庭不上臺。孤懷無處暫相開。高名近日如雷灌。佳客新秋帶月來。縱使逢迎身已老。幾多傾𨓏首重回。愁腸枉有車輪轉。只合狂歌酒一盃。</text>
<title>又拈唐韻</title>,<text>林樾微凉作晩淸。布衫渾似六銖輕。白雲劈絮天邊出。靑草重茵岸際明。半日喃喃雛燕語。新晴閣閣亂蛙聲。相逢且莫嗟淪落。勘得窮塵足一生。</text>
<title>天池又訪呼韻</title>,<text>病拋巾襪不看書。老困炎蒸廢起居。凉籟倘令殘暑退。奇峰猶在火雲餘。詩成酒冷香消後。客到烟生日落初。縱道浦村饒海錯。近來三月食無魚。其二天池翁五十九。而尙能口誦三經四子全文。不爽一字。又泛濫諸家。櫽括各軆。亦近世嶺右之一巨擘也。然而長沙鵩鳥之賦。湘潭薜荔之裳。匪其辜也。歎人事之崎嶇。傷世路之齷齪。於翁何有。又用前韻以慰之。君有枯腸不煑書。飢來且莫怨窮居。襟裾牛馬人誰惜。經訓菑畬我自餘。胷裡可藏雲夢富。卷中長對伏羲初。操觚弄墨惟能事。生死何妨作蠧魚。</text>
<title>明日又會得對字。共賦七言古軆十五句。</title>,<text>天池放傖古㒵態。謫來海上今二載。口誦孔曾思孟書。矻矻窮年不暫廢。兩漢詞賦六朝儷。揮毫落紙誰能逮。戱墨餘波續千文。高古欲掩蕭周輩。阿戎嗣響已臺端。會當一鳴水蒼佩。浦人盛說此老奇。欲𨓏從之路且閡。鯨濤可望不可親。憶君不見心如痗。天吳海若如相送。帆風吹君來一再。老我出迎驚躧履。握手欵昵驩相對。形骸土木澤畔槁。口無塵襍心無懟。縱橫八索與九邱。奧辭疑義何曾礙。我亦投荒淪落者。一見便欲輸肝肺。高穹下隤兩茫茫。浩歌一發情悲慨。古初風流世無知。枚馬曹劉今安在。翁爲五十九年人。回頭蘊向方寸內。</text>
<title>錦城兩羅君。驀地遠訪。蓬藋跫音。喜可掬也。遂拈唐韻。呼成近軆。</title>,<text>年少不應汗漫遊。片帆何事訪寒洲。烟生砧杵孤村夕。露冷蒹葭八月秋。識字已無當世念。唫詩盡有故鄕愁。欲將蠡勺窮滄海。更問湖南第一流。</text>
<title>天池以向日羅景毅七律韵和示。故遂次之。兼述別懷。是中秋日也。</title>,<text>我行元不作閒遊。二載飄零蘆荻洲。窮海詩情逢遠客。渾天雨氣暗中秋。風塵短髮休嫌老。宇宙孤生捴是愁。千里如今人北去。萬緣從此水東流。</text>
<title>送別少棠山人歸鄕廬</title>,<text>我之中饋爾之姑。代爾賢姑慰老夫。匹馬從來窮海上。一年辛苦在黃蘆。其二一間矮屋度三餘。問字劬經與起居。却恨床頭拈筆草。君歸猶作未完書。其三不須遅待不須忙。且看天南九月霜。忍忘慇懃臨別語。願將吾意問高堂。</text>
<title>十月旣望。約鶴下朴友世卿 顯圭 遊雙樹山城之拱北樓。次杜律共賦。</title>,<text>老人無事喜逍遙。遊興翩翩未便消。蠻榼行裝何冷澹。江樓物色太蕭條。笙謌沸地空陳跡。詩酒憑欄又卽朝。只愛風烟山郭外。鴈行飛盡入雲霄。</text>
<title>後數日。追成拱北樓第二韻。書示鶴下老友。</title>,<text>沿洄十里到津頭。保障城高樹木幽。山色半藏濃淡畵。江聲不盡古今愁。周遭殘堞烟初合。迢遆虛欄月欲浮。襆被共君成一宿。泠然秋夢在孤舟。</text>
<title>雲𦤎老友寄示二律故次之</title>,<text>溫綍遂令萬物春。恩波又及不貲身。幾年徵逐南山側。此日棲遅錦水濱。老屋空留書卷在。冷官贏得鬂絲新。世間窮達元無定。看取風花落溷茵。</text>
<title>農蘇 權戚衡圭 投示一律。故與家兒及諸君共次之。</title>,<text>丙含田廬各閉戶。與君三載隔江居。偶然卜築非終老。敢謂考槃賦遂初。雪壓松深山氣暗。樓高天逈月光虛。如今冷屋無長物。滿架魚魚雅雅書。</text>
<title>臘月五日夜聽雨。次家兒韻。幷示農蘇求和。</title>,<text>瀟瀟凍雨灑重簾。更有玄花忽撒塩。暝樹儼如人拱揖。遠山濃似佛莊嚴。厨烟鋪地仍當戶。野霧漫天欲擁簷。决决南溪氷底水。明朝應得幾分添。</text>
<title>明日又次家兒韵。兼寄農蘇丐和。</title>,<text>北風吼地冷無眠。獨抱幽懷絶可憐。凌兢溪氷三逕滑。嬋娟林月二分圓。夜深紅撥爐中火。雪積靑生木末烟。書帙叢殘堪卒歲。誰將羊酒問寒天。</text>
<title>甲子孟春。趙華攝 鍾勳 自白江之旺津。冒雨遠訪。留夜呼韻共賦。一首。甲子</title>,<text>老翁門戶晝常扃。拜歲新春客過經。積雨陰陰山路黑。空林漠漠店烟靑。酒兵可使衰骸健。茶乳能令病胃醒。四海九州綿襖子。何時來到野人庭。</text>
<title>將向茂朱。行到沃川地。偶占一絶。</title>,<text>我行何事不停驂。暑氣薰人作酒酣。俚語如今眞可笑。果然追友到江南。</text>
<title>喚睡亭逢楚江詩伴。拈韻得屋字共賦。</title>,<text>朱溪古名州。邑治寄巖谷。澄流貫其中。邐迤山之麓。瀉碧皆鳴灘。日夕聞琴筑。游魚共撥剌。渚禽羣飛逐。丹樓十數楹。忽然醒心目。七墩如對桉。羅列有灌木。使君爲吏隱。興處堪幽獨。我行自錦上。襆被來信宿。相對却忘言。與君頹巾服。吾亦愛吾廬。何如長田屋。</text>
<title>明日拈唐詩韵共賦</title>,<text>山水淸泠悅性靈。三宵宴坐到晨星。名亭舊跡憑誰話。遠客孤唫獨自聽。十里江光天遠近。二分樓影月過經。孱顔萬疊周遭在。輸盡蒼嵐繞滿庭。</text>
<title>喚睡亭。分淸風五百間。得五字。賦五古二十韻。</title>,<text>玆邑隣湖嶺。三省綰一府。重巒與絶巘。元氣自鍾聚。赤裳標其望。攬之若可拊。德裕鎭坤維。磊落常撑拄。靑蒼五千仞。峰峰欲翔舞。伽倻視兒孫。培塿敢肩伍。垠厓闢兩間。厥初勞神斧。澄澈衣帶水。抱山縈如組。華構創何年。突兀臨江浦。小舠雖一葦。猶足蕩柔櫓。朝靄遞夕霞。近牖相呑吐。耕鑿何帝力。風謠惟三古。鷄狗日煕怡。不見關外戶。使君但嘯遨。泠然濯肝腑。肯喚亭上睡。便擬禽化羽。所以三仙吏。錦潭稱齊魯。豈料寰宇內。有此大樂土。相看默不語。誰知賓與主。始悟窮琅嬛。更疑蹈玄圃。餘興托史宬。會俟月三五。</text>
<title>喚睡亭第四日。次金詩韵。</title>,<text>客到高亭晝亦眠。使君州宅夢泠然。水流古往今來處。山在天開地闢年。百頃玻瓈殘照裡。七墩楊柳晩烟邊。桃源自是人間世。欲逐漁郞上釣船。</text>
<title>南江泛舟</title>,<text>仲夏困煩暑。斜陽穩放舟。纔離樓下岸。已轉樹邊洲。乳犢走沙嘴。游鯈淰水頭。知應江有月。歸棹溯中流。</text>
<title>泛舟還亭上。又分出宰山水鄕。余得鄕字。賦七絶五首。</title>,<text>朱溪老吏卧仙堂。管領風烟特地藏。更有小亭名喚睡。始知身在黑甜鄕。其二靈源烏石自淸凉。麗水嘉山甲一方。不有如今賢太守。老年那得到殊鄕。其三東南秀色截穹蒼。戌削雲根起赤裳。二十二朝良史筆。千秋藏作木天鄕。其四輕舟泛月酒淋浪。名士相傳窈窕章。妓舞工歌何足說。不妨如是老玆鄕。其五筍輿襆被錦奚囊。七宿名亭意不忘。一枕依遅他夜夢。淸泠應繞水雲鄕。</text>
<title>上赤裳山。口呼一絶。</title>,<text>暾日東生霧氣開。便輿咿軋百千回。贙挐鬼攫重重出。驚叫狂峰恠石來。</text>
<title>遊赤裳山寺。周覽史宬。午飯淸霞樓。將出洞呼韻。得霞字共賦。</title>,<text>草間一路走驚蛇。詰曲登登十里賖。石作裙衣環似堞。峰回釰戟列如麻。幽花亂擁僧寮暎。古木重圍史閣遮。夢想名山曾幾歲。空留詩句證烟霞。</text>
<title>遊赤裳還。追次主人使君寄示韻。</title>,<text>天際螺鬟一抹孤。使君端合養衰軀。自是胸中山水在。不妨長作卧仙圖。</text>
<title>偶讀高枕遠江聲句。又以枕字命韵。賦古軆。</title>,<text>山如畵障江如錦。使君聊爲袁紹飮。古人九日湖之湄。使君日日常興寢。此地綠凈一塵無。不許俗眼紛題品。客來困卧呼不醒。但聞江聲搖客枕。</text>
<title>亭上又次絃字。賦七言古軆三十六韵。示翠田使君。</title>,<text>朱溪太守李翠田。盖自少小稱瑚璉。鯉庭詩禮世所傳。白社風流人共憐。謝家羣季誰惠連。荀氏八龍慈明賢。我與姻媾四十年。金昆玉季相推前。騷壇笠轂爭戈鋋。我猶徒手張空弮。南嶽歌詠梅雪篇。一和一唱幾聯翩。衆皆雕篆君自然。古軆欲追陶柳肩。敢以毳褐較純綿。譬如瓊玖同瓦甎。彈脂翻成兩華顚。我已窮居甘粥饘。君今上應列宿躔。出宰名州爲卧仙。民淳俗古掛蒲鞭。訟庭如水恒晝眠。作書勤要來周旋。笋輿遠趁簪盍筵。木枯灰死那更燃。自笑老人狂且癲。故交但覺餘情緣。此地豈意重團圓。且莫相逢論媸姸。少別明朝各風烟。峽氓今聞頌二天。願君努力須勉旃。誰道優閒如參禪。公門百事皆拘牽。十室宜作好官員。尼父豈笑武城絃。</text>
<title>臨發話別。又次翠田客字。賦五古二十一韻示之。</title>,<text>朱日泠泠。幽賞自古昔。水樓淪漪動。山扃烟嵐積。沿江五百家。家家浮澄碧。翠翁爲吏隱。雅操淸氷蘗。政成而人和。餘事比興席。阿戎亦嗣響。弱齡奮逸翮。佳招忽起予。津津誇州宅。我老癖烟霞。輕輿替筇屐。二客來東西。文星聚一夕。英英素泉子。譚屑紛圖籍。婀娜六朝軆。蔭暎三唐格。傾盖便忘年。新知遽莫逆。濩落楚江生。傑句頗膾炙。北學已戰藝。久爲人咄唶。逸氣每坌涌。篇什恣十百。勿以一日長。謂我能資益。枯綆酌眢井。程督愧窘迫。那當卜隣比。與之窮奧賾。幸玆來絶境。官酒同驩適。異時各風烟。嘉話俱陳跡。倘與重相見。庶不爲生客。</text>
<title>自朱溪歸后四十三日。知府翠田以七絶三首寄示。故和送之。俾付唱和卷尾。</title>,<text>迢遞江鄕杳靄邊。至今回憶夢依然。如將後夢仍前夢。重結名區未了緣。其二書帶剡藤忽見遺。故人消息喜傳之。生憎老吏多淸福。山水中間坐嘯爲。其三泉谷楚江幾共哦。歸來詩卷媿無多。翁心况是粘泥絮。縱有衣花奈爾何。</text>
<title>遊周房山記</title>,<text>周房之山。多奇觀異狀聞。若天姥姑射。殆非人人可到。余自京師。乞暇來靑松。始奮策往遊。從余者二三子也。由府治東南。陂田莾蒼凡三十里。有山雲奔雨屯。環合而深者。卽周房山之口。有寺曰大典。亭午到寺門。下馬入殿。禮觀音釋像。遂脫衣躡屩過略彴。遵溪行蹭蹬。山益邃水益駛。左右巖巒暎發。古松霜葉。皆㲯毿倒垂。望之紛紅駭綠。拖錦繡步障。不十里盤旋而得一小菴曰周王。依巖壁爲堂宇。駕壑而起樓。有大石陡起千尺。環立欄楯外。偃蹇若拱揖。菴中老釋衣白衲。手磨尼珠不着地。跏跌塊坐如木雕。叩之不應。少焉山風颯爽。堂上鈴鐸俱鳴。林木盡響。二三子相顧恍惚。不知身在何境。促從者設飯一頓訖。從菴後小蹊入。皆逼側。乃別取逕抵懸崖。橫杠爲梯。扳援而上。石壁圍其中。嵌空者爲窟。廑容七八人。有水因巖罅出。泠然落石。是所謂周王避世地。而周王乃東晉宰相周顗後孫。爲唐天子所逐。遁而至此。其說迂誕不足信也。還菴小憩。又左折而東。層巘竦聳伸天。爲鶴巢之臺。爲蓮花之峰。隨類而名。幾可不數。而仰頭見贙挐鬼攫。森列欲向人墜者。皆石也。其下則石磴迴抱。磴且窮。溪㶁㶁出兩崖間。深不可涉。編木爲橋。躡躡行數十曲。谺然爲洞。洞中頗夷曠。其北有懸瀑可丈許。潨然墜下。窪而爲潭。色正紺碧。濺濺從地底出洞門。是乃龍湫而甚淺焉。於是引觴一醉。于于然不知暝色自遠而近。但聞灌木異禽悲鳴啞啞若相呼。二三子驚起。相與扶携出洞。回見石面。藤蔓相糾。多有前人鐫名。而昏黑不復尋矣。歸大典宿西寮。明日出山。猶低回悵望。恨未能窮其勝。聞者或疑其遊仙靈洞府。而余亦秘藏不肯道其事。時丙戌秋九月也。</text>
<title>再遊周房山記</title>,<text>明年丁亥仲夏。約李君良夫及烏川生。復遊於周房。路靑雲驛。至屛巖謁李文成，金文元祠。自屛巖挾大川逶迤入山。此心已飄然在雲烟泓崢之間。飯于大典。飮酒於周王。瀹茗於龍湫。或步或輿。坐而忘行。行而忘疲。凡幽巖側逕。無遠不到。披襟而卧。掬流而弄。于時五月。豊草夾路而長。幽花倒壁而垂。益覺非曩時景物。但聞萬壑松濤瀏瀏。泠然濯魄。不知盛熇之襲人。自龍湫取溪磵途。行十許里。見石之奇狀異類。突怒擁腫。猿狖之麗于木。囷蠢蜿蜒。虬螭之蟠于穴。散而如碁局方床。聚而如鼎彜觶斝。呀然窪然而爲臺爲梯爲坍壝。空者受水而呑吐。盤束者噴流而縱橫。環而作洞。廓而成谷。戌削而起千仞之崖。馳騖而列萬疊之屛。善辯者殆不能名。儘乎其爲化工之肖物。或者謂是山也。亞於金剛。又謂可與相伯仲。未知孰勝。而誠以此置諸三角水落。聲價必甲于國中。今乃僻在嶺表。騷人之屐齒未窮。貴游之轍迹不來。山童野老雖知而不貴。陋儒曲士過而不能彰。荒凉虛落。洞府深鎖。豈玆山之不幸也歟。人之遇與不遇。何以異也。登庸廊廟。名顯于天下者。遇而幸耶。厄窮草茅。沒世而無聞者。不遇而不幸耶。抑又有遇與不遇。皆不足累焉者。果玆山之類耶。若余之局促凡庸。亦能一再遊焉。鑑賞歎息於寂寞之邦者。非玆山之幸也。余之幸也。</text>
<title>天安六賢祠重修記</title>,<text>天安郡治之南修省之里。有山齾齾。有水瀰瀰。有宮嚴嚴翼翼。榱梲翬革者。鄕先生正郞兪公，盆谷李公，希菴玄公，沙峰徐公，安谷李公，復齋徐公俎豆之所也。始六先生后先接武於是。以行義聞。六先生歿數百禩。有進士蔡弘臣者。始報祀於龍溪之社。后又自龍溪移祀于是里。屋久而圮。盆谷之孫心純，百純，錫純。垍郡儒朴一鎭，韓胤模。旣有事于祠。怵焉歎曰廟不完禮不備。六先生之道湮矣。我將疇歸。遂共鳩緡錢以葺繕之。先正堂次外舍次庖湢器制。無不備者。繇壬辰底乙未凡四易寒暑。工告竣。乃設木主以祭之。從田村宋公議也。祠旣成。心純歌近軆一章。侑而落。和者亦若干人。又以其事來請記於余。余盆谷公之外裔。義不獲辭也。然六先生懿德卓行。已述於名儒鉅公所祝贊記事。惡乎贅私。至若叙其所未及者則有可得以敶矣。夫古之德而賢者。無如𦤎夔伊傅。而未聞有報祀。報祀之繁。又無如後之君子。而𦤎夔伊傅恒日星乎千古。後之君子至不能盡記其名字氏世矣。故士之欲尊悳慕賢者。不在乎報祀。在乎學其學行其行而已。不學其學行其行。徒借虛名以尊慕之者。又往往多藉手於此而肆志於他。是巫祝之報賽也。雖侈棟宇盛牲牢。日肅祀之。亦何與於賢德。今六先生之祠成矣。有欲尊慕於六先生者。雖巖棲水飮。悉能誦習而服佩之。磨揉而漸染之。則世之論儒學。必以是邦爲淵藪。夫然後六先生之道益著於天下後世。當源遠而澤博。豈止於一鄕之祠也。苟有內不能劬經。外無所律躬。而徒紛紛然取籩篚尊彜之品。登降奠祼之禮。寓尊慕之名。則吾恐六先生名字氏世亦當廢然而不記。是可以勖礪於今日。而六先生之有佇於來學者也。嗟夫。余雖無以操几屨攝齊凾丈。而舊從郡人士得其事甚悉。慨然想見太邱萬石之里久矣。後之人讀斯文者。倘以余能爲有德者有言。則亦厚幸也已。崇禎紀元后四戊戌孟秋下浣。豐山後學洪翰周記。</text>
<title>左坊典樂廳重修記</title>,<text>典樂廳。舊有左右坊。介於官署掾房間。雅樂隷左。俗樂隷右。左雅而寡。右俗而衆。左恒絀於右。廳久圮而隘。右者先葺。左典樂金君壽慶言於衆曰。以雅古之左。後於右者可乎。遂奮勵其事而繕之。旣竣又求記於余。余甞聞典樂古伶官也。匪妙達鍾律者。莫或居之。故雖在郞僚之下胥吏之上。每國有祀饗讌禮。爲瑟笙箏箎之奏。干戚羽旄之容者。皆環列而視典樂。待其鼗柷而以進退作止。莫敢後先。猶匠之聽梓人焉。是以器制之修壞。工人之勤慢。必総領而審諦之。於一院音樂。靡不該。然郞官恒爾汝。胥史視輩行。爲典樂者亦被袍按笏而如役夫之趍事。特不過衆工人之長。而向所謂進退作止者。皆按例考法而爲之。無他能焉。噫。未知古州鳩師襄。亦如是否也。夫聲器之於樂。猶末也。况按例考法而爲之者乎。樂而止於按例考法。則左雅右俗。皆不足重輕。而况於廳之成毁乎。然世之君子。不能講律呂之學。黃鍾秬黍之分寸。宮羽之短長高低。皆茫然不知何物。獨其聲器之可徵於萬一者。惟按例考法在耳。吾又舍是廳奚以哉。今壽慶雖未若古伶官。幹敏多才。是役也爲諸典樂先。勞最多。不可泯也。廳修於歲辛卯秋。鳩財凡若干。用日凡若干。拓舊制而侈之。廣袤亦若干楹。芸堂謾士記。</text>
<title>六代祖僉正公碑閣小記</title>,<text>昔在肅宗戊辰。我六世祖僉正府君來守是郡。治四年。政成而去。郡人士勒石以記之。示不忘也。後百有五十年辛丑。翰周以蔭補亦守是郡。時府君玄孫羲晉。以長房主府君祀。從翰周來。相與拜府君碑下。怵然太息。謂郡人士曰吾曹忘吾祖之德歟。若屬忘君子之澤歟。吾祖所以撫字蠲恤于一方如此。百年之後。風雨剝蝕。數尺之竪將頹而泯矣。過而不顧。繄誰之咎。吾與若屬。謀以庇之可乎。咸曰諾。遂鳩木石陶冶。不煩邪許而䂓劃擧。羲晉寔尸其事也。嗟呼。翰周政拙無可紀。獨區區欲繼述爲者。不過爲府君圖不朽而已。亦豈府君厚望於後昆之意也。碑舊在治南良吏峴路左。而府君從祖掌令公亦先府君來治。有淸德之碑。並移奉于賓館門外。翰周重磨而易書之。相其役者褊校李圭錫，記官劉亨升，劉啓豊也。繪其采者。劉享復云爾。壬寅春三月壬戌謹記。</text>
<title>永慕堂記</title>,<text>上古無墓。葬之中野。不封不樹。後世聖人爲葬埋祭祀之禮甚詳。然後其制寖備。葬必相陰陽向背。卜其宅兆者。欲安其軆魄也。納銘於竁。竪碑於隧者。欲表其言行也。瞻依於悽愴怵惕之日。以時節沃酹之者。又欲推其恩愛。以永其慕者也。墓之有舍。吾不知起於何世也。然盖亦出於孝子慈孫之慕乎其父母祖先而爲之者也。夫人宴處吾之宮室。樂吾之侈衣美食。而使吾之父母祖先。委骨於蓬科。其忍乎哉。故安其軆魄。表其言行。推其恩愛。以永其慕。則亦可謂無遺憾也。維楊之西茉莉之山。有絫絫然若堂若斧者。白川趙氏十五世衣履之藏也。趙之先以官秩相承。自明宣德時。世葬於此。四百年後。傳至趙君光仁。力治家績業。大修墳塋而勒石五世隧。庭築舍若干楹。其側堂曰永慕。樓曰茉南。凡庖湢器制無不具。時純宗二十年庚辰也。君之子龍始秀而藝。從余遊不厭。一日以其事跽而告之。請余文記之。嗟呼。若光仁者。可謂孝子慈孫而無遺憾者歟。詩云孝子不匱。永錫爾類。余雖未及知光仁。然見其子而聞其事。益知光仁當綿其世也。芸堂病夫記。</text>
