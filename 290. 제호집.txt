<title>雜興 五首</title>,<text>寒女札札聲。夜夜在隣屋。松火急明滅。綿絲多斷續。泣謂小兒女。愼勿學紡績。我身尙不掩。辛苦終何爲。公家喜徵布。去作誰人衣。農者服勤苦。食者工賈士。工賈畜貨器。用者農士耳。唯士獨無爲。求名不求道。嗟哉賢聖言。付與蠹魚飽。嗟我縱有目。不見古之時。屠釣是賤士。起爲帝王師。近有北山叟。貞素保幽姿。鮐背死嵒穴。姓名人不知。醜虜昔吠堯。疆域莫能守。三京盡瓦裂。翠輦西北狩。園陵亦不保。凶燹及松柏。玉椀出人間。泉日遂重白。臣民罔極慟。國家萬世恥。聞說東海上。設館迎賊使。綠草如亂髮。離離被江岸。我來藉靑坐。忘歸至日晩。白鷺翔煙渚。游鱗跳夕波。無非得意者。見此幽興多。時命如不會。古人多戚戚。愚冥少似我。曠然長抱適。</text>
<title>寄蟹友人戲詩</title>,<text>秋浦郭索翁。纍纍就生縛。怒目豎如刀。長脚橫似戟。留迹草泥中。碎沫柈俎側。沸鼎具俄頃。染指笑饞客。枯腸得一飽。免彈馮生鋏。尖團二十臍。分寄故人喫。此物本湖產。見之歸興發。南中好風味。可與知者說。</text>
<title>次韻高上舍 傅良 詩</title>,<text>讎虜昔寇我。王師固有名。勝敗旋貿理。土房陷榛荊。郞罷七尺身。起自田里甿。董衆激以義。妖氛誓一淸。膽略宿所期。聞鷄舞深更。顧念聲勢小。事業疇與成。不有名人俱。隻掌難獨鳴。歃血盟于天。進死卽爲榮。恭惟大相國。衆望皆注傾。立號推義將。登壇人不驚。天風簸龍虎。百里樹旆旌。至尊在隱悼。臣命固所輕。聞道賊益張。舸艦纏滄瀛。煙塵阻關塞。鼓旅西北行。死國吾父志。男兒豈渝盟。積憂病其內。泄血在完城。先君至完山。病重氣垂盡。不得從行。 義軍指錦溪。小孼期掃平。鳩民俾還巢。穡地尋舊耕。負戴輸軍供。埒岳堆雪秔。一戰兵勢振。胡爲星散營。義軍始多斬殺。翌日自解故云。 蒼天忍下覩。羯狗犯杲卿。我時在珍郡。出郊無所迎。時余以大將之令。守文書在珍山本鎭。聞兵敗。出郊外欲迎大將而不得。 生還爲病父。酷禍又遭丁。討賊言在口。至盡不絶聲。父臨終。孱號討賊故云。 憶尊先府君。指高正字 間世眞豪英。軍潰領一隊。欲與賊爭衡。正字與五六人當賊相與抗而被害 忠臣與孝子。騈首死虜兵。冤氛射穹漢。美稱播夤紘。三生上淸骨。想見歸玉京。每思哭墳塋。悵望海陽程。遺經付膝下。慕交徒有誠。心照已半生。世故難合幷。畜耳誰不聞。揚聲自孩嬰。拍肩厭那豎。整翮志高征。移家過此境。異氣東來橫。愧余泥塗姿。鷄鶴難與爭。唯當望塵垢。長跪挾瓖纓。翩爾下蓬茨。鸞驂擁簫笙。搏沙聚忽散。黑月匡欲盈。贈詩騁雄藻。胸中貫元精。擺去桃李艶。中抱松篁貞。波瀾何浩蕩。頭角露崢嶸。相思昨夜夢。曉枕聞一鶯。窮巷少人事。柴門傍蕭蘅。盥手展新篇。齒頰氷雪生。玆膝爲一屈。骨格吾所兄。願脩百年禊。永篤三世情。蒹葭倚瓊樹。庶欲窮昏明。評詩洒玉屑。就正賴排檠。規過似金篦。用刮豁心肓。獨恨身在病。漳濱困劉楨。考方堆几丌。湯藥煩彭亨。長懷我君子。飮如吸川鯨。何時賜降臨。覓句互酬賡。炊黍豈憂飧。東林抽竹萌。</text>
<title>苦雨 時旅寓中久霖。適友人來訪。展韻書得笠字。屬余沒韻。其中若干字不曉字義故舍之。</title>,<text>旱魃氣如焚。肆虐日不給。草木盡燋卷。乾道有張翕。同雲忽油然。雨注何霫霫。列缺掉火幟。良久光熠熠。砰訇動坤軸。欲頹山岳岌。二氣遂驕蹇。積陰日已十。城中百萬家。墻壁浸溝潗。又聞村野語。惡潦遍原隰。堰缺沒禾谷。農夫相悒悒。開闔失時宜。此柄孰操執。最是羈旅人。幽愁莫可挹。破屋臥看天。漏罅難補葺。房中列匜鉢。承滴盈潝潝。或隨土塊落。衣裝盡汚濕。無策護琴匣。以身蔽書笈。深巷不通人。縮頸如遭縶。裹席欲假睡。潤氣侵膚襲。熇赫又如蒸。狂叫瀉汗汁。菌釘生土銼。俄頃數寸立。群蛙吠相應。喧聒耳常習。老蟾行蹣跚。昂首似呑吸。蝸牛負其殼。緣柱欲進澁。蜘蛛付簷端。捨網唯深入。蚯蚓橫泥中。穴漏不得蟄。靑蠅凝滿室。奮箑驅更集。飢馬索靑芻。號鳴脫羈馽。老婢徧濡體。爲我事炊汲。靑薪吹不燃。兩目着煙泣。今日得一飯。明日計誠急。衿裯誰肯買。百乞換斗粒。我非塵世人。胡爲在京邑。欲飛無兩翼。雖悔曷能及。湖村有漁伴。釣舡寄蓑笠。</text>
<title>次趙玄夫偶披山谷詩用贈翠岩師韻。恭贈子漸足下韻。</title>,<text>木末涼颸號。瓦壟霜華重。素性喜晩起。笑非適時用。幾人事朝參。輪蹄鏖曉夢。隙日初冉上。俄然遍簷棟。弊裘自縈身。恐被寒氣中。廚鐺闕朝炊。厄將陳蔡共。不糝羹尙可。濁醪必要供。仰面一囅然。造物莫深弄。</text>
<title>挽崔監司 東立代人作</title>,<text>人傑擁終靈。秀氣不凡骨。蟻觀一世豪。奚趐十丈拔。層飆振六翮。豹變文甚蔚。曳裾拂天棖。鐵冠橫白筆。妖鏡肆宵瞋。俊鶻逞邪戛。受玦謝金闕。鷗邊臥海月。君恩起沈廢。領郡佩朱紱。斥馬戀華軒。遭鵩愁單閼。朝議築金城。慮患在他日。鳩民董大役。捨公莫與埒。潭州都䕶府。璽書特增秩。邑黔敢興謳。雄唬勢莫遏。指頤齊萬夫。斷手月不閱。貂玉映暮年。海西移按節。蜚輶遍原隰。察眉詢痗疾。方虛補衮職。實佇外庸訖。易簀俄如夢。半百未䰉髮。孰能商家事。妻孥憐孑孑。平生氷蘗苦。身後弔者說。儕流日凋喪。使我泣嗚咽。迹似罥巢氄。宦況自刓缺。歌詩寫哀誠。送行替執紼。</text>
<title>出東郊監刈草。示席上諸君。知海美縣時作</title>,<text>秋天澹寒晶。秋原莽寥廓。狐兔飽霜露。鳥雀肥菽粟。旭日照煙霏。凄風自蕭索。千夫列岡阪。勞歌方奏役。揮鎌轉新月。葭葦等山積。天意正肅殺。芟刈安足惜。聊與二三子。儻佯以終夕。</text>
<title>鄭正字畸窩以計拙無衣食途窮仗友生爲韻。寄詩十篇。奉次以謝。</title>,<text>有美人似玉。獨立脫斯世。貞眞貴自保。卷舒非所計。圭▒縱云陋。昔賢或擁篲。奈何今之人。棄士如唾涕。其二靑空無因依。輪翮永隔絶。叢躬來謗議。衆罅罔補窒。續短旣云悲。用多猶患拙。天和賴不淪。省識口難說。其三峨峨高陵上。有松秀而孤。斤斧日相迫。雨露時一濡。三冬戰風雪。百里聞號呼。龍顚萃蟲蟻。大材今也無。其四世事足翻覆。白雲如白衣。蛟龍橫陸死。鳥雀偸倉肥。董生亦何苦。十年下書幃。江湖有白鳥。可與共忘機。其五儒名本匪儒。匪釋匪楊墨。攫取逞心肝。榮耀在顏色。滔滔發塚手。詩禮以自飾。前聖有遺敎。付與蠹魚食。其六班楊去已遠。文囿日荒蕪。後來韓吏部。起衰諒艱虞。有明繼宋興。萎靡欲其蘇。穿鑿傷大和。擧武非坦途。其七始唐名家流。大手三數翁。逶迤接中晩。作者又何窮。鯨鯢橫碧海。翡翠巢蘭叢。趙宋本無詩。後學稱其工。其八少年負微才。濫被人愛賞。龍鍾走風塵。白首堪慨忼。折腰世所甘。彭澤竟獨往。古人如可作。微公我安仗。其九杳杳川途永。懷我知音友。桃花雨中發。獨酌滿樽酒。何時籠中鳥。得意在林藪。欲分山一區。佳處任君取。其十車笠豈云遠。意氣許相傾。知心忘貴賤。任被旁人驚。陳蕃禮徐孺。謫仙逢四明。想應泉塗下。相隨似平生。</text>
<title>江村歲暮 五首</title>,<text>風雪正蕭蕭。村村不掩扉。輸租納官倉。夜深人未歸。老夫方着睡。上床穩且溫。咫尺異苦樂。我心曷能安。征役不到躬。一物荷君恩。悄悄成獨坐。悠悠寒夜永。落月掛疏枝。窓帶棲鴉影。枕畔有橫琴。携來寘我膝。緩彈長大葉。十遍東方白。雲月遞明暗。二更風滿湖。循除敗葉走。過水驚禽呼。風定雨如霔。雷霆冬可怪。我非在職人。如何有憂惱。屋後長松林。白鶴棲其間。見之不凡姿。腦上有點丹。此物是靈種。夜半聲聞天。歸臥靜以俟。束咮終闃然。無聲辱點丹。何異烏與鳶。天心在生物。長養實劬勤。窮冬雪霰積。萬物皆摧殘。榮悴互相仍。寵辱諒難久。堅貞在艱辛。君子篤操守。</text>
<title>六歌 得元字爲韻。以成六篇。</title>,<text>有客有客東洛園。破屋無壁庭無垣。炊鐺折脚撑兩石。一日一具盤中飧。拜乞得官雖不辱。毛群噬人丞相閽。丹墀補闕吾豈敢。斗粟願逮偏孃存。嗚呼一歌兮歌不平。仰天老淚何潺湲。有母有母天一垠。家屋破亡守空園。山河迢迢道路遠。白髮兩鬢倚衡門。手線半拆身上衣。烏鳥私情那忍言。兒書纔附母書至。舊泣新啼雙袖痕。嗚呼再歌兮歌孔悲。西日慘慘天爲昏。有弟有弟季與昆。天涯地角隔鴒原。大弟素有文字性。五車萬軸胸中呑。小弟筆法已駸駸。草書濃墨如鴉翻。舊業蕭條人事遠。荒山遼落江南村。嗚呼三歌兮歌更咽。悲風颯颯來窓軒。有妻有妻愚且淳。飢腹如瓠顏更溫。干戈漂泊同苦啖。三年賴爾糟糠恩。暑月絺衣安更問。前歲窮冬無複褌。歸農遠勝讀書計。悔余不用兒婦言。嗚呼四歌兮歌正長。一麈擊破雙繭盆。有子有子吾家豚。大者讀字小能言。添丁可矣安用學。但願生子因生孫。禽獸慈情況爲人。舐犢之牛斷腸猿。邇來索飯聲呱呱。縱是父母難爲恩。嗚呼五歌兮歌欲終。寒鳶晩鵲同啾喧。有朋有朋隔川原。四海百年君獨存。時來爲我問貧病。今雨不來還閉門。歲寒松柏貴相保。斗酒然諾安足論。翦燭何時對床眠。風雨西窓空斷魂。嗚呼六歌兮歌已闋。歌闋愁心還更繁。</text>
<title>送神曲 家間行疫後送神。故賦之。</title>,<text>瓦鼓促腰漫狗鞟。左扣以手右以竹。竹聲角角手宮宮。女巫起舞衣裳風。粉餠澄酒具杯盤。送神歸千里萬里煙霧中。人寰有累行路偪側。小兒愚婦不可托。紙錢燒飛歌已闋。早歸去山明水麗好爲室。</text>
<title>牧牛曲</title>,<text>老牛飽厭原頭草。頹然臥睡淸溪道。走山遶盡纍纍墓。低頭礪角白楊樹。小兒引轡引不得。未覺逬落腰間笛。靑山歸路日易夕。細靄半雜斜陽明。欲翦草笳成數曲。棠梨葉軟吹無聲。</text>
<title>成別坐母夫人挽詩 汝學</title>,<text>夫人之賢世所聞。孝子之孝人共言。此母由來有此兒。四壁雖空家道敦。兒無肉兮母難飽。兒無帛兮母難溫。旣無肉帛溫飽之。母心猶自常忻忻。母兮黃髮兒白髮。愛母不忍離母膝。兒戲於庭幾弄雛。兒來自外或懷橘。忽然一夕病在床。兒忘饑渴走遑遑。刃股承血點母口。纊息已冷回微陽。至誠有應終莫救。司幽冥冥理難詳。我時承訃忝諸客。耳聞孝子三日哭。先王制禮貴終孝。粥水漿存視息。玄棺在堂如事生。丹旐出門情豈極。一聲虀露天欲曉。孝子之腸應寸圻。嗚呼若母猶我母。不覺攀轝淚盈掬。</text>
<title>大雪詩 己亥冬</title>,<text>皇帝廿七之年仲冬日。天下大雨雪。其前十日玄帝肆虐。烏鳶阽地。人獸立死。毛碎而肉裂。兩曜茫茫隔光輝。密雲垂天萬象昏陰霏。九龍按法水。萬婺整雲篩。將有事下土。初看一點兩點散漫空中飛。自一點兩點。爲千萬億點。俄然瞥瞬間。高者下者遠者近者如手如席者彌空蔽天。疏疏密密。整整斜斜。紛紜旋轉變態幾萬狀。皚皚晶晶。皎皎皓皓。照耀眩澈浩然無一邊。人言上帝起玉樓。雷鉅電斧之所觸。落柹飛屑散下人間九州。又言玉龍相戰死。雲爪霧牙之所擊。敗鱗殘甲飄落長空萬里。楚人榮陽圍漢軍。大風揚沙天爲昏。隋宮三月汴河滸。亂絮紛飛幾千樹。初驚幻花下禪壇。却似繁星隕如雨。危峯峻岸屋脊檜頂。深坑凹池坳溝幽壑。不以尊高卑下異厚薄。瑤墀寶甎御路宮庭。朽壤蟲穴穢溷溲堰。不以淨貴汚賤殊品色。萬戶開門。斫路掃階。立鮫人於珠宮貝闕。千人連袵。旅行林藪。戲群仙於琪花瑤草。日車西下如彈丸。羲和促鞭不敢噓成溫。月輪東來如瑟越。顧兔掩匣安能競光娟。深逾三丈踏不滅。銛風削掠吹益堅。仙姿有女拂巾帽。著屐而過聲琤然。天工縱眼瞰下界。白璧團團點蒼海。歸飛落日有寒鴉。玉上靑蠅生一箇。騷翁賦客力比偶。嘲謔萬變固難數。燭龍含曜鵝毛玉杯之說差可謂。撒鹽空中豆稭薝蔔之稱安足取。因物感前哲。古來非一趣。入蔡千里縛元濟。壯如將軍愬。看羊十年吮氈毛。苦如中郞武。㶚橋驢背聳吟肩。淸如孟浩然。山陰興盡却廻舟。閑如王子猷。煎茶庭下拾爲水。雅如陶學士。誰能無事臥空廬。笑殺▒生寒似余。還思此世中。苦樂又何窮。貴游公子五侯家。銷金帳中淺斟圍綺羅。棋窓擁爐燕石自煖。美人低唱陽春歌。氈裘之君宿醉初醒。開帷出看囅然而笑。萬幙胡語喧。千山馬蹄聲。包囊藪澤一打圍半大漠。封豨景象走死山積。原隰變成赤。寒江漁父一竿坐深夜。不覺蓑衣身上已三尺。江村無路向何許。遙識柴門犬吠處。圓扉抱痛之民引領。君命洗枷鎖。指墮脛絶那忍語。蹣跚就庭爭俯喫。五斗肝腸爛不沃。哀哉貔虎士。辛苦戍邊地。金瘡透寒鐵衣重。月暗笳聲吹不起。男兒功業在征戰。中有封侯萬里志。若余者蕭條名位百寮下。一任生理終寒餓。妻無複禈子無襦。四壁呻吟通永夜。村醪更欲力貧沽。甑破囊空計安可。窮經謾迫白首年。却怨文章欺得我。吾聞嘉瑞在三白。主聖時平天豈惜。只願明年富農鳲。千尺遺蝗兩岐麥。錢財委地同北物。令我十口免溝壑。吾鄕邈在天一涯。忽起歸耕江上思。束君消息已近臘。野樹梅魂廻幾枝。</text>
<title>送人赴京 冬至使書狀代人作。故不記某。</title>,<text>人間天上九萬里。白玉爲城何處是。徒聞上帝天上在。五色雲中如夢寐。一陽初生頒寶曆。萬國衣冠趁朝會。閶闔曉開如雷鳴。龍墀劍佩聱玲玲。男兒壯觀須妙年。君從此去遙朝天。贈君一斗金屈巵。歌我數疊陽關詞。白雲在天丘陵暮。征馬蕭蕭嘶百度。龍灣以西風土變。擧目親知寧復問。淸秋爲客易霑臆。況復經行多舊跡。人亡獨有孤竹祠。鶴歸空照遼河月。秦城秋草鎖陰燐。燕市香塵埋俠骨。錦囊珠玉富唾咳。收拾還須誇我輩。悠悠此別幾時逢。好歸來都門。細柳遙相待。</text>
<title>古城行</title>,<text>老楡腹藏山鬼穴。一雙依依臨道側。雨洗堠臺石稜稜。城邊古莎如植簇。衙軒館鋪無處所。黃鼠靑貍竄瓦礫。李姓誰人魯莅北。鐫以善政猶立石。出城忽聞有人聲。臂弓三四射鹿客。</text>
<title>用拙堂詩。呈巡相閔令公。名聖徽。堂在林川。作帖求詩。遂賦之。</title>,<text>湖西之西古嘉林。近浦 村名 村在南江潯。南江巨浪湧雪山。大海落日舂黃金。靑山數疊隱隱往而復。酷纇牛眠馬跑狀。中有十畝名園。松櫧竹樹何陰陰。編蓬而廬縛柴而門。盤藤以爲几織蒲以爲茵。誰其主者。湖南巡察相公今名臣。入而近侍乎金馬銀臺。納嘉謨獻高議。我謂相公賢也非拙矣。出而旬宣於左嶺右湖。威雷鳴惠雨洽。我謂相公才也非拙耳。其賢若才在人見聞旣章章。奈何用拙顏其堂。吾知相公之拙異乎衆。其拙不拙特在相公行與藏。得君行道盡所有。然後乞身歸故鄕。故鄕眞個用拙地。到此方應畢其志。稼穡欲其拙。二頃山田荒不理。釣魚欲其拙。三尺竹竿無芳餌。於琴欲其拙。五絃不設徒下指。於酒欲其拙。一杯未盡醺卽止。閑居事事皆用拙。我用我拙樂以忘其死。世人之拙固何限。徒拙不用拙而已。時乎不可以拙。則展其才與賢。時乎可以拙。則用拙終吾年。此眞相公用拙處。不然相公之拙奚取焉。噫山谿林藪退晦者所獨樂。聖君安肯使之一日捨朝廷他有適。則恐終無用拙。便應使岩扉松逕長寂莫。君恩如山軀命小。爲忠只在殫筋力。一幅綸巾雙不借。何日歸田使顚果。干戈邊上比多事。經濟英豪實可藉。相公欲拙安可得。大手宏材比諸呂葛風斯下。登龍濫辱相公知。說盡江山之勝令賦詩。榮生授簡愧非才。但將此語一陳之。牙旗玉節帶方郡。正値江關搖落時。南樓不淺庾公興。坐見簾旌秋月移。憶着鄕園三嘆息。南塘 白馬江下流 白鳥知不知。</text>
<title>萬福寺</title>,<text>曠野饒悲風。蕭條歲將暮。僧亡古寺存。日落無鍾鼓。</text>
<title>題畫帖 玄翁相國坐上賦得</title>,<text>山日易西沈。繁陰起遠壑。笑殺滄浪翁。水淸還濯足。又蒼蒼松桂深。漠漠雲山晩。寄語採芝人。何時招我隱。又白露敗秋蓮。鷺身全未蔽。水寒魚亦稀。歸心在雲際。又葦葉鳴蕭蕭。夜渚微霜早。鳥有不群者。靑霄何日到。</text>
<title>村夕</title>,<text>白雪孤村暮。山寒見鳥稀。砧嗚新月細。犬吹遠人歸。</text>
<title>高帝</title>,<text>項伯封侯日。丁公賜死時。同恩異刑賞。此意竟難知。</text>
<title>項王</title>,<text>地割鴻溝日。知王勢已衰。爲恩宜在早。恨送太公遲。</text>
<title>江上 生涯洞作</title>,<text>夢破秋江雨。蘆花五夜風。呑鉤魚幾許。隔水問蓑翁。</text>
<title>靑裘白馬客四詩 指漢兵也。留城中作擾害故賦之。</title>,<text>靑裘白馬客。夜打酒家扉。飮盡一甕酒。不還酒錢歸。靑裘白馬客。半夜入誰家。取得女兒去。初啼終復歌。靑裘白馬客。鐵箠如靑蛇。笑擁大道上。車馬不能過。靑裘白馬客。較獵漢江隈。不射鹿射牛。載之馬上來。</text>
<title>宿鵲</title>,<text>幽棲竹林鵲。伴我草堂宿。山月欲西時。驚風一嘖嘖。</text>
<title>生涯洞 湖上村名</title>,<text>空峽蕭蕭葉。寒江颯颯風。漁翁不愁思。橫篴月明中。</text>
<title>極目</title>,<text>極目脩原暮。歸人稍欲稀。衆禽爭托樹。吾亦閉荊扉。</text>
<title>赴任海美。自所峴上頭迤西入向海上。始與湖南路相背。馬上有懷。</title>,<text>斗栗粟挽人去。故鄕何日到。回瞻弘慶碑。此走湖南道。</text>
<title>秋陰</title>,<text>秋陰生遠壑。向夕掩江城。夜作葉間雨。西窓歸夢驚。</text>
<title>湖亭夜坐</title>,<text>水國蒹葭冷。煙籬鳥雀棲。微風生竹杪。新月在松西。</text>
<title>聽雨</title>,<text>聽雨憶耕種。我今田舍翁。當時少年日。謾擬古英雄。</text>
<title>披香亭用石川韻</title>,<text>客到官亭宿。蕭條八月天。秋陰五更黑。涼雨敗池蓮。</text>
<title>錦江</title>,<text>千山萬山落日。一點兩點歸鴉。客路長汀細草。江村錦石明沙。又江水背人東去。塞鴻先我北歸。兩岸風煙滿目。數行客淚沾衣。</text>
<title>寄金化倅具君公受</title>,<text>嶺雲東望萬重山。小邑蕭條樹木間。鈴索不搖庭宇靜。雪深花鹿近人眠。</text>
<title>立春日雪</title>,<text>朝來寒雪當干戈。坊却東君不敢何。自是玄神還失計。春風吹作滿天花。</text>
<title>夜</title>,<text>壁間燈火影昏昏。蝙蝠飛時屋燎飜。缺月漸西霜滿瓦。五更鍾鼓幾人聞。</text>
<title>讀項羽傳</title>,<text>秦漢嬰兒付吐呑。英雄雙手弄乾坤。興亡自是關天數。田父津翁豈怨恩。</text>
<title>友人壁</title>,<text>矮簷覆地草生除。城市誰知有隱居。一榻午眠人不喚。晩風吹展讀殘書。</text>
<title>宿觀音窟。題僧軸。</title>,<text>紫檀燒罷佛前鑪。松露翻時獨鶴呼。門掩秋山五更月。老僧輪盡水晶珠。</text>
<title>花潭</title>,<text>存無蹤迹死無名。自是高人遁世情。不有山花隨水去。秖今誰更識先生。</text>
<title>送馬汝麟南還</title>,<text>鄕書封後意還多。餘語憑君涕更斜。白雪千山行盡處。梅花脩竹是吾家。</text>
<title>仲春途中</title>,<text>沙田帶燒荻灰飛。農店人稀晝掩扉。鄕信不來爲客久。仲春猶未變征衣。林祠深處怪禽啼。滿眼春蕪落日低。不盡遊程無限恨。水聲渾似隴頭溪。</text>
<title>古意 二首</title>,<text>雲髮慵梳鬢黛殘。午眠初破臉生丹。墻低露出攀花手。驚却遊郞暗擲丸。柳暖花香傷暮春。含情多少爲情親。登樓擬看秋千戲。只怕疏簾未隔人。</text>
<title>題金剛老僧軸中</title>,<text>銅刀剃髮髑髏圓。入定仙山已十年。一部楞嚴春晝永。不聞花外百重泉。西庵淸梵北庵鍾。天外瑤臺萬縷風。獨鶴喚回孤枕夢。桂花零落月明中。</text>
<title>弘慶寺廢基</title>,<text>蔞蒿滿眼薺花開。金地興衰一夢廻。唯有草中成逕處。任他行客看碑來。</text>
<title>村事</title>,<text>枳殼花邊掩短扉。餉田村婦到來遲。蒲茵曬穀茅簷靜。兩兩鷄孫出壞籬。</text>
<title>雜詠</title>,<text>養成松竹答家貧。雪月風煙遶病身。寶軫受寒絃更澁。若爲彈作古陽春。山橋樵唱雜村砧。誰識柴門獨倚心。一點歸禽何處宿。晩山嵐霧障千林。名香十烓夜三更。獨向虛簷道意淸。只是囂塵聾俗耳。九霄銀漢豈無聲。雲川占得好田園。日展農書敎子孫。滿世交游今絶盡。只緣僧到一開門。身自無營日轉長。晩拖藜杖獨彷徨。海棠花外鶯啼盡。行到橋西看夕陽。</text>
<title>新正寄舍弟 東崖公</title>,<text>天時再再又新年。到老離居益可憐。想得讀書燈欲盡。西峯殘月草堂前。</text>
<title>舍弟村居</title>,<text>水淸沙白護漁村。編草爲廬縛竹門。日暮殘樽人去後。小梅新月自黃昏。</text>
<title>卽事</title>,<text>讀盡淵明數卷詩。柴門無客日遲遲。小窓時有微風度。閑看新篁解蘀時。</text>
<title>龜尾菴古臺</title>,<text>梵宮金碧照山開。十二年前載酒來。堪恨龍天亦消歇。秋槐葉落獨登臺。</text>
<title>歲暮</title>,<text>野色荒寒山氣陰。棲鴉歸處見疏林。幽居深適半生趣。歲暮自然傷我心。</text>
<title>題子發茅窩 東崖</title>,<text>十椽六柱成小廬。莫道主人生計疏。推窓雪後看何物。方丈千峯滿太虛。</text>
<title>江上 生涯洞</title>,<text>江門落日照汀洲。滿峽春波沒白鷗。南望漁村十餘里。草靑煙白使人愁。</text>
<title>次九畹學士韻</title>,<text>愁來卽醉醉成眠。君是靑蓮舊謫仙。官罷小齋無俗事。終南山色卷簾前。月色蟲聲繞病翁。禁林涼葉韻微風。天時已變歸何日。江漢扁舟計又空。</text>
<title>東郊寓舍。贈權石洲。</title>,<text>一病支離臥洛中。五更殘夢怯征鴻。西風日日催歸興。江漢扁舟我欲東。次無端滯臥禁城中。昨夜西風送早鴻。塵土一名非我志。可憐歸夢五湖東。石洲謹次舍兄贈權石洲韻酒肆琴臺入夢中。龍山遺跡去如鴻。重逢說盡十年事。小雨靑山東郭東。東崖</text>
<title>夕詠</title>,<text>爲送棋朋出野扉。看山獨立夕陽時。棲鴉閃閃前村去。意在煙林第幾枝。</text>
<title>途中題主人舍</title>,<text>客拜主翁一答揖。夜借廚鐺聊救飢。殘蟾掛樹曉鷄唱。客子起行翁不知。</text>
<title>寄錦里 林懽丈</title>,<text>幾多游宦老塵埃。錦里烏中獨自廻。張翰未全忘口腹。何如歸及故園梅。</text>
<title>寄海翁 林㤞甫</title>,<text>聞道滄浪一釣翁。結廬今住海山中。何人錯與磻谿比。至死垂綸勝太公。</text>
<title>題驛樓</title>,<text>靑山重疊驛邊樓。芳草芊芊水自流。遠客獨登還獨下。却鞭羸馬又回頭。</text>
<title>登九龍臺。示五山。</title>,<text>百歲嗟爲小丈夫。長江如帶限東隅。遙瞻鶻沒天低處。一縷彤雲近帝都。</text>
<title>統軍亭贈關西兵使</title>,<text>西北高樓紫塞邊。風沙極目犬羊天。書生亦抱平胡略。安得精兵只五千。</text>
<title>八月二十一日夜。無眠到曉。</title>,<text>淸秋欲盡滯京城。千里思親此夜情。缺月漸低天漸曙。獨憑孤枕數鍾聲。</text>
<title>暮春洪陽途中 知海美時</title>,<text>寂寂孤村日欲斜。野人耕種未還家。柴扉半掩橋西路。一樹新開山杏花。堤邊芳草綠綿綿。一雨春山落杜鵑。古路經行人不見。晩溪雙鷺飽魚眠。</text>
<title>暮春晦日。憶舍弟。在海美縣時作</title>,<text>芳辰已盡失佳期。荊樹花飛草滿池。三月正當三十日。與誰同賦送春詩。</text>
<title>五山寓所有海棠一朶。賦詩。時五山爲洪牧所邀。寓在城▒。</title>,<text>靑草侵階水滿池。小村門巷晩晴時。海棠辛苦經風雨。索得騷翁幾首詩。</text>
<title>登懸川嶺有感</title>,<text>不憚懸川嶺路難。登登直欲望秦關。我來政値陰霏節。却被雲遮白岳山。</text>
<title>將向松山。出東郭門。</title>,<text>廿年人事轉頭空。負笈松村一夢中。今日出城尋去路。馬前依舊見三峯。</text>
<title>憶鵬兒 振翊小字海鵬。在東作。</title>,<text>今日我爲頭白烏。何時汝作反哺雛。耽書休覓紫囊佩。愛汝常如明月珠。人間父子知無限。誰似衰翁愛汝情。枕畔每疑隨我宿。耳邊如聽讀書聲。汝身若有些兒疾。老父胸中觸劍稜。別汝今經四十日。可憐安否問無憑。汝兄粗學編詞賦。汝亦駸駸有骨神。老我他年身歿後。詩書幸免付隣人。窓前竹樹宜常數。篋裏經書晒更藏。莫浪嬉遊愼眠食。我歸相與候途傍。</text>
<title>湖上</title>,<text>茅簷終日坐無言。門掩靑山盡處村。東岳老僧期不至。隔花棲鳥已黃昏。翁耕婦饁向田疇。村巷無人興轉幽。貪看杏花三繞樹。又隨芳草到溪頭。</text>
<title>秋日。向霧隱庵途中有得。</title>,<text>野日凄淸山色黃。沿谿一路走苔梁。扶搖道士幽棲處。滿架經書晝掩堂。</text>
<title>湖上夜</title>,<text>湖天雲月影朣朧。獨下重簾障夜風。一枕虛堂幽夢破。五更疏雨在梧桐。</text>
<title>村居初夏</title>,<text>綠樹茅堂午夢涼。晩鶯千囀到斜陽。山榴半坼棠梨落。北塢新篁過毋長。</text>
<title>次病柏 吳天齎別號 絶句韻 自洛向結城縣時。與病柏同行。</title>,<text>碧岫澄灣遶一村。西來新見好林園。浮生役役眞堪愧。應有高人此掩門。</text>
<title>縣齋獨居 在結城時</title>,<text>寒城寥落瞑雲愁。亂水蒹葭古渡頭。公退小齋人語靜。滿階桐葉雨聲秋。</text>
<title>淸夢堂八詠</title>,<text>前溪幽澗玲瓏漱石流。杖藜徐步到沙頭。可憐水淺魚能幾。不遣兒孫理釣鉤。後山 廣寒樓在山後至近一朶橫巒紫翠濃。屋頭依約出芙蓉。幽居更與淸都近。柱殿銀潢隔半峯。叢竹去歲纖莖手自移。春來新筍障疏籬。不須待到干霄日。勁節偏憐雪壓時。早梅臘後孤根暖已廻。南枝數萼雪中開。山蜂一點無消息。只有騷翁去又來。梧桐簾旌長夏蔭淸幽。一葉飛時報早秋。淸夢屢廻涼露瀉。月斜疏影到床頭。芭蕉翠葉重▒發一莖。生成憐汝卷舒情。窓間病客元無睡。不厭殘宵雨打聲。籬菊枝葉婆娑十尺長。免敎蕭艾掩孤芳。幾多用盡栽培力。坐對風霜晩節黃。岸柳古岸沙崩出老根。韶華猶自占先春。不應深巷來車馬。空有垂條掃路塵。</text>
<title>喜雨 在京作</title>,<text>宵肝憂勤上格天。天敎一雨洗湯年。應知霈澤均遐邇。及我湖邊二頃田。</text>
<title>典祀健元陵</title>,<text>俎豆微虔去益新。園陵幾處奉精禋。身名不被君王識。列聖還應記賤臣。</text>
<title>答南主簿 燧</title>,<text>秔稻初收栗蝟黃。石梁秋月蟹盈筐。若曾十載遊南國。我欲憑君說故鄕。</text>
<title>次旅館寒燈獨不眠韻</title>,<text>百計思量坐不眠。豈堪雙鬢已皤然。今宵伯玉知非歲。明日曹公始滿年。丙辰十二月晦日守歲。余年四十九。明日爲五十故云。</text>
<title>安淸途中 時知長城縣。安淸卽縣地。</title>,<text>秋山欲暮亂鴉啼。門巷家家錦樹齊。荒堰桔槹人不管。稻根殘水下寒溪。</text>
<title>詠友人松石盆</title>,<text>醜石非山強號山。瘦松何苦抱堅頑。托根盈尺盆中土。暫媚幽人凡席間。</text>
<title>東郊 時爲籍田判官</title>,<text>疏慵合作種田翁。不厭官名帶典農。政値窮冬無箇事。開窓雪後看三峯。</text>
<title>題友人畫軸</title>,<text>畫栱雕闌切絳霄。月斜江嶂夜迢迢。臨風玉管吹將盡。鶴背歸程萬里遙。</text>
<title>古珍原途中</title>,<text>寒食東風小雨晴。一溪淸淺杏花明。春山古路逢人少。自在幽禽恰恰鳴。</text>
<title>霧隱庵。示東崖。</title>,<text>策杖山園細路高。雜花飛盡綠陰交。溪喧暗入林僧夢。松老時看水鶴巢。</text>
<title>題綾陽衙軒 時太守不在。獨宿軒房。</title>,<text>淸區勝景似蓬壺。客夢頻廻絳燭孤。小院無風秋夜靜。一池荷葉護明珠。</text>
<title>湖上雜詠</title>,<text>綠筍黃梅野老家。江南仲夏亦年華。山鶯喚友穿榕葉。水鴨將雛入蔣芽。錦石離離碧樹圓。夕煙籠渚水禽喧。樵童釣客爭歸路。日暮孤村欲閉門。南隣北巷兩三客。白幘靑藜慣往來。一笑逢迎情款款。園蔬映筯酒盈杯。二十年前手種松。如今偃蓋蔽窓軒。敎童拾子烹新茗。見客刊枝對碧江。寂寂蓬扉掩一旬。山翁病起暮江濱。新松礙逕如禁客。亂筍當簷不怕人。</text>
<title>早秋舍弟谿堂</title>,<text>叢篁蕭摵動煙霏。庭樹涼蟬隔葉稀。漸覺田家秋意足。稻花垂穎露瓜肥。</text>
<title>霽嵒八詠</title>,<text>三疊粉壁斲削如因斧鉅成。雲霞慳祕幾千齡。天工署力終安用。典作孤亭白錦屛。百頃澄潭一奩寶鏡新磨出。十幅纖羅細熨平。山雨曉收江日晩。穩憑幽檻看魚行。金灘錦石豎作稜稜臥作圓。雨侵苔蝕爛成斑。深松掩映遙難見。水漱唯聞響玦環。白浦明沙雪積雲鋪摠可疑。淸江一面淨無緇。洲邊白鳥爾堪樂。自宿自飛人不知。龜庵暮磬玉碎寒聲出空峽。倚江秋樹宿禽移。山齋獨客驚眠處。遙認孤僧禮佛時。雁嶺秋月初見團團吐碧巒。最憐深夜到江干。涼侵鶴夢翻松露。影落鷗波動竹欄。孤舟夜燈雲黑江天露一星。綠蓑漁興在深更。輕舠不覺隨流遠。峽外風多半滅明。亂松晴雪萬株瓊甲與氷髥。繞屋相扶氣勢嚴。壓重長梢時自折。忽看驚屑入疏簾。</text>
<title>湖上夕</title>,<text>亂山環合日斜曛。羃羃歸鴉影帶翻。楓岸荻洲遙掩映。數家門巷水西村。庭院寥寥獨掩扉。暮山嵐翠襲人衣。風高霜葉投空急。月白灘魚受釣稀。</text>
<title>元月旬九夜</title>,<text>惻惻春寒動薄帷。小爐香盡夢驚時。可憐屋角西南月。占得梅花一兩枝。</text>
<title>苔村草亭</title>,<text>秧葉翻翻沒鷺脛。煙郊漠漠夕陽時。主人新構一間屋。老子不妨來賦詩。</text>
<title>湖上卽事</title>,<text>峽內民田傍山澗。勞歌處處起雲蘿。白頭老叟間無事。櫟樹陰中坐織蓑。白雨翻盆度平野。顚風簸浪打江皐。一雙紫燕簷端隱。無數靑蛙樹上號。隣竝交情共白毛。漁樵計活卽吾曹。殺鷄具黍招呼慣。何翅墻頭過濁醪。顏似枯梨鬢似霜。竹窓晴日看醫方。一筇江路來相訪。衣袖微聞茯朮香。</text>
<title>完山酒席。體察相公以余最後至。罰大觥。余辭以不飮。相公曰。急成一詩。可以贖之。授簡擊鉢。遂賦一絶。得免飮。</title>,<text>簪纓交映綺羅筵。短褐如何得近前。多病未堪浮太白。閉門端合守吾玄。</text>
<title>湖上。題南村友人壁。</title>,<text>小雨初晴生曉寒。餘霞一片落前灘。山翁睡起携藜杖。行到南隣看牧丹。</text>
<title>中酒院途中</title>,<text>郵亭極目望秋原。川路茫茫欲斷魂。倦鳥孤雲歸已盡。夕陽雖好近黃昏。</text>
<title>歇馬東坡老吏家有懷 昔在辛丑年。以典籍遞授本驛丞。今又以前典籍來此。故詩意如左。</title>,<text>憶曾奔走路岐間。舊迹俄經廿六年。重到郵亭慙故吏。官聯不改鬢毛新。</text>
<title>送玄谷學士往賞綾漢山城 東檻作</title>,<text>山城勝槩我能言。天入滄溟氣吐呑。試上太初 峯名 峯頂望。浴波紅日近中原。</text>
<title>錦江</title>,<text>相國思歸未便歸。名園蕭瑟枕江湄。沙鷗莫謾遙相待。今日安危付與誰。右望北渚山水南中擅霽湖。錦江風景亦名區。白沙洲渚元相似。翠竹園林此地無。右憶霽湖</text>
<title>餘寒</title>,<text>歲盡寒逾苦。窮廬掩病軀。酒錢誰肯與。詩興亦全無。雪逕纔通井。風枝不受烏。北來梅事晩。歸夢繞南湖。</text>
<title>夜</title>,<text>悄悄未成夢。衰燈遙夜闌。深廚人語絶。空櫪馬鳴寒。病葉敲秋盡。愁窓得曙難。懷親意多感。雙袖不曾乾。</text>
<title>夜抵龍仁縣 縣經兵火。未及復設。入山谷十餘里。結草舍五六間。</title>,<text>黃昏過行院。路傍店名 半夜入龍仁。古路狐驚馬。深山月向人。遙遙響砧杵。莽莽認居民。旅宦隨蓬梗。酸寒到處新。</text>
<title>遊天磨山。宿泰安寺。贈一玄上人。</title>,<text>山路行來盡。黃昏到寺時。蘿窓淸梵出。澗樹宿禽移。落月千峯靜。寒泉萬壑悲。平生問法意。今日願從師。</text>
<title>靈通寺大覺國師碑 前朝僧</title>,<text>此石何年樹。眞僧死有銘。山河昔已改。兵火又新經。蔓藟封龜坐。頑苔蝕篆形。唯應風雨夕。鬼燐隔林靑。</text>
<title>碧蹄驛戰場</title>,<text>驕將輕臨敵。收功古未聞。當時虜一勝。幾盡漢三軍。戰血秋生燐。冤氛夜作雲。停驂驛邊路。黃葉落紛紛。</text>
<title>與李東广守歲。以今夕是何夕爲起句。</title>,<text>今夕是何夕。自然令我哀。臘從殘燭盡。春逐曉鍾來。不禁年侵鬢。寧辭酒滿杯。因思故山下。開遍北枝梅。今夕是何夕。懷鄕心更哀。冷炎從此變。鳴雁幾時來。作客偏衰鬢。當樽怯後杯。宵殘却須睡。夢我故園梅。</text>
<title>花鴨 江行賦得</title>,<text>花鴨雜靑鴨。春暄江浦雲。驚飛暫相背。叫落又成群。曲渚行留迹。澄瀾浴作紋。郊田須勿往。弋釣夜紛紜。</text>
<title>夜思 是夜雨</title>,<text>拙宦成何事。羈棲歲又增。藥殘難減病。經壞未還僧。不定風林鳥。微明雨夜燈。歸家只有夢。夢斷更無憑。</text>
<title>深巷</title>,<text>深巷梧桐樹。疏籬枳殼花。風前入簾燕。雨後滿池蛙。北里無官客。南阡有酒家。杖藜來往數。烏帽任傾斜。</text>
<title>送眞覺上人還雙溪</title>,<text>老衲不記面。吟詩猶舊音。兵戈十年阻。江海一筇尋。伴宿草堂靜。獨歸方丈深。淸宵竹邊月。照我別時心。</text>
<title>逾天嶺。因誦先君十年前過此所製短律。敬用其韻。</title>,<text>岧嶤萬重嶂。湖嶺限藩籬。棧缺當泉激。藤纏護石危。谷禽巢在穴。叢木檮爲祠。險阻生來懼。垂鞭任馬遲。</text>
<title>赤城途中。望楊正郞舊宅。</title>,<text>九月霜露重。江寒洲渚多。蕭蕭楓落葉。艶艶菊垂花。淸景渾依舊。浮生自有涯。回頭子雲宅。隣笛夕陽斜。</text>
<title>挽安忠國</title>,<text>舊別悲元瑞。新亡悼達源。餘生寄人世。樂事在泉原。宇宙無知己。琴書獨掩門。君歸倘相見。須爲病夫言。元瑞。安君瑛字。達源金君浏字。皆安生同里族人。而余之友也。兩君皆已歿故云。</text>
<title>夜</title>,<text>客睡年來減。寒齋此夜心。風林幾枝鳥。霜月五更砧。酒盡空槽靜。爐存宿火深。詩成借誰聽。唯得一長吟。</text>
<title>到天嶺木村。憶舊有感。木村先人外鄕諸宗族皆已沒。獨與年少族人登南臺。</title>,<text>草草還草草。浮生無百年。古人今寂寞。陳迹只依然。逝水悲臺下。荒阡拱木邊。前山看盡夕。杳杳起雲煙。</text>
<title>訪舍弟山居</title>,<text>恨汝來無計。羸驂載老兄。春前一病久。別後幾詩成。釣逕穿山影。書窓閉雨聲。直須分數畝。相對送餘生。</text>
<title>贈趙持世西灣翁</title>,<text>世故容顏改。浮沈逝水東。靑雲路多梗。黃卷鬢如蓬。北極天同遠。南荒地欲窮。梅花萬山暮。門掩一衰翁。</text>
<title>次西灣韻</title>,<text>疏簾卷不下。碧嶂滿窓間。村雪鳶鴉少。池風竹樹寒。靑萍壯心暮。金鑷鬢毛殘。寂寞誰相問。松扉盡日關。又草屋歲寒節。蕭蕭松竹林。山雲任舒卷。窓景遞晴陰。人有十年病。膝橫三尺琴。西郊閉門處。愁聽後棲禽。</text>
<title>歲暮村雪</title>,<text>急雪滿平野。繁雲垂黑林。嚴風助聲勢。光景變昏陰。竹色此時死。梅魂何處尋。書窓耐孤寂。試引酒杯深。</text>
<title>隣家兒</title>,<text>蒨色衣裳短。西隣年少娥。隨人戲田澤。滿面帶塵沙。手把野棠筍。頭簪山杏花。門前一株柳。不怕錯還家。</text>
<title>早春鶉津途中</title>,<text>芳草隨征路。綿綿水上新。山村少煙火。行館日風塵。遠浦北歸雁。孤舟南渡人。未逢關外使。又見驛梅春。</text>
<title>參禮途中</title>,<text>隴坂茫茫遠。征驂靡靡逾。野花隨處發。林鳥逐人呼。笑語憑商旅。行裝信僕夫。何須問亭堠。已自識前途。</text>
<title>題任鳴皐草齋</title>,<text>靜者任夫子。茅齋只二間。通渠開曲沼。捲箔納前山。以我心無累。知君性愛閑。林泉舊業在。坐此忽如還。</text>
<title>送白善鳴歸湖南 與善鳴約同結舍三淸洞。計未入手。善鳴先余南還。故五六云。</title>,<text>征馬夕陽岸。蕭蕭嘶未休。關河客南去。江漢水東流。未卜三淸勝。空懷萬里愁。知君相憶處。別路獨登樓。</text>
<title>旅懷</title>,<text>飄泊少儔侶。出門心轉迷。亂峯空苑北。殘日女墻西。獨鳥無情去。哀蛩盡意啼。携筇久延佇。秋氣夕凄凄。</text>
<title>驟雨</title>,<text>雲自峨嵳黑。西來雨脚長。雷車掀地壯。電索畫天忙。萬逕人俱滅。千林鳥盡藏。龍公收一怒。星月夕暮涼。</text>
<title>東郊唱酬 時與石洲，東崖同賦</title>,<text>世路知音少。逢君此興深。聊將數杯酒。共話百年心。亂水秋全落。遙山夕易陰。村扉詩景好。從此數相尋。次霽湖兄韻。贈石洲。東崖洛下交游冷。唯君托契深。相逢須盡醉。末路貴知心。亂岫明殘照。疏林減夕陰。從今東郭路。杖屨數招尋。</text>
<title>自南陽向京口途中</title>,<text>翠峽多林越。幽禽處處聞。纔經盤磴路。復入隔溪雲。古墓山花落。春田野水分。歸心兼別恨。撩亂到斜曛。</text>
<title>夏日卽事</title>,<text>養疾離塵垢。投閑得我情。兒能通藥性。婢盡識書名。水鶴煙郊遠。風蟬暑日淸。荷塘連竹塢。拄杖任徐行。</text>
<title>次鳴皐寄來韻</title>,<text>好在鳴皐子。高懷老末開。百年知己少。千里寄詩來。妙曲眞難和。荒詞愧不才。天涯憶君處。見月獨登臺。右答鳴皐 任寬甫殘年臥荒僻。懷抱若爲開。聞說五山子。飄零千里來。淸時寧赦眚。愚意獨憐才。一病相思處。蕭條竹映臺。右憶五山 車復元伏櫪蹄難展。沈溟翅未開。煙霄還有路。時命會當來。恐負隱淪志。終爲王佐才。燕家急賢俊。已築寘金臺。右憶西灣 趙持世貧賤適其性。容顏常自開。逃官與世遠。縱酒入城來。何恨道傍子。誰知天下才。詞華更無竝。吾屬是輿臺。右憶石洲 權汝章較藝群英聚。君門遂大開。文章元獨步。聲價有從來。已壞連三的。終收第一才。亨衢他日事。染翰入麟臺。右憶玄翁 趙善述雲泉幽靜裏。茅屋數椽開。邀客酒新熟。卷簾山自來。焉貧唯有病。淹老已無才。整屐時登眺。靑苔破滿臺。右自述綽約年三五。如花半欲開。遽成泉下別。頻入夢中來。豈獨髮眉好。偏多縫繡才。行雲已無迹。何處是陽臺。右悼東城亡物</text>
<title>有懷 四首</title>,<text>回首昔年事。可憐東郭門。平生最堪痛。臨歿有遺言。寶櫛來千里。粧奩入九原。異香如可得。招汝未歸魂。又獸錦裁爲帳。蝦鬚織作筵。乍看開淺笑。纔得結芳緣。海外三千界。人間十九年。他生如再卜。蓬島問眞仙。又汝毋通書信。常稱未死人。病時多少語。身後寄來頻。斷盡腸無寸。沾殘血在巾。平生所愛鏡。應掛壁間塵。又昔別汝年少。羞人無一辭。及看千里信。方盡萬重思。土已埋花靨。山猶學畫眉。何由訴眞宰。與奪意難知。</text>
<title>次鄭僉正池上小齋韻</title>,<text>白葦編爲障。靑松縛作門。池淸偏得月。樹密易歸雲。覓句隣僧和。談經野鶴聞。平生耽靜趣。任性竟朝曛。</text>
<title>湖上値雨</title>,<text>漠漠雲陰重。東風雨滿江。暮寒生遠壑。餘吹入高窓。驚鳥飛無數。虛舟盪作雙。茶甌難謝冷。誰借酒盈缸。</text>
<title>次五山碧蹄途中韻 此下八首。東槎作。</title>,<text>京洛雲山隔。吾行已遠人。荒村少煙火。廢館起沙塵。老去悲雙鬢。愁來又一春。客間何所有。時復得詩新。</text>
<title>練光夕望</title>,<text>極目滄江晩。登臨客子情。過雲全浦暗。殘照遠村明。野艇橫官渡。棲鴉傍古城。危樓東北望。何處是神京。</text>
<title>次五山箕子墓</title>,<text>箕聖西來日。君臨柝木墟。殷猶存禮樂。周已混車書。舊國千年後。荒墳四尺餘。忠臣與孝子。遺化此何如。</text>
<title>次使相贈定州牧使尹白沙韻</title>,<text>玉署違頻歲。銅章滯一官。蚌胎還孟郡。鳧舃到秦山。節序淸明近。邊城氣候寒。他鄕幸同席。把酒話平安。</text>
<title>次使相。又用前韻。</title>,<text>名利吾無分。塵埃厭走官。有時回白首。終夕望靑山。自笑潘郞拙。誰憐范叔寒。半生營口腹。漂梗敢求安。</text>
<title>次使相。復用前韻。車輦館夜坐</title>,<text>吾行到車輦。役役繫微官。斗柄垂荒塞。松濤起遠山。宵殘蠟燈暗。香盡獸爐寒。幾日還家得。家貧也自安。</text>
<title>次使相三月初吉發林畔館韻</title>,<text>關山天一畔。春晩臾顚風。荻筍抽纔綠。花顋斂未紅。身名衆人下。宦意暮年空。暫許驅馳遠。深蒙德義豐。</text>
<title>登九龍臺。示五山。</title>,<text>絶塞風沙亂。孤城日色陰。山疑六鼇戴。江到九龍深。人世自興廢。乾坤無古今。相携萬里客。把酒一登臨。</text>
<title>任鳴皐作悼亡詩慰余。余用其韻。</title>,<text>暫別還相合。臨分語更明。重來須待日。何事太傷情。海外還人世。仙曹舊姓名。蓬山如可到。芳約在他生。</text>
<title>簡吳夢得</title>,<text>夢得長貧賤。吾將問彼天。詞華傾一世。禮法慕前賢。在昔人俱羨。如今衆所憐。相思寄書信。雙淚墮情牋。</text>
<title>禮山途中 時在海美▦差上洛</title>,<text>野闊留殘景。山昏起燒煙。江潮春破岸。客路日侵田。浴罷沙鳧鬧。耕餘隴犢眠。欲投村店宿。遙望杏花邊。</text>
<title>寓中有得書。示趙監察素翁。</title>,<text>羈旅日愁寂。容顏誰與開。風塵頻歲改。鄕國少書來。衆慢緣吾賤。微班合不才。半生諳世味。心折且遲徊。</text>
<title>贈權石洲 時石洲自江都入城</title>,<text>安穩權君子。離居已判年。相逢眞偶爾。一笑卽依然。舟楫風濤裏。山河雨雪邊。本無多事在。詩酒且留連。</text>
<title>旅宦 在岑陽</title>,<text>旅宦終何事。逢辰只斷魂。病隨身作伴。愁入鬢成痕。月隱當階樹。烏啼隔水村。可憐千里夢。無夜不鄕園。</text>
<title>去縣發行之日。祖席口占。</title>,<text>余時以製述官。遞縣承召赴。洛縣人供帳祖余送之。適東崖，五山在坐同賦。此路趨京邑。何由見舊棲。才華吾豈敢。歸臥事仍暌。祖席離觴盡。谿橋匹馬嘶。山雲亦多意。脈脈傍人低。次 東崖天上今爲客。湖邊獨結棲。多兄令譽赫。憐我壯心暌。沙晩鶺鴒冷。風高鴻雁嘶。遙知拜恩處。雙闕五雲低。次 五山乾坤萬里畔。獨客迹棲棲。撫劍雄心苦。投竿夙志暌。人從去國老。馬爲別群嘶。却喜晴峯近。亭亭落日低。</text>
<title>鄭氏林亭敍舊</title>,<text>以子頭渾白。知吾鬢欲蒼。交遊已蕭瑟。老大各悲傷。玉渚霜谿急。秋原野樹荒。相逢說往事。款款到斜陽。</text>
<title>湖上夕</title>,<text>岸岸漁樵返。秋江已夕波。四隣渾有事。終日少相過。獨鶴依沙早。歸雲傍樹多。山扉掩淸夜。白露下蒹葭。</text>
<title>將向完山。三月三十日。宿雲水縣。</title>,<text>佳節夢中過。浮生長路岐。不堪爲客日。還賦送春詩。古館梨花落。靑山杜宇悲。多情有殘燭。照我獨眠時。</text>
<title>過烏原驛</title>,<text>迢遞烏原路。行行少見人。一鶯江樹曉。細雨驛亭春。世事餘霜鬢。羈遊任病身。平生吟癖在。得句不無神。</text>
<title>自靑陽向定山途中作</title>,<text>行路難如此。垂鞭馬不前。晩山雙去鳥。高樹一鳴蟬。作宦當衰景。離親已判年。風光非不好。觸眼卽悽然。</text>
<title>宿靑陽水館</title>,<text>暮入靑陽。主倅元公以病卽日永逝云。獨坐賓館得一律。館宇臨溪。極有淸趣。小閣臨溪上。沙禽拂檻飛。那無駐馬賞。可以賦詩歸。淸景何時改。佳期此日非。宦遊成旅殯。爲爾一沾衣。</text>
<title>自枰城歸覲南原。到靑陽途中口號。六月七日</title>,<text>峽裏雲峯起。陰涼近午天。未休風際燕。暫默雨中蟬。野渡荒橋斷。村扉老樹圓。歸心促征蓋。杳杳度山川。</text>
<title>以事出東郊。登神堂岾。</title>,<text>策馬登危嶺。川原迥自愁。誰知望鄕客。故作出城遊。鳥雀村煙夕。風飆木葉秋。浮生竟何事。宦興日悠悠。</text>
<title>廣川院逢中</title>,<text>極浦潮初落。山橋日欲西。蘆花秋雁下。楓樹暮鴉啼。海曲從羈宦。江南憶舊棲。漂萍無定所。幾日賦歸兮。</text>
<title>炮手忘其名。與吾同行。至雪山縣西澗邊放火。中得一鴨。遂賦之。</title>,<text>野水明初日。寒沙卷曉雲。孤兒按巧械。雙翼露奇文。煙激已相迫。雷鳴那及聞。機心滿人世。誰與爾爲群。</text>
<title>題龜尾庵</title>,<text>草屋纔容膝。居僧只兩三。松明替香火。紙榜奉瞿曇。砌靜來沙鳥。窓虛擁石枏。漁舟頻過此。歲晩任江潭。</text>
<title>朝</title>,<text>白屋朝慵起。殘眠臥石床。孤村散鷄犬。初旭照煙霜。砧杵遙皆響。漁樵各自忙。病身無一事。疏懶意何長。</text>
<title>涵虛亭</title>,<text>巖峻仍高棟。村深更亂松。雲開看遠鶴。潭黑認潛龍。白首休塵夢。淸區斂晩蹤。扁舟八九里。乘月數相從。</text>
<title>短律二首。呈都巡察相公行軒。</title>,<text>聖主憂南紀。明公又此行。還朝無破屋。去國有雙旌。燕子靑春晩。桃花小雨晴。佳辰成遠別。寥落客間情。淸德家聲遠。高名海宇知。初心恬進取。晩節繫安危。草色離秦日。鶯聲過嶺時。孤忠戀雙闕。歸鬢定添綠。</text>
<title>參禮途中</title>,<text>野店依山麓。春農畫掩扉。荒橋分逕細。病樹着花稀。臥犢眠猶齕。飢烏噪更飛。塵沙倦長路。歇馬變征衣。</text>
<title>草浦橋</title>,<text>白塔雲門迥。靑山古驛遙。側身愁遠道。捨馬怯危橋。野黑經新燒。溪渾帶晩潮。飄零年半百。旅鬢自蕭蕭。</text>
<title>金上舍 友伋 溪亭唱酬</title>,<text>絶岸開華構。川原望杳然。名園多勝事。好客滿芳筵。月淡梅香小。宵殘鶴夢圓。浮生有離合。把酒不成眠。</text>
<title>次玄洲趙令公韻</title>,<text>錦石淸谿岸。柴門野老家。崖寒松影暗。沙晩柳絲斜。簪笏世緣淺。漁樵幽事多。閑來掃一室。靜坐讀南華。</text>
<title>素翁，玄洲曁吳敬差白蓮，舍弟東崖四公遊靑鶴洞。有唱和若干篇。要余追和。適余承差自寶城向高興。取徑路捨陸而海。發舡於海倉前。行十里許卒遇大風。高浪如山。幸出沒無恙。向夕始泊高興界。用玄洲鴨綠峽韻。</title>,<text>莽蕩無涯岸。孤舟泛積流。仰看天宇闊。俯睨水宮幽。帆席傾難穩。雲濤湧未休。吾年已半百。定力此宜求。</text>
<title>浮槎郡客館。用玄洲投鳳城韻。</title>,<text>矗矗山當檻。昏昏瘴襲衣。親知天畔少。煙火峽中稀。竹靜斑鼯隱。庭閑紫蘚肥。悄然仍坐久。新月照依微。</text>
<title>石門。次玄洲韻。</title>,<text>孤雲揮巨筆。舊迹屬空門。物外千秋闃。人間萬口喧。全侵蒼石面。半入綠苔痕。字畫非無法。吾誰與共論。</text>
<title>次東崖石門韻</title>,<text>塵世本多事。淸都無一愁。吾悲此生晩。公肯至今留。不學燒丹竈。何由駐黑頭。雲輧去莫返。歲月水東流。</text>
<title>次玄洲雙溪寺韻</title>,<text>雲中有古寺。樹頂架高樓。不與孫登遇。還隨惠遠遊。耽山由性癖。問法且淹留。寂歷千峯夕。無愁也自愁。</text>
<title>次素翁佛日韻</title>,<text>獨木懸爲棧。緣崖僅百廻。層峯萬仞上。小屋一間開。羽士昔何去。胎仙今不來。孤懷悄無語。倚杖立前臺。</text>
<title>次東崖神興洞韻</title>,<text>金沙物外界。雲物護千春。何獨窈而邃。自然嚴且神。琪花萬樹發。瑤草四時新。直欲依伽葉。餘波洗六塵。</text>
<title>次東崖贈覺性上人韻</title>,<text>細雨千峯裏。筠輿入洞門。坐聽樓下水。回望嶺頭雲。釋道如何做。心源本不昏。須將定惠義。爲我說慇懃。</text>
<title>金陵贈尹熙伯別</title>,<text>尹弟吾憐汝。家居罄孝誠。艱危心久折。存沒鬢俱明。澤國人煙少。炎洲瘴雨晴。臨岐惜分首。款款話深情。</text>
<title>送房伯升歸故園</title>,<text>美矣房公子。平生我愛君。相逢貪握手。累日細論文。一閣秋燈亂。空庭夜雨聞。他時却回首。聚散劇浮雲。</text>
<title>梁上舍士亨來訪。分韻得音字。</title>,<text>寥落閉門處。悄無車馬尋。綠槐長夏晩。脩竹一園深。久作經年別。相逢此日心。瑤琴向君奏。擧世獨知音。</text>
<title>與素翁，東崖到鄕友金君 韶 家。被索詩甚懇。相與抽出杜詩中客睡何曾着一律。因用其韻。題壁上。</title>,<text>小聚開精舍。川原耀眼明。松巓驚鶴夢。竹裏有棋聲。稻黍秋全斂。漁樵事又生。從今數還往。各罄暮年情。</text>
<title>應門小僮忽然亡走。累日不來。戲吟。</title>,<text>我道寧無悔。渠頑未足論。雖多裂餠惠。實少解衣恩。理釣誰供餌。蒔花欠灌園。翻然定自至。夜不掩柴門。</text>
<title>苔村全氏茅亭</title>,<text>野翁眞好事。茅棟俯平川。展席秋花映。收緡錦鯽鮮。追歡強衰疾。勝日坐留連。隔水望歸逕。吾村生夕煙。主一作爲</text>
<title>七月十七日。對月有懷。</title>,<text>節序經三伏。淸宵覺漸長。月華元自白。秋氣向來涼。寇賊纏關塞。安危託廟堂。腐儒何事業。衰白臥江鄕。</text>
<title>房同知 德驂 挽詩</title>,<text>公享薰天富。吁嗟事已非。生前酒杯大。身後粉書輝。鄕黨今誰敬。年齡古亦稀。傳家有雙玉。不必淚沾衣。房公以空名得同知。家甚富。平生嗜酒健飮。年過七十而歿。</text>
<title>費眼亭。別張繡衣默所巡沿海郡邑。</title>,<text>驄馬君何向。昇州定錦州。不堪搖落日。復此別離愁。古堞鴉初起。秋溪水急流。歸時如問我。一咲霽湖頭。學士以暗行向海上。不知所指。故首句云。留別霽湖詞伯 谿谷梁氏名亭子。湖南第一州。淹留眞愜意。聚散却生愁。詩律還吾輩。才聲各勝流。霽嵒他日約。臨別重回頭。</text>
<title>送雲峯黃太守秩滿歸鄕 別墅在扶餘白馬江上。時欲漁釣送老。故落句云。</title>,<text>歲暮天涯裏。悲歌此送君。亂山瞻去路。高木入寒雲。惠澤遺民頌。賢聲聖主聞。鵬程接霄漢。肯與海鷗群。君居官有聲績。褒賞屢下故第六云。</text>
<title>別庚兄柳鐵潭之洛</title>,<text>同降戊辰歲。幸爲男子身。深慙百年內。只作兩閑人。飄泊猶杯酒。沈埋且釣緡。狂圖終未試。西北日風塵。怊悵各頭白。浮生此別筵。愁雲連朔氣。關路接秦川。子任征鞍苦。吾耽穩枕眠。梅梢帶煙景。脈脈近新年。</text>
<title>霽嵒精舍主人及座中諸公要余贈詩。遂綴短律五首。</title>,<text>卷道守幽靜。斯人君子哉。奇標雲際鶴。瘦影月中梅。王室今多事。君門遂大開。不應終獨善。早晩落風埃。右奉聳壑膽略難常用。平居義氣存。見人元不少。如子豈輕論。出處膺時望。艱危報主恩。功成好歸去。頭白臥江村。右奉海翁天賦奇男子。如何志未舒。雄才萬人敵。餘事五車書。平虜功誰策。元戎位屢虛。徵綸朝暮降。肯許臥茅廬。右奉査翁古玉石洲後。高人今見之。辭官任本性。遇客卽佳期。萬事一杯酒。百年千首詩。江湖釣舡在。投老好相隨。右奉玄洲玉立眞佳士。人稱大布衣。空山結茅舍。十載下書幃。養性顏常好。居家道自肥。從玆托末契。歲晩願同歸。右奉雪峯</text>
<title>畸庵學士北歸。贈詩以別。</title>,<text>送子洛陽去。悲歌天一隅。人生各老大。世事少歡娛。隴水東流咽。關雲北望孤。自然雙淚下。何獨爲窮途。</text>
<title>用拙堂十二詠</title>,<text>聖興山嵐空翠如煙氣。孱顏小雨餘。輕陰涼欲滴。遠勢淡將無。谷鳥朝飛懶。林花潤色舒。天公眞妙絶。水墨展新圖。帝錫村煙遙村報炊爨。屋脊翠煙浮。一半依高木。無多傍遠洲。荒荒籠日淡。羃羃見鴉投。隔水供雙眼。吟情漾碧流。龍淵曉鍾月掛千峯曉。霜淸一杵鍾。鯨音吹遠壑。鶴夢破高松。梵宇知何處。雲林隔幾重。秋窓成獨坐。餘韻久舂容。熊浦晩潮極浦雷聲轉。潮來自海門。津滄連野闊。浪沫受風翻。水性▒盈縮。天機有吐呑。銀鱗收網得。樂事在漁村。南塘垂釣漁父舟偏小。南湖水正肥。絲綸時引出。鱗鬣欲騰飛。不識忘魚樂。唯思貫柳歸。江天日西夕。細雨濕蓑衣。北郊觀稼野店當朱夏。農人事正繁。聯翩赴隴畝。歌笑競鋤耘。晩霽溝聲急。涼風稻葉翻。秋登最堪樂。極目布黃雲。蘆汀落雁水國西風緊。歸鴻帶晩秋。酸嘶霜月夜。散落荻花洲。挨影舍河迥。回頭玉塞悠。漁人不重鳥。矰繳莫深憂。石橋行人古路當谿壑。危橋石勢長。樵蘇見歸馬。負擔雜行商。物役何時了。浮生各自忙。日斜人漸息。野色夕蒼茫。五德斜陽層巒橫一朶。西日下秋空。遠樹先含暝。餘霞半斂紅。倦飛憐野鳥。歸唱認樵童。莫怕黃昏近。林梢月在東。七星新月野外螺鬣列。眞如點七星。新蟾纔吐影。老兔欲呈形。故故依遙岫。微微入半櫺。淸宵倚筇立。白露下秋庭。野渡橫舟長江兩岸闊。日暮繫孤舟。不見人爭渡。空敎浪打頭。垂綸供野叟。棲影付沙鷗。欲濟非無楫。時來會有永。漁梁遠火江浦春宵半。漁燈望裏呈。星垂遙莫辨。月黑焰逾明。虛幌受微影。驚𩿨聞夜鳴。小齋高枕處。幽夢攪難成。</text>
<title>次澤堂令公登練光亭寄示韻 此五首。東槎作。</title>,<text>佳境駐難久。每從忙裏過。風光長自在。世故一何多。酒店依高柳。漁標出遠波。鄕關望不極。萬嶺碧嵳峨。塞日明鴉背。江風颺鷺絲。悠然倚樓久。正是待君時。物色寧多取。分留爲好詩。自慙才力退。老被衆人欺。</text>
<title>夜來無夢。獨坐到曉。呈儐相閤下。</title>,<text>戍鼓傳更促。殘蟾隱古城。邊聲何夜靜。旅夢此時驚。忽忽愁難遣。區區計未成。幽窓不肯曙。鴰鶡最先鳴。次寄 北渚促傳趨王命。携書臥塞城。危衷易自感。虛彈向來驚。幕府添才俊。詞壇讓老成。龍泉欲一斸。休作不平鳴。敬次使相韻 畸翁夕雲遙度塞。晴月近臨城。絶域此相見。衰顏各可驚。石村餘舊業。水榭問新成。靜想懸簷磬。風來夜自鳴。</text>
<title>登練光亭</title>,<text>好在大同水。重來經幾春。風煙依舊色。花柳此時新。極浦雙飛鳥。歸舟獨渡人。蒼茫日欲暮。古國自沾巾。</text>
<title>奉贈問安使宋參議令公 名駿</title>,<text>我公本孤潔。榮落任天眞。世故中年別。心期宿昔親。關山久行役。岐路日風塵。等作思歸客。吾今更遠人。</text>
<title>題象戲局背 十二韻</title>,<text>四八枯棋子。星羅十畫中。刻名差小大。分敵異靑紅。卒五能相護。包雙互未通。超騰象有用。翼蔽士多功。馬逸時穿壘。車輕易逼宮。戰聲生霹靂。豪氣奮霓虹。乘勝鋒偏銳。融神手更工。平生此成癖。談笑喜爭雄。竹樹軒窓靜。交親簟席同。眼開迎北客。人有自洛來居。故云北客。而拙於下子。 心怯對西翁。卽許丈憕。號西湖。下棊稱一手。 善謔人皆好。猶賢訓至公。田廬日無事。疏放任長終。</text>
<title>次竹陰發金郊口占二十四韻 此下五首。東槎作。</title>,<text>吾生本疏懶。卜宅近靑岑。久飽幽居樂。都無俗事侵。耕雲依谷口。釣月傍江潯。獻賦干淸世。趨塵愧素心。羈棲官始忝。衰疾力難任。鄭璞誰論價。齊竽久混音。靑油承辟入。白首荷恩深。問路頻停蓋。臨風幾暢襟。平田遙接海。危嶺上捫參。晝改郵亭席。宵眠客舍衾。英僚一時彥。風采向來欽。義分深投漆。懽娛罄盍簪。已能忘彼我。誰復問升沈。揮塵陪談笑。聯鞍竝驟駸。文章是餘事。聲譽擅當今。俊逸宜方鮑。淸新絶纇陰。賡酬見相許。投贈未忘箴。月露緣情數。煙雲送目尋。豈唯詩格妙。復此筆鋒森。戲掃縑如雪。偏驚字直金。關河諧壯眺。宇宙入高冷。古峽連山邑。長煙起驛林。村謠詢道路。行色聳黎黔。暫喜馳驅歇。官醪得伴斟。</text>
<title>次五山蔥秀山 十韻</title>,<text>一練澄灣上。巉巉列玉峯。奇標森似束。層壁翠成重。縱使良工斲。那爭造化鋒。屛間開水墨。鏡裏照芙蓉。點滴山根溜。矮斜石窽松。名書翥鸞鳳。遺刻剝龜龍。攬勝詩生座。逢辰酒滿鍾。屢爲長路客。仍憶舊遊蹤。異境如增媚。仙曹喜得從。征驂難久駐。頭上雨雲濃。潭上有兩詔使碑。文故有龜龍之語。</text>
<title>次五山龍泉途中 六韻</title>,<text>蔥秀雲間失。龍泉入馬蹄。溪橋水深淺。嵒峽路高低。客興憑詩遣。風光滿袖携。天長山向北。野迥日沈西。舊館愁來倚。曾遊夢已迷。不堪行役遠。且復一壺提。</text>
<title>次五山控江亭 六韻</title>,<text>漠漠關河遠。高亭一望中。峯巒橫塞北。郡邑接遼東。野渡人爭聚。江舡路自通。天低臨落日。雲斷數歸鴻。喜得襟胸豁。慙無翰墨雄。征驂還促駕。勝踐易成空。</text>
<title>次五山統軍亭 十韻</title>,<text>名亭擅東國。結構此爲雄。絶岸臨無地。飛甍聳半空。臺隍因地理。停峙荷天功。虜障風沙北。遼城宇宙東。封疆兩岸別。冠蓋一槎通。塞日迷氛祲。江濤湧夕風。邊聲何夜靜。春意此時融。極目平原外。憑危夕照中。草煙遙漠漠。山市暗戎戎。莽蕩身千里。孤吟思未窮。</text>
<title>次晩翠堂韻。贈白善鳴兄。十六韻。</title>,<text>一逕緣崖轉。山橋跨碧潯。悠然入林僻。自是卜居深。已就殘年計。都無俗士尋。蕭條荒野畔。遼落亂峯陰。靜看窺簾鳥。晴聞隔岸砧。花兼竹相映。雲與水無心。劚藥煩雙屐。携竿下曲針。翻經憐有月。耕谷喜逢霖。村鼓隨春社。隣燈認夜袵。幽棲足佳趣。勝㬌入長吟。宿契心非席。離愁夢溢衾。未成分半壑。空悵限千岑。子敬能存業。官奴復見今。淸詞疑剖蚌。妙墨法來禽。聚散雙危鬢。峨洋一古琴。相逢洛陽陌。得酒幸同斟。</text>
<title>竹陰趙學士出守光州。余往訪。翦燭東閣。旁有識字者。輒令呼韻。各操紙筆。走成短律。二十韻。</title>,<text>殘年臥荒僻。漸覺俗緣微。月渚吟垂釣。雲林疾采薇。誰言厭干世。暫擬學藏輝。釰匣懸空壁。書燈照夜幃。聖明臨紫極。賢俊侍彤闈。玉帛徵遺逸。經綸訪布韋。恩榮君豈後。冠冕列相圍。鳳沼頻摛藻。螭階亘糾違。詩篇錦生纈。談屑玉成霏。墨綬俄淪落。靑雲有是非。鈴齋秋政晩。官樹葉初飛。務屛簾垂地。琴休月入扉。憂應緣國病。瘦亦爲民肥。托契蒙知遇。憐才愧薄菲。每將佳句誦。要壓衆人誹。下榻深叨禮。登壇更怯威。玉因三刖泣。金爲四知揮。美政民咸頌。情親世亦稀。移家欲相就。捨此復安歸。且惜尊前別。臨分涕滿衣。</text>
<title>尹閣老靑坡別墅 二十韻○是時。新創覆瓦而已。</title>,<text>終南西下亂峯稠。相國幽軒擅一丘。容膝豈煩工力衆。卜基曾與野翁謀。窓須納月還休窄。簷爲看山不願幽。種竹正當聽雨夕。穿池應及賞蓮秋。空除自可開花塢。小圃先宜作芋區。要使檜庭淸影滿。更敎蘭逕暗香浮。鷺梁村樹遙堪畫。鸛岳煙嵐晩未收。溪日欲沈眠白鷺。隴耕初輟縱黃牛。數家砧杵依荒岸。一港桑麻蔭淺流。天際落霞連斷雁。林梢霽景屬鳴鳩。平泉勝槩應相似。綠野風流與作儔。早把勳名輸竹帛。晩將幽興託菟裘。黃扉紫陌公衙退。白葛靑藜暇日休。罷局斜陽留客話。觀星中夜向君憂。儂鄕隔絶踰千里。風景依俙憶十洲。結屋芙容城一面。閉門鶉子水西頭。愁邊歲月霜侵鬢。夢裏煙蓑雨滿舟。殘斝幾沾餘瀝醉。羸驂頻逐駟車遊。靑山不盡家何在。芳草無邊客自愁。便擬秋來浮海去。一帆南盡白雲求。</text>
<title>送朴從事 叔夜名燁 赴統營 八韻</title>,<text>篠驂相識自童兒。澗絮山英已好詩。萍迹幾憐無竝蔕。桂花非分忝連枝。靑雲器業君專美。白首風塵我已知。草檄只應須逸翰。佐邊誰道枉明時。蓬門末疾重來訊。客袂流年急變移。銀漢五更官燭短。瘴雲千里馬蹄遲。江城月暗棲鴉盡。山郭秋晴畫角悲。離別本來人易老。不堪雙鬢摠成絲。少時同遊雨山下。公有澗絮欺春雪。山英冒雨燃之句。故句及之。與余同年。故有桂花非分之語。</text>
<title>題府伯默好柳相公頭流錄。長律四十韻。</title>,<text>白頭山脈流南紀。八萬神峯此地停。方覺化工彈技力。終敎氣勢鎭坤溟。衆生罕得窮顚踵。兩腋其如乏羽翎。聞說我侯抽簿領。邀將仙侶出郊坰。藤筇蠟屐隨行李。鐵笛瑤琴付從伶。策馬肯辭勞跋涉。沿流漸喜聽瓏玲。廬山見面那禁興。衡岳開雲認有靈。玉洞尋眞攀羽駕。金經問法扣禪扃。深村巾服人殊制。廢寺荊榛佛壞形。峽裏叢岩根厚地。江間奔浪建高瓴。喧如萬鼓飛如雹。窪作千甖矗作屛。共說蛟龍遊此水。至今雷雨帶餘腥。金沙古刹初停蓋。雪竇甘泉忽滿缾。天近層峯僅盈尺。眼看頹日小如萍。蒼茫不自分齊魯。淸濁誰能辨渭涇。渤海蓬瀛瞻繚白。伽倻瑞石杳鑽靑。鵬邊蜃闕分明見。鶴背仙簫斷續聆。欲向香鑪看垂瀑。仍敎釋子導飛𨍍。雙溪寺古煙霞老。八詠樓虛物象泠。學士風流驚四海。古壇松月近千齡。山疑禹鑿蒼崖裂。碑刻唐年綠蘚冥。異草無名渾莫議。奇禽難見只堪聽。歸驂出峽遵江路。餘興尋詩上水亭。仙賞已違舟底劍。早衙還掣閤前鈴。俗緣未了塵侵座。淸夢初回月瞰櫺。勝境豈無三宿戀。玆遊況變一旬冥。千篇得雋工摸㬌。百紙團辭敍所經。展卷心驚騰虎鳳。揮毫想見走風霆。盧同腹貯三千卷。吏部胸羅廿八星。直跨建安論麗藻。肯同餘子丐殘馨。鼻漫蠅翼斤揮堊。手把牛刀刃發硎。近代騷人事遊覽。敢將篇翰競光熒。明珠不翅連城邑。赤幟宜推豎井陘。不有壯遊那意豁。每逢奇勝卽愁醒。飆輪獨到毗盧頂。玉節三朝上帝庭。自恨蠅營難附驥。深慙蚊睫有巢螟。名山坐負重尋約。舊迹俄經十載零。少日飄然思遁世。暮年何苦學拘囹。從今玉局修眞籙。永擬金爐煮伏苓。千里相思霞月好。一書靑鳥報丁寧。</text>
<title>車五山挽詩 三十韻</title>,<text>天磨雄作衆山宗。拱鎭名都號揭松。歲在執徐生俊異。人知骨相不凡庸。那因啄菢才方就。自是扶輿氣所鍾。甫里篇章盈幾篋。東方文史足三冬。深林霧雨聞藏豹。巨澤風雷見躍龍。健筆力能扛禹鼎。大篇聲若發周鏞。功逾造物鐫劖巧。艶謝嬌姪粉繪濃。不效遣辭搯腎胃。何嘗覓句皺顏容。神施鬼設窺難測。百賦千詩興不慵。目短曺劉堪執箒。汗流籍湜孰爭鋒。煙雲變化毫端集。山海高深脚底供。徐福古祠維畫舫。求郞遺迹駐吟筇。鵬邊水擊三千里。鼇背天低一萬峯。謾使文章添壯藻。不禁窮厄損豪悰。覆盆誰許靑霄望。埋劍空看紫氣衝。宦意漸同蟬翼薄。謗言翻似蝟毛攻。朱生著論交遊絶。亭伯離鄕病髮鬆。富貴妙齡期展布。泥塗晩㬌任遭逢。丘中成誓惟潘岳。爨下知音獨蔡邕。珠免暗投寧按劍。金難自躍幸遭鎔。吹噓有力還無命。存落驚心遽告凶。嗟我忝蒙曾識面。秪今回憶舊遊蹤。忘形正類鷄隨鶴。同病眞如蟨愛蛩。共逐仙査迎漢節。愧無瓊報和金舂。湖山別夢俄三載。京洛音書只一封。誰料白頭身獨在。却瞻丹旐涕無從。零丁十口依何所。冥漠深泉隔幾重。身後盛名猶籍籍。門前芳草自茸茸。松扉邃路明殘月。薤露悲歌咽曉鍾。歸臥故山無起日。此生誰與寫襟胸。</text>
<title>高城主別章十韻 府伯自洛將南行。贈別。</title>,<text>袖携荒語溷行輈。不用驪駒數曲謳。奕世聲名摠簪笏。傳家忠孝是箕裘。蓮花夙擅無雙譽。詞苑爭稱第一流。荀令榮光專雨露。潘郞顏貌富春秋。豪鷹健翮橫千里。駿馬高蹄踏九州。先父曾蒙閤下識。遺篇須向卷中求。死生終托干戈祭。冥漠應陪杖屨遊。已忝兩家敦世誼。還將十口仰賢侯。天寒鼓角當山堞。地闊川原抱郡樓。猶喜官居近方丈。暫離蓬島莫深愁。亡父曾蒙知己於先相公。又擧義兵。推以爲將。</text>
<title>次碧波亭 十韻</title>,<text>三韓形勝擅玆亭。積水鑽巒擁戶庭。海氣冥濛下無地。崖顚縹緲上捫星。鯨波落照涵空赤。漁浦炎風入座腥。衮衮天機自潮汐。茫茫坤軸盡滄溟。鱟帆側出遙堪辨。鮫杼時鳴俯可聽。雨歇煙嵐齊卷幔。天淸島嶼點浮萍。蓬萊去路三千外。塵土流年半百零。仙府關心頭已白。子安如見眼應靑。遐懷振袂憑危柱。一嘯流音動遠汀。直擬乘桴從此逝。袖中唯有紫金經。</text>
<title>巡察相公柳三湖 穡 挽詩 十韻</title>,<text>寒金溫玉本貞堅。美竹春蘭潤更姸。粉署鑾坡餘宿趼。銅章墨綬在中年。藩維晩試澄淸手。軍政兼存將帥權。列郡謳歌騰萬口。全湖鎖鑰重三邊。否臧入課群情伏。得喪無憂我道專。一疾奄敎朝野惜。九重應有聖明憐。牙旌玉節今誰主。繡翣朱幡去已翩。賤子昔曾陪几杖。情緘幾度問林泉。靑芻哭奠那容後。白首沈痾尙未痊。窮巷寂寥人不見。綠槐斜日閉門前。</text>
<title>別崔城主明府 山立 秩滿還朝 十韻</title>,<text>昔從朝著望容儀。鈴閣追陪四載奇。德義風流眞長者。屈伸欣戚兩安之。山圍古鎭宮如隱。閤閉幽軒臥亦洽。務劇要樞優整理。民懷父母仰恩慈。興謠豈但來何暮。遺澤須看去後思。吳郡幸淹垂艾日。葵丘無奈度瓜時。浮生此別腸非鐵。沒世餘波口是碑。遲暮宦情吾已倦。風埃相見更難期。江關錦葉經秋盡。戍堞霜笳永夜悲。行到洛陽如有問。白頭門掩蓼溪涯。行一作公○州民呈疏願留。秩滿加一年而歸。故有第十一句之語。</text>
<title>嘲車五山負南城煮艾約</title>,<text>南陌尋春恨已遲。故人三日負佳期。梅花笛裏應先謝。楊柳愁邊却盡垂。山郭酒旗何處問。石橋流水獨歸時。斜陽立馬長吟罷。唯有東風識此詩。</text>
<title>七月夜</title>,<text>涼飆一陣洗煩蒸。正喜西林夕氣凝。棲鳥墮枝驚禁鼓。飛蟲透幔趁書燈。愁繁旅枕秋逢雨。癖在雲山夢見僧。明發行裝須整理。淸時從古擯無能。重城寂寂禁門扄。歌哭渾休夜幾更。關海東南故鄕遠。干戈道路此身輕。白頭燈影書侵座。靑草蛙聲雨滿庭。蓬梗半生成底事。客窓孤坐不勝情。</text>
<title>東城晩望</title>,<text>高城獨上思無聊。世事浮雲已寂寥。砧杵小村煙淡淡。旅人歸路馬蕭蕭。溪聲暮入關王廟。草色遙連普濟橋。舅氏林莊隔山外。一回東望一魂消。外舅別墅在松山。十年前。負笈往棲故云。</text>
<title>曉發碧蹄館 碧蹄卽天兵倭賊戰場也。</title>,<text>茅簷曙色客先知。風露衣裳獨起時。村掩澗藤人寂寂。路長山阪馬遲遲。別灘雙鷺驚初起。深樹孤雲靜不移。漢虜當年征戰地。淸天曠野自生悲。</text>
<title>花潭 潭邊舊基上有墓建碑。贈左議政。</title>,<text>不將巢許換伊周。道業雖彰志益幽。可惜天心生大器。只令人爵到荒丘。獨尋盤石垂綸處。佇立空山落木秋。回首兩京遊宦路。百年塵夢死應休。</text>
<title>東坡酒店</title>,<text>寥廖犬吠孤村路。客子扣門門爲開。大寒千里雪三尺。薄酒一杯錢十枚。主人笑客長爲客。何事昔來今又來。浮生百歲貴閑適。破帽羸驂良可咍。</text>
<title>懸嶺 逾此嶺不見終南山。自洛南還時作。</title>,<text>岧嶤懸嶺白雲齊。亂磴纔經又渡溪。深樹夕陽聞謝豹。古墳風雨落棠梨。終南面目從今訣。客路心懷到此迷。北闕誰人能引我。我行無日復還西。</text>
<title>愁院</title>,<text>昔人誰命院名愁。我自無愁得暫休。芳草一春登遠道。靑山千里返鄕州。村童拜客唯相咲。野婦簪花不解羞。日暖征衣今已變。未妨呼酒典狐裘。</text>
<title>初夏</title>,<text>牧丹如夢又棠梨。村巷前宵雨一犁。桑葉掩籬蠶滿箔。麥芒齊屋燕迷棲。書堆亂帙連衣桁。詩得新聯寫壁泥。三畝荷塘綠陰裏。短筇來往自成蹊。</text>
<title>村事</title>,<text>耕饁人忙店舍空。棘扉深掩綠陰中。琴書興倦眠初足。花鳥愁深句未終。池面有痕先得雨。柳絲無力易依風。山妻報道新醪熟。淺酌偏宜不飮翁。</text>
<title>遊帶方僧舍</title>,<text>百戟遺蹤有古城。繁華如夢幾移星。山花杜宇聲中落。春草王孫去後靑。未見綺羅登月榭。獨留香火掩雲扃。老僧不管興亡事。禮罷金仙臥看經。</text>
<title>夏</title>,<text>農店炊煙滿四林。蛙聲正鬧日西沈。眠蠶入繭桑園靜。乳雀將雛麥隴深。野老茅堂終自適。白頭黃卷更何心。西隣釣客來相喚。蒻笠蓑衣向澤潯。</text>
<title>呈巡相</title>,<text>民憂我事聖心勞。王節承綸下絳霄。枯草遍霑霖雨澤。甘棠爭唱路衢謠。威加海嶠三邊靜。令肅轅門萬馬調。堪笑西窓讀書處。雨聲蕭索滴芭蕉。蓬萊獻賦想依然。一臥江湖歲月遷。伯樂未逢猶下乘。鍾期倘在豈無絃。十年壯志空看劍。千首新詩不直錢。聞道吹噓如有力。羽毛還得到蒼天。植纛停車傍竹林。高亭相送怯登臨。仲宣未賦從軍樂。莊舃空傷去國心。別酒千觴寧作醉。勞歌數曲不成音。蒼山驛路晴吹角。處處江村閉夕陰。</text>
<title>赤城途中</title>,<text>楚楓紅落荻花衰。憀慄西風盡日吹。客袂良辰留不得。錦囊佳句說憑誰。孤村暝色寒鴉噪。長路歸心老馬知。好在赤城山下水。羨他南下過生涯。余別業在生涯洞故云</text>
<title>舍弟溪亭</title>,<text>孤煙遠樹畫非畫。水店盡依山影中。村篴遙橫素秋月。渚禽驚起蘆花風。竹間燈照績麻婦。岩畔雲隨垂釣翁。夜深沙岸覓歸路。衣上露氣沾濛濛。靑山衮衮登古臺。北望關河心自哀。千里萬里故人在。一聲兩聲新雁來。天低曠野水煙暝。月皎孤村砧杵催。誰能見我獨來往。唯有屐齒留蒼苔。</text>
<title>長律 二首</title>,<text>歌嘯多懷夢不成。添香忽到夜三更。古琴絃勁指尖病。雄劍匣穿腰帶明。宋玉淸秋愁裏過。潘郞華髣鬢邊生。霜寒月皎西窓畔。老竹無聲鳥自驚。苔深竹短古階邊。一室蕭然絶可憐。騷客病來秋已盡。林僧去後月初圓。依依老木連窮巷。杳杳淸砧隔遠阡。門對小橋樵牧斷。稻畦寒氷雁鵝眠。</text>
<title>夜</title>,<text>經年一病臥茅茨。長似窮秋宋玉悲。暖律已迥寒盡後。梅花應及月圓時。孤城畫角吹殘雪。荒戍棲鴉定幾枝。唯有襄燈靑欲滅。楚山秦水夢相思。</text>
<title>題舍弟茅齋</title>,<text>寂寞生涯二十年。有才無命劇堪憐。小齋恰坐人三四。空腹能容卷五千。心苦愛朋寧謝客。家頻沽酒強留錢。時來未必長貧賤。早晩聲名達細氈。</text>
<title>過皇華亭 兩湖之界</title>,<text>皇華亭北是恩津。地入湖西更遠人。芳草自能隨道路。野棠元不離風塵。浮名半世成何事。行李長年笑此身。欲往前村因佇立。何堪斜日馬嘶頻。</text>
<title>尹相國舊第有感 梧陰宅</title>,<text>白鬚紅頰映金緋。爭覩西城退食歸。廊廟登庸終未久。經綸志業已多違。朱門寂寞關深巷。喬木凄涼掛夕暉。惆悵飛來春社燕。畫樑依舊主人非。</text>
<title>贈石洲夜同宿</title>,<text>離合多端鬢易絲。幾年湖海信音稀。三秋北闕無詩興。一夜西窓有好期。風壁撼燈書字亂。濕雲欺月雨聲微。連床細話平生事。遮莫嚴城鍾漏遲。</text>
<title>過松京</title>,<text>削平常日混三方。五百年間事杳茫。國作荒原人作土。成由眞聖敗由狂。樵蹊晩篴迷春草。古堞哀禽哢夕陽。天命有歸佳氣變。鼎峯華岳鬱蒼蒼。</text>
<title>龍山寓舍。夜與李汝仁有約不至。</title>,<text>新蟾只照二更前。江路雲沈倍黯然。豈是朋情元莫逆。向來佳會本難圓。淵潭夜響魚龍食。店舍燈昏鳥鼠眠。心絶望君門已掩。更驚人語釣歸舡。</text>
<title>八月十五日。卽南原城隔之日。夜坐哀吟。</title>,<text>驚烏獨鵲鳴喬枝。客子不眠無限思。烈士忠臣捐命處。去年今夕陷城時。秋天落月五更晦。戰地遺魂長夜悲。未死昇平何日覩。廢溝摧堞又旌旗。時天兵留守南原</text>
<title>近聞</title>,<text>近聞胡馬犯江城。黎庶何由見太平。從古玉關多戰骨。至今金闕議邊兵。荊榛處處悲生事。征戍家家盡哭聲。安得將軍如衛霍。橫行沙磧樹威名。</text>
<title>夕</title>,<text>蒼苔一逕映斜曛。攀盡脩篁上古原。鸛鶩追飛投水樹。牛羊自下入山村。耽看暮景頻移杖。爲有佳期不掩門。惆悵窮陰近殘臘。小梅消息月黃昏。</text>
<title>次鄭僉正池上小齋韻</title>,<text>幽居未許俗人來。隣竝相過問酒杯。卷箔看山欹白幘。引泉通沼破靑苔。日斜怪鳥投庭樹。風暖游蜂趁塢梅。長憶雲林身未到。自憐年鬢病中催。</text>
<title>寄東萊府伯尹白沙令公</title>,<text>翰墨當時白玉堂。嶺鄕頻歲綰銅章。東臨巨浸看朝日。北向遙天憶聖王。炎瘴襲人深可戒。蠻甿饒詐絶須防。衡南自古無賓雁。書信何緣寄洛陽。異樹無名繞郭靑。地連三島彩霞明。柳楊臥草休庭訟。魚蚌堆廚厭海腥。山際暮天烽度塞。角吹荒戍月臨城。每思東閣懷鄕句。時獨長吟不可聽。銅鼓家家賽水神。地深南越舊文身。舡開寶肆琉球賈。島起蠻煙日本民。須遣高才諧壯眺。敢論邊徼棄儒臣。江雲嶺樹三年別。一任相思鬢欲新。</text>
<title>六月二十五日午後。大風大雨。俄頃止。</title>,<text>黑風驅雨蔽晴天。極望山川色慘然。簸屋似舡茅盡卷。射窓如箭紙皆穿。空聞篠簜千竿戰。未有芭蕉一葉全。定却龍公頃刻怒。餘威無力颺鑪煙。</text>
<title>閑居</title>,<text>養拙蓬門自謂豪。每追年少笑吾勞。斂來棋局遺殘子。撚盡吟髭落數毛。桑柘接隣煙氣合。芭蕉齊屋雨聲高。淵明本足田園興。此老平生卽我曹。</text>
<title>翌日</title>,<text>峽裏朝來風雨霽。江天日暖無驚濤。漁翁垂釣曳黃繭。水鶴刷翎翻白毛。織竹爲扉野店小。燒畬種粟山田高。桃花含笑柳初睡。回語屋中催釀醪。</text>
<title>廣庭驛途中</title>,<text>半生南北去來頻。每到佳辰別故園。關塞山川渾識面。驛亭花柳幾銷魂。橋邊古路無行客。馬首孤煙見遠村。春日漸西羈思苦。不知今夜宿誰門。</text>
<title>次五山坡山旅舍夜吟韻 此下十二首。東槎作。</title>,<text>關河迢遞倦遊身。行到坡山少見人。古道崩橋猶擁水。荒陂臥柳自知春。羈愁轉覺浮生苦。世務曾經此路頻。惆悵還鄕何日是。白雲南望倍思親。</text>
<title>次使相臨津道上韻</title>,<text>吾行已作過江遊。小院依然野水頭。稍喜靑山同故國。莫敎芳草喚春愁。風光是處雖堪賞。王事何由得暫留。跨馬出門回白首。獨憐殘照管空樓。過梧木院作</text>
<title>次五山滿月臺懷古</title>,<text>英雄事業半千年。只有荒臺俯涸川。野鹿自來春草細。石螭全側老藤纏。宮庭佩玉耕翁得。法部歌詞牧豎傳。古國風煙空滿目。一回懷舊一潸然。</text>
<title>次五山平山客館偶吟韻</title>,<text>樵蘇歸盡野人閑。村巷家家欲掩關。隔岸昏鴉初滿樹。半窓新月易依山。那堪病髮春來變。始信浮生客裏艱。暫向燈前成小睡。迢迢魂夢拜慈顏。</text>
<title>黃州客館 前臨大野長江</title>,<text>征途馬首沒塵埃。此地風光眼一開。萬里逢春猶去國。百年多事且登臺。滄江錦石無今古。倦鳥孤雲自往來。暇日消憂堪作賦。不知誰是仲宣才。</text>
<title>次五山登控江亭韻</title>,<text>百尺危亭俯碧流。登臨物色使人愁。微茫遠樹雲間辨。縹緲群山檻外浮。海岸日沈橫斷雁。沙汀潮落閣虛舟。鄕關欲望知何處。身到西州地盡頭。</text>
<title>次使相。再用前韻。</title>,<text>鬢毛凋鏡髀消鞍。旅泊頻遭俗眼寒。心慣處窮寧有慍。士逢知己最爲難。只聞神鬼詩成泣。方覺乾坤醉後寬。惆悵匣中三尺劍。夜深時復就燈看。</text>
<title>次使相鐵山古城韻 車輦之西十五里之地。有鐵州古城。卽雙忠死節處也。過者不能盡知。詩以記之。此西埛自注。</title>,<text>百里分憂得二賢。嬰城捍賊記當年。忠臣死血空塗地。驕子兇鋒不畏天。山下客程穿壘過。馬前危磴入雲懸。曾於竹史看名姓。到此遺墟倍慘然。</text>
<title>次竹陰踏靑日馬上口占</title>,<text>塞門斜照半高城。天畔群山遠更靑。佳節還逢燕社日。嚴程已盡鴨江汀。不嫌旅館如村巷。賴有香茶勝醁醽。鄕國迢迢幾千里。呼童細數短長亭。</text>
<title>次使相次申迎慰玄翁百祥樓韻</title>,<text>城外春江鏡樣明。海山風日極天晴。幾家桃杏紅將坼。遠市煙嵐翠且輕。半世聲名眞不分。窮途詩句更關情。三年未遂還鄕計。又向西關作此行。</text>
<title>次使相。復用前韻。</title>,<text>宿霧全消天氣明。春城鼓角報新晴。虛簷午影暉暉暖。一榻香煙細細輕。巢燕傍人飛自語。落花隨水去無情。慵來暫就蒲團臥。鄕路三千夢裏行。</text>
<title>送關西亞使辛子方還箕城</title>,<text>龍灣古館是天涯。親舊音書到手稀。自幸今來同作客。誰知此別各沾衣。華譙戍角悲荒塞。老樹歸雲傍夕暉。行色却敎吾輩羨。浿城猶得近王畿。</text>
<title>贈石洲</title>,<text>石洲爲號汝章字。散髮扁舟漁釣翁。八斗文章四海識。十年離合一樽同。錦筵瑤瑟膝方促。日落月生懽未終。大酒深觥豈辭倒。浮生明發又西東。</text>
<title>曉</title>,<text>嚴城初啓白雲間。九陌皇河欲曙天。鉦鼓殺更餘幾點。輪蹄闃枕破殘眠。靑樓舞影收應盡。玉陛臚聲儼未傳。却憶湖村垂釣客。滿蓑風露獨迥舡。</text>
<title>衙軒暮春 時知海美縣</title>,<text>小邑蕭條似野扉。一軒芳樹翠成圍。縱思謝客終難謝。空說歸田亦不歸。海岸接天留日久。瘴氛如霧見山微。殘春物色偏無賴。柳絮桐花驀地飛。</text>
<title>瑞山途中</title>,<text>黃鳥啼稀槲葉靑。一年流景屬朱明。湖山渺渺家何在。岐路悠悠客倦行。芳草驛亭煙欲暝。海棠村逕雨新晴。騷翁氣味眞堪笑。每到愁時句始成。</text>
<title>縣齋雨中。示同遊。</title>,<text>浮名偶得未曾期。斗粟勞身帶眼移。淸鏡不禁垂老色。錦囊空貯憶歸詩。靑山半隱雲低塞。碧藕俱鳴雨滿池。此地相逢眞夢幻。異時離合苦多岐。</text>
<title>送舍弟護親堂行還鄕 到洪陽送板輿還鄕。余向京路。時余以製述官。氶召上洛。</title>,<text>不願吾生在世間。性同麋鹿愛丘山。每愁鄕路逾千里。還愧詩名達九關。銅邙久憑供旅食。板輿那忍別慈顏。細料此去三秋盡。一語臨岐涕欲潸。</text>
<title>洪陽客舍有感。示五山。</title>,<text>恭惟王父莅玆州。屈指星霜四十秋。詩板得全塵擁壁。歌姬無恙雪渾頭。舊時蹤迹尋難見。浮世榮哀涕未收。翦燭不眠成獨坐。老槐空館雨聲愁。</text>
<title>寓舍月夜。書示五山。</title>,<text>客堂寥闃語人稀。夜久村村自掩扉。山郭月臨棲鳥起。柳堤煙暗濕螢飛。早年學劍終安用。晩景懷鄕亦不歸。坐算吾生多少事。男兒百歲寸心違。</text>
<title>夜窓有懷。錄呈淸陰學士。</title>,<text>山林鍾鼎計俱違。客裏炎涼屢變移。關樹近秋時自響。塞鴻背我已先歸。小窓誰共懸燈宿。欹枕難堪聽雨時。歲暮還家猶未卜。又敎慈母念寒衣。京華爲客暗傷神。錦里生涯有故人。少日襟懷耽水石。暮年蹤迹旁風塵。朱門本自輕佳句。白髮居然趁病身。獨坐書灰仍不寐。一燈終夜影相親。次韻 淸陰莫歎行藏與願違。且隨流俗任遷移。蓬蒿徑裏回身去。輪蓋門前炙手歸。到處摠爲安步地。窮途寧憶獨醒時。是非從許旁人說。直壓高軒詫錦衣。藻思撩心恰有神。詩來怳見意中人。初疑裹紙投明月。更愛揮毫絶俗塵。鄕路想君長在眼。功名笑我不關身。何時爲逐桑楡暖。慣作閑眠夢裏親。</text>
<title>復用前韻 七月望日作</title>,<text>年來心迹已多違。拙宦勞身帶眼移。公幹半生元抱病。安仁晩景只思歸。故園遙隔一千里。秋月正當三五時。江漢布帆何日掛。謾敎塵染舊荷衣。一嘯乾坤興有神。窮途誤我百年身。好詩寧救憂甁粟。雄劍狂思靜塞塵。空苑樹聲來曉枕。寒窓月色伴愁人。誰能解了殘生事。滿眼靑雲少所親。淸陰宅在舊苑西故云云</text>
<title>復用前韻。寄呈淸陰學士。</title>,<text>天心人事久相違。寢殿爲墟歲屢移。蔓草自欺香逕合。棲鴉猶戀苑林歸。臣民幸已逢今日。物色如何異昔時。君向夾城西畔住。幾回吟罷猶沾衣。幽居端爲養精神。門逕深深少見人。藥裹書囊晴晒日。桐陰苔色淨無塵。聽笳塞帳年前事。載筆鑾坡夢裏身。南郭病翁思一訪。倘開蘭室許相親。</text>
<title>敬次西坰相公送臨瀛曹使君 倬 之任韻</title>,<text>臨瀛勝地久聞名。玉劍峯巒摠削成。煉合余膏收白蜜。掃除華髮有黃精。松崖鶴羨風吹落。雲浦龍腥雨過生。臥看慱桑朝日上。溟波萬里彩雲平。</text>
<title>次最樂堂詩韻 上舍金宣精舍</title>,<text>少小心期慕聖門。蒲團幾歲竟朝昏。周情孔思尋方冊。柳月桐風繞一村。不遣世人知姓字。永無魂夢近塵喧。吾君此樂誰能繼。賴有群書與子孫。一別江湖二載餘。舊時吾亦愛吾居。門局月渚來鷗鳥。經在塵床束蠹魚。滿世詩名眞是累。殘年身計摠歸虛。殷勤百拙軒中老。春雁回時數寄書。百拙軒上舍別號</text>
<title>寄呈完山令府伯康相公 名復誠</title>,<text>獨抱遺經慕孔周。可憐王佐久施州。崇賢且備洪鈞秉。增秩寧關舊履收。腰下叵堪金帶重。日邊遙拜聖恩優。淸朝燕賀何由得。白首江湖一釣舟。令公曾於主上潛邸時爲師傅。卽祚之後。有陞秩之命故賀之。北闕銀臺別二年。秪今歸夢殿中間。已將誠悃推人腹。且對風煙破旅顏。古驛村邊三面野。孤城郭外萬重山。遙知岸幘尋詩句。吏退庭除簿牒閑。藍輿時作出城遊。更上華譙獨倚樓。勝踐聊成終夕興。淸尊應洗異鄕愁。山墉度鳥穿斜景。官樹疏蟬帶早秋。聞說錦囊佳句滿。倘憑書信寄滄洲。聞公有登樓之作。故及之。</text>
<title>登俛仰亭。示東岳令公。</title>,<text>華亭縹緲壓層皐。杖策登攀不厭勞。殘照欲沈平楚闊。太虛無閡衆峯高。休言相國風流遠。自有詩仙意氣豪。誰捻雲邊一聲笛。晩山松竹響騷騷。</text>
<title>次東岳韻</title>,<text>老去愁眉久未開。偶陪巾舃共登臺。遙峯夕照寒煙欽。曠野淸霜落木衰。一代繁華亭獨在。十年岐路 一作人事 客重來。貪看暮景頻移席。坐到汀沙白鳥廻。</text>
<title>次許正郞雨中所寄韻</title>,<text>苑樹寒雲幾陣昏。雨聲遍惹客愁繁。侵窓乍撼殘燈影。到葉應驚宿鳥魂。却憶前年在江社。臥聞秋水動柴門。人生若被浮名誤。蓬梗何曾坐席溫。</text>
<title>賀銓曺相公陞秩</title>,<text>門逕生輝里巷傳。滿身金紫擁新鮮。休論寵渥增淸秩。所喜天心眷碩賢。翰墨早能傾一代。蓬萊從此領群仙。淸朝求抱泥塗恨。瞻望煙霄益杳然。</text>
<title>旅寓</title>,<text>羃地陰風歲暮天。破窓寒氣透重綿。高城半掛鴉邊日。萬戶全消屋脊煙。遣興賴詩頻索筆。禁愁有酒柰無錢。秋冬射獵眞吾樂。底事東華住判年。</text>
<title>客裏</title>,<text>客裏何曾笑語開。愁懷入夜轉難裁。窓間脈脈憐燈近。壁外蕭蕭認雪來。萬事如今雙鬢改。窮途垂老寸心灰。憑誰說與吾居好。臘月寒籬見早梅。</text>
<title>良才驛。憶洛中親舊有懷却寄。將赴任結城。病柏偕余圖南。病柏。吳天齎號。</title>,<text>百里分憂荷聖朝。暮年名位不蕭條。悲懽似夢詩難道。聚散關心酒易消。風撼麥腰初得雨。水侵沙觜欲生潮。遊程漸與鄕山近。不比梁鴻海曲遙。</text>
<title>枰城早秋有懷 時知結城縣作</title>,<text>浮生蹤迹儘悠悠。世累纏縈到白頭。惆悵久爲京口客。如何轉作海鄕遊。天晴畫角山城晩。樹密涼蟬縣閣秋。倦倚印牀眠暫穩。可憐歸夢墮滄洲。</text>
<title>夜登永保亭</title>,<text>崖顚結構勢岧嶤。畫棟雕樑近絳霄。人事古今留勝蹟。天機朝暮自寒潮。長洲雨過漁帆落。別岸煙籠蟹火遙。十二闌干秋月好。玉簾高卷夜橫簫。</text>
<title>鼎峴途中</title>,<text>脩原漠漠亂峯稠。楓葉蘆花欲暮秋。山郭晩雲將雨過。稻畦寒水作溪流。群鴉帶日棲深樹。一鶴盤霄下遠洲。風景不殊鄕國異。獨行長路思悠悠。</text>
<title>歲暮有懷</title>,<text>高風卷地雪如簁。慘慘郊原鳥雀飢。烈士襟懷悲歲序。幽居文史是生涯。寒山古路無尋處。老木愁雲欲暮時。近得溪翁消息好。一宵梅月有佳期。</text>
<title>復用前韻。寄舍弟。</title>,<text>瓦甕新醪上竹篩。朝來頓覺解寒飢。暮年閑適眞由性。半世身名已滿涯。佳句練成僧去後。早梅開及月圓時。只緣愛着溪南勝。驢馬過從不待期。</text>
<title>次病柏湖上留宿韻</title>,<text>厭向風塵故倦遊。結廬湖上十經秋。犬迎江路曾遊客。風盪沙灘不繫舟。幽事相關還物役。新詩未改且閑愁。煩君倘遂移居約。借與籬邊地一頭。</text>
<title>次舍弟東崖精舍韻</title>,<text>愛向林園着此生。百年佳趣一高亭。天空嶽色連雲碧。野闊川華受日明。宿鷺娟娟依曲渚。歸鴉羃羃認孤城。興來獨把藜筇去。不覺沿流到遠汀。絶知賢弟勝愚兄。卷却高才不用名。鷺社生涯深得趣。鴒原別夢獨關情。池塘想見吟靑草。風雨那堪對紫荊。從此乞歸吾計決。竹窓聯枕聽溪聲。</text>
<title>次南窓韻 時罷太常。判官南窓以詩慰之。故次其韻而答其意。</title>,<text>微班不厭衆相輕。我本田翁合勸耕。東郭溪聲欹枕聽。西峯夕氣岸巾迎。才疏只覺偸閑好。官謗其如觸事生。瓦屋三間從此別。隔林相送有啼鶯。名利於吾一羽輕。湖田數畝且歸耕。坐機縱有山妻笑。扶杖寧無野老迎。新竹萬竿當戶映。綠苔千片上階生。還家定減林園興。節序驚心度燕鶯。原韻 南窓久知軒冕等雲輕。纔罷官來便退耕。洛下親朋渾惜別。山中猿鶴却歡迎。圖書滿壁傳家有。松竹成林繞宅生。榮落逡巡從古事。佇聞喬木賀遷鶯。</text>
<title>定天驛</title>,<text>鄕園遙隔萬重巒。着處羈懷不自寬。嬌女形容猶在眼。老妻書信勸加餐。途經舊館逢人語。村似吾居駐馬看。剛厭半生爲客苦。暮年深合守丘樊。</text>
<title>送笠澤歸浴川</title>,<text>氷塞江河雪擁山。一驂行色發長安。從知水竹關情久。不爲功名到手難。此別肯敎沾客袂。歸期吾亦戒征鞍。寒梅近臘應全坼。付與君先十日看。</text>
<title>次錦城刺史金令公贈詩</title>,<text>舊游京洛靜音書。蕭瑟官齋似野居。多謝兒童迎竹馬。自慙衰暮佩銅魚。錦城花重新晴後。刺史詩來首夏初。他日一筵寧寂莫。邑人還有病相如。</text>
<title>到站所。候敬差之行有得。</title>,<text>高秋客子戀貂裘。朔吹荒原盡日留。數喚吏人詢會計。遍敎民庶整田疇。靑雲未遂平生志。白首徒勞口腹謀。却憶湖邊好風景。荻花疏雨滿漁舟。</text>
<title>夜宿村舍</title>,<text>客愁無限夜如年。壁裏殘燈伴獨眠。蟋蟀聲稀秋雨急。棠梨葉戰曉風顚。此身飄泊無安地。半世窮通聽老天。旅舍却留桑下戀。他時重過只依然。</text>
<title>川原驛 在井邑縣西十里。知長城時過此。</title>,<text>殘陽岸上歇征騶。愁倚川原古驛樓。人事可堪長役役。客懷無處不悠悠。葉間花在年華晩。峯頂雲歸雨意休。滿目煙村生事好。獨憐風景是他州。</text>
<title>林咸陽大夫人挽 林㥠令公在咸郡丁母艱。僕曾在結城。亦遭大故。與之相類。</title>,<text>靈輿慘惔返鄕州。我始聞之涕自流。旅宦蒼黃曾未死。高門凶禍酷相侔。年齡在世稀爲貴。簪笏傳家百不憂。孝子終天差可慰。泉臺歸臥瞑雙眸。</text>
<title>披香閣。詠石川詩有感。錄呈玄夫令公。</title>,<text>朗詠瓊琚壁上詩。危欄倚遍思依依。靑牛道士遊何處。黃鶴仙人去不歸。二子風流天外遠。林翁翰墨世間稀。陂塘水滿芰荷短。屬玉一雙來去飛。</text>
<title>金陵縣客館。用東崖鴨綠峽韻。</title>,<text>澤國雲開晩雨晴。海門山勢正縱橫。庭前亂樹千幢影。郭外寒潮萬鼓聲。鄕信斷來身更遠。路岐隨處事還生。偸閑半餉聊成睡。一榻輕風碎面淸。素翁，玄夫兩學士。與東崖弟賞雙溪有唱和。余承差海上州縣。因入頭流沿途之作。皆用諸公韻。</text>
<title>昇平客館。呈府伯令公。用素翁鳳城韻。</title>,<text>相公詞氣上摩蒼。黼黻元宜置玉堂。風把風期追甫白。未曾評諷到蘇黃。淸渠郡郭樓臺麗。瘴雨蠻鄕草樹荒。他日投簪賦歸去。百篇佳句侈行裝。</text>
<title>花開峽。用東崖韻。</title>,<text>山漸幽深景象多。無媒一逕竝江賖。林梢雨過留殘滴。峽口潮廻出遠沙。絶壑爭攢海松樹。陰崖時發石枏花。高田往往人耕種。隔水遙看三兩家。</text>
<title>次東崖雙溪寺韻 雙溪寺。一名玉泉。</title>,<text>層樓百尺曲欄危。徙倚空山落照時。八萬峯前玉泉寺。半千年後鑑禪碑。蒼藤古木雲煙合。金地瑤臺日月遲。欲把新詩酬勝賞。沈吟竟夜句難奇。</text>
<title>次玄洲神興洞韻</title>,<text>山路高低步步難。林端遙望曲欄干。晴雲滿壑仙臺閟。絳氣橫空佛界寬。懽極不禁催竹杖。倦來還合臥蒲團。輕塵一點何由起。水面淸風五月寒。</text>
<title>到湖上。是時亭舍新成。己未孟冬</title>,<text>簿領抽身得暫還。湖村計活尙依然。菁茆已葺三椽屋。豆粟新收二頃田。林霧卷時江日晩。荻花飛處曉風顚。南隣道客勤相訪。問我歸來定幾年。平生酷愛此江山。到老新開屋數間。明月在庭雲在牖。靑松爲障竹爲關。孤村木葉經霜盡。一棹煙蓑帶雨還。疏懶自慙詩力退。好懷難寫只怡顏。</text>
<title>次喚仙亭板上韻</title>,<text>古郭東頭豁碧簷。風雲萬狀看常兼。三千界盡地連海。十二樓高人卷簾。嶽色帶煙螺髻隱。溪聲經雨佩環添。抽琴却奏廣陵散。䬃颯淸飆生指尖。岐路長年走軟紅。半生遊宦苦無功。每逢形勝尋佳句。猶喜江山慰病翁。朱栱曉通靑嶂靄。畫欄晴納綠蘋風。客間勝景何曰久。疑是瑤臺一夢中。</text>
<title>次素翁韻。別吳白蓮敬差還朝。名䎘。以敬差官到長城縣。</title>,<text>來悠悠又去悠悠。驛路經年故倦遊。司馬高才無疾恙。潘郞美貌富春秋。玄蟬八月涼初動。絳燭三更客自愁。今日親朋在湖外。佩符南郡早宜謀。</text>
<title>次秋香帖中素翁韻</title>,<text>盛色休言減昔年。翠鬟粧樣故依然。神娥自是平生夢。嬴女元爲宿世仙。芳信擬憑靑鳥使。冤家未斷赤繩綠。深閨子夜停琴坐。玉筋零時響一絃。時琴娘有思人之嘆</text>
<title>次風詠亭板上韻</title>,<text>吾詩未就豈宜休。羸得淸區分外愁。當日絃歌臥林壑。祗今鷗鷺管汀洲。危階近水梅全坼。古木交簷雪尙留。多少壁間難和句。好隨江月照千秋。</text>
<title>姜佐郞 沆 挽詩</title>,<text>聞子被俘日東國。衆皆斑服獨儒衣。聖朝何惜特嘉寵。擧世不思徒是非。草閣荒涼倚寒嶂。松肪明滅照幽幃。生前讀盡五千卷。死後文章傳庶幾。</text>
<title>奉次雙松壁上韻</title>,<text>紫陌雖榮一念慵。所耽非釣亦非農。通池暗水鳴聲細。入戶層巒翠色重。罷局客歸風卷席。讀書燈盡月臨松。從來靜者無詩句。纔得詩成便有蹤。</text>
<title>奉寄分戶曹令公</title>,<text>浮生離合本相因。歡樂無多別恨新。綺席歌聲猶在耳。征衫燭淚遠隨人。韓荊向晩方知面。王翰從今願卜隣。行到丘珍縣前路。亂山重疊隔音塵。</text>
<title>贈飯牛翁 尹頊 別</title>,<text>元龍豪氣庾公姿。翰墨聲名少小隨。問子暮年辭輦轂。移家何事到天涯。雲端理屐頻尋寺。馬上逢人亦說詩。尊酒一歡眞夢寐。隔簾明月洞簫悲。</text>
<title>赴任後久未得到家山。慨然賦詩。</title>,<text>南來休道近家山。杳杳家山何處邊。至今猶踏夢中路。幾日歸耕江上田。一聲杜宇百花外。半夜愁人殘燭前。元亮豈曾耽五斗。白頭行賦去來篇。</text>
<title>領軍到金馬郡。還時投宿橫灘村舍。</title>,<text>群山出沒連平蕪。十月天寒鵝雁呼。川梁未就徒旅病。店落皆空煙火無。郡縣方急甲兵選。風塵正在西北隅。生逢主辱何由死。老作窮途一腐儒。</text>
<title>寄玉川太守李令公</title>,<text>隣境過從忝下塵。向來偏覺丈人眞。湖船載酒詩情動。岐路分襟別恨新。幾日漁樵方到手。暮年江海合收身。秋窓忽罷相思夢。桐雨蕭蕭不肯晨。</text>
<title>尹橘屋 光啓 挽詩</title>,<text>公來於世偶然耳。公歸何處人莫知。蜚英仙榜眞戲劇。大隱金門仍暫時。三千界上一樽酒。六十年間萬首詩。笑入蓬萊舊遊地。蟠桃未綻雪中枝。</text>
<title>題少弟茅齋</title>,<text>幽居籬落傍山椒。繞舍桑麻活計饒。褊性豈曾耽富貴。餘齡只足付漁樵。小灘水長蒲茸短。曲岸風微柳絮嬌。老我鬱陶來訪汝。爲扶藜杖且逍遙。</text>
<title>次畸窩韻 二首</title>,<text>霜髮蕭蕭鬢上加。鏡中無復舊容華。逢秋宋玉情何已。憂世袁生涕自斜。白石明沙江岸路。靑山碧樹野人家。閑居勝景堪消遣。得句時時解嘆嗟。涼飆䬃起洗炎氛。一雨霏微暝色分。斜日影從雲隙透。病蟬聲在葉間聞。新粳帶濕舂難細。薄酒挼飮不醺。荒歲救飢由聖力。強歌虞舜和南薰。</text>
<title>霽湖精舍。與素翁分韻得秋字。</title>,<text>峽口村稀逕路幽。漁舟繫在荻花洲。歸雲曳雨一川暗。病葉受風虛閣秋。坐看香煙生睡鴨。晩來詩興到沙鷗。隣翁去後門還掩。玉子紋楸散不收。</text>
<title>題東崖精舍</title>,<text>舍弟生涯無限好。秋來興致十分添。石梁瀉月魚盈笱。園樹迎風栗墮簷。野老何辭來數數。村醪亦足醉厭厭。閑中萬想俱消盡。且爲尋詩一撚髥。</text>
<title>挽崔汝允</title>,<text>甄城之北野漫漫。獨樹荒村人掩關。寂寂終年何所事。孜孜爲善於其間。餘力雖多閱子史。眞知只在師孔顏。浮生半百俄如夢。黃壤無情月隱山。</text>
<title>步虛亭舊基有感</title>,<text>舊迹居然夢一場。客愁無限淚雙行。笙歌事去雲霞古。臺榭基存草樹荒。傍水宿禽寒照影。緣崖露菊淡無香。秋山寂歷波聲小。滿地松陰自夕陽。</text>
<title>趙正郞素翁，鄭正字畸窩，房上舍 元震，吳上舍 希道 會于張僉知 曾 家。寄長律五首。請各相酬。</title>,<text>人世紛紛擧眼空。平生四海倚樓公。枯腸謾柱三千卷。健翼曾搏九萬風。已見塞翁齊得喪。肯從岐路泣西東。歸來白鳥江湖闊。合把餘齡付釣篷。右贈素翁北斗以南才獨步。大賢之後骨應殊。明光視草他皆得。白雪知音世所無。守道養眞供晩景。訪梅看竹慰窮途。溪西近卜幽棲地。屋脊靑山當畫圖。右贈畸翁聞君新謝舊生涯。却向陰崖啓竹扉。古澗水淸梅影瘦。深村地僻客來稀。書生道性宜耽靜。老境塵緣漸覺微。珍重白頭湖叟在。相隨歲晩莫相違。右贈房上舍十年重到舊沙村。想像先生坐小軒。薛孟風煙今不改。平泉花石完然存。薰陶夙忝稱師弟。堂構欣看有子孫。匹馬獨歸回白首。亂鴉喬木自黃昏。右贈張兄主人愛君風骨世間稀。玉樹靑蒿願得依。堪恨浮生會面少。本來人事與心違。羸驂歲暮勤相訪。長路天寒送獨歸。莫負春風湖社約。桃花時節鱖魚肥。右贈吳上舍</text>
<title>次西湖許丈韻</title>,<text>蓬關寂歷斷跫音。親舊何人與盍簪。靜對獸爐烹藥餌。獨憑烏几度光陰。古方遮眼無多效。佳句排愁強一吟。豈弟本來神所勞。膏肓休道病根深。殘生計活一向疏。土銼無煙釜產魚。躡武靑雲吾豈敢。住顏丹竈語徒虛。林泉有分端居好。鉛槧隨人舊習餘。爲報隣翁來莫數。子雲萬草太玄書。年華隨處媚東風。病客愁懷幾日窮。燕子不來春暮後。桃花欲動雨聲中。難從玉陛陳狂算。敢向雲臺策茂功。白首携琴彈一曲。目隨征雁度遙空。</text>
<title>寄題吳上舍明谷山居</title>,<text>道家者流明谷子。肌骨玉雪雙瞳靑。陰崖新結白茅屋。絳簡手寫黃庭經。知君有時生兩翼。嘆余無術扶頹齡。從今願卜籬邊地。共煮松根老茯苓。</text>
<title>晩悟堂。次車五山壁上所詠韻。</title>,<text>寂寂寥寥老子雲。白頭唯有太玄文。未妨守道終餘歲。獨恨懷才負聖君。殘築小爐香欲換。數鴉喬木日初曛。從來性癖耽幽靜。厭聽旁人說世紛。數椽茅舍足安身。蕭灑全無一點塵。煙澗水鳴殘月夜。雪簷香報小梅春。尊前不倦邀佳友。案上時須對古人。朱紱半生無藉在。從君願作兩閑民。</text>
<title>送梁士賢以冬至使書狀赴京</title>,<text>蕭瑟廣文宮秩微。行臺承命最光輝。回瞻故國三韓小。怏意長帆萬里飛。絳闕香煙隨寶曆。玉河紅日射朝衣。明年草綠湖南路。共看相如擁傳歸。梁君以本州敎授承命故云</text>
<title>病起 湖上作</title>,<text>一枕經春病起遲。今朝試拂薜蘿衣。山園鶯到百花後。野店蠶眠初夏時。客子光陰容易過。舊游書信寄來稀。扶筇獨出柴門外。落日煙波有所思。</text>
<title>奉別體察相公石樓爺還朝</title>,<text>每年旌節此經過。懽在逢迎柰別何。堪歎碩賢辭禁闥。却從長路度山河。西峯夕照鴉邊瞑。北塞浮雲雁外多。送罷征軺歸舊業。荻花秋色滿漁蓑。</text>
<title>寄詩僧徽長老</title>,<text>莫嫌城市遠山林。儒釋還同現在心。無本一生詩膽大。樂天垂老道根深。雲端法社何由結。世外高名夙所欽。遙想閉門秋後夜。上方鍾梵碧峯陰。一片柴扉夜不關。寂寥誰復喜跫然。難尋遠老敲門約。長憶山齋聽雨眠。吟到淸詩三嘆息。別來明月再虧圓。佳辰已過音塵隔。惆悵浮生各暮年。</text>
<title>任實太守李 汝壁 君挽詩 君。卽漢陰相國之胤也。</title>,<text>海內咸聞相國名。泰山南斗仰高明。共驚鳳穴千金子。來試牛刀百里城。眞趣只憑無限酒。康莊忽報有涯生。劉公酷愛何無忌。攀櫬那堪去住情。石樓李相公以體使方駐完山。任實郞石▒之甥。而自縣行至完山而死。故落句云。</text>
<title>奉贈洪學士 三首○學士名得一</title>,<text>標格全無一點埃。雪中孤鶴下瑤臺。榮枯豈足爲心累。出處唯應以義裁。邊圉向來多警報。聖朝今日急賢才。金門獻替須公起。莫任淵明賦去來。洪要余寫歸去來辭作屛。其意有在。故落句及之。窮陰慘慘歲華催。經月柴荊掩不開。日暮孤煙生野店。天寒短艇閣漁隈。沙頭瘦影遙憐鶴。風外淸香暗認梅。怊悵何人問幽意。舊游難得一書來。時余在湖上。記歲暮卽景。</text>
<title>送鄭內翰畸窩學士赴洛</title>,<text>隣竝過從有晩期。豈料窮達忽分岐。當君翰掖摛詞日。政我江舡把釣時。浮世夢中餘舊迹。貴游天上倘相思。禁城芳樹知何限。誰許鷦鷯托一枝。</text>
<title>閣夜</title>,<text>殘宵無夢坐如齋。一作癡 江閣幽幽葦箔低。西嶺小星三點在。北林驚鵲五更啼。邊兵幾日休征役。關塞頻年事鼓鼙。堪嘆壯圖何處試。匣中雄劍氣成霓。</text>
<title>奉別鄭城主令公以吏曹參議承召上洛 二首</title>,<text>高賢豈合佩銅魚。銓輔難人位屢虛。公有懋功仍懋賞。玆行無疾又無徐。借恂其柰深旒綴。徵霸徒然降璽書。最嘆崦嵫西日迫。板輿攀別淚盈裾。大夫人年八十餘。自本州向雙陰。公乃離側。故落句云。那家何日見昇平。征戍誅求萬後幷。六載煙塵犯中夏。九重宵旰念邊兵。要令國祚綿長遠。只在民心戴聖明。朝罷定蒙前席對。一言公豈忘精誠。</text>
<title>與二三友生。登洛陽西城上。</title>,<text>女垣高處展蒲茵。與客傾壺酌數巡。關外山川空入望。旅邊光景只傷神。煙暄禁柳鶯聲早。雨歇毬場草色新。却憶五噫歌思苦。伯鸞元是姓梁人。</text>
<title>晩出都下至漢江。書示津丞。甲子歲。遭臺評。罷官歸鄕。</title>,<text>羸驂短褐出都門。北闕南鄕此路分。堪歎擧頭難見日。只緣翻手易爲雲。遷喬却羨鶯求友。鍛翮誰憐雁失群。唯有旗亭老津吏。沙邊相送獨慇懃。</text>
<title>訪安佐郞村居。題壁上。</title>,<text>雲林深處有人煙。小閣蕭然八九椽。當戶靑山欹枕外。滿階紅藥捲簾前。含泥燕重飛難疾。移樹鶯嬌語未圓。四十年間多少事。一樽相對意茫然。</text>
<title>白波梁座首挽詞</title>,<text>吾門絶少享遐齡。七袠而奇獨我兄。驄馬達官瞻玉潤。童烏連璧與玄經。世間存落知誰免。人事商量亦已盈。唯有溫言兼善貌。思惟不覺淚雙熒。</text>
<title>光牧竹陰令公觀漁景陽坊築有詩。次韻。</title>,<text>錦樹經霜葉脫枝。城西此會恨差遲。村居無事政多暇。太守出遊民不知。水闊跳魚鱗鬣壯。天寒病鶴翅翎垂。生憎畫角無情極。不許華軺住少時。</text>
<title>翌日追賦。寄呈牧伯。</title>,<text>東閣宮梅問幾枝。臘前芳信未全遲。名州物色天應借。此老詩情我最知。聚散關心尊酒盡。昇沈入夢鬚絲垂。明朝柱笏看山處。想見孤雲似別時。衰柳全無贈別枝。驪駒唱徹解携遲。那期白首仍深眷。莫道靑雲少舊知。憂樂閱來身已老。路岐多處淚先垂。公今不久歸匀軸。未識重逢定幾時。</text>
<title>趙進士有詩。用前韻贈我。又次回謝。</title>,<text>鸞停鳳峙碧梧枝。一覩淸姿已恨遲。蓮榜擢魁三世慶。香名驚代九重知。騫騰自有風雲勢。霄漢應霑雨露垂。鉛槧半生成底事。白頭林下閉門時。上舍名錫馨。牧伯之胤也。以進士壯元來覲。蓋牧伯先大夫至上舍凡三世爲連魁。近世所無之慶云。</text>
<title>蘇座首挽詞</title>,<text>鄕里高年次第歸。嗟吾又賦挽公詩。安身豈必官爲貴。處世唯難壽過稀。泉壤忽成新兆宅。林園不改舊生涯。趨庭有子如蘭王。共說承家禮莫違。</text>
<title>次二樂堂韻</title>,<text>堂揭佳名道卽尊。主人風致在林園。邀將野衲隨棋局。引得溪翁倒酒樽。水鶴巢危松偃屋。山梅影瘦月當門。生前富貴那關意。欲把淸眞遺後昆。</text>
<title>送李奉事月湖携家還洛 月湖在昏朝時。避地來南。今遇明時。除官北歸。故五六云。</title>,<text>勸子離亭酒一觴。男兒出處細商量。嵬班展布那容易。薄祿沈潛也不妨。舊日長安非樂土。如今建德本殊方。百年鼎霸浮生老。人事音書含斷腸。</text>
<title>次申秀才 翊隆 留別所贈之韻</title>,<text>驪駒欲唱故遲遲。百遍丁寧問後期。攀別不辭仍出郭。解携那忍獨臨岐。久爲鞍馬殊方客。嬴得奚囊幾首詩。名位及時君可去。肯同兒女淚如絲。右敍別不恨功名到手遲。任從鷗鷺託心期。靑春射鵠非無命。白首亡羊政坐岐。謝客杜門緣舊病。逢辰遣興賴新詩。男兒顯晦須安分。肯把明銅泣髮絲。右自述民得賢侯恨太遲。預憂三載作瓜期。仁風暗入梅千萼。瑞雪行看麥兩岐。東閣開門頻引客。西山柱笏好尋詩。蒲鞭足遣人歸化。刑政何勞事繭絲。右頌城主仁政</text>
<title>鶉津途上。用先稿吳體謾興韻。</title>,<text>暖日暉暉當午天。平蕪茫茫無一邊。古木帶巢鵲雙立。春田輟耕牛獨眠。梅含皴玉水西岸。柳着淺黃沙際煙。遙峯雪盡渾堪畫。般若嵳峨聖女娟。般若，聖女。皆峯名。</text>
<title>寄題巡相閔令公用拙堂</title>,<text>黑頭方伯擁金緋。千里湖山四牡飛。郡國謳歌咸惠澤。鄕園水竹且光輝。海門日暮鹺煙起。江岸潮平釣艇歸。依舊林居好風景。會辭榮祿遂初衣。早登要路沐恩波。分閫東南再建牙。名利却須憂晩節。江湖今已卜生涯。矮簷小構依脩竹。一逕孤村向白沙。投紱他年賦歸去。綠蓑靑蒻共漁家。</text>
<title>題淸遠堂 長城人金景壽新構也</title>,<text>竹障松關野老居。地偏甘與世相疏。留僧靜對煎茶竈。見客常論種樹書。村店日斜禽鳥集。陂塘歲晩水煙虛。山庭緩步移斑杖。絶勝人間駟馬車。</text>
<title>漫漫洞</title>,<text>矗矗連峯望不開。路通岩阻轉悠哉。雜花爭發林舒錦。醜石將崩水轉雷。世故紛紛隨日起。鄕愁黯黯逐人來。完城此去無多遠。雲際遙瞻萬頃臺。</text>
<title>滿月臺懷古 此下至謝恩使別章。皆東槎作。</title>,<text>喬木棲鴉帶夕曛。廢城閭落是遺民。荒臺半毀來麋鹿。故礎猶存缺鳳麟。滿世賢愚同就盡。廿朝治亂問無因。蒼茫二百年前事。野草閑花又一春。</text>
<title>玉溜泉次權學官 尙遠 韻</title>,<text>造物辛勤斲得成。奇蹤留與客經行。懸流點滴珠璣碎。幽竇玲瓏佩玦聲。餘沫襲人微醉醒。輕寒到席夕陰生。長途物役重來賞。淸境依然鬢已明。</text>
<title>百祥樓。賦得吳體一首。仰呈迎慰使鶴谷令爺求敎。</title>,<text>危樓獨上思依然。平楚暮色煙非煙。淸川一帶注海口。妙香衆嶽迷天邊。山河勝槩自千古。蠛蟓浮生唯百年。徙倚曲欄吟嘯久。長洲孤月向人圓。</text>
<title>箕子墓</title>,<text>避地全生兩得宜。艱貞猶復任君師。但令有敎寧無化。況乃斯民亦秉彝。古堞寒鴉煙羃羃。荒山石獸草離離。那堪節屬悲歌日。政是郊原麥秀時。</text>
<title>次使相韻。贈權學官。</title>,<text>淸詩讀罷便欣然。多子文章在妙年。試與討論霏玉屑。屢蒙投贈當金錢。吟窓共對關山月。鄕路遙懷郢樹煙。君抱驥才須一展。我如蠶老已三眠。</text>
<title>次使相偶吟韻</title>,<text>齒髮凋衰似老査。鏡中無復舊容華。鄕園水竹牽歸夢。邊塞光陰過落花。半世長卿元抱病。當時江摠早還家。沈吟細算殘年事。坐對靑山至日斜。倦遊行李若無聊。玉劍芙蓉半已凋。老色日侵潘岳鬢。帶圍全減沈郞腰。林花背岸殘猶在。溪柳無風弱自搖。佳句練成時一詠。向來餘習未全消。追用前韻。答梁霽湖。自注。霽湖約余同橐。已而先行。故用此爲謔。○澤堂征驂獨發更誰聊。驛路殘花趁未凋。行李秪憑孤劍首。新詩已壓兩牛腰。暮投閑館吟偏穩。晨戴明星影伴搖。直到騷壇勳策上。劉郞髀肉也從消。</text>
<title>奉次關西伯白沙令公韻</title>,<text>早年鍾鐸忝同聲。遲暮泥塗荷舊情。一舸湖邊歸弊業。五雲天上望神京。幽居計活貧猶樂。見世功名晩更成。關外偶陪連夜話。錦筵高燭向人明。邊城夜夜鼓鼙聲。無限天涯倦客情。千里驛程窮海徼。五更鄕夢過秦京。名區水竹抛堪惜。晩歲煙霞癖已成。窓外子規眞解事。勸人歸去說分明。西關雄鎭擅玆州。休暇還成十日留。臨老不堪悲遠道。寫憂時復倚高樓。歸田策好行應決。知己恩深合暫酬。苦被風煙驅使在。愧無佳句到毫頭。千雉周遭海上州。綺羅叢裏挽人留。舟通漢貨來官市。笛弄蕃腔在戍樓。羈緖足憑名酒遣。佳辰還把好詩酬。他時夢寐尋陳迹。勝事全輸一轉頭。</text>
<title>次澤堂令公登蛇浦後嶺韻</title>,<text>溟濛海氣雜煙霏。脚底泠風動客衣。衆嶽摠隨平陸盡。涓流集作萬川歸。靈槎泝漢費時節。蓬島尋仙荒是非。唯願扁舟落吾手。還鄕須及蟹魚肥。</text>
<title>坡山道中</title>,<text>長途匹馬度山川。正是淸和雨後天。燕子風微時掠草。楊花日暖細吹綿。佳辰遠役堪愁絶。老境羈魂倍黯然。家住江南雲水地。夜來歸夢白鷗邊。</text>
<title>次江東羅使君詩韻 名葛甲。以玉堂言事補外。</title>,<text>謫宦邊城世所哀。公今底事此遲廻。使君五馬猶光彩。葉縣雙鳧任去來。蓮燭玉堂餘一夢。暮雲殘角起孤臺。歸朝近侍應非遠。佇見歡顏照酒杯。縣有暮雲臺。故第六云。</text>
<title>謝恩使淸陰令學土別詩</title>,<text>郊居養疾掩柴關。行役那堪白首年。供世本非名利計。定心須見險夷間。掦帆碧海千層浪。極目靑齊一點煙。旅食王河應度歲。梅花未落好東還。時余隨遠相幕下。從關西向洛。淸陰以謝恩使赴京。途中相値。求別詩。以此兩篇贈行。</text>
<title>復用前韻 蔥秀館中相別</title>,<text>昔陪蓮幕到西關。舊迹重尋十八年。顏鬢共凋憂患後。衷襟難罄路岐間。新秋旅館逢寒雨。古驛長林入暮煙。客裏可堪傷此別。送君西去我南還。別來各經草土之喪。故第三云。</text>
<title>自洛南還。到懸川嶺有懷。</title>,<text>偶然爲客入塵寰。半載驅馳此日還。若負初心如白水。我今歸臥是靑山。臨衰倍覺收身好。處賤偏知涉世艱。唯有明時傷永訣。嶺頭回首望秦關。</text>
<title>出都城 北淸相國少日有從游之分。舊情不替。以儐相迎詔。辟余寘幕中。竣事訖。告歸臨分。觴我爲別。故有此詩。</title>,<text>辭歸不忍便相分。跪捧離觴欲斷魂。少日芝蘭叨入室。暮年桃李許開門。吹噓有力終何補。通塞非人且莫論。惆悵捨巢秋社燕。繞樑空戀主家恩。</text>
<title>次使君申城主 名鑑 令公韻</title>,<text>琴齋多暇日長吟。更陟危樓俯亂岑。輕幔受風斜照入。晩雲拖雨半邊陰。溪山物色看依舊。樑桷規模侈在今。好事昔人渾去盡。合將題品問沙禽。是時。城主重修廣寒樓。故第六及之。原韻 漫叟登臨百尺費孤吟。柱笏怡然看遠岑。却笑山雲多白黑。生憎溪日變晴陰。旅懷落落傷離合。世事悠悠異古今。簾捲夕陽欹一枕。滿林風雨起棲禽。</text>
<title>復用前韻</title>,<text>南國風光入越吟。故丘歸夢隔千岑。銅符幾積吹喣澤。玉節曾留蔽芾陰。說尹豈全誇古昔。徵黃却恐見如今。外庸責在剸盤錯。三黜何勞此展禽。府伯曾爲湖西方伯。故第四云。原任夏曹左侍却受譴補外落句云。右風蟬隔葉未休吟。片雨初收露疊岑。永日獨憑烏几睡。閑庭任轉綠槐陰。交親意態渾非昔。耕釣生涯始自今。不許旁人談世事。向來虛彈落驚禽。右危欄徙倚獨悲吟。目盡平蕪更萬岑。擎雨池荷欹翠蓋。望秋官柳減濃陰。天時易變元如許。世事無歡遂至今。暝色入樓仍柱笏。隔林啼殺後棲禽。右白鳥雙飛龍一吟。隔江濃黛擁雲岑。身隨漁釣爭隈慣。手種松筠滿地陰。少歲虛名供自累。百年閑日數從今。由來素性耽山藪。不羨雕籠鎖隴禽。右述湖村漫興</text>
<title>又次城主所贈韻</title>,<text>老作湖邊一釣翁。半生空負劍心雄。山容正露千簪玉。江色新磨萬頃銅。倘沐旌麾出城府。欲敎門逕翦蒿蓬。瓊章到手堪三嘆。讀罷還生齒頰風。</text>
<title>携友生登廣寒樓。府伯聞而寄詩。敬次韻却呈。</title>,<text>羅公擲杖侑淸遊。來倚玄都十二樓。玉兔已從仙桂老。銀河元在半空流。怳隨鶴背超三界。却乏貂裘柰九秋。儻許肩輿拚一會。官廚有酒可消憂。</text>
<title>謹綴長律。呈申城主行軒。</title>,<text>犖落襟懷長者容。臥治三載扇仁風。乍欣葛誕淹歸日。無奈瓜期訖外庸。肝紙寫辭天聽邈。口碑興頌衆心同。梅寒月淡江城夜。東閣何緣問舊蹤。呈疏借寇不利。故第五云。右玉斧新功已告收。五城淸景集南樓。瑤笙按譜調仙樂。桂醑盈樽促勝遊。肯恨割鷄爲武宰。眞同跨鶴上楊州。飆輪忽擧香名在。應與長河不廢流。府伯重建廣寒樓。故云。右曾忝同年履後塵。公今地主我爲民。停車問疾叨殊禮。減俸賙貧荷至仁。淡墨榜名當日貴。桂花榮彩一般新。升沈異路光陰逝。十九人中有幾人。府伯與余同年及第。故云。右知己曾蒙相國優。秪今三十四廻秋。老能識道休捐馬。喘亦關時合問牛。耕鑿且憑明主力。安危都付大臣憂。淸時有味眞吾道。已向雲林卜地幽。擬呈首台閣下。公卽首台之弟。右世間何限屈中伸。天理應無永棄人。前聖有言揚仄陋。昔賢強半出寒貧。年勞只在親耕藝。日興唯關理釣綸。任是男兒窮亦樂。不須虛負百年身。述懷寄題霽湖精舍 西坰雪邑龍城兩地間。霽湖形勝出塵寰。白蓮翠竹四時景。杜宇紫煙三面山。久住蓼川常寄目。新營茅棟足怡顏。我家亦在槐灘上。投紱何時共往還。自注。梁子漸卜居鶉子江上。卽霽湖其名也。杜宇，紫煙。其近處峯名云。次 竹陰南國風煙湖嶺間。君居最是別人寰。名區獨擅帶方郡。衆岳遙分智異山。橘里漁村森在眼。林僧野老好開顏。從君欲借幽棲地。倘許秋風作伴還。</text>
<title>[排律]</title>,<text>凡律詩以四韻爲一篇。演而爲排律。故排律押韻。必偶而無奇。卽六韻八韻十韻二十韻者是已。唐初諸詩中或有五韻排律。此必故詩類也。如韓翃昔昔鹽。是迺古詩。而句句用對偶。一如排律。當時古詩亦有此體。而後來抄選之人。置之排律中。似不深思矣。排律之體。至於老杜。極精無雜。杜詩排律何限。無一首奇韻。可爲法矣。</text>
<title>開衡雲賦 方伯出題。試道內擧子。從余遊者願見余所製而依樣之。故賦此示之。</title>,<text>江村白屋。夏日遲遲。案上何有。一部韓詩。忽聞剝啄。有客在門。引之就坐。展卷討論。讀至於先生謁衡岳廟之篇。不覺三復嘆息。客曰。异哉。先生之氣槩。先生之正直。能使江河山岳。爲之先後。以應先生之求。則春風洞庭之浪。何爲出沒先生之舟。十月藍關之雪。何爲擁却先生之馬。柰之何玆山之靈。獨能爲先生之地者。先生偶然發之於詩句。以游戲於斯文。後人沿襲而爲眞。蒙竊疑焉。余曰。子之言休矣。盛失厥趣。余爲子陳。子宜聽取。李唐天下。先岳降精。篤生異人。山斗聲名。以若是之奇才。遭不淑之衰季。作文秉政。崖州日熾。直舌一掉。陽山是逬。白日在上。丹心炳炳。天門何處。九扇難通。此所以先生之忠憤。鬱乎其中。路過衡山。寔與願合。紫蓋之巉嵒。石廩之騰擲。祝融之穹隆。天柱之突兀。玆皆彷像乎先生之標岸。宜先生欲一望而開顏。維時霖雨未開。秋雲障山。冥冥匝地。黯黯接天。先生安得不潛心而默禱。思一解其雲煙。停驂岐路之上。騁目縹緲之間。頎然獨立。良久闃寂。俄而長風起壑。滿山瑟瑟。陰霏掃盡。衆峯露出。巉岩者騰擲者穹隆者突兀者。擧皆歷歷乎靑天半空之外。先生亦安得不下馬而辭。以謝夫山靈感應之義哉。蓋山唯屹然而峙。雲但靄然而陰。山非有眼。雲本無心。倘無誠之可應。吾知夫屹然而止。靄然而止。能使屹然者有眼。靄然者有心。只在於誠而已矣。誠之爲用。至微而大。昔魯陽之揮戈退日。昆陽之反風滅火。燕獄之夏霜。東海之屢旱。無非至誠之所感。在古人班班可見。苟有吾誠。物必我應。如鼓之答桴。類鏡之受影。揆之理則如是。此先生所以取必。嗚呼。佛骨一表。排千古異端之說。鎭州奉節。屈百年強藩之膝。先生之一生忠亮直道。小者不說。大者可知。其堂堂之氣。可以對越乎天地。彼衡山之靈。烏能不有應於此時。若乃洞庭之浪。藍關之雪。不過爲行路之艱。何足以累先生之靈臺。坡翁之文。有曰。公之精誠。能開衡岳之雲者。眞古今不易之說。玆陳吾之所見。子以吾言奚若。客迺聞言卽服。頓首囅然。若有所得。拱揖而旋。</text>
<title>挽尹察訪 名廷瑾。無盡莊主人也。莊在霽湖下流。</title>,<text>暫時相阻卽相過。永夕淸談雜嘯歌。少日襟懷尤莫逆。暮年傾倒更無他。追懽準擬餘生穩。存落其如造物何。楓岸荻洲秋色裏。與誰重理舊漁蓑。</text>
<title>湖上</title>,<text>萬事悠悠鬢若絲。老年眞與世相違。爲憐生物慵垂釣。恐惹機心不下棋。山衲扣門他日約。野人載酒近來稀。桐陰滿戶簾垂地。政是先生隱几時。</text>
<title>用先稿百丈寺韻 擬陪先府君作</title>,<text>金刹憑空得地高。諸峯環拱似兒曹。穹林老石連雲合。懸瀑奔川滿壑號。已見化工專斧鑿。敢將詩力鬪雄豪。從玆杖屨追陪處。踏閣攀崖肯告勞。</text>
<title>辰巳年間。慮有邊患。朝野咸懼。辰盡巳來。無警報於西北。民乃歡欣。莫非聖朝備戎得策之致。雖如老夫者不得一命之官。而山野間閑居。實聖主之恩。信筆書一律。時己巳新正初五日也。</title>,<text>龍蛇交際變年華。閭巷欣聞擊壤歌。聖主愛民如愛子。宗臣憂國若憂家。喜看邊塞風塵靜。豈恨窮居歲月多。江屋枕琴眠正穩。任他西日隔簾斜。</text>
<title>用玉連環體。贈湖上友人。</title>,<text>林深地僻野翁家。人客來稀逕路賖。余已暮年那更仕。士逢淸世亦堪嗟。差差松影當除滿。兩兩漁舟閣岸斜。斗覺靜中無限味。未妨耕鑿老桑麻。</text>
<title>寄題黃監司別墅。用壁上韻。黃爺名謹中。新構亭舍。示韻求詩。賦此。</title>,<text>猿鶴何曾見客驚。寂寥門逕綠苔生。酒因行藥斟須細。琴本無絃鼓不鳴。連浦水煙分暝色。入簾松月漾餘淸。江山剩被風雲祕。待得高人始擅名。</text>
<title>挽許平仲</title>,<text>萬事成虧意自寬。浮生但欲此身安。樽中綠蟻何時盡。架上花鷹不厭看。蓬鬢葛冠甘遁世。粉書丹旐貴無官。唯將孝友傳家業。鄕里賢聲到蓋棺。</text>
<title>今上岳陽樓二十韻 課製代人</title>,<text>衡岳岧嶤郢樹蒼。倦遊江外道途長。歷探勝壤窮愁遣。登眺玆樓宿願償。丹雘直通朱鳥影。簷楹迥出斗牛傍。風煙肯恨非吾土。形勝從來數此方。嶽瀆高深遙指點。乾坤覆載此中央。東南吳楚渾波浪。西北關山極杳茫。帝▒荒祠憐泣竹。騷人遺怨憶沈湘。湖平寶鏡呈新鑄。山遠蛾眉報夕粧。江雨洗空▒草瘴。渚風吹送白蘋香。連空極浦迷鳧雁。入望歸帆認估商。窮塞黑雲連桂嶺。夕波紅日近咸陽。孤煙起處漁村小。亂樹陰邊水檻涼。去國不堪傷物色。倚樓空復念行藏。少年抱負經綸志。中歲遨遊翰墨場。自擬千篇追雅頌。晩將三賦獻明光。飄零劍外孤臣老。留滯周南十暑強。戎馬至今猶塞路。山河無處不成瘡。堪悲社稷依明主。合把安危付廟堂。唯願挽河終洗甲。從今整旆得還鄕。憑危萬念增纏繞。人事音書涕滿裳。</text>
<title>南澗題詩二十韻 課製。代人。</title>,<text>百粤非中夏。州圖世莫稽。林湍誰選勝。榛莽舊無蹊。刺史來爲政。當年辱在泥。但能耽自肆。那復嘆卑棲。暇日聊尋澗。沿流獨杖藜。煩襟頗疏爽。秋氣覺淸凄。涉險都忘惓。窮源忽若迷。不嫌藤蔓合。隨意葛巾低。藉草全▒席。攀崖不待梯。山風戰苦竹。林雨熟楂梨。穴▒深深見。驚禽恰恰啼。雲端山不盡。樹抄日將西。石滑磨鉛好。詩成信筆題。朗吟誰與諷。佳客之相携。此老初光顯。中年見▒▒。飄零身已遠。騰躍事仍睽。王粲哀登楚。莊生困執珪。高名繫朱鳥。恩赦阻金鷄。形勝長依舊。文章亦與齊。至今瓊玉韻。遺落在山溪。</text>
<title>送谿谷台爺之任錦城</title>,<text>文衡大手宰邊城。二百年來此送行。刺史亦榮非棄擲。淮暘不薄愼經營。西山拄笏逢秋霄。東閣携琴對月明。寵渥到頭渾可樂。暫時離合莫關情。臨岐脈脈但銷魂。懷抱何由罄十分。直道難容名利境。孤忠不負聖明君。郵亭病樹秋風落。客舍殘燈夜雨聞。行到天涯相憶否。洛橋依舊別時雲。征驂欲發更遲徊。路過終南首重回。北闕功名眞夢耳。南州風壤亦佳哉。江潭綠草長年在。野店寒梅臘月開。待得錦囊詩句滿。却携琴鶴好歸來。</text>
<title>元師玉城君挽詞十韻 代人作</title>,<text>男子生斯世。身名不寂寥。高標元拔俗。壯氣欲撑霄。氛祲昏王室。驅馳許聖朝。鴻勳竹帛煥。大義日星昭。紀德官階峻。酬勞寵渥饒。心肝期盡瘁。髀肉敢言消。末疾終無喜。英魂去莫招。戎機誰更摠。邊事正難料。北虜豺牙厲。東夷虺首搖。重泉不可作。大樹日蕭蕭。</text>
<title>以監刈到通津縣。不得往拜江都留守李東嶽令公。奉呈長律一首言志。</title>,<text>江船欲渡故遲遲。東閣何由得一窺。讒舌巧成疑似說。我心唯許鬼神知。追懷半世忘形義。只誦當年見贈詩。萬事悲懽俱白首。倘敎相對涕先垂。</text>
<title>題寓舍壁 在通津縣</title>,<text>佳辰不得在吾廬。屈指殘春幾日餘。蜀魄啼時驚旅夢。塞鴻歸後斷鄕書。行抽手板心難決。自種湖田計已虛。百遍思量仍獨坐。隔窓微雨夜蕭疏。</text>
<title>送權學官尙遠甫以司馬新恩歸榮嶺南</title>,<text>窮居無策慰慈顏。應選南宮起晩年。掉鞅眞成一戰霸。登場端合再鳴先。蜚英愼勿安於小。戒飮方能業得專。師友少游君旣詐。贈言他日莫徒捐。雄篇立就咲談間。落筆寧愁錦繡肝。曉日臚名瞻御座。佳辰得意返鄕關。伴人芳草靑堪染。入袂春風軟不寒。行盡長程一千里。門閭鶴髮動歡顏。</text>
<title>七禽言 追附</title>,<text>權石洲嘗作四禽言。世傳之。余於壬戌春。在湖上每聞禽聲。輒賦禽言凡七首。要以補石洲之漏失。呼奴持美酒。終日呼奴酒不至。設令有奴持酒來。薄斯可矣何須美。奴不來酒無有。空說呼奴持美酒。屠門可嚼況聞名。病渴山翁回白首。稷粥稷粥。煎稷作粥也不惡。去年失秋民苦飢。茹草不辭況稷粥。粟飯花稻飯花喫不得。汝呼稷粥復何益。里胥手持官帖來。租稅之徵多色目。嗚呼稷粥充腸不可得。民家租稅從何出。角角復角角。靑顱錦翅仍五色。人言孔雀怕牛角。復聞大鵬搏羊角。爾嗚角角終爲誰。徒能挾雌雙飛意氣足。南隣大鷹未朝哺。忍飢竦身思下韝。豐草靑靑含藏伏。愼勿引吭浪呼號。雨來乙雨來乙。爾聲甚惡形甚麤。棠花雨足田不涸。何事屋頭長日呼。養得鷄兒應官供。爾勿俯視柵中雛。老姑疾老姑疾。人言汝是孝婦魂。故作昵昵兒女語。老姑在疾爾所冤。姑亡不哭世滔滔。老姑之疾復何論。老姑疾老姑疾爾旣孝。可以人而不如鳥。多惡多惡。善少惡多人之常。善善惡惡郭公所以亡。浪呼多惡實不祥。爾有尺喙宜愼之。爾喙雖長斷則悲。君不見白鷺之白如白雪。掠魚飽喫口無辭。法禁法禁。呼號法禁聲▒▒。國用寬典悅衆心。那將法禁驅諸民。村夫衣錦官不禁。奴隷登科主不嗔。法禁之呼竟何意。爾應衛鞅前身是。噫噫法禁旣弛民自樂。何用勞勞呼不已。</text>
<title>鄭舍人畸翁登無盡藏。有懷舊之詠。谿谷相公屬而和之。要我次其韻。</title>,<text>北闕親朋散若煙。盍簪懽樂已經年。蹇驢獨向江南路。人事音書兩杳然。右呈畸庵學士一麾來臥瘴江煙。政似坡仙過▒年。只要文章添富麗。向來榮落儘悠然。右呈谿谷相公漠漠平林淡淡煙。小亭風景似前年。人情縱有悲歡異。眼底江山只自然。右懷舊名區抛却好風煙。底事東華住兩年。乞取病身歸舊隱。藥爐漁艇故依然。右自述</text>
<title>送城主朴令公還朝</title>,<text>擇地非難去此州。殘骸所戀只松楸。剗兇誰洒蒼生恥。撫俗應貽王色憂。但把離觴臨祖席。欲將何語挽行輈。官梅驛柳渾蕭瑟。攀折那堪贈我侯。</text>
<title>奉次睦城主令公韻</title>,<text>蕭瑟柴門掩。荒山獨樹村。生涯一何淡。懽意百無存。下榻紆深春。談詩辱細論。官梅度殘臘。東閣日初溫。</text>
<title>次晩翁韻</title>,<text>我兄襟韻豈凡流。樂道林泉老未休。瓜圃芋區存活計。山家不患歲無秋。雲林選勝結茅堂。蕙逕無媒一線長。山店曉寒春尙緊。早梅庭院下微霜。</text>
<title>聽溪堂八景</title>,<text>方丈秋月頭流八千峯。般若最雄大。銀輪湧層顚。萬里無雲夜。蛟龍暮雲絶巘螺鬟秀。歸雲縞帶斜。天公巧粧點。山客岸烏紗。雁峯殘照落景在西嶺。餘暉掛高木。歸牛自下村。倦鳥方整翮。駱洞炊煙孤村隱高林。屋脊暝煙起。隨風忽飄揚。受日色半紫。後谷採薇兒童上山逕。嫩蕨芽滿筐。鼎食人皆好。誰知此味長。前溪釣魚小溪水淸淺。呑餌魚能幾。非爲口腹謀。追興聊爾耳。竹塢淸風玉立數竿竹。春來新筍生。北牖開當塢。微風陣陣淸。荷塘疏雨野外結層陰。山前雨脚映。池喧瀉萬珠。翠蓋傾復正。</text>
<title>嘗百亭二十韻 睦城主所構</title>,<text>湖城佳絶最稱龍。方丈之西瑞石東。仙宦本來非俗韻。淸區端合付明公。官居不負幽居趣。吏隱還將野隱同。選勝未應殫眼力。卜基那更費心工。營脩只作逍遙計。結構何煩棟宇崇。已把櫛摩蠲垢饔。思將藥餌濟羸癃。移來異草千山裏。種遍閑庭十畝中。暖透根荄容易茁。露翻枝葉幾多叢。侵晨理穢勤成課。趁夕澆乾日見功。蓬島謾勞通漢使。樓舡堪笑載秦童。丹經未必煩鴻寶。玉杵還須借月宮。武宰割鷄眞戲劇。楊州騎鶴是仙風。偸閑浴日囂塵靜。屛吏鈴闈簿牒空。燕寢淸香燒幾炷。譙樓畫角報三通。已看馨德回淳俗。應遣芳名徹聖聰。肯久屈賢專一境。終敎醫國罄深衷。由來惠澤偏微分。那惜刀圭救病躬。蘭室早年干氣像。桃蹊晩節托屛幪。薰蕕縱道非同臭。參术從今願入籠。任是孤根懷遠志。不愁空作白頭翁。</text>
<title>送李上庠 志尹 還洛</title>,<text>誰言丈夫別。不作可憐容。去住當衰景。追陪已舊蹤。歸驂背秋雁。客夢攪寒蛩。倘見南來使。音書寄一封。</text>
<title>綾原君改葬挽詩 代人作追附</title>,<text>往者彝倫喪。諸宗喘息危。王孫負意氣。英譽召猜疑。▒蕩天難問。蒼皇禍已罹。憂連龍鳳表。痛結鶺鴒詩。絶嶼羈魂斷。歸帆旅櫬隨。那知見今日。未忍說當時。卜吉移眞宅。加恩改縟儀。▒情寧有極。群下亦同悲。不獲陪言咲。猶堪記額眉。白頭餘喘在。題挽淚如絲。又翩翩豪氣舊王孫。當日蒼黃可忍言。一渡雲波催復魄。幾年春草帶遺冤。天家禍福關時運。泉路情文罄主恩。廟社再安寰宇樂。不應猶作未歸魂。</text>
<title>有懷令城主閤下</title>,<text>佳節偏傷病裏情。杏花村落近淸明。使君消息眞非遠。城郭時聞畫角聲。</text>
<title>次飯牛堂韻</title>,<text>榮辱何曾到此身。風塵不雜鬢毛新。襟期自別當時輩。巾屨依然太古淳。杜戶無營爲善日。杖藜看雨種田春。商歌扣角非公趣。莫把堂名較昔人。</text>
<title>睦城主台爺約會費眼亭。爲雨所戲竟不成。詩以言志。</title>,<text>黃梅時節野翁家。皁蓋能忘載酒過。那識片雲成一雨。却敎涓澗起層波。懽娛擬趁佳辰做。魔戲其如造物何。試上南樓候天氣。佇看風日霽圓荷。次韻指點山前詞老家。相思日夕阻相過。豈知跬步牛鳴地。忽作瞿塘灎澦波。宿酒沈冥似嵇阮。來詩淸絶邁陰何。高吟百遍誰堪比。一鑑方池十丈荷。三山</text>
<title>睦參議 名大欽 來衙軒。病未相訪。寄詩。</title>,<text>遐俗爭欣覩鳳麟。仰惟情事篤天倫。征途遮莫逾千里。休暇還應借十旬。江閣幾題雲嶠詠。官廚數喚劍南春。登龍往日今如夢。老作漳濱一病身。次韻君家有美兩麒麟。更愛文章迥絶倫。初擬旅遊開一咲。如何疾病已三旬。涼生枕簟天無暑。興入樽罍面發春。荷葉滿池簷雨細。醉魂時逐老仙身。</text>
<title>睦城主秩滿移授咸鏡監司。詩以仰呈以別。</title>,<text>頭流迥與白頭連。南際滄溟北接天。男子本來輕遠道。宦遊寧恨到窮邊。觀風不但添佳句。攬勝兼應有宿緣。堪笑遺氓思惠澤。謾勞霑灑峴山前。</text>
<title>次李巡相 名敬輿 鳳岩亭舍韻</title>,<text>華亭臨絶岸。簷影蘸江天。枕席危驚夢。風襟爽欲仙。▒船搖月渡。岩逕入雲懸。隔水供遐眺。雲沙極渺然。水國遙通海。峯巒上接天。眞堪薄蓬島。且欲挾飛仙。玉露三霄冷。銀蟾五夜懸。簾櫳卷不下。遠色自蒼然。</text>
<title>海美東閣新年祝詞 丁未春作</title>,<text>旅宦逢辰誰與懽。新年唯願化囂頑。庭除訟斷文書靜。狴獄門開梏拲閑。官路小梅香度水。野橋芳草綠連山。都將好景輸吟興。興盡終携一鶴還。</text>
<title>過南平南溪峽有感</title>,<text>小逕緣崖一綿開。俯臨江岸鳥飛廻。靑山自在水依舊。物役百年人去來。</text>
<title>寄題凌波亭 主人文秀才益明</title>,<text>長夏高亭事事宜。此時幽致我能知。午眠初重烏皮穩。佳句頻題白幘欹。野店幾家雲似墨。漁蓑一棹雨如篩。非君獨擅閑中趣。江漢風流付與誰。</text>
