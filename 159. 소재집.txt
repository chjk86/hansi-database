<title>續續杞菊賦</title>,<text>穌齋先生。古之愚也。區區玩物。養其小者。乃歎曰。古人有或一視豐約。恥食苟且。咸玆篤嗜。豈云矯假。予又萬死餘生兮。宜居夷而背夏。尙莫沈於湘淵兮。且俟夭乎羽野。伊終歲不飽葵兮。況淸晨之菜把。瞻彼二蒔。我憂以寫。雨苗春浹。露葉夏灑。于以烹之。于石于瓦朝飱饞饕。暮饘侈哆。棲遲樂飢。婉晩秋社。金英吐黃。玉乳嚲赭。煉之伏鼎。醞而注斝。煩穢滌除。性靈陶冶。聊適口而怡神。詎祈壽而邀嘏。嗚呼。窮安環堵。富悅廣厦。惟子張子。位非賤下。就此淡簡。謝彼胾鮓。不淫于得。不失其雅。綽綽有裕。克操靡捨。顧余不得已而效嚬兮。沾赧汗其如瀉。腹旣虛而心則實兮。紛紛坐馳夫意馬。正孟子所謂其爲人也多慾。雖有存焉者。寡矣。賦以自警。揭之僦舍。客來有問。先生啞啞。</text>
<title>孝悌賦</title>,<text>乾而父兮坤而母。穆不已兮明命。孰純一而無僞。予受之以爲性。曰仁義深根於本心。非由外而鑠我。人莫不有良知良能。彼赤子兮奚假。自孩提而知愛親。莫之爲而爲之。渾然惻怛滿腔子。豈容一毫之有私。年曄曄而寢長。自覺吾兄之可敬。喘息呼吸。相通而無間。以忠信兮非佞。斯二者不可須臾離。有物則爲民之所秉。合于天而不于人。率易直而子諒。惟大人不失乎此心。自有順而無彊。始唯喩而不諾。與徐行而必後。逮洞屬於玉盈。亦不外乎所固有也。精粗表裏之必擧。何莫非吾分內職。智以知而不去。禮以節而不錯。建在我而必。孰能間於其父母昆弟之言。本旣立而道自生。取之左右兮逢源。豈止乎善事其親兄。實乃百行之根源。推之國而天下。亦不過擧斯心而加諸。忠焉而長之。又復充類而盡其餘。彼姚姒乃人倫之至。不待外乎他路。何桀紂之猖披。夫惟捷徑而窘步。吁嗟乎。至德之其凝。必自卑而自邇。在聖賢能盡其道兮。亦不加夫毫釐。是亦爲政。益信夫未有盛於夫子也。不出家而成敎。非曾氏孰知其理也。有若欲其務本。孟子歸而求師。苟非前修之詔後。或幾乎日用而不知。萬物皆備於吾躬。愧逸居而敗倫。苟余職之不修兮。祇以斲初而喪眞。謾不知二者之何物。甘上䙝[爇]而下慢。盍反身而求諸。必于近而不于遠。寔在我之良貴。內外本末之皆具。庶不叛吾父兄。免流入於禽獸。恐顚沛之或悖。爲作箴而自艾。箴曰。事孰爲大。事親爲大。從孰爲先。從兄爲先。豈以伊人。乃屬於天。斬伐銷鑠。終不可滅。之君之長。咸此爲極。然而無別。楊墨其羣。行有餘力。則以學文。</text>
<title>三字符賦</title>,<text>四聖遠八卦微。邵傳出程演輝。人苟欲無大過。必務知要於是經。豈無一言可以終身行兮。爲入德之門屛。直待屛山之有人。默心契於俯仰。遡涪陵之淵源。撫伊洛之圖象。胥講究乎籍溪。復參訂乎白水。指武夷而誅茅。坐一室兮息萬慮。靜觀消長之理數。物不可以終剝。喜伏雷之欲動。驗天地之生息。幾善惡於陰陽。玆吉凶之所因。惟人不能無差失。吾恐遂之而不自新。縱違道之旣遠。猶可以收之桑楡。矧惟知過而速改。豈不能善遷而悔無。顧見機之最難。差毫釐兮謬千里。斯君子所爲修身。必先窮物而誠意。知爲善而去惡。湛淵靜而無思。或心主之不一。霎放下於獨知。便有閑念之抵隙。遂如麻而相續。嗟斯心是活物。善走作兮難把定。苟不早審於甚微。寧止乎胡思與亂想。時牛羊之不牧。際七情之欲逸。實迷塗其未遠。覺一息之少忽。宜細省而密察。不參貳以三二。寔遏絶於未形。諒不遠而伊邇。功雖入於如毛。操已本於簡約。旣復復而又復。遂至乎無復也。口無擇兮身無擇。信大善而吉也。苟或回瀾於旣倒。吾知事倍而功半。惟聖人純亦不已。無所事於善反。謂顔氏爲能不貳。其庶幾乎日進。猗三字之蔽一部。非先生其孰認。蹇佩服而無斁。擬以符而篤信。平生學力盡在此。徒自體察而無傳。有後生力行可畏。實我友之胤也。當執燭而坐隅。非闕黨之童也。喜斯文之在玆。有是符吾誰與同。卒使不其業於後來。重指掌以善誘人。謂自龜山而豫章。逮延平而授受。雖嫡統之固然。亦是啓後而有自。昭揭入道之次第。功豈下於三子。慨滄洲之輟響。獨斯符兮萬朞。何後學買櫝而還珠。侮聖賢之訓辭。人告我以不善。又必之以且遂。怨恥辱之我至。是强酒而惡醉。尙不忌憚於眀顯。況毋自欺於隱微。惟不遠而不可冀。曷又諱疾而忌醫。噫區區於枝流。固衰世之非志。安暴棄而吝改。孰若一日之勇徙。言寡尤兮行寡悔。亦足以外制而內全。咨吾黨之多士。盍書紳而周旋。勿謂過少而不復。少積山而滔天。勿謂已遠而不復。遠益遠而禽獸。及成功而一塗。卒靡愆而無累。奉一符而惺惺。反三隅而自陳。私爲之戒曰。復于口兮不若復子身。復于身兮不若復于心。無口過易。無身過難。無身過易。無心過難。貴乎不遠。可矣追復當勉其難。不忽其易。</text>
<title>安奇驛按此下七十一首。係己亥遊山錄。○四月十八日乙卯。發京指楓岳。宿安奇驛。是日。終風暮雨。此一首在丙辰。</title>,<text>出郭少塵事。須還工部知。暖雲潑南北。甘雨沛公私。沿道全供眼。循村却斂眉。平蕪淨一色。特地滿安奇。暖一作頑</text>
<title>孤石亭丁巳</title>,<text>一宿豐田驛。已攀孤石亭。崖傾探月窟。家盡踏天庭。曲港龍遺迹。盤渦鶴墜翎。無端發淸嘯。應動嶽仙靈。一作楓嶽動仙靈</text>
<title>循溪釣魚己未</title>,<text>瑞雲連直木。異氣滿凾關。帶柳沙逾白。簪花石未頑。遊魚迷出渚。啼鳥倦歸山。可笑垂綸客。無時不做閑。出一作淺</text>
<title>亡題 庚申</title>,<text>步屧東林再水涯。山光雲影滿晴沙。翛然罷釣歸來緩。一任溪風吹柳花。</text>
<title>次板上韻 辛酉</title>,<text>浮世朝鮮僻。孤懷宇宙間。塵埃十年跡。水石一朝閑。羸馬望長坂。病僮愁亂山。將誰共安樂。爲客自艱關。</text>
<title>次板遣悶</title>,<text>嗚呼噫嘻我知之。萬古悠悠我所思。簡策有言前輩遠。淵源無授後生遲。弱齡赤幟曾驚俗。十載紅塵謾走歧。欲向明時奏流水。此生何處遇鍾期。萬一作千</text>
<title>鄕人乞詩 癸亥</title>,<text>可愛我鄕里。尙州縣化寧。黃山原膴膴。沙谷水泠泠。每日到三徑。有時依一亭。從今意益厚。又度幾秋螢。黃山沙谷化寧地名旅次何常異。閑忙不必同。談應三夜穩。情以一鄕重。昌道郵亭北。金城縣界東。臨歧莫須歎。歸去便相逢。</text>
<title>逢蔡大述甲子</title>,<text>忽謾相逢是別筵。客中堪動拾遺篇。浮游逆旅楊花落。顧眄隨緣竹葉傳。小雨捲時山露碧。輕風高處鳥飛玄。相看各自無濡滯。此眼頻開己亥年。</text>
<title>通口驛縣 乙丑</title>,<text>長程鞍馬去悠悠。正屬淸和雨乍收。神女棧邊餘古釜。觀音巖下有深湫。風含翠樹亘通口。日照靑龍臥渡頭。遂向丹霞洞裏去。孤懷徑欲覓仙儔。</text>
<title>登斷髮嶺丁卯</title>,<text>第一峯頭慰飢渴。人間信有別乾坤。玉山頹去雲根動。雪嶺寒來鶴翼翻。嵂崒孤撑爲長老。巑岏羅立似兒孫。貪癡却笑何人意。遐擧先須作晩髠。</text>
<title>又題</title>,<text>馬蹄緣木杪。人語出雲端。白石侵眶滑。淸泉灑面寒。林深山影轉。午過鳥聲殘。暫坐虎溪上。都忘行路難。</text>
<title>鳴潭五月戊辰</title>,<text>危峴千尋倒。寒泉百丈飛。山鳴谷欲裂。應有兩龍歸。峴一作石</text>
<title>又坐</title>,<text>側足行潭上。移笻坐澗傍。籐蘿爲廣幕。壑谷作雕梁。水落認沙軟。花摧聞石香。從今留勝迹。恣意買金剛。</text>
<title>普賢庵</title>,<text>禪寂無塵地。誰敎客一登。松杉代陶瓦。金碧被岡陵。得食馴來雀。休糧定後僧。不言含笑去。絲路又層層。</text>
<title>香爐峯</title>,<text>香爐勢絶獨亭亭。雪滿羣峯出玉屛。仔細看來徒亂意。丹靑十日畫難形。</text>
<title>奇奇庵</title>,<text>憐爾石中老。色如松葉靑。殘骸元土木。自性亦虛靈。積暗參諸佛。根貪擬一乘。他年幸頓悟。賴有法惺惺。</text>
<title>修善庵</title>,<text>石罅老蔓解相纏。昏黑眞能到上巓。一派遙遙壺瀉玉。四圍矗矗管窺天。鍾聲似欲開深省。燈影猶堪照不眠。更待月明吹鐵笛。五賢峯北喚羣仙。到一作上</text>
<title>普德窟己巳</title>,<text>斷崖風欲踣。回磴鳥愁緣。檻壓孤銅柱。簷磨半壁天。龍蟠灑積雪。獅起送香煙。是處閑忙話。浮生儘偶然。</text>
<title>坐石</title>,<text>名山十里蔽東西。碧石淸溪絶點泥。潛洞九龍專沛澤。歸臺一鶴有寒棲。雲埋普德千尋窟。日照香爐萬丈梯。四大本空吾欲老。道人還肯許提携。</text>
<title>和贈慧休庚午</title>,<text>僻壤皆囂鬧。宜人獨涅槃。壯心旣零落。隨意且盤桓。寺接三藏古。山搖萬瀑寒。逢僧但言志。和曲不稱難。</text>
<title>沙彌峯</title>,<text>何限倚雲嶽。森然天琢成。銀矛方陣列。霜刃忽縱橫。練布何時卷。霞飛不敢眀。朝曛長在眼。箇箇使人驚。</text>
<title>放光庵次韻 辛未</title>,<text>古壁登登急。新庵事事幽。十年從汨沒。半日得優游。豈獨廬岡愛。因兼惠遠留。且宜挑活話。前路暮禽愁。</text>
<title>三臺感興 養仁臺，安心臺，開心臺。</title>,<text>仁養心安相待成。此心開處又平亭。兩儀已自分高下。一氣終須有濁淸。山勢南來人異見。水聲東去我同聽。莫將二樂終身誦。却只爲邪累本情。</text>
<title>四庵臺吟 天眞臺庵，天德庵，妙德庵，圓通庵。庵邊有柏臺。</title>,<text>眞德天何妙。圓通證亦奇。臺前柏樹子。庵裡海禪師。玉局三千界。香槃十二時。北辰與南斗。攀得是男兒。</text>
<title>須彌庵壬申</title>,<text>日日尋眞去。行行趣不稀。鳥鳴聞欲死。苗馥採當歸。槎蘚封千疊。松蘿嚲幾圍。山中甲子異。五月六花飛。</text>
<title>暮入摩訶衍</title>,<text>暮入摩訶衍。尋登七寶臺。山連鍾欲動。松老鶴初回。雪衲看僧掛。雲窓待客開。誰邀王母下。細酌紫霞杯。</text>
<title>鴈門午飯 癸酉</title>,<text>無處辭扶老。何時免獨行。從巖爭露䯻。聽鳥自呼名。採藥還供飯。臨流屢濯纓。玆遊愜心賞。已足冠平生。</text>
<title>望海上鴈門岾</title>,<text>微茫左海大無餘。始解天浮地亦虛。堪笑西州老豪傑。區區食鴈問何如。</text>
<title>次韻題環軸</title>,<text>細細秋毫入。高高上院來。山僧多道氣。兩眼爲予開。</text>
<title>宿大藏巖</title>,<text>行由九折坂。坐傍大藏巖。柏蔓東西合。鵑花表裏咸。香沈襯不借。嵐重濕空凾。始欲身離俗。終期骨換凡。</text>
<title>繼祖窟</title>,<text>終日巡峯問幾層。垂藤處處强登登。空看小窟深千尺。松絡袈裟一老僧。</text>
<title>上上開心庵</title>,<text>只憐雙目快。不惜兩筋忙。數息淸溪得。時眠白石當。日從山徑遠。雲與海天長。暝色歸愁盡。狂夫信更狂。</text>
<title>九井峯有感 甲戌</title>,<text>外面山光佳有餘。神龍曾此九池居。香林蔓施風霜是。桂樹叢生雨露於。直北關譏雜胡虜。迤東生理半畋漁。登臨瀚海侵寥廓。閑氣胸生不可除。</text>
<title>寂滅臺書</title>,<text>海薄柏田面。雲垂寂滅臺。折花林際雨。轉石澗中雷。有靄山開闔。無風鳥去來。不將供戱笑。何足慰摧頹。</text>
<title>佛貞庵</title>,<text>蘭若初逢芍藥華。龍潭又折木蓮葩。徐登朴達三千仞。佛頂臺前日未斜。</text>
<title>臺上</title>,<text>如山如海晩天空。方丈蓬菜卽此通。勞爾兩間流峙勢。一時收拾入昏瞳。</text>
<title>題峻上人卷 丙子</title>,<text>下方暫隔靑雲路。上界元開白玉堂。賈子治安時可哭。謝公丘壑道難忘。西聞貝葉殊風氣。東見桑枝足日光。呌起眠僧問曉霧。依稀笙鶴過前岡。</text>
<title>又題</title>,<text>臺榭凭高敞。窓欞逼海安。佛來船霧重。仙去穴風寒。弱水三千里。銀河十二湍。多歧在何處。擧首一天寬。</text>
<title>楡岾寺</title>,<text>山中無俗侶。雲鶴與同過。幽逕行疑盡。閑花把愛多。林禽啼節序。庵子老煙霞。漸出外山外。莫令塵事加。</text>
<title>次板韻贈祥長老</title>,<text>殿堂出漢丹靑古。軒檻憑流結構新。半日淸談持寺老。百年多病倚樓人。雲輸凍雨從沾面。松轉香風爲整巾。莫怕出山泉水濁。居塵更好永離塵。</text>
<title>跨馬</title>,<text>歇鞍已十日。跨馬又今朝。翠靄白雲渡。淸風明月橋。寒潭存魏鏡。高籟在齊韶。卽此尋源去。寧無一老樵。</text>
<title>復入長安寺</title>,<text>出入仙區百里奇。長安洞口又停騑。殘巒數疊逢明白。崇嶽千重望隱違。坐印金沙依柳渚。行穿碧石住苔磯。可憐宿債何時盡。再到如新不覺歸。</text>
<title>拜岾</title>,<text>此膝久不屈。此心何事驚。氷山彩晛見。粉堞白虹嬰。不道遐觀絢。何知褻翫明。時時各呈面。日日轉生情。</text>
<title>表訓寺讀書 己卯</title>,<text>閑收亂石欹成枕。故閉飛泉散作鹽。待倦讀書徐步去。金剛臺外看雙尖。</text>
<title>楓嶽三十韻 白頭山，東海，鐵嶺，毗盧峯，拜岾石，鷹峯，石馬峯，日出峯，月出峯，天燈峯，香爐峯，衆香城等名。</title>,<text>白也南分迆。瓌然左聚圜。俯臨暘谷海。平睨鐵門關。鎭武尊盧頂。紆庚抗拜顔。馬鷹騰遠近。日月出中間。燈影垂難滅。香烟裊莫攀。創奇疑假郢。輸巧恐勞般。礦破無留滓。岡焚只去頑。森森動劍戟。瑩瑩散珩環。峭戴銀幡勝。巉齊玉筍班。丘園賁了帛。虛牝擲來鍰。吐露逢心愛。深潛避外訕。形無少懦慢。氣有每安閑。和煦寧招侮。炎敲不受癏。淸癯還隱惡。嚴厲更容孱。但蓄雷霆鬪。全移魍魎姦。長河辭皎潔。列宿謝斒斕。霧盡時窺豹。雲開屢失鷴。不消從見晛。須泮始成潺。宇宙專剛耿。風霜老禿鬝。未嘗緇涅汚。能復琢磨刪。鍾秀神應護。儲精帝固慳。由來賞林壑。多是隔城闤。異葉熏衣馥。殊葩照纈斑。帶琴傳濞。和籟送喉𠴨。紫露莖莖墜。丹霞洞洞頒。蜜崖求亦易。苓窟斸非艱。世苟無仙道。吾其死鬼寰。韓工那寥閴。筆在孰追還。觸目渾相警。供吟轉自憪。靈襟從此大。何日不東山。</text>
<title>宿大松蘿庵</title>,<text>大小松蘿近。東西鍾磬淸。月來千壁動。魂起五更驚。麇鹿有物性。靑黃非木情。惟人也最秀。沒世守天眀。</text>
<title>正陽寺對月 甲申○戱言白有酒無山。予有山無酒。酒與山孰愈。</title>,<text>銀蟾窺帝釋。玉兎妬天燈。已信乾坤晝。初疑洞壑氷。細椔呈葉節。新浴出岡陵。仙李成三夜。空敎把酒稱。</text>
<title>贈峻師乙酉</title>,<text>眞歇臺前峻上人。偶然同我話山川。六名峯勢來三島。萬瀑泉源落九天。已許風流等儒墨。未留衣服愧韓顚。平生莫漫無生學。只合林間作地仙。</text>
<title>次韻贈智峯</title>,<text>蝸角爭常鬧。壺中事欲休。心才潭鏡靜。氣復洞雲浮。鳥獸眞難與。林泉自可謀。不成詩句在。終是夢中遊。</text>
<title>次韻贈信戒 庚寅</title>,<text>杖屨登皆骨。詩書對衆香。傷悲賈時勢。徙倚杜行藏。有志依仁里。無才戰藝場。憐渠錯料我。多祝姓名芳。</text>
<title>贈靈隱二詩 壬辰</title>,<text>隱隱藏奇骨。靈靈拔俗曹。淸摽松倚壑。遠勢鶴鳴皐。一笑眞同調。相觀可共袍。渾如舊時面。翻恨晩來遭。勢一作韻						好佛非坡老。能詩豈水曹。無心到廬阜。有夢過臨皐。重請何須序。多情不待袍。浮雲終不定。佇立久周遭。</text>
<title>次韻贈智熙甲午</title>,<text>落落禪風遠。深深夏景遲。誰知盪胸內。盡有一山奇。醞藉眞歸話。淸新偶發詩。焉知是能忍。不必遇安期。</text>
<title>喜雨乙末</title>,<text>五月天地昏。陽烏赤如火。熯乾中谷蓷。農事半已墮。皇天譴告極。雷聲喧昨夜。風定雲黑色。沛然雨斯下。始疑翻銀漢。頗怪天瓢破。忽爾澗壑吼。汨㶁如傾瀉。先公而及私。南北無高下。差强病客意。山僧亦相賀。矧伊食力者。復得望宜稼。宜稼天幸耳。供上分所可。科斂歲漸重。徭役日以夥。不至相殺食。何怨亦何怕。予願萬鍾人。視民猶飢我。敢期終歲飽。但兔棄原野。國安家仍保。從此無大禍。寒儒解樂生。西疇收數顆。</text>
<title>贈道圓丙申</title>,<text>讀書不必院中榻。遇士何如圓上人。初面談玄窮一粒。端陽探勝盡三旬。世間萬緖先知妄。坐裏朋情直取眞。握手更期他日會。桃花流水大莊春。</text>
<title>普賢大書 六月丁酉○官人且至。去上普賢庵。</title>,<text>有庵僧或居。無徑客能訪。揖我謂我賢。相携入方丈。</text>
<title>庵前有溪</title>,<text>燕居巾只岸。閑步履從穿。避地緣官客。尋禪爲普賢。山寒六月朔。水淨十王川。獨立鍾聲盡。東林聽杜鵑。按東方木無杜鵑。俗以鼎小也禽爲杜鵑。前輩多用之。豈亦所謂循俗之過者與。</text>
<title>新浴 戊戌</title>,<text>庵下溪深深不流。暖風晴日欲沈浮。沙磨激石垢自去。纓濯振衣塵得留。只恐大遺專小愛。還容外急漸中修。殷銘沂詠終糟粕。獨對陳編歎未休。</text>
<title>還表訓</title>,<text>緇流塡咽闖山門。凈掃蒼苔駐白雲。賴有英靈如左右。急馳南北舊移文。官人竟不至</text>
<title>五賢窟己亥</title>,<text>不知何處窟。數里抵嶔崟。柴劈苔邊委。磬飄雲外沈。看僧三出拜。問客獨來尋。遽引前階坐。相忘不受侵。</text>
<title>利嚴窟</title>,<text>步步俯蒼壁。鐘聲出石縫。風搖木蓮白。霞醉海棠紅。古卓香三瓣。寒窓茗一鍾。僧言居五載。未始世人逢。</text>
<title>望鶴 庚子</title>,<text>玉翅如輪沒九霄。雲飛雪落杳難邀。只今已斷楊州夢。便約緱山會子喬。</text>
<title>復登金剛臺</title>,<text>興來何地是難躋。斷壁重重亦可梯。玉犬金雞鳴左右。雲龕石室遍高低。後凋琪樹千章老。上品靈苗五葉齊。更有幾峯爲絶頂。依然虫鵠自雲泥。</text>
<title>得家信</title>,<text>京洛千重路。雲山萬點天。淸朝烏鵲喜。薄暮鴈魚傳。弟妹今無恙。晨昏永不愆。一兒遊一月。羸馬也能旋。</text>
<title>馬上謔言 癸卯</title>,<text>問山何以慰離程。山自無言卽有情。林壑更成今日色。溪流爭送舊時聲。不知猿鶴能相怨。無奈魚龍或自驚。幸有他年招隱操。莫疑人世盡浮名。</text>
<title>復登斷髮嶺</title>,<text>不分好山水。偸閑獨去來。重登斷髮嶺。一別望高臺。世事方憂劇。秋風未擬廻。惜將新濯足。再踏陌中埃。</text>
<title>都叱所溪上</title>,<text>錦石成蹊銷白沙。獨行隨柳一長哦。林風吹水凉生面。處處斜陽百合花。</text>
<title>昌道別從僧祖淡甲辰</title>,<text>內外萬千峀。高低九十庵。煙雲迷曉夕。藤蔦失西南。細徑從渠定。深林遂自探。人情必以贐。聊贐一篇慚。</text>
<title>萬歲橋 飯川秣橋宿安奇</title>,<text>川望歧思遠。橋憐萬歲深。馬飢銜草立。蟬熱帶風吟。灸手沈溪洑。絺衣掛檉陰。此身行復坐。不覺病年侵。</text>
<title>普濟院十一日丁未晴。午秣院。夕入城。○按遊山錄止此。</title>,<text>歸思催三角。遊人倦四方。登樓普濟院。望野枉心場。樂善爲南部。乾川是北堂。應知告廟後。弟妹說安康。</text>
<title>仁宗大王挽詞二首○乙巳十月</title>,<text>春宮三十載。一德久彌潛。孝友心常歉。聰明學不厭。萬幾初整理。期月已磨漸。欲識仁聲遠。絲綸發舊籤。						宅要三年默。居猶五月嚴。遽然憑玉几。不復挽龍髯。窮谷悲號合。因山儉禮兼。丁寧有遺敎盛德益謙謙。</text>
<title>別舍弟</title>,<text>神自窺肝肺。吾誰掩細微。推忠懷宿尙。墜孝覺今非。馬跼行仍緩。鴒飛涕屢揮。松楸洞深處。寂寞閉柴扉。</text>
<title>宿珠峴</title>,<text>珠峴臨寒日。荊蘺帶暝煙。途窮看僕謟。俗朴受人憐。數里溪當戶。三更月在天。家山解漸近。萱背更何邊。</text>
<title>黑石吟</title>,<text>下山復下山。亂山千萬縈。暮雨黑石村。朝涉黑石晴。雪滿澗邊峀。陰風谷中生。我馬瘏以飢。我奴裝衣輕。永懷我父母。兄弟居王京。胡爲獨遠遊。化寧吾世塋。君寵今三年。累多乃解纓。學而不成學。只是禍所嬰。深山讀我書。庶見古人情。省諐分遺棄。亦云聖朝氓。我知父母心。且無傷吾行。</text>
<title>口占</title>,<text>峽中盡日邁。望望無人來。羸馬齕枯葦。飢烏聲漸哀。</text>
<title>水靑亭里夜坐</title>,<text>萬疊雲山裏。茅茨覆一杠。亂編蓬作壁。斜綴苫爲窓。蕈菜能供案。松明可替釭。擁衾費吟肺。時聽野言哤。</text>
<title>憶弟</title>,<text>强爲善而已。其若命何哉。勿以行吾跌。仍敎志汝摧。讀書必日進。守口惟時開。孝弟自求福。求之應不回。</text>
<title>遠川按遠川利生院。俱先生祖塋所在。</title>,<text>徑廢松楸在。山昏雨露深。環塋如左右。觸目易光陰。寵極三年庇。功虧一息欽。祗應備掃灑。永守舊園林。</text>
<title>卒哭日</title>,<text>儉約營嘉兆。剛柔歷吉辰。臨班咸九品。閉戶獨孤臣。自分當誅罪。長辭駿走禋。唯須速入地。萬一望玄宸。遺敎儉約故云</text>
<title>夢與弟遊戱</title>,<text>飛急原頭鳥。叢交砌上篁。大倫樂籩豆。秋色好池塘。𤨏細携山果。玲瓏宿佛堂。亟興書北壁。還是夢中祥。</text>
<title>鄕黨持酒取尉 十一月</title>,<text>問逕猶存竹。尋源可種桃。獨歸甘野拙。滿坐荷鄕豪。傾榼賢仍聖。開籠菓復芼。陶然得村興。却戒醉談高。</text>
<title>舍弟自京來會</title>,<text>三夜魂交洽。今晨鵲報新。悲歡千里面。驚訝九原身。坐久方成問。情多每失陳。翻思在別日。消息苦難眞。</text>
<title>謁利生院時弟與俱</title>,<text>十年兄弟淚。一壑短長松。苔蝕螭頭刻。雲埋馬鬣封。荒墟餘寺竈。幽咽認溪舂。永世霑遺澤。誰爲起我宗。</text>
<title>偶成</title>,<text>義欲逃天地。綱猶亘古今。葵傾莫奪性。犬戀孰誣忱。前席恩偏至。新民澤正深。當時知有國。不敢貳吾心。</text>
<title>至日掃墳遠川。示弟。四百字。</title>,<text>賤子恭承恩。田園就沙谷。徘佪松竹存。閭巷盡戚屬。酒食問征途。譁然說鄕俗。過逢且慰意。生理詎得勗。先塋諒有神。世世奉明躅。優游歲崢嶸。短景乃風燭。乾鵲三夜喜。邂逅人如玉。悲歡語款款。其情實手足。臨行鯉庭辭。歷歷膺上錄。掃灑覺久缺。爾兄弟可贖。千里罔或墜。恐懼輒懷毒。擧禮昔戒僭。惟訓急約束。投珓卜良辰。陽動日正旭。惕若穆將事。蘭芳共沐浴。盥澡卽陳設。豈敢保老僕。饌燔西海魚。飯剝北疇粟。舊摘杮尙紅。新醅盞仍淥。周旋儀靡愆。只嘆誠不篤。熏熏幸居歆。粗伸此嘉告。雨露謝后土。淸庶亦相續。左右望洋洋。哀涕從中促。憶昨襁褓初。鞠撫愛偏酷。岐嶷悅成立。室家更委曲。遠遊癸巳春。奄忽纊莫屬。是年隨父廬。終喪性所欲。去取司馬目。未榮但自辱。矧伊選龍頭。慶筵愈感觸。兩朝寵眷重。孰非遺澤沃。庶來致泣奠。鞅掌猶桎梏。萬端腸內熱。幾望南飛鵠。邦國近震肅。鼎钁復犴獄。赫赫斯竄殛。大赦限魅蝳。維時遭齒舌。輩流最碌碌。杜門思厥咎。數畝堪蹐跼。誰能見我剛。我恨棖也慾。念親衰以病。溫凊悶凉溽。顧汝季當歸。晨昏請席褥。命矣吾何憂。守拙無迫督。往往飽餕餘。安肯辭樽醁。醉吟益酸辛。古今棊一局。</text>
<title>中宗大王練日。在水落庵。十一月十五日</title>,<text>此日前年哭侍臣。今年此日泣山人。那堪急景當成練。正想安陵又就新。聖自厭勤捐社稷。天方悔禍發慈仁省愆時復携僧話。畢命林泉有宿因。</text>
<title>宿上草幕。次南軒先生方廣寺韻。</title>,<text>絶頂羣山盡。懸崖細磴成。妙香鍾後積。白月雪邊淸。不許觀虛寂。難容說竪橫。長懷廣漢子。題寄是何情。</text>
<title>積水菴贈靈雲。二律。</title>,<text>積水新精社。桃花舊主人。霜摽松倚壑。風度鶴摩旻。斷物能看靜。提無欲覓眞。相逢對一笑。亦足慰孤臣。													多病仍謀拙。歧途便迹疏。聲名半生誤。松菊百年居。且要源澄凈。還須體寂虛。遠慚唐吏部。覊旅悅從廬。</text>
<title>思勁詩軸。讀休菴所賜次韻。慨然有感。輒復和題。</title>,<text>傳註留情負象山。十年說話摠成閑。憑君眼著鵝湖辨。詎喚澄源做兩般。</text>
<title>衲思默披軸。示余丙申所題。繼有休菴賜次。詠之憮然。仍再和。遣且塞師求。</title>,<text>積雪歲寒柏。空山日暮雲。徘佪吾半道。零落孰尊聞。詩把才難敵。神交德可熏。重逢默師語。不寐夜將分。</text>
<title>題淸順軸</title>,<text>我非孔氏徒。貿貿守陋巷。偶來招提遊。逢師心則降。義動寒松靑。神騰旭日絳。欣然說其法。蕩蕩橫流洚。同受皇天衷。兩端爲扣撞。中夜還自嗤。夫誰砭我戇。</text>
<title>慧洽。舊知也。乞詩甚苛。仍寄數語。</title>,<text>山中十一月。北風殷崒兀。雲低陰崢嶸。雪合響窸窣。落日谷更幽。丁丁萬木伐。病夫臥數夜。頗喜有黔突。孤眼佛燈前。傍覺僧多謁。翻懷八載知。獨憐洽也訥。靑眼相爲開。晨鍾深省發。微笑索題詩。其意復眞率。嗟予心已灰。焉得說倉卒。山之中可留。書空仍咄咄。</text>
<title>家君生辰。在觀音寺。十二月</title>,<text>年年十二月。和氣滿中堂。棣萼欣無故。雞鳴慶有康。國憂還自棘。家報又誰將。獨坐千山裏。空懷獻北岡。</text>
<title>贈僧道全</title>,<text>陰谷有病質。昏昧復放逸。事物逐日日。識十不記一。向來吾思密。全也多朴實。對話欲詳悉。吶吶不能畢。我時或窮詰。低頭自羞慝。往往故慢叱。含笑無惕怵。久而益眞率。相好保始卒。十載幾入出。傷心難具述。遠川侍宅恤。月再從齋室。楓岳曩採朮。是夏來接膝。烏兎過箭疾。陋姿元蓬蓽。相期種酒秫。亦有園中栗。媿我常汩汩。顚躓誤儒術。官非休乃黜。宿計猶可必。故山免相失。上人顔色溢。爲留日五七。其情更膠漆。有言卽援筆。豈足求聲律。</text>
<title>贈信明上人</title>,<text>明也元離俗。翛然早脫御。盂笻一介淡。雲石自家饞。執事還恭謹。修辭更信諴。三旬知可與。百世保無讒。邂逅歡萍水。分携惜鳳巖。風塵隨白眼。歲月絆靑衫。黽勉行招咎。歸來性守凡。林間愧靈徹。天上謝巫咸。漫興神猶騖。多情口轉緘。誰能從我者。滄海有孤帆。上人曾遇于嶺東者。今復有重遊之約。故首尾歷擧。</text>
<title>奉寄康君 三十韻</title>,<text>顧我愚何甚。嗟斯信未能。迷途宜自守。昭代且賓興。不幸巍科取。非優顯仕登。空知干厚祿。靡術效微膺。捧檄憐毛義。茹蓴負季鷹。覃恩戴丘嶽。餘咎涉淵氷。行影久無慊。鼻雷終莫弘。情輕滂母子。義棄鮑儕朋。世兆瞻松柏。殘巢就斗升。林泉收勝業。暘雨祝休徵。問竹開荒徑。尋桃認武陵。門辭長者轍。圃受小人稱。不占枝間鵲。徒看璧上蠅。只應身不辱。豈敢産須恒。飮水堪居巷。浮雲任曲肱。賦均皆此樂。生晩獨安馮。悵望寒天樹。愁懸靜夜燈。長才千里驥。高節九霄鵬。同志襟期密。通家契分仍。盛名那免累。多口屢敎憎。於外爲窮達。其中乃損增。藥從傷臂驗。𩐒笑熱羹懲。命矣難尤怨。求諸益戰兢。出言庸必遜。修行細猶矜。坏樸三傳晦。規模一貫曾。舊聞時復繹。新得日相承。記誦亦云玩。本源先要澄。詠懷沂水老。惺法瑞巖僧。絶頂飢誰忍。山陰興可乘。悠悠仁智境。春服共騫騰。笑一作豈</text>
<title>出觀音寺示弟</title>,<text>去月來病翁。今月歸病翁。山中無大風。山外多大風。逕危層氷橫。石裂幽泉通。老馬蹶復立。凍僕愁亂峯。靑靑勁松葉。密密綿竹叢。巖邊一鳥鳴。往往潛陽沖。含笑吟古詩。好人亦後後。好人嗟予季。深衷相與同。</text>
<title>立春詠懷</title>,<text>聖主元年達。窮村淑景新。經寒梅意思。帶臘柳精神。菜脆傳纖手。醅香入老唇。弟兄相顧色。遙祝北堂春。</text>
<title>臘月卄八日夜遣懷</title>,<text>君臣合以義。人謂人非天。誠非天乃人。此心久已脧。本來盡天敍。何必血氣連。未敢辨重輕。唯行有後先。寇讐與國人。所以警齊宣。尙忍出諸口。抑傷賓師賢。不慈而亦孝。聖君仁德全。家塾術序空。深山窮谷闐。借問是人爲。自不知其然。默默孤臣存。涕洟寢席前。</text>
<title>聞驅儺有感</title>,<text>除舊布新自有方。還愁出入更無鄕。胡思亂想仍相繞。下手輕輕勿助忘。</text>
<title>賦蘇軾三首○丙午正月</title>,<text>文章氣節摠非輕。四海煌煌擅大名。地下相逢嘔血友。却將何說辯縱橫。						一世有辭王介甫。九原含笑叔孫通。只提大尉軍中令。驅入秦坑萬國空。						爲惡白來千萬枝。仁人天討本無私。若從百載同聽獄。誰是先堪禦魅魑。</text>
<title>別弟曉書</title>,<text>長枕欹危夢未闌。五更春雨渭城寒。明朝綠柳千條細。人在樓頭路渺漫。</text>
<title>又贈無悔</title>,<text>丙午春正月。今朝日出時。數行靑柳暗。萬點白雲垂。默默頻相顧。悠悠只自知。晨昏君善事。我死復何悲。</text>
<title>別無悔。醉後作。</title>,<text>兄曰嗟予季去鄕。白雲飛處是高堂。酒寬詩遣都虛語。醉裏孤吟更熱腸。</text>
<title>弟行六夜。餘寒更劇。念而有作。</title>,<text>去宿是何處。客懷當五更。雪漫凝枕席。風急動柴荊。明日安憂老。前宵訣病兄。秋來收我骨。陰谷近先塋。</text>
<title>遣興 五首○二月</title>,<text>賦性何開明。向方蓋亦早。非無學者姿。不免趣時好。津要常紛紛。自知染素抱。多言且不愼。實有招禍道。大義尙熟聞。百口爲可保。盡室輿臺班。呑聲望蒼昊。						美質信近仁。剛毅如木訥。芳華盡中藏。悃愊看外勃。斷得義理時。惟知進直突。婦人本脂韋。視爲災殃窟。鈇鉞髮不動。一念老母卒。自嘆學非眞。斯言矧可忽。						頎然君子人。疏亮風格古。儒雅振英妙。文章立門戶。心悅賢聖書。精硏超訓詁。笏有謹獨字。俯仰觀理數。琴堂賞杜母。講筵賀淳父。一夕哭王庭。道死無悔怒。						漆兮何自割。膏兮何自銷。白露秋風間。蘭桂未全凋。離披在嶺湖。老幹存高標。也復可憐枝。歲寒方丈遙。牛羊勿更侵。故國須有喬。但得全初服。存沒盡閴寥。						一夫誤多士。爾罪實當誅。奈何保厥身。齊名二三儒。顧乏范滂義。易失萱堂娛。遑遑就祖業。雨露旣霑濡。焉得奉晨昏。食力仍充租。死別長嗚嗚。生者心弗渝。</text>
<title>詠梅十二絶</title>,<text>坐上春風面粹然。栗溫佳氣出藍田。詩人相愛多相褻。不作姸妃卽瘦仙。						色精內白有悲歌。認取江南樹獨嘉。自是偏從忠愛發。箇中遺了一團和。						侵凌霜露看黃英。殘後交承便到兄。歲暮黃昏能幾度。只拚三逕了淵明。						淸香瘦影本來奇。天遣精神在此時。得雪有詩增勝槪。覺將期待着人爲。						苦節寒心是自家。天機動處有英華。莫嫌籬外紛紛過。未必看花便識花。													深衣整肅欲無言。玉色平和稍可親。階下雪中終日立。里閭爭指喪魂人。終日一作良久						尊前高詠發天眞。方與梅花一樣春。更好醉中看不細。風飄一點轉愁人。						花正開時春正宜。千紅萬紫摠低眉。懸知他日繁華地。故遣嬌鸎詆玉姿。						雪膚何所着纖埃。便近衙蜂不拒來。莫把素心傾底蘊。恐因漏洩蝶聞猜。						知心只許竹和松。吐露何嫌雪月中。還有苦吟多病客。一生懷抱偶然同。						耿耿巡簷對舊知。百年開破我心期。本來不擬花能答。不語花前更語誰。						疏影橫斜水淸淺。暗香浮動月黃昏。邇來詩思人間盡。空向西湖怨少恩。</text>
<title>紅梅</title>,<text>淺紅初綻雨中肥。淡白還斜竹外枝。偶是東風添醉面。雪霜標格我曾知。</text>
<title>晩雨</title>,<text>醉扶藜杖過寒梅。脈脈黃昏小雨來。便向空齋掩耳臥。殘燈無熖半牕開</text>
<title>仁宗大王練日。隨家君在遠川廬。前冬○中宗練日有作。記吟慟甚。仍用其韻。敍兩朝之眷以自遣○按七月初一日也。</title>,<text>先朝吏部最微臣。曾是春坊左右人。筵上從容元氣會。鑑中流動一陽新。初朞奄及咸陳練。實德遐垂獨誦仁。不敢明明啼向北。屬私殷奠慟相因。</text>
<title>謝紙贈元上人</title>,<text>一束剡藤天下白。山僧持贈作人情。邇來文力都衰颯。猶擬途中記雨晴。</text>
<title>次韻答學敬勤意</title>,<text>自棄少新調。相逢多宿緣。校名猶別路。原性盡由天。隔幾重公案。同三夜法筵。昏沈跳擧戒。炯炯各當前。盡一作實</text>
<title>書恩重經後。僧玉蟾有請。</title>,<text>施始於親是有差。才看一字淚翻河。天堂地獄他年事。曾向渠家養得麼。</text>
<title>發沙谷五首○十月</title>,<text>鷄鳴策駑駘。沙谷村逕微。參錯星斗橫。蒼茫霜露霏。亂石不回輈。僕痡先愁歸。林風爲我至。慘慘吹寒衣。病夫兩耳聾。樹底流泉飛。追思十年非。歎息踰知非。知非峴名</text>
<title>藏巖</title>,<text>晨過水靑亭。歇馬藏巖早。川原稍淸曠。人道山田好。隔溪見數屋。簷斷不蓋草。鷄犬占安閑。柴門吏罕到。豎儒愧拙謀且足開懷抱。歸來落葉深。忘却桃源道。</text>
<title>兜率</title>,<text>山中風雨交。霰雪復如競。崢嶸聳瘦骨。九容一不正。低雲忽高褰。我在兜率境。枯莎戴白石。墜葉浮寒鏡。陽坡足可愛。吾慮亦旣靜。沈吟惜前期。落日僮稚病。</text>
<title>甆店</title>,<text>我行當初冬。是日大風雪。小店依高崗。牖壁太半缺。二更奴已鼾。三更馬空齕。漫漫苦夜遙。月星但明滅。縮爲凍龜形。衣裳冷勝鐵。我鼻洟長垂。我肌膜盡裂。不憂我血壅。乍嫌我骨折。奈何活底物。不火愈自熱。</text>
<title>黑石</title>,<text>黑石不可度。石黑深更狹。昨日急雨多。今晨氷霜疊。飢僮血流脚。老馬肉戰脇。淺瀨復却跌。濕盡綿若袷。此豈章惇爲。仰天聊自慊。歸時只此脛。莫謾怕朝涉。</text>
<title>迎陪北堂泊金灘。灘上留宿。蓋有待也。時舍弟亦在。夜間口占。十一月</title>,<text>滿目風塵在。關心道路難。檣烏過塔野。浦鷁宿金灘。親老憂兒疾。兄羸問季安。從今樂吾土。天意且相寬。</text>
<title>宿仁山驛里。短述示弟無悔。</title>,<text>仲冬風日始凄凄。十里寒雲暮色低。郵店蒼茫依亂樾。郡樓丹碧隔淸溪。枕邊擾擾逢新鬼。客裏遑遑失舊蹊。自古浮生皆涕淚。只今何獨怨分携。</text>
<title>奉寄金和叔公金時權句催科</title>,<text>歲暮山中短景奔。此生懷抱爲誰論。名紆簪紱精神散。身返衡茅雨露渾。且向親朋休一字。敢於糟粕覓眞源。閑來擬檢南康法。調製都輸處士門。</text>
<title>立春丁未正月</title>,<text>淑氣熏晴柳。祥飆入凍梅。康衢今日樂。壽域八荒開。世世歌常棣。年年戱老菜。不妨新德去。可怕助長來。常覺助忘工夫下得最難故有尾句</text>
<title>喜聞康元叔還自一善。聊短述二首錄奉。</title>,<text>自棄三冬學。相思一夜談。心肝徹金石。雲樹限東南。世事多新得。浮生只舊諳。貞兒明在眼。懷抱更難堪。						鵲噪驚良久。人過訊再三。盍簪應取悅。買櫝却懷慚。春雪欺殘日。寒波攪靜潭。茫然待相警。臥病一茅庵。</text>
<title>元叔有約不至。仍寄短律。</title>,<text>百年多病老晴窓。夜夜沈吟對小釭。立定無功都餒氣。坐馳難攝只空腔。乾坤莽蕩悲新鬼。溪谷幽虛喜舊跫。嶺月向圓圓又缺。何時尊酒我心降。</text>
<title>歲己亥。遊楓岳。僧祖淡從焉。別時有贈。今遠訪相示。爲之三歎。遂次其韻。</title>,<text>丁未春正月。山中一草庵。形容長別離。魂夢幾東南。碧眼空堂得。淸懷永夜探。無因再乘興。回首九年慚。</text>
<title>元叔誦慶老乙巳春之句。相與憮然。輒用其韻撥悶。按慶老。金禧年字。</title>,<text>斷斷盆城子。憧憧喜送迎。終宵無盡意。每作不平鳴。有友皆分散。無書問死生。相逢會溪話。回首動悲情。會溪元叔號也</text>
<title>是春。元叔同有和作。今再次韻寄懷。</title>,<text>江流日浩浩。獨掩江上扉。孤舟橫盡日。誰與坐漁磯。						風驚洛水下。日暮烏山隈。靜者心多妙。逢門莫浪開。</text>
<title>宅卿先君挽詞二月</title>,<text>風浪無晨暮。湖西隔漢江。丹心瞻舊闕。白首寄寒窓。流落雲千疊。沈綿酒一缸。覊魂長自返。毅氣竟誰降。柳設前池褚。銘垂二字杠。病中孤執紼。涕淚對殘釭。</text>
<title>宿率面人家。阻雨一日。</title>,<text>倦睡皆癡僕。愁吟獨病翁。雪和終夜雨。雲逐自南風。鳥雀依寒壁。藩籬帶槁松。源中存晩計。造物不相容。</text>
<title>道望花山</title>,<text>林開二水會。天遠數峯尖。古迹神龍去。幽期道士潛。黃精日中飫。白石夜來添。擬逐桃花浪。人心到底嫌。</text>
<title>暮樓</title>,<text>山逈樓高日未沈。暮雲天際看輕陰。何人獨怕黃昏近。默默憑軒涕泗淫。</text>
<title>和寄還珠韻 按還珠。丁舍人熿號。</title>,<text>離索年來無好懷。窮山獨夜。病形骸。是非好惡存時正。恐懼憂哀發處乖。便把聖經賢傳廢。都將新得舊知埋。永思我友能安命。靜裏焚香坐似齋。</text>
<title>庭前老梅。三月始葩。亦其土性風氣然也。三月</title>,<text>春晩猶嫌冷。心淸未肯和。誰憐一枝好。竹外自橫斜。暗嗅生香續。幽看得意多。從敎伴杏艶。不喚作梅花。</text>
<title>漫興</title>,<text>此間有幽意。獨立却茫然。早蝶懸紅萼。歸禽墜碧鮮。砧聲聞漸急。山氣看仍姸。不飮盃中物。風光過眼前。</text>
<title>贈別</title>,<text>京洛群山外。田園數畝中。過從眞袞袞。離別太怱怱。多病春三月。深衷酒一鍾。東風悲送遠。雲雨白濛濛。													芳草生原野。梅花落一村。相看頻執手。默坐盡銷魂。薄酒猶情飮。荒詩且志言。人生不相見。漂泊任乾坤。</text>
<title>閱德陽遺稿</title>,<text>萬古蒼天無一言。偏敎善類苦䘖冤。至情那忍范滂毋。淸議孰回忠獻孫。不汗應知五日死。未招還有百年魂。遺篇更着人心讀。起立啼垂舊血痕。</text>
<title>寒食。在遠川。</title>,<text>窮山對寒食。三月來陰風。壠草將舒綠。巖花未放紅。佳辰豈强飮。俗節每勤崇。俯仰徘佪晩。昭明自有融。</text>
<title>觀宋史</title>,<text>撫掌當年笑未休。高張一網衆兒咻。奸邪先可辨文正。事體莫須有岳侯。道學遽聞爲僞學。逆流曾見是淸流。九原何必長垂淚。眞箇天心嗜盡劉。</text>
<title>偶成</title>,<text>水闊魚何畏。春深蟄不驚。全生多忌諱。待死絶經營。詎有中和氣。猶無忿厲情。怡然戱且慰。李杜旣齊名。</text>
<title>斷酒 進退</title>,<text>春風							小甕熟。寒夜一堂馨。氷散泉流咽。霞殘竹葉淸。深思吏部醉。不忍大夫醒。頭上巾何負。悠悠賢士情。</text>
<title>道中別舍弟 三月念後○按是時謫順天</title>,<text>已誤乾坤愛。難爲父母情。蒼茫看我弟。奔走送君兄。泉下逢顔面。人間決死生。遄歸侍二老。明報子心平。</text>
<title>追寄舍弟</title>,<text>嚴譴蒼皇去。私恩泯默遲。他生溫凊日。垂死聖明時。一慟仍形脫。深愁已骨離。游魂儻得返。與爾永追隨。</text>
<title>路逢衲法泉。自言省父歸山。</title>,<text>飛錫投何處。寧親返舊山。蓼莪雖欲廢。恩重未應刪。異路爲人子。同庚寄世間。疏愚獨多釁。鶴髮豈重攀。</text>
<title>雲峯。謝金秀才。</title>,<text>聖恩天廣大。朋好日纏綿。仁里襟相照。窮途愛益堅。且看菰勝玉。況把酒如泉。別贈襄陽集。敎予警謫眠。</text>
<title>答寄舟川</title>,<text>吾君之命敢行遲。忍淚趨庭暗濕衣。岸上不逢樵叟語。道中安得故人譏。病身天地南溟遠。愁思星辰北斗巍。他日九泉應刮目。新知培養轉精微。</text>
<title>自吟</title>,<text>春盡南涯丁未年。是年聊復入重泉。哀哀父母劬勞極。可忍相持說順天。</text>
<title>懷人 四月</title>,<text>瘴癘昏炎極。沈綿日夜催。虛名惟我共。愚抱向誰開。天命元生死。人爲豈福災。君能輕去土。不見北堂哀。</text>
<title>隣老來話</title>,<text>南隣有一老。形容頗枯槁。悲我遠遷來。爲談風俗好。魚鹽亦旣饒。土沃實惟寶。請公愼勿傷。歲月尙可保。聞言更淚滴。父母俱首皓。不與咬菜根。悠悠望穹昊。</text>
<title>杜鵑</title>,<text>殘夜不須怨。故山猶可歸。初聲從客聽。幽意與今違。衰病雙親在。音書萬里稀。覊魂亦將化。覺爾讓沾衣。</text>
<title>蜘蛛</title>,<text>獘罟昏仍緝。新絲曉不牧。營蠅本交亂。舞蝶自輕浮。只爲充腸業。非關殄物謀。天機異人事。杜子謾多憂。</text>
<title>讀書</title>,<text>仲尼畏匡人。文王囚姜里。死生在前了。處之恬然耳。識此爲何人。千載子朱子。畢竟揭一言。分明見道理。						鼻息尙如雷。氣貌還勝昔。人知誠所致。自言學之力。二公古大賢。豈是强制得。淺見不無疑。靜坐究其極。</text>
<title>贈李察訪</title>,<text>自斷孤生不問天。十年膠擾坐追諐。學如畫虎終虛棄。身是醯鷄亦苟全。但得歸魂北堂下。未須牧骨瘴江邊。尙存一息皆吾分。此日思齊喜見賢。</text>
<title>坐有誦喚仙亭題韻者。感而和之。</title>,<text>湖上爭看李郭船。咨詢風俗必儒賢。時從南國甘棠下。暫醉佳人錦瑟前。盡興那禁憂自集。多情不免物相牽。誰知澤畔無窮思。都寄亭中第一仙。						題喚仙亭圭庵													紅粧翠黛載樓船。新政應知太守賢。嬴女奏簫歌扇底。馮夷擊皷舞衣前。江魚吹浪牙檣動。沙鳥驚群錦纜牽。莫道三山迷處所。喚仙亭上會神仙。																				河西							詞伯醉乘船。一曲陽春和古賢。雲雨惱吟殘夢後。龍蛇驅筆未醒前。千年形勝江山在。幾日風流世累牽。便向林間對靈徹。甘從地上作神仙。伯一作客						次圭庵河西子						數夕天南泛海船。今來下榻愧非賢。笙歌半入雲煙外。風雨全迷草樹前。樂事不妨深盞倒。征移休被美人牽。江頭落日蓬瀛近。擬向蘭舟喚列仙。時河西醉眠。府使令妓督詩云。</text>
<title>口號</title>,<text>一別生前子。孤囚死際臣。瘴雲秦嶺隔。腥雨島夷隣。骨肉恩當絶。奚奴意轉親。幽明若同罰。永失奉昏晨。</text>
<title>謝成秀才。成時在府衙。</title>,<text>迢遰三韓路。覊危萬里身。大官逢令史。高義薄層旻。白見炊雲子。淸知酌聖人。君能更相愛。不厭問窮鱗。</text>
<title>芍藥花</title>,<text>莫惜浮生不似他。鬼神消息奈時何。一朝飄落終無有。來歲重開是別花。</text>
<title>謝道岑</title>,<text>多病春風過。開顔宿霧晴。尺書傳友信。團扇作人情。月色今宵白。猿聲萬里淸。平生泉石興。見爾不勝評。猿一作鵑</text>
<title>得聘君書及妻信</title>,<text>完人劉待制。老友蔡先生。撫分眞如子。心期不以甥。喜從趨正路。惜自近虛名。反築泉臺下。悠悠賜也情。						結髮爲夫婦。呑聲永訣離。他生猶未卜。同宂已難期。墨潑霑牋淚。行斜亂筆辭。執書憐爾寡。無子可從之。</text>
<title>偶成 十韻</title>,<text>地理							昇平鎭天涯壯麗邦。聖恩殊渙汗。臣罪實愚哤。抱有丹心一。瞻無白日雙。炊煙連海岱。瘴霧入軒窓。舊學頻臨鏡。新知獨對釭。魂敎游北路。心要在中腔。逝水何曾捨。頑雲不肯降。幽音休楚奏。妙理倒賢缸。寂寞終投閣。忠誠遽赴江。分明枉直戒。豈必淚如淙。</text>
<title>後二日有感復得百字</title>,<text>嶺嶠雙蓬鬢。庭闈一片心。天時自朝暮。人事獨呻吟。砌藥迎風落。墻莎挾雨侵。竟無乾鵲報。徒有濕螢沈。瓢棄緣蘘罄。詩多爲興深。奴從旅榻鼾。馬是故鄕音。幽坐鬚長撚。空書字豈尋。依阿妾婦正。富貴丈夫淫。十目能窺肺。餘生莫愧衾。由今且蓄艾。垂死病難任。</text>
<title>有懷喚仙亭不到仍和前韻</title>,<text>倚有新亭泛有船。乾坤納納古今賢。路歧非一嶺湖外。風景不殊尊酒前。言發鬼神常竊聽。興來形色輒潛牽。扣舷莞爾從漁父。弄月翻然任謫仙。</text>
<title>紀實</title>,<text>鷄足橫臨北。龍頭繞在南。巨魚滄海出。脩竹碧霄參。土沃方阡陌。民貧十二三。昇平佳麗地。魑魅亦包含。鷄足山名龍頭浦名</text>
<title>成世雲還。憑寄家書。</title>,<text>老病吾親在。尙州縣化寧。鴈辭蘇武繫。犬豈士衡聽。澤畔頭渾白。天涯眼忽靑。好歸成大孝。傳札一奴星。</text>
<title>得友人消息 後仍寄舟川</title>,<text>無雙國士遇。不特古人知。忽灑盈襟血。翻成滿紙辭。深情相愛日。殘影獨行時。亦見平生學。幽冥詎負期。</text>
<title>謝薑西隣柳丈見惠 五月</title>,<text>培植能成物。分張不待求。辛溫風味蘊。凈白雪芽抽。且向窮年服。那從九日休。神昏況氣臭。病裡幸無憂。						賜霑眞昨日。持養卽同時。忍誦絲綸汗。誰調草木滋。煙雲天北極。瘴癘海南陲。逐客嘗新意。無端涕濕頤。</text>
<title>愁坐對客。呼韻輙書。</title>,<text>疏戇負虛譽。沈綿抛古方。地蒸炎瘴重。天闊暮雲長。客夢浮千里。家書靜一鄕。浪傳烏鵲喜。起立久彷徨。						暗折猶存骨。眞傷半死心。光陰秦嶺遠。天地楚江深。蟲盞頻挑玉。蛆尊孰換金。惺然不眠處。祗放短長吟。						消息南中苦不眞。此生如寄暫時人。孤臣孼子腸誰熱。僞學虛名道自堙。塵爵未因消惑弩。仙槎何計訪知津。只今宋玉無招賦。終遣離魂底處臻。</text>
<title>端午日。兪張朱携酒來慰。</title>,<text>重午							昇平日。窮鱗大海濱。相知二三子。來問獨孤臣。竹葉侵尊淥。榴花照眼新。沈吟從滯迹。爛醉卽忘身。問一作訪						長饑歌競渡。痛飮讀離騷。潦倒神先瞀。狂疏氣莫高。三韓深雨露。五月尙風濤。傾蓋眞如舊。投詩擬木桃。</text>
<title>酧友 陶谷</title>,<text>三載停雲暮。今宵對月初。便將垂瞑眼。能讀盡情書。湖嶺天南極。形容澤畔餘。君親旣多負。向爾欲霑裾。													愚妄名虛竊。流遷死實甘。朋情幸相愛。民德豈同慚。舊聞唯堪熟。新知莫謾貪。九泉還識路。夜夜任高談。</text>
<title>喜雨。示兪軼。</title>,<text>好雨知時節。何如杜子春。上農霑上瑞。中夏浹中旬。摠喜來商弼。誰嗔助宋人。却携千里酒。一飮備甘辛。庭闈送酒一甁													東國							雲霓遍。炎荒瘴癘收。官書大有字。客破屢空愁。亂陌聽蛙吹。深杯看蟻浮。僑隣遇佳士。昏醉每相謀。</text>
<title>謫躡先生後。輒生悲感。情見乎詩。按寒暄金先生。初嘗謫此。</title>,<text>好過瞿塘灔澦堆。容髭依舊不歸來。獨沿千載伊波遠。人憶當時宋網恢。殘熖尙堪開後學。報功終許寵中台。自知小子狂疏甚。急向泉臺幸見裁。</text>
<title>夜坐泣書。三律。</title>,<text>邊徼烏音短。庭闈鶴髮雙。病悲權以制。喪欲失於庬。自覺心爲火。誰看涕似瀧。百思終不極。萬古有深江。													右北堂																			天地從夫義。夷蠻出贅風。更緣虞薄業。難與樂同宮。汝弟猶圖永。吾兄豈克終。滂沱萬行淚。獨坐在樊籠。													右弟妹												義已如端木。恩何啻直卿。頑甥辱敎訓。順婦誤平生。薄命紅顔落。深情白骨明。三從已無計。死別莫呑聲。																				右聘君反妻</text>
<title>屬病不赴隣邀。以詩謝之。六月</title>,<text>尙覺新知樂。招要意頗眞。包濡占夏苦。漙露發秋醇。已任風頭戰。何方濕脚仁。馳情但坐嘯。江海一窮鱗。予素嬰頭風。比苦脚濕。</text>
<title>大赦</title>,<text>聯翩彩仗過通衢。蕩滌恩波盡海隅。君子休言小人幸。昇平還有一臣枯。盡一作極						客來稱說聖恩殊。周禮從前及戇愚。却有戇愚輕重律。君能知彼未知吾。却一作自律一作別</text>
<title>夢與同志。講論傳註。覺輒記以短律。</title>,<text>吾非一日長乎群。媿却相推會以文。道在尼輿關洛婺。心傳堯舜夏周殷。精微散處須詳說。性命源頭豈遽聞。此樂亦因吾輩設。儘敎千載李斯焚。</text>
<title>久雨。憶家君之病。</title>,<text>惟天咨久旱。旣雨不知晴。皷吹全沈竈。檣帆欲浸城。空添愁脚氣。無復喜跫聲。秦嶺何由望。千行我涕幷。家君有濕證。雨則輒劇。</text>
<title>次士炯韻</title>,<text>雨意沈沈夜不風。燈花相報慰逃空。凝神未發驚人語。作主猶存盡已忠。江上形容枯似木。天涯魂夢亂於蓬。坐看萬里煙塵靜。明月歸來城市中。自煙以下十字。乃炯夢作。而補其上。故予亦因之。</text>
<title>挽崔廣文郊崔時染癘。卒死于校。</title>,<text>江海相逢士。京華卽舊諳。爲官從獨冷。得酒樂同酣。窅窅披炎霧。沈沈觸瘴嵐。浮生只如此。垂死且何堪。不見蒲帷整。空歌薤露湛。分明北堂上。鶴髮兩㲯毿。</text>
<title>次喚仙亭金厚之韻。贈李靈老。時赴李邀。置酒竹亭督賦。</title>,<text>竹畔新亭亭下船。此間應有主人賢。關山月色三韓外。江漢風流萬古前。不遣行藏堪獨倚。謾多哀樂故相牽。醉看天地皆枯骨。衰白何須問列仙。</text>
<title>醉戱又贈</title>,<text>暮樹承微雨。華堂引細風。倦鷗歸水曲。缺月入雲中。顯被催詩駁。潛輸避酒功。主人情爛熳。百歲我心同。</text>
<title>別士炯。炯能記吾昔日之贈。輒用其韻。</title>,<text>我心昏復逸。此理密而微。夢裡閑人過。頭邊急景飛。鷄鳴虞舜善。瓢飮巷顔幾。君見天行健。何曾有息機。</text>
<title>有人請詠其亭。供韻亂草。卽滅。</title>,<text>華亭逼湖水。君子實攸寧。福地專蕭爽。高標失杳冥。峯廻靑竹嶼。波散白鷗汀。綺霧流疏箔。香颷轉曲欞。入林飱玉脆。開甕薦銀腥。月凈忘憂席。時揚盡興舲。無嫌吏部醉。不忍大夫醒。授簡焉能賦。悲吟在一聽。</text>
<title>題定慧寺僧行靖軸中。用河西韻。</title>,<text>西日昏炎瘴。秋雲在碧層。江潭形潦倒。歲月鬂鬅鬙。華卷來何晩。疏襟覺暫澄。相催白雪和。自乏玉壺氷。</text>
<title>苦雨書懷。韻盡乃罷。</title>,<text>六月盡淫雨。楚氣流伏枕。廢帙澁綠銅。頭髮沐如沁。豈得有軀殼。熏爇心下廕。左右愼所觸。日夜寄僦賃。推戶復掩戶。瞿瞿終莫闖。道中降珠玉。海遠息氛祲。無恙下畦苗。逼岸存幾窨。孤囚詎卽知。腸熱口先噤。東西苦泥濘。有如受間譖。萬里多風濤。行旅眞設禁。堂後萱草繁。樓前綠竹蔭。愉怡不可謀。優渥有餘廕。百日消息無。涕盡血欲渗。有詩誰與吟。無酒我曷飮。苟生諒多慮。誰能爲我鴆。豈輕溝瀆諒。豈干恩澤浸。哀哀我二人。劬勞彌月妊。夜夜浪隨侍。曾何信夢讖。弟妹各蕭條。心緖亂於絍。天地且俯仰。欲語還生𦧈。吾聞一息存。古人以爲任。安之不憂懼。夫我獨何甚。</text>
<title>義是 七月</title>,<text>義是行於外。君非合以天。如何一片赤。轉作萬過煎。形泊秋窓月。魂飄曉樹煙。低頭永泯默。欲哭在人前。</text>
<title>次古人韻。幷和其意。</title>,<text>臥痾驚我在。幽夜怨秋遲。祗有新天月。渾如舊國時。醒惺常被酒。吟色轉生詩。此意吾先獲。存亡不可期。</text>
<title>十六夜。喚仙亭二首。次韻。</title>,<text>二八初秋夜。三千弱水前。昇平好樓閣。宇宙幾神仙。曲檻淸風度。長空素月懸。愀然發大嘯。孤鶴過蹁躚。						高桂長橫漢。圓蟾不沒河。半空初下露。萬里摠無波。白髮當樓滿。丹心此夜多。忘言不須辨。自樂豈由他。</text>
<title>又飮靈老亭。次韻。</title>,<text>白月搖漁岸。凉颷轉柳磯。開尊霞屑窣。發語玉霏微。天地有消長。江山無是非。新亭楚囚奏。歸興不禁飛。有一作空。山一作河無一作肯。</text>
<title>又坐賃居之庭。令學子供韻。大醉放筆。十韻。</title>,<text>孟秋十六夜。皓月可中庭。萬里南溟海。千層北斗星。江邊數杯酒。澤畔一枯形。有夢連三夜。無人問獨醒。世情須備閱。天意不曾停。誰怨昇平曰。孤愁卅二齡。死期方荏苒。生理任伶俜。滿腋風生砌。霑衣露入廳。草根吟懶婦。墻角落流螢。醉後仍高枕。幽懷付杳冥。</text>
<title>家君付詩命次。製進</title>,<text>才微德薄尙虛名。墜盡平生忠孝情。頭上照臨懸白日。腹中光彩活丹誠。稻風滿谷秋聲集。竹露侵樓凉意生。咫尺南天堪送喜。分明有弟數擧觥。</text>
<title>次韻贈成世準爲別。</title>,<text>舊國三韓路。他鄕七月秋。殘蟬不停咽。歸燕欲生愁。古義應慚劣。新詩爲解憂。無由覿淸盼。覊思復悠悠。</text>
<title>水精葡萄。得顔字。醉草。</title>,<text>蒼天不愛寶。雨玉落人間。氣襲金莖露。精和楚竹斑。秋風凝碧凈。長夜養淸閑。馬乳徒空戀。櫻桃背自慳。堆盤逃醉眼。騰手媿朱顔。北闕無消息。霑衣咏聖頒。</text>
<title>暮歸僑堂</title>,<text>秋日							江頭坐樹陰。主人相見頗開心。歸來獨臥空堂夜。蟋蟀聲長豆葉深。</text>
<title>和古人韻 八月</title>,<text>懶婦空堂泣。殘釭半壁斜。不醒猶楚澤。有鵩任長沙。胃冷侵胸刺。頭風滿眼花。泉原本吾宅。人世暫相嗟。</text>
<title>九魚歌</title>,<text>孤臣久病口索蜜。我僕不對去若逸。須臾床畔盤中實。遽揩病目還怪詰。果從漁人乘漲溢。提綱得三此其一。奴忠豈解難已疾。手欲撫之心蕭瑟。小者如針大如筆。信知有罟如許密。交頭駢首戀儔匹。呴濕濡沫保弟姪。有時戢戢氣猶怵。半死半生誰相恤。無池豈愁校人出。無米豈學子英術。試注小盆聽汩汩。顧視牛蹄亦已佚。童來亂投遭驚叱。姑待圉圉母遽黜。倒者側者命云畢。或有生意那可必。指點其長數滿七。二兒逐隊如相率。濟濟或恐失其弼。眷眷不忍離其膝。丁寧附耳語昵昵。汝惟少寬無戰慄。江湖滿地勢蕩潏。蟂獺詎肯饒蝦蛭。不見廚前委比櫛。可憐割鬐而去乙。區區一勺尙寧謐。豈不可冀延數日。顒然出聽若愧慝。皷腮吹浪請自述。造化羣形至纖悉。禍倚於福凶藏吉。合散消息莫可秩。登龍飼犬還一律。彼生無得此豈失。夕死非緩朝何卒。天地誰爲百歲質。惡不須殃善不隲。於焉不嚬且大咥。相看自卯將至戌。汝今榮辱自不卹。人若暴殄亦奚嫉。有忿必懲慾必窒。一理如燭坐暗室。</text>
<title>和沈豆韻</title>,<text>落日靑山郭。高雲碧水秋。形骸元似木。節序正如流。不作江南賦。空吟澤畔愁。相逢一尊酒。半世思悠悠。碧水里名</text>
<title>醉贈南壽崑時南供韻</title>,<text>久雨霽亦佳。仲月來秋風。柴荊掩牢落。誰復驚周公。與君飮尊酒。好思終何窮。正値端正月。相望與君同。天時有晦朔。人事有始終。欲輕腸斷聲。百慮如銛鋒。</text>
<title>聞笛次韻</title>,<text>律呂相和三雨聲。秋風此夜與君聽。關山楊柳今搖落。歷歷邊愁幾日平。</text>
<title>十六夜。對月有感。二絶。</title>,<text>借日齊光爾性情。何曾一夜損眞精。可憐下土偏望處。喚做陰靈有死生。右虧盈						積氣精神一鑑空。怪來蟾兔得相容。何方兩翼摶霄漢。驗取山河影萬重。右怪異</text>
<title>醉時率意放筆排悶 放一作縱</title>,<text>吾父年丙辰。羸瘁自靑春。憂居不薑桂。遑望濕脚仁。吾母年丁巳。勞心疾未已。不得顧私親。萬事懷孔悝。外祖母誰依。三歲添者稀。有弟學未就。有妹粗得歸。質直憐病妻。貧窶無孩提。上訣父母恩。下與三者暌。我非木石姿。性情安能怡。奚暇爲身慮。哭之慟所宜。吾非惜一死。恐重不孝累。古人孰無父。不死良有以。痛飮暢形神。諧謔同于人。隱惡卽揚善。泛愛還有親。田夫及野老。押蕩盡潦倒。有問無不答。有邀肯辭造。囚跣或接客。客喜反無責。吁汝盧寡悔。豈不媿疇昔。使爾早知悟。不被才名誤。寡悔俛首坐。自訟向誰愬。良久忽大笑。顚沛終何懊。死生旣在天。不求從吾好。一室謝相與。靜硏宋儒語。尙友黃卷中。沛然誰能禦。如何北堂情。往往來相驚。愁多不自抑。大醉輒無生。吾死亦非殤。賈傳今年亡。只有朝聞訓。或記終不忘。</text>
<title>戱倣章碣。示南壽崑。南和子九魚歌。因押質字韻來示。予遂戱之。</title>,<text>溪壑潛微質。風濤誤半生。舒君施米日。魯叟不綱情。鵬化無深術。龍攀豈重名。數奇餘九一。且待校人烹。一魚最後三日乃死。</text>
<title>寄柳君 十韻○丁未八月</title>,<text>東郭霽光淨。西崖秋氣高。幽人蔭松竹。層閣俯江濤。車馬封蒼蘚。圖書長白蒿。深懷少餘事。良晤或吾曹。嘉樹遷臣屈。寒華處士陶。流年逐佳句。妙理寄芳醪。已領淸標辱。那堪浪迹叨。辭巢歸燕語。抱葉宿蟬號。萬里音書靜。三危肺膈勞。孤魂久離散。誰肯擬招騷。</text>
<title>昇平百韻</title>,<text>絶鎭三韓外。荒城百濟墟。原田甘嗜堇。民庶盛觀旟。瘴雨秋仍濕。腥煙曉不祛。鑿耕親島嶼。遷徙禦夔魖。戀葉螗喑啞。愁巢燕拮据。井梧風未落。庭草露猶湑。物理寧無極。人生各有初。芊騷空自述。楚奏向誰攄。秀氣非偏塞。分資卽戇疏。劬勞弄璋璧。岐嶷卜龍豬。宗內推承祖。懷中望後余。身疑非帛煖。腹戒不勤虛。妙刻將成鵠。嘉儀更咏雎。床慙右軍坦。門忝直卿居。性命幾虛過。光陰旣亟且。誨頑眞蜾蠃。磨鈍是礛䃴。東洛爲源本。西山豈緖餘。方知小府庫。亦具百硨磲。有志顔何輩。無憂舜不如。時科鄙傀儡。古訓好菑畬。坐榻須穿管。思帷未下舒。靑黃亦災爾。緇涅奈淪胥。榮養從人急。揚名。敢自徐。重輕才倒了。賓主遂迷諸。求刖悲三玉。爲誑喜四芓。汗駒初道路。典午且騰抾。魯泮流芹藻。虞庠撫磬鐻。袂聯皆可與。簪盍得相於。挺拔情松柏。和周勢蟨驉。白眸回望望。赤幟立與與。駭怪喧如雪。紛綸臭似袽。碑無僞學禁。律幸挾書除。鐵鍵堪終鎖。金緘肯或呿。已應身隱遁。猶欲足趑趄。內省呑聲哭。遐懷撫掌唹。昏昏靡實德。皎皎負虛譽。和靖休干祿。馮驩本覓驢。搏鵬離省鷃。高桂出檉椐。一命薰陶聖。俄承羽翼儲。誠明日有進。孝悌永無沮。浩氣涵淸夜。融陽積潤洳。蓴鱸雖悶翰。骸骨實嫌疏。謬薦超遷省。殊恩重得輿。四方音遽密。千品慟焉紓。業啓中興耳。謀貽肯構歟。三年默商宅。五月戚滕廬。顯烈還監憲。潛珠已照車。調和新鼎鼐。祀饗陋鶢鶋。浪迹重華幄。叨牽正始裾。要津群汲引。列宿職吹噓。質略赬生面。光輝淚滿祛。惟知進參朮。未厭殄籧篨。欲下高翔鳳。寧僵百足蛆。頌欣無脫距。易愛有連茹。朋好規膺泰。親私引史蘧。久紆周粟帛。多識魯璠璵。卯酉嬰心疾。沈綿玩背疽。愚忠傷跋疐。懦性冒齟齬。天也何常命。民乎不吊渠。驚捐雨弓劍。記改八蟾蜍。玉几勤遺策。黃麻再勅臚。謳歌神右祚。顧托聖當宁。昭帝英先稟。宣陵氣已舒。人情方願戴。臣病竟思舁。德慕高皇后。班尊漢婕好。殿簾開載籍。禁籞絶苞苴。不敬應夷迸。無將必宅瀦。滌瑕聞渙汗。盟礪看茅蒩。士習歡更鼓。君慈分散樗。薄氷宜閉閤。一畝便歸鉏。凶變遭期服。艱虞窆故岨。尙期陪定省。遽失老樵漁。傍砌凋三莢。中田化幾鴽。譴嚴奔驛馹。飛急會雝渠。跪室占心火。趨庭仰貌苴。狐丘堪繾綣。楸壠爲躊躇。妹隔悲終窶。家遙憶俟著。飢僮顚怨淖。羸馬陟愁砠。歧路依官柳。僑扉近墠藘。擧顔多鬼叱。出口有人狙。習慢時因跣。施慵罕盥梳。甘辛曾染指。冷熱忽吹菹。好謔追韓愈。耽眠學宰予。要從竹林飮。不必葛巾釃。有杖難遊蜀。何亭可醉滁。休疑對舍鵩。未憚葬江魚。夙志寧溫席。歸期不倚閭。遠川吟蟋蟀。肥澤落芙蕖。鵲噪虛晨喜。燈花費夜歔。寒風偏疾首。冷塊夾攻胠。血涸那遺燐。肌乾只認腒。殘軀聊倚藥。賤肚亦安蔬。精色空懷橘。枯皮敢賦櫚。斲輪求榘矱。買櫝棄瓊琚。外膜雖胡越。原天自几籧。芳菲聽啼鴂。離索見弁鸒。以信酧勞段。無虞救餒挐。死生惟命數。行止任塡淤。途講秀夫學。獄聞黃覇書。巫咸不須降。久客欠椒糈。右軍一作逸少。直卿一作勉齋滌一作垢。盟一作帶。寧一作思。不倚一作誤倚。</text>
<title>復和兪子酬韻相示 九月</title>,<text>覊旅秋風落。晴空冷色高。虫聲集近戶。雁影度長濤。赤葉辭巖樹。黃花隱野蒿。蕭條晉彭澤。閑雅孟參曹。物理須行樂。朋情轉鬱陶。未妨傾舊蓋。要取倒新醪。千日甘同醉。當時果孰叨。形忘惟爾汝。魂散莫招號。放視乾坤闊。狂吟翰墨勞。徒懷謫仙語。一斗近風騷。語一作筆。近一作盡。</text>
<title>又用高字韻奉柳君</title>,<text>百年懸榻靜。孤意閉門高。玉佩臨暄日。氷壺近碧濤。文辭餘菽粟。心目剪蓬蒿。海瘴淹羈客。城塵伴隱曹。溫良自洋溢。浮薄且薰陶。中夜聽鳴鏑。終朝醉嫩醪。艱危還不分。遲暮忽忘叨。披霧頻神會。投桃只口號。三秋渾漫興。二豎苦相勞。西望巖中氣。長風正屑騷。</text>
<title>聞宣化樓韻。謾成。</title>,<text>壯心零落滯南區。夜夜寒烏噪戍樓。百濟列烽連日本。三山蟠勢散頭流。聲華今古相傳麗。習氣平生自覺浮。嶺外游魂歸不得。新亭風景又蓬秋。</text>
<title>題定慧僧雪乳軸。乳時重修古菴。</title>,<text>寂寞無生地。凄涼不住天。誰將百金布。自取一燈傳。世界靑絲履。功池白羽蓮。羈情媿檀信。只得學安禪。													苦海難登岸。昏衢豈見天。話頭疑有性。公案惜無傳。韓子終留服。陶公未結蓮。惺惺第一義。不問瑞巖禪。韓子一作潮上。陶公一作廬崗。</text>
<title>仁宗大王禫日</title>,<text>建戍爲中月。重陽卽上丁。衣裳無可改。啼哭不勞停。桑落豈吾分。菊花徒自馨。茫然且憂懼。漁父忌偏醒。</text>
<title>咏柳君大橘。奉贈。按順詩止此</title>,<text>色精眞可喜。根固亦難移。苦操貧原憲。淸風餓伯夷。北堂香自有。三徑氣相宜。不愛人皆醉。如何勸歠醨。</text>
<title>道上。和沈豆韻酬別。按是時入島</title>,<text>只作團欒語。空摧鐵石腸。此生終未卜。南海水洋洋。</text>
<title>道和韓士炯。閏九月○韓詩云。白日重雲外。昏鴉萬樹中。摻祛臨碧海。含淚灑秋風。</title>,<text>聖恩如海罪當誅。嘆却人間萬事迂。摧廢無心論僞學。卷懷誰肯訪眞愚。猶疑樵父臨前岸。已媿田君就半途。珍重平生主忠信。須知一息盡關吾。</text>
<title>過海。追和唐別駕韻。</title>,<text>檣帆道日本。島嶼接耽羅。漁父滄浪闊。樵翁灔澦波。那嫌夕死速。只覺昨非多。沽酒斜陽興。還成蔘蔘歌。						天時連瘴癘。地理斷全羅。城壓千尋霧。山浮萬頃波。哭邊盤鼓雜。呌處促音多。異俗吁何怪。終須採俚歌。壓一作隱</text>
<title>和碧波亭韻。抆淚書之。先錄二詩。</title>,<text>宇宙由來遠。人生本自浮。扁舟從此去。回首政悠悠。													右沖庵先生												孤忠輕性命。短棹任沈浮。日落芳洲遠。招魂意轉悠。													右圭庵先生																			二公天上在。孤客海中浮。幸緩今朝死。前途尙自悠。</text>
<title>示朴贇鶴。朴儒數訪。俄因事出海。送酒寄別。</title>,<text>自斟翼仙酒。不見翼仙顔。新結樂莫樂。復爲山上山。高歌天宇逈。獨立海濤環。醉任殘魂散。蜉蝣寄世間。翼仙朴字</text>
<title>追和草堂憶弟韻。錄留示無悔甫弟。二首。</title>,<text>山外無乾土。波中有沃州。沈應嫌醉屈。浮豈欲裁由。夕死尊朝聞。君來降我憂。家庭夜夜夢。僞學話源流。沃州島別號						風雨長如晦。煙嵐未解圍。海天同氣斷。泉路散魂歸。業必從師友。身方兔走飛。進修終勿貳。美質似君稀。</text>
<title>自挽</title>,<text>塵世紛紛成古今。齊名李杜亦奇男。其冠浼我望望去。所事逢人歷歷談。一臥海中神自守。獨行天外影無慙。賈生能哭吾能笑。俱享行年三十三。</text>
<title>疊前韻以反之</title>,<text>何須是古好非今。但問忠臣與孝男。命可移之無此理。死爲歸也有其談。於仁苟志終奚惡。夫道難聞夕所慙。地下若逢曾氏子。應敎日省不過三。</text>
<title>偶吟 十月</title>,<text>閏月已過十月當。海天風氣似秋凉。霧光漠漠長蒸黑。木葉蕭蕭未落黃。炎極無衣猶卒歲。濕饒非藥豈安臟。不嫌市酒多酸薄。鮑甲傾來便坐忘。</text>
<title>追和曾公景建寄西山先生 時貶道州挽晦庵先生二詩</title>,<text>大樹方遭伐。南宮音免刑。工夫謹行影。事葉蘊天經。蕭寺諸賢淚。道州老友醒。嗚呼吳季子。千載足人聽。						東遷尼父降。南渡晦翁生。廣大乾坤整。精微日月明。遺經接統緖。萬世啓治平。此德天生再。空聞蜀犬聲。</text>
<title>淸晨櫛盥。靜坐書懷。錄留示無悔甫弟。臨絶耿耿。言不妄發。亦人窮反本之驗也。詩凡二十韻。</title>,<text>父子親天地。君臣義古今。下愚同所性。先覺只斯心。秩秩趨封蟻。嗚嗚止屋禽。微情尤可見。常理豈難諶。肺裏明神瞰。頭邊白日臨。東京羅始密。南渡穽彌深。一擧空人國。相沿殄士林。敦牂積風雨。單閼起氛祲。埋紫龍泉倒。遺靑鬼火侵。福威民自作。垂拱聖惟欽。堯舜重憑几。成昭卓嗣音。十年將素節。幾才貢丹忱。奸籍堪魁刻。淸流幸後沈。聲名眞忝竊。德業失規箴。宇內全程蔡。偏荒絶趙金。死生隨短命。消長任群陰。急難應收骨。哀鳴不效瘖。詩書亦何罪。謠諑謂予婬。正色辭華簀。怡顔向闇衾。須知丈夫事。富貴矧能淫。</text>
<title>朴和予韻來示。且勸酒。予復次贈。</title>,<text>甲乙爲聯歲。榮枯只異顔。披雲天際月。掘劍海中山。酒淥休疑弩。恩深敢望環。所嗟無實德。虛譽惹人間。</text>
<title>和孤峯公咏月</title>,<text>佳月重雲掩。迢迢暝色愁。淸光不可待。深夜倚江樓。													右沖庵												本體曾無息。淸輝竟得全。但能昭萬物。何必照重泉。</text>
<title>對燈謾興。二十四韻。</title>,<text>白日終誰駐。淸宵亦自佳。塒雞掩僦戶。城角靜官街。且覓孤燈盞。長收兩草鞋。性情吟作冶。誠敬寫爲牌。老驗攻輪扁。功慙鍊石媧。寓形甘閻蟄。容膝好藏蝸。集舍啼飢鵩。羈槽呌病騧。獨嫌文仲蔡。肯效子陽蛙。煖乞家家酒。寒徵處處柴。慈應縫繭線。婦爲賣金釵。儐爾端須造。親吾本有差。胡爲遠遊客。不自重生涯。夭壽人何與。榮枯理所皆。唯看學業進。莫問死亡偕。況念同長枕。終知攝阼階。有能爲入孝。今可不心諧。歸去從魂魄。漂浮任骨骸。頑姿難矯揉。正命敢安排。侮聖還成蠧。趨時實類俳。覺來徒自赧。行處輒相乖。伊昔嬰閑想。從玆發好懷。無憂拔大樹。何喜觸庭槐。風浪源猶凈。塵埃鏡未埋。惺然久不睡。幽獨坐如齋。</text>
<title>憶弟自悲</title>,<text>兄弟人無故。彝倫我有慙。曾多虧友道。忽復落天南。貧困來何計。羈危往不堪。風波獨長望。飛雁必三三。吾同氣止三。而各散。故有下句。</text>
<title>獵東原</title>,<text>昨日獵東原。今日獵東原。罷則深夜歸。列炬照遠村。鼓鳴畫角來。呼犬一何喧。道路近相語。獵功今更繁。獲禽過數十。幾群獐若豚。上唯正是供。下費亦多門。公私相爲營。豈得憚其煩。太守復下令。大會東南屯。</text>
<title>和池生韻</title>,<text>枉把虛名老世間。殘魂零落此身單。祗知去惡非爲善。本自無憂豈有懽。事可語人酬對易。天須開口邂逅難。一時傾蓋渾如舊。獨倚江潭兩眼寒。													自問空言何所施。直從欺已要人知。年來萬事都無惱。長對孤釭不賦詩。						有命聽生死。惟時任戚悰。將身自無狀。與世不相容。泯泯孤衷結。沈沈二豎攻。尙看朋友信。萬古是公共。						遠客還多病。深情自不聊。乾坤吟外闊。日月坐中消。愛士言猶訥。御杯氣頗粗。北堂長在目。魂散莫須招。</text>
<title>至日有感。二首。十一月○朔日冬至</title>,<text>子建猶年首。陽生更朔初。風塵消鬢髮。江海送居諸。凰病愁隨線。鴒飛淚濕裾。誰爲具時食。堂上餕神餘。家人舍弟俱不在堂下。故有頸聯以下語。																				天時靜陰極。人事閉關初。漠漠無形底。惺惺有主諸。瞑眸居屋漏。充耳整衣裾。誠也終何掩。春光曄有餘。無形底。一作虛中了。</text>
<title>敢次朱夫子日用自警韻訣弟</title>,<text>侮却前言剽緖餘。州三年事覺都虛。自緣小學無坏撲。那得奇功取粹腴。毁譽固知言不遜。詩書終坐術猶疏。勸君篤信休憂懼。生死皆天命矣夫。</text>
<title>題釋戒恩軸中</title>,<text>嘗讀恩重經。惕然心不寧。出家避塵世。修善向幽冥。愛豈無差等。端須辨渭涇。天涯臣子意。對爾涕飄零。</text>
<title>夜醉。示無悔秀夫。</title>,<text>流年光鼎鼎。殘燭影幢幢。傳手三螺甲。當爐一瓦缸。瘦軀閣孤鶴。閑話決長江。醉臥長沙遠。人生見汝雙。</text>
<title>聞雞有感。雞時學鳴。</title>,<text>解縛還當蟄。安塒政近人。那知弱冠日。已欲擅司晨。詐術懲齊客。忠懷舞晉臣。孜孜且吾老。急爾長精神。吾一作身</text>
<title>聞仁仲出海向塞 按仁仲。柳眉巖希春字。</title>,<text>海南八十偏親在。塞北三千獨子行。縱有丹靑不能畫。賴吾能說此間情。</text>
<title>別秀夫</title>,<text>一日何曾曝。龍鍾澤畔形。連年不相覿。展轉渭陽情。竝坐占閑服。知歸伴急令。惟思濯爾足。莫恐絶吾纓。</text>
<title>風雨。念弟行泣書。</title>,<text>風雨昏昏后土泥。此時何處美人兮。蒼茫雲海僮飢病。迢遰關山馬瘦迷。萬里不收韓愈骨。一年空牧子卿羝。大刀已折幽明隔。血淚垂襟首自低。</text>
<title>立春</title>,<text>北闕呼千歲。高堂祝百年。園寒蔬綻雪。堤漫柳垂煙。病任長卿久。醒從正則偏。須臾幸無死。黃卷對前賢。</text>
<title>廿日雨甚。念無悔至泰仁李叔宅。</title>,<text>寸心長貯厚齋儒。淫雨冥冥萬里途。粉洞村中拜處士。免敎今夜旅情孤。按一齋宅。在泰仁粉洞。</text>
<title>謝朴贇鶴錄示 三十韻</title>,<text>學負東家鄭。謀違北國咸。傷肱諳藥餌。染指飽酸醎。積釁居宜犴。殊恩首未凾。空餘驚世態。無復感神諴。對服抛妖讖。烹魚覓信緘。劬勞念蒿蔚。瑕謫握瑜減。綴句乾心斬。縫衣母手攕。故山迷雨雪。遐嶼老松杉。俗是當封屋。民非可畏嵓。沃原肥膴膴。珍石矗碞碞。士敦皆勤業。談閑不厭諵。籠鸚難辨惠。幙燕强呢喃。一諾能傾肺。虛懷豈間讒。文章眞子好。糟粕本吾饞。韋絶還爲蠧。蹄忘幷失毚。小巫安足數。深爵祇應御。交契通膠漆。愁墉破屹巉。桃陰成一徑。鴒影度千巖。刮膜方披霧。恢胸更掃攙。萍逢承促席。柳折辱牽衫。醉筆回紅燭。歌唇掩絳縿。主人情亦爛。兄弟痛如芟。長枕幽冥會。孤衾白日監。魂銷金在冶。腸割刃生礛。影響分秦越。存亡卽楚凡。何裨任重石。不必挂輕帆。養內慙單豹。求田笑許汜。人須禦魑魅。樗幸廁樟杋。默坐形猶塑。狂吟涕作𩦺。從君倚金骨。霞上聽韶咸。韋絶還爲蠧。一作芻踐難陳拘。聽一作款。</text>
<title>除夜二首</title>,<text>三百六旬一歲功。秋冬春夏四時公。怕看新曆豪蘇謔。愁過明朝醉杜窮。當子日斜無怪鳥。將寅月入有羸𩦺。都忘憂喜容人意。萬古何言彼上穹。昨爲子日。故第五句云云。													思我二人練未祥。已供殷莫曉應將。病妻不頌椒花白。少弟徒憐勝子黃。烏鵲此時嗔浪報。屠蘇何處較先嘗。不嫌更鼓添檛急。正始新年萬事章。</text>
<title>元日絶句 戊申正月○予今日得年卅口。故有未篇以戱。</title>,<text>僑隣還往謁淸晨。萬福千榮賀逐臣。願有一言無數祝。百年陰谷老農人。						自驚軀殼尙爲人。談笑杯尊又戊申。便入九原尋賈傳。剩誇人世一朝春。</text>
<title>有感</title>,<text>有鳥有鳥隨陽鳥。飛作一行知多少。和鳴念羣旭日皦。顧影恐後秋天杳。稻梁未足亦同殍。矰弋已機矧孤撟。自應相護不相剿。此意綿綿無時了。豈盡骨肉以爲表。而此性情能不矯。感嘆一氣生物肇。梟獍所稟吾莫曉。表一作僚</text>
<title>人日獨坐</title>,<text>人日昭昭轉。申朝脈脈迷。風濤新歲後。炎瘴故鄕西。門暗垂嬌柳。庭閑走鬪鼷。匆匆向鬼錄。誰寄草堂題。今卽申日</text>
<title>三竹</title>,<text>三竹何亭亭。丹斿忽飛聳。元日至人日。尊神若星拱。我聞而訊之。土姓人自重。曹朴與羣氏。鼎立爲爭寵。至敬貴無餙。凈宇不施栱。越五日昧爽。往逆卽旋踵。試我拓窓望。擎竿如擎珙。各導二小旗。細瑣亂於氄。纁紫及鞶鏡。補綴何其宂。聯裙揭爲蓋。紛綸凡幾捧。撞箏雜歌號。擊鼓偕躍踊。有靦覡巫粧。超忽伶優勇。扶擕盡老幼。喘汗多跛尰。神人旣飽醉。日夜道周擁。怪魅應憑依。人心徒自悀。重戱官庭中。官亦以疑悚。具曰少不虔。大孼及庶家。衰盛顯有應。此居得無恐。予實昧其理。始笑復暫竦。嗚呼神所主。大小自有種。城堭旣官祭。人焉得而奉。爾祀龕若竈。俗節上爾塚。祖考其降福。爾族豈不鞏。屈歌變沆湘。杜吟怪秦隴。梁公亦不作。詖淫眞水涌。滔滔流波漫。誰克築堤壅。爾竹折不可。此恨痛若腫。吾將訴眞宰。罪此始作俑。</text>
<title>次韻冏玉夜飮</title>,<text>師乎汝不聞。不可掩者誠。行住坐臥內。耿耿三四更。試問汝及予。白頭何所成。無起復無滅。玆意敢相爭。操斤爾學郢。游刃吾慙丁。一杯相屬和。實乃人之情。閑忙各半夜。語盡吾顔騂。</text>
<title>次韻冏玉二律。玉能言所住之勝。卽希夷山</title>,<text>不說人間事。空占夢裡祥。採芝秦綺里。辟穀漢張良。每苦人生晩。何關法作凉。狂歌托賢聖。可謂不知量。						萬古希夷嶽。巉巖幾洞天。風塵煙火外。星月水雲前。須泊有涯岸。自乘無底船。吾衰且一就。尙欠宿因緣。</text>
<title>食柑。次東坡韻。</title>,<text>芝朮							蔘苓豈不珍。爲能完補作君臣。客邪外襲神昏瞀。潮熱中柴口苦辛。不遇黃裳元吉士。難爲靑眼半生人。十分蕩滌凉肝肺。返得眞元未始貧。</text>
<title>戱書</title>,<text>吟鬚撚斷坐呵呵。僦屋孤眼學井蛙。殘雪新年消大澤。浮雲終日羃長沙。飽蒸宰相三枚鴨。醉酌山人七椀茶。莫賦病黎徒自苦。嵆康曾亦養生涯。飽一作爛。枚一作頭。醉一作細。僧戱酒曰茶。</text>
<title>飮酒元城先生南遷。聞僧言瘴鄕已熱。不宜加酒。於是合家斷飮。十年無一患瘴者云。故念之有感。</title>,<text>聞說仙方也不禁。壯神行氣辟炎嵐。翰林已醉捉明月。二部雖醒遭漲潭。及亂戒辭非止北。伏淸姱節豈虞南。先生無量僧難測。千載持杯獨自諳。</text>
<title>祖妣諱日。伏念家君未釋衰。不祭。守愼克愼各在南北。亦不敢焉。爲賦一篇。序其情而已。</title>,<text>君子之心常謹獨。今我胡爲更嚴肅。肅若交神致齋宿。離父遠遷而爲孰。敬至便作哀相逐。亡我祖母歲十六。俯仰了了於心目。有淚縱橫思。反復。我無姨舅姑伯叔。以我祖後祖取鞠。祖母何苦出入腹。鳥哺未反遭不淑。疾不湯藥纊不屬。大乎罪我徒奔哭。先王之制敢加服。餘慶感愴霑微祿。二七年光如電速。凶禍荐臻終蹙蹙。去歲此日祭沙谷。以孫祭祖應受福。伊今病父尙苴竹。弟去遠遊兄賦鵬。不敢以僭矧敢黷。耿耿他生則未卜。天乎此民莫不穀。而獨不吊一塊肉。回首初心失所蓄。寂寞松楸餘板築。嗚呼我德我顚覆。謂之何哉命之鞠。或怪阿奴本碌碌。忝厥祖先羞宗族。有弟於義聞亦熟。永保門戶代朱塾。君子爲諒恥溝瀆。夭壽不貳甘俟戮。取鞠一作取育</text>
<title>夜坐卽事</title>,<text>鬼門浮瘴氣。旅館入寒春。未解卿卿語。猶將子子身。奴亡玉川夜。雞縛杜陵晨。半壁靑燈影。分明照我神。奴不應。雞失音。故下亡，縛字。													高坐容先整。才求放便回。不敎奔似馬。只怕死如灰。饑鼠閑行止。輕風自往來。何須閉耳目。虛一蓋難哉。閑一作忙</text>
<title>人有折梅相贈。對之興感。次東坡惠州村字韻。</title>,<text>去年別離悲禿村。營營一夕九交魂。沃州今年見一枝。倏忽媿我雙眸昏。雪意侵喉慰屬國。露氣入肺驚文園。暗室晴窓有宿契。目擊道存眞如溫。幽操自已傲氷霜。凈色豈苟爭曛暾。沃州禿村不相及。敬之不問來何門。仙嬌國艶與玉妃。醉吟蘇老非知言。恐委溝中三嗅泣。失性奚異靑黃樽。</text>
<title>再用前韻</title>,<text>春寒風雨海上村。千朶萬朶游芳魂。氤氳浮動染四隣。人間幾度愁黃昏。相思昨夜入我夢。共作蝴蝶窺幽園。憶在江潭獨醒時。枯槁憔悴無餘溫。紉佩每憐秋汀蘭。照檻祇愛東方暾。至今風騷有遺恨。忍復婞婞踵其門。起拈一杯對一朶。爲喚長鬚笑而言。明朝風雨應更急。苟可酹之同一樽。幽一作深</text>
<title>夜寒紀事</title>,<text>逐客在江海。雨餘風動寒。破窓橫雪巚。穿席潑氷灘。乍訝膀胱決。深知骨節酸。魚膏無皎熖。蘇合有陳丸。把簡猶尋墨。修田可種丹。時當孟春月。二十夜漫漫。</text>
<title>奉寄舟川子。昔年嘗贈三百字。輒復拾其餘韻三十。爲寫相思。</title>,<text>鰲戴元精毓。龜潛瑞氣蒸。乾坤流不息。日月積無崩。鍾異淸明秀。含眞道德凝。柴桑瞻窈窕。山斗仰崚嶒。盛業餘薰灸。傳經舊問譍。史須收壁簡。文豈吊溪藤。私淑宗儒得。家聲二世稱。種槐皆挺拔。怒虎獨騰凌。風雅壺氷逈。光華獄劍昇。志嘐疑枉尺。行踽信趨繩。易色溫恭溢。探湯傲惰勝。鄭公非歇後。蘇子不模稜。襟血孚千乘。鋒霜落片綾。膽寒生仲達。目瞑死中丞。暫駭張劉幟。終愁設羿矰。何歸誰爲傳。陳唱市爭謄。錮廢君猶幸。流亡我固應。喜完當碎藺。忍保未戕鄫。鰐海三千里。鵬程九萬層。交神從栩栩。驚夢厭薨薨。門憶同文會。堂知接武陞。詩書承叩兩。物則究生烝。粹質眞優魯。微才不可滕。恩深辨菽麥。味鮮識淄澠。蛇盡先安足。牛牽忽被繒。身心存疹疾。髭髮變鬅鬙。好禮還墻面。耽閑只几凭。淸遊迷玉局。古義發金縢。敢棄江中佩。聊爲木上罾。從容集泉壤。然否不相徵。毓一作降。文一作人。獨一作最。識一作別。泉一作黃。</text>
<title>傳得春柏一枝。把翫久之。有作。</title>,<text>畢竟風摽耐却寒。早於冬艶晩於春。繁紅幸伴梅花淡厚綠猶同橘葉勻。偶得折來傷歲換。不須尋去見天眞。心安身病無餘事。坐數香鬚日到申。心一作神</text>
<title>讀東坡故周茂叔先生濂溪詩。感嘆和韻。</title>,<text>蘇公亦豪傑。見識孰謂無。時時出妙語。獨鶴驚羣烏。公之先老君。先生生典俱。同氣則相求。公宜得坐隅。公實悅其道。悅之凡幾夫。一夕左袒令。萬歲攘臂呼。能言拒楊墨。斯爲聖者徒。末減介甫執。永原文仲愚。</text>
<title>釋奠後校生分餕。醉吟二首。二月</title>,<text>秋飮順天酒。春携珍島杯。春秋放臣在。杯酒聖人來。鳥哢何曾斷。雲陰不肯開。偶然成茗艼。誰認玉山頹。						九十靑春色。三分謝一分。感傷皆屑屑。懽樂又紛紛。知命誰能受。棲心不浪勤。一生無喜慍。吾亦欲云云。</text>
<title>一日。讀書忽念死迫親老。爲之憮然。情發不中。遂倣工部同谷歌。作八首。</title>,<text>有客有客號暗室。海上隨身但雨膝。平生枉挾箕斗名。胡爲自割無用添。蓋棺悠悠事且了。腹裡規模未全失。嗚呼一歌兮歌則狂。微燈爲我回其光。						父兮母兮我所天。其大無餘圓無邊。人心孰不愛其子。顧予父母慈之偏。劬勞生我不得力。我罪伊何思古賢。嗚呼二歌兮歌欲絶。曉風發發山烈烈。						祖母祖母母之母。嫠居卅載悲無後。緦孫有三孰可托。豈念斬衰之主婦。素髮垂領苦食貧。數奇正在未與丑。嗚呼三歌兮歌旣續。寒雞和我鳴相促。						我師爲誰卽我舅。成就是身恩義厚。視予猶子予不能。不戒近名今慙負。尋常善誘尙在耳。使我守死終無咎。嗚呼四歌兮歌以徐。白日欲上黃雲舒。						有弟有弟難爲弟。祖先不憂無繼體。溫凊之餘且急難。去年旬月來講禮。人皆有兄爾獨無。仰事三老堪負米。嗚呼五歌兮歌更淸。哀雁獨呌求友聲。難爲一作寡兄						有妹有妹李氏妹。侃侃自有諸兄態。內外多艱歲又饑。翁病兒騃憂未艾。惘然擧頭海環山。自我不見今三載。嗚呼六歌兮歌未歇。兩地消息無存歿。						有妻有妻依私親。無食無兒一婦人。孝于舅姑亦我敬。今年三十有四春。門戶漸衰風俗同。終知夫黨不可因。嗚呼七歌兮歌復緩。愔愔小雨茅簷短。						我書一部常在案。志學而立猶把玩。還珠豈敢事體認。且喜萬物皆條貫。妄擬吾懷有至寶。頭風自愈手自盥。嗚呼八歌兮歌忽闋。書也相殉不相訣。</text>
<title>復題短律</title>,<text>君子固窮達。仁人惟死生。如何我心下。亦莫一毫爭。自是昏神病。非緣燭理明。還應兩親面。夢裡不禁驚。</text>
<title>養雞已成。宜不失職。尾殺形瘁。天明。粗得咽唱一兩聲輒止。復用前韻。</title>,<text>斷尾長愁影。呑聲豈畏人。傾參躔幾次。戍角夜將晨。不省今遊子。無朝舊侍臣。安閑聽何用。罔赦恐干神。</text>
<title>落日</title>,<text>落日在籬根。昏昏煙景重。風來動庭樹。復吹枯槁容。</text>
<title>朴韓二生常來請學。以詩謝之。凡二十韻。</title>,<text>客臥天涯放。儒逢海上潛。何才南北異。有性古今僉。士業潮興德。文風越秀詹。辛勤三紀久。濩落一名纖。好問那容恥。誠求不自厭。須知人所患。莫認我爲謙。華實功相用。精粗物各兼。寡聞難敢隱。交酢豈勝嫌。未接音容款。應遭齒舌添。光陰歸閉戶。燈火靜抽籤。尙友無非益。餘師卽此嚴。孝恭孚閫閾。忠信達閭閻。氣得鯤鵬化。恩承雨露霑。騰騫唯意向。進退亦心占。不必頻呼聵。無由暫脫鉗。生涯借轍鮒。人事上竿鮎。蒸濕甘嬰瘴。炎寒慣受痁。柳絲晴拂陌。梅雪晩飛簷。脈脈成幽興。便便足黑甛。且來同老病。扶杖試尋帘。</text>
<title>食蕨</title>,<text>戴土兒奉細。傾筐鴨項柔。催供新水火。不點舊鹽油。北海寧飢漢。西山實飽周。長謠坐扣腹。物物摠王庥。點一作下</text>
<title>隣家餉酒一壺。微醺口號。</title>,<text>眼碧毛黃突不黔。覓來依舊只丹心。不治楊豆夫何怨。雖正顔唇亦莫瘖。昔日澤吟無醉調。今年楚奏有和音。穠花芳草都閑却。生死書中喜作蟫。覓來依舊。一作消磨未盡。却一作過。</text>
<title>夜讀 二首</title>,<text>萬念俱灰寂。孤襟不鬼窺。西隣雞欲唱。是我讀書時。						坐久南冠整。更長燈火明。整冠對明火。無送亦無迎。</text>
<title>風花歎</title>,<text>海中疾風常揚簛。墻頭杏花方然火。病夫背寒如凍裸。密糊窓隙無煩鎖。愛花拓窓風更夥。㤼風閉窓花應墮。沈吟對窓自喪我。有物撲窓聲細瑣。風耶花耶警予惰。大笑欲出終不果。將身綿苞首氈褁。半掩小牖仍堅坐。低風微微送和妥。舞花款款來婀娜。須臾風急花擺攞。豈被造物鬪細麼。蕭條窓外幾空朶。歷亂窓裡猶粘袉。終歲看花理則那。有風無風無不可。</text>
<title>有懷元叔衣所寄衣。感而有作。欲以相示。後以書寄</title>,<text>衣來爲同澤。豈復論相等。未覺心和平。藏深出不肯。凍免陳三軀。掩得杜二脛。今朝思其人。着來神如酊。暗室魑魅驚。晴窓雲霞逈。雖華旣非僭。久矣吾之婞。君子以德愛。使我日章炯。豈不惡其文。謂我尙有褧。永愧虛譽隆。垢弊坐泥濘。微顯且愼獨。澡雪與誰竝。殘生荷深情。服之無炎冷。車馬曷足重。今吾手至頂。如一作猶</text>
<title>蠅</title>,<text>有雪方書異。無氷已削常。爾生爲最得。天意遣偏昌。白黑自變幻。昏明誰主張。紛紛萬物化。隱几一陰陽。</text>
<title>鼷</title>,<text>仰嗅燈檠後。遙緣食案邊。今能翫吾睡。不復顧其穿。歷硯沾涓滴。翻書汚聖賢。翛然笑無語。爾命亦由天。後一作背</text>
<title>講院奴。名水石。得罪定屬是郡。晩聞予謫上謁。能陳院中事。且曰。小人役于宅。路甚慣云。豈吾爲官特久故耶。憮然紀之。</title>,<text>有拜而言者。春坊舊屬奴。炎寒引賓客。日夜奉僚儒。講讀厭觀聽。衾禂苦轉輸。常思都下跡。最熟宅前途。亦幸羈徒隸。重瞻放大夫。汝猶能記耳。吾得不悲乎。孝理懷陵邑。仁聲誦典謨。在天威咫尺。入地望須臾。</text>
<title>無家對寒食。五首。以有淚如金波爲韻。</title>,<text>無家對寒食。笑作窮獨叟。風雨不終朝。心懷顧何有。陰靈出海山。夕露滴楊柳。瘴氣夜來收。蕭然回我首。						無家對寒食。幾閱人間事。歸鳥不驚心。睡花休濺淚。庭闈千里遙。閶闔九重邃。節序自匆匆。今年三十四。													無家對寒食。在處求亡書。永念古人行。吾生終不如。花落楚江岸。芳草綿山墟。千載匹夫諒。吁嗟忠有餘。						無家對寒食。向月照孤襟。伏魅欺人影。翻鴉轉樹陰。空懷和氏石。誰換謫仙金。天地長吟裡。悠悠自古今。						無家對寒食。遇景迫沈痾。詩禮窮猶鯉。言辭死不鮀。衰親愛西日。困學惜頹波。受命來南國。安之末奈何。奈一作若</text>
<title>卽事 暮雨。奴還慰思。隣老來說。甲子而雨。今歲亦可占。嗟慮不已。予朝夕且死者也。仍錄以詩。</title>,<text>東風吹雨昏凄凄。籬邊烏鵲相酬啼。長鬚傴僂至自鄕。隣人已歎春事睽。高堂二老卽安住。赤地千里其氣數。餘生朝夕意何如。今日書來今日雨。</text>
<title>家君寄三絶句。仍命和進。</title>,<text>人事天時自謬悠。向來門戶盡綢繆。只應餘慶終無泯。故遣頑愚不解愁。													澤畔							懷沙未敢吟。垂堂持戒保千金。却將何事爲憂懼。天地長存不忍心。却將何事。一作就中何以。						未覺餘生命也奇。永追愆咎自成悲。三年逝水無窮事。坐數焚祥釋禫時。</text>
<title>祖考祥日。書懷。</title>,<text>我思我家君。是日祥而縞。故主有誰題。新龕有誰掃。斬爾杖忍斷。廓然容且老。有子不在側。自令放絶島。朝見在林鶴。暮見止桑鴇。我生旣不辰。曷敢問穹昊。昊穹罔極恩。未報尙可攷。父母盡劬勞。祖考取襁褓。謂我宗祀重。謂我資稟好。孩提憫其長。名譽樂其早。惟業精于專。勿予侯寒燠。我能敏記誦。又能富文藻。偶然擢二試。有如日出杲。此時厭俗學。聞見異懷抱。齋中習遂乖。堂上髮漸皓。晩而魁大比。榮光被門橑。祿養亦信美。身心更顚倒。適自速累尤。只得追悔懊。再罹國有恤。旋遭家不造。奔喪憶昭陽。憂與憂相擣。葬不力樹封。襲不整袍襖。期衰幸脫免。頃刻逢天討。天討罪何故。則不勇退保。昔坐塗炭中。幾覺心熱惱。未掛陶子冠。已焚遯翁稁。天意苦不吊。人謀徒草草。不待不動心。順受無所禱。煢獨湘江沈。婞直羽山夭。我則異於是。有氣未喪浩。顧惟去年心。自愛還自懆。庶幾滋草木。遂及安錦稻。不用遠負米。稼穡乃惟寶。揷秧擇沃腴。宜黍多高燥。樊學圃自成。郭術種無槁。我穀旣曰登。蠲饎酌行潦。我絲亦已績。盛服染絳皁。祭已豈不餕。筵席潔不繰。我二人共健。列坐分叔嫂。竹含細笙簧。松傾靑羽葆。黃流在瓦缶。未必注碼碯。盤盂何所有。張梨壓曾棗。左右何所進。鮮羽間腒薧。眉壽不崩騫。和意還熙皞。善頌屢豐年。放歌山有栲。閭里醉弱翁。蒼赤飽幼媼。我祖常悅豫。降福長如繅。晨昏餘定省。晝夜究噩灝。塾敎興朱陳。王化承豐鎬。此志竟蕭條。漂泊海中堡。今日是何日。驥病如繫皁。魯叟喪子鯉。伊川亡兄顥。喪亡如二賢。我死實蟣蚤。雖爲骨肉悲。豈令性情㛴。以玆慰我思。我思亦何恅。君子況任重。日新須瀹澡。苟能燭其理。目中明暠暠。從容自蹈刃。含笑當呑腦。蒼蒼誘我衷。髣髴朝聞道。</text>
<title>梨花</title>,<text>落景林前半。飛陰屋角纔。淡粧惟有質。春意竟無媒。鬚撚丹砂惜。莖搖綠玉猜。還須踏霽月。自認後身梅。</text>
<title>謫居四味。四首。</title>,<text>力疾迎淸曉。閑梳百下輕。血行通有竅。風退散無聲。落處疏疏鬊。勻來箇箇莖。敬加程子服。牢結仲由纓。余有程子冠													右淸晨梳髮												晏飯眞當肉。毋揚又不多。齗須泉冷漱。腹要手溫摩。緩趾無踰閾。怡顔且眄柯。萬錢誰飫筋。九陌競鳴珂。													右晏飯徐步												卓午微風度。窓間獨坐安。日光重滿眼。春氣盎歸肝。忘裏襟懷寂。閑中宇宙寬。政宜居敬約。無所用心難。													右晴窓嚥日												靜夜深深意。十年今始諳。更無時俗語。聊與聖賢談。散却孤燈影。尊爲百晦庵。昏沈何處着。造次見前參。																				右明燈讀書</text>
<title>感興 三月</title>,<text>東風吹萬物。蕩蕩暮春者。尙餘一弊衣。盍往觀乎野。曾公未必往。蓋言志所雅。聖人樂其天。而不由外假。豈待目鳶魚。方知察上下。我有胸中泉。源源流不舍。窓前自草生。窓外自雨灑。雖無一尊酒。獨詠不能啞。詩成每怡悅。吉人辭欲寡。但訝鬼神聽。或來與我也。</text>
<title>飮醪口占書感。二首。</title>,<text>古書不盡信。古事將盡疑。如何疑信外。自有不能欺。						惡客求賢人。遠臣迎督郵。暫出人間世。相將渾沌遊。</text>
<title>篋有韓金林相和近體一首。語意俱好。仍用其韻寄懷。</title>,<text>古學眞狂士。衰容豈壯夫。萍浮多汨沒。桃徑任榛蕪。嬌燕疑巢幙。飢鴞慣止隅。人生信如寄。不作十年虞。</text>
<title>隣人持酒饌來慰。蓋上巳日也。</title>,<text>三三時節俗稱佳。野老來看慰旅懷。餠餌細蒸香撲粉。蘘荷新採露滋荄。冷拈碧酒煩腸沃。亂揷紅花病眼揩。醉飽欣然方欲臥。旋聞飢莩滿前街。</text>
<title>寄舍弟 家君除衰之日。弟及來侍。守愼以罪獨在絶島。自念不孝。仍以此寄。</title>,<text>二載家中禍。三春海上迷。長捐蘭佩耳。庶見素冠兮。受敎難爲范。彈琴不是嵆。何憂季方在。阿愛復孩提。猶子名愛孫</text>
<title>次韻答舟川</title>,<text>吾輩精神豈散幽。人間存沒儘悠悠。晨昏餘力將何事。韓子諸箴最味遊。吾輩一作二老						此生餘物只天君。易合難開點點雲。莫道放臣苦幽獨。朝朝斂衽侍朱文。</text>
<title>受聘君衲衣。仍用前韻。竝寄舟川。</title>,<text>昔君識門下。加於我一等。若欲論恩義。居後吾豈肯。子在且敢死。悲哉自扣脛。懶學製芰荷。忍思醉酩酊。胡爲不見絶。師友愛彌逈。共獘致無憾。榮我圮族婞。不如子之衣。淡簡而內炯。已細豈宋微。有著非衛褧。退然懼不勝。汗膩況似濘。羈懷固是獨。感興終當竝。何異夫飮水。各自知暖冷。黃雲遮君顔。白日照我頂。</text>
<title>沃州二千言</title>,<text>臣謫旣半載。廟議當盡誅。命或竄或戮。三十三金吾。誤從末減科。移爲沃州俘。聖明恩如天。無死於須臾。僮汝愼毋咨。遑遑卽日驅。還往多遠別。有掩涕長吁。誰知府隸舊。不訶却獻諛。渠實懷溪壑。吾口亦久餬。胡爲遇豐稔。再丐追蕪滹。前言戱之爾。勿怒爲我誣。迢迢滄海沿。肅肅阡陌踰。回首歸德軍。白雲不可呼。暫止大樹下。顧眄長興途。走馬者誰子。堂堂乎好儒。其色信不惕。其言亦不拘。予因愀然歎。有是子之迂。爲此怪鬼輩。激以累吾徒。相看一撫掌。每說命矣夫。同行頗相訝。欲問還囁嚅。殷勤徐晦情。飮我以非酤。承君必責善。贈之有何圖。明朝出別語。深懷慘不娛。士以義爲利。豈不慰泥塗。漫汗大瀛海。黏天安所隅。決皆得彼岸。一點眞孟。其間數小嶼。細瑣不可摹。或出若䯻鬟。或沒若匏瓠。積水萬頃空。但想鯨鼂趨。招招三老言。無友公何須。皆日水國安。賀公行無虞。催我放纜進。二航如鵜鶘。指南曰耽羅。稍東居倭奴。風便一夕抵。西漂卽上都。我時默若思。恐被瀧頭愚。浪驚自豗蹙。霧毒常沾濡。熏腥觸肝肺。冷汗流肌膚。如征五溪險。如渡五月瀘。詎有終軍志。歸期應棄繻。予幼夢托乘。非龍亦非貙。飛騰入金闕。無轡寧有軥。化作船浮洋。四顧還瞿瞿。泊乎無何有。身如一米稃。己亥上楓岳。東溟瞰漚泭。三年復窮探。崩濤但濺絇。未足應其讖。乃今方合符。人生得喪定。夫豈偶然乎。天其以我戇。信古終不渝。故令死于險。順受吾何惥。獨立一擧眸。高興亦可愉。遐哉軒轅氏。咸池來鼎湖。更起呌虞舜。韶音輟蒼梧。湘流相蕩潏。淮波競揚揄。冥搜四海外。懷之今則無。聖人何不可。必欲爲此桴。窮源彼漢使。逐槎諒區區。豈忍禱二祠。豈敢請雨珠。只得半帆風。逍遙達三吳。翩翩追鴟夷。渺渺就蓴鱸。蟠桃摘可啖。巨鰲釣可屠。手高掛扶桑。竿深拂珊瑚。緬惟豈愽雅。雲夢胸中輸。百代急瞬息。萬事輕葮莩。平生壯此遊。不恥留賈胡。咫尺雷雨過。神靈颯吹欨。馮夷宅舍幽。行者視通衢。翻思作招文。與爾千金壺。見利不見危。其魚幾不辜。海寇因竊發。滿浦血糢糊。逐客亦何心。惻惻空撚鬚。閑櫓三百里。有亭俯臨于。陟焉恣遠眺。蕭蕭風景殊。楣間留二詩。欲讀先邑於。魂魄久離散。惟帝其遣巫。是何暇哀人。不量己之孤。漁歌未斜陽。無帘何處沽。西邁訪遺跡。撫事長烏虖。環海以爲塹。負崖以爲郛。入則認窖窨。出則謀穿窬。不戢將自焚。亦缺我斨殳。右望右水營。小館依丘堣。人言盡散卒。蓋難防負芻。民嵒剝膏血。權門弊舳艫。孰能不蠧國。噫噫仕已膴。乍喜金骨近。聳勁非退懦。霞間揷銀筍。露下開玉芙。孤峯挺浴鵬。遠岫擯含醹。恨不臨絶頂。半夜焚香爐。藏書探禹穴。上有無母雛。銜圖自九天。獻瑞從雙鳧。深衷釋在玆。久駐我馬瘏。衆港潮汐通。縷脈相廻迂。中央不合土。往往大如砮。稻畦因淤泥。黍地占棱柧。以濕無甘泉。以瘠無飴荼。水旱苟不荐。事簡堪出租。不乏柘麻綿。粗亦征布纑。所在畜牧蕃。牷騂復騊駼。脩篁舞碧鮮。封豕啼哮嘑。行行覺已遠。石峴經崎嶇。依依生暮煙。古戍延高嵎。傍有六七族。喬木三四株。黃昏投小屋。薄于南闉闍。時閏九月初。凉熱方交痡。我氣何解惰。有似春令敷。眼暈每欲倒。脚痺或時匍。隣人聚更怪。擬我霜下蘆。憩來覓穾奧。板窓仍繩樞。側足踏蜈蚣。打頭粘蜘蛛。斯寧畫地獄。庶以容吾軀。可箒靑靑篠。可藉嫋嫋蒲。此展二卷書。洋洋聖之謨。吾棲亦大完。何患夫外需。但訊喧閴里。焉知遠近廚。二十七種鮭。四五六溢菰。已勝餐菊原。何如齧旄蘇。我不學柳州。山水忘勤劬。又不學潮陽。法侶酣醍醐。況彼縻寸廩。詩書敎猱鼯。我神綽有餘。不害籠鶴癯。先王所不棄。瘖聾跛躄侏。予玆甘禦魅。不解傷巢鸜。少慢是自絶。九仞虧一捄。嚴師卽在心。莫廢如寒竽。有得只自寶。肯襲燕珷玞。詩成且自吟。不用蜀點酥。猶賢揮博奕。善戱辭樗蒱。無事却掃衍。有志論着符。成都難就卜。臨卭愧當壚。寒而子夏鶉。飢而承福圬。自能養情性。寧須佩茱萸。優哉聊爾耳。春秋之蟪蛄。若有相問遺。可受吾亦母。願見矧肯拒。坐任無氈氈。促膝接以誠。談笑與之俱。時時挈榼盤。如饗三日酺。世皆樂靡靡。我亦呼嗚嗚。士許以歐趙。村期以陳朱。觀其氣若習。殊異吾鄕麄。辨惠其言語。嫵媚其形模。曾謂彈丸偏。先被聲華敷。顧惟一障乘。俗尙閑威弧。騁獵子之儇。淫奔女也姝。農畝惰耒耜。鹽幕兼罾罛。咀呪鴆置案。告訐雉離罦。浮言自呶呶。未可爰諮諏。篤敬豈行貊。大信難感邾。勉爲束吾咮。又從而窺覦。吾非斯人與。而誰與相孚。兀兀遂深冬。安居保桑楡。盲風多噎雞。咤雪羣吠獹。孤眠常自如。沈痼未全穌。喙剝二人至。我目如離婁。相對豈夢寐。不語各沾襦。兄曰親苴衰。弟曰妹布𢄼。兄曰爾依舊。弟曰容未枯。俄破渭陽愁。鼎坐成都兪。怡怡涉一月。觝頂又交趺。嗟予季遄歸。倚閭增鬱紆。可使兄不孝。重而無所逋。收汝萬行涕。且去莫踟躕。俛首寂寞濱。有酒誰共㪺。重逢羝出乳。一省頭白烏。從此心生塵。古井斷轆轤。季方侍父母。孟光奉舅姑。我生自不辰。忍令觚不觚。囊空不羞澁。尙有瑾與瑜。顔色若憔悴。尙有味眞腴。所恐爲醉生。古人皆已殂。天機自無停。營室還次娵。郡饑旣太甚。衣裯換麨麨。摠至猋暴疫。竝興蓬蒿蔞。老弱盡溝壑。煢獨多携扶。怛然掩半扉。遺棄聲呱呱。幸我不遘厲。殘喘徒歠餔。近聞二史氏。黥配或膏鈇。前年罪稍輕。産業納官帑。今年罪復重。妻子爲僇孥。又有係頸行。意者心已刳。不識自玆後。其宮凡幾洿。天討嚴亦愼。獨猶未及駑。苟活亦已多。豈不知頭顱。當死無慍色。忠矣非於菟。果能得正斃。安用斂衾幠。嘗守一箇字。得之於鄒洙。予雖曰未學。亦君子攸訏。隰何有有苓。山何有有楰。何斯不違斯。庭宇從荒蕪。淸是濯滄浪。凈是風舞雩。桃李自開落。雲嵐自捲鋪。一枝安鷦鷯。萬林翔鷓鴣。夜泣水裔蛟。曉嗥城邊狐。燈明卽籠錦。月暗卽弦玈。鬼臨靜冠巾。坤動掀欂櫨。儼乎坐得朝。百感雜精麤。惺惺我獨知。苒苒過隙駒。泯沒在一夕。誰復論錙銖。俯仰遂自敍。心身之所徂。投筆當涒灘。晩春中旬晡。其人立四歲。號暗室病夫。守愼字寡悔。姓誰光山盧。布一作辟。擬一作認。麨一作籸。箇一作命。</text>
<title>二十二日。謫向順天。今遇其日。感焉。</title>,<text>去歲玆辰跪北堂。訓辭盈耳更洋洋。爾心忠孝惟吾識。人事乖違亦士常。却爲晨昏方自怨。肯將溝壑或能忘。順珍不必論遐邇。地上無遊是有方。</text>
<title>卽事 二首</title>,<text>春日人間曆。春光底處歸。陰迷千丈落。綠暗數重圍。囀葉鶯鶯近。斜風燕燕稀。感時吟有興。忘世腹無非。						病與微軀在。誰將大藥歸。添花今日眩。減帶去年圍。吾過憐商索。人生笑杜稀。只須能順命。何幸粗知非。</text>
<title>醉後亂書</title>,<text>里人携酒來。勸我酒十杯。豈徒滌那穢。漸入無聲形。我醉容忽去。落月應夫醒。</text>
<title>衲冏玉。以楓岳詩軸來。請和。</title>,<text>江海長捐佩。乾坤獨結纓。季春雲正熱。中夜氣全淸。俗學迷精彩。禪心解喚醒。本來眞境靜。聊使壯夫驚。陳迹縱橫辨。新詩漏洩情。僧歸夕陽盡。閑坐看階楹。</text>
<title>玉又將仁仲詩相示。卽憮然書之。</title>,<text>知是何人重款扉。參來不語自呈詩。浮生萬古皆悲恨。處處高堂鶴髮垂。</text>
<title>是日謫昇天。今年在珍島。遂和前韻。</title>,<text>南北東西忽二年。殘生隨地酌貪泉。只今未覺丹心泯。萬里星辰共一天。</text>
<title>祖考禫日四月</title>,<text>禫禫平安意。悠悠感愴朝。吉筵應徹豆。神主孰陪祧。喜懼遊魂斷。安危坐臆料。終違奉香扇。只有死顔瓢。</text>
<title>道岬僧法崇。遠寄團扇二事。謝以短律。</title>,<text>落淚留湘篠。飛霜着剡藤。千枝終一本。相照便爭昇。受用宜偏袒。扶搖愧曲肱。乘風玉川子。淸夢躡崚嶒。</text>
<title>夜飮鄕校北。次韻。</title>,<text>月色今宵好。燈花一點明。詠歌雖輟響。絲竹豈無聲。自立丈夫志。還爲兒女情。主人多雅想。迷醉覺還情。還爲一作猶懸</text>
<title>又用前韻</title>,<text>有物元來白。逢人不必明。猶堪成眊瞶。漸得謝形聲。醉酒遊沖漠。哦詩發性情。投桃與黌史。立意媿新淸。猶堪一作居然。眊瞶一作老醜。得一作爾。</text>
<title>朴生以大麥米醢物見餉。書一絶爲謝。</title>,<text>鑿精爲致河邊飯。醢美仍從海上珍。斗覺一時心腹實。何如掘鼠齧氈臣。仍從一作兼分</text>
<title>端午有感。追和昇平之韻。五月</title>,<text>佳節年年至。殘生死死濱。丹懷漢宮女。綵惜楚江臣。耳目民人舊。聰明德業新。恩榮誰不被。簞食及微身。						縱昧何嫌靜。惟危最怕騷。二荒眞境澁。一死更關高。俛仰昇天鎭。浮沈漢水濤。愁來子卿渴。玉井戀櫻桃。</text>
<title>哭故相 戊申三月二十八日。病卒于朔州。或云廿六日。○按權貳相橃也。攷碑文。廿六日是。</title>,<text>六尺堪誰托。堂堂社稷臣。盡欣爲政魯。自媿上書秦。東壯山河氣。高歸太乙眞。那堪竝羈泊。短些復靈均。</text>
<title>苦雨。次韻劉長卿負譴後登于越亭作。</title>,<text>楚氣尋常染。羈情展轉新。百年無限事。孤嶼未亡人。不夢都成夢。居塵似離塵。頭邊數莖雪。坐上一團春。澧浦難遺褋。淸淮欲採蘋。此生非孝子。來世願忠臣。零落猶狂態。飢寒任病身。惟資本多慾。何日不違仁。世自輕姱節。人爭嘆涸鱗。九原如可作。吾孰與爲親。</text>
<title>又和過賈誼宅韻</title>,<text>海東千載苦生遲。悵望蕭條寓一悲。每看英豪初起地。多逢禮樂未遑時。罪深已分恭承惠。道大何傷不見知。一哭便休休便笑。在天非我是生涯。</text>
<title>靑橘</title>,<text>靑橘漢羅來。白頭珍島囚。風濤幸同濟。氣味肯相侔。南國根難徙。商山樂可休。無由隨驛使。與爾戀朋儔。</text>
<title>家君寄詩二首。命和進。六月</title>,<text>禍福由來事。安危孰敢悲。求仁且自守。趨利竟相欺。一島塡溝壑。千村死別離。聖朝將孝理。遊子有歸期。						病絮藜羹不願餘。逢人那得問親疏。却將日錄閑中閱。二載徒擎十一書。</text>
<title>寄舍弟鮑甲</title>,<text>碧海腥涎殼。孤臣濁酒盃。封須口澤在。寄與季方開。</text>
<title>家君寄詩令和進</title>,<text>晝看雲白夜燈靑。旅館無人只臥甁。夏淸冬溫俱不管。麴生何意慰飄零。						故山松竹夢中靑。相望鴒原恥甁。自覺偸生如許久。祖先遺澤有餘零。</text>
<title>寄舟川子</title>,<text>舟川不涉爲誰須。檣櫂摧來寄一壺。豈是義連思蹈海。都緣勇路喜從桴。波濤灔澦如斯已。淸濁滄浪自取乎。富貴在天生死命。莫將浮沒學輕鳧。</text>
<title>別訓導權舜弼落考還鄕</title>,<text>以我偏醒客。逢君獨冷官。鬼門跫可喜。人世別猶難。白首三更盡。黃芧六月闌。堆盤鮭菜萎。近市督郵酸。舟截碧波渡。馬迷長水巒。蒼茫瘴霧裏。孤嘯戴南冠。</text>
<title>夏日歎 倣少陵</title>,<text>祝融行四方。南洲乃其居。我病苦無靜。如遊沸鼎魚。天時豈不偏。土人實自如。嬉嬉烈熖中。媿我發背疽。狂走欲大呌。張口臨涸渠。風吹體復汗。覺雨淫如釃。麥枯梁未黃。飢色滿里閭。近聞陸以北。赤地千里虛。我思不能忘。有粟吾食諸。低頭更熱中。皇天蓋生余。</text>
<title>夏夜歎</title>,<text>殘陽積威勢。入夜昏氣乘。精神散不集。焉知有股肱。欹枕夢非夢。美人呼不譍。二更戍角鳴。淸露滴我膺。星河動北嶽。菜圃凉飆騰。稍喜息燕雀。況屛營營蠅。是時始自適。致有爽氣澄。我欲讀我書。畏熱不敢燈。翛然但整襟。中心靡損增。彼爲利孶孶。終身抱炭氷。予雖得少康。鬼神那可恒。明朝萬事出。赤日東方昇。</text>
<title>仁宗大王諱日 七月</title>,<text>涒灘七月朔。孝陵初諱辰。空流沒世澤。不降在天神。曉樹生風切。幽庭滴露頻。懷沙忍無賦。憔悴舊微臣。</text>
<title>雨後</title>,<text>風起時應肅。嵐開午暫陽。悲蟬抱高葉。嬌燕出深樑。吟罷頭寒熱。眠餘酒在亡。炎蒸豈全歇。客意自驚忙。</text>
<title>七夕感興。三首。</title>,<text>七七初秋會。年年幾夜思。玉橋靈鵲老。銀漢淡雲微。未必歌長恨。猶應說後期。塵中着蟣虱。一去便無歸。						雲錦無停織。衣裳有所思。仙功豈鬪靡。天職實嫌微。愚谷文相謾。濂溪賦自期。維皇主公道。予奪聽攸歸。						邃古誰傳道。佳名獨緬思。何言惟氣積。雖顯尙機微。天上苟多事。地中還有期。詩人偶託興。豈待武丁歸。</text>
<title>種菜</title>,<text>序屬孟秋晴。土方三尺强。勤治學老圃。懶種替僮行。便抱墜井甕。行提承露筐。恩斯荷地主。不用把來常。</text>
<title>新月</title>,<text>新月照北牖。枕席生夜凉。我旣披衣坐。萬感集中腸。淸風自來往。吹滴雙涕滂。世人莫不穀。每道父母將。</text>
<title>寄舍弟</title>,<text>一室形容老。他鄕夢寐饒。歡娛逢昨夜。涕淚寄今朝。落日高堂靜。秋風季子遙。庸言貴益遜。又汝所能料。汝一作爾</text>
<title>對酒邀人</title>,<text>釀酒不依法。新粳似舊醯。平原瓦尊凸。彭澤葛巾低。尙有凝霜韭。寧須啄黍鷄。相邀愧泥濘。獨坐望城西。</text>
<title>夢泛海。誦東坡詩有感。覺和其韻。</title>,<text>定分從前孰變更。天機無息自陰晴。昔聞行行傷於勇。今信由由欠些淸。忿處便看凌厲氣。學來方做性情聲。百年却憶東坡老。高詑奇遊一死生。</text>
<title>贈囚僧</title>,<text>筆跡維摩像。詩情賈島窮。不嫌嬰世故。且住大雲中。一作同谷且飄蓬</text>
<title>燕</title>,<text>衆雛自識機。却與宿何枝。客興都無戀。遲留爲社期。客一作歸</text>
<title>鵲</title>,<text>天上河橋斷。人間石印無。時來噪乾位。誤客看書圖。客一作我</text>
<title>烏</title>,<text>朝啼屋角西。暮啼屋角東。至今世上人。不識爾雌雄。屋角一作庭樹</text>
<title>蛬</title>,<text>西風淡月斜。露墮暗叢裡。一聲思君子。一聲怨君子。</text>
<title>蟬</title>,<text>幸因朽木化。寧有口腹慾。高樹付行藏。應辭風露足。</text>
<title>螢</title>,<text>只作皎皎行。使人記所向。微質旺中宵。不然光己喪。</text>
<title>蛙</title>,<text>突眼無他技。昂頭妄自尊。古人焚牡鞠。於汝實爲冤。</text>
<title>蛇</title>,<text>爾生能毒物。爾死能療人。利害旣如此。天公仁不仁。</text>
<title>蟻</title>,<text>固已識君臣。如何事戰爭。紛紛强弱勢。不斷慕羶情。戰一作鬪</text>
<title>元禮見訪。仍復邀之郡館。乃以詩謝之。八月</title>,<text>十年雲樹思。千里海山秋。邂逅猶靑眼。風霜欲白頭。未妨趨偃室。無興泛尊舟。泉路行應闊。朋從恣意遊。</text>
<title>謝人惠鹽</title>,<text>我味忘三月。人鹽餽百升。飛海雪積。融處水晶崩。淹菜凉逾美。和羹熱不懲。皇仁飽無事。北望祝岡陵。</text>
<title>謝人惠炭</title>,<text>晩歲全憑藥。秋風更擁爐。故人無限愛。先我不時需。文火唯嫌斷。明燒未厭麄。空吟石鼎句。米水任朝晡。</text>
<title>釋奠後餕豚</title>,<text>世以文科目。皆爲孔子徒。蒸豚饋其半。釋采祭之餘。有罪不敢拜。無言徒自餔。殘生已三荷。不亦聖恩歟。</text>
<title>中秋有月。詠懷。三十韻。</title>,<text>此夜三旬半。當秋季孟間。澄霖洗瘴界。陰魄旺塵寰。免被雲爲祟。由來帝不慳。十分盛滿。一點絶斒斕。精彩方將活。晶英畢竟閑。淡交橫漢逈。淸逼列星孱。瀲灔空羣水。崢嶸出萬山。隨風流細竹。和露滴叢蕑。壑淨虬潛動。林疏鳥宿艱。毫芒呈物象。凜畏遁神姦。浸袖渾疑濕。縈簾忽欲攀。虧盈雖密察。今古只遙覵。談兔元虛安。論蟾近褻訕。乾坤氣生曜。河岳影來班。節序自殊候。望弦應一般。賞娛飜益感。對淚剩添澘。白骨連荒戍。丹心落絶蠻。高堂明鶴髮。深殿肅龍顔。兒戱常思綵。臣忠尙望環。凄凉殘棣萼。冷澁亂蓬鬟。回夢淸吟逸。披書錦字殷。五更沙谷野。千里玉門關。避繳啣蘆雁。愁籠換璧鷴。性情須正發。昭闇實平頒。何事停盃問。無人盡興還。圖先觀在昊。衡後製于鱞。靜院桐無恙。晴窓草未刪。詩嫌體物陋。學怕侮天頑。形役相翫。心官奈獨癏。惺惺法不昧。參立作三班。娛一作心</text>
<title>庭前甘菊移時晩。以靑蕊重陽不堪摘爲韻。對菊自歎。九月</title>,<text>庭前甘菊移時晩。九月一日猶自靑。但得東籬拚渴飮。寧須楚澤慰飢醒。													庭前甘菊移時晩。二日三日更熟視。手提破甕灌朝曛。一一精神大小蕊。						庭前甘菊移時晩四。日方看蕊蕊重。可笑年華餘幾許。殿勤相訪逐遊蜂。						庭前甘菊移時晩。五日浮光裡面黃。湛露凉風饒昨夜。幽姿試與暴朝陽。						庭前甘菊移時晩。我自阻君君豈不。六日已過七日來。日暮徘徊獨壹鬱。一作魂彷彿						庭前甘菊移時晩。保養栽培又未堪。我有秘方非七七。君知明日是三三。													庭前甘菊移時晩。何必區區今日摘。只恐寒威漸相凌。畢竟天運自當易。</text>
<title>靑蘂重陽不堪摘。以庭前甘菊移時晩爲韻。代菊相解。</title>,<text>靑蘂重陽不堪摘。剩將雨露長閑庭。含情不吐空潛寂。願傍深盃送暗馨。						靑蘂重陽不堪摘。一般淸意好人前。餐於正則非徒爾。泛得淵明却偶然。						靑蘂重陽不堪摘。病身憔悴任江潭。結根已覺隨舒慘。知味終當辨苦甘。													靑蕊重陽不堪摘。歲暮相看松若竹。俗人雖以白眼來。不喚成蒿喚成菊。						靑蕊重陽不堪摘。芳心苦節自無移。但能違世終無悶。奚必賢人君子知。						靑蕊重陽不堪摘。至於眞分未嘗疑。早開遲落尋常事。彼一時乎此一時。						靑蕊重陽不堪摘。幸能相保他日晩。知君亦識時運然。自有誠心徒懇懇。</text>
<title>謝徐訓導見訪</title>,<text>從事紛紛逐冷官。不嫌遷客坐氈寒。酌於二叟所嘗處。浮以三閭之夕飡。醉裡都忘容我戇。醒時那記盡君歡。明朝更與高陽去。趁得東溪葉正丹。</text>
<title>次韻爲答</title>,<text>十年汨沒役心官。焦火凝氷奈熱寒。只想謫仙金可換。終成屬國雪堪飡。任他春蕊將秋葉。莫遣多哀繼極歡。冬柏亭荒怨抛擲。廣文修養未還丹。</text>
<title>再次韻約飮</title>,<text>區區齊鬲强名官。風味何曾有暖寒。中聖任君時復醉。漬綿使我不能飡。征于一面寧蘇怨。伯也前驅爲取歡。直灌愁城浸三板。肯將悲奏學軻丹。</text>
<title>次韻。幷示朴贇鶴。嘲不飮。</title>,<text>誰憐眠甕舊郞官。松上仙姿托歲寒。謾見殷勤來問字。還聞努力勸加飡。不知身後脩名好。能博生前一酌歡。蕩滌消融須此物。頹齡莫付紫金丹。托一作結</text>
<title>復次韻期朴同賞秋。</title>,<text>萬里關河三黜官。臥痾牢落度炎寒。竹竿夢去溪邊釣。雲子炊來石上飡。凍雨回風他日恨。黃花紅樹幾時歡。急治謝氏登山屐。不學堯夫占牧丹。</text>
<title>再用前韻。詠楓示朴。</title>,<text>路窮仙府隔塵官。澗水搖楓湛湛寒。宋匠苦心三歲刻。燕姬秀色一秋飡。後凋不敢追孤直。昏卷猶知媿合歡。折得歸來弄明月。有香應襲桂花丹。</text>
<title>郡守開宴。卽席用舊韻。時姜萬戶徐敎授在坐。</title>,<text>百里專城是達官。凝香琴閣戟枝寒。纖歌疊皷雲中響。紅枾黃橙海上飡。禦侮强弓三百石。廣文嬌柳十旬歡。孤臣病起叨華宴。把酒長稱保命丹。</text>
<title>醉次朴韻</title>,<text>濁酒							陶元亮。澄心魏伯陽。喜玆霜下傑。容得醉時僵。爾飮唯須盡。吾言亦已詳。人生幾百世。臧穀竟俱亡。</text>
<title>漁于蚕室。示同遊。別作一首。奉徐敎授。十月</title>,<text>疏網投蚕室。纖楊貫錦鱗。磨刀須去乙。飛雪且加辛。正味粳和胃。餘腥酒酳唇。形容獨枯槁。屢媿腹腴新。						通介何須問。知音在一人。聲名晩徐樂。詩律降盧綸。七椀茶初沸。三枚鴨未貧。誰爲上客者。相愛勸移薪。</text>
<title>同徐醉吟次韻</title>,<text>酒爲三盃白。花猶十月黃。是非何處在。憂樂此時忘。避世桃源隔。思家竹逕荒。紫芝雖可採。誰敢慕虞唐。</text>
<title>從曹克仁索梅實</title>,<text>紙窓長嚥趙衰溫。菜鼎難和傅說酸。可惜靈均忘五味。一生唯得菊花飡。</text>
<title>隣翁餉酒。醉中作。</title>,<text>客從東隣來。手中一壺酒。問客何所得。偶得非謀婦。堂上有殘菊。堂下有疏柳。醉來輙忘言。頹然兩白首。</text>
<title>夢遊彈琴臺。記用聘君韻寓懷。</title>,<text>憶上琴臺俯碧灣。垂綸便欲釣鯢桓。前江向北朝麻浦。遠派從南會獺灘。春暖秋凉唯有艇。山開沙闊更無欄。如今入海還匏繫。不信觀來爲水難。</text>
<title>次韻閔朴二生 十一月○閔誠，朴贇鶴。</title>,<text>斜日嘗庚子。生辰得孟陬。始終元是定。行止豈能周。省處非無疚。忘來自不憂。諸君且須學。莫謾一生愁。</text>
<title>族從房應賢遠訪。夜話時閔徐二生在坐。閔誠，徐友諒</title>,<text>有美房君子。翩然入海中。孤臣心未死。二妙志堪通。尊蟻侵唇淥。燈花照眼紅。人生只如此。天意竟難窮。</text>
<title>大醉。次韻示三子。</title>,<text>與君共受天地中。愧我於斯有未窮。木旣槁焉灰又死。安能天下感而通。</text>
<title>贈別俊夫房應賢字</title>,<text>嗚呼四海朱夫子。精力平生在四書。鋪敍議論韓集考。謳吟怨慕楚騷疏。神明斷斷終無怠。文質彬彬早有譽。陰谷所聞止於此。俊夫之意謂何如。斷一作烱</text>
<title>醉次房韻復贈</title>,<text>未見我心悲。旣見我心夷。不是心中人。能使心相宜。試言男兒志。要爲天下奇。生死向前去。莫念別離時。</text>
<title>夜坐</title>,<text>三日海颶怒。恐被萬軍犯。熏蒸作寒熱。上下陰氣黤。血滯脚不仁。骨酸指莫摻。魂魄遂見離。飮食頓覺減。死生命所安。呻吟病旣濫。形如崖山暮。南岸搖敗艦。中有漢朱雲。攀折九重檻。我頭尙可奪。我志不可斬。半夜燈火冷。靈淵只湛湛。侍兒頗相訝。俯首空黯黯。怡然不解說。士操自有範。所念父母心。倘恨未死范。</text>
<title>別閔誠徐友諒二子。</title>,<text>山有岡兮海。有津。歲暮高。歌有鬼神。明朝不見心中人。</text>
<title>龍灘先生挽詞。三首。己酉正月○草寄同門康生寫之</title>,<text>自無瑕玷有淵源。晩節林泉令望尊。元祐完人碑上籍。延陵季子墓前言。三春縲絏徒慙罪。六載衰麻豈答恩。信上柳車遵祖道。此身須死也能奔。						痛哭寒宵不肯暾。大風洪水倚崑崙。須臾頃忍生留世。十六年沾敎在門。上下神祇曾禱病。東西南北謾招魂。只今方策無徵信。直欲排雲款帝閽。						故家喬木廣陽孫。文采風流一代存。修行明經徵士對。正心誠意沒身論。氣從箕尾山河社。運在龍蛇日月昏。弟子未須私議諡。百年華袞到泉原。</text>
<title>次韻河西</title>,<text>果配盃中物。薑通瘴裡神。梅花殘一點。耐着醉吟人。													右河西												萬事添華髮。三年未死神。殘花不相惜。却是夢中人。</text>
<title>別士烱</title>,<text>去年盧寡悔。今年盧寡悔。年年盧寡悔。只爲欲字在。以訪不以箴。卽君與同罪。</text>
<title>詠菊 四月</title>,<text>莖紫黃華葉厚柔。味甘香氣境淸幽。莫因濕地陳叢養。且爲恒暘久雨愁。氣一作臭。境一作氣。</text>
<title>別秀夫二律。爲之永訣。情見于辭。五月</title>,<text>吾父母兄弟。猶相資以生。偏離知罪大。一死卽身輕。師昔托其女。誰終哀此煢。海中逢舅氏。不得不言情。						遠訪緣同氣。非徒謂我甥。悠悠謝經史。攘攘逐船兵。苟有初心在。當看末路行。持盃向斜日。言善不哀鳴。</text>
<title>送徐敎授落考歸鄕次韻 六月</title>,<text>寂寞分司敎。羈孤病海陽。相逢俱是客。久處卽爲鄕。懽謔從南郭。心肝向北岡。今朝出別語。離合信靡常。海陽光山別號。</text>
<title>醉作。得破字書示閔生。凡三十韻。辭意不倫。</title>,<text>我移玆僑居。墻腰竹幾箇。長鬚理其叢。相對以自賀。病身劇邪穢。猶求藥使佐。千金旣右植。盆甑列其左。秋收待蕩滌。驅除如警邏。血氣能扶持。亦足慰坎軻。節華不爲壽。蹲鴟不爲餓。豈敢神明通。豈敢明珠駄。芷莖亦已秀。蕉葉亦已大。凡此數種草。榮祜我何奈。但得勿助忘。却看生意些。昕夕獨逍遙。負乎短筇拖。三年只如斯。誰爲砭吾過。時得與人歌。反之而後和。有酒卽同醉。氣若不摧挫。散髮靡明晦。以是爲日課。解酲非素性。只見殷血唾。醒來始晏如。恐此名不播。雖得沒世稱。如箕不可簸。明告心所愛。靜聽愼勿譒。還能我腸醺。豈憂我骨剉。若復不劇飮。歲月猶旋磨。盃行到君手。且莫停似愞。不知泉下人。解惜萬金破。只應休百慮。寧能記一座。尙恐弗省愆。畢竟重吾坐。醉時善戱謔。中宵不安臥。孰謂我櫝內。所蘊無片貨。誾誾閔氏子。語之而不惰。敎學苟相長。安得厭切磋。</text>
<title>戱贈秀夫別 秀夫帶姬。權主臨淄。擬以十月方還營。○按秀夫時爲水營軍官</title>,<text>權管臨淄鎭。星山李秀夫。濫騎南利馬。華帶沃州姝。離別寒蟬咽。歸來露菊枯。應知半夜醒。燈背病臣孤。</text>
<title>曉坐 己酉八月</title>,<text>城警嚴宵拆。隣炊急曉砧。顚風旁撼壁。寒雨隙沾衾。雲海三秋客。乾坤萬物心。明朝看叢菊。離折委墻陰。</text>
<title>讀聘君琴臺韻。涕泣再次。</title>,<text>函丈							茅齋倚積灣。樂尋顔孔恥文桓。愚蒙幾欲披雲霧。憤悱終須決瀨灘。時趁寫憂治木屐。還陪乘興看花欄。三年人事千山月。只把詩篇慟哭難。</text>
<title>十日。受聘君先生馬尾笠。夫人遠寄。以表聘君平生之情。</title>,<text>先生易簀古龍灣。遺服初非受季桓。贈自夫人恩及海。加于弟子淚如灘。河圖驗罷鬃爲網。淇興吟來簳作欄。便欲結纓泉下拜。匹夫溝瀆也無難。驗罷一作負出</text>
<title>醉和金挺庸 珽 致謝。兼示仲明。九月○時來請學大學。予謝之。却和其韻。○按仲明。閔誠字。</title>,<text>一部規模有始終。數年方可在胸中。晦翁精力於斯盡。靜室焚香自識功。</text>
<title>金閔二生。各有絶句。予不能無言。輒合其韻。爲進退格奉別。</title>,<text>失學知輕重。無心說豎橫。西風秋嫋嫋。南海暮洋洋。一見襟懷照。三杯意氣平。茫然卽無語。之子各歸鄕。</text>
<title>舟川之死。籲天無從。夢見覺泣。遂用桓韻。</title>,<text>共泝淵源退港灣。君如松柏尙桓桓。獨居麻絰三年室。終老羊裘七里灘。傳派幸將文守業。囚山甘與馬同欄。嗚呼已矣天時懟。何事孤臣一死難。聘君先生。襄奉之以禮。君之力也。庶幾築室旣畢。上保舊業。下遂耕釣可矣。葬已便死。夫復何言。</text>
<title>醉次閔生韻。奉別示懷。</title>,<text>天地難逃義。庭闈罔極恩。三年惟有疢。相愛莫招魂。志立終無變。心馳久不存。西風灑悲淚。懷抱向誰論。</text>
<title>無悔贈友二百言。予讀而悲之。輒綴語孟中語。次韻錄示。十一月</title>,<text>本末原泉海。高卑寸木樓。彀傳那變羿。奕受要專秋。聽我端皆竭。知君道自悠。在中良玉蘊。於外片雲浮。魚直屍靡悔。禽和阨不愁。好仁親德驥。便佞遠輕鷗。利器誰敎琢。書紳摠解舟。不誠難掩肺。惟哲始觀眸。尋徑菅茅塞。歸場樲棘稠。哀哉心則放。必也學而優。禮樂時將立。詩書歲不留。趨庭孚黨族。遊遠入溟漚。兄自爲牛懼。親唯以彘憂。服微非過宋。祿絶似居休。不恥貧原憲。猶嫌慍仲由。分身垂涕泣。同道盡謨謀。九仞山毋止。三年艾可求。慮衡能發憤。德恒豈承羞。日勉子之職。天厭予所否。明朝不相見。夕死四夷流。</text>
<title>別鄭尙尙於吾。爲遠孼大父行。而和其兄也。和能作詩。有云平野雪消流水去。遠峯天闊片雲來。可謂警句也。予因次其韻。而添纔字。爲近體以贈焉。篇中多及之。</title>,<text>忽隔家門久。猶完性命纔。江潭且相見。懷抱未全開。人事如斯已。天恩亦大哉。區區附消息。北望片雲來。</text>
<title>大醉。走筆唱十韻。時舍弟及二三生在坐。</title>,<text>意像輕千乘。經書滿五車。倚門狂者點。隱几浩然輿。耽酒稱中聖。言詩實起予。不收湖海氣。祗作放流居。晩歲已如此。會文之所於。天看南去雁。波待北來魚。聚散如雲雨。存亡羨稼漁。是非隨處妄。憂樂本來虛。耿耿心中事。昏昏醉後書。三年但坐睡。時憶下帷舒。</text>
<title>又醉次韻</title>,<text>歲事悠悠萬物冬。形容殊異意思同。勸君今夜厭厭醉。莫遣詩人詠北風。</text>
<title>醉贈曹朴兩生。復與無悔。悔唱韻</title>,<text>山外元無土。波中別有天。生涯長惱擾。節序自推遷。明叔堪同醉。德元可忘年。吾儕明日逝。行樂在誰邊。</text>
<title>夢師友陪師掘藥共川同舟。</title>,<text>此夕知何夕。今人見古人。荷鋤陪斸藥。拏艇共浮津。瑞日臨淸玉。嚴霜灑碧旻。覺來河注目。驚起粟生身。只識感而應無論虛與眞。吾衰苟未甚。佳會莫頻頻。</text>
<title>後數夜。復夢友。友視死如歸。猶哭謂予曰。吾有所望。不可不記。是以慟也。</title>,<text>看子死爲歸。屬吾記一辭。子於斯旣慟。吾不慟而誰。</text>
<title>同夜記夢 予沐浴更衣。臨死微笑。</title>,<text>我則異於是。死生今六年。振衣須沐浴。含笑向黃泉。</text>
<title>和柳州別弟韻贈無悔。兼酧友人。十二月○友韻偶同故兼之。</title>,<text>海上相逢豈偶然。悲歡偏見醉吟邊。與君生別行行日。屬我魂驚起起年。鶴髮雙垂千里土。龍顔只在九重天。如今更有良朋歎。便覺浮生似燼煙。</text>
<title>上一齋時舍弟將過請敎</title>,<text>先生自以一名齋。爲義非深且大哉。賢傳聖經俱可驗。吾心物理亦應該。文章不得見其發。狂簡焉能知所裁。摧廢之餘須請益。免敎人喚做牛魋。</text>
<title>聘君練祭已過。泣而書之。</title>,<text>禍敗經來只有家。夫人憂疾想如何。承宗弱姪徒居苦。傳後豪奴盡屬衙。若使淵源甥憖一。不知喪祭禮違些。寄言愚婦非常服。此日母輕釋帶麻。只一作僅</text>
<title>別弟後泥醉十餘日。遽起書懷。昏荒不卒章。</title>,<text>作噩年終月。戊申日午時。霜潮珍島郡。風樹碭山祠。弟厚齋歸客。兄陰谷老纍。形容兩男子。啼哭竝嬰兒。僕凍依巖竇。騮瘏跼路岐。朋樽相顧眄。四座盡漣洏。忽忽行還住。悠悠醉不欹。驚麕移別洞。回翮落荒陴。巷霧侵冬瘴。僑煙認夕炊。夢來燈暗壁。醒罷月明籬。片影存哀雁。孤音絶和篪。寬心無過酒。徇欲豈虞脾。帘遠奚愁覓。缸寒婢厭釃。一旬長洗盞。五晝尙塵匙。只得忘形坐。寧須荷鍤隨。非如匹夫諒。不使後人知。時有星山舅。來爲鎭海裨。鳴鞭三十里。飛簡數千辭。屢做生前會。應論別後思。念吾三子者。曾是一家而。共寢終無長。同行必有師。弟騎紫騮。時舅作水營軍官。</text>
<title>水營軍官裵挽詞庚戌四月。載柩海船。</title>,<text>別侍牙門士。軍官海鎭裨。炎蒸仍遘厲。旅泊不迎醫。葦屋閑麻綍。篷窓臥帛旗。殷勤主將意。喪具摠如儀。						瘴癘黃茆裡。淹留碧海隅。相輕二豎子。且托一奚奴。四十明年過。妻孥此日無。南風有商舸。飄泊返魂孤。						薤露臨鮫室。蒲風返玉京。將軍如宿昔。僚伴異平生。雲合君山浦。天長右水營。有人非識面。爲客轉傷情。</text>
<title>次舍弟無悔韻。附秀夫寄。</title>,<text>馬度千山行李苦。人生一世別離難。誰知戚戚相思地別。有綿綿不竟天。						壯心斜日難零落。好事當時易謬悠。不着綵衣堂下戲。却紉蘭佩海中浮。													中天有明月。皎皎光四隣。心知十分影。獨照憔悴身。						舅行海渺渺。舅至雲茫茫。無論送與遇。俱是涕盈眶。</text>
<title>次韻酧鄭和</title>,<text>一讀灰心復却冥。再吟花眼始能靑。也知寡與懷荊璞。可以充飢剖楚萍。思致只應追雅頌。文章還欲續騷經。且須理會原頭事。然後精神似六丁。</text>
<title>次韻詠茆亭六月</title>,<text>浦溆西南亘。雲霞表裡兼。殘炎冬不減。新濕暑仍添。菊爲供餐愛。鷄唯被縛嫌。三年老吟嘯。一夕死幽潛。</text>
<title>夢舟川。泣次舊韻。閏六月</title>,<text>靑楓迷路幾岡灣。相就沾襟劇謝桓。何日殘形動鰲嶽。卽時游氣過龍灘。西麟已分樵傷野。東豕還慙罥在欄。此世誰知死生說。子爲其易我爲難。</text>
<title>夢話 時友一亡二存</title>,<text>一鬼三人立路隅。從容答問驗工夫。無端夢破屋梁月。雙涕垂胸欹枕孤。</text>
<title>漁川遊浦示曹克仁。七月</title>,<text>孟月中旬庚戌秋。兩翁騎馬過川遊。船倉日出潮初落。鞍峴風高霧正收。擧網且須原滿尺。持竿終欲釣呑舟。班荊共飽新粳飯。緩節長吟大海頭。船倉。浦名。鞍峴。峴名。</text>
<title>遙送張仲悌還京 八月</title>,<text>有美張君子。遊方遽告歸。關河瘴雨歇。草樹曙涼微。祖飮開新釀。交情惜久違。孤臣但坐嘯。不得典秋衣。</text>
<title>菊詩五百言 九月</title>,<text>我菊偏相愛。春苗尙可探。枝延莖獨紫。葉嫩臭俱馣。卽此傳宗嗣。其餘視子男。惡陳成鬱結。喜燥向東南。膏潤深深掘。瓊瑤箇箇撏。根分兼別盎。類雜或同龕。接幹盡物變。折條觀化覃。封須篩沃壤。澆必漉肥泔。久霔愁黳腐。恒暘恐赤燣。毁絲捕蟢蝃。除蝕呪螟蠶。揷葦筠旁侍。栽松柏下弇。早充光不着。多積德尤含。冉冉白帝御。駸駸靑女驂。群芳渾似掃。孤質且何堪。氣盛行當九。華生數借三。圓模天與准。純色土相參。水月精神迥。氷霜格力譚。蔕團輕碧蠟。蕊㧻細黃鐕。澹泊彌尊重。沖和自泳涵。素赬那擯屛。深淺亦包函。後發憐梅蕙。先零少橘柑。蜂寒猶解鬧。蝶冷乍疑貪。浩態凝朝露。狂香散晩嵐。掌承金液泂。觴泛玉津淡。嚼破平無毒。咀殘正得甘。定爲仙子餌。寧許俗人愖。性配山精𦬸。門同國老苷。暄炎皆有貴。辛苦各無慙。採得何常法。時宜所自諳。攤錢縈曉網。截璧凸晴籃。動指爭熊掌。顚頤似虎眈。麪熬才覺嗜。羹臛轉傷婪。顑頷眞能慰。疔瘡不足戡。懸乾避日曝。搗粉點湯燂。主療風頭眩。兼治水膈痰。安腸利血脈。祛熱解憂惔。鍊蜜丸當嚥。澄醇浸更酖。況收陶令畝。仍挹酈人潭。只好依常醞。何妨倚半酣。吁嗟時易逝。又復癘方餤。天意回哀眷。村籬遍蔚藍。蒸黎入簷蔔。世界現優曇。瑞彩浮如海。靈姿刈可擔。繽紛其繼佩。雜糅以爲篸。燦燦緌承武。煌煌瑱屬耽。枕之披翳瞙。呑乃發淸談。朽骨生丹肉。衰顱變黑毿。萬年無夭扎。一國盡彭聃。父母安而順。弟兄樂且湛。孤臣死亦足。端坐閉茅庵。</text>
<title>次韻水積</title>,<text>幾載懲愆閉閤思。道人相問慰衰遲。靑靑舊眼三杯酒。衮衮新懷二首詩。汗漫乍成違若士。遐陔那復遇安期。爾來獨坐無多興。只箇吾心儼若師。遐陔一作峨洋。安一作鍾。						下達窮泉上極星。會人腔子起綸經。無爲具足元來實。不測流通便恁靈。過夢覺關昏旣曉。離生死岸順而寧。也能闊步無言處。變化終知是客形。</text>
<title>醉睡。次韻送朴贇鶴命山。兼寄閔誠。</title>,<text>自媿三年穀。誰傳一介燈。本來欺叔子。終不效孫登。命駕思千里。懽交錫百朋。誾誾閔氏子。北向拜而興。</text>
<title>蛇退庵食豆腐十月</title>,<text>爲試淮王術。來尋海眼淸。雪氷愁見晛。酥酪訝無腥。露葍兼枯菌。黃粱間玉粳。眞宜不多食。徐步下雲汀。</text>
<title>服聘君先生羔裘。泣次舊韻。十一月</title>,<text>被來常見臥桐灣。裼得何嘗過宋桓。遺澤在身安且燠。流光屈指急於灘。牧羝更合居沙窖。占羵無勞遶井欄。直待蒙茸不改作。只應知挈領要難。</text>
<title>集聘君先生寄書若干件作軸。泣書用舊韻。康書次之</title>,<text>曠蕩深恩浴澤灣。丁寧遺札執躬桓。封皮次第看珍順。紙尾分明仰叟灘。情性不踰常道理。典刑猶在敗門欄。今朝檢及康生語。詎有逢人出示難。先生自號灘叟。珍。珍島。順。順天。</text>
<title>先生祥後。哀閔之至情。發乎詞。仍及妻若友。復因舊韻。三首。</title>,<text>聚何風又界何灣。神道何時可勒桓。孤姪今朝治堊室。夫人昨日涉氷灘。人間暫住黃茅峒。天上寧瞻白玉欄。慟泣再期看世事。護持遺業亦應難。						兩心秋月照寒灣。四載生離怨鮑桓。正夢常應湊珍島。羈魂不是怕胡灘。禍家僅保編蓬戶。僦圃還憂折柳欄。喪畢于今更誰托。來非容易住尤難。右妻													廣陽高嶽復淸灣。兩女依稀如姓桓。愧我德非龍在澤。多君才是舸乘灘。當時問學同趨席。晩歲行藏共倚欄。生死終知負恩義。天無悔禍荐艱難。右友</text>
<title>立春祝詩 辛亥正月</title>,<text>日暄棠棣鄂。風暖竹萱翻。萬物仍嘉澤。孤臣亦誤恩。巫敎散魂復。天誘放心存。自覺朝聞幸。誰云夕死冤。</text>
<title>醉草 二月</title>,<text>極浦春強半。孤臣病一番。投壺聊自適。培樹尙嫌煩。沈瞑聞鷄晝。淸謠負午暄。醇醪有妙理。一酌散羈魂。</text>
<title>四季詩。戲示人。</title>,<text>我惟菊於癖。其餘靡所愛。晩愛爾名貴。寄旺四時內。遠取嘉興村。培之破尺塊。俄予覺中蠱。宿疼乘頭背。跬步不自致。念念乖時漑。候者曰我知。病根之所在。大歲王至尊。犯輒死莫代。予聞焉驚起。目動而心憒。欲寧媚于神。無錢可以賽。欲移與人養。人以不祥廢。告季季勿駭。不免爲薪刈。實非苦相厄。予惜予所痗。季乃臨風拜。請以臆自對。鬼神之德盛。人智有不逮。但訝彼人明。孰與吾子昧。而乃得其言。然後方自艾。得無近乎詐。自欺欺我輩。不然病風狂。遂襲兒女態。嗟我禦魑魅神。人認大憝。方將望歸來。況此臨棄偝。人情孰於此。不願一暫耐。季論亦不公。見困何苛碎。然則惑之甚。始詐而終誖。子苟能爲善。神嫉不可劾。子苟能爲惡。神護不可貸。今從未減科。已非瑕與纇。欲將誠一朝。試與洗十載。何異一寸膠。救玆千丈潰。又如蚊不量。負彼嵩與岱。孔子所不禱。況怪或可誶。惟王主歲功。定不詬厚載。或誤毁其傍。神悶惻勞徠。吾子且自信。此言愼不再。稽首拜季嘉。亦神之所誨。居僦今四春。心下轉昏晦。所訶盡吾有。旣警增嘆嘅。栽培固神意。敢不益保乂。更擬覓芳叢。近植與季配。優游幸母死。雖死不可悔。言盡氣便蘇。正荷神大賚。</text>
<title>上巳。會鄕校東澗流杯臺次韻。醉書。三月</title>,<text>海上荒城北。黌傍古峽間。浮觴看汎汎。晴瀑聽潺潺。典則周都邑。風流晉水山。醉中修禊錄。莫遣俗人刪。</text>
<title>醉題巖石時流觴大醉</title>,<text>古澗春泠泠。環流一盞醑。不恨到人遲。莫向花嶼去。</text>
<title>自挽 六月</title>,<text>五年客海上。一夕無不之。奴敢幠黔首。官須檢石屍。非殤當不惑。免戮爲毋欺。所慟雙親老。相離在世時。黔一作婁</text>
<title>題十益亭 八月</title>,<text>蘭菊荷蒲竹。梅茶梔橘松。羣居一丈內。照我枯槁容。</text>
<title>咏十益。盡掇古語以記。</title>,<text>予以爲可恃。當爲王者香。渥丹承露重。紺綠汎風長。寂寞琴中操。凄涼佩上光。窮年伴幽獨。於子亦何傷。						特秀無餘草。長松蔭寸根。早抽香已積。晩發德彌敦。五色中偏貴。千花後獨尊。秋容只淡泊。得意向陶園。													何謂花君子。生泥不受渾。通中須外直。無蔓豈枝煩。望也威儀凈。親之氣味溫。光風霽月在。同愛屬誰門。						九節盤虬瘦。四時蔟劒靑。塵埃不帶氣。泉石自修盟。五百田橫島。三千孔子庭。相知不相慢。晩歲謝公情。						且免一日無。何須千畝寬。月星輕瑣碎。風露細團欒。節苦危邦矢。心齋陋巷簞。閑將直內句。盥手刻琅玕。						誰是百花魁。能開風雪中。淺池疏影動。昏月暗香通。玉色程明道。深衣司馬公。從今定論在。千古褻言空。						欲破寒梅蘂。方殘露菊叢。天敎綿一統。爾得旺三冬。葉硬經霜綠。花腴映雪紅。年年少朋援。不作桃李容。													可貴六出花。精陰還氣和。光腴惟伴橘。香潤不聞他。紅取風霜實。靑看雨露柯。草堂好顔色。衆木信難多。						受命生南國。深根未易移。素榮依綠葉。剡棘護層枝。馥郁紛其喜。文章爛以奇。何從陸懷去。只解比平夷。						幾歲寒然後。孤姿老矣哉。皮皴注霜雪。枝屈壓風雷。落影龍蛇化。流肪鳥獸胎。栽培得天力。豈必棟樑材。</text>
<title>郡守挽詞 十一月○中風五日死</title>,<text>閥閱前朝貴。寬容長者風。身從虎榜出。腰繫竹符終。有壻傳遺業。無兒繼大宗。靈輇發海上。薤露動寒空。													瓜秩終優考。風邪遽失音。凄涼人事舊。索寞世情今。復魄南溟遠。歸魂北斗深。那堪歲云暮。飛旐雪沈沈。													宇宙誰非客。形軀着處家。專城享鎭靜。一日感風邪。魂魄歸蒿里。軍民擁柳車。存亡儘如此。人世謾相嗟。						萬里洪濤上。三年落日低。且留龜未解。將去鵩先啼。迢遰輀車綍。蒼茫雨雪泥。扶歸有一壻。羸病轉凄迷。</text>
<title>○二十夜。懷友泣書。舟川</title>,<text>昭陽							暢月中旬夜。人視聽從鬼視聽。心可卷乎雙淚下。天之高矣九關扃。豈非其罪而加縲。何有於言不免刑。遮莫當時群唱和。先生奚取兩寧馨。</text>
<title>庚申夜。病睡。十二月</title>,<text>吁爾三蟲果有知。我心還有幾般幾。年來臥病長昏睡。不管朝昕訴紫微。還一作知</text>
<title>聘君先生諱日。病臥泣書。用舊韻。二首。</title>,<text>風凝經絡凍千灣。毒聚頭顱椓四桓。眼下有花還見霧。喉中無液更聞灘。從敎老婢翻湯鼎。任却童牛損藥欄。萬事由來不關汝。汝知生死孰爲難。						腸九廻愁似曲灣。從知扁鵲走齊桓。宛其死矣甘溝壑。無不之焉儘海灘。放眼俯看塵世網。攀呼仰折玉皇欄。姑將一息存今日。慟哭三孀助祭難。</text>
<title>是夜。夢待聘君先生。先生爲人寫挽詞。未半。覺從橫幅。便止曰。汝可更圖以來。已而寤焉。和淚書記。</title>,<text>春風吹玉座。秋月照氷壺。挽詠陪硏墨。斜行命改圖。情猶回父孔。義重幹甥朱。乍覺驚垂淚。羈身枕上孤。</text>
<title>作同甲會。以伐木丁爲韻。予得木字。時李琚趙奇白在坐。</title>,<text>淵獻歲律窮。甲戌日光縮。陰雲垂崢嶸。密雪墜翻覆。侃侃如翼仙。堂堂乎文郁。及予爲庚會。醵於予僦屋。試數三人年。摠一百二六。此意良已勤。開筵俯脩竹。朋尊凸淸醥。大槃堆肥肉。劇談盡靑眼。促膝俱野服。有令掉鑿落。無問決腒䐹。一婢頗解謳。二客非不速。聊爲秉燭遊。肯作聞鷄蹴。但知醉時同。不見醒者獨。伊我乃酒狂。擧白向子鞫。始相爲此約。人出秫與麴。主會者何事。第備山海蔌。旣違必以浮。郁也便能伏。前言戱之耳。執醆復相祝。所貴簡而數。三日一追逐。仙乎繼之疾。賢聖何必熟。未妨鮭一種。不咎酒十斛。嗟此百藥長。乃天之美祿。養老扶衰疾。忘憂會履福。不作厭厭飮。何用便便腹。歡極悲情多。停杯已顰蹙。浮生如寄爾。急景電閃目。廣文秩且滿。已覺厭苜蓿。矧予疢日革。將亡不待鵩。人事儘如此。他生吁未卜。相顧歌周雅。分韻我得木。作詩記顚末。書罷不堪讀。</text>
<title>朴贇鶴輪設庚會 壬子正月○以詩言志爲韻。予分得言字。</title>,<text>陳迹流年換困敦。重遊牛日屬晴暄。一生江海人三老。萬事乾坤酒兩罇。潦倒忘形誰易醉。龍鍾羈思自難言。古來白骨皆靑草。不用悲騷復楚魂。</text>
<title>越五日甲午。予次設酌。令曰。唱韻立成以戱之。</title>,<text>密坐人如玉。深罍酒似江。狂歌臨碧海。醉舞拓晴窓。筆戰吾先退。愁城孰受降。相看待新月。傾醋盡餘缸。</text>
<title>後數日。崔和示。予復再和爲戱。崔以戰喩。故予因而答之。</title>,<text>白波堅守莫能攻。欲灌高墉決小江。且覆觥船投轄輨。難沈竈堗拍欞窓。囊沙未作龍且走。釋甲先拚紀信降。幾日重逢美措諜。試將長劍謢甁缸。</text>
<title>祖妣諱日。愴然書之。</title>,<text>謂子是獨子。愛孫爲嫡孫。辛勤出入復。成立室家敦。廿載終身慕。昊天罔極恩。幾回臨諱日。莫助薦蘋薠。</text>
<title>夜坐</title>,<text>中夜風濤靜。孤臣肺氣蘇。較天方浩浩。覺氣更拘拘。濕痺應扶策。哀誠未脫𢄼。兒衷自難禁。不是怨窮途。</text>
<title>寄筆墨朴贇鶴用其韻。黃毛筆。易水眞精。</title>,<text>旅泊三神島。腸廻九曲江。抛方空狗竇。失學自鷄窓。易水精新合。中山潁久降。今朝別二友。獨對舊醅缸。</text>
<title>幷寄鄭遇</title>,<text>硏凈筋毋着。鉤堅掌欲空。晴窓春晝永。日寫聖賢功。晴一作明</text>
<title>醉書二絶。與朴贇鶴。一以答其求。一以督其釀</title>,<text>三束溪藤起雪霜。題封爲贈翼仙郞。洞房聞道春風至。合有新詞數寄將。													秀才							風味雙圓古。雲子紅鮮百掬馡。急報甕頭春水漲。登臨我欲送將歸。與朴同釀期餞廣文</text>
<title>二月一日夜夢。予居某家。忽有人言先生自外至。予趨而迎諸門。望而哭之慟。先生亦哭。蓋爲一人之死也。哭未盡而人覺之。泣用舊韻。</title>,<text>子年卯朔夜三更。夢在何家竊有聽。瑞日祥雲臨巷路。顚衣倒屣迓門扃。相望已作失聲哭。一念都關非罪刑。恨被旁人遽呼覺。未承其語只承馨。承一作留</text>
<title>光陽倅用酒饌相訪。席上次其韻。</title>,<text>我病死生老。君西南北東。乾坤愁緖外。親舊醉吟中。竹葉侵罇綠。燈花照眼紅。那堪鬼門裏。更有萬千峯。</text>
<title>次韻答金元福</title>,<text>浮世靑眸不恨遲。海山春雨遠追隨。七年楚佩吾何語。一味顔瓢子自知。金有顔瓢孰知之語。故和之。</text>
<title>贈閔誠五月</title>,<text>四載嗔烏鵲。今朝咏白駒。海雲垂望敵。城日轉官奴。妙理賢人酒。親情旅客餔。分携好相憶。取次莫談盧。</text>
<title>別無悔。泣書。</title>,<text>不作朝聞鬼。長爲暮出兒。風塵逢弟日。江海別兄時。反臉懸雙涕。低頭沒一辭。幽明永相隔。耿耿祗心知。</text>
<title>手寫陶詩數篇。仍書其後。</title>,<text>先生不知何許人。無懷民與葛天民。萬古四海晦翁筆。書晉處士陶潛卒。</text>
<title>移居 十一月</title>,<text>壬子至月朔。遷居西里西。戶間無複壁。齋左有溫棲。摠計八楹植。才占三丈畦。苟完床席蔽。奚暇矩繩携。陶屋規模半。張船氣像齊。門編黃荻短。簷蔭白茅低。匝地颶風隧。沿籬滄海堤。詎禁階下哭。不怪坐隅啼。氛祲晴猶濕。煙嵐晩更迷。病軀那可暫。羈跡最堪稽。守陋從衰白。耽閑任瘦黳。城喧惟曉鼓。田語只春犂。淺港稀漁網。交溝絶馬蹄。鬼神常闕室。桃李不成蹊。默臥如當暝。飜思實在狴。但書爲咄咄。何事不折折。長物平生欠。空簞久客齎。飡氈共胡婦。讀錦隔良妻。泉灌三盆菊。塵埋一杖藜。呼憐玉川隸。聞喜宋窓鷄。滿架圖書整。披箱筆硯提。空懷檢方陸。何益養生嵆。釀罄甁餘粟。吹傾甕底虀。持杯熱兩耳。拓牖眩雙睇。身卽魚游鼎。心都絮落泥。人生唯命分。天屬復端倪。掩抑爺孃老。團圓弟妹睽。乾坤莾回互。今古足悲悽。在所當然者。其誰得已兮。是爲盧寡悔。言志醉時題。</text>
<title>大雪</title>,<text>北雪南洲犯。寒光曙牖交。兒嬌驚却鬧。客病喜仍嘲。來去伊誰管。低仰祇儘敎。幾時精結滯。發地勢炰烋。斧鑿痕無些。輕浮用太殽。相推會深谷。孤擧着危梢。旣整還斜弄。纔徐忽亂抛。入祛尋自滅。過手竟何捎。皎潔難爲服。珍奇莫可餚。形穿微隙穴。氣透積蒭茭。炫耀遭平易。摧沮値汚淆。後先那足辨。粗細不容抄。顚倒無庭砌。漫汗混瓦茅。芬芳渾掩蔽。疵垢盡含包。乍見塡滄渤。終知沒峭嶢。維應絶西北。柱莫勝䂚磽。望望疑藏伏。行行怕墊坳。有時先急霰。在處逐狂颵。天豈傾囷廩。人須剖斗筲。陰機都漏洩。幽鬼定譁譊。且待暄和爍。終非湯火炮。烏蟾謙悒悒。雀鼠怨咬咬。幾破松筠節。全凋蘭蕙苞。山中飢隱豹。淵下困潛蛟。弱條欹而拜。纍尨躅且咆。壓封深螻蟻。粘網逼蟰蛸。宇宙移羣象。朝曛變衆嗃。漁人失靑蒻。騎卒捲皜旓。獵徑多墜指。防營只露弰。出奇爭擣蔡。恃險轉憑崤。打鴨相驚噪。愚雞迭和嘐。細飄朝煖帳。密灑夜寒鐃。豪厭羔羊酒。民艱豆菽泡。吁嗟同覆載。什佰異懽怓。沙窖侵旄節。藍關擁馬鞘。凄凉身禦魅。蕭瑟室隣鮫。恐澁鴒毛羽。愁沾鶴髮髾。興迷舟不棹。僵臥戶誰敲。冷折多年布。氷堅一箇匏。盯𥋝添眩暈。蘸襲決胱脬。妬汲埋傍井。欺煙濕近庖。僮呵消硯凍。婢拂解杯膠。閃紫衝牛斗。濡朱點卦爻。如調侍立酢。更苦獨吟郊。第解殘編照。無堪弊履跑。逢辰恒疢疾。順序敢訾謷。人說豐登瑞。吾誠頌禱呶。蝗螟千尺竄。牟麥兩歧胞。煢獨違溝壑。車篝盡塉墝。時乎苟不爽。乾沒任孤巢。滄渤一作溟涬。謙一作行</text>
<title>夜讀檀弓</title>,<text>司晨失其職。我興不遲急。撥灰燈火親。拭案聖賢集。戴氏首記敬。夫子雅言執。我讀第二篇。處變欲素習。其辭信灝噩。其義自深岌。倉卒謹堤坊。分毫審梯級。拘嫌預凶事。達謂非道入。伊我則不肖。不敢不企及。寧自免行冥。受人稱口給。節文熟言縣。本實盡參伋。目擊諒倚衡。手書常在笈。疏懶稍警惕。精神遂收拾。顧鑽一束紙。其能應呼吸。反覆經百千。酧酢儀九十。庶將四方購。奈玆孤嶼縶。吁予性嗜禮。不知無以立。梯一作階</text>
<title>前浦歸帆。用古人韻。十二月○時聞弟中試。恨不得與論文云。</title>,<text>宇宙空牢落。音書信寂寥。殘生向七載。古渡不崇朝。煙火倭奴近。文章少弟遙。尋常望舟子。人涉莫吾招。</text>
<title>聘君先生諱日。齋居泣書。</title>,<text>猶子爲甥恩義俱。卽回於孔幹於朱。早年期待眞儒者。末路淫移小丈夫。宰樹自應成拱把。道碑誰復刻嗚呼。重逢諱日驚身在。萬念悠悠一事無。</text>
<title>雪月有感</title>,<text>茆簷雪月有餘澄。無酒無船興自乘。自是不思思可見。未知王戴是何朋。可一作必</text>
<title>紙糊齋窓壁</title>,<text>蠻貊居何陋。塵埃掃更欣。修治尙夫質。表著惡其文。祇爲已快活。不求人見聞。應須內外一。畢竟重輕分。</text>
<title>謝崔廣文送薪</title>,<text>多謝慇懃獨冷官。分張榾柮濟孤臣。應知一夜煖牀席。變得曲身成直身。</text>
<title>營茅三間。取一爲齋。輒扁曰穌。蓋本朱夫子所謂我讀我書。如病得穌云爾。</title>,<text>朱子							生知亞。區區自嗜書。盧生天稟下。兀兀儘還珠。妄欲窺孤駕。誰能盡五車。游焉志不舍。幸耳病如穌。</text>
<title>寒曉。自湯薏苡喫。讀書。</title>,<text>暗浪飜魚眼。精糜瀉馬珠。微微解凍蹙。汨汨走枯虛。絶徼三冬暮。浮生一病軀。愉顔坐寒曙。都只解觀書。</text>
<title>沽酒</title>,<text>老婢雪中歸。瓦甁汁滓持。預先噓稚火。取次倒三危。已罄爲誰恥。微醺亦自怡。還當夜興盡。凍口減吟詩。</text>
<title>寒鳧</title>,<text>近浦寒鳧集。無他亦自謀。稻粱何處足。矰弋幾時休。半夜風沙裡。終朝雪岸頭。羈孤倚注目。宇宙盡沈浮。</text>
<title>口號</title>,<text>歲律崢嶸盡。潮聲洶湧驚。年年無舊事。此物在滄溟。衰病南羈日。君親北望情。醇醪任自暢。歌嘯要誰聽。</text>
<title>誦杜陵畏人成小築。褊性合幽棲一聯。覺似爲今日道。遂用爲韻成十絶。</title>,<text>畏形畏我異。畏言畏我費。是畏人見聞。非其人可畏。費一作諱。是一作故。																				鳥獸不可羣。斯人三代人。明明盡吾非。退而謀鬼神。						四十名不稱。淹留豈無成。羈獨屛塵事。隨分養殘生。						入谷不敢遠。薄城不堪擾。且就少偏絶。蕭蕭白屋小。						草草省心力。長鬚戱操築。無門可題午。有室容集鵩。						海潮拍籬扉。雨泥混澮畎。人所莫肯顧。庶幾潛予褊。						褊我稟受氣。和我天地性。自褊還自和。人何預我行。						三分𢋿有一。內足安小榻。圖書滿四壁。聊可盡柝合。						不必戶庭出。方能天地遊。披書且靜坐。具眼覷明幽。具一作活						偸生宜犴絏。安膝幸雞棲。渺渺雨親老。斯心如結兮。</text>
<title>醒後</title>,<text>歲事靑陽逼。家家酒氣馨。沽來潤喉吻。醺去整儀刑。作客無饒睡。從誰與解酲。明朝謝漁父。無我忌偏醒。酒氣馨一作甕面淸。明朝。一作慇懃。</text>
<title>郡守遽惠山猪脚</title>,<text>地主今相問。羈臣忽自迷。未須蒙萊把。却是饋豚蹄。臘日窮山殪。霜朝老婢刲。鮮腴勝螯蟹。右手儘無提。</text>
<title>除夕獨酌。有懷愴然。兩親居京。祖塋在尙。</title>,<text>落度羈鞿固。蕭條性命全。連年逢竹爆。敍序逼天穿。暮雨過沙谷。東風散漢川。屠蘇無所與。不守取拳眠。落度不得志貌。</text>
<title>元朝。自酌數瓢。放吟二律。癸丑正月</title>,<text>四十明年過。沈綿此日新。那堪遠謫客。復對建寅春。喜鴨浮煙浦。飢烏噪雨闉。閑拈新歲酒。少醉異鄕身。						寡弟文章進。雙親氣力新。精禋撤初旭。獻壽樂元春。遮莫明時病。淹留海上闉。須臾幸無死。酩酊忽忘身。</text>
<title>人日</title>,<text>未有不陰時。其唯杜子知。年年非眼暗。處處是身羈。白首人間老。丹心地下移。誰憐故人惠。覓紙自題詩。</text>
<title>始予登門。見孩奚壽千可愛。漸能將先生命。倏忽二十餘年。予囚海島。而先生易簀矣。今奉夫人命。報書于予。予怪其能遠行。問之。年已卄四云。悲歎久之。泣書近體。</title>,<text>越閾三朞弱。應門五尺僮。平安今日報。驚訝舊時容。弟子身猶在。先生道久窮。逢渠訊家事。萬里涕淙淙。</text>
<title>立春題楣</title>,<text>朝朝南去雁。夜夜北來魚。白屋孤洲上。微醺讀古書。</text>
<title>是日曉望</title>,<text>力疾興寒曉。當春乃立時。紛紛草藁縛。个个稻梁垂。猫虎曾迎國。篝車各禱私。從今大有字。不一史臣詞。</text>
<title>苦寒。夜坐無燈。暗誦昌黎詩。次其韻記異。撥悶。</title>,<text>久客南炎洲。裘裋無重兼。三冬不足禦。四壁毁隅廉。風氣豈不偏。略有分盈謙。前年坐齋中。遽訝筆凍尖。入春席不煖。漸不安黑甛。骨節轉酸疼。惟思受箴砭。當案蓄火爐。不救拆玉蟾。窓破肯兒闖。籬仆無偸覘。我是北來士。數載習瘴炎。忽此已不堪。飮酒不汗沾。矧土人未嘗。抑何施樵鎌。最恐食不熟。誰能噀火拈。試呌長鬚問。慢跪久解箝。復欲驗古書。袖手觀牙籤。海颶固盛怒。尙覺熏蒸添。今春聲勢異。弩末穿縞縑。南雪或到地。溪流只深潛。今春平地深。嶺上失蒼髯。其如梅與竹。橘葉經鏖殲。涕泣悶蘭蓀。其根何太纖。土氣借立解。奈已如葅淹。動物患口腹。最秀虞湯燖。雞狗啞何罪。羈旅病不占。乍見遺孩啼。閉目如避嫌。和糜不能啜。細聲索厚苫。九重雖已深。念此烏能恬。堯舜古聖神。猶病博施漸。陰冤一女蘊。暑霜衆人瞻。哀哀父與子。不得共虀鹽。君恩保戇愚。天鑑照奸憸。孝理累旌閭。慈衷行撤簾。遂使溫淸輩。愉婉於一簷。溝壑盡收埋。凍餒相聚黏。塞外有孑遺。且免委茅蒹。處處暄滿野。采采日盈襜。臣諴不敢獻。芹曝聊自厭。</text>
<title>上元。聞遠近呼鬧。問之。曰。占月而吉云。感而有作。</title>,<text>遠近爭延竚。相傳月始昇。吉凶羈士昧。經歷老農憑。較勝前時歉。宜追戊子登。心知未必爾。醉喜萬端興。</text>
<title>一夕。疊受北堂書二道。飮酒口占。三首。</title>,<text>薄堰寒潮勢。搖窓冷火光。藏睢霜外警。歸雁夜深翔。濁酒神離合。悲吟病有亡。空將七載淚。却灑雨書行。						客睡愁難着。風威夜轉嚴。疏煙凝北堗。苦月半南簷。書亂吾能帙。杯乾孰可添。從敎老雞啞。不縛肯相嫌。													俗物無相敗。天倫不自禁。幾年看事變。萬里執書音。薄劣甘終世。幽偏喜自今。涵泓聖主澤。開慰老親心。</text>
<title>聞人欲寄投壺。以詩促之。</title>,<text>不飽居終日。無營過幾秋。猶知射之細。却是藝於游。哨枉堪相慶。從容祇自投。誰家有妙製。莫肯會論籌。</text>
<title>春雪</title>,<text>南雪飄颻暮。東風料峭春。飛花一任態。欹樹半邊新。澗注無源水。潮依有限津。還添幾羣鴨。恣意故欺人。</text>
<title>醉吟</title>,<text>薄略幽樓側。蒼茫絶島中。形容長頷顑。意氣自沖融。斗酒臨斜日。沈吟落晩風。衰頹强擧目。簷雪滴玲瓏。落一作颯</text>
<title>二月寒 二月○三日風勢愈厲</title>,<text>二月寒如此。他年遇未曾。潮聲知怒颶。嶽色望層氷。滿港退飛鴨。空房明滅燈。平生苦凝沍。不復恨炎蒸。</text>
<title>釋奠前一日有感。書寄崔廣文。兼示同齋數子。</title>,<text>陰火中春日。文明萬國禋。齋居得賢長。戒宿盡嘉賓。盥濯陳蘋藻。衣冠詣聖神。孤臣願小相。無復會明倫。</text>
<title>校生將奠餕酒肉來。與飮大醉。次韻寄崔廣文。</title>,<text>俗事村中少。潮聲席上多。濁醪聊自適。秀句與誰哦。暮雨情殊遠。春風病未瘥。相思不可見。悲喜豈由他。</text>
<title>大醉。醒後戱題。</title>,<text>弱脚蒼黃落。剛腸索寞藏。遑遑將藥橐。綽綽著桑床。噱謔常傷虐。觴漿莫錯行。相望若樂諾。却度作佯狂。予有六尺桑床</text>
<title>偶題</title>,<text>絶嶼黃雲戌。孤城碧海壕。風煙連對馬。地理控南桃。疲卒分三面。倭奴逞一艘。安危老將在。羈泊醉醇醪。</text>
<title>有鼠</title>,<text>有鼠能穿屋。無儲可按贓。燈前舐墮燄。甁外遶餘糧。不畜猫相厄。那焚蟹作殃。機關息吾巧。口腹任渠忙。</text>
<title>同居士蔡石山。食豆腐唐洞草幕。</title>,<text>僻巷携居士。齋宮問寓僧。寒泉旣可濯。腐豆便須疑。晩飯眞當肉。閑談更得朋。題詩示不忘。春日政兢兢。時崔應周，曹克仁，朴贇鶴，鄭遇被邀而至</text>
<title>外大母祥日。泣書。</title>,<text>赤奮中春晦。炎蒸一子迷。終天只自慟。千里不同啼。有弟還修業。榮親屬聚奎。明朝匪昨日。瞻顧轉悲悽。</text>
<title>憶弟有感 三月○時親耕取士。舍弟當赴試。念而有作。</title>,<text>癸丑春三月。吾王躬籍田。奉先誠是本。示下食爲天。萬物欣欣覩。千官肅肅聯。羈臣立孤嶼。長祝億斯年。						白日憶舍弟。靑雲觀國賓。應須稱得士。亦足見榮親。朝報稀千里。家書靜數旬。長歌望北斗。江海有通津。</text>
<title>淸明時日尙冷。復屯雨澤。枯荄莫榮。竭井不食。民有朝夕之憂云</title>,<text>島堡餘千里。淸明又一年。仁親思蹇産。謫客病纏綿。活潑封泉脈。肧胎㤼菜拳。平生分屢空。高坐聖賢前。</text>
<title>贈別崔廣文時從數客飮於澗上</title>,<text>宇宙分羣命。詩書誤半生。客情投異域。交義念同庚。碧眼無氈坐。淸談有酒傾。流年才心折。此日別魂驚。古澗流黌序。春風滿島城。柴荊獨歸掩。牢落斷將迎。有一作得</text>
<title>送崔廣文席上。大醉戱題。閏三月</title>,<text>君罔寡悔誨予。其文郁勗。只得醉毰毸。遑卹足踧蹜。二月三月春融融。千里萬里愁續續。子兮今其歸。何時更良覿。肯念我同甲。七年囚海獄。</text>
<title>次韻子悅</title>,<text>無事昏昏只醉眠。幾年芳樹隔春天。乍蒙秀句長吟罷。數箇霜毛到黑邊。</text>
<title>次韻安純彦。醉吟。</title>,<text>留滯周南客。悲凉楚澤囚。相逢少年友。自減一朝愁。落日情依舊。春風意轉悠。銜杯只長祝。萬萬聖春秋。</text>
<title>大醉次韻示鄭生。</title>,<text>七載三山杳。靑春白日閑。老牛緣壠去。嬌鷰入簷還。濁酒傾雲液。淸談注澗湲。紛紛世中事。莫我與相關。</text>
<title>悶旱四月</title>,<text>十月至四月。未嘗聞雨聲。僕奴悲渴井。官吏督乾耕。八路來牟槁。何方寇盜橫。微臣望雲漢。聖慮政經營。</text>
<title>偶題遣興</title>,<text>賈傳傷時哭。終然祇自傷。發書占鵩鳥。多病臥卑荒。才調當時服。胸襟後代量。吾生已後死。更享六期强。</text>
<title>聞赦</title>,<text>客有言朝報。恩加某某人。欣欣返田里。濟濟受冠紳。天意回哀眷。民情囿陶甄。孤臣況自賀。耕鑿樂雙親。</text>
<title>謝人送酒</title>,<text>漁父偏相笑。麻姑幸見分。多情一瓢飮。無事百年醺。左手持靑蟹。長鬚煮紫芹。山陰覺盡興。漂泊任離羣。</text>
<title>對曹克仁飮醉。次韻。</title>,<text>操舍心何在。升沈事不常。微生縱談笑。夫子見文章。酒會時中聖。朋來日滿堂。狂歌倚浦樹。半嶺暮雲長。</text>
<title>池氏林亭燕集。卽事。</title>,<text>雨罷淸和候。村虛野老閑。招要登橘榭。徙倚俯松關。潮退官奴浦。雲垂女貴山。幽花暎斜竹。美酒盎衰顔。醉飫唯須謔。歡娛不放訕。庚寅怨楚客。生別獨澘澘。是日。偶値予生辰故及之</text>
<title>是日。朴處良亦至。進杯一索詩。次韻贈之。</title>,<text>翠篠風前態。○靑山雨後光。杯濃朴子酒。亭喚病人嘗。爲愛醇誠質。從摧鐵石腸。相留一痛飮。神氣儘飛揚。</text>
<title>鄭遇告歸其家。醉書寄其兄。</title>,<text>寄語鄭弘綏。如今生別離。十年珍重意。都與季方知。</text>
<title>醉題 十韻</title>,<text>極浦無雲濕。荒村有客尋。買魚時復煮。沽酒日常斟。慷慨千年迹。昏膠一片心。吾非覺已昨。人事亂如今。瘴癘南溟遠。風煙北斗深。天時驗潮汐。物理看升沈。羣飮無停手。孤眠不愧食。何須抱齊瑟。只放奏牙琴。泛愛鄕人老。淹留古樹陰。中宵息萬動。浦月惱悲吟。</text>
<title>得舍弟信 家君行次慶尙。北堂在都下。弟妹侍焉。病妻。奉其慈氏居忠淸。數地消息竝惡。憂慮之至。遂題。</title>,<text>昨者家書至。雖安亦大虞。嶺湖豺虎滿。畿甸麥牟無。下策畦田廢。邊籌將帥駑。紛紛萬端慮。何事及囚儒。</text>
<title>二十五日雨。喜用前韻。</title>,<text>雲漢昭何久。淋浪注不虞。年終莫書有。災或可占無。固本存黔首。長途棄老駑。應同醉漁父。不共飽侏儒。</text>
<title>二十九日雨足。悲喜書情。</title>,<text>癸丑四月廿九雨。差强炎洲孤臣心。安得歸飛北堂下。終宵綵衣醇醪斟。</text>
<title>舍弟無悔遇商舶之回。寄送獨尊四種君子盆一事。乘雨手植。</title>,<text>不見吾之弟。悠悠秋復春。蓮將菊同貴。雨與淚俱新。海嶠無人賞。精神只自親。知子幾夕死。埋沒逐沙塵。</text>
<title>次韻答秀夫。兼示無悔德老。夫也頗有傷貧之意。故答云云。</title>,<text>有物本無影。四時終一般。非因間通塞。何以別靈頑。口歎西山餓。心嫌陋巷艱。誰眞知畏虎。才見管中斑。</text>
<title>無悔復寄注香一束 五月</title>,<text>自愛惟兄在。相知莫弟如。且要參鼻觀。非爲裛衣裾。伴夜孤燈靜。凌晨一室虛。於斯有眞意。默默獨觀書。</text>
<title>別孼叔父 叔父名鵬。未冠。</title>,<text>先祖遲暮時。鍾情常在斯。以予嫡孫子。托得一孩兒。八載多凶禍。今朝更別離。沾衣向南浦。獨坐萬端思。予一作爲</text>
<title>次韻陳約而</title>,<text>江海羈孤極。乾坤渙汗零。相逢十年舊。自覺寸心明。忍斷杯中物。無嫌澤畔醒。悠悠百世內。幾箇死浮名。死一作老</text>
<title>次陳韻贈別</title>,<text>萬里墜鳶霧。彌旬趁舶風。神魂今日散。物色舊時同。朔漠歸蘇武。幽州死共工。相思意中友。樹北與雲東。</text>
<title>飮餞十里</title>,<text>逢君一夜話。勝讀十年書。病客昔嘗惑。斯言今不虛。傷心錢掛嶺。把酒日斜墟。生死論交處。誰禁淚點裾。</text>
<title>遣興題校西楹</title>,<text>毁廟白日遲。不言空內悲。古今人飽煖。畢竟是誰爲。</text>
<title>又醉書校壁</title>,<text>三到黌堂事事新。醉歸回首更傷神。人間醉飽人皆喜。誰識人間醉飽因。</text>
<title>郡守被火鐵丸中肩。不出。前日已中矢才拔</title>,<text>衆艦漸遷退。孤軍遽敢前。驍殲且巢覆。鏃拔旋丸穿。有釁開邊隙。無醫鑿臂肩。平居略武備。顚沛竟誰愆。暗用關羽事。且守守郡經年。專不事武備。故末句及之。蓋實錄也。</text>
<title>排悶</title>,<text>旅泊天邊老。風煙海上硃。時時漆室嘯。箇箇祖朝虞。境釁虛防戍。年饑急索輸。無由獻中策。天路獨長吁。</text>
<title>乳燕</title>,<text>乳燕通茆幕。哺蟲落筆牀。居然向旬月。已見習翺翔。仰食爾恐後。知恩余在旁。深憂一分散。霜雪竟相忘。茆一作簾						八月相隨去。明春自識歸。如敎主人在。會傍故巢飛。此世多危詐。于渠莫是非。諄諄語四子。列壘一簷依。燕乳四子旣生成矣</text>
<title>郡守結棚二間。避予炎熱。</title>,<text>郡守虞羈客。天炎毒病身。松枝樹如矢。麻骨蔭勝銀。風雨從難蔽。壺罇自可陳。朝曛看潮勢。堤決想沈淪。</text>
<title>倭寇未息</title>,<text>列嶠烽煙亂。沿津羽檄催。邊謀潛玩暍。聖慮久徘佪。幾月資微寇。中流建雨桅。書生厭鼓角。恇㤼首頻回。</text>
<title>散愁 二首○七月</title>,<text>淺港居然舶。長飢蕞爾蠻。應煩一軍校。却起四城官。禁將聯翩會。藩臣絡繹圜。摧檣與朽櫓。進退得桓桓。						烽望傳光衆。兵聞解陣忙。賊頭無一級。卒體有千瘡。供億家家弊。馳奔驛驛喪。從今尙蓄艾。成敎免民殃。</text>
<title>七夕汎艇</title>,<text>掛席東風正。回篷暮雨傾。何須鶴駕去。浪說鵲橋成。山海三杯酒。風煙七載情。酣餘壯心折。隔港有交兵。時聞邊將。追倭于何依島。島在眼中。</text>
<title>中元有感</title>,<text>天時人事罷農功。萬里懽娛俗節同。秔酒隨家應倒甕。紙錢何寺不飛空。一身牢落關樑月。羣盜縱橫嶺海風。但得遄歸九泉下。明年此日任西東。俗傳中元。冥府洞開地獄放囚云。故戱之。</text>
<title>鄕老會慰其守。合辭邀之。辭病不赴。仍寄一首。守被創新瘥</title>,<text>流矢初驚羽。偏城竟借恂。壺漿盡父老。羈病獨孤臣。極浦風煙異。高天雨露均。無由執盞祝。修備益精新。</text>
<title>齋居無事。感興下筆。十二韻。</title>,<text>警枕淸凉夜。閑梳昧爽朝。竹風留徑菊。松露滴山椒。挈几輕輕拂。拈香寂寂燒。源流活潑潑。境界逈迢迢。事業書三架。生涯水一瓢。從朋得醪米。有僕課薪樵。去國非懷土。居夷豈下喬。本來甘屛靜。終合謝招邀。事事聽天命。年年看海潮。知行古人逝。情性老親遙。北斗乾坤蕩。南蠻日月昭。悠悠有方恨。時向夢中消。留徑一作團過</text>
<title>送紙與朴贇鶴。書其背。鶴時向洛</title>,<text>鄭重敎知白。殷勤逐翼仙。風動弦浦。落日照乾川。少弟寒溫候。高堂喜懼年。先君有歸使。消息數相傳。</text>
<title>別席次韻醉贈。</title>,<text>淡淡寒波嫋嫋風。送人懷抱苦西東。浦前罇酒通談笑。一點浮雲萬事空。</text>
<title>秋夜吟 八月</title>,<text>凉雨疏疏暗月流。竹窓斜掩候蟲愁。區區浮世殘生事。爭箇明年又値秋。</text>
<title>次韻醉題示鄭生。</title>,<text>碧海深前岸。淸風動後園。餘生心在野。萬事酒盈罇。已自輕操舍。終誰辨閴喧。長吟意不愜。孤坐近黃昏。</text>
<title>復用分字 四人各和答。復酹之。</title>,<text>舊好堪三益。新詩恰十分。連年只頻夢。一日不同醺。白首懷香橘。丹心食美芹。淸明身所獨。落莫鬼爲羣。</text>
<title>次秀夫韻 二首</title>,<text>造次言須孫。尋常行欲方。皆知媚奧竈。不信詠滄浪。赧赧終身溺。營營到底狂。未能歡菽水。徒用仲由傷。													德義所固有。功名爲倘來。殘生汗浹背。萬事淚沾腮。牢落乾坤大。沈理日月催。朝朝水東去。一去不能廻。牢落一作莾蕩</text>
<title>寄南使君索麴</title>,<text>海失餐龜士。隣無乞米僧。似從醒澤罵。不起醉鄕徵。塵爵虛相恥。霜花祇自矜。憑誰給麴蘖。可戀日三升。</text>
<title>又謝寄麥粉</title>,<text>久客何人記。殷勤南海南。精硏兩歧瑞。遠辦一簞甘。楡屑資朝飫。英飡助夕婪。還添麴風味。足倚半生酣。是春甚饑故云</text>
<title>十四夜</title>,<text>久客仍多病。秋宵覺更長。蟲聲集小戶。月影度寒房。生世徒爲爾。憂時豈所當。明朝是俗節。處處掃湜堂。</text>
<title>仲秋飮酒</title>,<text>畝畝秔禾起。村村杏艶繁。此時拈濁酒。聊得慰羈魂。浮世雙蓬鬢。殘年半席門。醒來好氣像。靜讀聖賢言。</text>
<title>送主倅罷官還鄕。鄕與吾氷家同。</title>,<text>飢鵩飛晴島。炎鳶跕雨洋。淸晨常荷菜。暇日數傳觴。落魄中秋晩。羈魂七載强。臨分倍惆悵。畢竟是思鄕。</text>
<title>九日 九月</title>,<text>幽意忽不適。扶藜循北岡。黃花何事發。今日是重陽。</text>
<title>汎艇曉發夜歸。吟成二首。</title>,<text>河淡三更夜。潮肥九月秋。直緣漁父問。故作釣船遊。醉酒眞成夢。垂綸浪設鉤。淸晨立長嘯。鷗鷺數聲酬。						岸上看三老。籠中貯八梢。蜿蜒背不辨。伸屈股相交。生物嗟强食。行舟覺近庖。分甘遍僮僕。且覆濁醪匏。得生絡蹄煑食。生一作萬。行一作扁。</text>
<title>挽朴贇鵾繼祖母 按鵾鶴之兄</title>,<text>松柏							邙山路。風光碧海村。千人唱蒿里。一夕掩泉門。						寒日蕭條盡。浮雲寂寞徂。天邊有丹旅。客意束靑蒭。																				泉臺寂寂自長夜。塵路紛紛無已時。一島孤囚七年客。幾番題作挽歌詩。						新知海上七年遊。飽占家聲自有由。縲絏病身孤執紼。秋風回首寫哀謳。</text>
<title>池進孫送柚子。池有三樹甚盛。</title>,<text>煙霧蒙三蓋。文章雜二團。輕籠池榭近。細瀉草亭閑。帶葉崖風起。凝膚野露殘。平生陸郞涕。日月道途艱。</text>
<title>金公傳示厚之所贈詩。仍次其韻。以寓相思。</title>,<text>之也詩沖澹。傳看在晩秋。朱楊思一槪。陶謝手同遊。尙覺年侵病。多緣酒破愁。無由對相笑。魂斷更神投。之若予。俱杗於酒者。</text>
<title>獨遊三聖洞。五首。</title>,<text>望嶽深深洞。沿流點點矼。荒臺殘炬跋。廢寺斷僧跫。晴樹紅霞落。風泉碧玉撞。脩然石上坐。孤咏儘無雙。嶽名尖察。上有烽燧臺。其間。又有三聖庵。已廢。						巖闊三人席。泓深半丈塘。簪楓石不老。蘸菊水生香。一足眠苔靜。無鱗逐餌忙。平生樂仁智。今日慰疏狂。丈一作畝。足一作脚。						落日在人眼。十分泉石明。長藤翠柏老。碧靄斷霞輕。款款移孤杖。行行倒一觥。病夫如有此。堅臥送殘生。						醉捉千繒錦。狂抛百璧圭。石欄凭欠筆。茶葉坐難題。返照雲垂洞。歸人水咽谿。堪供一笑喜。回首意都迷。坐一作引													暮意更不愜。吾將何所歸。黃花揷馬首。紅葉貼奴衣。豈作窮途慰。眞嫌素性違。哀情繼懽樂。八載望庭闈。</text>
<title>是夕。過李琚酌。醉歌。時琚自京初歸。</title>,<text>京國歸來好。鄕隣晤語良。楓林爲我赤。菊蕊對君黃。衰病三杯酒。風燈一夜凉。醉時歌數曲。羈思獨茫茫。</text>
<title>漁于姑澤次韻</title>,<text>仲尼憂道思浮海。范蠡謀身決泥湖。道不任身身又縶。七年姑港拾蒲盧。</text>
<title>南桃途中 十月○萬戶金水生邀遊中山</title>,<text>十月十一日。平明羸馬騎。潮生漆田闊。雲斷屈峯危。野日荒荒轉。崖風款款吹。揮鞭問僮僕。捨此復何之。漆田。浦名。屈峯。峯名捨一作從。</text>
<title>次南桃鎭館板上訥齋先生韻</title>,<text>七載冥心臥鬼關。今朝發興上中山。洪濤南蹴漫漫雪。島嶼東排點點鬟。群艣鯨奔實要害。片城烏合欲防閑。醉吟逐容還投筆。遊說將軍莫破顔。</text>
<title>觀射革有感 時萬戶金水生善射。郡居裵世良年七十。亦能追配。</title>,<text>才妙穿楊手。强彎落月弓。驚懽聽皷續。賞罰怕籌同。赳赳干城將。揚揚矍鑠翁。書生不觀德。直欲折倭鋒。</text>
<title>贈萬戶</title>,<text>鎭設南桃小。城臨亂嶼崇。河流遙透右。日本直衝東。結舶逋逃萃。連鋒剽竊同。誰能備戰守。子復具淸忠。前此。萬戶侵漁無紀。此人不受一。錢。惟務兵備。</text>
<title>頭疼詩八十五韻。備述疼狀以自遣。</title>,<text>嘉靖							癸丑歲。旣望建亥月。盧子方讀書。偏頭疼暴發。是何發之暴。痼疾罔時歇。前年劇唸㕧。今年更慌惚。當其初發時。惟欲速僵蹶。少焉及痛定。方覺在我顝。老婢索酒煨。長鬚亟煖堗。厚被竟莫汗。起而復帶襪。涔涔後頂右。何其興也勃。搯入切切肉。鑷出種種髮。剝𤿫片片皮。砉𩪭碎碎骨。沈沈挺聽宮。洶洶隱天突。矘矘瞳瞼督。呯呯齻齞揭。神庭倏飜覆。百會時浮沒。勞液煎煎枯。盪血渗慘竭。精神集若散。手脚熱乍瘚。兒奔抱髑髏。枝撑聲窸窣。或重以縕祛。或換以沃絨。觸屛旋伏枕。怐愗堛崒屼。百證信具備。萬狀詎一闕。或敲急若鴷。或搏戞若鶻。或若啄母梟。或若噍鼴鷢。或射影若蜮。或螫氣若蠍。或若拆腸蝮。或若鬪戟蚏。或若獍猰噬。或若犦齕。或若虤爪攫。或若狶牙探。或淺若受芒。或深若椓橛。或細若利黥。或鉅若威銊。或摐若鐘鏞。或揳若控楬。或撇若靂𩄁。或劂若銘碣。或彈若中的。或奅若投瞂。莫是共工怒。傷於不周矹。不然智伯死。斷爲飮器兀。力拔山冢踣。劒刺泉水汨。老拳李陽頑。神槌朱亥悖。如周捶於楚。如胥眼於越。如佗篦謬刮。如郢斤亂捽。或如五丈原。萬犂一時垈。又如公劉倉。萬杵一時䑔。慘如陳濤敗。鞣躪捩輗軏。烈如赤壁火。蕩柝殘艦橃。初如鼠穿墉。終如免藏窟。或忍若灸砭。或緊若箝钀。或暗若鴆蠱。或拘若桎桲。或縮若凍龜。或動若驚狘。或危若履氷。或怳若漂渤。或宋鷁退風。或吳牛喘月。或徒見霧花。或多聞臭馞。或痰聚爲膠。或膩凝爲𡋯。或卷臠而澁。或渙散而滑。元氣亂頃刻。客邪變倉卒。侵侵蝕蝦蟇。忽忽見彗孛。詛符計無施。醫卜術已鈯。引分死後已。或時書咄咄。越五日滋甚。泯默如認訥。偶然入華胥。有二豎子謁。謂疾聖所愼。而子實自伐。伐却理亦宜。敢請聞始卒。予愕然以戚。蹙頞而告曰。昔在吾中宗。大漸勢臲卼。時予謬通籍。長遑遑矻矻。寢食廢數旬。冒霜雪䫻䬄。大卹疊遘遇。傷寒復中暍。俄遷順移珍。瘴癘染神闕。僦備嘗炎凉。餬厭苦糠麧。杯觴或逢場。醉臥常依樾。雖其勢然耳。畢竟自貽厥。豎也短我愎。上訴頗相訐。上帝鑑我心。憐我魂隕越。急遣巫陽下。以招不以罰。可明語其人。少寬無太扤。已囚豎莫逃。使莫肆暴猝。爾意予自恕。予命爾罔忽。夭者未必瘦。壽者未必腯。瘡痍或久生。康强或先歿。韓彭醢侯王。夷齊餓薇蕨。何用宋朝美。無傷卞和刖。二者無奈何。爾得正而𣨛。雖𣨛幸而安。勿藥喜可伐。漁父誠激言。波揚以泥淈。魯叟不欺汝。忠信死蠻羯。且禦海魑魅。可懼楚檮杌。疾或憂父母。行豈玷門閥。再拜謝子陽。謹以書諸笏。睡起頭容直。杲杲東方昢。</text>
<title>至日 十一月</title>,<text>雷響驚宵半。陽根動子中。欣欣摠氣感。漠漠却形空。天道元無始。人情鮮有終。年年長作客。望遠令辰同。</text>
<title>口號題楹</title>,<text>西薄船倉浦。東紆浴室川。官奴疏樾外。望敵亂松前。汚瀆尋常地。茅茨八九椽。幽棲遂褊性。濁酒任殘年。</text>
<title>有由京至者。呈三色桃花。剪綵爲之。翼日。繼餉老梅兼作竹葉。索盆植之。便安于茅宇西壁。輒書 二首。</title>,<text>深淺分三色。輪囷共一枚。臙脂半醉面。丹膩懶眠腮。老㤼妖方作。僮驚節乍廻。僑隣有相問。云自武陵來。分一作爲。共一作卽。予性不喜桃。而有桃源之志。故戱之。						氷雪孤寒蕊。虬龍百歲槎。靑枝自疏瘦。斑篠助橫斜。曙砌風閑度。昏窓月謾加。精神全爲減。尙喜類吾家。鄕家。有梅竹在樓前。故感思而言。</text>
<title>夜中讀書。飮酒口號。</title>,<text>何書不可讀。有酒自能斟。炯炯求前志。悠悠散旅襟。獰風喬木折。寒汐小窓侵。霜冷鴛鴦警。燈殘客。子吟。抑揚遙夜興喜懼七年心。詎有人知己。持觴確古今。悠悠一作蕭蕭</text>
<title>悼鄭遇。遇母老在靈巖。益可悲也。</title>,<text>憐爾科名志。頻煩載酒過。居然遘厲疾。屬我動沈痾。湯劑時多負。臨馮義久訛。高堂失永訣。回首轉悲歌。</text>
<title>次友人韻</title>,<text>十年顦顇鬼門傍。遠子孤臣不觖望。黃鵠肯將遊汗漫。白鷗還許狎蒼茫。吟君明月投佳句。屬我車輪轉別腸。詎有升堂異日約。數行衰淚落羈觴。</text>
<title>戱寄人 十二月</title>,<text>南國晝多霧。北風天正寒。時時窺小甕。蟻凍竟應乾。</text>
<title>復步前韻。寄答楓川。</title>,<text>甲子							炎洲異。陰晴孰可分。趁虛如忘味。遇景不成醺。南部家家酒。東城處處芹。無由更對喫。凄斷百年羣。</text>
<title>李景憲。同里閈也。來訪設酌贈詩。次韻謝之。</title>,<text>急景天隅晩。丰容洛下初。星霜記同閈。觴勺慰逃虛。厚意留佳句。交情發信書。羈棲儘多病。未覺故人疏。彦遇寄信。故及之。</text>
<title>復次前韻。呈主倅。時李同主倅來訪</title>,<text>賤子居夷久。尊公莅郡初。淸笳戍樓曠。皁蓋野亭虛。爲把千鍾酒。堪澆萬卷書。深情媿常荷。更恕醉狂疏。</text>
<title>是日。復用初韻別李。</title>,<text>可惜分携地。眞當邂逅初。岸風吹袖冷。朝雪落窓虛。喜倒疑蛇醆。愁吟占鵩書。君歸語仁里。衰髮白蕭疏。雪落一作日照</text>
<title>夜坐</title>,<text>遠客坐長夜。寒燈點小窓。時時撥筆硯。箇箇放甖缸。隱几看飢鼠。因風聽吠。悠悠阿段路。幾夕有歸跫。遣奴京鄕未還歸</text>
<title>龍灘先生諱日。泣用舊韻。</title>,<text>時經反築事難俱。客淚飜河面發朱。助祭長辭如子子。刑家終隔作夫夫。鬼門寂寂惟堪睡。天路高高不可呼。却怨他生尙未卜。是耶非與有耶無。作一作是</text>
<title>遣心 甲寅正月</title>,<text>窓日沈沈紙。簷風颯颯。衣冠老翁坐。簡策古人交。空負三旬葛。徒懸十載匏。予心政不動。萬事寄燈泡。予年正四十。故戱。</text>
<title>夜吟三篇</title>,<text>老去無饒睡。春來只敏愁。庭闈萬里別。身世十年流。檠短何曾遠。風長不肯休。呼兒訪鷄杙。或放不知求。													極浦深深老。高堂段段愁。精勤志道學。荒懶作詩流。閑戶誰專美。觀書我獨休。何須有大雪。方可不千求。						鵲噪嗔何喜。燈花訝益愁。幾年雲北去。萬事水東流。酒以凶荒斷。詩應老病休。全然無事業。似厭赤由求。</text>
<title>奴還自京。悲喜相兼。漫筆言情。</title>,<text>改歲羈心死。斜陽病眼穿。乍蒙烏鵲報。却替雁魚傳。款款煩相問。迢迢耿不眠。無非可流涕。悲喜竟茫然。</text>
<title>將守庚申。無酒可娛。讀書自遣。戱書八韻。</title>,<text>慮爾三蟲訴。嗟吾獨客眠。燈張蓬戶影。香爇瓦爐煙。博塞歡娛乏。詩書痼疾偏。一床招四友。千載對羣賢。軟語抽絲繭。淸懷注壑泉。誰能來敗我。自得見參前。易陷應微物。難欺彼上天。彭如愼何奈。海日閃山顚。</text>
<title>聞郡守捕倭 二月</title>,<text>倭冠呑靑海。官軍擁黑山。穴探殲二黠。潮射剿羣頑。單舸收功速。全師放凱還。飢民日夜待。賑輯保歡顔。</text>
<title>廿四夜。達朝不寐。涕泣口號。三月</title>,<text>病客驚猶在。春宵較却長。何憂乃君子。不泯是天常。渺渺高堂老。悠悠八載望。雞鳴問日出。枕席涕滂滂。</text>
<title>記夢</title>,<text>甲寅三月晦三更。夢省慈闈體未寧。撥火催煎正氣散。覺來憂泣意冥冥。</text>
<title>二奴病。幾死幸甦。是夕。得京書。四月</title>,<text>京洛書傳日。奚僮病間初。已知憂是喜。旋訝實爲虛。萬事呻吟裏。孤生涕淚餘。持心每忽忽。棄世姑徐徐。</text>
<title>占察山。示韓崇德</title>,<text>曉發因珍治。朝隮占察山。靑松夾雲磴。紫柏被沙灣。浪拍江南左。風來日本間。孤臣久立嘯。紅日上孱顔。</text>
<title>香木浦示韓</title>,<text>於海難爲水。如今信有之。時當四月尾。波動一岐支。雲鳥望望小。風帆箇箇遲。應須與爾輩。霧雨亦追隨。尾一作未</text>
<title>醉歌次韻 五月</title>,<text>西浦三年宅。南城萬里船。地卑饒瘴霧。村曠少炊煙。畏物聊如此。全生亦偶然。長歌皎月下。孤嘯白雲邊。</text>
<title>醉席口占。贈主守罷歸。六月</title>,<text>海山千里別離難。人去人來事萬端。最是孤囚八載病。送人歸去上長安。</text>
<title>七夕遣心 七月</title>,<text>人盡祈天巧。吾猶曬腹書。敎奴市薄酒。邀月對幽居。天地溝中斷。光陰爨下餘。浮生到此已。吾黨不歸歟。</text>
<title>池氏林亭燕集</title>,<text>旅次招要近。登臨橘榭高。松颸爽烏匼。竹日照霜毛。話軟空揮麈。酣餘欲藉糟。懽娛亦蕭瑟。湯旱運重遭。</text>
<title>送金主簿歸京金水生自南桃萬戶遞。爲軍資主簿。</title>,<text>炎瘴多年肺。秋霜昨夜毛。羈情向北樹。爽氣去南桃。蓬華三竿日。乾坤一斗醪。送將歸舞綵。垂淚俯寒濤。</text>
<title>醉吟 入月○時聞學者釀熟。輒投飮大醉。</title>,<text>奇字楊雲識。隣牀畢卓眠。出敎隨放鍤。行任杖無錢。不對賢人酒。能回混沌天。先生在何許。槁木只頹然。</text>
<title>梁山立携酒遠訪荒浦。大醉戱書。</title>,<text>可憐梁公燮。今爲何等人。燮旣不可見。與其子飮醇。燮是立之季父也</text>
<title>與二生飮 九月</title>,<text>暮雨蠻城酒。流年羯鼓歌。惟應喜速客。不復問歸駄。絶垓存松菊。嚴霜敗芰荷。長吟憶綵舞。自有淚成河。</text>
<title>又題</title>,<text>秋雨淫淫不肯晴。空庭橘柚向人明。先生醉後長吟去。弟子酣餘促鼓鳴。</text>
<title>觀林石川詩。次韻書之。</title>,<text>獘止城東里。高門海上村。長懷石川達。每厭浪波飜。蕭散詩名大。淸虛令望尊。何由得良覿。四十已無聞。</text>
<title>夢侍家君。顔色華豐。旣寤泣記。十月</title>,<text>侍側自懽說。覺時增悶憂。如何耳順去。反有貌華留。不盡他生淚。猶存十載囚。題詩攝提格。十月仲旬頭。</text>
<title>夜中偶成</title>,<text>籬弱沙虛無定門。北風吹暮楚天雲。飢寒不屬儒生管。閑落燈花讀古文。</text>
<title>穌齋凈訖</title>,<text>手拈藤理補蟫餘。四壁縱橫次第糊。試拂塵埃更快活。方知不枉號齋穌。次第一作款款</text>
<title>挽鄭遇</title>,<text>見士由高第疑。皆有異聞。三年學不得。一日長乎云。魯酒深杯興。齊論半部文。竟知埋玉樹。不復過楊雲。						香藥朝分寄。凶音夜遽聞。鄕情盡怛怛。吾病況云云。有婦收論語。無兒請誌文。靈轜擁不發。浦樹密寒雲。						父母弟兄南北東。風雲日月大空中。依然白首今年在。送爾翩翩返爾宮。						殯于珍島郡城東。藏彼靈巖玉野中。婦挽几筵兄執紼。更堪慈母哭深宮。</text>
<title>得姪女書。時年十二。悲喜相兼。遂作短句。十一月</title>,<text>蘭茁看三歲。珠明憶八春。那知尺書報。已辦數行白。辭氣眞如貌。徽柔必配仁。無因訓女訓。回首一沾巾。</text>
<title>旣望夜坐</title>,<text>風連鼓角悲荒戍。霧壓柴荊閉索居。慣見籬邊有潮水。閑來閑去自盈虛。</text>
<title>曹判官重入海。相見。約來日更會。</title>,<text>霜雪寒猶薄。塵埃瘴欲銷。鷗廻屬幽夢。鵲報赴淸謠。俛仰成陳跡。西南得舊要。應談數年事。明日又朝朝。</text>
<title>次判官韻</title>,<text>天隅涕淚一身遙。只管朝曛看海潮。今日誰敎我獨醉。十年神氣儘飄颻。</text>
<title>又次</title>,<text>珍重曹君子。家門別恨添。寒風逗雪浦。急景過雲簷。酖酒盃傳白。荒詩筆凍尖。殷勤與君說。到處聖恩霑。</text>
<title>再次贈別</title>,<text>萬事心灰盡。三年鬂雪添。悲凉覩綵服。吟嘯岸冠簷。舊面英華溢。新詩刻畫尖。還將丈夫淚。一爲故人霑。</text>
<title>冬至有感</title>,<text>噓火陰灰下。觀神昧爽間。荷衣襲禾煖。豆粥食猶寒。孺子將墜井。先王正閉關。誰能掩身戒。善養此時端。</text>
<title>次韻 十二月</title>,<text>海東西住十年思。人日夜交兩鬂絲。彊半爲生忠孝毁。幾多垂死利名欺。負山水地同魑魅。讀聖賢書每忸怩。身所入能爲自得。意君到位庶幾玆。						居淸明地却閑思。要把安時更亂絲。千里親情天已老。百年交義鬼難欺。知心日喪非謙退。欲道朝聞莫悔怩。箕斗名曾同枉挾。看來病痛不離玆。</text>
<title>龍灘先生諱日。泣用舊韻。</title>,<text>先生一去與文俱。萬事茫茫亂紫朱。無處乞銘傳幼婦。何心着論效潛夫。沒身恩信千鍾鼎。浮世光陰一吸呼。喪祭不妨從義起。全生眞爲寸誠無。</text>
<title>贈別舍弟 乙卯四月</title>,<text>老去方安命。閒來更省營。君看久客狀。或近古人情。數件書能讀。三年學自明。還須不妄語。事業永無傾。</text>
<title>追送于嘉興縣嶺。復用前韻。</title>,<text>花落嘉興縣。潮生節度營。百年離別恨。一日弟兄情。絶域黃茆暗。高堂白髮明。經過盡親舊。淸淚爲誰傾。</text>
<title>又至鹿津永訣</title>,<text>囚兄歸弟遠徘徊。日月昭昭宇宙開。古戍荒凉羊嶼外。長亭寥落鹿津隈。同舟碧海何由得。竝馬黃昏未擬回。單閼之年孟夏月。主人將去未須哀。</text>
<title>入智力山。次簡齋韻。按此下四十七首。係乙卯避寇錄。○五月十三日。晴。倭寇先嘗達梁圍三日。垂陷。島人稍稍有出海者。予謂不可爲民望。且期郡守還鎭。夜報援兵已鏖。一城隨屠。賊且至矣。島中驚潰予艇前港檥素浦。未明。入智力山。</title>,<text>高哉智力山。我夢厭見之。今晨走其頂。舴艋四面維。不膏醜夷鋒。可救珍島飢。魑魅調我懦。何不賦一詩。兒童怨我遠。何不行少遲。奴疑淹日月。婢怕違毫釐。前仆後繼顚。尙恨不巉巇有洞窈以深。此欲安其危。翳林覘亂嶼。天闊浮脩眉。日高衣裳晞。身上多皴肌。共惜無苦李。呑爾孩口辭。嚶嚶鳥相和。近對微吟髭。受性固通塞。稟命何偶奇。遙知我二人。泣我在朶頤。豈無一息存。奔竄於具茨。整冠坐松根。東風吹自悲。</text>
<title>宿素浦 十四日。晴。遞登冢頂偵賊。入夜露宿。</title>,<text>守將中宵遁。羈臣半日疑。危峯偵卉服。間道問篙師。獨立空斜影。群悲可察眉。死生吁亦大。畢竟不同思。</text>
<title>望於蘭鎭 十五日。陰。暮雨。</title>,<text>重霧才消岫。高煙忽漲天。於蘭一小鎭。康海幾多廛。將用無知敗。兵驅不敎損。昇平百年下。回首更茫然。</text>
<title>到智力寺 十六日。陰。暮雨。夜投智力寺。懸燈少睡。神氣少穌。</title>,<text>霧雨西南合。藤蘿咫尺迷。垂頭絲笠墊。擧足草鞋刲。磴哭緣求乳。林嗥爲失麛。僧房臥不寐。掛壁玉燈低。</text>
<title>感歎 十八日。夕雨。萆山而望。靑煙四起。念主守棄城。甲兵倉廩。幾爲奸民所取盡。乃召僧玉靈池晉孫輩議。馳書座首金甕金盆吏朴溫等。願與會謀分守。且多爲疑兵。幸而沮少寇可矣。近此亦有一二村夫欲從者。此意何如。終不相報。良可慨而。</title>,<text>懦疲全乏兼人勇。浮薄曾無盡己忠。萬一淺謀誰取信。只堪昭代棄材終。</text>
<title>決策出海 二十三日。奴叔介勸速出海。予謂賊鋒正銳。今住與行。安危等耳。顧不可坐受辱。汝言似也。</title>,<text>區區人事逆天時。此夕湘纍欲竄歸。語盡柏亭溪送咽。眼穿松峴日沈輝。廚婆貯火堪蒸黍。隣叟多情解把衣。明發碧波津外去。更於何地被重圍。</text>
<title>宿黃原村舍 二十四日晴</title>,<text>聖恩許以生。吾其敢輕捨。未可汚於賊。此行非苟且。昨日出山寺。今晨發旅舍。四顧無人煙。城烏度山檟。路逢相識人。相辭手重把。奔走來爲誰。報賊輒成啞。處處焚盪餘。擧眼淚欲灑。往往敝屣棄傳看怪趾踝。登亭興亦盡。入舟憂未寫。午戾節度營。主者乃裨假。蒼皇無守意。且走惟倚馬。乞我橐中糗。傷我甕中鮓。同行請浮海。非計之得也。風波暴客夥。巖壑行人寡。督入黃原村。夜投茂林下。蕭蕭數間茅。寄宿借旁厦。款扉竟無譍。借飯就遺瓦。老衲爲施苦。亟去滅松灺。乃相與枕藉。魚魚而雅雅。沈吟獨病翁。性情哀未惹。昇平近百年。不虞夷猾夏。客兵才千挺。主屍蔽百野。嗟我孑遺民。國家受天嘏。武臣幸親上。謀臣盡衛社。吾囚亦何故。爲是栖栖者</text>
<title>藤山渡 二十五日。晴。天未明。發行。詰朝。到藤山津。無船可渡。人皆危之。屬有持馘郵卒馳至。日晏。共船。裁報平安。寄郵卒。已而中流有船。相遇旣過。方疑而呼之。乃知貴，孫晩兩奴來尋也。已遠不得見。</title>,<text>直抵藤山渡。遙望木浦營。如須我友至。會遇羽書行。消息憑人去。招呼認僕迎。長風萬里浪。醉嘯意都平。</text>
<title>木浦</title>,<text>孤城如斗着偏丘。巨港爲環闢一隅。數十罷兵摠恇怖。二三摧艑半沈濡。舊知情厚仍悲喜。新酒傾多更飯蒭。醉睡兩鄕連古幕。孰爲奸宄孰倭奴。</text>
<title>古鐵金里</title>,<text>谷夜八十里。簷昏依一間。同行腹無飯。主嫗哭如訕。儞却悲何事。吾寧死此蠻。羇憂與住患。盡是命之難。</text>
<title>過務安縣 二十六日。晴。曉行務安。路逢騎士。數輩弓矢而駐。相詰久之。乃去。午至縣。縣監崔遠決拾鞍馬。坐南門下少酌。請登樓。復設酒食。且餽行借馬。</title>,<text>綿州道上逢騎士。詰我何人敢闌行。午倚南譙飮酒去。一方無處不修城。</text>
<title>寓咸平縣館 暮抵咸平縣。縣監柳應斗出接敍舊。飮食衣服之。館于客館之西別室。</title>,<text>太學齋生舊。咸豐縣監時。相憐賊中走。自就館西依。防守迂儒策。頻煩款客辭。遲回飮尊酒。未覺世情違。</text>
<title>靈巖圍解 二十七日。晴。人皆曰。全州府尹李潤慶之力也。</title>,<text>牟陽遇偵卒。云自浪山歸。殺賊百餘級。解城三匝圍。皆由有李尹。竝著是恩威。可謂粗安幸。應知大捷非。</text>
<title>二奴追至。悲喜相兼 奴晩來。呈弟書。且曰。貴孫見拘務安。請行狀及書而去。夕與偕還。</title>,<text>懦疲全乏兼人勇。浮薄曾無盡己忠。萬一淺謀誰取信。只堪昭代棄材終。</text>
<title>咸平。贈別縣監。二律。初六日。暮雨。發咸平。</title>,<text>間道暫時人。重逢十載顔。衣裳與同澤杯勻强相寬。萬腦塗三邑。殘生竄幾山。淹留問烽火。心折望長安。聖主初愁思。將軍豈破顔。敎應敦義勇。政得備嚴寬。不寐聞刀斗。因風想海山。鷄鳴誦古句。世亂敢求安。</text>
<title>到羅州城下 李禮悅致餽。尋復出見。○按悅卽李相浚慶子。時公(李浚慶)以都巡察使駐羅。</title>,<text>小寇殘生困。元戎一路望。人心昧親死。地利失金湯。蕪穢行行畛。呻吟在在瘡。相看故人弟。爲話萬端傷。</text>
<title>憶弟口號 初七日。雨。不克行。</title>,<text>阻雨錦城堅壁外。看雲無等亂峯前。明朝皓首衝泥去。兄弟俱爲客裡眠。</text>
<title>次光州城下 初入日。晴或雨。發錦城渡極樂津。驟雨。抵光城底。無悔出會。飮酒同被。</title>,<text>兄弟相逢處。光山百世鄕。風塵亂後路。涕淚客中牀。我死終奚憾。親情永不忘。須君急歸侍。奉慰以無方。</text>
<title>次淳昌郡 初十日。晴或雨。謫人留劇州不便。不可以兄弟之好爲解。發行潭陽。夕次淳昌。郡守林薈出見。小酌。</title>,<text>厭巨州煩宂。尋幽郡靜便。客程須一日。主席卽同年。救口五斗米。吟。懷三束牋。元戎戒少後。數夕臥剛泉。</text>
<title>入剛泉寺 十二日微雨</title>,<text>危壁深深疊。悲泉活活寒。魚疑鏡面滑。天避劍鋒攢。峽日楓千葉。溪風竹萬竿。寧知兩翁後。不許碩人寬。</text>
<title>和金先生韻 十四日。陰同年薛瑭來訪。公有和金韻。</title>,<text>臣細猶同道。高卑詎一時。恭承嘉惠久。利見大人遲。蜂蠆何年減。駑駘舊徑知。無因更進拜。只和和金詩。</text>
<title>偶題 十五日陰</title>,<text>舊就長安寺。今尋廣德山。風泉叩哀玉。雲岫挺危鬟。久倚樓仍逈。頻移榻未還。容僧話世亂。與我占區閑。</text>
<title>尋峻上人房不遇。畫其瓦。十六日雨</title>,<text>不見峻上人。歸去心生塵。沙彌出門復入門。暮雨霏霏溪水嗔。</text>
<title>寶訓軸中。有河西韻。次贈。十七日雨</title>,<text>嗟我避賊初。五月單閼年。煙火絶窮閻。黽勉踏官筵。官知第色喜。吏來爭笑顚。捫虱歎當世。戈戟在後前。蹙蹙靡所騁。如老牛受鞭。形骸詎能安。生還亦偶然。人言廣德山。山好境自偏。眞衣錦尙絅。殆附楓岳賢。豈但俗駕屛。亦罔寇跡緣。夜月水明樓。暫可憂累捐。塵纓日三濯。仰面雲在天。欲去仍躊躇。無人自日邊。長嘯且窮幽。藜杖僧相牽。</text>
<title>贈徐鳳趙珽 十八日雨</title>,<text>廣德雙林寓。多情二妙尋。悠悠對舊面。脈脈照新襟。風雨淸溪夢。干戈病客心。浮生有如此。漊斷百年吟。</text>
<title>同年薛瑭宅醉書 二十一日。晴。被薛邀。踰懽喜岾十餘里。旣至飮。酒。侑以琴歌。將暝乃行。指玉果。</title>,<text>避寇福泉寺。尋君環翠堂。松杉堪暑倚。琴瑟不虛張。義自同年重。情因暮景忙。相看荷厚意。沾醉返蒼茫。</text>
<title>證心寺。贈祖禪 二十五日。晴。不使久於城。乃尋寺。無悔同宿。</title>,<text>路入山無等。心知寺有禪。閑忙各半日。喜懼獨中年。兵甲黃塵裡。煙霞白水前。臨分把雲衲。淸嘯向晴天。</text>
<title>醉別無悔 二十八日</title>,<text>烽火連三月。艱虞劇半年。那堪會面地。卽是送行筵。歌扇侵罇淥。吟髭落棗川。北雲千里暮。一望一澘然。</text>
<title>過鐵浦。登徐友諒松榭。七月初三日。晴。曉發飯浦前。友諒遣僮相邀。坐亭酒食。又贐行。</title>,<text>鐵浦孤囚過。松亭舊識邀。露杯隨玉粒。鮮膾雜辛椒。何幸兒童飫。無端魂魄銷。亂離連老疾。落日按歸鑣。</text>
<title>靈巖。贈井邑縣監。李允良○初入日。晴。井邑索詩甚急。夕共子靜寢。</title>,<text>天上先生去。人間弟子留。松楸千里道。魑魅九年流。殺氣西南盛。羈魂日夜浮。王孫丈人行。邂逅不勝憂。</text>
<title>贈洪致文 初九日晴</title>,<text>月出山邊遇。乾川洞裡知。兵戈萬古淚。消息十年思。蠆尾終懷毒。羈心却危。癡然怯相贈。口占不成詩。</text>
<title>贈柳某。疊前韻。</title>,<text>回首槐山郡。惟吳柳許知。看君已長大。敎我益悲思。海郭初秋熱。津亭一楫危。客中多少興。終是性情詩。</text>
<title>洪致文請賦紫薇。醉書。</title>,<text>罇酒于今十載逢。紫薇花下醉衰翁。明朝憔悴江南客。百日何曾一日紅。</text>
<title>登道岬寺。次韻子靜。十一日。晴。與子靜上是寺。寺甚輪奐。靜邀崔慶昌來。飮其酒。同宿。</title>,<text>三生未了是前因。不爾能逢萬死濱。只愧十年閑過却。更敎人誚弄精神。</text>
<title>月夜。寺門聽杜宇。李崔請賦。</title>,<text>向晩風凉進。長空素月懸。迢迢鳥聲苦。耿耿客愁連。尊酒三更盡。襟懷十載前。平生杜員外。不拜淚如泉。</text>
<title>題克浩軸。次六峯先生韻。</title>,<text>秋壁臨千仞。寒松起百尋。淸虛本無物。出處遂何心。爽氣由來遠。名山只自深。敬擎霞上作。抵死費長吟。</text>
<title>惠遠軸有六峯先生韻。次贈。</title>,<text>爾住廬岡禮白雲。我歸蓬島念朱文。他年消得知巴鼻。不惜靈珠乞與君。</text>
<title>石橋院。贈景仁。尹剛元○十二日。晴已與崔別。同靜至院仁已先到。鼎坐共宿。</title>,<text>客去何遷次。時危共死生。相留石橋院。獨返沃州城。皓首多年疾。秋風一夜情。何由黃鵠擧。只作白鷗輕。</text>
<title>邊 海南 協索詩。贈二律。十五日晴</title>,<text>理邑誰專美。防邊我獨賢。晩聞常恨老。一見便知全。氣槪論兵靜。風流愛士偏恂恂對罇俎。病目掃雲煙。地利須乘勢。機宜要待賢。睢陽昔陷沒。棠岳竟安全。前後主恩重。西南軍望偏。孤臣更相祝。一節暎凌煙。</text>
<title>子靜責無贈。遂次前韻。</title>,<text>同里稱爲妄。先公遇以賢。吾於子何有。情與義俱全。語志誰非正。論材各有偏。亡羊十年跡。炊黍一朝煙。一作偶披冥海霧。長鎖故山煙。負罪應吾重。安窮必兩賢。自從經喪亂。誰復望生全。幾歲晨昏曠。皇天雨露偏。臨歧獨涕淚。分袖各風煙。</text>
<title>次韻季眞寄贈 眞次吾詩贈。仍復次云。</title>,<text>老眼非常變。淸襟莫樂知。金蘭半日契。雲樹兩鄕思。破屋床床漏。沈痾證證危。須臾幸母死。重肯與言詩。</text>
<title>宿三村社倉 十六日。晴別靜。夕到社倉。</title>,<text>旅宿三村里。時當七月秋。干戈亂離禍。稻豆暵乾憂。海月虫吟盡。山風露氣收。安危古百濟。萬慮倚晨樓。</text>
<title>戱示尹坦之 十七日。凍雨坦之來。請遊百松亭。漁銀唇。</title>,<text>百松亭下碧溪流。相引開尊兩白頭。亂罷還從鬼門入。免敎人喚十年囚。</text>
<title>題碧波亭楹 十九日。晴。行憩赤良院利涉。飯其亭。獨酌。○按避寇錄止此</title>,<text>客有避寇盜。遑遑歸島囹。朝過赤良院。午上碧波亭。邑破關梁在。氛迷日月冥。津邊數杯酒。長笑古人醒。</text>
<title>珍島感事四十韻 七月</title>,<text>小屛西南角。孤墉渤澥中。相望漢羅杳。直測國頭窮。皇帝防臨右。倭奴猾在東。過鋒偏受薄。商舶詎禁通。習襲乘雰霧。輕生便颶風。泉甘茅竹邃。港閴黑靑崇。出沒爲淵藪。侵淫作蝃蝀。彈丸自單弱。蜂午倏來同。兩浦先搖尾。雙津易扼嚨。零丁烏合鎭。幼耉雉罹罿。地絶無聲援。風澆只䜋訌。貪奢竭儲峙。饑饉盡疲癃。獨戒兵猶火。相傳裒若珫。國三遼莫鑑。麗季邇堪恫。往者蠻書詭。恭惟廟筭忡。狃和金桀黠。眞戱棘兒童。蕞尒猶艱始騷然罔保終。私憂向單閼。國厄屬旃蒙。寇至斯爲緩。師興豈曰忽。摧枯蹶上將。解瓦血諸戎。島守中宵遁。城居一夕空。近村看已燹。列邑想漸烘。羅急人知敗。靈危孰擬功。長驅旣盈壑。小挫便回篷。不惟要衝戍。而無臭孼叢。終疑成免窟。何術閟龍宮。誠欲邦家固。要將本末充。先知死長義。方盡事君忠。地利仍兼擧。人心庶可融。安邊委李牧。興學借文翁。文事必武備政明還敎隆。天方悔今禍。夷與誘其衷。幸少須臾靖。思觀德化洪。惟甘禦海魅。不省問山芎。大罪當金木。奇謀豈鐵籠。身無七尺長。心有萬夫雄。敢請纓遺褋。難投筆學弓。且誠希道泰。惟大願年豐。重譯聯朝國。三呼萬歲嵩。何須一長劍。將欲倚崆同。茅竹黑靑。四島名。蜂午一作轉山眄。棘一作灞。學弓一作挽弓。</text>
<title>崔正字慶昌携酒相看 時患痁戒酒</title>,<text>瘧癘三秋忍。風塵一月開。賢人酒冷冽。正字意肧胎。破戒緣生興。忘言爲死灰。摧頹老癡漢。非子復誰哀。</text>
<title>正字誦靜詩。次韻贈之。</title>,<text>畫角年年警。淸愁日日生。天邊數杯酒。海內一孤城。定省爲兒怨。淹留送客情。微官盡王職。勤謹更毋輕。</text>
<title>觀鷹有感 十月○後寄景仁</title>,<text>蒼隼搏風急。華蟲竄薄頻。平原灑毛血。落日應呼馴。誘物仍戕物。勞人以媚人。區區釣弋意。觀過詎知仁。</text>
<title>飮鄕校。次韓崇德。</title>,<text>秦中上富國。江左失淸談。請驗袁州記。終須禮樂覃。</text>
<title>大醉。被主倅督賦。賦以戱之。十一月</title>,<text>醉鄕夢侍無功座。引做佳賓飮似鯢。醒澤今陪城主席。依然惡客困如泥。</text>
<title>又呼韻苛徵</title>,<text>魂銷豺虎窟。淚入猾奴天。罇勺玄冬極。笙歌碧海邊。大夫那免醉。吏部不禁眠。未必持螯蟹。方浮萬斛船。</text>
<title>十三夜。高坐觀書。百慮紛然。信筆書之。凡七首。十二月</title>,<text>十載拘孤島。重雲閟二陵。恩波諒及遠。哀涕只如曾。耳任楊狂熱。心須柳咎懲。太平萬歲祝。臣實懦猶能。							右二陵	定省晨昏曠。形聲視聽陵。家庭不間閔。菽水未懽曾。愛曰情空到。忘身忿久懲。胡天與三樂。樂一我無能。														右兩親	我遠君猶在。門衰世亦陵。憂勞老父母。陟降顯高曾。漸斷全生望。初無伐數懲。沾衣復却羡。彼有不相能。							右弟妹	一日看洪水。微言絶廣陵。傳書有甥幹。易簀欠兒曾。巽女儀常主。夫人病不懲。當秋責銘碣。遙慟匪吾能。							右龍灘先生	海內忘形友。雲中逸氣陵。顔希我則是。管此爾何曾。瑩正羞凉弊。剛方笑熱懲。堂堂萬夫表。一入夢中能。							右舟川	婉娩門闌弊。龍鍾犴獄陵。卿卿念誰復。婦婦記吾曾。義已殘生墜。情靡九死懲。無兒可從老。人世住難能。							右荊妻	枯槁吟湘澤。沈綿臥茂陵。暄衣當狐狢。晩食等何曾。災盭應天愛。荊舒竟孰懲。羈孤束雄咮。一呌恨無能。							右自遣</text>
<title>醉贈金訓導瑀 丙辰七月</title>,<text>京洛何年別。茅茨七月宵。多情掛錢嶺。舊迹下船橋。有酒何妨飮。無生不可料。惟應甘禦魅。不用問遷喬。</text>
<title>又大醉次韻</title>,<text>瘧癘三秋不可風。半生身世酒杯中。相逢故好唯須飮。醉後浮雲萬事空。</text>
<title>贈別宋訓導士琛 入月</title>,<text>亂後猶靑眼。人間自白頭。煙塵望敵峴。鼓角聽潮樓。酒豈殘年戒。詩應太瘦休。秋光入危涕。怯別劇悠悠。煙塵一作烽煙</text>
<title>送孼叔父歸商山 九月</title>,<text>萬死餘生在。相隨獨叔看。風塵共逃難。日月備嘗艱。草履穿猶補。鶉衣解亦寒。都將十年淚。一灑遠川灣。解衣衣之猶傷其薄</text>
<title>贈 (崔益謙)。時飮斜川。十月</title>,<text>歲月斜川晩。乾坤落木愁。孤雲照揮淚。萬事入搔頭。薄酒無何飮。閑談取次休。醉中無限意。歸客不相留。無何。無餘事也。</text>
<title>又題</title>,<text>共惜日色死。相携登古橋。無辭十分醉。情境逈迢迢。</text>
<title>朴宣邀食豆腐于唐洞菴</title>,<text>崖寺泉流碧。田家豆子黃。淮王術初辦。朴老喚新嘗。割正還融雪。炊香復軟粳。殘年恣飽喫。終媿毒衰腸。</text>
<title>題唐洞庵楹</title>,<text>城東草幕小如車。露柏霜藤斷壁虛。政許一丘存晩計。未妨猿鳥與相於。</text>
<title>酧寄河西</title>,<text>謫遠天南客。孤懷寄十生。秋風入蟋蟀。春日幾倉庚。去國心應折。思親淚自傾。精誠天地感。妙句鬼神驚。際海雲凝島。環山雪滿城。明時知不廢。何日笑相迎。							右河西寄詩	有友多篇翰。因人問死生。明年歲在巳。孟夏日斜庚。頫仰音容改。毫氂事業傾。波鷗萬里闊。櫪馬五更驚。落月南桃浦。屯雲古岬城。須成地下會。且許夢中迎。立命儒爲貴。耽虛惜賈生。何年辰起甲。幾度戍回庚。西北天行遠。東南地軸傾。鯨鯢一夕怒。貔虎片時驚。國泰由懷德。人和不用城。自天應佑順。休說夢中迎。丁巳正月														右河西再簡								金鰲山上月。影落碧波亭。橘老風期遠。梅仙氣骨馨。誰乘緱嶺鶴。與問楚江萍。歲晩相思苦。秋蟲四壁聽。倀倀千年後。空懷慕考亭。終身扣絶響。何處襲遺馨。暗暗平林雨。悠悠江漢萍。願言推所覺。開發視兼聽。此則河西見予贈人詩而和之也萬魄俱泉路。殘生少旅亭。聲名儘汨沒。意氣奈寧馨。愚陋猶藏石。高明已剖萍。著書人不與。秘訣鬼應聽。寡悔何年別。南溟楚樹春。龍鍾幾歲客。江草一番新。日轉卿雲曙。風回洋海春。閒愁渾失舊。喜氣漸生新。														右二首河西	雲雨朝還暮。枯榮秋復春。如何素心舊。不作白頭新。十二年前面。何時可得忘。碧波亭下路。魂夢入茫茫。							尺素從南海。風期益未忘。蠟頭花眩轉。雉膏思微茫。豈曰無幾見。於乎何日忘。君親思罔極。天闊海茫茫。							右三首河西	十載門閭望。何時懷抱忘。犬豚頑性命。歌咏立蒼茫。</text>
<title>病後宋士琛相訪。醉中題贈。十一月</title>,<text>藥裹披充網。書巢掩午門。儘無僧乞米。還有客招魂。起起衣裳冷。看看語笑溫。應須少鵩舍。且爲盡蛇尊。</text>
<title>點馬權同年來訪 予先醉倒。明日寄此。</title>,<text>抱病南羈日。浮査漢客星。十三年外面。龍虎榜中情。高義輸淸話。衰腸困綠醽。何由得再覩。取別暫班荊。</text>
<title>復用前韻答之</title>,<text>秀句投明月。淸笳發曉星。海中爲客恨。山外望君情。患氣多年肺。消愁五斗醽。書空但坐嘯。風雪暗蠻荊。</text>
<title>宋曹二上舍携酒見訪。大醉題贈。十二月</title>,<text>孟夏逢君錫。窮冬見沃如。那知半夜話。勝讀一年書。苦月經簷小。寒雲過海虛。應須屈二子。終歲與相於。二生留郡館</text>
<title>金陵宰見餉四件。詩以謝之。宰喩以同派之意</title>,<text>都憲吾玄祖。今公乃戚尊。恭惟五世澤。正自一家源。近作金陵宰。頻招海島魂。虛疑菜把罕。實致簡書煩。數里香先聞。終朝粥已溫。松明且退舍。酒毋欲當罇。豈是飡氈武。從來臥雪袁。簞瓢不屢空。生死任乾坤。</text>
<title>歲暮戱題</title>,<text>天地之東國以南。沃州城外數間庵。有難赦罪難醫病。是不忠臣不孝男。客日三千四百幸。行年乙亥丙辰慙。汝盧守愼將無醉。補得公私底事堪。醉一作死</text>
<title>除夜泣書 新舊歲爲丙辰丁巳。而兩老生年遇之。感悶涕泣。情發乎言。</title>,<text>神鬼無終始。龍蛇有舊新。知年懼孝子。夢歲起賢人。鷄送高堂曉。笳生絶戊春。明朝鏡中色。勳業不關身。</text>
<title>李上舍以詩邀之。次其韻。丁巳二月</title>,<text>老去形枯槁。眠回意兆垓。褰裳踏好雨。相見夜歸來。</text>
<title>飮李邸。次韻。</title>,<text>天時自古多迂舛。人事如今已飽更。席上深杯動客與。簷前細雨落春聲。</text>
<title>李復索詩甚急。聊題近體。</title>,<text>楚澤三千里。虞庠二十春。回頭幾箇伴。聒目獨孤臣。簷燕飜風幕。池楊拂雨闉。御觴劇談盡。違世老心新。</text>
<title>遣奴得萱堂愆候復常。口占記之。三月</title>,<text>春晩初旬盡。奴歸數語將。窓前石鼎覆。堂上綵衣翔。未問魂先隕。才聽淚更滂。知年漸一懼。天色只蒼蒼。問一作詰</text>
<title>贈別浣溪</title>,<text>十二年前別。三千里外尋。城雲集揮淚。潮日照開襟。去住相思夢。乾坤自古今。登龍說我病。浮極便成沈。溪將過李一齋</text>
<title>追餞次韻戱之</title>,<text>遠客尋羈客。穌齋送克齋。聊成七夜話。不盡十年懷。歸鳥黃雲暮。浮觴碧海涯。臨歧贈五字。遇物每言佳。蓋矯枉過其正矣。號克齋。</text>
<title>文益世來請學。輒書四韻謝遺。十一月</title>,<text>旭日逢佳士。衣冠拜索居。唯宜飮醇酒。不得說詩書。瘴雨迷浮海。寒風動倚閭。遄歸謹出入。餘力學何如。</text>
<title>題智訔軸中。訔蓋楓岳舊也。戊午正月</title>,<text>悠悠擾擾邯鄲夢。莫莫休休汗漫遊。一落南溟身已老。憶臨東海淚長流。杆城郡治趨過迹。乾鳳庵棲往返由。十七年前耿如昨。上人相見却垂頭。</text>
<title>和柳承霽官池鎩翮雁十五韻。今增兩句。以諧聲律。</title>,<text>有鳥隨陽動。何年出塞飛。猶能順時序。未必昧行違。足稻謀才有。銜蘆事却非。那禁設魚網。浪作警奴圍。俘繫何傷性。喣濡更救饑。洿池放飮啄。恩澤自因依。病觜泥常染。寒翎露不晞。風過聲斷絶。月上影熹微。漸陸難逢吉。回峯已息機。晨昏戀行齒。菽水托嫠妃。爲禮寧堪執。將書不肯歸。鶢鶋亦蹭蹬。鷄鶩自腴肥。素不食鱗介。何須茹蕨薇。甘心不鳴戮。阻意鍛翰揮。無可奈何命。鮮能知者幾。雲儔莫相失。蒿鷃且渠譏</text>
<title>次惠遠韻 時從話于淸涼庵</title>,<text>平生學道欠階梯。終守區區一變齊。心似羈鷹側寒腦。身如窮麝剔香臍。一登瀛海淸凉頂。便見風雲日月低。滯客十年扶老病。留僧半日話東西。</text>
<title>別遠上人</title>,<text>一別鑪峯夜。三廻碧海春。浮杯問衰疾。卓錫話根塵。滯礙胸中盡。精神分外新。山香剝椒凈。溪影展藤勻。喜有遷喬志。慙無入社因。惟思學陶醉。何說繼韓仁。僑舍鴞飛急。禪枝鶴警頻。羈盧送釋遠。笑記午寅申。年月日</text>
<title>寄題尹上舍 衖 溪亭二首 二月 </title>,<text>楚岸難爲水。松嵒就作潭。財開百年閟。盡入小亭含。撞玉供晨省。紆屛受晩參。相忘海鷗在。獨樂道人堪。山近從林缺。溪深與海貪。魚舟輕个个。花徑敞三三送老無求外。來用幾得南。如今沃州夢。不復武陵探。</text>
<title>別柳承霽次韻 三月</title>,<text>嫩綠村郊路。飛花高下風。親朋亂離際。宇宙酒杯中。性命無朝夕。心肝有始終。何須問凡事。只得聽天工。</text>
<title>鵬叔氏來自京。留八日。還化寧。</title>,<text>別有三期遇。歸無十日留。爲生到此極。不死欲何求。滄海通京口。雲山閉故州。春風萬里路。危涕百年囚。</text>
<title>哭權直學 五月○按權容字公擇</title>,<text>擇也平生志。吾於少小知。同庚仁里接。偕擧上庠隨。魯衛魁金榜。風雲步玉墀。憂虞亦略等。相顧儘無兒。上帝回哀眷。君家受報施。如何二老召。莫得一身遺。後死不爲後。斯人而有斯。沈綿臥孤島。北望涕漣洏。</text>
<title>寄海南宰 尹恬○予苦無從覓麴。馮尹同年寄詩。旣而思之。不快遂停。</title>,<text>敬問投濱宰。如今氣味康。瓜時却見借。蠻祲更須攘。白麴香醪嫩。甛羹粉藿長。忘憂幷煖腹。萬一念衰尫。宰時旣秩滿被留以多故</text>
<title>無題 六月</title>,<text>盧子晨讀書。婢以慍言儳。檢得百廿合。復數日罄甔。汝能順受之。人事且待暫。有商貨我艇。汐至已繫纜。分我四斛麰。急舂愼無濫。入口恐不贍。復來群愬憛。觀主飯日減。疫兒苦不唅。願主試一思。我思豈止三。隣策糶糧餉。乃法匪瀆懢。裁牒付長鬚。朝赴夕弛擔。長腰糲千龠。衆面笑相瞰。 頭頒各袖受。隙墜仍指探。戒儞勿求飽。苟救糠籺𪉧。秋稔便互市。有餘或可𨣨。嘗聞天地大。人猶有所憾。況我一窮囚。已幸不絶嚂。多財祗益罪。有罪焉用賧。旣分生無食。亦宜死無含。顧儞以我故。還如受黯黮。然人不知足。足亦何時勘。儞今安藜糝。儞當思羹䘓。有求無不得。然後心憺憺。我負君父恩。第攻苦食淡。我死任儞慾。生母我利啗。長鬚收涕言。小輩固迷暗。旣退乃筆之。爲後日私覽 苦一作吐</text>
<title>寄題崔兄茅堂 七月○崔構堂報恩金積山中。馮來僧示題詠。索和。</title>,<text>金積千年閟。茅堂一日開。淸愁滿臨水。遐想集登臺。壑靜雲長在。林深鳥不來。陶公采分菊。朱老喫同梅。未二句。以屬金成兩老侍者。兩老皆報恩人也。○崔起霖金泰巖成大谷。老獄晨昏閉。衰門表內開。魂飄報恩界。淚盡望鄕臺。白鶴，山中去。秋風海上來。無由剖巴橘。何處覓仙梅。家君居尙州化寧縣。縣去報恩才二十餘里。</text>
<title>歸僧覺祖乞詩</title>,<text>風頭不禁掉。霧眼未曾開。一遇因珍島。飜思舊寶臺。今朝辭女貴。何日入王來。不待龍華會。歸魂着砌梅。王來是報恩地名。而境化寧。爲往來所由之路也。家有砌上老梅。故托言之。</text>
<title>自挽</title>,<text>自謂奇男子。時稱憃丈夫。山河眼孔入。纖芥腹中無。士欲懷綿漬。官須檢布幠。孤魂却先返。兩弟二親隅。</text>
<title>靈巖郡守遠餉蜂淸粉藿。作詩謝之。八月</title>,<text>多謝靈巖宰。深矜絶島囚。家門待不死。惠養及無求。鍊蜜松花爛。香羹海藿柔。補脾仍煖腹。浮世少須留。海藿一作海帶</text>
<title>次厚之寄題尹坦之亭子韻 九月○按厚之。河西字。金坦之。尹衖字。</title>,<text>此墅亦何遠。夫君不可親。雲垂白蓮洞。風斷碧波津。老去知才盡。秋來怯興新。乾坤一羈鬼。溪海兩閑人 之詩云。臥想鯨鵬戱。溪山亦可人。</text>
<title>次韻二同年相和 金慶老過尹坦之二子俱我同年也</title>,<text>道豈同年合。情猶隔世親。相酬唾成玉。一讀齒生津。客夢時時錯。秋風處處新。不應如棄土。終斷屬今人。</text>
<title>白生光勳至。夜飮。十月</title>,<text>十月初三日。朋來自遠方。神交久名聞。義合可年忘。語笑專傾倒。形骸任醉僵。此生聊爾耳。後會更何當。</text>
<title>大醉。戱贈白生。</title>,<text>老手持杯好。焦唇飮酒宜。尋常嗔惡客。不使近吾籬。澤畔醒何用。人間趣未知。平生醉鄕友。聊可與棲遲。</text>
<title>來日將別白生生。請一語。乃醉書與之。</title>,<text>何事是先務。讀書爲最宜。要開脚下路。當拔眼中籬。在處無非物。將如有不知。吾衰不足畏。子邁莫須遲。</text>
<title>與房生飮。唱韻有賦。明日。寄趙點馬希文。</title>,<text>有使巡沙苑携朋過海天。壺尊幸不空。說話到無邊。文會長如此浮生亦偶然。猶思賀章醉。騎馬似乘船 末二句。以屬河西。卽趙婦翁也。</text>
<title>夜飮。復次韻。</title>,<text>南雪亦到地。北雲常滿天。年華危涕外。親舊醉吟邊。事業先王績。生涯後計然。難爲鄭莊驛。空繫子猷船。房與憶趙。故有末二句。</text>
<title>房出示諸友詠其精舍韻。索和甚急。</title>,<text>風雲日月海之東。誰許微生得受中。連浦萬竿除惡竹。斷崖千尺長新松。夢隨過鶴江皐影。時聽飛仙玉佩瓏。便入沙溪精舍宿。百年懷抱一宵窮。沙溪。卽精舍各。</text>
<title>昌平宰書致米麴蜜。作詩謝之。十一月</title>,<text>病臥傖人國。書從孔氏鄕。長腰二千合。衆口數旬糧。瑞麥新成麴。衙蜂賸割房。能施不報地。盛意益難當。</text>
<title>無題</title>,<text>城池幾歲設崖瓊。天地無期得事情。右帶船倉殘朽櫓。東連金甲只空營。君王僞塚誰傳號。奴僕專山自立名。顧我終爲陰谷鬼。從人看作沃州傖。船倉浦，金甲營，王塚峴，官奴山。</text>
<title>臘夜對舅氏</title>,<text>臘近交河雪。鷄初木覓晨。相携萬里舅。獨泣十年親。莫作悲囚楚。猶聽話在秦。團圓待吾弟。今夜宿誰濱。外大父瑩在交河。慈堂在終南下。近聞家弟將到綾城來會。故篇中備及之。</text>
<title>復次</title>,<text>放去何曾返。昏來不肯晨誰能失却性。或得悅乎親。此會還肝膽。明朝復越秦。梅花浦周里。雁影漢江濱。</text>
<title>再次</title>,<text>泣血相逢地。扶衰獨坐晨。弟行終不聞。公去更何親。燈熖微於宋。風威劇似秦。悲鳥落空外。啼竹在西濱。</text>
<title>三次</title>,<text>浮生又新歲。良會惜淸晨。士患無知己。因宜不失親。自憐持節武。誰悶獘裘秦。房李應相問。孤忠萬死濱。獘裘屬舅</text>
<title>錢掛嶺莢亭。次韻送舅氏。</title>,<text>山海雙蓬鬢。乾坤一莢亭。灰心猶有素。淚眼不曾靑。煖老非燕玉。充飢豈楚萍。浮生眞寄寓。畢竟盡幽冥。</text>
<title>除夕示弟 十二月</title>,<text>愛弟風濤涉。尋兄雪悌垂。歡娛負今夕。罇酒似當時。善謔新堂長。淸歌舊女醫。平生灞上跡。寂寞海中思。</text>
<title>示無海。時初別李舅。</title>,<text>酷似逢衰李。難爲見小盧。親情接時月。離恨閒斯須。善懼徒云爾。晨昏已矣夫。垂堂愼吾守。履薄悔君無。逢一作惟。見一作是。</text>
<title>醉戱書示 己未正月</title>,<text>失學荒詩律。忘身汚酒盧。宜爲無事飮。難得不時須。尙復中賢弟。應多酌老夫。春衣典可繼。未用稱家無。</text>
<title>有感書示</title>,<text>風雨家徒壁。朝曛飯一盧。明知竝世幾。書問索居須。嶺表起病士。河西逃醉夫。平生四方志。見爾不能無。四方志。一作求益意。○時弟與聞二老語</text>
<title>復題</title>,<text>東國							三韓士。光山百濟盧。門闌忽焉獘。父母更何須。君在天乎耳。吾亡命矣夫。不期餘慶有。惟患實行無。</text>
<title>得堂書泣書 二月</title>,<text>春夢煩三夜。慈書抵二盧。要令安此會。示若不相須。行役嗟予季。江潭問獨夫。便能收白骨。誰謂我爲無。</text>
<title>別無悔甫弟。復用前韻 三月○諸人設餞于津路</title>,<text>數作中年惡。春風別此盧。壺傾人共醉。舟涉我何須。昵昵如兒女。硜硜自丈夫。何爲哭不可。浪道淚非無。</text>
<title>追送碧波亭</title>,<text>嗟吾兄弟至於斯。一十三年五見之。久倚門閭雙白髮。暫携山海兩斑衣。風雲日月星辰變。草木蟲魚鳥獸悲。共到東津解朝纜。獨歸西郭掩春扉。</text>
<title>寄退溪先生</title>,<text>萬事邯鄲枕。孤懷汗漫垠。延平嗣龜緖。河洛閉龍門。義理無窮盡。疏箋費討論。熏陶德性好。難化有沈鯤。</text>
<title>題校楹 五月</title>,<text>暮倚南譙曠。朝遊北學空。戎兵只敗證。俎豆自頹風。竹葉從無分。泉流信不窮。嬉顔盡快士。悲嘯獨羈翁。</text>
<title>次韻李生 六月</title>,<text>南客瓊崖歲月悠。要非放曠卽憂愁。無心藥裹詩還廢。羞看錢囊酒欲休。萬里猶存葵藿性。百年垂死犬豚遊。隴西佳士相投暗。鏡裏衰毛盡着秋。</text>
<title>李携酒。次后山詩以侑予。醉次戱之。</title>,<text>此公茅屋下。可以賦新詩。理極誰能難。杯深不足辭。炎凉只世態。秋夏本天時。子是何爲者。丁寧獨我私。</text>
<title>主守相要浴室燕集。時守已秩滿。八月晦</title>,<text>木落淫祠古。沙明浴室遙。解龜仍暇日。占鵩且招要。山海罇前闊。神魂笛裏銷。無由答菜把。只得獻狂謠。</text>
<title>次性眞軸中韻 三首</title>,<text>渠能得性眞。我未免心恙。相對兩忘之。石蓴請一餉。							右河西	性不容言眞。心無所着恙。宋人欲揠苗。葛伯還仇餉。霜毛種種裋藍藍。朝齧葵莖暮飮潭。老去何思祇自笑。僧來不語試相探。右松川韻十有五年事。轉頭春夢忙。月松霑假讀。銅雀訪深藏。乍喜銀鉤動。空添白髮長。御風僧一日。披霧客重陽。右鵝隱韻○是人在是年方七歲。今見其詩。有感。</text>
<title>次韻 君晦道披僧軸。見吾次韻詩。仍復次贈。今來書示。求再和甚急。</title>,<text>只應失路爲羇鬼。不是因人作遠遊。消息庭闈萬里闊。形容山海百年流。子其去矣將何敎。吾欲從之亦末由。歲暮風霜滿老眼。天隅懷抱託尖頭。</text>
<title>次韻送遠師 遠渡海請學。乃謝之。留月餘辭退。仍留別語。</title>,<text>餘力方須及學文。不論儒釋事天君。歸求自有餘師在。莫更疑吾有異聞。須一作能。有一作蓄。浮杯來往任風波。不待千言一已多。此日分携迫魚口。它生會合在龍華。</text>
<title>聞河西亡 庚申二月○沖卿傳計。老懷益孤。</title>,<text>之子無消息申君有訃書。平生寢門淚。霑灑老菜祛。碧海春風起。荒林暮景餘。一經窮白首。不復問何如。按申君名湛。字沖卿。</text>
<title>哭河西 二十韻</title>,<text>往昔河西遇。來遊泮上偕。一言心莫逆。熟視道無乖。下惠深藏介。東方太枉諧。御杯樂賢聖。握筆遠倡俳。氣得淸明了。誠無貴賤皆。講求臻突奧。誘掖歷梯階。軒冕非初尙。松楸更晩懷。家新潞公廟。食富庾郞䐘。時議終歸老。殊恩再乞骸。優閑付公等。顚沛媿吾儕。受命存皇樹。浮生共大槐。人傳已沈錮。書到又風霾。愛德須簀易。遺形從鍤埋。修文據泉路。作記赴天街。輯彙諸生漢。箕裘二孝柴。暮雲連鷲嶺。落月照珠崖。論憶潛夫雅。才慙幼婦佳。遐情哭宿草。絶望撫新楷。徐酒虛頻漬。齊謳强自排。庚申歲三月。天地一穌齋。</text>
<title>從李成春覔桐板 五月</title>,<text>烏鳶							螻蟻何分別。況卹區區不孝屍。只恐破衾頭足見。也添奴惡重親悲。添一作增</text>
<title>徐淳昌書致醪米紙膏。作詩謝之。六月</title>,<text>雅操應通介。羈遊且汗漫。深情及臨賀。一夢罷邯鄲。論欲從今著。書宜到曉看。何須訴涸轍。方得振空簞。</text>
<title>公私諱日竝臨。泣書。七月○按仁廟諱日。在初一日。而翌日。卽先生曾祖妣私忌。</title>,<text>二入回申月。羈棲尙老臣。連朝遇私諱。無日助明禋。積善人稱鄭。流光世誦仁。呑聲欲速化。北望有雙親。</text>
<title>別白文二生 八月○按白光勳，文益世。</title>,<text>莽蕩乾坤阻。蕭條性命微。詩書禮學未。三十九年非。露菊憑烏几。秋蟲掩竹扉。此時文白至。三宿乃言歸。三十九。一作四十五。</text>
<title>聞還珠逝</title>,<text>七月六日歿。中秋初旬聞。如何作歸鬼。久不訪羈魂。好棄人間事。休修地下文。應須後死友。永結不離群。</text>
<title>復用偕韻哭之</title>,<text>執友亡相繼。羈孤坐莫偕。交期九泉闊。會面百年乖。北拱初身許。南圖急事諧。狂疏扶一柱。愚惷斥群俳。虛譽諸儒最。深恩二聖皆。薄浮眞自扇。紛亂竟誰階。實荷輕刑用。非關直道懷。同瞻上林雁。俱飫極溟鮭。憂疾吾雙老。艱虞子隻骸。胡先猒魑魅。乃遽棄朋儕。有識憐焚蕙。無人懼觸槐心明鄕井月。肌撲海山霾。曠望丹旌返。依微玉樹埋。唯應哭外寢。不敢語前街。落月殘魂黯。秋風獨立柴。終身陟屺岵。惜命墜淵崖。樓萼那成好。庭蘭不見佳。凄凉沙谷柏。寂寞佛亭楷。我性何由正。君情尙可排。往來均一夢。垂首默如齋。狂疏愚戇虛譽浮薄紛亂。皆吾與君見駁語。</text>
<title>有傳誦林公挽河西律者。次韻悼之。</title>,<text>白鳳歸霄漢。靑松臥雪氷。聲名短石表。歲月一風燈。大雅堪誰繼。孤懷不可憑。乾坤自灰刦。何必問胡僧。</text>
<title>次大芚僧道衍軸中韻</title>,<text>從昔相知莫樂新。妙年杯錫老纍身。不知多少閒人在。解向山堂說箇仁。右次瑟僴堂韻有物沒聲影。莫知所散集。苟爲形底累。均是區中摯。歸語海濱翁。翁誠吾舊執。右次海濱韻</text>
<title>性眞軸中。復次韻酬梁。時梁黜矣。詩以恨予之囚。悼金之亡。○按梁松川應鼎也</title>,<text>天下旣無事。人心自着忙。因時見功業。隨地有行藏。隱几浮雲在。銜杯化日長。和風來柳下。淸篴起山陽。</text>
<title>題大學書後。贈蘇生 澳。</title>,<text>爲學規模盡此書。且寬期限緊工夫。不應把作終身誦。認取周公以上無。</text>
<title>送蘇生 用贈白文韻</title>,<text>天縱徽公大。深探孔氏微。四書分解盡。一字減添非。文守昌黎軌。騷窺屈宋扉。且須勤讀玩。終自得要歸。</text>
<title>又題</title>,<text>或問尤纖悉。忠言詎隱微。先從此卷熟。漸覺往時非。餘力仍淸坐。三冬好掩扉。應慙老夫耄。半道莾無歸。</text>
<title>奉洪川守手札</title>,<text>玉葉王孫貴。龍門弟子行。名家忠孝友禮學冠昏喪。異域相逢晩。同方別恨長。行吟澤畔老。手札漢中光。</text>
<title>白生有問。不能答。書與文公日用自警詩。仍敢次韻書其下。十二月</title>,<text>文公精力豈遺餘。着字多虛也不虛。孔孟道明眞布帛。曾思辭闡賸膏腴。二篇或問益詳密。六法讀書無闕疏。善說還爲屋下屋。哀哉垂死放心夫。</text>
<title>復以求放心爲贈</title>,<text>自放其心當自求。才求便復入身收。方能問學明夫道。然後修爲正所由。動察靜存該體用。達行窮守一源流。嗚呼千聖相傳法。下手何先卽放求。</text>
<title>酧寄白生彰卿新居 按白光勳字彰卿</title>,<text>君子居何陋。吾卿必此潯。峯紆浪山秀。溪遶玉泉深。雲谷無消息。花源費討尋。幾間陶屋白。一畝邵窩陰。廐庫寧先廟。庖陘卽次砧。置齋要養慮。開塾爲論心。方策森圭璧。規箴揭砭鍼。安窮臥表雪。憂歲望殷霖。黍秫餘私釀。桑麻給賦紝。植蓮龜出曝。移竹鳳來吟。境僻無爭席。林深不媿衾。能言是商賜。緩步豈齊岑。風月閑依舊。關梁閉至今。誰憐未殛鯀。自作不恭禽。處處山陽笛。迢迢巷裡琴。應兼憶鄭驛。相爲旅情斟。</text>
<title>與邊 士貞 蘇 澳 兩生飮。醉書。辛酉正月</title>,<text>今夕是何夕。羈人逢好人。風流仲幹義。沖澹淨源仁。雪片寒都薄。燈花喜可親。能談三子故。更見醉中眞。仲幹。邊字。淨源。蘇字。</text>
<title>邊將辭請敎</title>,<text>有聞未行唯恐聞。莫能爲百世之尊。一齋老子說已約。何待區區鸚鵡言。求放心爲下手端。立誠意是萬條根。雖云未學吾云學。不管絲毫極細論。</text>
<title>大醉胡書以贈。</title>,<text>子膺與慶老。俱是意中人。西也今云逝。齋公誰復親。子膺慶老。皆邊從兄弟。○按子膺。盧禛。慶老。金禧年。</text>
<title>送蘇生還 時讀論語</title>,<text>東遷南渡一揆聖。根本規模兩件書。只得窮年事斯語。自能推類盡其餘。</text>
<title>寄舍弟無悔</title>,<text>人謂生爲孝。吾知死卽祥。無寧揜坎號。可忍倚閭望。宇宙烏音斷。山河雁影長。百年空得老。萬事不如亡。揜坎號。一作投杖拜。</text>
<title>羅金二生來訪。相與醉歌。羅士慄，金千鎰。俱居錦城裏。遊一齋門者。</title>,<text>不夢一齋久。還逢二妙新。相傳只餘論。自警獨孤臣。錦里淸琴夜。燕京白菊辰。醉歌猶有和。老興豈無神。抱琴又盆菊以相慰</text>
<title>奉懷一齋先生。示二君子。</title>,<text>義自爲師弟。情原是舅甥。泉途御元禮。海國隔延平。札翰唐三聖。心肝魯兩生。烏頭難得力。魚腹未應驚。</text>
<title>觀諸公辯說及一齋先生語。有感題其後。</title>,<text>四寸間言雖欲合。毫芒底理竟難開。先生未免時疏脫。却是心頭做出來。</text>
<title>平生歷敍。令人拊膺誠知作輟爲患。便已近道矣。敍。金生所自敍也。作輟。亦敍巾語。</title>,<text>爲學別無法。其要惟在誠。不然那有物。由此乃能明。萬理所根本。千邪之甲兵。端爲徹上道。只得終身行。</text>
<title>贐二生三友</title>,<text>四束剡藤天下白。陳玄二笏筆雙枝。窮年醉睡渾無用。贐與諸君記聞知。</text>
<title>傷別</title>,<text>雙鳳集南樹。剡棘不可棲。大枝偃溟渤。小枝霜風啼。</text>
<title>次韻慧遠</title>,<text>儞何爲者復來庭。三爵傾來四句成。我欲留衣衣又敝。應嘲吏部沒人情。</text>
<title>贈別遠公 十月</title>,<text>悶爾爲謀拙。三年傍霧濠。知余所性懶。十月出風濤。亦見詩尤妄。猶須請益牢。多情贈箇甚。揀得莫如操。操是要存在。心惟善走逃。頭回常錯應。書讀竟徒勞。異服還相信。庸言豈自高。歸山試堅坐。雙眼入秋毫。</text>
<title>醉別恩沙彌 思以慈遠爲師</title>,<text>非遠寧知遠。雖盧亦忘盧。風波同渡客。歲月一羈儒。</text>
<title>贈閔點馬 時閔携酒相看</title>,<text>漢使							浮査過。吳傖倒屣迎。白頭南國酒。靑眼十年名。醉裏俱爲客。醒來獨坐情。應同呂翁別。還與子騫明。</text>
<title>夢覺泣書 十一月</title>,<text>雙親分席寢樓中。一稚隨身臥檻東。辛酉中冬廿夜夢。記來非吉亦非凶。</text>
<title>從蘇伯遇借梅月堂四卷。有感書。</title>,<text>梅月先生餘事富。陰崖老子用心勤。尙存廿九年前眼。重斷三千里外魂。崖公所輯錄有跋。兩翁手迹完然。</text>
<title>又題贈蘇</title>,<text>至寶何常主。蘇氏今有之。乍看卽舊墨。急讀非新詞。危涕灑行間。潮頭沈鬼悲。撫事煎百慮。古今莾異宜。不識自吾借。相傳當在誰。開卷復掩卷。乾坤生白髭。急一作疾</text>
<title>十二月八日。得巖會書。悲不自勝。夜書六韻。按舟川之沒。字遺腹以巖會。是歲年十三。後名復誠。</title>,<text>吾友旣已矣。其兒如是哉。天資匿怨恥。人事讀詩哀。孤紹命雖舛。五倫誠亦恢。神明護慈疾。上帝作門災。進酒醒還醉。來書闔復開。九原談世累。應受乃翁咍。如是。一作還在。</text>
<title>謝人遺梳貼 帶方半刺。洪以坤遺。</title>,<text>故人未肯疏。遺我紙藏梳。外面從斜摺。中心自正虛。縱無晨省職。能廢日新書。二子平安報。孤臣涕淚餘。書尾。報韓，朴平安。</text>
<title>家書書訖。泣書三十韻。</title>,<text>自我入此島。幾番書此書。一書斷百魂。有魂能幾餘。今旣十五年。尙能書何歟。豈天獨不忍。以慰父母且。顧父母得書。見之必沾祛。祛沾何時休。我願天喪予。范母喪善滂。孔父喪才魚。未聞哀至傷。性情終自如。亦各言其子。有季晨昏於。胡令念存亡。慘慘無可舒。惕然欲自裁。於傳其有諸。復恐重不孝。半夜獨躊躇。籲天自拊膺。枕淚如迸渠。畢竟情惡死。且復傷厥初。厥初不足道。後此幾日居。一日亦云居。此懷誰與攄。溫淸不可親。甘旨不可虛。豈無致養術。誠薄計已疏。養鷹山可獵。結網海可漁。事意諒不契。撫分空自歔。今昕遇人行。盡發所貯儲。最貴卅二脡。乃一麕一豬。小鰒十箇熟。大鯔三尾腒。濟柑兩入果。海苔九束蔬。求寧一朝驟。積以累月徐。心動又手錄。綿紙仍苞苴。謹迎以敬授。欲拜還趑趄。餘魂共飛越。空有斜影沮。浮生罔伸屈。宇宙一丘墟。白髮知天命。靑陽逼歲除。其有。一作還有。罔一作少。</text>
<title>十二月二十三日。送蘇生至掛錢亭。</title>,<text>曉日靑城冷。春風舊歲生。長爲送行客。不盡掛錢亭。靜竹猗猗盛。原泉混混盈。尊前數行淚。海外一孤形。</text>
<title>次韻。寄題雙溪樓。壬戌二月○僧性眞袖白巖事蹟來謁。見圃隱，河西詩。</title>,<text>不煩灰刦問胡僧。記蹟重新攷可能。海左宗儒餘事首。河西後學嗣音增。百年孤嶼衰容槁。一夢雙溪爽氣澄。吾道應爲曠世感。此樓曾有幾人登。</text>
<title>主守新文廟學堂。行移安祭。次文廣文韻。</title>,<text>萬古先師孔。今年太守崔精誠新廟宇。游息敝堂臺。不謂炎洲僻。端逢盛事開。孤臣復何幸。班外得遙陪。</text>
<title>廣文期不至。次韻相示。予仍復次。</title>,<text>溪漲南溟闊。峯紆北嶽崔。徑思尋石澗。無處覓吹臺。雨葉翻仍覆。風扉掩復開。平生未識字。誰肯醉相陪。</text>
<title>觀駒戱。詠 二首。</title>,<text>壬戌仲春半。牝而紅白毛。天機不可相。恐作九方皐。不願霜蹄疾。何須老智專。花文覺日變。更驗畫前天。</text>
<title>次古人韻 鷄育鴨</title>,<text>萬品於生成。有卵必伏卵。鴨躁豈毛寒。鷄靜豈羽暖。由人審巧拙。用長以就短。誤鷄令予之。匪鴨解納款。稍見鴨意移。未覺鷄恩斷。柵裏小與池。畢竟安也悺。梟性則有慈。人心不待筭。隱几雙眼開。落日掛山限。有卵一作無乳</text>
<title>四月五夜不寐</title>,<text>客夜無長短。愁時有淺深。胡令夏鷄謾。不共楚囚吟。白髮高堂曉。昏眸一室陰。未應朝晝作。方會梏斯心。</text>
<title>重午夜吟 隔籬。有三兄弟宴其母達曙。</title>,<text>蒲香汎汎出傍籬。昆弟歌呼獻壽時。不信羈孤百年客。背燈堅坐淚雙垂。昆弟。一作三子。</text>
<title>頭毛洞</title>,<text>萬古頭毛洞。今年畜牧場。淸溪瀉壑遠。靑草徧山長。私事還公利。人謀乃物祥。奸雄莫相侮。風俗且知方。</text>
<title>僧玉堅苦索句</title>,<text>間披蠧簡補新藤。時挈雌麻作細繩。鴨子鷄孫白日靜。不知門內立山僧。</text>
<title>奴登候京</title>,<text>天瘟行中夏。家君染五朝。馳歸少弟近。走候老奴遙。宿昔都形槁。須臾幷骨銷。存亡等不孝。火急赴前潮。家君端午日得疾。弟出在淸州。馳還。○火急。一作第一。</text>
<title>奴廻</title>,<text>霧巷跫廻夜。風窓坐自朝。開書便認舊。計日却嫌遙。驚定氷初釋。疑除火未銷。唯應祝吾弟。百福湧如潮。</text>
<title>又遣奴叔介入京。未歸。</title>,<text>客枕何曾夢。秋天不肯朝。長愁旬日久。忽覺道途遙。物我元同得。陰陽不竝銷。孤懷異於海。無汐亦無潮。</text>
<title>奴廻</title>,<text>筭得歸來道。經今九介朝。還疑跰足廢。不畏報書遙。反詰辭難畢。傾壺醉易銷。更無身事日。惟有淚成潮。經今一作愁予。跰一作繭。</text>
<title>崔廣文携酒相訪。醉中共次古韻。九月○后山詩</title>,<text>絶徼三千里。殘生十五秋。無端從事至。不待婦人謀。老興羞黃菊。新知樂白頭。無人酒錢與。有意汗漫遊。意一作約</text>
<title>奇子屬主守相餉。作詩謝之。按奇高峯大升</title>,<text>稱念以雲路。施行卽海邦。粳粻三大石。荳醬一深缸。誠使虛諸內。何妨果得腔。相貽以冥報。此語未爲哤。</text>
<title>次文廣文韻贈別 文感於貧賤。故有尾句。</title>,<text>古來惟有一鍾期。此句如今豈不疑。千里萍逢堪眼刮。百年文會辱肩隨。行吟却可無氈坐。歸醉何妨借馬騎。富貴不淫貧賤樂。丈夫相許欲相貽。廣文無馬。欲一作以。</text>
<title>又將紙贐行 十月○屬以糊其北堂窓戶</title>,<text>廿幅溪藤白玉膚。囚兒泣把贈歸儒。北風漸緊長沙近。好向萱窓手自糊。</text>
<title>次韻。奉呈鄭僉使廻軒。復題一篇。憑達一齋侍者。十一月○鄭名彦直。曾見知于京。實一齋友也。言一齋詩。故次。</title>,<text>谷口龍門一世鏻。洛陽雲路幾年塵。可憐同夢邯鄲客。却是孤遊汗漫人。元來道與器非隣。可認人心是外塵。須就道心爲大本。用時還見道乘人。</text>
<title>寄弟 十二月</title>,<text>二親衰疾一妹嫁。一弟晨昏無遠遊。乾坤萬物頑如我。海獄偸生十六秋。</text>
<title>簡金都事 啓</title>,<text>歲暮新傾蓋。天隅老曲肱。翮然謝羈敖。已復對仙膺。宣化風初動。論心道日疑。精微貴合一。興復見羅升。按羅整庵字允升</text>
<title>再簡</title>,<text>日月三緘口。風塵九折肱。道難遺事物。學要在心膺。只喚危微別。空聞理氣凝。誰能有自得。晦整與同升。金取予所藏困知記</text>
<title>次韻。贈洪應休。仁祉○予二人於聘君先生。俱是師承。而洪兄應吉。予之執友也。○按應吉名仁祐。號恥齋。</title>,<text>平生師友在洋洋。雙涕殊方一瓣香。短髮空添今日白。高天不改舊時蒼。</text>
<title>醉贈鄭上舍 癸亥正月</title>,<text>把文驚小陸。愛客見當時。此句曾誦得。惟君今有之。石川華屋下。可以賦新詩。不敢相隨去。山川生白髭。鄭隣石川</text>
<title>喪鷹</title>,<text>爲養無誠護汝疏。中宵不覺動吾虛。從今寡弟承親問。解答無餘勝有餘。</text>
<title>三月三日。醉贈文廣文。</title>,<text>久客多情共醉醒。春杯又作一番馨。滿窓脩竹侵茵席。更向何方去踏靑。更一作却</text>
<title>醉次廣文韻</title>,<text>蘭亭水竹古來稱。春晩邊頭已鬱蒸。薄酒猶堪消永日。休論泡沫與風燈。</text>
<title>再次韻</title>,<text>身外何嫌名不稱。甕頭惟喜酒如蒸。仰看擧鵠超雲漢。俯笑飛蛾赴夜燈。</text>
<title>方夜得玉溪書。曉坐潛玩精一之難。仍記誦前冬敬奉一齋之作。再次書寄玉溪琴堂。溪書以精一爲難○按盧禛子膺。號爲玉溪。時宰潭陽。</title>,<text>此心無外强分隣。要着工夫入息塵。若道發時方致一。靜中眞箇睡中人。</text>
<title>再次韻李純仁 九月○僧性眞持去</title>,<text>久掩衡茆靜。新披札翰忙。竹心燕肆製。棗樣蔡家藏。屬望非常度。揆才闕寸長。僧歸瞪醉眼。高枕暴秋陽。李寄惠竹心香，黃毛筆。○李問道甚懇</text>
<title>次韻。寄題西湖亭。靈岩李光弼。寄示林億齡，奇大升，李後白韻促和。因閔誠回呈。</title>,<text>西亭閑臥幾年奇。一帶湖山盡有之。不是神交作賦客。瓊崖那復有相思。</text>
<title>從文廣文覓禮記</title>,<text>抱疾中年昏又放。一生何用禮經探。屬思前夜開還塞。數段要從樂記參。</text>
<title>朴培幹挽詞 甲子正月</title>,<text>偶賃城西宇。還聯澗上墻。形容我枯槁。材氣爾精强。有酒堪同賞。無時肯獨嘗。誰非後死者。孤客最沾裳。夜月歌前席。春風酒過墻。忽尋常事了。已十五年强。狎蕩 a035_159a隣工部。情私客孟嘗。惟知奠醪果。却負襚衣裳。秋晩開樽勺。春寒餙柳墻。脫驂知已寠。弼紼奈無强。出祖催人且。哦詩記我嘗。那堪有孫弱。苴秋更縗裳。</text>
<title>送崔</title>,<text>絶島長爲客。春風又送人。彈琴臺下路。爲我一傷神。崔居堤川。我鄕惟新川。新爲隣。而臺居其半。</text>
<title>奉呈舅氏侍 二月</title>,<text>瘴雨沈沈萬里吟。閒堂悄悄兩人心。春來不問愁多少。老去空知學淺深。</text>
<title>謝李錦山惠知白處晦</title>,<text>紙四十番墨五螺。故人相贈覺情多。只今箚記無功業。留寫淵明自挽歌。</text>
<title>次韻金方伯豹皮之餉</title>,<text>咨詢功業立當年。炳蔚文章落海邊。霧隱還爲一身累。管窺何必萬人傳。</text>
<title>紀時敍懷。凡一百言。錄奉舅氏廻軒。三月</title>,<text>甲子中春末。西南絶島虛。艱難尋酷以。存歿問何如。靑眼罷陟屺。白頭猶倚閭。魂迷翻失語。淚盡始開書。廿載幸三遇。百年能幾餘。深衷倦跋涉。晩節守因諸。對榻俱爲客。浮觴不醉予。死生唯命耳。離合奈歸歟。北嶠孤雲細。東阡大麥疏。盧甥送李舅。參月下旬初。</text>
<title>四夜鷄鳴。憶得先聘君先生入京時有無名子投詩。感歎次韻。四月</title>,<text>城市風塵豈被身。鹿門高節政驚人。陰崖地下精靈在。應愧王良屑屑頻。右所投詩語默行藏任一身。不淪於物不離人。陰崖地下精靈在。肯作王艮一例頻。</text>
<title>得李昇天 楨書。謝以絶句。</title>,<text>回頭四十九年非。泮上追隨又幾時。千里海山馳尺素。只緣道義解相思。</text>
<title>復用前韻。謝沈生豆昇天舊也。</title>,<text>白首人間萬事非。江南風景似前時。孤心更着寒灰溺。十載仙亭斷夢思。</text>
<title>詠笋 五月○用昌黎先生韻一</title>,<text>何物寧馨輩。嶄然頭角軒。轟雷奮蟠蟄。凍雨散沈煩。鍾嶽千竿孕。投陂幾葉孫。今晨束錦襁。昨夜浴金盆。玉韞知身閏。莩親認腹昏。空勞望氣煥。詎要聽啼溫。岐嶷尋常立。襟期九萬騫。惟憂早發脫。未厭久持存。且翳繁叢僻。還抽沃壤垠。漸應開口笑。終肯吐心言。風動含音骨。雲生染淚根。却敎狂瞿圃。不受虎夔藩。老子堂前戱。童男海上奔。密疏仙李苑。殺活玉川園。自解旌忠愍。能忘表孝恩。宗萌蔽西郭。分蘖過東垣。䶉去難邀鳳。苔穿奈逼蓀。盍簪思麗澤。孤節欲居番。介直宜先賞。堅貞未暇論。橋成媿元琰。林寄哂新繁。豈受槃中璧。須供客裏飱。保堪環侍席。從不出迎門。陰益蛇樽倒。凉添麈柄掀。徑須裁鵲尾。聊以蓋羈髡。乍倩麻姑近。眞招吏部魂。賡題就粉籜。新碧照晴暾。立一作列襟期一作胸懷。自解一作必解。䶉去一作䶉在。豈受一作忍碎。槃中一作懷中。</text>
<title>七月一日泣書 七月</title>,<text>是日如喪考。其年合竄苗。雙眸伏地暗。一鑑在天昭。不作知非鬼。那聞盡善韶。長縣北向淚。私諱又明朝。</text>
<title>感泣奉謝。贈金參奉。</title>,<text>此膝何曾解屈人。拜書今日却須眞。白頭薄宦盆城子。能視人親似已親。</text>
<title>復次前韻。曉書。</title>,<text>墮志難雕朽。煩心欲揠苗。無成是忠孝。不泯乃靈昭。杯酒熱耳惲。詩書便腹韶。古今形迹似。孤坐達晨朝。晨一作申</text>
<title>八月八日大風 八月</title>,<text>蜀中客屋重茅捲。島上僑簷幾瓦墜。只是秋風能作惡。不妨欹枕受童欺。</text>
<title>寄尹李二故人 十一月</title>,<text>由來嶺海能死人。不必驅馳也喪眞。日暮林烏啼有血。天寒沙雁影無隣。政逢蘧伯知非歲。空逼蘇卿返國春。災疾難消老形具。此生良覿更何因。</text>
<title>次韻松川寄題鄭遠</title>,<text>耕巖在中谷。擇里有東家。沼上能鳴雁。枝間不打鴉。開尊足賓客。題壁盛文華。一夢邯鄲暮。長瞻汗漫霞。沼上能鳴。一作小沼容浮。枝間不打。一作早枝護落。</text>
<title>示從子大河 十二月○喜其請學。輙泣書朱子勸學文中庸雖愚必明章以與之。</title>,<text>二老分商洛。同生阻北南。渠能訪伯父。我得賞宗男。苟念身心在。何憂負荷堪。仍書示古訓。莫認作常談。</text>
<title>○重簡隴西 乙丑正月</title>,<text>端從世盛作完人。儘謂攣拘致屈眞。霜鬢日垂猶惜誓。蓬門長閉不違隣。只緣親養仍供祀。未免秋漁與獵春。此外將何事關涉。水空雲去兩無因。</text>
<title>贈別韓胤宗 三月</title>,<text>霧樹金陵道。風花碧海津。賈生將去夏。穌子不歸春。品物皆生意。逢違更故人。天邊壯夫淚。老去一沾巾。</text>
<title>次韻崔訓</title>,<text>命盡甘乘化。春歸奈着秋。長慙失定脚。更忍錯回頭。親老那禁哭。時淸未足憂。明朝好雨罷。無酒可遨遊。</text>
<title>次韻李純仁 五月</title>,<text>衰慵不解受人牽。何事投人想夢邊。問業二端緣志遜。寓詩千里爲心憐。有誠方可論知虎。無物徒能近坐禪。早覺爲人終喪己。不如私鑄做官錢。來詩謂入夢云○李問窮理居敬事</text>
<title>性眞軸中次李韻 眞爲來持餉石蓴。而河西曾此之及。故幷及李。</title>,<text>河西照落月。渭北送歸雲。坐討蓴羹美。孤懷不可分。</text>
<title>次韻義禪軸 眞之沙彌也</title>,<text>煙雨接頭流。夢魂迷斷髮。憐渠白足兒。踏盡兩山月。</text>
<title>白巖長水印。憑眞乞詩次韻題。</title>,<text>孤名水印虛。二絶靈川妙。聞道在常行。何爲空大笑。軸具靈川畫竹題詩</text>
<title>奉待舅氏 七月</title>,<text>甥舅兼知己。分離各白頭。中年長作惡。是日也添愁。歲事堪同薦。時羞不待謀。迎門展一拜。款款話明幽。也一作更</text>
<title>次韻房白二生。各一篇</title>,<text>方丈三韓地。炎洲萬里天蟬嫣唐相後。珠玉楚傖邊。心死無言了。情生不豫然。還應縣室榻。未敢問津船。白曰消靑海。秋霖滯瘴城。一經渾得老。五字不貪名。學僞終誰辨。詩冤肯自明。何時玉泉逕同占歲寒莖。</text>
<title>復次前韻。奉呈舅氏。津頭敍別。時舅自咸悅來。行十九日諱祭。</title>,<text>只道誠爲實。那知禮不虛。羈遊諱日近。孝慕昊天如。拜姊辭京廟。尋甥入島閭。祭悲焚白榜。儀畏失朱書。惟道圓無外。於身備有餘。丹心徹空洞。素月照方諸。明思憧憧爾。孤愁眇眇予。扶衰亦甚矣。忍死顧何歟。一雁商山斷。雙魚渭水疏。呑聲解纜去。來月仲秋初。</text>
<title>三和一齋韻。寄示金君子。憑舅還寄</title>,<text>傳心三聖卽臣隣。講道諸賢隔世塵。暇日偶然成手畫。免敎譏作異言人。幷人心道心圖寄之</text>
<title>十六夜。感嘆成詩。乙丑八月</title>,<text>八月潮聲大。三更桂影疏。驚棲無定魍。失木有犇鼯。萬事秋風落。孤懷白髮梳。瞻望匪行役。生死在須臾。</text>
<title>○二十夜。奉懷二公。一齋退溪</title>,<text>有美二人湖嶺邊。秋風颯颯露漣漣。問君底事能相保。令我中心苦自煎。共老一時亦已矣。同憂百世空茫然。二人不見秋宵盡。風颯露漣寒榻縣。</text>
<title>聞趙且至 九月</title>,<text>落月秋山路。高風麥洞天。錦囊傳世後。韲臼表封邊。此事今能否。吾生已惘然。未亡看物變。何處欲藏船。此一作二。吾生己。一作孤懷尙。</text>
<title>波津會二人。記次石橋韻。按子靜景仁</title>,<text>壯節供羈旅。危途仗友生。仙舟截碧海。匹馬出龍城。兩夜孤輪月。三人一槪情。白頭知已別。憂畏視吾輕。危途。一作殘年。仙舟。一作扁方。</text>
<title>十三日。到碧亭待人。</title>,<text>曉月空將一影行。黃花赤葉政含情。雲沙目斷無人問。倚遍津樓八九楹。</text>
<title>池老橘亭飮。示洞生洪理元。</title>,<text>沃州傾蓋乾川舊。望德銜杯樂善情。世事不能無一得。人生何處有長榮。沃州郡，望德山，乾川洞，樂善坊。</text>
<title>夢驥 二十韻</title>,<text>非龍非虎是何祥。我夢相逢一匹光。紫鏡凸縣高做眼。玈弓俯掛小安眶。面如剝兔頭如隼。腦自成圓顙自方。緊削秋筒疾風起。洞開金盞大拳藏。下規上矩垂脣象。邃火幽噴口章。槽闊又深牙遠齒。頰環顋豁旋臨箱。薄鬃厚䯻嵬鬐永。夷臆寬胸彀頸長。城郭周遭排密扇。峯巒齊壓接平梁。肉叢鞍鐙仍腰促。筋露脢肩更骨强。膁小虛連肚毛逆。居頹廣隔汗溝彰。尾株端短脩茸嚲。腿格琵琶愽膊亢。始訝曲池偏陷凹。便驚團麴太軒張。脚蹄鹿掌寧同狀。脛腕鵝蟬不異相。蹲狗鳴鷄見前後。流星飛霧散低昂。器須有力方稱德。資苟非才豈號艮。運泰合充天廐裏。時危難去華山陽。千金無地收枯髑。三月何人失牝黃。不待晦冥精降陟。覺來霑灑仰東房。</text>
<title>上極浦守。往者蒙賜高韻。重相責酧。義不敢以拙辭。復題一篇。以究下懷。兼示洪韓二君子。十二月○按島詩止此</title>,<text>老馬危知道。喬松儘受秋。客情長炯炯。世事劇悠悠。仁里中年惡。高堂暮日憂。王孫丈人行。不惜借淹留。死吊長沙憂。生招宋玉秋。隨珠入懷久。杜酒遣心悠。偃室趨何害。龎公出每憂。荊蠻正風雪。珍重二君留。</text>
<title>五月三日。邑人邀勞溪上。丙寅五月○按是時。已移槐山。</title>,<text>伊昔靑衿地。如今白首傖。悲欣慰禮擧。二十七壺呈。滿目溪山靜。渾身雨露傾。不辭歸酩酊。解作綵衣嬰。</text>
<title>次韻從子硯滴絶句</title>,<text>虛中竅外貯寒雲。潤作乾坤萬物文。四友只堪驅使在。神功畢竟也歸君。</text>
<title>松面</title>,<text>匹馬深松面。危蹤滑石頭。風來化寧縣。雲合始安州。定省晨昏異。憂虞去住猶。幾時雙綵服。齊壽一紅樓。</text>
<title>家君命次韻。製上。</title>,<text>化寧爲地冠吾東。僻遠淳厖有古風。今日高堂一杯酒。共祈眉壽與天通。</text>
<title>次舅氏韻</title>,<text>陰駁晴猶澁。陽暉晩欲穿。溪流生半夜。禾稼有今生。白髮三韓國。丹心一寸天。高堂夕照急。料理媿桑然。</text>
<title>謝堤川宰寄五味子，石淸。宰金積源○時慈氏患渴</title>,<text>草有益於人。酸醎甘苦辛。誰將四十合。相濟獨孤臣。崖蜜添香色。山泉自潔新。潘輿頻送喜。由負不傷貧。</text>
<title>苦雨。奉呈舅氏。</title>,<text>行李淹吾舅。覊樓老此公。雨聲才落遠。風色又驅東。禾畝看生角。樵丘覺已童。窮愁到昏黑。甘旨闕晨供。</text>
<title>次姪沚韻贈 七月○按李沚。先生甥也。</title>,<text>必自卑先易。還推類盡餘。沈潛一經傳。諷詠散詩書。在敬常心直。毋欺自內虛。憐渠得緊語。窮理復其初。</text>
<title>謁龍灘先生墓</title>,<text>昔十九年今半年。秋風拱木倍澘然。公西抱志歸何處。猶有新碑臥古阡。</text>
<title>寄贈許永川</title>,<text>假息臨冥海。殊恩近故都。三遷聽寓侍。獨立見過趨。季路傷千里。曾元飭兩廚。難追老赤脚。不返舊丹徒。甘旨須脂膏。陰晴必槧䉉。心無卽膠膠。迹有却拘拘。嶺嶠懸符客。悲懷服綵辜。相逢夜雨細。一別暮雲孤。逼社催歸鷰。空林急反烏。艱虞從頷顑。跋涉惜痡瘏。溪鶒何時下。金鷄不可呼。殘生重良覿。猶足慰榛蕪。</text>
<title>登東皐</title>,<text>謫老行將死。恩移坐復秋。登皐一長嘯。滿眼古今愁。疊嶂高低立。雙溪會合流。徘佪不盡興。半野日華收。三日東皐坐不遷。也從心遠地還偏。周遭萬峽歸茅嶺。盪瀹群溪會獺川。客裏槐山淹日月。望中沙谷接風煙。分明昨夜廻鄕夢。催着萊衣二老前。</text>
<title>恩移寓居。感舊書懷六首。奉呈獻可城主几下。乞和。</title>,<text>三十年前客。浮遊一白頭。秋風立孤塔。殘日出高樓。聚落多新搆。溪流換故洲。菁華盡黃土。悲慨滿靑丘。一病槐安國。鄕思更萬頭。長臨宋玉水。不倚仲宣樓。雲近紫芝嶺。風高靑草洲。眞知脫鯨浪。終覬在狐丘。臥念長寧秀。齊名上舍年。隨肩各雲散。失脚獨膏煎。義魄剛泉裏。情緘弱水邊。相思復一紀。日暮與春天。環徒仍當臘。符分只隔年。地才百里縮。腸日九廻煎。孝理應端本。恩推不餙邊。平生故人意。豈直二吾天。早歲磋磨學。深林虎豹章。才難八斗盡。詩捷百篇長。蠟屐登秋嶽。彈琴坐夜堂。殷懃囑老衲。傳示倒奚囊。悲切皆前句。丁寧更末章。何圖屬邑老。常荷主恩長。相謝歸冥府。孤誠拜下堂。空煩挈綵服。不復撫錐囊。</text>
<title>贈悟上人。上人自言久住摩訶衍。八月</title>,<text>憶上摩訶衍。于今廿八年。疏鍾萬瀑界。雙鶴正陽天。老樂饒新夢。沈吟發舊編。偶然逢衲客。云自箇中還。</text>
<title>和朴韻贈李 純仁</title>,<text>恩移故國感覊遊。靑眼新知樂白頭。到底浮生原是客。更敎同枕候蟲秋。少馳名利老無歸。世故千根更萬枝。牢落秋岡雲霧裏。今朝一賦送君詩。</text>
<title>記和龍灘先生韻。贈張克業。</title>,<text>山頹道喪矣。木老人歸哉。落景鳴哀瀨。秋風立古臺。猶從比隣訪。不呌九原來。客淚墜黃幹。覊懷迫老萊。</text>
<title>鐵谷</title>,<text>野曠金灘闊。天低鐵谷幽。峯峯人負榼。今日是中秋。</text>
<title>次韻金禧</title>,<text>有說穌齋出。信乎是夢乎。若然天可必。所幸道幾扶。孤島廿年苦。雙親此日娛。聞來喜不寐。延頸俟歸途。													右金詩												子健誠如此。吾衰已矣乎。通名情自在。出拜手相扶。撫事眞成夢。收悲强作娛。浮生半日晤。亦足慰窮途。</text>
<title>漁于前溪</title>,<text>童子修罾畢。衰翁聚石初。無期躍龍鯉。有信及豚魚。走送先推雋。炰嘗共飫餘。誰能養志者。吾復歎歸歟。魚名有豚魚</text>
<title>金進士友甲惠栗。作一絶謝。九月</title>,<text>閑人嘗果栗皴開。贈我過奉三百來。最得煨灰殺木氣。合供晨省進溫醅。</text>
<title>九日雨。奉太守二首。</title>,<text>一年恩徙近鄕閭。正屬文翁剖竹初。客禮眞叨授子館。孝治兼許駐慈輿。松花舊汁秋山菌。爾罟新沈丙宂魚。由也不傷元也請。作詩端欲續閑居。						滿林寒雨騎臺遙。僦牖馮岡已自高。孫子惋愉供几席。妻兒奔走備醅糕。秋風菊盞期頤壽。落日萊衣潦倒豪。聖澤交情有如此。丈夫何苦讀離騷。</text>
<title>守文軸中。次徐尹兩公韻。</title>,<text>忽聞禪客下煙霞。正是覊臣臥主家。寂寂寒山無外事。只看昏樹競棲鴉。</text>
<title>十五日。鄭典籍琢欲相訪。時屬病瘡。詩以謝之。</title>,<text>臥念東家表。迂尋北徙儒。縱無牛牖執。那有午門書。黃鵠明朝擧。靑燈此夜孤。春風紫芝嶺。短日白雲居。鄭外鄕于尙。且期春訪。</text>
<title>病後復題二篇</title>,<text>半夜千年鶴。三朝四暮狙。那知決汝漢。忽見殄籧篨。曉杖行監案。昏衣擬問疋。慈顔喜勿藥。婦意戒母梳。鶴鳴不食。狙怒不慧。疋音疏。						拓枕興呼婢。張燈坐讀書。身垂十日盡。事與一家初。節去花堪摘。懽來酒覺釃。秋堂振舞綵。晴渚策吟驢。</text>
<title>挽蘇澳 二首</title>,<text>一見風骨秀。亦知忠信人。疑吾有異聞。欲與竝爲仁。靜坐炎洲夜。追尋故國春。峽天未肯曙。危涕落秋巾。													匹馬							春風至。孤魂秋日終。老懷元自異。驚慟更誰同。大學還書裏。尊兄赴簡中。飛霜北堂暮。一爲問蒼穹。</text>
<title>次韻金禧</title>,<text>悠悠世事本前期。蕩蕩皇恩許內移。免葬江魚死無恨。猶存逕菊樂何疑。皇王帝伯蒲團老。禮樂文章枕夢知。醉裏乾坤與今古。偶然言志與禧之。</text>
<title>用重陽韻。贈尹使君。</title>,<text>慈親已罷倚門閭。病客何尋賦遂初。九日淸尊負臺榭。百年長嘯老堪輿。自知失性溝中木。共惜全生轍下魚。若箇溪山認陳迹。東頭一半擬新居。						淸思寂寂世途遙。凉雨纖纖瀼岸高。邑餽鷄魚配碧酒。隣遺棗栗貼瓊糕。節經吹帽身猶病。興到稱觴氣便豪。菊蕊開時是重九。名言空只冠風騷。</text>
<title>與具注書，尹太守飮。十月○醉不成書</title>,<text>峽裏孤危客。村中二妙遊。分符且鳧翼。簪筆復螭頭。板有西山氣。樽無北海憂。休論故園事。衰淚恐難收。</text>
<title>得報無悔在道。用松面韻。</title>,<text>免化爲三足。難埋得兩頭。庭趨阻沙谷。闈侍寄槐州。風雨堪同被。艱危必共猶。客懷連四月。寒日下僑樓。</text>
<title>次松面示無悔</title>,<text>兄弟同靑眼。嚴慈各白頭。胡爲行蜀道。勝似死幽州。處世眞逃蟻。逢人卽豫猶。故鄕還不隔。何必憶登樓。</text>
<title>歸松面獨宿。遇大風雨雪。二首。</title>,<text>每到地一半。只勞心二頭。孤眼萬疊嶂。大雪四連州。客子輕離合。詩人重好猶。炊粱推夢枕。凍粟聳吟樓。						朔漠海邊窖。紇干山上頭。謫仙迷玉局。從事去靑州。豪傑無皇甫。高明有沈猶。平生暗室裏。寸木擬岑樓。首句。一作芒碭大包內。</text>
<title>用兒字韻</title>,<text>未見阿堵物。空餘些子兒。騃猶能我問。病得不渠思。危世身難料。貧家事莫期。飢寒免亦幸。難保數年遲。</text>
<title>松面途中賦雪</title>,<text>天憐品類困嘲哦。分命陰官盡蔽遮。直訝乾坤淸不厚。只知肝膽冷無邪。驚人擬聽三年鳥。體物那看十月花。白髮詞臣嫌授簡。未須尋向玉皇家。</text>
<title>十月旣望。雷。廿九日雷。今五日又雷。閏十月</title>,<text>每降陰凝雨。三鳴閉塞雷。老臣恒疢疾。中夜獨徘佪。香燭安慈侍。窓扃戒阿孩。衣冠坐不寐。百慮集御杯。一作溺著復然灰</text>
<title>奉待尹太守時無悔同</title>,<text>久訝雙魚斷。今知五馬還相望無暖眼。一遇有歡顔。落景橫楡洞。陰風過甑山。乾坤忽深阻。覊思轉難刪。</text>
<title>悼金禧。用舊韻。</title>,<text>貧也何傷爾。賢哉獨惜乎。孝恭人不間。忠信鬼應扶。一落窮山涕。難成半歲娛。返暉容獨立。世故滿危途。</text>
<title>送舍弟至甑山十一月</title>,<text>伯仲窮年意。庭闈每曰違。悲君薄宦去。期我故鄕歸。峽暮風泉細。天寒雪路微。丁寧後會合。楊柳正依依。</text>
<title>用前韻。附謝廣州牧。</title>,<text>歲晩殘魂在。人間萬事違。諸賢失師魯。太守得翁歸。學道誰嫌小。存心自識微。平生保完璧。白首幸相依。</text>
<title>贈慶尙監司柳</title>,<text>嶺外皇華使。湖邊晝繡行。壺漿夢村雨。松柏故山榮。寓客猶靑眼。閑人只素情。持杯儘遲暮。枯槁最相驚。柳時掃墳于槐山。第六句。屬金正字。						流寓家山近。瞻望歲月傾。尙州化寧縣。南極老人星。旌節臨風俗。經過問姓名。承宣先孝理。萬一意中銘。</text>
<title>崔宣慰行。得無悔十二日書。時弟在廣</title>,<text>十夜思無益。今朝夢不違。書憑宣使過。封自廣州歸。兒熊儳勦急。慈顔憂喜微。人期百忍保。天佑一堂依。</text>
<title>失鷹</title>,<text>將吾一性無長物。喜爾同心成大功。瞻夕庭縣雉兔疊。供晨盤飣旨甘重。只緣寓子誠爲外。竟坐庸師養失中。豈有恩情尋短架。幸違飢凍宿深松。</text>
<title>葬騾</title>,<text>驢馬生殊骨。剛强見異常。一年筋力寓。幾度往來鄕。藖荳何曾飽。風霜不免傷。無帷可謝過。深闕厚苫藏。</text>
<title>謝金正言季應贈橘。兼書所感。按季應名鸞祥</title>,<text>懷時只返陸郞魂。劈處難逢四老顔。堪笑此中何樂有。漢庭已自勝商山。													西風欲動入寒軒。臘日還舒解悴顔。何事未能忘世念。只緣親老在家山。</text>
<title>贈僧祖淡。用舊韻。</title>,<text>內外萬千岫。高低九十菴。煙雲迷曉夕。藤蔓失西南。絲徑從渠定。深林遂自探。人情必以贈。還爲退之慙。右己亥季夏						丁未春正月。山中一草菴。形容長別離。魂夢幾東南。碧眼空堂得。淸懷永夜探。未因再乘興。回首九年慙。右丁未○按二首俱已見前。而此又有先生手錄。故仍存之。						怕去聞風鶴。疑來望柏菴。不敎心在裏。能免指迷南。浮世茫無托。奇遊杳莫探。兩篇爭入眼。又二十年慙。</text>
<title>○彈琴臺。用訥齋韻。二首。十二月</title>,<text>連延曠望縱平探。東得瓊臺上蔚藍。遠嶂高圍踞虎府。長江曲抱臥龍菴。二儀淸濁元分一。百代興亡竟合三。大丈夫身生老病。倚雲長嘯不生慙。連一作綿。高圍一作委蛇。不生一作面無。一作逈無。一作瑩無。○江上。有灘叟先生宅。						分留物色與人探。孰有新詩解出藍。月落琴休只臺榭。犬門龍戶更祠菴。登臨不用身千億。頫仰仍驚歲七三。松徑桃蹊怳如昨。半生人事雜悲慙。</text>
<title>從廣使覓鷹</title>,<text>甸牧諸州貴。覊臣百里違。已聞灘鶒下。終見架鷹歸。此物神須王。春生力恐微。應知右臂重。甘旨得因依。</text>
<title>○求乙峴</title>,<text>曉辭堂下抵山邊。風雪蒼茫歲暮天。樹綴輕絲欲烏落。岸橫純鋈怯驢緣。亂程指點奴箝口。數句心占客聳肩。顧後瞻前憂喜合。百年人事卽冥然。</text>
<title>贈大谷處士</title>,<text>偶作山陰興。迂尋谷口盧。經寒松自秀。帶臘柳微舒。元祐完人老。周南滯客餘。何須載酒問。已勝十年書。</text>
<title>發靑川</title>,<text>出日靑川闢。東風黑壤融。層氷閣柳培。遡霧羃松峯。地有庭闈間。心無物我同。棲棲百年內。三樂果何庸。</text>
<title>二十七日有感 乙丑冬。喪馬。丙寅春。赴移。</title>,<text>喪𩦺前歲已徵寅。得兔明年不在辰。得喪人生豈偶爾。只應順受奉雙親。</text>
<title>除夕</title>,<text>爲客無時了。悲年向夕終。夔詩一字化。槐酒小樽空。世事元非一。時羞昔不同。吾何有以喜。來日又春風。</text>
<title>元朝丁卯正月</title>,<text>此日新春又。何人舊恨終。糝孟行易滿。藥銚漸難空。戱綵衰多異。傷貧客久同。只容相問勞。坐痺與頭風。</text>
<title>金進士友甲遠餽麋肉</title>,<text>多君記識覆隍蕉。分我脚心包白茅。不待氷魚與飛雀。急呵寒火入慈庖。</text>
<title>復答金正言</title>,<text>西風吹不已。悴我猗蘭顔。怕有遺芳在。還能解出山。</text>
<title>皇帝崩 丙寅十二月十四日崩。今正月訃至。</title>,<text>四十五年嘉靖帝。杳然日出是藩邦。鑿耕何有安箕井。冠蓋相望限鴨江。只爲王心主忠敬。亦關天意屬洪▼(氵+(厂*尤))。昏風衰俗尋常事。直頌元春繼信矼。</text>
<title>上元夕。隣里占月。囂甚。</title>,<text>峽俗重歲占。上元觀月時。高低爲左驗。豐歉可前知。天數須相畏。人謀莫自欺。凶年不能殺。告與細民思。</text>
<title>追和佔畢恭和御製望遠亭詩。八首。</title>,<text>王子在人間。遐情活眼看。亭臺敞重郭。江漢動層巒。只得忘機玩。何容有術觀。笙歌爭落日。誰把釣鰲竿。													雨露供多暇。江山入縱遊。淸詩落霞麗。醉墨亂雲悠。地闊楊花晩。天高楮子秋。鳴鑾擬滕閣。鞭鳳認瀛洲。																				曹植文章老。劉安技藝多。能知善是樂。必用禮爲和。珠玉三千客。車輿十二窩。西湖信佳麗。掇拾至毫麼。						一方殊勝屬閑遊。亭壓中分白鷺洲。水散五臺爲漢誘。山連三島與神謀。紛紛月檻驚禽曉。颯颯風階亂帆秋。雲近紫淸歌舞地。散仙終日不知愁。						遠平江勢拓山形。玉鏡銀盤漾綉屛。天盡東西懸日月。地殘麗濟聳丹靑。魚龍出沒隨朝海。鷗鷺回翔泊夜汀。幾度醉醒驚歲晩。滿岡松柏共亭亭。													湖邊飛構入無窮。乘鶴吹笙不老翁。濤浪轟豗宇宙妨。風雲欻吸鬼神通。已煩詞翰微情抉。何用經營遠勢工。但就智仁尋得去。應知可樂在其中。君能詩書畫						百年光景等閑看。卽此眞爲山水難。不必長風破萬里。半生心迹獨憑欄。													賡歌渙汗固難窮。恭和形容豈易中。亭下微臣手加額。大平懽樂與民同。</text>
<title>金慶老傳示叔道仲久贈仁仲詩。仰次其韻。按金禧年，閔起文，李湛，柳希春也。</title>,<text>臘雪辭炎海。春風入玉關。喣濡萬死足。咫尺半生顔。危涕沾襟血。高文滿目斑。平生李與閔。情至不能還。</text>
<title>又用前韻。贈慶老侍。</title>,<text>昔歲同爲的。今朝忽破關。溪山問鶴洞。雲日望商顔。有客逢雙璧。無人見一斑。殘魂異春色。不到洛陽還。</text>
<title>追別。又次韻。</title>,<text>曉日槐安道。東風尹喜關。氷鱗動沙尾。雪樹立孱顔。醉外頭顱白。衣邊淚點斑。此時金慶老。長揖漢中還。尹喜一作老子</text>
<title>次韻金慶老</title>,<text>生死寧無命。仁賢固有窮。槐山爲客日。蓮洞古人風。一榻微言柝。三杯大道通。惟應取意達。不必要詩工。</text>
<title>李承旨文楗夫人挽詞二月</title>,<text>槐嶽鍾徽懿。星鄕奉寓居。如何夢炊臼。不待整斜幠。鼻祖存幽宅。哀孫泊倚廬。平生徐孺子。無復致生芻。夫人鄕槐。寓星而沒。承旨以始祖墓在焉。遂葬。</text>
<title>春晴</title>,<text>一氣猶陰據。東君太不平。散林風有迹。潤物雨無聲。雋得銀花膾。香聞綠艾羹。時宜適溫淸。歸室睡三更。</text>
<title>寄金正字。時聞脚傷。</title>,<text>天意高難問。令人萬事休。我今花似霧。君復色如憂。落日槐安夢。春風俗離遊。冥觀且靜坐。順受是奇謀。</text>
<title>擬遊琴臺。用舊韻。</title>,<text>萬丈丹梯起碧灣。垂綸便欲釣鯢桓。五臺積浪傾銀漢。三峽橫流會鐵灘。宇宙浮生一稊米。人琴陳迹只松欄。羊曇不肯西門過。日暮悲歌行路難。</text>
<title>贈仲簡。兼呈韓炯。</title>,<text>湖海何年別。萍蓬此日存。殘生兩白首。萬事一淸樽。雨峽春廻鞚。花溪晝掩門。因君付消息。好在病軒轅。</text>
<title>用朴之樗贈韻。贈之。三月</title>,<text>三十年前得識君。別來芝蕙幾嘆焚。重尋穴蟻槐南夢。免作江魚腹裏魂。商嶺暮雲餘薄業。雪城春樹但深村。相逢俛仰空陳迹。白髮孤眼萬事昏。</text>
<title>贈姜監司士弼</title>,<text>老興應春減。深懷豈酒寬。鄕關紫芝嶺。聚集大槐山。共被思淮海。孤鶱悵汗漫。高天落盡日。世故滿人間。監司有二兄。故比之姜伯淮，仲海。鄕同商山。故使芝嶺。</text>
<title>槐南道中</title>,<text>一年春色負歸期。情事多門摠是違。尙有溪邊不轉石。頑然無受世人譏。</text>
<title>歡喜寺俗稱葩串寺。葩串實山名。</title>,<text>歡喜知名寺。來尋忽半生。溪流萬古峽。棟宇百年營。谷鳥如春惜。山僧不客迎。空堂借少夢。已入故園驚。</text>
<title>一訓軸中。懷退溪龜谿。次其韻。</title>,<text>誤入桃源路自通。倦登葩寺境偏空。龍門深省鍾聲外。衡嶽潛心日色東。雲在水流從信馬。鳥啼花落費移筇。殘年安得成三老。來往風流一笑同。</text>
<title>法岑卷裏。次龜巖龜谿韻。按龜巖。李楨號。</title>,<text>嶺表憂居保孝身。山中病臥養閑眞。誰憐半日僧房睡。枉被催歸去國人。													山河大地法王身。已近誰能辨亂眞。辨得眞時方洞豁。人間終是讀書人。</text>
<title>葩溪一名葩串造泡</title>,<text>萬瀑深深洞。玆其第二流。紅霏石不老。碧靄山無頭。鏡面長河曙。琴心太古秋。盤巖不盡興。歸路夢中愁。</text>
<title>松面次舊韻</title>,<text>仄入欹崖下。危行老樹頭。詩尋踰劍閣。酒憶到齊州。物色今春盡。無非昔歲猶。如何遊子意。漸似去梯樓。</text>
<title>車前嶺名</title>,<text>花柳窮三月。風煙半百年。艱危猶道上。羸瘵復車前。長似夢中見。永同官裏賢。茫然重回首。峽外恐無天。</text>
<title>道中 四月</title>,<text>華萼三分地。椿萱各異方。人多無故樂。我獨不遑將。南北長爲客。乾坤一介尫。此身還覺重。不敢任存亡。華萼一作荊棣</text>
<title>復次大谷次韻。二首。</title>,<text>脫身鯨鰐口。少北寄民廬。好學希顔子。稱儒鄙仲舒。車完踰險後。松茂耐霜餘。宣室何年召。紫泥降璽書。													右大谷												達士皆憂世。徵君獨愛廬。水流終是定。雲在本來舒。丘壑難忘道。芝薇不願餘。平生曲肱樂。糟粕古人書。						獨向鍾山裏。松筠臥草廬。天高頭肯俯。地窄膝猶舒。名下何人在。林間此老餘。柴扉客自絶。無日罷琴書。													右大谷																			湖嶺							思歸客。光陰一寓廬。心猶貯氷火。學似染荊舒。老興茫無托。高懷綽有餘。會期相視笑。吟諷醉中書。</text>
<title>尹守誦人好詩。遂和之。五月</title>,<text>帝賜金莖露一巵。丁寧歸去屬淸時。問渠第一人間願。只願人間無別離。</text>
<title>溪上苦熱</title>,<text>平生欲見天中日。何事諸君不欲親。自是人心有愛畏。上天從古一般仁。</text>
<title>次韻李純仁僧眞齎報</title>,<text>朝來爽氣覺津津。烏鵲爭枝送喜頻。隔歲有懷多附釋。蒲牋無字不驚人。客愁只自輕爲命。天愛何嘗離了春。試望長空孤鳥外。浮雲一片是吾身。</text>
<title>眞僧袖二三子詩督和</title>,<text>僑居何物不爲閑。覆雨飜雲滿四山。病眼渾如看花霧。衰腸已慣受辛艱。神交千里猶同趣。情發何時可自還。遇遇過僧披卷軸。滿溪寒玉瀉潺潺。</text>
<title>塔溪</title>,<text>塔野淸無溽。沙堤潤不泥。冠童追六七。牛馬縱東西。激浪漸苔石。疏渠送稻畦。微吟故緩節。一鳥晩山低。</text>
<title>與全舜弼宰登琴臺六月○時舍弟如京</title>,<text>犬門風榭府龍潭。朱夏寒松不受炎。百里姚公美政最。中年安石惡懷添。絳唇一隱雲長在。白髮雙垂酒屢拈。惆悵原鴒飛正急。蕭條江鷁杳難淹。</text>
<title>復題一篇</title>,<text>兩槳翻湍駛。朋壺隱浪深。循崖訪埋甕。緣磴躡彈琴。洲渚年年換。乾坤事事侵。茫然忽自省。不泯只斯心。</text>
<title>謝西原使李憲國</title>,<text>悵望長興洞。蕭條樂善坊。分波三從外。傾蓋廿年强。露酒欺衰病。歡言豁肺腸。獨尋嘉樹傳。長臥大槐鄕。</text>
<title>寄退溪行軒 時登金灘舟赴召</title>,<text>雲幕隨流水。煙扉掩峽墟。神仙不易得。人世固多虞。靜了看何象。閑來著幾書。囊裝未肯壓。不惜借霑濡。						促召加新命。扶行出舊墟。衝炎多疾病。歷險備艱虞。旅館淹留日。親朋勞問書。焉能辨何象。自不免霑濡。													右退溪</text>
<title>復寄答退溪</title>,<text>公案中天日。斯文萬古墟。精微盡晦整。人道發唐虞。汎認爲他說。誰將辦一書。寧如隴鸚縶。不作渡狐濡。</text>
<title>贈主宰尹 時尹携酒樂。獻壽北堂。作詩謝之。</title>,<text>單閼垂三載。林鍾落八蓂。如何錦席會。政屬板輿停。雨檻紅裙濕。風燈綵服熒。平生遊子涕。一爲主人零。</text>
<title>翌日又會</title>,<text>興緖沾泥絮。形容向晦蓂。連朝會不厭。萬事酒無停。歌扇愁眉斂。吟壇醉瞪熒。回看百年內。耆舊盡凋零。</text>
<title>慟天崩 七月○按六月二十八日。明宗大王昇遐。</title>,<text>二十有三載。實遭家國難。初無太甲狎。漸覺上官奸。雨雪消幾畢。茅茹拔未完。生恩及死骨。北望倍摧肝。</text>
<title>覩龍飛 按明宗昇遐。宣祖大王。入承大統。</title>,<text>受命今知德。爲君古謂難。要將在治忽。最急辨賢奸。大抵規模廣。方能政事完。孤臣呼萬歲。炯炯洗心肝。</text>
<title>別朴夏</title>,<text>島竄已廿載。峽移還二期。那堪會面地。復作贈行詩。三夜槐安夢。初秋海徼思。歸逢相識問。顦顇更孤危。</text>
<title>詩謝崔兄</title>,<text>果滿檉籠酒滿甁。老兄相贈慰覊停。慈顔一箸情勝蜜。客興三杯德更馨。金積山邊雲淰淰。槐安國裏日冥冥。不應未死長徒爾。天借攀遊與暮齡。</text>
<title>貢廣文餉以三物。詩以謝之。八月</title>,<text>以我偏醒客。蒙君獨冷官。情緘數行細。秋露一壺團。苽果消憂渴。葷鮭媚暑餐。何謀日顧眄。展盡榜中歡。</text>
<title>觀許魏過首陽。及論學二律。有感遂次。按時許太史國，魏給事時亮來。頒隆慶皇帝登極詔。</title>,<text>何以謂之道。一陽而一陰。熟嘗聞此語。終莫契吾心。遺澤程朱昔。能霑許魏今。脩途暫相就。聊足散羈襟。						天意眞陰騭。人心自不平。蕭條過二使。涕淚灑孤城。扣馬一時義。採薇千古情。高風接箕壤。廉立有餘淸。</text>
<title>復次韻示友</title>,<text>學只在爲己。功須先謹陰。精微任着意。文字轉開心。不卽知溫古。何緣覺是今。道終無別體。人各有幽襟。						天下常多亂。何時竟太平。君臣不全義。宇宙獨餘城。盡善來儀樂。三分服事情。莫將君子隘。輕了聖人淸。													問學已多歲。何人共惜陰。長途太史氏。一片孔顔心。靜悟參天地。眞修貫古今。莫耽文字苦。至樂在靈襟。						見說夷齊事。因之愛北平。首陽重遐想。孤竹有荒城。未遂登臨興。尤多感慨情。紛紛千駟者。頑懦爲誰淸。													右魏詩												太虛本寥廓。輕飆散重陰。一朝見眞體。萬象羅寸心。攻文反爲障。息念方自今。不緣接高論。何以開子襟。						衆山橫地出。一水遶疇平。天設盧龍塞。人傳孤竹城。驅車未遑息。訪古獨含情。太息仁賢遠。空餘山水淸。													右許詩</text>
<title>得吾助詩。次韻書感。</title>,<text>不識平安路。今聞吾助灘。魏中詩峻石。許史命廻瀾。氣像當時變。根源太古安。物誠無可究。心豈有攸觀。						峻石如屛立。峨然壓水灘。望中成砥柱。急處阻狂瀾。挺拔波難動。孤堅性所安。賞山須得意。不必事遊觀。許從而命曰廻瀾石○右魏詩</text>
<title>尹太守席。和尹子溫所和韻。</title>,<text>龍去初遺劒。雲乘再落蓂。因山重都監。流慟倍羇停。不見新知樂。猶存舊眼熒。回頭愧伯玉。五十二年零。尹時爲山陵都監</text>
<title>和李欽哉寄尹詩 按欽哉。李憲國字。</title>,<text>一年秋色滿山樓。浮世消沈儘謬悠。雲雨幾回人不見。碧松黃菊倍離憂。</text>
<title>別弟無悔</title>,<text>西日雙馳破者稀。君方近艾我望耆。風雲異國不與歲。芋栗故園無恙時。世故糾紛難酒解。襟期孤寂只天知。無因菽水同歡奉。白首含情立路歧。</text>
<title>開香道中</title>,<text>匹馬孤鞭趁夕曛。北風吹落半山雲。漫漫長夜何時朝。欲喚扶桑進一分。</text>
<title>用贈仁仲韻贈景晦</title>,<text>迷似遊槐國。危於會武關。一千餘刻想。二十有年顔。子獨存堂搆。吾猶服綵斑。松楸許畢命。不必上天還。李被恩後百日。方至移所。又李有子。吾有雙老。故及之。</text>
<title>醉中復題</title>,<text>蘇武隨南雁。王喬借北鳧邯鄲枕上會。更着一衰盧。蘇以屬李。王以屬金。</text>
<title>道中 十月</title>,<text>千山萬山入百里。枯葉滿蹊風不起。僕短馬罷深不知。十步九顧一步墜。藏巖在後蘆峴前。客心語口愁稍捐。流霧上峯陰駁解。杲杲寒日臨霜顚。奮而芒屩振而鞿。牛羊未下參庭闈。嗟余老矣喜懼劇。且能幾度踰知非。知非峴名</text>
<title>知非有感。用舊韻。</title>,<text>一性眞狐首。雙眸只馬頭。山窮伯玉峴。地入紫芝州。干澤終浮計。逃名却巧猶。平生邵康節。空裏作奇樓。</text>
<title>歸路作。示二子。</title>,<text>霧豹斑成後。霜烏白盡頭。迷途問栗里。乘舸過忠州。二子勤相賀。孤懷更孰猶。遙聞會良匠。扶豎萬層樓。</text>
<title>醉中</title>,<text>丁卯十月十日未。達峴之下行人至。大兒吾友康氏胄。小兒吾弟第二子。衣冠束帶拜道左。色溫而莊君子者。獨棹𦨻船上馬歸。行止久速皆天也。</text>
<title>留別槐山尹宰 二首</title>,<text>七三年係不原書。自怪移來罪盡除。聖主生恩實更始。賢侯殊遇豈遺餘。已拚萱背便新寓。遂會椿庭保舊居。天意何嘗好險阨。還收一樂獨無如。						朝尊暮案間貽書。破盡新愁舊恨除。每說雷星來有數。忽驚風雨散無餘。蝶迷槐國尋陳迹。雁過芝山問索居。只是老形今已具。不知浮世竟何如。</text>
<title>溪上和尹宰</title>,<text>謫子歸鄕日。明公出餞時。還沾丈夫淚。眞有女兒私。先達涓涓水。交酬灔灔巵。百年相好地。魂夢祗尋思。</text>
<title>次韻吳克諶按槐詩止此</title>,<text>先達川邊是舊遊。回頭三十二年秋。浮生自古皆悲恨。此日臨歧意轉悠。</text>
<title>贈康童子應晢○童子是從舅之外孫也。乎至尙館。生年才五。能書大字。</title>,<text>童子吾門秀。風流李氏甥。人間丹鳳見。地上石麟行。劉字要皆正。張科惡速成。成昭正出震。藏蓄待時鳴。</text>
<title>用安驛館。次板上韻。十一月</title>,<text>上聖半千載。雙親十二時。徘佪用安驛。得失自知之。</text>
<title>濟川亭。示相迓諸親。</title>,<text>昔去漢山明。今來漢水淸。去來無異跡。山水有餘情。新聖春秋盛。雙親老疾幷。亭中數杯酒。危懇爲誰傾。</text>
<title>寓直王堂。贈奇典翰。十二月○典翰時方遞直○按奇高峯</title>,<text>扶曳趨嚴召。孤危仄玉堂。回頭二十載。老淚幾千行。嶺嶠殘魂動。庭闈夕照忙。平生明彦甫。能獲我心腸。</text>
<title>奉恩寺。次韻住持信默。</title>,<text>坐對一燈龕。分爲百晦庵。神魂動江介。霜雪霽山陰。失學三冬過。傷心一世今。行藏客榻外。晨起聽驚禽。</text>
<title>贈知眞</title>,<text>眞也眞知否。行焉是實然。早年師粲可。異日作韓顚。嶺嶠石林靜。市朝膏火煎。還能擇二者。方得上乘禪。</text>
<title>次韻龍仁</title>,<text>半世海山上。暮年歧路中。冬暄四簷雨。悲嘯一庭風。豈是靑雲士。徒然白髮翁。猶餘寸心白。日日日生東。</text>
<title>○次韻振威</title>,<text>怪來行色太奔忙。父子君臣意自長。魏闕龍顔違肅穆。高堂鶴髮憶凄凉。遐情未敢先登岸。一命惟知日走墻。歸老儘堪供菽水。故山松竹摠恩光。</text>
<title>次韻稷山</title>,<text>喘肺寒仍室。酸肱凍不仁。袍從季路獘。裘借后山貧。館候慙恩異。郵傳認例遵。仁朝許歸養。幸是太平民。</text>
<title>次洪陽板上曹太虛公韻。奉示牧伯沖卿。申湛</title>,<text>中酒三更啜少茶。歸心戀戀故人衙。經綸不屬田園興。燒盡牀頭二燭花。百里專城蚤有聲。半生孤嶼竟無成。相逢尊酒悲懽了。依舊胸中一段淸。</text>
<title>醉贈沖卿</title>,<text>故人少似申洪州。客裡相逢廿五秋。我從子兮君半子。一男一女情悠悠。世紛多緖無遐想。夕照如飛有遠遊。白髮只今難浪迹。韓天商嶺樹雲稠。</text>
<title>次西原板上韻。奉呈牧伯欽哉。</title>,<text>天命亨嘉會。民情想望初。衰容萬里客。淸話十年書。雪岫圍華館。風松隱碧虛。家山漸入眼。歸興起嗟予。						不敢忘惜誓。何容尋遂初。君恩出內幄。親病進中書。只怕萊衣獘。終疑祿養虛。相哀向歲暮。惟子是知予。</text>
<title>登皮盤大嶺</title>,<text>僻縣仁山去。皮盤大嶺登。亂之千丈雪。鋈以萬層氷。凍脚皴仍走。霜蹄蹶復興。應須共戮力。豆馬酒人升。</text>
<title>次懷仁板上韻</title>,<text>峽裏仁山縣。雲端小石林。簷虛危得月。村僻易生陰。白髮驅馳盡。淸樽日夜深。明朝老萊子。應悅二人心。</text>
<title>訪大谷飮</title>,<text>南極自有星。大谷自有馨。應多長者轍。曾見幾人醒。嘆息俱頭白。懽愉共眼靑。如乘赴鄭驛。更載訪雲甁。安道先迎戶。龜山不立庭。雪籬松矯矯。風岸竹亭亭。不作陪村杖。空煩侍御經。悲歌歲已暮。款曲試相聽。</text>
<title>次大谷韻醉草</title>,<text>回風急雪峽中天。邂逅相容老玉川。不待金龜酒如海。未須呼我謫中仙。</text>
<title>謁玄祖同知墓。感歎有作。戊辰正月</title>,<text>中牟主嶽勢雄尊。龍虎盤紆草樹蕃。下有一時忠毅魄。前參廿載孝玄孫。爐煙馥馥醪羞潔。崖日煌煌禮數溫。乍覺潛心若有應。爲麾樵牧出山門。						聽說祖宗須敬尊。信知枝葉始昌蕃。童山空責遺奴僕。肥已眞慙後子孫。祭土已多輸富俠。齋宮何處問寒溫。微生痛骨將料理。敢把荒詞告一門。</text>
<title>贈希正按忠州牧使朴民獻</title>,<text>二月江水生。今朝江上晴。琴臺絳唇隱。松逕雪堂明。刺史開新政。忠州卽舊名。淸罇不盡興。白首有餘情。卽一作自</text>
<title>復用前韻</title>,<text>人心自消長。天意自陰晴。日月東西見。湖山表裏明。三杯但得趣。五字不貪名。摠爲閑吟咏。非關發性情。</text>
<title>朴贈予十一句。正也强之和。予醉摘首尾二字戱酬。</title>,<text>岌岌琴山高。琴之水滔滔。長悲房次律。決策戰陳陶。</text>
<title>贈復誠</title>,<text>盧子殘生隨白鷗。回頭三十二年遊。東卽浦口東風起。吹着孤篷不肯流。</text>
<title>舟行。期泂之。不至。</title>,<text>宿舸依沙岸。開篷問鼎山。村深老馬入。櫂靜白鷗還。洗勾愁腸斷。翻經講舌閑。今宵神勒寺。孤月照雙顔。</text>
<title>神勒寺覺長老軸中次韻</title>,<text>神勒前朝寺。高僧普濟居。煙雲暮帆落。水月夜窓虛。名利身猶縛。山林迹若疏。孤懷感泡沫。萬事付澆書。</text>
<title>感歎</title>,<text>北闕恩深答奈何。西山日薄報無多。顧其義理當然爾。豈必形聲苟合耶。可笑尋常餘子命。還投二十許年窠。黃昏屈指無言坐。墻下靑蒿已梗芽。</text>
<title>韓舍人 澍挽詞二章 三月</title>,<text>講院推僚長。淸塵照濁泥。懷沙同死志。握節共歸期。蘭玉寧論賤。飛騰不恨遲。人生眞有數。天道恐無知。覊旅逢生面。依違阻舊儀。春風滿京國。白首寢門悲。						冬日先生逝。春風客子來。京華新涕淚。鵷鷺舊徘佪。運在龍蛇屢。入看玉樹纔。檢家無甔石。傳業有孤哀。未究耆年享。空敎露電催。何堪與仲氏。話起萬端開。</text>
<title>送李正 元祿 朝京二律</title>,<text>廿載關西夢。三春洛下愁。那堪與屬國。又逐愽望侯。不見時人惜。難容我輩留。別離長惻惻。白首寸心休。別離一作浮生						病眼多新涕。羈襟更舊遊。何年璧歸趙。萬里樂觀周。雨驛濃花晩。風亭落木秋。江山足扶護。珍重與神謀。</text>
<title>閔議政 箕挽詞</title>,<text>昔日朝鳴鳳。今年歲在龍。何人怕樹稼。有業上彝鐘。仁近從心壽。賢傳繼後宗。雍容佳士表。直閉若堂封。</text>
<title>寓直玉堂。觀兩老先生詩。次韻寓感。晦齋圭庵</title>,<text>二老實間世。兩南還一時。如何孔顔樂。便作誼原悲。天上騎箕尾。人間死別離。空餘玉堂月。照得舊心知。</text>
<title>寄別李正</title>,<text>萬里飛花客夢迷。病來愁緖更棲棲。百年何事能如意。我欲南時子已西。</text>
<title>會謁議政影子。移安于家。三月○按先生八世祖桑村先生嵩影子</title>,<text>歲月幷臨辰。移安鼻祖眞。招要袒免服。序拜十三人。柳暗靑坡晩。天晴白岳春。誰知修禊事。所以勸親親。</text>
<title>枉心里宿友家。醉中見迫。次韻。</title>,<text>義合君臣契。恩孤父母將。人間自悲喜。物外任閑忙。春雨蘆原曠。光風柳宅長。深知二三子。爲我罄離腸。</text>
<title>愼氏亭。懷無悔甫弟。四月</title>,<text>路盡平丘驛。江深判事亭。登臨萬古豁。枕席五更淸。露渚翻魚鳥。金波動月星。南鄕雙淚盡。北闕寸心明。</text>
<title>驪州大愁里訪李參判。懷其亡伯。</title>,<text>放逐均憂患。歸來間死生。如今逢令弟。又復作虞卿。春盡驪江臥。雲深鳥嶺行。皇恩終許養。後會更難明。</text>
<title>淸心樓次韻</title>,<text>長時雲霧宿簷端。四月登臨冷客顔。驪岸深源五臺水。龍門遠勢六名山。晩沙鳥影來天外。煙寺鐘聲出樹間。注目長江一嘯罷。向來說話摠成閑。						兩紙陳情激萬端。殊恩空只動天顔。此生願入脩門路。未死須歸俗離山。固是君親性分內。從來事勢得違間。淸心樓上黃昏坐。却恨殘年一曰閑。</text>
<title>楊根有感。次板上企齋韻。七世祖爲是郡事云</title>,<text>七世餘家慶。孤孫衮職華。楊根灑感涕。沙谷接恩波。危迫西山日。高褰北極霞。兩全無了道。萬慮對殘花。</text>
<title>題龍湫崖</title>,<text>憶登危頂俯深湫。絲曳金鱗狀可愁。三十三年夢中事。一時風雨入回頭。</text>
<title>聞慶次韻書感 板有退溪詩</title>,<text>水勢縱橫去。山形掎角之。人勞思歷險。天近欲聽卑。鼾榻抛長筆。飢盤減幾匙。英靈莫馳驛。何忍更乘危。</text>
<title>次韻</title>,<text>一經頭白意蒼蒼。萬事紛如浩莫量。轉註日精功自小。諷吟時繹興能長。聖君獨覺開新學。賢士皆思洗俗腸。珍重友朋先立命。不言細故是何妨。													枉費端憂問彼蒼。只應人事與商量。丘園急景存雙老。帷幄淸光集衆長。一疾常虞剝魚腹。孤轅不患阨羊腸。卽今孝理更新化。免使殘生仰事妨。</text>
<title>寄上退溪</title>,<text>白玉堂盛二紀前。黃昏回首更依然。風波自動雲林靜。髭髮從衰道氣全。帷幄異恩深北海。庭闈殘日半西巓。援情參義吾能斷。可念先生進退便。</text>
<title>次韻先外祖考殿中契軸詩</title>,<text>地分淸切壓羣司。神挾風霜起宿威。且避未須桓子馬。爭瞻何用暴公衣。趨晨茶罷身猶健。隨處尊開趣不稀。頫仰乍成今視昔。歲寒心契有誰違。</text>
<title>月溪舟中</title>,<text>百丈牽風浦。孤篷泝月溪。空明同上下。煙靄半東西。客興南程闊。歸魂北極迷。淸秋望不盡。寒日向人低。</text>
<title>大灘二首</title>,<text>急峽回羣麓。貪潭集萬溪。愁巖老溫上。問站大灘西。兩岸楊根坼。孤帆暝色迷。靑雲長路澁。白首壯心低。						不作尋安道。還如汎剡溪。從風來水面。待月照山西。興盡閑時靜。愁生着處迷。連年玉堂老。萬事白眉低。</text>
<title>宿葛山三首</title>,<text>夕得葛山店。未離楊根溪。蟾蜍吐屋角。絡緯哭床西。不識居城市。還曾有放迷。已忘身遠近。豈憚路高低。						身是浮沈梗。官如上下溪。有心爲主宰。何物引東西。未怕胡灘惡。寧嫌大峴迷。南征七月破。回望五雲低。						重處均金羽。深來等海溪。銜恩星拱北。報德日傾西。老淚沾無策。殘燈照不迷。平生湖海氣。何事未全低。</text>
<title>井江</title>,<text>半年三見此江流。浮世孤征幾日休。却算龍華松面路。更敎人白一宵頭。</text>
<title>罇巖。追和朴使。八月</title>,<text>天生窪樣不須全。强喚成罇是酒仙。枕石醉醒欺卓甕。倚巖觴咏謝泉船。百年陳迹悲秋客。一代遺風避世賢。直欲題詩滿蒼壁。更無神筆屬張顚。</text>
<title>靑川。贈牧使李公。憲國</title>,<text>惜別始安館。靑川逢令公。形容吾較老。氣味自相同。峽兩墜南路。宮雲蔽北空。凄凉一生意。蕪沒半途中。</text>
<title>報恩道次</title>,<text>冬春秋夏四言歸。度度山川逞故姿。惟有半㘅西岫日。今年忙似去年遲。</text>
<title>寄贈慶尹柳純仲九月</title>,<text>還往雙門內。倫行二仲間。鴒原朋友草。鵩舍大夫環。回首多新思。開襟只舊顔。不談浮世故。乾沒任成閑。尹兄先亡。弟今存。皆與相知。													京國三春別。名州一日間。夢饒相命駕。書屢自循環。菽水應傷路。簞瓢豈樂顔。終須學捧檄。十室更淸閑。</text>
<title>房生來訪。謾書爲贈。</title>,<text>守愼其名卽姓盧。常呼寡悔別號穌。沃州海闊商山嶮。處處相逢是俊夫。</text>
<title>用前韻寄淸牧</title>,<text>天意當年定。人情後世公。皆知聖寵異。誰與血恩同。獨雁號淸野。殘暉下碧空。于時隴西老。諒在我心中。</text>
<title>酬陶叟先生</title>,<text>乞退公先去。當歸我獨留。君親懷耿耿。天地思悠悠。學貴虛心得。名羞掩耳偸。相逢施樓底。倘在菊花秋。	右退溪	蘇子終還漢。張公已足留。別懷長惻惻。同道只悠悠。寡欲眞尊主。徒虛恐引偸。須要有自得。聽奕豈專秋。</text>
<title>鳳山書院有感。醉筆。</title>,<text>令宰臨歸德。書堂起化寧。當時鹿洞意。今日鳳山名。有傑興規制。無人請額經。回頭二十載。不死老先生。</text>
<title>復次韻</title>,<text>憭慄川原秀。淸幽洞壑寧。多情舊伴會。不記某丘名。松柏何時老。菱荷幾歲經。窮秋存白首。深覺負平生。</text>
<title>憂坐</title>,<text>天意其終不悔予。故敎榮戚竝形於。正憂親癠從心後。特荷君恩嗣服初。瀝得石肝千點血。裁成金闕五封書。向來似處君親變。只爲三囚廿載餘。</text>
<title>懷露陰山趙石磵寓居佯狂。偶閱地志。有感書。</title>,<text>何許露陰山。州西十里間。騎牛石磵逕。惟有月同閑。</text>
<title>紀聖德事 誅奸諛於旣死○聖一作盛</title>,<text>二年隆慶上元年。九月終旬一夜傳。大聖人爲大政事。明朝白日上靑天。</text>
<title>次正使暢月朔日。宣詔禮成志喜韻。按壬申十一月。翰林學士韓世能吏科給事中陳三謨來頒萬曆皇帝登極詔。先生爲館伴。此下十四首。係館伴錄。</title>,<text>謳歌顒望拱新皇。誥諭覃恩煥舊章。禮始候迎須備體。音隨宣布自成方。爐煙裊上龍涎氣。宮扇晴開雉尾光。摠爲聖明方繼照。天時人事共靈長。</text>
<title>次宣詔禮成。國王留款勤政殿。送出門外時。晴空忽飛雪數點韻。</title>,<text>賓筵秩秩解尊東。物象森森盡下風。別館寒重歸玉節。嚴庭日短撤牙崇。芝綸熀燿初藏府。柳絮飄揚欲滿空。從此葱葱佳氣轉。小臣無復願年豐。</text>
<title>次正使國王邀坐慶會樓。因索詩翰。呈此韻。</title>,<text>四圍山勢積岧嶢。百頃池光接漢霄。飛出瓊樓白日近。俯臨蓬島赤霞遙。緱峯仙馭笙初下。閬苑香風桂已飄。萬里王程有嚴束。不將嘉客永今朝。</text>
<title>次正使奉使至朝鮮三日。謁宣聖廟。退於明倫堂。與諸生相見。留此用鴻山先生韻。</title>,<text>謁罷先師禮有餘。推誠下士眷躊躇。不緣聖化能覃被。那使文風得遠舒。八敎菁莪君子樂。兩齋絃誦丈夫居。相傳心法知何在。說與諸生是靜虛。</text>
<title>次正使登漢江韻回程。到東坡館錄示。</title>,<text>江漢滔滔作上游。丹靑隱隱起高樓。地平遠響來常壯。天闊層陰結不收。興任往還眞自得。禮容酬酢肯相羞。銀鉤玉韻還投暗。不覺驚人汗透裘。</text>
<title>鄙人獲忝陪侍。日覿淸眄得御之。喜所難喩也。歸舝催脂。不勝黯然。敢掇近體二首。錄呈敬堂大人。斤正。</title>,<text>不知爲敬有何形。恐只收將一箇靈。漸自光明能內直。未容提掇要神惺。誰人北學堪傳受。吾道東來是典刑。想得孔顔眞樂地。天機衮衮不曾停。																				萬戶何如一識君。德容隨處自淸溫。斗山雅望傾當世。描畫高姿在後昆。肯把中興歸擇木。休將聯句鬪軒轅。明朝汗漫還千里。黃鵠由來一再鶱。</text>
<title>鄙人數日攀遊。不勝登門之幸。玆當回御。別思遽劇。謹奉近體二首。錄呈錦江大人。惶恐。</title>,<text>錦水前頭一德星。遙從北斗下東溟。臥樓却自除豪氣。懸榻將誰許地靈。感遇時吟靑鳥信。破眠還抱白雲經。風流文采眞驚座。與借遐邦播賸馨。						天涯霜雪滿蓬崙。瞻望巖巖不可諼。名在日邊星象表。神遊遼左海雲根。對罇不用謀投轄。覓句何曾待閉門。乘興翩然便陳迹。邯鄲一枕幾驚魂。</text>
<title>次正使至日太平館作韻 二首</title>,<text>高館仙居慶太平。窮泉陽德屬初生。往來夷險古今意。俯仰盈消天地情。逸韻駸駸容競賞。荒詞昧昧僣相賡。飮中別後渾無賴。唯解逢人說此行。													關山迢遰暮雲平。此別應知隔此生。城上飛鴉歸欲盡。席邊流水去無情。貧人玉筋那堪買。擲牝黃金不敢賡。浮世從來多聚散。傷心唯有月同行。</text>
<title>奉瞻行軒。情見于辭。呈兩大人先生。</title>,<text>聖詔優箕壤。華旌少漢城。今朝九蓂吐。昨夜一陽生。客夢歸鸞掖。鄕心數驛程。好儒容薄禮。問俗報昇平。得侍同朝喜。承歡此老榮。雲泥相望逈。無路更將迎。</text>
<title>次副使贈韻</title>,<text>一望行塵。便有天淵之判矣。悒悒居數日。忽擎寄和一章。丁寧見念。不識鄙人何以得此。不揆荒拙。輒次高韻。謹憑歸人。以寓區區海外之思。						從來莫樂是新知。四海相逢亦一時。館候敢歌衣敝改。樗材空傍桂林枝。幾歎揮塵憑人舌。終愧投桃代臆詞。百尺樓前頻悵望。夕陽西路但星馳。						西音旋報小儒知。一展雲牋一讀時。鄙分難投雷義柒。神詩自出簡齋枝。紫霞已罷開歡酌。白雪能期達和詞。擧首猶應共明月。此生長作坐忘馳。館伴錄止此</text>
<title>侍藥廳按日記。丁丑六月。恭懿殿不豫。先生以都提調。與提調鄭宗榮，副提調朴啓賢侍藥。恭懿殿。卽仁宗大王妃。仁聖王后。</title>,<text>資善堂邊有小廳。老臣初赴意冥冥。但知此夕先嘗藥。空悔他年懶讀經。黤黤罔謀遺世孽。明明仁佑在天靈。揷香長祝無疆壽。日月風雲頓覺醒。</text>
<title>初聞少間 七月</title>,<text>憶忝虞朝應宿官。便囚冥海哭疑山。徒聞巷裏萋成錦。不見江干灑作斑。默默一天明老眼。沈沈二豎逞餘頑。誰將吉語來廳下。鳴玉趨回點賀班。逞一作遁</text>
<title>賜酒饌。感泣。</title>,<text>已賜黃封罷。重宣丙穴新。雪膚成八帶。丹肉托纖鱗。						侍禁徒云汗。遺親豈不仁。天心應悔禍。齊祝萬斯春。</text>
<title>聞一齋捐館</title>,<text>執友亡相繼。先生去自由。訃來還廣坐。色動更深憂。講道非同襲。成名是異求。從敎一經老。危世謾啁啾。</text>
<title>七夕苦吟</title>,<text>帝發孀娥藥。仙偸嫁女香。蜘蛛輸舊巧。烏鵲報新祥。吐舌千邪裔。軒眉萬正傍。餘尫赤心露。永夜白河望。</text>
<title>有聞夜泣。晨書。</title>,<text>惇卞遺奸勳尙在。宣仁違豫訪何頻。古今大小還同異。白首孤臣夜淚新。</text>
<title>紀事 二十韻</title>,<text>强圉赤奮若。林鍾凋八蓂。懿謙嫌侍藥。皇孝促開廳。君沃副仁吉。浚祥宗壽銘。雖盧面議定。惟福口傳聽。憶自宮車晏。難爲壼位寧。共驩施巧穽。章蔡具嚴囹。履虎初金木。墮淵更渭涇。紅炎焚白玉。紫氣射明星。積熱緣心惱。添昏爲暑冥。消除挾葫夏。補益主參苓。渴以梁漿解。煩須竹瀝惶。加飡雉弗餒。安胃鯽無腥。憂色猶三殿。歡聲已四坰。人情見深切天。意荷丁寧。誠恐遺勛籍。空令亂國經。翻貽殿下悔。終逭地中刑。萬事陰常長。殘生涕只零。明朝抱喜懼。列賀抻彤庭。按君沃朴字。仁吉鄭字。許浚，李仁祥，楊禮壽孫士銘幷內醫福，女醫善福。</text>
<title>一齋先生挽詞 十韻</title>,<text>道豈多聞近。知應實見開。先生一變至。只本四書來。得寸爲吾寸。何裁不自裁。人師無異轍。王佐有奇才。賞正留神鑑。依仁愧散材。情紆從甥舅。義合昔陳雷。入海酬千難。歸途獲一陪。芝蘭旣云歇。梁木忽傳摧。天上麒麟悅。人間燕雀猜。撫時嗟老矣。捨此慟誰哉。</text>
<title>侍藥廳次古人韻○十月。殿候又不豫。</title>,<text>醫藥重排設。提調顧淺微。異猿霜外宿。如鳥夜深飛。不盡初凉淚。還沾始凍衣。仁聲萬世有。福澤一時違。</text>
<title>兩絶</title>,<text>更皷逄逄較漸遲。老臣殘夢亂於絲。平明又唱宮醫下。殺却胸中一道疑。													玉泉							銀鼎煎來遲。多少醫官不絶絲。贏得國人誠意達。上天何苦獨相疑。</text>
<title>泣書二律</title>,<text>百藥充南衛。雙銚進上宮。日愁三問媼。夜祝幾呼嵩。盡孝欽皇極。無知媿侍中。依然若有聞。好語下蒼穹。													痛哭當年獄。沈綿此日宮。舊冤難灑海。餘火更燒嵩。雲盡蒼梧外。風回翠篠中。孤臣歸侍藥。直欲籲層穹。</text>
<title>自悼</title>,<text>書生白首對靑燈。仰屋長吁淚似澠。卅載攀弓渾罔極。一旬嘗藥莾無徵。不鳴自笑求芻馬。未退誰憐伴食僧。只有故山陰谷裏。乾乾日夜祝岡陵。</text>
<title>雜書撥悶</title>,<text>已知沐漆還求解。更學煎膏反惡明。皓首無成徒積戾。丹心不泯只虛名。慈踰頤耋常憂疾。聖富春秋正厲精。再屬東朝違豫日。老臣惟有涕雙傾。</text>
<title>賜酒饌</title>,<text>憂畏中炎上。傳呼內賜降。秋香先透帕。春色更浮缸。嗅得山梁一。蜿看海曲雙。分遺及耋母。橫寵淚如瀧。</text>
<title>泣書三絶 十一月初一日</title>,<text>坐數更更點點交。如絲如凍復如焦。無端醫媼從天降。驚破殘生小膽消。													天道高高不愛仁。能來能去是何因。斯民自古多遺厄。幾度偏荒見作新。													女中堯舜德如何。元祐無年紹聖多。奸謗難成十分灑。老臣依舊淚翻河。</text>
<title>自歎</title>,<text>人生不可不知醫。此意于今益信之。較以君臣佐使物。施諸絃濇實虛時。惟能洞達陰陽妙。然後方知合散宜。誠欲共登仁壽域。歧黃眞訣日潛思。</text>
<title>疊前韻</title>,<text>深明理氣是眞醫。媿殺皮膚亦未之。却做廳憂空費日。得趨班賀果何時。倚閭寒眼疑長在。拱木飛魂去最宜。蝸室午門僵臥了。豈容人問有何思。</text>
<title>冬至祝言 諱日目臨</title>,<text>心知此夜不須醫。天與初陽以復之。宮女謾爭添線日。廳臣閑度啓書時。祠參兒攝雖云僣。禰祭躬行亦足宜。誰誘愚衷解更始。全除舊見起新思。</text>
<title>賜酒饌分遺</title>,<text>有賜兼生熟。方憂更感惶。黃甘經煎蜜。烏椑起乾霜。食野雙蹄腯。潛溟八尾長。春光還老面。喜氣入高堂。</text>
<title>女醫言內候似少解</title>,<text>勿藥如今數日强。加飡從此萬年長。皇天赫赫扶東國。只爲仁聲孝理彰。</text>
<title>齋不祭</title>,<text>喪遇終身服。官違一日休。君親無異本。哀敬有同流。未判可不可。奈兼憂與憂。高天絶些意。泯默只垂頭。</text>
<title>泣寫四十言。二首。</title>,<text>有弟衿陽至。無兄禁裏回。能爲祭需備。誰與祝詞裁。易服雖終日。呑聲詎盡哀。明香杳爾感。神路颯然開。						咸起應初丑。將行必五更。咿嚘怳盈耳。澘泫默垂纓。少日羊腸熟。三年虎尾驚。從今老陰谷。猶得慰殘生。</text>
<title>夜坐。疊回韻。內賜酒食。令守庚申。</title>,<text>至月初八日。於今爲亡四。方知祭不與。遂使禮無裁。壁照殘釭暗。旁窺萬鬼哀。塊然成獨坐。眉鎖爲誰開。						賜是庚申守。求非福祿回。素衣驚罔措。鶴髮感難裁。城拆吟霜慘。欞風抱紙哀。來晨隨例集。又聽建春開。</text>
<title>疊更韻</title>,<text>聖候誰能測。殷憂不可更。難期借朱劍。無路請終纓。公議何時定。私哀累日驚。萬端彌世裏。自笑大憨生。						不道心難捉。空知世屢更。有山藏蠟屐。何水濯塵纓。箇箇功名誤。紛紛寵辱驚。雲深一丘壑。終著老書生。</text>
<title>亡題</title>,<text>宮日經簷冷。城雲下苑陰。都將百年事。更破二旬心。夢裏斑衣戱。書邊玉漏侵。逢人相說與。有日賀班尋。</text>
<title>口占四韻</title>,<text>憶備經筵在甲辰。只爲明政挽髯臣。慙居台鼎當丁丑。仍作東陽侍藥人。天道卽今長眷聖。民心從古每懷仁。三靈已覺爭追悔。群慝還容踵亂眞。</text>
<title>參東祠。謁北堂。十五日。有敎輪直宿。</title>,<text>列考明神動。偏慈白髮新。沾衣反面少。齊案勸飡頻。人欲分忠孝。天應一主親。淸晨不詣闕。何以此懷伸。</text>
<title>直宿祝言 啓大殿俱直宿</title>,<text>外勳乍革群情快。內疾終消二聖歡。白髮孤臣笑入地。只今天下事無難。</text>
<title>上殿哭之慟</title>,<text>懿殿三十年。鬱結疾漸篤。不待尊中弩。心熱已疑惑。是日有何聞。又作大聲哭。有脈能幾餘。膏火自相促。臣直侍藥廳。中宵涕泣獨。緬懷此身微。久備宮僚屬。已瞻姿鳳龍。更近質金玉。孝友靄然生。仁敬森可掬。詎有一埃纖。或爲靈臺梏。憑几如成康。在天眞手足。兩聖日懽娛。人間太巧曲。巫咸且夕降。其能徧播告。臣心不可緘。臣言不敢黷。但願蒼蒼監。昔疾今愈速。</text>
<title>上命削勳 二十八日。上召大臣。傳曰。削勳復爵事。已告于上殿。</title>,<text>月子年丁丑。中旬又八明。承傳一廳動。宣召四臣驚。瑞雪垂千涕。祥飆急萬情。絲綸十箇字。擎荷泣餘生。四臣洪朴盧姜						三十三年事。如天日重明。宣仁殿上笑。章蔡地中驚。耳目更新跡。恩威稱本情。自然無不復。嗟爾萬蒼生。翌日廿九夕。侍藥廳就近排設。已而昇遐。昊天罔極。</text>
<title>○西郊道中 戊寅八月○按此下十四首。係齊陵奉審錄。</title>,<text>黃虎中商盡上旬。平明伊軋出西闉。滿山高籟淸詩肺。委道殘雲損宦神。羅濟紛紛碧蹄驛。邯鄲寂寂白頭賓。今年又負雞豚社。全卓林深玉露新。</text>
<title>碧蹄館。次唐學士韻。</title>,<text>何人大雅筆追歸。唐子高風白鳳飛。一日灰心仍膝屈。再吟霜鬢更年稀。西山爽氣侵烏几。南陌流塵涴素衣。欲逐桑楡定有策。獨將公案閉煙霏。</text>
<title>碧蹄路上。又用唐學士韻。</title>,<text>藍輿坐夢去今來。策世還須有闔開。末路行藏居蔡室。半生功業照蛇杯。秋山濯濯終誰撼。逝水滔滔本不回。處處東籬佳興進。不敎塵爵恥虛罍。</text>
<title>坡州。贈安上舍仲任。用板上錦江韻。</title>,<text>奉審齊陵土。公差政府臣。今宵宿坡館。明日渡臨津。樹色千年黛。天容八月春。逢君須畫字。難與話根塵。</text>
<title>復題</title>,<text>少小嬉遊迹。思之反主臣。看君意衮衮。向我語津津。莖雪消無日。枯楊臥不春。窮晨欲添淚。浮世更分塵。安苦重聽。二詩皆及。</text>
<title>○臨津</title>,<text>坡州西去有官津。舸艦雲迷日又辰。大海潮通肥水腹。遠山風合漾沙脣。岸紗孤嘯平無礙。倚櫂齊謳捷有神。岸上何須問耕叟。老來能自辨歧塵。</text>
<title>東坡館有感。用王先生韻。</title>,<text>在宋猶深蜀。因州偶號坡。王公眞意在。諸老戱言多。破敬非愚弄。妨賢是障魔。莫談當世事。交亂厭經過。</text>
<title>次監司次韻尹根壽</title>,<text>藹藹興多士。悠悠媿老臣。已知空冀野。難得占天津。院古松邊籟。杯深坐上春。倘容無異色。應許有同塵。</text>
<title>贈留守</title>,<text>大夫來判舊名京。爲屈威尊辱遠迎。山繞五冠森劍戟。水嬰三派起鵬鯨。停杯壽院依風幔。催蓋駞橋擁火城。四百興亡餘富庶。撫摩遺俗在仁明。</text>
<title>謁齊陵</title>,<text>恭惟仙駕失昌期。還有陰功贊化爲。龍虎抱來翁仲面。東南盡處外孫碑。開基不允天磨始。卜宅焉知華嶽移。臣病尙堪爲四拜。大平萬世替吟詩。</text>
<title>滿月臺</title>,<text>故物前朝邑。雲階一百層。殿亡乾德主。齋認八關僧。罇酒緣無事。西南幸得朋。斜陽富詩料。才盡竟何能。</text>
<title>贈安處士</title>,<text>芝嶺穌齋老。松都處士安。相逢動悲喜。信宿辨忙閑。山水增煩惱。文詞更熱寒。三年坐一室。始見本來顔。老一作盧</text>
<title>外王父墓</title>,<text>小逕尋衙洞。深松謁墓宮。感來香一辦。奠罷酒三鍾。舅業長無歉。慈年百不窮。終身荷聖世。何處不恩隆。</text>
<title>望三角山按奉審錄止此</title>,<text>昔道松都好。今知漢邑尊。一流前繚繞。三角後騰鶱。東扼尙鐵嶺。右通還劍門。風雲長際會。萬世保黎元。</text>
<title>○辭詣孝陵受賜虎皮按年譜。初乙巳。奸兇等以仁廟爲未踰年之君。因山事多不謹。至有臣子所不忍言者。至是命改修。先生董其役。此下五十四首。係孝陵修改錄。</title>,<text>攝提良月赴修陵。特賜奇毛爲沍疑。擎出骨寒先畏寢。張來轎重只疑升。眼中步步威猶積。管外斑斑澤可矜。殿下好仁千萬壽。春臺長與兆民登。兆民一作衆人</text>
<title>呑聲哭</title>,<text>陵面初無大缺虧。人心終有極悲疑。通天罪積三魁逭。入海魂游一老遺。輕手運斤驚欲倒。重跟傳簣怖如墜。始知易墓眞非古。長使忠臣淚注頤。</text>
<title>感歎成詩</title>,<text>三十三年迹。如何異昔時。荒凉草樹偃。雜沓石沙移。雨罷天容變。風回客淚墜。蕭條國家事。身老只心知。</text>
<title>失會 二首</title>,<text>失會重華葬。常驚十月來。焉知如綫在。忍視若堂開。軟石縱橫坼。麤沙上下頹。當時大不敬。後世只增哀。						深壑多人動。長空獨鳥來。有時雙眼合。無地一言開。葉落平岡瘦。雲歸急景頹。還須九重上。占斷此時哀。</text>
<title>口號 三首</title>,<text>萬木蕭蕭下。殘暉冉冉流。彷徨撫石藏。踧踖拱珠丘。閹使承綸省。儒官載筆周。天高照客嘆。雲近入宸憂。						寵辱神奚定。安危淚自流。區區應象闕。耿耿只狐丘。鬢雪朝千墜。腸輪日萬周。非能報主命。何以解親憂。						西日傷心擣。南雲駭汗流。松楸依亂逕。霜露濕頹丘。圖報知難究。謀歸愧不周。今秋看又過。回首萬端憂。</text>
<title>履霜</title>,<text>霜勝微雪印初蹤。日似新烘灸老躬。翁仲豈知人代異。煙霞長管暮朝同。動容蕭颯依仁域。歸夢悠揚遶福宮。久省行違盡寂寞。空懷契合信昭融。</text>
<title>可嘆</title>,<text>十日斲一石。二日安一石。迫之不敢起巧思。優哉始能留成跡。一聲百人千人集。聲盡人人坐復立。安得工師拔巨擘。準繩規矩無不入。遂令顧眄咄嗟辦。功未倍之事已半。於昭在天亟永安。復見蒼生環堵按。</text>
<title>宣醞</title>,<text>開陵七日若無營。宣勞何堪荷聖情。盤凸珍羞兼水陸。杯崇法醞備香淸。提調共飽歸監急。軍匠均霑返役輕。忝竊丞揆踰六載。只今終日侍仁塋。</text>
<title>向寒</title>,<text>山上建亥月。此風天向寒。纔飛未落葉。更逞後凋顔。斜曰臨危疾。流雲欲駐難。臣心最憂恐。龜手拮据艱。</text>
<title>書情</title>,<text>世中何事不心違。便覺生覊死始歸。入載剩堪懷舊壟。一旬添得望慈闈。愛君憂國是誠是。引疾乞骸非義非。從古難明赤松術。幾時能識漢陰機。</text>
<title>贈僧智浩</title>,<text>十年奔走客京師。老醜徒傷未拂衣。世故紛紛眉上集。交期稍稍眼中稀。自知粥飯僧何用。人謂牟尼佛可依。解道閑忙成信宿。灑然飛錫舊山歸。</text>
<title>浩請用首題益懇</title>,<text>宦味何曾老病休。吟聲正似候虫秋。流空澹澹長圓月。漾水悠悠不繫舟。						哀渠眞出古王孫。愧我不空凡馬群。剪燭連牀舊陵下。滴階寒雨滿山雲。</text>
<title>權領相轍挽詞</title>,<text>陽村之後屬雲耳。積慶于今是中興。蚤歲達官宣力久。兩朝元老輔功弘。時丁軍國虞方棘。籌及邊隅備亦能。萬石家中諸福集。三珠膝下大猷承。長懷講院容齋侍。終愧公堂獲共升。會被監修孤執紼。五更衰淚灑寒燈。</text>
<title>憂歎</title>,<text>公家有期程。陵事復哀敬。以玆多官員。晨夕疲奔命。霜嚴工匠急。景短董師病。嗟誰敢告勞。有憂百慮倂。寒颸左右集。手足凍不正。石問大小重。日計甲乙丙。老臣最愚昧。指揮傷直性。食少務已煩。不復攬靑鏡。</text>
<title>遣遇</title>,<text>愛日經林短。驚風掠帽長。牽纏加老疾。瑣細益商量。馳騖賢愚等。稽留吏隸相。低昂展歸步。有月動孤岡。</text>
<title>詠懷。復次前韻。二首。</title>,<text>公論難爲息。偏心不可長。儘敎詩有敵。未害酒無量。欲識人禽異。須明善利相。由來爭戰地。玉石混炎岡。						不得忘憂樂。何能較短長。人情燕石寶。俗態宋沙量。行險將誰與。乘危亦自相。大公還順應。如日出東岡。</text>
<title>有感</title>,<text>讀得千編辨得精。干人何事竟無成。心猿意馬應難捉。穀種花根必不生。浪詆虛無寂滅妄。自迷眞實本源淸。幾時遺了閑言語。解反吾身養性情。</text>
<title>又題</title>,<text>暮年覊緖動紛然。霜苦風悲欲凍天。四十八條金石錯。朝曛夜刻董敦專。呼號合谷軍民怨。瞻望開陵宰相瘨。南竹東波人世事。壤中兇魄自驚遷。</text>
<title>賦雙柏三海松寓感</title>,<text>君王陵下玉株林。離立交柯歲月侵。翠蓋露殘梧野遠。蒼髯風起鼎湖深。芳華未歇誰分相。霜雪初多自見心。世上榮枯問幾閱。在天應擬有知音。</text>
<title>悼五宰尹鉉，盧禛，鄭大年，李後白，權轍。</title>,<text>玆辰木稼無已太。一相四書相繼亡。前迹或非雖可議。後人每下不能當。時危颯颯風搖草。身老蕭蕭鬢落霜。俛仰眇然成獨立。萬端今古在中腸。</text>
<title>啓辭訖口占</title>,<text>石事不可卒。半月恒兀兀。曙行霜磴危。暝歸風燈沒。嗟爾衆匠人。目瞇手已皴。喧闐日不給。恐驚天上神。禁之顧未可。遑遑無可奈。豈有小不忍。遂負萬世者。雲根斲舊脧。山骨安新堅。其功固少煩。然後保萬全。緘辭達九重。制淚視百工。誰能訴眞宰。發竁誅四兇。</text>
<title>足疾</title>,<text>心勞日拙尋常事。上下崎嶇要杖扶。和扁且休虞血熱。英靈應急借神穌。</text>
<title>夜坐泣書</title>,<text>重華著德未龍飛。閑院淸筵一事稀。策振三時無倦退。燭燒深夜有酣歸。只知香佩含恩澤。豈謂薑盤貯禍機。却向茂陵松柏裏。半冬孤淚濕蘇衣。賜臣香囊。又賜院薑。遂多口。</text>
<title>象設</title>,<text>艮坐堂封對。環陪象設聯。四雙羊虎背。八箇馬人邊。床柱分居近。明燈獨不偏。老臣來儳立。一月幾澘然。</text>
<title>夜歎 二首</title>,<text>熱脚蹣跚頓。疲神索莫昏。如何鄕遂地。莫保帝王墳。却有無從涕。而多不暇言。三年長作拜。萬古一銜冤。						窮谷悲風動。空齋冷燭昏。有心亡五字。求道敝三墳。且恐文遺質。終須行顧言。炎神能立戶。乳媼不稱冤。</text>
<title>口占 二首</title>,<text>氷霜倚薄高岡裂。雲樹微明小逕通。賴有威靈臨在上。疾扶跛蹩詣眞宮。						眞宮擾擾還如此。浮世紛紛亦固然。朝暮春秋成萬古。畢竟無語問高天。</text>
<title>復題 二首</title>,<text>高天玄默亦何語。一氣流行還此心。惟有程公眞好學。只將顔樂細參尋。						參尋此境方知道。道在何時在靜虛。糟粕已多光景遠。不容長負百年居。</text>
<title>夜悲</title>,<text>私意還如几上塵。須臾不掃只陳陳。未嘗就此收功些。終日儒談曰是眞。</text>
<title>贈性眞時眞以徐孝子索跋事來京。仍與吾告以春入耽羅云。</title>,<text>仲車昔作高麗相。孺子今爲十五耳。何事山僧歲再至。緣能感得孝心興。						萬層波上漢拏山。蘭若玲瓏絶頂閑。只管窮探山水窟。不辭難透死生關。</text>
<title>贈李刑書名希儉。其兄弟爲吾同年。</title>,<text>伯仲眞吾友。淸明是典刑。披襟撫絶跡。把酒到忘形。糠粃還前列。風霜亦共經。何時永寧域。一一報宸聽。</text>
<title>用前韻。贈宋工亞。贊○同官兵曹講院</title>,<text>騎省齊膺選。鯨波偶逭刑。白頭回握節。靑眼對分形。仁宅新攻玉。春坊舊執經。欲成相向哭。恐震在天聽。偶一作獨</text>
<title>用前韻。贈黃通禮。廷彧○同僚玉堂。又嘗疏正宗廟禮儀。</title>,<text>文學群公表。風流一世刑。論思會有極。執敬視無形。告廟多儀正。修陵庶務經。因人幸成事。非子復誰聽。</text>
<title>用前韻。贈金刑郞。公之先公擢薦科。予爲公姻親。故云。</title>,<text>學道存心愛。推誠贊理刑。薦科先令望。葭附卽枯形。萬里靑雲路。殘編白首經。衢樽且共飮。薰曲不重聽。</text>
<title>疊前韻。奉大司寇。</title>,<text>方期討陵事。未暇正邦刑。情性雖饒質。幾微不見形。夜牀孤燭跋。寒木短景經。竹葉寧無分。蠅聲亦可聽。</text>
<title>疊韻奉小司空</title>,<text>百世陵名孝。當時國失刑。樹封惟怕迹。風水詎諳形。得老三星變。輸功一月經。荒鷄殊未惡。誰蹴與同聽。</text>
<title>疊韻呈秋臺郞</title>,<text>詩律如行水。襟期勝措刑。篤親情自蘊。遇事義先形。子健知修業。吾衰愧反經。功完便破戒。更與醉吟聽。好酒故及</text>
<title>復疊呈通禮</title>,<text>可愛他山石。須遭巧匠刑。初裁幾方面。竟作一圓形。臣子寧無恔。邦家固有經。都廳能事畢。爲賀足觀聽。</text>
<title>癮疹</title>,<text>勞熱欲祛風熱繼。國憂難了已憂幷。三分百歲二分過。不待蓋棺知我情。</text>
<title>中使察役狀</title>,<text>聖主憂陵日。中官問石時。從知敬宗孝。復見重民慈。群匠犇瑩急。微臣下坂遲。應過三箇夕。復命省親期。</text>
<title>再疊奉黃</title>,<text>事母終衰孝。供姑素欠刑。猶能問餘具。孰可撫羸形。報主知無策。移忠恐不經。明朝王事訖。跪告任重聽。</text>
<title>答金再疊</title>,<text>只道無君吊。何知不孝刑。論心仗文字。索理執聲形。疏憃緣資薄。摧頹爲患經。淸晨報客夢。高調起予聽。</text>
<title>修改事完 按修改錄止此</title>,<text>朝來淨訖跪而望。雲繞蓮開截玉光。封累三層十二面。欄聯二箇四三方。臣心只要千年錮。君德元留萬世芳。從此皇天有老眼。不生姦究夜無將。</text>
<title>志喜 庚辰十一月。上候未寧。侍藥凡二十三日。有詩十九首。</title>,<text>龍飛垂十四來年。歲次庚辰暢月旋。三日二更初皷盡。首醫都相急牌連。先嘗未免敬馬惶妄。累御何曾諱忌愆。本有太平基業在。百靈環衛保皇天。</text>
<title>上命退休</title>,<text>重忝玆廳歲再更。于今復進正怔營。人心自有元來性。天外應無似此淸。一發綸音明遠托。頻侵玉爪致遺誠。聖和未復憂臣疾。更覺臣身一羽輕。</text>
<title>夜坐口號</title>,<text>咽咽銅龍點點闌。老臣高坐伴燈寒。向來咎厄知多少。不見吾君一日安。						獨抱憂端自覺闌。也從風雪打窓寒。天心已豫君心泰。應念覊臣許退安。</text>
<title>受賜毛褥。惶汗書呈兩令公几下。二首。</title>,<text>伴食中書府。迷方侍藥廳。神呼出嵩嶽。恩賚下靑冥。報本驅淵狀。窺斑隱霧形。摩來稍稍近。危坐暗雙零。	顧我關何事。從公亦此廳。先嘗藥不達。默禱理非冥。四鵲傳眞喜。䨥珠照穢形。艱難報主意。還欲慰凋零。</text
<title>繼韻四首。用謝瓊報。</title>,<text>玉漏稀高閣。靑燈半小廳。一心存炯炯。萬事入冥冥。在處難遺物。何時得外形。葵傾固素分。柳弱奈先零。						殘壠兔歸洞。獘廬旋馬廳。魂無一夕住。迹有百年冥。夜錦驚虛計。晨斑撫脫形。病懷知自咎。衰涕爲誰零。						塵界眞都廁。淸關自別廳。欽公籠出鶴。媿我睫巢冥。詩壘休堅勢。愁城要忘形。靈襟賴陶治。浮世聽飄零。													龍虎迷和鼎。東西怯問廳。頑圍一黑暗。喘保八玄冥。忠愛難移性。憂虞易變形。岡陵有餘祝。雨露不勝零。</text>
<title>○有懷必發。錄呈兩令公。斤正。</title>,<text>重承恩命省親廻。趁赴迎秋待却開。隙報醫官音快活。面傳閹寺氣毰毸。天輸瑞白豐年兆。神獻眞丹景福來。珍重和嘗鼎坐伴。太平萬歲誦徘佪。</text>
<title>醫診。感喜又形。</title>,<text>曈曈衰日上康寧。兪扁趨前診得精。造化豈容逃二豎。明威自與賴群氓。言臣屢擬彈文入。儀吏長催賀禮行。子母同衰幾人在。定應骸骨賜歸瑩。</text>
<title>賜酒饌</title>,<text>濟朝絡繹御廚降。試撥黃封漲淥江。九孔入梢堆片片。木奴皮狄走雙雙。坐前飫餕應心鏤。家裏分珍更涕淙。正是老臣垂死日。涓埃無復報經邦。</text>
<title>詠雪用東坡韻</title>,<text>盡藏疵垢沒洪纖。表裏山河正戒嚴。天上化工眞郢堊。人間刻晝是無鹽。驚鵝飜去依風渚。走犬還來傍月簷。更識警營三面敝。閴無人語露彄尖。						搖搖鴟尾噪飢鵶。滑滑羊腸走折車。挫抑已明强項樹。汗漫猶辨暗香花。五更彗孛移新舍。千里丁威返故家。心膽淸新還有赤。曉窓孤燭手長叉。</text>
<title>復步前韻</title>,<text>不信羲和送日怯。只勞鍾皷報籌嚴。醫方實怕成氷酒。寺令虛催着水鹽。鎭拂直衾稜了幅。頻扶歸帽仄來簷。應知三白爲眞瑞。能長句牟幾許尖。						萬木森森動載牙。與灰吹管繅飜車。向來夢踏三三徑。今日眞逢七七花。笑似負巾陶令宅。慙非授簡魏王家。鬼神盛德還須問。正是天閽屛夜叉。</text>
<title>○廿二夜半書</title>,<text>聖旨丁寧至再三。緣憂禁直到難堪。連昏重得親顔省。間曉才能御候探。莫謂君臣只人合。不成慈孝獨天參。區區血肉藐然處。六十六年回首慙。到一作病</text>
<title>繼前韻遣憂</title>,<text>二更二點日初三。憶起如今更不堪。醫手按方常恐泥。						聖心因理自知探。此時燈下絲毫慮。幾日筵中咫尺參。乞得殘骸首丘去。聊將菽水謝憂慙。</text>
<title>次舅氏韻</title>,<text>生平才藝有何長。只有心肝解怛傷。不荷天敎行得藥。那看民賴降來祥。紙窓送漏三更月。毛薦添愁一線陽。夢趁紫宸班退後。便尋陰谷掃先岡。						晝夜休勞較短長。此間何刻不神傷。君無疾病爲同樂。民免飢寒是上祥。鎭懼慈堂飛夕照。久防賢路理陰陽。也知造物多相厄。只要尊前替戾岡。</text>
<title>玉山十四詠</title>,<text>南國有名山。公來去愈重。煙雲水石奇。盡入儒家用。													右紫玉山												古聖樂何事。先生能獨尋。不知來與往。幾箇此登臨。																				右獨樂堂												百年亭不水。曾照庵中人。不自求其放。何由養得眞。													右溪亭亭之第一間曰養眞庵												萬物各得所。自然成隊行。惟知樂其樂。不要忘我忘。													右觀魚臺												煩惱旣盡時。天然好氣像。聊興寓詠懷。不作必歸想。													右詠歸臺												此水元自淸。此心元自明。淸明日相映。外物是塵纓。													右濯纓臺												沈滓難消處。飛陰欲破初。乍看寒月上。潭面十分虛。																				右澄心臺												有物本無形。垢埃靡所撲。將何以洗之。得見眞面目。													右洗心臺												冉冉淸宜遠。亭亭近益尊。濂溪千載事。了了到無言。													右蓮塘												蒼石凸淸溪。劣容人獨坐。群魚飫餌來。噞噞苔邊過。													右釣磯												風雨四時秋。崖潭不得閑。休添老蛟泣。瑟瑟惹林間。													右瀑布												寒灣泓以渟。下有武侯靈。誰識吾朱子。深情在起亭。																				右龍湫												院以天恩扁。堂因手錄名。丁寧媚學子。爲已是初程。													右書院。賜額玉山。名堂求仁。												一派伊川水。重紆舞鶴山。桃花任流出。漁子自迷還。													右紫溪谷口。舞鶴，伊川。山水名。在谷口。</text>
<title>十靑亭三首</title>,<text>分張物色是天工。人自殊觀莫適從。只爲無私能普愛。才因有向却偏容。後凋嘉賞歸元老。孤秀尊稱屬大宗。鎭受霜風灑僻陋。更拚瓊韻起衰慵。						非能獨也正爲仁。那得全然旺作春。巖壑精神眉宇逈。廟堂儀範髮髭新。異姿特立元無敵。同氣相求竟有隣。十載退思剛閉戶。與君從被客來嗔。						雙雙雙對復雙雙。凡我同盟孰可降。造化神功當亂世。風塵晩節在危邦。枝間杖屨氷漫砌。葉際圖書雪打窓。沙谷乾川隔煙樹。幾回覊夢淚沾釭。茹芝老人爲謝諸老先生</text>
<title>讀堂齋兩先生詩。有感。寒暄堂佔畢齋</title>,<text>說時開口釋春氷。行處低眉枉智能。頗憶唐家韓吏部。一生貫與小人乘。</text>
<title>贈康復誠</title>,<text>萬古金烏秀。高風佔畢親。死生眞有命。天地豈無神。凜凜當時表。堂堂八尺身。靑丘不盡淚。白首丙寅春。													龍灘物色古非今。白首丹心尙可堪。春渚風生搖拔樹。寒天日下照彈琴。仲由不死先師歎。嵆紹爲孤老友慙。納納乾坤含萬代。解敎沾灑幾人襟。</text>
<title>次性眞軸韻</title>,<text>大瀛西畔小鰲顚。坐老平生握節年。達峴風煙收客淚。遠川松柏斷人緣。祗今未泯丹心炯。在處相逢碧眼姸。惆悵河西人去後。更敎人臥看諸篇。						諸子淸詩起我顚。我詞難可語同年。云何多取爲閑業。只要相留作勝緣。老去精神渾瞢瞢。春來品物自姸姸。不知多少經營在。與答人情賦二篇。</text>
<title>挽退溪</title>,<text>吾道應遼左。斯人復嶺南。淵源宋賢四。統緖國儒三。退谷饒時雨。陶丘鎖暮嵐。瑤琴空自響。妙訣定誰參。						輿望歸伊鼎。宸衷屬傅鹽。行違國輕重。舒卷世凉炎。木稼曾驚恐。山頹更戒嚴。天時苟如此。人事不容占。													玉署欽高義。湖堂感至諴。儀形費入夢。討論賴開緘。遽飭延平柳。難栽泗上杉。百年言在耳。三慟淚盈衫。</text>
<title>次退溪韻贈性眞</title>,<text>獨垂老弟千行淚。盡灑先生四句詩。上下甲辰庚午歲。幾人能使後人思。</text>
<title>孝陵端午祭</title>,<text>廟表全心德。陵加百行源。衣裳圖不見。社稷欲無言。天靳逾年壽。人含萬古冤。春坊舊僚屬。唯有右司存。						丘木蒼蒼龍虎微。草間翁仲不勝悲。偶然三子來同事。盡是賓天後孑遺。</text>
<title>泊龍灘</title>,<text>雨後江山故宅凉。東風吹盡野花香。龍灘老弟商顔客。前浦維舟兩鬢霜。</text>
<title>李習之妻氏挽</title>,<text>忽念同心友。云亡李習之。如何老歸日。不似舊遊時。吾毋難爲養。君家不憖遺。丘原自霜露。人世謾傷悲。緖業流光遠。公侯復始期。目中無限變。言外有天知。</text>
<title>送朴希正赴燕二首</title>,<text>伊昔交歡罄。如今世故煎。眼中俱老矣。心下獨茫然。嶺嶠覊魂逝。幽燕別恨綿。由來聚散地。不問死生天						老作千秋客。眞成萬里遊。覩儀那復漢。觀樂儻餘周。臧否逢膺泰。詩書訪夏游。應添白髮在。未覺壯心休。</text>
<title>贈僧</title>,<text>峽裏尋眞者。終南覓句僧。一年春未半。三見面如曾。煙柳渾無力。霜松逈莫憑。此時崔與李。能使病夫興。						四大本來空。一身何所容。要須返眞覺。方始有天衷。風雨登汀樹。煙雲隔寺鐘慙渠最年少。憐我暮途窮。</text>
<title>感懷</title>,<text>半世蟾功猶六日。殘生蠶老已三眼。母恩君寵徘佪久漢月無端十四圓。</text>
<title>挽南冥</title>,<text>一見知爲大丈夫。能令鄙吝不萌于。風神灑灑空餘子。論議堂堂伏老儒。身與簞瓢着丘壑。志回天地入唐虞。斯文再喪堪誰愬。春盡皇都哭病盧。</text>
<title>贈安慶昌</title>,<text>重耳時驚顧。昏眸日遠斜。牛羊知牧蘖。雞犬解歸家。客洛眞從罵。還鄕不願賒。相逢舊都隱。坐說園花。													若士迎風舞。翩然過海陽。來云楓岳自。去復涅槃將。六合皆吾有。何山是汝鄕。爭如還市隱。憂樂竟相忘。						憂樂竟相忘。斯言何可當。投來木上座。穿了竹方床。數息工夫切。環珠意味長。咬棺存老鼠。庶或有攸望。</text>
<title>○琴臺次訥翁韻。贈洪和仲。</title>,<text>長喜窮民受訪探。還驚素質近朱藍。板輿直上彈琴石。桂棹仍停禱雨庵。滿目江湖只生一。寄身天地亦參三。時危報主吾何敢。却對沙鷗又一慙。</text>
<title>題幽谷驛</title>,<text>勉奉吾賢母。欽趨我聖王。垂輿鶴髮影。滿袖鳳綸光。錦繡羞晴晝。爛斑媚夕陽。如何日夜淚。太半是思鄕。</text>
<title>龍湫。別安祐。</title>,<text>主屹深深洞。危巖處處愁。暗泉來鳥道。飛瀑作龍湫。桓馬從難避。潘輿爲少留。何須促山簡。一醉習池休。</text>
<title>挽金大諫 鸞祥</title>,<text>珍島通南海。丹陽近始安。風霜廿載外。雨露兩朝間。白首驚時晩。靑雲保歲寒。平生壯夫淚。一灑在桐山。</text>
<title>射以觀德。應製。</title>,<text>龍樓曲沼綠陰濃。鳳幄初開兩鵠同。直體先須知志正。求身何必怨人功。較來只是循公制。推去終能禦侮通。長祝觀遊止於此。聖心如始日生東。</text>
<title>送人赴京</title>,<text>魁士推公序。難兄爲季方。齊名屬遭宋。專對迭朝唐。國事無輕重。人謀有否臧。應收不刊典。一一報吾王。						朱陸曾聞異。羅王更見差。存心皆聖域。論學各賢科。宇宙公言在。遼燕隱士多。銘神力搜訪。吾道竟如何。						伊昔交神久。如今見面稀。復爲千里別。只覺寸心違。壯節歸題柱。高風起採薇。吟詩吊古外。珍衛盡防微。</text>
<title>挽李政丞 鐸</title>,<text>碩士生周國。賢臣立漢庭。檻摧三窟破。雲爛上台明。經濟當平世。膏盲屬暮齡。承家有龍虎。遺德見哀榮。						五百年間作。三千里外徵。超宗便共直。文子忝同升。伴食將焉用。炊粱已莫憑。只將憂國淚。添灑待朝燈。</text>
<title>送李欽哉</title>,<text>楊柳三春暗。江湖萬里淸。心隨白雲去。淚灑繡衣行。寒雨孤篷捲。芳尊兩眼明。相看意中友。華髮滿頭生。</text>
<title>洪政丞暹賜几杖宴席</title>,<text>三從不出相門闈。此事如今始有之。更柱省中靈壽杖。却披堂上老萊衣。恩承雨露眞千載。歡接冠紳盡一時。何處得來叨席次。媿無佳句賁黃扉。</text>
<title>洪政丞母夫人挽</title>,<text>恭惟貞敬大夫人。天外難知世未聞。一德從三上台峻。百年除六老星尊。恩加賵賻逾常典。孝俯衰麻掩古文。安得當時大手筆。却將詮載照乾坤。</text>
<title>遞右相</title>,<text>土虎春全暮。吳牛喘未穌。初辭右議政。便就判中樞。睿澤深如海。慈恩潤似酥。避賢仍樂聖。能住幾年盧。</text>
<title>贈康復誠</title>,<text>故人久冥漠。今子自明誠。夙有潛龍志。晩占司馬名。相逢飛柳絮。倏別送鶯聲。七十老夫在。此時多少情。己卯													三月東湖一棹分。琴臺春色正勞君。僧迷九折松溪籟。鳥盡千重月岳雲。朝夕無聞知自退。晨昏有養屬誰勤。應悲白髮臨蛇盞。却見丹旟照犬門。庚辰						有儒乘舸自忠州。要坐風軒數散愁。樂善坊中君不見。													恭陵道上我何留。天高萬慮屬一日。臣老再來今三秋。人世悲歡略相半。暫時文會亦云優。丙戌</text>
<title>漢江。別沈洪川喜壽。</title>,<text>病客侵殘暑。危樓屬孟商。山廻三角盡。水散五臺長。愁思連吹笛。歡談誤覆觴。傷心于子石。無日會高堂。</text>
<title>煙波亭</title>,<text>剛收目力做亭顔。爲破長風萬里還。霞鶩賸輸千古色。沙鷗分占百年閑。床頭盃盌彈流水。壁上圖書篆博山。別艇自應成獨往。危巢誰可辦同攀。風一作江</text>
<title>題鶴林守遊金剛軸 金禔畫山。鵝溪題詩。</title>,<text>昔上毗盧覽衆山。今從摩詰認孱巒。屯雲古檜陰陰洞。落日危橋淺淺灣。跨鶴風流窮左海。籠鵝文彩擅東韓。可憐嶺外稀年客。贏得城中滿袖澘。</text>
<title>次舟川德周寺韻 其胤康參奉請之</title>,<text>月岳自太古。松溪來上淸。何人無盡興。故作不平鳴。閣逈雲梯冷。齋孤石徑明。吾衰不復夢。淸淚賸沾纓。</text>
<title>疊前韻酬應休</title>,<text>不見應休久。見之眉宇淸。能談月岳勝。如聽鳳凰鳴。玉樹泥中暗。猗蘭谷裏明。奚爲老不死。却解管簪纓。						不見應休久。見之塵慮淸。去龍渾寂寞。遺驥雨悲鳴。水火難相濟。心肝肯自明。吾衰分老病。閉戶媿冠纓。</text>
<title>賜几杖宴帝</title>,<text>可愛迎恩日。須開奉禮廳。尊崇一太史。齒德盡孤卿。雪竹侵高話。風松倚半醒。明朝門復掩。伏枕笑平生。</text>
<title>次鳳臨臺韻</title>,<text>鳳來臺逈風雲古。鳳去臺空歲月遲。想望先生心會地。蕭條後死涕流時。門闌有底虧新業。文字無端失素期。夢裏溪聲滿耳聽。一般眞派向何之。</text>
<title>次黃景文劍巖韻</title>,<text>劍巖環峭兔溪深。二老先生此會心。故宅荒凉悲自昔。新堂輪奐慶如今。絃歌淸徹龍吟閟。俎豆明依鳳舞陰。更屬使君經紀始。不勝歸夢惹覊襟。</text>
<title>白蓮</title>,<text>疏影橫斜水淸淺。暗香浮動月黃昏。却嫌朱夏風流絶。故被芙蓉奪得魂。</text>
<title>送趙書狀仁得 赴燕</title>,<text>蕊城鄕分聞名久。芝嶺天恩識面初。壯節遠觀周樂去。離懷傷泛漢槎如。風生孤竹淸逾厲。俗變醫閭善有餘。且復辦詢新學實。歸來剛警老心虛。</text>
<title>次懷蘭時軸韻</title>,<text>暮年京國不辭遙。覊緖搖搖夢更飄。瞎馬橫奔九折坂。枯藤直上百尋橋。只緣寵戀顔當厚。非爲功收髀盡消。是日霜風動萬里。不知何勁不爲蕭。</text>
<title>送李伯生赴燕</title>,<text>浮世存盧漢。高秋送李儒。九天燕塞盡。萬里鴨江初。近市元多隱。名門自有徒。購求心上說。討破俗間書。北見猶難定。東聞豈易符。歸來進經幄。一一以陳於。</text>
<title>恭和御製詩 二首</title>,<text>道有難歸正。行無不動誠。大心元信順。人力盡經營。運復驚關吏。時和鬧樹鶯。只爭先覩快。萬世報昭明。						久屈一朝忿。太平千歲誠。十三昭代典。廿二盛時營。謨烈鳴岐鳳。文章出谷鶯。孤儒屬跛曳。揮淚要詩明。</text>
<title>奉賀林塘賜几杖宴 按林塘鄭相惟吉號</title>,<text>人生七十古來稀。此句人人詠歎之。間世鳳毛留碧沼。應時龍首到黃扉。恩加扶倚優優禮。燕及寅恭秩秩儀。豈不一心思盡瘁。人生七十古來稀。</text>
<title>又題一篇言情</title>,<text>念我曾王母。爲公堂祖姑。同承置左右。獨愧際唐虞。榮衛應須復。膏肓不可穌。何由覿淸眄。先酌勸屠廯。</text>
<title>挽林塘</title>,<text>堂祖姑將王祖母。視同魚隊各名流。訏謨詎有憂虞盡。筋力眞從老病休。袍笏滿床頻點頷。箕裘傳業政司喉。背燈抱膝孤吟了。又復人間幾夕留。</text>
<title>別柳仁仲</title>,<text>忠遷屬國漢家風。赦入曹堂聖主衷。今日去留分得失。白頭翁別白頭翁。</text>
<title>贈李副提學墍以館長受由寧親。自上賜橘五十箇。又降御札二十七字。</title>,<text>自古求忠必孝門。近臣何事顧飛雲九三渙汗堯言出半百團圓陸果分。幾歲鄕閭佳氣望。經旬几案異香聞。婆娑與有商顔老。糜粉無由答聖君。</text>
<title>偶吟</title>,<text>洛西窮壤小村墟。尙有先人一獘盧。官序帶殘前宰相。形容依了故籧篨。只緣丘首難忘本。非爲鄕心欲遂初。除却呻吟憂患外。揷香長祝五雲車。						寄也歸而免。居然到者稀。雖從聖人欲。未覺大夫非。一理君臣契。深衷老病違。未應梅柳色。依舊入沾衣。</text>
<title>贈僧</title>,<text>離俗元非道。居塵却是禪。爾來何所聞。吾笑有時然。京國風全熱。鄕山月再圓。榮枯入瞥眼。行止問高天。</text>
<title>送盧子平埈 赴東萊</title>,<text>古敦同姓今何薄。人旺分宗我獨凉。舊友若干常抱介。新恩千里更情傷。秋風乍起燕如客。晩雨暴過蟬若狂。南翁七十又二歲。生別死別俱茫茫。</text>
<title>次寒碧樓韻</title>,<text>夢入無何有。水深山更幽。淸風吹四境。寒碧滿孤樓。老去投簪日。朝來柱笏秋。平生浣溪子。獨臥白鷗洲。</text>
<title>贈僧</title>,<text>草草京華遇。悠悠嶺嶠遊。酒從文暢醉。衣欲太顚留。物意應時序。人愁又季秋。孤臣淚南滴。萬事水東流。</text>
<title>題龍湫院樓時甲申五月</title>,<text>一路風雲誰解紛。西風吹斷北來雲。傍人不識陰陽義。苦道湫龍臥不聞。						一宿嶺下縣。縣樓微雨來。山容主屹角。水氣龍湫哀。亂世君王聖。迷途老病催。去留均失意。沾灑重徘佪。</text>
<title>贈僧</title>,<text>明也眞之弟。常常覷爾師。本來面目在。何處醜姸思。俗離寺中過。白頭山上之。歸來如有得。說與老夫知。						老矣知何用。年來病益危。聖君徵耳目。慈母保期頤。北望丹心破。南留白髮垂。沙彌跪不語。猶足慰衰遲。</text>
<title>寄許草堂</title>,<text>此心無外物無形。格得窮時卽是明。人物揚心誰得一。吾儕賴有草堂誠。						立誠乃是大功程。然後規模始得成。萬僞消來千念滅。終無表裏與粗精。</text>
<title>挽草堂</title>,<text>凶音何以發商顔。驚破平生木石肝。霜鬢寥寥談舊好。灰心落落濟時艱。玉樓待士三山杳。經席無人十日寒。較得吾年又加二。只應朝夕會冥班。</text>
<title>挽柳應瑞</title>,<text>從心我久病如麻。環甲君今痼益加。甁雀聽飛千亦少。井蛇相厄一爲多。紛紛召杜龔黃寂寂郡。由求游夏家。昨夕旣亡亦已矣。今朝不死將如何。</text>
<title>題金禔畫</title>,<text>昏黑到上頭。望之乃禪也。何鄕可谷神。爲是栖栖者。						山空瀑響長。樾竦巖姿露。抵僻豈無村。窮源當有路。						四蹄千里輕。高柳小溪晴。何事値平世。要人同死生。</text>
<title>題高參議山亭</title>,<text>竹所非先造。蘭亭只老行。微生陰壑籟。不盡曲池香。萬事從違地。孤懷水石鄕。何時傍黃犬。長占白雲岡。</text>
<title>贈安慶昌</title>,<text>世事如雲日日難。逢人盡道入深山。松都處士眞無着。水上胡盧任往還。													回首相逢入載秋。中間悄息兩悠悠。一封糖翟充慈案。盡興飄然返故丘。						叔世愛生還愛寶。古人憂道不憂貧。雲林城市何分別。只在吾心不在身。													安氏之子山中人。往來楓岳如有神。自謂松都之四耐。我疑商嶺之一皓。酒一杯兮水十鉢。歌三闋兮舞百倒。飢不恙兮飽不嬉。取則非兮予則辭。君不見漢家東方朔。白晝溺衙無怖作。</text>
<title>醉贈木人</title>,<text>高柳風全息。圓荷雨乍晴。開筵穌老醜。侍坐木人淸。山夕多佳氣。尊空遠惡聲。三年不志糓。五字敢貧名。江海君恩重。絲毫一命輕。蒼茫避賢日。危涕爲誰傾。</text>
<title>別四耐翁</title>,<text>浮生草草寄人間。閑亦忙猶忙亦閑。無處無時無至樂。不須鯨海與楓巒。						世事如雲日日新。雙溪一柱屬何人。回看汗漫辭盧去。一任淸風墊角巾。						山河大地百千花。盡在尋常百姓家。可笑舊都安處士。自知其性有增加。						我迹猶欺闇。君心似識微。持難長黽勉。隨順肯因依。共說兩山寺。頻逢千里畿。新詩要和乞。老筆不投揮。						火上喘常急。眞消筋更微。形軀且自保。逆旅竟誰依。十載休踰嶺。何時荒客畿。潘輿猶可導。晉手豈容揮。						多謝市隱士。遠尋丘首人。鬚眉儘皓白。意氣較淸新。漢詔銜恩日。溪村抱病春。相看送此老。一酌道吾眞。</text>
<title>送朴叔正赴載寧</title>,<text>正也辭盧敖。翩然向載寧。陰陽一添線。南北兩浮萍。舊事談辰巳。新愁看渭涇。便民究利病。處世盡權經。長水山應重。乾川洞欲冥。商顔返旅櫬。遙涕爲吾零。</text>
<title>贈趙佐郞徽</title>,<text>若水交情淡。同鄕別恨重。空垂五載淚。不灑兩山封。寒日初分路。飛雲更滿峯。浮生信如寄。何地得相從。						性拙存三逕。恩深結九重。一時成魯變。萬事足留封。期子王來院。從余俗離峯。斯言眞戱爾。泉下恣過從。</text>
<title>復次靑川韻</title>,<text>日月千般變。乾坤一箇公。酒愁將我異。詩喜與人同。病策時時起。寒花處處空。無端發淸嘯。孤雁報天中。</text>
<title>贈安慶昌</title>,<text>仰面貪看鳥。回頭錯應人。昔賢難免俗。衰意肯來新。戀闕復戀土。送君兼送春。淚傾言亦盡。還是妄耶眞。						雲水淸相暎。塵埃濁自侵。塵埃與雲水。等是外吾心。</text>
<title>戱贈白光勳</title>,<text>莫弄無功筆。須傾有限盃。男兒百年內。幾箇守靈臺。</text>
<title>送李仁豪向楮島</title>,<text>送君還島容。君送渡江人。悄悄傾深盞。悠悠正暮春。</text>
<title>興原舟中。贈李達。</title>,<text>遠岫轉佳氣。長灣收日華。親朋眼中一。芳草席邊多。文會詩無敵。淸談酒不賒。如何憂患仕。終日在風波。</text>
<title>奉審孝陵。呈權南曹。擘○按權號習齋</title>,<text>七月十九日鬱蒸。奉審西山仁聖陵。不拔蓬根須土圮。直勤民力柰邦崩。蕭條龍虎千秋恨。慘淡松楸一世矜。尙有春坊舊僚在。數行哀淚灑枯藤。						不辭驅馬觸炎蒸。正爲齋明謁孝陵。禹穴雲煙終古在。杞人心膽與天崩。一抔壞處玄宮近。百堵興時赤子矜。鶴禁舊臣題傑句。應知價倍剡溪藤。													右習齋</text>
<title>疊前韻希和</title>,<text>堂堂高陣掃陰蒸。擬掣鯨魚逼杜陵。少筭已形心欲遁。降幡乍豎角如崩。只應浮白聊相謔。便可談玄果孰矜。弱歲交遊長夢想。爾來纏繞劇蘿藤。						聞香蘭室喜薰蒸。却怕丹梯未可陵。道繼千年遺緖絶。詞如三峽怒濤崩。高名蓋世人皆仰。細行虧功我不矜。自笑老形今已具。夢魂長繞故山藤。													右習齋</text>
<title>次聞慶板上韻</title>,<text>路上何人不觸紛。暮年人事更如雲。終宵心口相爲誓。却是傍人不得聞。</text>
<title>次林塘韻 按林塘爲遠接使時。柳修撰成龍爲從事官。此卽林塘贈西厓韻也。</title>,<text>夙夜儒臣豈異曹。聯翩詞伯信同袍。妙掄東觀無雙士。遠接西疆第一豪。直以禮容勤自重。肯將文藻謾相高。老夫不淺今朝興。欲就黃花共白醪。</text>
<title>送柳書狀根</title>,<text>學道機心縛。忘形世事稠。相思復萬里。不見是三秋。獨鳥縈懷杳。千山滿目愁。丁寧問朱陸。君子本和周。</text>
<title>赴孝陵途中二絶 戊寅二月十四日○按時將葬仁聖王后</title>,<text>風雨西郊遠樹微。懸流無處不飛絲。藍輿布帽含哀去。正是玄宮欲閉時。						舊陵松柏更凄凄。白首孤臣未敢啼。賴有仁聲流萬世。故應脩短不嫌齊。</text>
<title>大夫人壽宴</title>,<text>耋經加五老。稀滿去三兒。夜久鐘鳴盡。人情有不悲。</text>
<title>李令挽</title>,<text>有才高步兩庠科。無命纔應五品加。十子盈堂點頷久。雙龍列鼎享榮多。居然大耋心何歉。送者千人事可誇。同榜未亡盧寡悔。曙燈和淚寫哀歌。</text>
<title>次兪杞城泓江亭韻</title>,<text>出郭已知危得仙。瓊臺更有蔚藍天。世紛錯落了無日。歸夢悠揚尋幾年。我欲孤帆上龍瀨。君能斗酒下牛川。共驚身老皇恩渥。又度淸秋憶廢田。</text>
<title>許翰林篈家吟。示諸人。</title>,<text>翰林風彩善持門。花竹依依日涉園。可惜商山餘一皓。不知霜露滿丘原。</text>
<title>送兪牧使大脩赴忠州</title>,<text>回頭授館五秋螢。廿八人中獨妙齡。漢上卯申還跬步。湖西龜虎更長亭。彈琴臺古黃楊壁。淸讌樓閑翠草庭。一臥靑城僑夢罷。隔窓煙樹滿郊埛。</text>
<title>次林塘賞心軒韻</title>,<text>踏盡街南軟軟塵。那知有路可尋眞。入望幾費心如渴。結夢空拚鬢勝銀。鎭攬朝煙窮月夕。最專秋晩更深春。風光流轉誰同賞。徑造還容問主人。</text>
<title>送洪時可赴慶尙方伯</title>,<text>日邊仙袂攬淸秋。膽破東南七十州。略倣藍田新約立。專依鹿洞舊規脩。玉山有業賢孫餓。道院無書學子憂。珍重十分宣聖化。兩條要在道中謀。</text>
<title>耆老宴作</title>,<text>壽到稀年且達官。九人而已亦才難。金章鳩杖聯翩來。入溪敞宇華筵開。小至霜風振駞駱。今者不樂餘幾日。我如老牛鞭不動。未罷歡娛更蕭瑟。</text>
<title>○贈金僉知赴京</title>,<text>沃州瘴癘靑眸舊。洛邑風塵白髮新。只是虛懷賢者獨。也能專對使乎頻。離觴鴨水淸霜曉。歸騎燕山綠樹春。揀得天朝好消息。與將分報採芝人。</text>
<title>方塘</title>,<text>深泉潑潑也無窮。故遣方塘玉鑑空。自被塵昏埋皎潔。政緣茅塞失疏通。修來不待他人鑠。克復唯須一日功。用上可明難可養。直從源去擴而充。</text>
<title>到漢江吟</title>,<text>進退實狼狽。復爲江漢行。聖恩天廣大。親病日沈冥。豈是無知物。其如罔極情。諸君遠相迓。暫得解神庭。</text>
<title>贈南淸風</title>,<text>四邑群山囿。淸風舊俗貧。惟良能濟物。之子乃臨民。所學初何事。爲心只是仁。革除宜酌古。綏撫必知新。道見武城宰。思存單父辰。風泉濯煩惱。雲壑護精神。寒碧應鳴鳳。丹丘豈羽人。聲名信朋友。榮色悅慈親。鳥嶺頻登夢。龍灘未泊身。彈琴一片石。相對屬三春。</text>
<title>柳監司 景深挽</title>,<text>少日論交義。中年擇里仁。能爲靑眼舊。不作白頭新。叵耐膏肓豎。沈嬰鎖鑰臣。餘風一路肅。遺業八兒貧。素幔方歸楚。丹旌暫駐秦。浮生一朝客。綿漬哭高旻。</text>
<title>贈韓僉正諸公</title>,<text>晩酌東城下。同來六箇翁。永叔老益壯。長歌激長空。太輝氣雍容。再歌心事同。寡悔最咿嗄。三歌心沖沖。賴有安季洪。卒章聲更工。願言保歲寒。相期以始終。</text>
<title>金彦健挽</title>,<text>廿載歸鄕里。餘生得故人。相看髭髮變。直取性情眞。衾次來朝馬。慈廚致夕麕。沈沈二豎厄。耿耿一心親。自作留今日。誰將契暮春。虛沙伐國。南望淚盈巾。</text>
<title>親祭康陵。扈駕感吟。</title>,<text>二陵松柏愴秋風。玉輦東來謁墓宮。誠意滿空雲漸下。禮容如始日方中。香銷御路千林靜。角壯神行五衛同。近侍舊臣還浪迹。白頭南望思無窮。</text>
<title>崔奉事挽</title>,<text>甲子同遊稚。諸孫再從親。中間斷消息。老病會簪紳。倏作今年鬼。猶爲幾日人。屬齋孤執紼。淚眼不能晨。</text>
<title>司諫院契會圖</title>,<text>言以行爲貴。身當去亦榮。相看四箇字。只是一團誠。世治那禁哭。時危不避名。偶修春暮契。要保歲寒盟。</text>
<title>贈圓沙彌</title>,<text>爾是圓沙彌。師爲俊上人。由來依倚分。直取性情眞。煙雨二陵夜。笑談孤寺晨。秋風動鄕國。良覿更無因。</text>
<title>贈僧絶句</title>,<text>老年牛蟻故相喧。不用區區苦閉門。我欲南時渠欲北。人心元自有明昏。</text>
<title>送載寧行</title>,<text>生死應珍島。分携復載寧。如何二老子。長作一浮萍。北闕初寒日。西方幾夜星。直饒頭竝白。不擬眼重靑。</text>
<title>贈朴訓導</title>,<text>只見陰陽一。那知理氣歧。先儒憂欲辨。後學執爲辭。說夢縱橫合。觀場展轉離。應將三日別。倏破百年疑。</text>
<title>贈柳修撰成龍</title>,<text>欲者人之性。人皆不可無。何修以入道。吾老竟歸愚。病眼三年淚。離懷八月湖。幾人曾此論。今日更長吁。</text>
<title>贈崔判決</title>,<text>只欲看霜菊。何須問主人。覊愁向燕塞。離思落熊川。蠟炬從收跋。瑤琴聽雜秦。誰知二三客。把盞暗傷神。</text>
<title>到高僉知第醉吟。</title>,<text>薄晩飮終南。故人成四三。新荷灑淸瀑。古壁濕輕嵐。皓首經時肺。靑眸廿載談。誰知嶺外客。負罪淚如泔。</text>
<title>受香向靖陵有感</title>,<text>日出景福闕。香傳勤政庭。身從崇禮去。心向靖陵行。霧重沾齋服。江淸灑素靈。回頭廿八載。松柏滿山驚。</text>
<title>次許佐郞篈韻</title>,<text>南正東郊老。楊州李使重。惟須飮菊盞。不必登高峯。吏部粹盎色。傖人枯槁容。坐中二三子。誰獲我心胸。</text>
<title>贈別崔牧赴公州二首</title>,<text>養到專城百里頻。恩生玉頂綵衣新。可憐獨受揶揄笑。空把氷銜老一身。													回首							中原髮已星。歸身絶島眼終靑。一生流落輕離別。惟解乾坤水上萍。</text>
<title>次贈上人</title>,<text>風雨凄凄寺下溪。暫時相賞駐歸蹄。山僧熟視呈詩軸。直許穌翁取次題。</text>
<title>薇垣會飮</title>,<text>少小追隨缺勇功。今來作者七人同。只緣契合心乎愛。不要稱呼某也忠。靑眼頻回蟬鬢綠。黃花相笑蠟燈紅。二千里外歸周老。獨負皇恩淚滿瞳。</text>
<title>贈林川</title>,<text>蕭寺回頭三十年。世間膏火日相煎。漢江浩浩流秦地。瀛海冥冥入楚天。誰料穌翁歸故國。却從張老對華顚。古人解道今人意。忽謾相逢是別筵。</text>
<title>三淸洞。玉堂同僚一會。</title>,<text>快士須盛白玉堂。淸遊暫屬翠微岡。舊炎經雨高雲澹。晩樹含風近嶽凉。三老先生情亦古。一迷歸客感偏長。相看才免飛蚊誚。肯醉佳人錦瑟傍。</text>
<title>贈別宋監司贊赴嶺南</title>,<text>遲暮因何歎獨賢。九重宵旰劇當年。東南物力稱時屈。嶺海彝風屬日顚。倏見澄淸收舊轡。早聞霄漢着先鞭。祗應奉檄乘秋去。得享成功荷二天。</text>
<title>醉書</title>,<text>草土殘生在。庭闈萬事違。聖恩天廣大。朋好日光輝。													輦轂惟須戀。田園不可歸。老人終自喜。七十古云稀。</text>
<title>奉送致遠令公赴關西</title>,<text>聖主分西顧。明公合首承。護關眞鎖鑰。攬轡倏淸澄。民力方云渴。天心不可憑。應知遇盤錯。游刃有餘能。</text>
<title>贈僧</title>,<text>人間渠何爲。皆言只箇心。飛潛無大小。河岳自高深。不向聲色取。況從文字尋。眼前俱樂地。靜坐見靈襟。						十載新營地。先陵舊卜餘。心肝奉亦久。哀敬展來初。近寺鐘聲斷。高窓月色虛。如何世界外。覓句最關渠。													古木靑羅幔。新藍白玉欄。百年人鬢改。六月雨聲寒。每懼前途遠。猶歌行路難。云何嶺外客。復作向長安。</text>
<title>生員 (趙元誠) 挽</title>,<text>學就屛山老。恩深黃直卿。成名但司馬。祭社卽先生。有疾全憑藥。無傳可滿籯。一毛看鳳穴。萬里指鵬程。鄕相家家輟。齊謳處處驚。生芻不可致。南望涕縱橫。</text>
<title>贈僧 二首</title>,<text>九峯山上人。一見眉宇新。自道星州李。誰知柏樹神。猶堪語蔬筍。難與話根塵。顧我逢明主其如奉老親。生災緣倖福。觀過始知仁。生老病中興。貪嗔癡外身。春風滿蕭寺。花木接鄕隣。此日傷心麗。回頭淚滿巾。						日出庵初闢。來居是彦師。顔無一日阻恨有二年遲。故國心難着。春鄕夢不宜。吾生後汝契。同社更何時。</text>
<title>金吾郞契會圖</title>,<text>志屈埋神劍。才收謝粉袍。淸塗豹尾近。泚筆虎頭高。荷沼芳馨接。韓杯獻酢勞。明朝散雲雨。開畫數秋毫。</text>
<title>贈李寧</title>,<text>老儒不語向天坐。居士長歌出谷來。一夜東廊燈火裏。嗒然雙影共徘佪。</text>
<title>謝友人趙正瑋送蓴</title>,<text>故人知我苦懷鄕。遠寄銀絲滿椀香。莫道張鷹識秋興。江東風味獨先嘗。</text>
<title>贈珠上人</title>,<text>法身充滿是宗林。花草笙鏞沒相音。分付一珠那底在。半生猶解覓詩吟。</text>
<title>贈僧題日出庵</title>,<text>卓嶽遠川勢。百年三世藏。煙霞日出表。龍虎兔歸傍。白足煩慈護。蒼生誤義防。誰知不請地。只是無出鄕。</text>
<title>次朱文公懷先壠韻</title>,<text>憶昔朱夫子。懷先白水岡。僧廬寄楸檟人世足悲傷。況復村墟近。終然福德凉。回頭望窮谷。和淚寫全章。</text>
<title>路中吟</title>,<text>曉過黃山僻。曛歸黑石幽。徑迷雪一丈。巖老雲千秋。日月空消髀。乾坤未解憂。僑窓夜無月。萬事集垂頭。</text>
<title>偶吟</title>,<text>劉伶擧口千盃酒。李白飛毫百首詩。今日又逢江海客。雪封何惜醉如泥。</text>
<title>偶吟</title>,<text>昨夜三春去。今朝二妙來。失迎愁按杖。辭酢媿停盃。象闕雲天闊。狐丘日月催。殘生渾欲哭。滿坐摠知哀。</text>
<title>過正因寺有感</title>,<text>孝陵							端午獻官盧。歷拜交河外墓孤。重來古寺都陳迹。滿壁猶存佛祖圖。</text>
<title>贈成和仲按成板谷允諧。大谷從子。</title>,<text>字爲和仲姓爲成。才降于天運不亨。安得與之成二老。往來幽地儘無營。</text>
<title>贈僧惠訔甲申正月</title>,<text>固守蓮花漏。空懷貝葉經。時能問塊枕。夜必宿苫廳。厚意金蛇盡。餘情木玃丁。春風振一錫。五落孟陽蓂。</text>
<title>偶吟</title>,<text>我自安田里。人誰避席門。老天眞具眼。虛室了忘言。</text>
<title>贈子赴稷山</title>,<text>西日明楓葉。東風落稻花。湖貪得地少。山瘦見天多。鬢爲憂時白。顔因嗜酒酡。年年別離淚。骨肉更如何。</text>
<title>送谷山倅</title>,<text>雨點西郊敞。風光北郭泠。浮觴洪濟院。別手象山城。出岫無心白。垂溪盡意靑。離親與兄弟。衰病更深情。</text>
<title>蕩春臺</title>,<text>王郊西麓深深洞。盡日沿流濯我纓。正是陽春三月暮。更嬰陰谷十年情。</text>
<title>送許書狀篈赴京</title>,<text>北窓新竹生。南窓枯竹鳴。病夫亟移枕。中宵星斗明。此時何許子。萬里不憚行。吾欲薰蕕辨。其柰二豎嬰。</text>
<title>東湖送別</title>,<text>城東三月大湖平。一帶林風相與淸。花片本來隨世態。柳條何以繫人情。沿江百丈依依色。喚渡長年歷歷聲。兔洞龍灘如在眼。數行衰涕暗沾纓。</text>
<title>次韻 尹，朴詩聞有魯陵之句。</title>,<text>有着操爲捨。無心悟亦迷。浮生湖上下。眉夢嶺東西。草毁孤陵沒。名留萬古提。儘敎臣子過。不盡鬼神啼。</text>
<title>次韻亨庵</title>,<text>諱日悲陵邑。佳期望漢津。獨孤臣在世。一夢回春。萬事啼胡馬。殘骸走越人。何時對下榻。頭戴小程巾。</text>
<title>出漢江吟</title>,<text>今日知何日。潘輿出漢濱。曾元備養體。子犯助仁親。喜懼斑衣獘。悲歡棣萼新。吟詩重志慶。强半丙寅春。按丙疑當作戊</text>
<title>次河西韻</title>,<text>一丘高竹蔭低棣。靜坐隨緣不受牽。天地入心歸有極。古今輸眼轉無邊。河西絶筆誰堪繼。海外知音莫戒先。汗漫難成追鵠擧。淸幽終要借龍眼。</text>
<title>耆英會圖</title>,<text>誰喚孤愚班六賢。籌盈五百二十年。已叨尙齒蠙居半。最柰論資粃在前。白首丹心開壽城。淸罇玉麈向堯天。只應後會知難健。何必新詩戒浪傳。</text>
<title>館伴契會圖癸酉春。遠接監郞廳幷二館伴都十七員。</title>,<text>龍飛萬曆鳳綸降。迎勞多儀謹小邦。列宿駿奔唯欠一。文星輝暎豈無雙。陽生授館旋華斾。春到開筵俯碧江。浮世不知雲雨散。百年看晝勝聞跫。</text>
<title>新康陵改補都監題名圖</title>,<text>園陵新起復隤然。受命命監修愧粃前。直爲境嚴臨事厲。未妨官少董功專。積因一簣完來隧。鍊得三隅補了天。回首儘迷松柏路。撫圖剛認木豬年。</text>
<title>乙亥同甲契會圖</title>,<text>竝生王國復相親。眼裏輪囷廿二人。契屬旃蒙淵獻甲。圖成萬曆建元春。淸時勝會頻聯席。白首同歸永卜隣。却笑耆英知自號。不知難遇是年均。</text>
<title>挽洪三宰曇 詞</title>,<text>有士生王國。移忠自孝門。淸氷照萬壑。翠竹挺孤園。勤謹收官效。精誠報主恩。眼中存二胤。身上備三尊。黃閣方聯步。天曹昔共鶱。哀歌俛仰老。悵望帝鄕原。</text>
<title>哭柳眉巖</title>,<text>少日丁嘉會。汚泥近碧潭。論文眞益友。觀志亦奇男。在巳饒魂夢。斜庚杳北南。節持殘息假。環賜誤恩覃。側玉心存赤。前糠面發慙。公身勇退屛。聖意引陞參。正起同朝喜。還爲二豎戡。官貤休助麥。交襚賸辭驂。殄瘁詩人恨。編箋學士談。天將不遺一。壽卽較加三。旅旐沾秦雨。家山隱楚嵐。只應泉路闊。何必淚長含。</text>
