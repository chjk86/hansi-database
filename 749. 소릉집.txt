<title>淸明呼韻</title>,<text>一雨淸明過。三山物色新。偶從江上路。尋得洞中春。</text>
<title>楊山</title>,<text>楊山在安嶽。金省菴守郡時。席上分題。愛爾楊山秀。更無山與儔。來從天北極。坐壓海西頭。暝色開新畫。晴陰落遠洲。欲看眞面目。秋雨暮煙收。</text>
<title>湯站口占 以下丁酉朝天錄</title>,<text>吟鞭已拂九連營。立馬湯村還有情。雨雪全埋松鶻岳。風煙半入鳳凰城。嚴程極目靑山斷。王事關心白髮生。何日破除狂賊了。江南萬里得閑行。</text>
<title>鳳凰山吟</title>,<text>鳳凰山鳳凰臺。白雲萬古常浮浮。雲中五色不可見。客子搔首空夷猶。飛鳴阿閣是何秊。能使六合春煕煕。玄囂之世表文明。舜簫初成亦來儀。岐山寂寂不復聞。嗚呼吾道其衰矣。尼父亦已歎不至。昌黎謾自傷有耳。飄飄高逝幾千仞。雖有矰繳焉能縶。飢鷹厲吻鴟鵂嚇。獨鶴栖晩林鴉集。天寒野陰風景暮。雪嶺蕭瑟邊聲哀。大明天子開明堂。越裳重譯䑯航來。融融禮樂動九霄。協和萬國延休祥。東吳季子觀國賓。徯爾一下鳴朝陽。</text>
<title>長嶺次使相韻</title>,<text>王事驅馳急。沉痾自不知。玉京看漸近。莫恨過江遅。</text>
<title>靑石嶺</title>,<text>靑靑山上石。千古恨難平。爲報山靈道。英䧺幾箇行。又帝德天同大。要荒地亦平。飛車運軍粟。高並日輪行。又痛哭當時事。中宵作不平。風塵一劒在。千里欲橫行。</text>
<title>沙河道中</title>,<text>雪塞關山氷合河。瓊瑤窟裡送靑騾。却疑身在淸都上。月出銀臺散玉珂。</text>
<title>發海州衛。使相落巾帽。有戱吟。遂依韻和之。</title>,<text>政是中唐三令節。勞勞行役在燕山。造物却嫌孤一醉。故吹烏帽落途間。絶塞玄氷客路難。馬蹄初過海州山。多少麗譙明粉堞。夕陽行色畫圖間。</text>
<title>三叉路中口號</title>,<text>行到三叉日已曛。塵沙吹面雪繽紛。天垂大野層陰合。樹接長河客路分。娘子廟荒傷往事。將軍亭古喜淸氛。春深故國無消息。立馬東風欲斷魂。淸氛卽亭名風掣征衣雪滿巾。沙村何處覔靑春。東君爲布陽和氣。慰倒藩邦白髮臣。高臺矗矗自遼陽。雉堞連雲入杳茫。萬里農桑邊警息。漢皇家業看休昌。右過烟臺有感而作</text>
<title>盤山路中次使相韻</title>,<text>風微沙路不生塵。詩到蹇驢覺有神。竣事歸時春更好。落花如雪草如茵。</text>
<title>道傍破虜碑閣</title>,<text>貞珉大字問誰鐫。過客摩挲髮悚然。願借將軍如虎力。削平炎海似當年。逶迤周道傍江開。行盡山東第幾臺。日暮五雲飛北極。側身天畔首空擡。</text>
<title>途中偶吟</title>,<text>數峯橫出塞雲間。知是幽州大黑山。寄語僕夫催驛騎。玉河關外怕花殘。</text>
<title>李將軍歌</title>,<text>古稱燕趙多感慨。易水寒風吹萬祀。殺身報主復何人。前有楊公後有李。官同事同地亦同。五十年間人見二。雲中往事且莫論。說着今春堪白首。將軍有箇好身手。山東亦出山西才。東征西討功第一。下視天驕如小孩。小黑山前烽火照。邊鋒夜警胡窺營。將軍聞之若不聞。見賊愈多身始輕。搴旗斬將在一擲。眼前不復論全牛。兵不滿五千。轉戰三百里。虎子須從虎穴求。藏身馬革固非夫。天下靑山亦安用。平生素蓄在溝壑。力盡沙塲賈餘勇。馮河莫道不好謀。郊壘元來臣子羞。車右猶能坐鳴轂。况又身當方鎭守。小太尉大梁公。門十朱輪恩亦厚。公從結髮已許國。七尺之軀非我有。生爲烈士謚爲忠。血洒千秋照汗竹。長虹百尺繞沙磧。知是威靈射天赤。食人之食死人事。此道今人棄如土。紛紛藉藉全軀保妻子。莫把談鋒議其後。獨驅數千古亦云。單騎見虜今始有。落雕都尉稱數奇。成敗論英無乃窄。朅來廣寧爲悲歌。欲和當時出塞曲。</text>
<title>高平道中</title>,<text>高平驛之東。三叉河以北。大野靑未了。山川杳無極。百里行人稀。草窃時出沒。牛庄尙云遠。立馬商量久。雲邊露孤堞。忽有西寧堡。昭代費經營。關防無罅隙。信乎太宗業。樹立甚宏博。</text>
<title>望千山寺</title>,<text>見說千山寺。禪房勝法泉。磬音雲木杪。僧梵雨花前。一入曹溪洞。渾忘苦海緣。何方可栖息。隨意送殘年。</text>
<title>鞍山驛堡次韻</title>,<text>玉立東西對兩山。天開一路跨中巒。因形設險鞍爲號。馬伏波宜據此間。</text>
<title>遼陽道中次韻</title>,<text>臘月離京過正陽。夢中消息苦難詳。遼城莫問程多少。落日歸心一倍忙。</text>
<title>首山嶺</title>,<text>晩登首山嶺。一望遼之陽。衝天白塔古。出地靑山長。人煙雜棗柳。田畒饒秫𥣋。我從東邊來。入境問其俗。好馳馬試劒。多語難瞋目。北方之強歟。詩書或不足。緬惟勾麗初。實屬東蒙主。天運有代謝。地道隨合離。叉河水東流。何處問安市。往事雲悠悠。長空一鳥沒。今逢聖天子。握符御宸極。四海奄爲家。一視而同仁。雲開北闕曉。日出東方春。天戈掃妖孽。蒼生樂耕鑿。我亦不自知。鳶飛復魚躍。</text>
<title>懷遠舘書懷</title>,<text>百憂如百草。日日雨中生。恠無靑色相。嬴得鬂根明。</text>
<title>次使相韻</title>,<text>忽得龍灣信。多情鯉一雙。諸公移駐節。高會想臨江。最喜塵淸壘。應須酒凸缸。誰憐遠遊子。愁倚夜深窓。</text>
<title>過夷齊廟</title>,<text>爲尋孤竹國。徑涉大灤河。象設知何代。風流凜不磨。道從尼父顯。功媲太公多。墨祀長隣近。周墟有暮鴉。又克讓公餘事。求仁道在玆。襟期周泰伯。華衮魯宣尼。獨立二儀表。長爲百世師。英風吹上界。却怕帽簷欹。又肅穆平灤界。粤惟夫子宮。精神萬物表。風氣二儀中。北海流無盡。西山曲一終。箕封亦孤竹。文不在吾東。</text>
<title>次栢谷韻</title>,<text>夢裡騎黃鶴。飄然向九天。春風吹上界。瑤草綠芊芊。</text>
<title>見新瓜並櫻桃</title>,<text>燕山四月見新瓜。綠映紅櫻兩可誇。節物攪人生感慨。白頭吟望海東涯。珊瑚碧𡬾絡金瓜。夜入侯門各自誇。誰識遠人無長物。閉關愁絶玉川涯。來趁椒花去及瓜。遠遊堪恨亦堪誇。長城碣石秦皇島。東海茫茫不見涯。</text>
<title>又次山海關韻</title>,<text>幽薊山川歷險夷。經營此地亦勤斯。直將遼碣爲樞轄。玉塞金甌永不。</text>
<title>主人翁因節日置酒。是重午也。</title>,<text>朔雪漫山始過關。芳華消歇道途間。筭來萬事渾無興。且向樽前一破顔。</text>
<title>次海洋城韻</title>,<text>端陽今日是。歸計更茫洋。心逐東流去。身猶滯異鄕。右含情欲借寰瀛葉。長風縱大洋。天遊眞一快。不夕到桑鄕。右撥悶</text>
<title>望海亭</title>,<text>望海亭何在。六鰲負而行。我欲觴于上。仍之朝太淸。</text>
<title>秦皇島</title>,<text>白帝登封地。煙濤極渺漫。童男去不返。何處問神山。</text>
<title>後車因霖雨中滯。三日始至關。車上衣服盡濕。書冊幸免。戱吟一絶。以呈使相。</title>,<text>三日淫霖濕滿車。關門咫尺尙邅如。新書萬卷還無恙。造物憐公好讀書。</text>
<title>無題</title>,<text>信可行蠻貊。仁惟仗玉皇。浩然天壤內。隨分好還鄕。</text>
<title>次韻戱贈</title>,<text>情鍾我輩言非妄。想見箕城把別時。方信玉籠鸚鵡語。忽驚風雨槿花枝。細論班史知無日。携到湖村奈誤期。報道精靈今夕降。病夫何用苦低垂。</text>
<title>戱題</title>,<text>爲報主人翁。深杯無我侑。我乃四明狂。其狂也是酒。又南國嬋姸兒。新詞歌以侑。客去又能來。君家常有酒。</text>
<title>寄謝邊帥</title>,<text>菲才未忝先堂詠。高義還驚信使交。一水橫分雲鳥陣。三韓曾識虎龍鞱。雪山從古須公重。杞榟如今可爾拋。跨海斬鯨知有日。星文夜掣匣中刀。朝天錄終</text>
<title>贈友</title>,<text>曾向中書對紫薇。今從南郭掩荊扉。平生氣槩消難盡。留客苔軒醉夕暉。</text>
<title>送韓益之按關北</title>,<text>鐵峽咸關是舊邦。岐豊民俗自淳厖。前朝事業先春嶺。昭代提封豆滿江。推轂政須韓有一。登壇共喜信無雙。雪山今得公來重。佇見天驕欵塞降。</text>
<title>宣祖大王輓詞</title>,<text>恭惟精一聖相傳。宵旰憂勤四十秊。文致太平明禮樂。武勘多難靜戈鋋。彜倫揭日宗祊正。大義經天帝賚偏。玉几誓言何遽爾。金縢穆卜竟茫然。周宣德業徽稱大。漢祖園陵元氣全。未死孤臣思褥蟻。鼎湖瞻望淚如泉。</text>
<title>哭朴台賢</title>,<text>落生天地共庚申。三十秊前托比隣。塵裡竊名雖自別。雪邊危鬂約相均。聞君已作今秋鬼。嗟我能爲幾日人。好去碧空寥濶處。俯看黃壤足酸辛。</text>
<title>挽</title>,<text>妙歲登黃閣。英聲四海知。心中存信順。身上係安危。國値多艱日。言無不盡時。世人皆欲殺。聖主獨深思。</text>
<title>挽</title>,<text>落地同秊甲。宗門再從親。功名差末路。風韻繼前人。酒戶沉痾久。星墟卜兆新。先靈無所托。獨立倍傷神。</text>
<title>挽</title>,<text>山西鞱畧出山東。自有恂恂郤糓風。製錦初收黃召績。登壇俄奏白韓功。重臨關塞狼煙熄。一鎭炎荒虎穴空。萬里長城今寂寞。不知何策可平戎。</text>
<title>挽</title>,<text>八斗文章四品官。有才無命閉泉關。寥寥六十年中事。只有詩名滿世間。</text>
<title>次舍弟留別韻</title>,<text>朅來寅火島。風雨鎭江城。一別頭俱白。相看眼各靑。如何湖外路。愁殺客中情。努力千金重。秋江更上亭。</text>
<title>成川別舍弟</title>,<text>灘氷幽咽樹陰昏。氣象蕭森巫峽村。相對白頭如夢寐。百年長枕未宜分。元韻雪後巫山日欲昏。萬重煙樹鎖江村。仙娥莫唱荊花曲。明日離亭骨肉分。</text>
<title>次劉天使鴨綠江韻 以下儐接錄</title>,<text>銀漢星槎涉遠陲。猩袍絢日彩瓌奇。爭瞻寶典䟽封重。共喜藩邦受命宜。玄兎山河深雨露。皇華原隰好驅馳。哀榮前後俱天寵。浩蕩恩波溢海涯。</text>
<title>次宿林畔舘韻</title>,<text>東韓輿地盡堯封。隨處亭臺麗景濃。萬里星槎儀瑞鳳。九重泥詔燦金龍。濤聲殷壑松含籟。霽色通霄 疑霞 日上峯。選勝更添詩警策。未容哇響敵黃鐘。元韻晴窓盡遣綠陰封。四壁蕭森望外濃。芳樹翳微藏翠羽。高巖盤欝鎖蒼龍。赤城霞擧侵群嶂。碧海雲生削遠峯。一曲憑欄嵐氣合。深林隱隱逗歌鐘。</text>
<title>次詠對山古松</title>,<text>松間蘺落是誰家。蒼翠浮空影亂斜。千歲茯苓如可採。不須辛苦餌金花。元韻亂山深處有人家。萬樹靑松一徑斜。水暖沙晴溪上月。綠蘿低暎小桃花。</text>
<title>次過孝女墓</title>,<text>原草莽蕭蕭。雜樹羅丰茸。孝閭官道左。短碣詔無窮。母癠醫以指。至誠格蒼空。州家表淑行。㫌命出王宮。千秋埋玉地。寂寞荒田中。天仙作詩吊。駐軾獜袍紅。我願獻天子。因之編國風。</text>
<title>次納淸亭壁上韻</title>,<text>紅亭映水漾悠悠。玉鏡新開靜不流。誰謂喧闐車馬地。便逢蕭洒樹林幽。瑤簧度曲鶯遷木。彩筆飛牋鶻下鞲。從此名區添勝槩。珠璣賸得壁間留。</text>
<title>次義順舘韻</title>,<text>錦節熒煌映碧江。前驅鐃吹自成腔。東民拭目迎恩詔。夾道香烟繞彩幢。</text>
<title>次良策舘韻</title>,<text>舘爲王人築。名因華扁傳。策收千一得。謀叶十三篇。鳳字頒泥重。鴻圖奠石堅。東民戴聖德。長是祝堯年。</text>
<title>次咏蟠松</title>,<text>乕倒龍顚骨已磨。枯槎無復着藤蘿。誰知地底雄心在。曾被詩仙賞咏多。</text>
<title>次定州新安舘</title>,<text>封冊䟽恩降玉墀。漢官儀彩動城陴。郤從華舘停龍節。雲外蓬萊費夢思。</text>
<title>次新安午日佳節之作</title>,<text>天降恩綸奠我東。使槎隨日次危中。佳辰汎酒菖華艶。高舘留賓獸錦紅。桃印辟兵聞漢制。帖詩陳諫憶文忠。皇明不寶江心鏡。誰托湘流吊飯筩。元韻奉命驅車到海東。流光荏苒忽天中。庭閑槐色垂階綠。簾靜榴花照眼紅。黍角包金追往事。蒲香切玉吊先忠。含杯今日新安舘。何必當年醉碧筩。</text>
<title>次嘉山齊山亭</title>,<text>頫壓千峰壯。遙臨萬象窮。開櫳迎翠靄。抗檻逼靑空。大野孤村外。平林落照中。賞心殊未已。直欲駕輕鴻。</text>
<title>次安興舘大定江</title>,<text>風微長路軟紅飛。波撼前江綠未肥。一雨隨車霑聖澤。天香猶襲漢宮緋。</text>
<title>次渡淸川韻</title>,<text>連蜷彩蜺卧平川。橋上人行鏡裡天。日射錦袍明水府。香風吹送五雲旙。</text>
<title>次淸川江百祥樓晩眺</title>,<text>嶽色來丹檻。波光灧綠尊。斜陽半山雨。芳草隔江村。攬勝寧辭懶。探詩直到昏。臨風一長嘯。不必上天門。</text>
<title>次菡萏亭</title>,<text>小池栽碧藕。晴漲漾紅亭。出水新莖短。牽風疊葉輕。淸香宜入室。凈友可忘形。更誦濂溪說。煩襟覺自醒。</text>
<title>次快哉亭</title>,<text>選勝暈層搆。憑高豁遠心。江明通極浦。郊逈帶平林。過雨藏斜照。歸雲弄薄陰。蘭臺風轉駛。聊復快開襟。元韻絶壁孤亭逈。快哉萬里心。鳥聲在平地。人語落空林。草映晴波綠。松盤海色陰。靑天開浩蕩。長嘯一披襟。</text>
<title>次練光亭韻</title>,<text>綺榭凌風逈。霞窓待月開。波光抱檻動。山翠撲簾來。詔逐端陽至。人從上界回。機心已全息。沙鳥不驚猜。</text>
<title>次謁箕子廟</title>,<text>夫子之仁聖所欽。明夷在易遇羣陰。錫疇陳範應天意。被髮佯狂豈本心。亳社遺墟悲麥秀。商丘舊澤愴桑林。八條化洽三韓地。鱗介衣裳賴至今。</text>
<title>題猉獜穴</title>,<text>獜馬今無跡。空餘舊穴名。仁心爲物長。靈德應時生。獲野祥先著。遊郊政已平。天孫杳千載。何處躡雲行。</text>
<title>次渡大同江</title>,<text>晴波濯練夕烟籠。彩舫徐牽罨小篷。背指層城雲縹緲。碧樓丹閣有無中。</text>
<title>次題太虗樓</title>,<text>飛棟回梯切紫虗。彩雲長擁列仙居。箕王疆域周封建。海甸山川禹䟽。濃靄滴林當檻重。小風吹雨入簾踈。殊方物色歸吟賞。嬴得新詩客恨紓。</text>
<title>次題葱秀玉溜泉</title>,<text>共說溪山特地雄。卧波橋影漾晴虹。瓊潭疊壁神仙府。石榻窪樽造化功。泉脉玲瓏連玉井。溜音幽咽奏絲桐。叢鈴碎珮和烟雨。疑是湘君駐寶𩣭。</text>
<title>次題吾助川回瀾石</title>,<text>匯流漾碧深幾尺。溪上蒼崖成削立。倒影霮䨴根虗無。垠堮屹截橫波急。龍門呂梁稱巨防。莫道玆巖難比量。層巓會巢靑田鶴。亂石莫是金華羊。我來感此倚長劒。聊伴天仙記所見。高詞妙語安可和。自笑蟾蜍逐飛電。</text>
<title>次宿開城舘</title>,<text>參差樓閣入雲霄。表裡山河物色饒。形勝古稱同雒邑。神嵩蒼翠似崧高。</text>
<title>次題開城高麗故宮</title>,<text>襟帶壯神區。當時說上都。猪亡金箭失。龍去玉潭枯。赫業興王際。雄謨絶代無。平夷收統合。締搆剗崎嶇。滿月臺廉峻。瞻星觀角孤。賓門開肅穆。賢路闢榛蕪。跂喙涵春澤。臣民罄嶽呼。創垂遺後嗣。安佚屈良圖。土木巍前殿。帆檣隘後湖。蓮宮崇塔廟。龜碣劃巖隅。繢象窮毫素。拈香禮獸鑪。內訌危累卵。外侮劇鳴桴。昧戒天方怒。扶顚力未麄。忠言徒激烈。寃血竟糢糊。赤社神何在。靑松葉已踈。寒苔緣廢砌。荒葛骨窮塗。石老餘馴虎。池堙想弋鳧。山河今禹奠。謠頌卽堯衢。訪古仙車駐。題詩客恨紆。凄凉千載事。斜日謾躊躇。元韻雄秀結名區。山川走大都。長烟春嶂合。落月夜潮枯。遠樹深如沐。空沙暎若無。谷風吹䆗窱。山路折崎嶇。水抱林扉廠。雲奔石壁孤。前王犂墓道。覇氣死江蕪。蒼莽誰堪問。精靈不可呼。縱橫論往事。寂寞想雄圖。龍子腥滄海。魚膓壓鉅湖。樓船浮澤國。㙜榭枕山隅。神女朝看鏡。妖蛟夜捧鑪。城烏驚振柝。水恠避揚桴。宮裡蛾眉細。尊前烈士麄。弓開光黯淡。劒冷血糢糊。一旦丘樊掩。千年野草踈。廢園風摵摵。荒逕路塗塗。白日銷金虎。蒼苔綉玉鳧。英雄悲逝水。歌舞委長衢。吊古心悽惻。登高氣欝紆。凭闌聊酌醴。吟嘯獨躊躇。</text>
<title>次題山雨樓</title>,<text>逈出千林表。平臨萬井中。簾踈宜捲雨。軒敞爲迎風。靜對雲歸峀。閑看鳥沒空。高吟興不盡。坐待夕陽紅。</text>
<title>次冊封禮成韻</title>,<text>蕩蕩皇恩大。新頒寶冊榮。要荒歸一視。涵育及羣生。共賀龍池慶。方看鰈海淸。寵光優屛翰。休運屬煕平。錦節從天降。華棚匝地迎。峩冠環百寀。擁箒走千氓。瑞色開周道。歡聲溢禁城。從知恤小澤。端自格天誠。監國曾紆勅。儲宮幾勵精。貽謀承玉几。殊眷荷瑤京。幸際亨嘉會。欣瞻縟禮成。應須王事了。歸奏弊邦情。終始將何報。葵忱向日明。</text>
<title>次劉天使鴻訓遊漢江韻</title>,<text>東海鯫生。陪從船上。蒙示仙什。不揆蕪拙。謹依韻和奉。伏希斤正。蘸江紅日絢明沙。山店漁家辨兩涯。繡節翳雲蘋浦暗。牙旗拂岸柳絲斜。休將蓮燭催星駕。且住蘭橈待月華。得御龍門眞不分。更從深酌醉瓊霞。</text>
<title>次船上舞童韻</title>,<text>彩袖飄颻拂玉舟。微風桂棹漾中流。未知王子山陰興。何似坡仙赤壁秋。</text>
<title>次荷笋韻</title>,<text>風味眞堪酒後甞。海神擎出水雲鄕。登盤偶被詞仙賞。剩得珠璣溢錦囊。</text>
<title>次諸公懇留韻</title>,<text>寫憂聊復辦淸遊。會把風雲入壯籌。自是吾王誠愛客。不妨行盖且遲留。</text>
<title>次副使楊道寅漢江韻</title>,<text>伏覩出示遊漢江之韻。一唱三歎。欽賞無已。輒效蕪拙。仰希斤正。玉節臨江岸。層臺眺遠空。舟移明鏡裡。鳥度錦屛中。天濶渾收翳。波恬不起風。氷盤供鯉鯽。鼉鼓殷船篷。野日迎袍紫。汀花入座紅。壯懷橫塞北。佳句溢天東。別袂愁難挽。芳尊幸暫同。却嗟歡會罷。無地可重逢。</text>
<title>龍灣酒席。示許趙兩學士。</title>,<text>僊槎儐相際休明。更見灣河積氣淸。此日高遊還是夢。當時勝集未宜輕。竹陰學士非新面。蓬島先生卽舊情。獨少一人今海角。也應回首憶吾行。</text>
<title>劒</title>,<text>故人贈我雙芙蓉。一隻化爲波底龍。早晩雄雌應會合。莫言吳水楚山重。</text>
<title>關西伯李養久喪小姬。以詩吊之。</title>,<text>曾是玉皇香案史。謫來人代幾多時。調成寶瑟雲和曲。寫得寒梅月露枝。三峽未闌行雨夢。九天催趁散花期。可憐塵界餘緣在。夜靜秋堂淚暗垂。儐相錄終</text>
<title>次舍弟而栗思歸韻</title>,<text>雨後靑靑五柳新。一秊歸思病中身。怜君不作潘郞賦。來往門前獨賞春。纔見開花又落花。亂鸎飛處柳枝斜。東蘺秀色秋堪賞。莫使重陽更獨過。</text>
<title>江都。次舍弟而栗韻。</title>,<text>百戰山河惟故城。一天風雨洗分明。可憐麗代操鷄業。終約讐胡作弟兄。四面長江萬里城。摩尼山色鏡中明。菊花佳節臨吹帽。怊悵西風隔弟兄。</text>
<title>次題舍弟而栗江都草堂</title>,<text>黃牛峽裏隱君廬。溪路仍敎鹿駕車。聞說近來新得道。雀羅門巷翟公書。</text>
<title>次五峯韻 並小序</title>,<text>看盡茶仙滿架薇。仍敲詩老郭南扉。陶然夢入華胥國。不覺栖鴉趁落暉。日者中酒醉睡無何有之鄕。倒載還家。茫然不記爲誰氏子宅也。有驪珠卄八顆。從懷袖中落。始知其所遊處。卽工部郊居。謹依韻效拙博粲云。</text>
<title>題石樓帖</title>,<text>看君此畫便愁余。白首林泉未退居。半世風塵兼寵辱。一江烟月幾盈虗。斗津東畔新開地。龍岳西偏舊結廬。短棹輕橈來往好。白鷗從此莫相踈。</text>
<title>題靑楓溪軸後 二首</title>,<text>曾與溪翁醉石臺。弼雲秋色近㘅盃。芰荷風晩香初散。楓樹霜酣錦作堆。地秘林泉留勝跡。天敎我輩此重來。巋然太古亭空在。獨向東原首屢回。落花流水洞門幽。三月名園作勝遊。鏡裡不須悲白髮。人間還自有丹丘。笑看前嶺雲容變。醉愛深盃露氣浮。好事如今猶在耳。隔溪纖唱度瓊樓。</text>
<title>次韻醻任叔英</title>,<text>已將身世入無何。窮巷苔深斷客過。落盡小桃春寂寂。滿城風雨掩門多。</text>
<title>謝李樞密尙吉惠蓴</title>,<text>芰荷衣染軟塵紅。誰送銀蓴到此中。近口忽生江海興。歸帆不必待秋風。</text>
<title>咏枯竹</title>,<text>伯夷雖死仁猶得。魯仲輕生義不秦。莫把此君同腐草。可憐氷玉壓陽春。</text>
<title>送月沙朝天</title>,<text>東藩事大勤侯度。北鄙流言嫁禍媒。敷奏正須華國手。沉冥還起濟川才。一生苦節均夷險。萬里長途幾往來。何以假爲眞可卽。日邊黃閣待君開。</text>
<title>送拙齋申公出按關東</title>,<text>故人曾是玉皇史。今領蓬萊萬二千。重踏海棠沙上路。鏡湖魚鳥亦因緣。</text>
<title>送冬至使權侍郞曗航海朝天</title>,<text>聖主勤侯度。詞臣泛海艘。平生已許國。夷險敢辭勞。爍晝昏炎瘴。兼天吼怒濤。遙知賀陽日。爭指海東豪。又縹緲蓬山舘。曾於枕上遊。滄溟萬里濶。宇宙一帆浮。忠信馴蛟鰻。風濤任蓐收。憐吾衰又病。愁絶暮江頭。生方病卧龍山江上。冬至使令公遠來相問。求一言爲別。仍出袖中華牋以扣之。顧余垂死病中。無意於筆硯間久矣。何能仰塞勤請。惟有古人言可用。不忍負子聊云云。</text>
<title>留淳昌弟</title>,<text>天憐吾輩隔湖山。許借鴒原一日歡。佳節玉京留不惡。九衢燈火照金鞍。</text>
<title>寄寒泉</title>,<text>昨送黃騮馬。先頹白玉山。聞過秋部宅。倘扣少陵關。又蒼苔深巷許來過。剪拂羸驂迓玉珂。忽報酒星欺墨客。也將身世入無何。</text>
<title>挽安處士</title>,<text>隱者當年數土亭。此翁元自解逃名。身爲斗下豊城劒。象動江南處士星。月冷烏山吟夢斷。波殘鯨海釣船橫。秪應種得藍田玉。槐樹秋陰擁戶庭。</text>
<title>挽辛參判慶晉</title>,<text>潦倒人間獨此心。聞公卧病爲相尋。那知半日從容話。遂作平生永訣音。瑞世淸標還寂寞。薄雲高義入銷沉。燕山贐筆今留篋。朗月寒宵不忍吟。</text>
<title>挽韓相</title>,<text>齒德雙全古所難。况公家世自三韓。香山結社耆英會。潞國還朝道路嘆。櫪馬忽驚天象動。匣龍初化斗光寒。先人敬執今誰在。泣向秋原涕似瀾。</text>
<title>挽</title>,<text>汝直先歸公又歸。碧空寥濶去何之。一生氷蘗今誰似。獨立風塵古所稀。仕不前人名不後。心難諧俗病難醫。可憐嶺外吾張仲。哭望春原眼未晞。</text>
<title>挽</title>,<text>七旬除二猶云壽。共識名家婦德純。封爵累封陞一秩。將門生將又三人。玉郞敦匠仙儀備。烏客論山宅兆新。烟雨廣陵春草綠。想應神劒會延津。</text>
<title>南雪簑酒席。醉吟贈二妓。</title>,<text>記得仙曹二妙娥。靑春甲第慣相過。蓮從太華香初遠。玉出藍田價更多。忽報飛瓊來洞府。誰敎織女阻銀河。悲歡卅載吾衰甚。無復樽前醉後歌。</text>
<title>哭金將軍應河</title>,<text>天敎國士生東海。要把彜倫揭萬邦。卄四郡中還有一。二千年後更無雙。弧威壓塞旄頭蝕。劒氣衝霄虜膽𢥠。若使賀蘭能助勢。應知曳落自來降。楊興力盡身盈鏃。雷萬圖窮血滿腔。欲作將軍傳後叙。誰家老筆大如杠。西坰評。老於文學。蒼然其色。有氣力神骨。</text>
<title>次舍弟贈別韻 以下辛亥朝天錄</title>,<text>入奏皇朝自海東。客鞭遙拂薊門風。玉河館裡相思夢。却到貞陵夜雨中。綸音啣出鳳池東。征旆翩翩向北風。想得帝庭稽首後。天書遙降五雲中。</text>
<title>槐院吏來傳月沙別章。仍以爲戱。</title>,<text>咨文點馬下來時。得見親朋二律詩。上國十年今再赴。遠遊無乃太支離。</text>
<title>過江日。府伯來別船上。曺都事，朴點馬皆在席。酒酣。拂衣而起。醉卧轎上。旣過三江。酒醒有詩。</title>,<text>滿船歌吹送秋聲。風日凄凄動客情。醉過三江如夢裡。不知身在九連城。</text>
<title>柳田舊主人已死云</title>,<text>憶同行役鄭西川。戊戌春初過柳田。今日又經曾宿處。數枝踈冷夕陽邊。</text>
<title>鳳凰山</title>,<text>鳳凰山色已深秋。鳳去山空客自愁。好事何人傳樂府。秪今遺響滿西州。本朝人許綘。陪其父赴京。過此山作歌淸怨。至今傳唱。西路歌者。無不歌此曲者故云。</text>
<title>追念聚勝亭舊遊。有感而賦。</title>,<text>十日淹留聚勝亭。纖歌促柱夜淸泠。春來更會知何處。醉把深盃仔細聽。</text>
<title>宿草河李姓人家</title>,<text>長林蕭瑟草河濱。忽有華堂結搆新。四海一家無內外。與君俱是隴西人。</text>
<title>白楊村。用副使韻。</title>,<text>寒林葉脫薄秋雲。客到荒村日又曛。半夜霜風吹不盡。塞鴻聲斷更堪聞。</text>
<title>宿丁姓人家</title>,<text>迢迢寒水月華微。疑爾前身是令威。五十一年塵土夢。却從今夜始知非。</text>
<title>斗嶺</title>,<text>斗嶺羊膓路。盤回勢欝紆。一夫門似劒。九折坂過蒲。若比於斯世。誰知是坦途。驅馳王事了。歸與釣漁徒。</text>
<title>龍鳳臺</title>,<text>高臺矗矗白雲隈。勢入層霄俯九垓。願借丹梯千萬丈。一看鄕國却飛來。</text>
<title>宿碧洞村店</title>,<text>山葉聲乾霜氣驕。滿川星月冷迢迢。天邊欲作還家夢。睡睫通宵自不交。</text>
<title>高嶺</title>,<text>山立秋空勢益高。躋攀雲路幾多勞。閱看宇宙英雄過。屹作關防氣象豪。龍鳳眞人曾未到。延陀老將豈能鏖。如今盡入堯封裏。萬歲呼嵩拜赭袍。</text>
<title>頭關站道中</title>,<text>八渡河經盡。三流客到初。雲容秋冷淡。樹影晩蕭踈。故故鷗來近。悠悠馬去徐。偶逢眞境界。隨意獨躊躇。</text>
<title>夢見舍弟湖山淸隱 幷序</title>,<text>行到遼陽懷遠館。夢見亡弟。窃想精靈不昧。念我行役。來見萬里道上。幽明一理。顯微無間。而病勢危重。終不得接一話。吾以手抱持而別。旣覺。悲不自勝。感歎成詩。舍弟云亡今二載。夢魂那得更追隨。無端昨夜來相會。正是當年病苦時。還把至情凝睇久。應憐行役出關遅。寒虫催曉忽驚起。月入秋窓淚濕頤。</text>
<title>遣憫</title>,<text>遠遊忽不樂。長嘯獨憑樓。地濶荒城晩。天高白塔秋。仙禽去不返。海客跡空留。扣劒風霜裡。夕陽無限愁。</text>
<title>遼東</title>,<text>朅來商略前朝事。柱笏斜陽古意長。一片山河餘割據。千秋海客尙留芳。鶴歸華表雲空斷。鴈過浮屠月自凉。聖代卽今耕地。好輸風物入奚囊。</text>
<title>無題</title>,<text>一別都門路杳茫。誰憐病骨滯遼陽。玉音在耳靑天近。王事關心白髮長。萬里孤臣瞻北極。七章何日照東方。精魂不道山川隔。夢裡分明侍御床。</text>
<title>昨聞書狀訪古華表柱。不遇令威。悵然而返。生亦歎其無蹤可尋。遂謂仙不可學。道不可聞也。仄聞芝峯疇昔之夜。忽化爲鶴。翔于寥廓。到今猶不自知爲何物。依俙有㓒園蝴蝶之想。於是乎乃知丁仙善變化。初非無去處耳。有感而賦。錄奉芝峯仙案。兼示書狀以求和敎。</title>,<text>平生江夏令才子。華表秋風萬古情。莫道如今無白鶴。化爲芝老向瑤京。</text>
<title>次芝峯韻</title>,<text>燕草蕭蕭塞月明。孤吟萬里此身輕。無端爽氣來侵笏。爲有仙詞字字淸。元韻白鶴城邊月正明。碧空無際夜雲輕。誰知旅枕愁眠裡。化作仙禽戱太淸。</text>
<title>次芝峯韻</title>,<text>卽見惠詩。有曰夢爲白鶴。鬚眉漸皤。似若歸咎於鶴而自脫其衰。固是逆旅中一奇話。余從而和之。一以洒白鶴之恥。一以博修眞之謔。白鶴雖白不全白。玄縞衣裳文彩多。何不學玄髮如㓒。偏憐素質鬂先皤。元韻遼陽今日客三過。華表荒城月色多。夢裡偶然成白鶴。向來鬚鬂漸皤皤。</text>
<title>又次</title>,<text>令公之新語。猶河漢而無極。愈出愈奇。增一快活。顧胎禽非從老得衰之物。况可謂從衰得白耶。若令公可謂好訟者也。鶴之寃。有不得不雪。復此攀和。五色生成隨五氣。乾坤賦與本來多。仙禽莫道從衰得。胎化初年已自皤。元韻相鶴經。云胎禽千歲後。化爲白鶴云。令公詩所謂玄縞衣裳。恐非仙鶴也。玆不得不卞。謹此仰呈。鶴子千年方變白。須知靈祀積來多。仙禽亦自從衰得。賤質何嫌鬂易皤。又疊前韻 芝峯今見來詩。不能無疑於五色生成之說。昔黃山谷夢作白鷗。以此推之。含生幻化。固有之矣。况色貌之在外者乎。人有四變。物亦宜然。再用其韻。以申前意。非敢好辯。亦爲鶴訟寃也。異事曾聞黃變白。有生形化古猶多。若言五色元天賦。綠髮何曾更得皤。</text>
<title>濡滯逆旅。不自聊賴。又就騷壇爭訟之話。以畢其說。願聞新語。破此愁寂。</title>,<text>誰將色相爲堅白。同異由來辨說多。仙鶴有知應自笑。吾衣何與爾鬚皤。</text>
<title>又次前韻</title>,<text>令詩。有王母髮白之語。此有不然者。令早學黃庭。終歸誤讀。久食烟火於下界。其坐是耶。假東方朔以戱。知坐黃庭誤讀過。謫來人代歲時多。偸兒漏泄仙間事。王母何曾鬂亦皤。芝峯詩。有早學黃庭等語。故云耳。元韻 芝峯眼見蓬萊水淸淺。世間千載苦無多。人生莫恨頭如雪。王母于今鬢亦皤。</text>
<title>次芝峯前韻 幷小序</title>,<text>丁仙曾托芝翁之夢。以爲斷案。故許多黃白之卞。寂若無矣。今見此翁。更有餘音。語益佳絶。雖欲無言。得乎。西王母來接吾夢。有若訴寃。親見其肌膚若氷雪。綽約如處子。年可十四五。向所謂目覩髮白者。無乃誤耶。阿母所言。錄奉求敎。西王夜過留仙語。語不從容慍色多。欲知上界光陰晩。看取烏頭雪似皤。眞仙自與浮生異。含得乾坤秀氣多。若道金精今已老。瑤池靑鳥亦應皤。仙家自有壺中界。異類猶能閱歲多。黃鶴只今元不變。紫獜終古未聞皤。芝仙詩比謫仙過。錦樣新詞不厭多。弄假成眞還可笑。牛庄一夜各皤皤。元韻 芝峯諸公辨說殆窮矣。而丁仙又托夢而告之如此。益信仙鶴爲有靈矣。敢錄其語。以作斷案。我夢丁仙來笑我。强分同異說何多。從來色相皆非實。不必爭論黑與皤。</text>
<title>發懷遠坡。秣馬沙河驛。</title>,<text>今朝始別遼陽舘。西出城門寒更多。一望平原三十里。孤烟生處是沙河。</text>
<title>土河舖</title>,<text>莽蒼秋色中。淺山烟𡬾暮。斜暉粉堞明。知是土河舖。</text>
<title>途中因譯官。聞千山勝槩。恨不得往遊。有感而賦。</title>,<text>解道千山勝。初聞喜欲誇。世人尋去少。隱士住來多。修偈惟芝老。題名獨月沙。驅馳王事急。回首一長嗟。</text>
<title>沙嶺道中。用芝峯韻。</title>,<text>牛家庄外短長亭。歷歷山川眼更靑。堤上墜驢今不忘。滿天風雪酒初醒。</text>
<title>宿牛家庄</title>,<text>夢裡逢迎鄕國舊。團圓骨肉一樽前。覺來身是牛庄客。寒雨蕭蕭落枕邊。</text>
<title>贈別宋員外賫奏之行東還</title>,<text>異域相逢地。荒城薄暮時。邊風吹塞急。病客過關遲。別恨三盃酒。秋懷五字詩。山川萬里濶。何日是佳期。</text>
<title>長牆</title>,<text>誰築長牆路。遙遙指海陬。卧龍橫大陸。渴驥飮洪流。壤奠便朝貢。天驕識壯猷。應須歲增繕。無使遠人愁。</text>
<title>道中</title>,<text>悠悠客路何時盡。曲曲長墻去却回。天借好風吹海霧。喜看初日照烟臺。</text>
<title>聞虜入瀋陽之境。楊御史領兵赴援。次芝峯韻。</title>,<text>虜火連雲殺氣多。三叉東北是䓗河。橫行紫塞無亭障。放牧靑山有槖駞。充國莫疑胯下信。畢諴元是禁中頗。蚩尤祭罷㫌旗動。萬甲威聲振大羅。</text>
<title>似芝峯</title>,<text>燕地行吟倦策驢。途間物色捴愁余。靑丘野逈迷蝴夢。紫塞春歸斷鴈書。芳草一年人去後。碧雲千里雨晴初。今宵又作盤山客。烟𡬾依微古驛虗。次韻 芝峯自憐小技窘黔驢。佳句連篇每起余。吟處頓忘千里路。語時還勝十年書。胸開聖水薰風裡。眼豁醫山爽氣初。東去卽看華表近。興隨孤鶴躡空虗。</text>
<title>曹庄途中</title>,<text>馬首風沙撥不開。幨帷晝下鼾如雷。却疑黃鶴樓中卧。聽盡三江夜雨來。</text>
<title>少凌河</title>,<text>冬至使行今夏至。少凌河畔去年情。黃花照塞秋全暮。碧草連雲月欲生。劒向㓒園談處動。詩從摩詰畫中成。十三山色明朝是。不用燈前數去程。</text>
<title>少凌河途中</title>,<text>節迫天朝賀。行經大小河。邊風吹不斷。野日澹仍斜。事急人忘倦。途長馬賴撾。杏山今夜宿。敲月定誰家。</text>
<title>望見十三山</title>,<text>千山過後山應盡。三日途中不見顔。忽有脩眉靑客眼。行人說是十三山。</text>
<title>松山舖</title>,<text>淺山殘照孤烟起。粉堞山阿慰客顔。錯認杏山今已到。傍人却說是松山。</text>
<title>杏山途中 二首</title>,<text>浮生浪跡逐征鞍。奉勑今年又出關。白髮光陰來去裡。靑山消息有無間。孤雲晩向遙空起。倦翼時乘返照還。應笑此身衰病甚。尙勞行役未求閑。人間萬事儘悠悠。驢背長程任去留。悟後功名眞一夢。閑來天地揔虗舟。白雲朝出靑山靜。滄海春涵積氣浮。入眼風光隨處好。消憂何必復登樓。</text>
<title>聖水 在毉巫山。不氷不涸。</title>,<text>神山舊識碧城寬。聖水初聞紫塞寒。地裂三冬猶自活。天懸九日豈曾乾。眞源不與斯文逝。灝氣常含太一完。若借餘波澆舌本。剩敎寥廓腋生翰。</text>
<title>廣寧用進退體</title>,<text>醫巫山脉自天山。面勢飛騰到此蟠。忽有高城雄作鎭。仍煩老將屹臨關。天連鶴野浮雲變。地接龍沙殺氣寒。聞道官軍近乘勝。莫敎狂虜隻輪還。</text>
<title>濡滯廣寧。懷抱不佳。作去來詩以自解。</title>,<text>何來天外廣寧城。此去日邊遼海程。鳥去鳥來山共遠。雲來雲去客同行。人從來去形容老。天向去來時序成。一去一來無可奈。來來去去若爲情。</text>
<title>復就去來二字。換韻爲劇。</title>,<text>春風無限去年情。每一吟來一律成。明月去邊孤鶴過。白雲來處蹇驢行。來悲落葉辭江𡬾。去愛殘花媚驛程。安得伯陽來並駕。片時飛去漢陽城。</text>
<title>高平途中</title>,<text>馳道橫空自廣寧。蜿蜿隱隱卧龍形。王喬鶴上雲俱白。公遠橋邊杖一靑。共說吾行遊汗漫。自疑身是御淸冷。依微槎影銀河畔。誰識蓬瀛老客星。</text>
<title>撫寧途中得和字</title>,<text>蘆峯峽裡有人家。碧𡬾陰中一徑斜。花爲東君餘富貴。風從南極動淸和。誰將物色分留少。自識天恩到處多。上界此行眞一幸。槿鄕他日向人誇。</text>
<title>憇中右所</title>,<text>沙塵如雨打衣裳。千里雄風拂面凉。忽喜好山橫地出。何妨去路與天長。依依浦𡬾經春色。歷歷烟臺欲夕陽。暮倚孤城成小睡。僕夫呼起進黃粱。</text>
<title>留海州衛。用副使韻。</title>,<text>病客淹留海衛城。天邊歸鴈喚愁生。陰風夕起開原外。吹到南關有殺聲。</text>
<title>早發途中</title>,<text>霏霏宿霧自冥濛。濃淡川原四望同。曉着簑衣驢背坐。却疑身在畫圖中。</text>
<title>途中記芝峯三淸閣詞。淸婉可愛。諷詠良久。敢此續貂。</title>,<text>玲瓏閣縹緲樓。黃鶴去白雲秋。倚闌干十二曲。玉京遙使人愁。縹緲樓玲瓏閣。山有情水無跡。挾仙兒淸夜遊。紫蕭弄昇平樂。</text>
<title>次夜雨韻</title>,<text>斜侵窓外看逾細。冷入詩中聽未堪。滴碎愁人心萬里。夢魂那得到城南。每懷靡及皇華意。跋涉衝泥馬不堪。咫尺遼河猶未過。歸心日夜在終南。</text>
<title>途中遇聖節使</title>,<text>風霜催歲暮。鼓角動邊聲。白髮三韓客。荒山萬里程。燕鴻差節序。萍水偶逢迎。落日低寒塞。臨歧不盡情。</text>
<title>過閭陽</title>,<text>野日荒荒下塞垣。征車薄薄過閭村。遙岑入望如迎客。雲母屛風瑞色分。</text>
<title>連山途中。用進退體。</title>,<text>四月東州客未歸。天涯芳草路逶遲。崢嶸節序霜添鬂。淅瀝塵沙風滿衣。花氣襲人春尙在。霞光絢日晩逾奇。無端化作莊周蝶。飛入西湖舊釣磯。</text>
<title>壯鎭舖有感</title>,<text>壯鎭舖名何壯。未到能令吾激昂。朅來瞰其中。人烟蕭瑟氣凋喪。城高于肩舖如舟。虜馬南牧誰得抗。壯鎭舖徒爾爲。此名之設近兒戱。盛名下其實難副。古往今來豈獨爾。隋珠魚目混眞僞。乕皮者皆是虗名。驚世足薰天。千載寧無具眼之君子。師直爲壯兵家書。聲聞過情古人恥。噫嗟嗟無實而盜名。人與物何異。壯鎭舖愁欲老。獨立乾坤一長喟。</text>
<title>望見山阿。羣羊散牧。到則石也。感而賦。</title>,<text>指點毛羣傍翠巓。却看頑物卧雲邊。初平一去無人管。風雨千秋自在眠。雲根元自在山巓。萬古無言落日邊。忽化驪珠憑宋鵲。一聲驚起客窓眠。</text>
<title>紅羅山</title>,<text>順帝何年罷舞魔。自將身世入紅羅。天亡胡運開眞主。凈洗山河作一家。</text>
<title>山東望海</title>,<text>憑高望不極。落日自生愁。海岱天俱遠。靑徐地共浮。偃王碑尙在。師父跡應留。安得扁舟去。相親萬里鷗。</text>
<title>朝天一路。與豺乕窟穴接境。得無事抵關。無非聖天子之特軫東顧。設險守要。嚴扃鐍以待暴爾。過是路者。雖欲不知帝力。得乎。望海亭固是天下形勝地。而昔年赴京時。適値兵戈之際。未獲登覽。遂爲平生之恨。今當過關。欲一觀以暢襟懷。詩中及之。</title>,<text>十月山東客。何時覲北京。風塵雙白鬂。滄海一浮萍。獵火知胡近。關防荷聖情。須將萬里眼。晴日快登臨。</text>
<title>路逢鸚鵡</title>,<text>日下歸心幾寸餘。天朝賀節一陽初。知吾已是忘家久。爲報閨人莫寄書。</text>
<title>望海亭口號</title>,<text>雲霧冥冥鎖不開。海濤聲裡乍徘徊。天公爲洗靑銅出。風伯微吹白雪來。直對秦皇求藥島。平臨姜女望夫臺。憑危萬里還疑夢。千古閑愁一快哉。</text>
<title>望海亭</title>,<text>山海關中勝。登臨碣石偏。天機開久秘。地脉鏁重泉。媧補何勞鍊。秦橋不待鞭。乾坤東北盡。日月古今懸。雪浪鯨鯢外。風烟鶻鶴邊。都輸歸一柱。直欲訪羣仙。王母瑤池近。安期紫海連。童男去不返。眞訣儘難傳。誰畫關防計。端宜控扼便。神功垂不朽。偉烈自無前。憶昨經過日。正當丁戊年。兵塵迷六合。關路越三千。自恨奇觀阻。空勞夢想牽。今來償宿願。嘉會亦寅緣。江夏新𩣭馬。靑州舊聖賢。吾儕眞不俗。造物也應憐。忽掃陰雲捲。新開霽景鮮。衡山老韓咏。登海長蘇篇。宇宙神交在。烟雲勝槩全。夕陽催返駕。回首意茫然。次韻 芝峯今代天官長。英聲夙歲偏。三塲推藝苑。一賦献甘泉。紫闕先鳴珮。靑雲穩着鞭。東方文史足。南斗姓名懸。聽履丹墀上。承綸白日邊。無雙銀署客。第一玉堂仙。鳳沼身同沐。龍樓袂幾連。羽儀羣士仰。風采萬人傳。葭倚慙形穢。瓜投喜得便。庸才甘噲伍。盛譽合盧前。附驥還今日。乘槎又暮年。秦關過百二。周樂覩三千。但覺襟期密。都忘俗事牽。愁中開笑口。苦處遇良緣。筆自羲之妙。詩今白也賢。並遊誠竊幸。同病荷相憐。形共秋山瘦。心將皓月鮮。旅愁霜兩鬂。佳句錦千篇。跡隱身難隱。神全道亦全。靈山他日約。鞋杖共超然。</text>
<title>山海關途中</title>,<text>關門紫氣認靑牛。去歲行人猶未休。地作山河橫北塞。天敎冠盖走中州。三千驛路煙花晩。四十王春禮樂優。萬戶笙歌人盡醉。側身東望亂鄕愁。</text>
<title>塞下曲</title>,<text>大漠春陰擁北門。漢家飛將夜調軍。單于莫近楡關外。老石猶含飮羽痕。又一戰威風動塞門。虜中猶說李將軍。護羗充國還多計。鵲血新磨劒上痕。</text>
<title>似芝峯詞伯</title>,<text>四海詩名動帝鄕。當關虎豹避文章。乾坤半入雙靑眼。風景都輸一錦囊。瀚海春流無急浪。崆峒晩色靜年芳。中原大雅今寥落。誰似芝峯得盛唐。</text>
<title>用進退體</title>,<text>忽忽芳華夢裡過。薊門初落小桃花。殊方客久黃金盡。故國春殘白髮多。眼力幾穿滄海日。毫端欲動赤城霞。燕山薄暮邊風起。膓斷荊卿易水歌。又任是長風擁碧旜。翻疑兩腋忽生翰。天邊活畫雲中𡬾。馬上新詩雨後山。鷄肋功名元自薄。羊膓世路已知難。來遊上界寬閑地。却笑浮生一夢間。又長城雪色起臨洮。天作重關氣象豪。繡斧威稜山動彩。揔戎䧺略海無濤。戍樓橫笛梅花落。公舘投壺桂魄高。誰識東韓今夜客。匣中時吼七星刀。</text>
<title>無題</title>,<text>危途未决檀公策。眞爲明時不易逢。湖海十年違宿願。乾坤何處着孤蹤。莊生夢裡閑爲蝶。老子書中道是龍。萬事不如歸去早。碧山蘿月對寒松。又微茫烟樹雨晴餘。關外山川更起余。萬里詩囊隨日富。半生愁鬂逐年踈。故園應長當歸草。客箸新甞石首魚。東望玉京雲渺渺。滿天凉月獨躊躇。</text>
<title>次芝峯咏枯竹韻</title>,<text>獨立風霜後。亭亭猶自淸。眞成死諸葛。堪走仲達生。又孤竹君之子。萬古聞其風。世人誰得似。還與此君同。又吾愛歲寒枝。錯道先春死。靈根長兒孫。早晩栖鳳至。又自信氷玉姿。恥爲桃李顔。寧隨黃竹曲。一入瑤池間。又得月輕陰落。因風冷葉吟。衆芳俱寂寞。芝老是知心。又我有好因緣。得與爾隣界。爾如有遐心。我愁誰可解。又始謂千年碧。如何一夕枯。東君扶正直。生意也非無。又至化元無迹。吾欲詰其端。天高呼不聞。風露滿枝寒。元韻少陵公得盆竹一箇以爲翫。經冬色不變。至春忽枯損。故詩以傷之。可憐孤竹子。風骨本來淸。勁直由天性。何曾異死生。又靑靑臘月中。寂寞向春風。尙保氷霜操。恥與桃李同。又吾聞古臞仙。骨蛻心不死。會作葛陂龍。直愁雷雨至。又此君耐歲寒。胡乃失容顔。但使性根在。誰求色相間。又靈均放逐日。楚澤獨行吟。形貌雖枯槁。猶存一片心。又佛子得三昧。能超無色界。竹固不凡材。安知亦尸解。又世有鮑焦者。河邊獨立枯。枯來節愈固。得似此君無。又雪裡琅玕色。移將彩筆端。掛之素壁上。炎暑爲君寒。</text>
<title>又次</title>,<text>玉舘春猶淺。氷魂一倍淸。夜寒知不怕。霜雪慣平生。又有約三冬雪。無聲五夜風。還疑竹醉日。歸與謫仙同。又愛之欲其生。伯仁由我死。廵簷獨彷徨。爽氣颯然至。又一日無此君。何以慰我顔。所幸堅貞在。不變死生間。又芙蓉抱香死。古人稱善吟。何似風霜裡。猶存未死心。又玉階盈尺地。此君眞境界。與奪一何忙。天心吾未解。又此君幽獨意。元不在榮枯。試問龍眠手。還能寫得無。又竹乃松之友。衰謝太無端。莫敎徂徠丈。堂堂獨歲寒。元韻 芝峯高人自愛竹。相對一般淸。形枯節不變。凜烈尙如生。又君爲竹溪逸。君有竹林風。非六亦非七。襟期獨與同。又曾聞伯陽子。再起徐申死。蕭蕭枝葉間。已覺淸風至。又無竹令人戚。有竹解人顔。今朝庭雪響。不到客窓間。又獨憐風雨夜。長作小龍吟。外直同君節。中虗似我心。又竹亦天所愛。移之歸上界。物化本無窮。此理誰強解。又萬木皆春意。亭亭爾獨枯。周家全盛日。知有伯夷無。又盆中一竿竹。氣已凌雲端。遽失平安報。誰將共歲寒。</text>
<title>又次</title>,<text>渭川老居士。天與聖之淸。忽然成換骨。烏有一先生。又南山不揉直。自是乃家風。奈何忝厥祖。憔悴與人同。又不共百草生。寧同百草死。無心借陽春。有待霜風至。又此君舍我去。我能無厚顔。願言留晩翠。置我七賢間。又昔聞王子猷。雅契有淸吟。誰識蓬山客。同盟歲暮心。又我有竹枝歌。響徹三淸界。玉皇許歸來。靈氛爲君解。又詩家沈約瘦。湘岸楚臣枯。淸癯亦何病。相對一言無。又苦節飽經霜。天時屬履端。空留歲晩色。照得靑春寒。元韻 芝峯氷霜能獨潔。風月與雙淸。似學詩人苦。如何太瘦生。又冷葉冬猶碧。踈枝夜自風。此間如共醉。應與竹林同。又二月春光裡。竹君抱節死。彷彿尙聞風。伯夷淸獨至。又靑靑能傲寒。今日慘無顔。榮悴須臾事。何殊人世間。又有酒相伴飮。有詩相對吟。今朝忽惆悵。誰與共此心。又盆中劣容芥。豈是寬閑界。所以不屑居。超然得懸解。又誰將鄒子律。回暖爲噓枯。倘使宮成竹。貞魂返得無。又梅兄將竹弟。取友一何端。今入有聲畫。繞窓風雨寒。公以梅竹二盆幷置坐傍故云</text>
<title>又次</title>,<text>我於百卉中。愛此一竿淸。今朝失顔色。愧我太俗生。又昔有凌雲意。今胡遽殺風。烈士不惜死。將無氣槩同。又六逸今何在。孤根猶不死。還有靑蓮期。何煩伯陽至。又假使宮成竹。應不近龍顔。生憎桃李態。肎入百花間。又何所無芳草。倚竹獨悲吟。靑松亦苦節。無復見虗心。又公詩如太玄。能談死生界。此君心本虗。不待楊䧺解。又可恃惟孤直。何嫌外貌枯。誰言亦尸解。却恐近虗無。又淸聖今其萎。何以整憂端。高風凜如昨。瀟洒客窓寒。元韻 芝峯龍蛇時動影。霜雪獨含淸。莫謂梔黃貌。堅貞自一生。又籜龍纔滿尺。已有丈夫風。紅紫媚春日。肯將兒女同。又爾本雪中靑。今胡雨前死。枝柯日已枯。未覺條風至。又無暑亦無寒。喜君氷玉顔。最憐孤直節。不變死生間。又裁成黃帝管。擬作鳳凰吟。古調無人識。伶倫得我心。又竹若有來生。受生應凈界。吾與爾結緣。相纏恐不解。又初謂爾成醉。那知爾竟枯。須傾竹葉酒。洗盡此愁無。又精神留雪後。顔色入毫端。凜凜猶生氣。坐令牙頰寒。</text>
<title>又次</title>,<text>此君事乃了。千古謚爲淸。宇宙留孤直。非虗過一生。又竹爲人愛惜。猗猗咏國風。佇看鸞鵠峙。還與鮑焦同。又何處見交情。一生而一死。長嘯倚枯枝。悲風一夕至。又殺伐奚爲季。春生不是顔。若把夷齊比。知君伯仲間。又江楠委榛棘。草堂無處吟。忽失碧琅玕。何况少陵心。又梅兄與竹弟。無此疆彼界。榮悴不相能。嘲爾難爲解。又萬物同歸盡。石爛海亦枯。惟有此君節。壯烈無時無。又爾節一何苦。爾形亦云端。不要富貴相。家世本淸寒。元韻 芝峯植物中君子。天姿禀直淸。亭亭看玉立。遽作可憐生。又子陵昔垂釣。扶漢有高風。我欲作竿去。古人心事同。又天笁釋迦子。無生亦無死。今看玉板師。寂滅何方至。又羞把雪霜貌。強隨桃李顔。從來特立操。難處衆芳間。又愁來何處嘯。興來何處吟。春窓對搖落。寂寞歲寒心。又天地發生仁。陽和布世界。七日應來復。雷雨方作解。又東風振羣蟄。品暈亦蘇枯。君有中和氣。還能起死無。又爾生異凡卉。爾死豈無端。應伴月中桂。潛移向廣寒。</text>
<title>又次</title>,<text>竹固吾益友。友其德也淸。吾將期晩節。春至却捐生。又吾愛竹似賢。遺響寄悲風。世有後凋者。還應較異同。又我觀物之理。有生還有死。朝菌與大春。脩短如期至。又日及莫傷心。櫟壽莫歡顔。世上枯榮事。悠悠朝暮間。又我有陽春曲。遙借太容吟。會須風雨夜。喚起蟄龍心。又盆是托根地。以天爲眼界。相忘一死生。外膠知已解。又百草憂春雨。一歲一榮枯。竹不爲此態。春心寂若無。又今朝忽不樂。客愁千萬端。只爲窓間竹。前盟一夜寒。元韻 芝峯中藏君子節。氣得聖人淸。故學西山餓。堂堂不苟生。又凈友是芙蓉。蒼髯居下風。龍鐘多苦節。眞與我相同。又蕭蕭竹聲乾。黯黯竹色死。往往谷風吹。尙疑鳴鳳至。又華山綠毛仙。千載尙童顔。變作黃面老。藏身枝節間。又故園窓下竹。風雨夜常吟。歸去一把翫。庶慰今日心。又此君慕蟬蛻。寧能久塵界。柯葉漸離披。恰似麋角解。又櫟樗能得壽。爾獨背春枯。生死不易守。人中有此無。又竹如孤特士。正色立朝端。死者倘可作。奸諛心骨寒。</text>
<title>又次</title>,<text>竹君逝矣。往復詩中。多有悼亡之意。仍就前日移廣寒許歸來之語。演成新話。以附昌黎子收悲以歡欣之故事云。帝遣臞仙下。一洗乾坤淸。銀潢枝上濕。靈籟葉間生。又適從廣寒來。猶含桂殿風。松檜亦凡材。不敢與爾同。又玉兔與靈藥。換骨非眞死。綠雲繞瓊枝。淋漓元氣至。又却將黃面老。化爲蒼玉顔。眞成一蕉鹿。還是夢魂間。又威鳳擇地栖。神龍抱葉吟。中興孤竹國。憐汝不易心。又黃竹是何祥。厭處烟火界。不祥也亦宜。吾聞獲獜解。又萬物枯必榮。却知榮是枯。此理相倚伏。世人看到無。又對竹竹不言。風雷起筆端。忽憶家山暮。荒庭碧玉寒。元韻 芝峯竹吾甚愛之。愛之以其淸。今看骨已換。夷叔是前生。又竹有凌霜操。中含太古風。欲作柯亭笛。知音誰得同。又爾非日及花。朝生卽暮死。如何便成枯。不待芳春至。又雨氣難生色。年光不借顔。端疑古帝子。獨泣綠雲間。又我無諧俗韻。時和此君吟。今忽舍我去。何人是賞心。又問竹今何之。應知出三界。如生貌不靑。始信形已解。又物理諒難詰。紛紛榮又枯。竹非眞我有。有本出於無。又挺挺不改節。持身此大端。君子故愛竹。獨貫四時寒。</text>
<title>又次</title>,<text>奉讀來章。哀而不傷。有三百篇之遺音。僕傷於虎者。悽感益切。輒復攀和。詩雖爲八。意實相承。竊附棠棣八章之意。觀者詳之。客中猝富貴。分外有雙淸。氷襟映玉色。塵土不敢生。又秀色燕山雪。孤芳易水風。如何兩勁草。憔悴一時同。又氣類自相求。願同生與死。榮悴不宜異。結義天倫至。又竹弟忽焉沒。梅兄亦何顔。所以斂春色。泣露塵埃間。又去歲哭吾弟。他鄕愁獨吟。草木尙有情。偏傷老我心。又此地亦淸切。玉京非下界。爲他徑別離。春愁苦未解。又上帝布陽和。風雨爲蘇枯。竹若回靑眼。梅應一笑無。又爲報丈人行。天理藹一端。二難永相好。風霜期歲寒。元韻 芝峯今從梧村所。取盆梅翫之。花色頓謝。只餘數片而瘦損太甚。極可嗟惜。仍念梅兄與竹弟同在一舘。而竹君遽爾先逝。使梅有知。能不愁慘乎。戱用前韻以解之。氣味二難幷。風標一種淸。今朝忽相失。那忍獨爲生。又燕山今夜雪。灞岸舊春風。弱植仍孤立。氷姿故不同。又與竹本同氣。相期共生死。自從竹弟亡。悵望黃昏至。又如何艶陽日。憔悴舊時顔。爲是靈根殞。情深伯仲間。又不言還不笑。終日伴愁吟。見爾偏多感。春來病客心。又露濕玉容在。猶如淚痕界。誰道不相能。有嘲吾欲解。又問梅何不樂。一體異榮枯。我鼓陽春曲。君能少慰無。又我欲梅兄笑。思之試萬端。詩狂最可哂。梅亦齒應寒。</text>
<title>枯竹</title>,<text>此君一日無何可。盆裡移將雪底春。誤道氷魂今寂寞。月中踈影更淸眞。又形疑杵臼心存趙。氣奪相如璧碎秦。無復精神凌朔雪。且留顔色殿餘春。</text>
<title>黃遯庵第聞喜筵聯句。附遯庵小序。</title>,<text>萬曆丙午冬。豚犬有中僥倖文科。李學士西山先生。吾先妣姓親切近也。聞吾家有慶。先遣其胤中書公賀。越翌日。先生按轡門外。呼新來。四隣莫不聚觀。盖遣其胤。喜之也。呼新來。榮之也。迎入中堂。把盞而進之曰。此豈非吾先祖敬憲公之餘慶。而吾二人世受國恩至於此。當如何報之。遂相與取醉。醉中戱作聯句歌謠云。頭上花天上月。月下影婆娑。遯庵。 醉中豪仙中人。人間樂事多。西山。世世荷龍光。聖恩汪汪海波。遯庵。 欲報之德。昊天罔極。但將忠孝傳家。西山。</text>
<title>奉寄李少陵朝燕之行[李德馨]</title>,<text>月出東山欲二更。翠林凉散草虫聲。舊遊謾說人何在。秀句時吟夢亦驚。遠役定懷霜露感。別筵均惱死生情。關河旅店三千里。幾處挑燈筭去程。昔年對伯氏老兄。亟稱承宣公幼時二更白月東山出。一斗丹心北極懸之句。感念存沒。情見于詞。承宣公。指公之長子斗峰云。又憶昔朝天夢一塲。午門辭退路微茫。九霄宮闕凌雲起。萬里城池控海長。季札舊稱聞舜樂。濯纓纔得見程郞。閩中冠盖連京邸。倘訪齋居二十章。</text>
<title>奉送少陵李判書冬至使之行[尹根壽]</title>,<text>吏部淸班彦。芝凾上价行。紅雲望帝里。紫氣過關城。道路曾前度。衰遲空別情。相思緲燕市。去旆共心㫌。又長路人如玉。淸秋雨作霖。浮槎遼海濶。稅駕潞河深。此去啣綸日。從來報國心。空憐月汀老。離索罷瑤琴。</text>
<title>奉呈正使令公[李睟光]</title>,<text>平生少陵老。文彩擅今時。灑落陽氷筆。淸新太白詩。追隨眞自幸。宿昔荷相知。最是秋窓夜。停杯話舊思。</text>
<title>奏請上使少陵台軒[李廷龜]</title>,<text>天庭奏對屬名卿。妙簡全才荷寵榮。王事敢言行役苦。秋風叵耐別離情。壯遊萬里心俱往。世味經年夢亦驚。惆悵臨歧願歸速。秪今虗席望台衡。又憶昔乘槎入帝鄕。三淸宮裏廁朝行。上林玉露團仙掌。華盖祥雲繞御床。萬國衣冠班影動。九天燈燭佩聲長。舊遊蹤跡參差夢。羸卧秋窓養鬂霜。</text>
<title>往歲。聖天子降誥命于我東宮。而冕服未頒。擧國臣庶。猶或慊然。今玆賀至之行。始有陳奏之議。兼是二者。而且其間大有周旋之事。自上命揀上副。毋論大官。惟材是擇。於是大冢宰少陵公。長御史芝峯公。乃膺是選。盖其事重。故其選若是其妙焉。不佞於二君子。弱歲交也。慶使价得人之盛。而前來宣力於上國者。動中肯綮。咸得其機。足以弛楓宸之憂。慰臣庶之望矣。玆長言而歌其事。辭之蕪拙不計也。仍以贈兩君之行。[朴慶新]</title>,<text>少海要玄冕。初陽賀玉京。命掄雙箇鳳。嬴得一時英。栢府調都憲。天官輟正卿。文章俱世瑞。氷蘗兩家聲。近古無前例。周旋借老成。誦詩推籍偃。稽古眷桓榮。紫極徵專對。靑宮戀遠征。俶辰脂使轄。傾洛餞行㫌。鴨水今三過。燕都幾萬程。獨賢緣靡盬。經舘却非生。僕御知名字。居停慣送迎。遼陽寒沍早。鶴野朔氛輕。山峙醫巫壯。關臨渤海平。驅驂度原隰。指日達承明。閶闔連雲邃。琅玕滿腹呈。祗應諧素願。寧不感丹誠。甚急今行事。還矜此日情。陰陽雖有患。命義本無營。减幣能存鄭。裳實衛荊。楓宸解紆軫。黎庶獲蘇醒。顧我慚孤陋。看君慶共貞。城東舊聯榻。指芝峯 海內偶同庚。指少陵 筮仕差先後。論交若弟兄。離懷如病葉。斗覺望秋驚。</text>
<title>往歲。聖天子降誥命于我東宮。而冕服未頒。擧國臣庶。猶或慊然。今玆賀至之行。始有陳奏之議。兼是二者。而且其間大有周旋之事。自上命揀上副。毋論大官。惟材是擇。於是大冢宰少陵公。長御史芝峯公。乃膺是選。盖其事重。故其選若是其妙焉。不佞於二君子。弱歲交也。慶使价得人之盛。而前來宣力於上國者。動中肯綮。咸得其機。足以弛楓宸之憂。慰臣庶之望矣。玆長言而歌其事。辭之蕪拙不計也。仍以贈兩君之行。[姜籀]</title>,<text>夙將孤陋景龍門。山斗勤瞻地望尊。投分敢言交契淺。傾情欣荷德音溫。星高北極槎程遠。家隔南雲鴈路昏。是處傷心非一事。臨歧更斷黯然魂。</text>
<title>往歲。聖天子降誥命于我東宮。而冕服未頒。擧國臣庶。猶或慊然。今玆賀至之行。始有陳奏之議。兼是二者。而且其間大有周旋之事。自上命揀上副。毋論大官。惟材是擇。於是大冢宰少陵公。長御史芝峯公。乃膺是選。盖其事重。故其選若是其妙焉。不佞於二君子。弱歲交也。慶使价得人之盛。而前來宣力於上國者。動中肯綮。咸得其機。足以弛楓宸之憂。慰臣庶之望矣。玆長言而歌其事。辭之蕪拙不計也。仍以贈兩君之行。[車天輅]</title>,<text>執壤天庭四海同。一封書奏獨吾東。爲緣國本安磐石。必待身章出帝宮。專對會須當代彦。誦詩誰是古人風。定知枚卜材兼望。不在諸公秪在公。</text>
<title>李相公再赴燕京[鄭文孚]</title>,<text>朝廷重專對。妙揀大夫賢。夙誦詩三百。重遊路四千。眼明周禮樂。跡慣禹山川。竣事歸須早。宮麻待子宣。</text>
<title>李相公再赴燕京[李馨遠]</title>,<text>身佩安危鬂欲華。風雲千載際亨嘉。持衡舊識山濤鑑。捧節新乘博望槎。命服七章須賜誥。浮灰六琯政吹葭。歸來定在寒梅後。喜見丹墀降白麻。詔</text>
<title>奉贐李少陵朝天之行[申欽]</title>,<text>銅禁䟽榮日。皇家典冊隆。禮須明物采。事要達宸聦。使節掄朝望。藩儀趁會同。煥猷貞一德。恭職罄丹衷。儐接尊邦軆。銓衡秉道公。新恩頒七命。專對佇全功。箕尾天文炳。幽燕地理雄。玉京佳氣裏。金闕瑞雲中。鴈塔叨聯袂。鵷班齒下風。仙槎攀不及。卿月麗層空。</text>
<title>少陵公與余同榜。且同載筆。而余之持節出閫。已十餘年。今於公朝天之行。因次頃年別我韻以贈。[韓俊謙]</title>,<text>賀節祈恩聘上邦。使乎殊簡屬洪厖。才難宿學能專對。路絶千山更萬江。南陸始添陽度一。東藩新照月輪雙。誰知海外謳歌意。佇見龍章未暫降。又家世風流冠一邦。靑雲器業稱奇厖。長懷簪筆趍深殿。不忘題名醉曲江。萬里驅車秋過半。十年持節鬂凋雙。昔人已恨同衰暮。離思紛紛苦未降。</text>
<title>奉送李少陵[李安訥]</title>,<text>滄海無津玉絶瑕。羽儀天路際亨嘉。山公藻鑑甄人物。謝傅風流鎭國家。不憚崇班充上价。應知淸裁動中華。陽生紫極朝回日。鶴禁新章降帝麻。又世事年來劇蝟毛。誰憐螘垤縶人豪。西超鴨水眞爲快。北走燕山未是勞。胡地雲沙連塞濶。帝城宮闕拂天高。遙知望海亭前過。一釣滄溟鱠六鼇。</text>
<title>奉送壯元李少陵[崔起南]</title>,<text>王國無雙士。東方第一人。鵬騫得羊角。雲起逐龍鱗。際會先朝舊。登庸此日新。風稜都御使。喉舌古知申。八座俄超拜。三台已暗親。周官宗太宰。秦鏡瑩秋旻。人物多甄拔。朝廷賴協寅。聖情偏有眷。輿望更無倫。甲觀通馳道。前星照北辰。已蒙恩冊降。猶欠寵章臻。律管吹灰散。軒皇得策神。潛陽七日復。執玉萬邦均。奉表朝丹陛。飛章籲紫宸。此行尤覺重。上价更精掄。象笏纔承命。星軺已戒晨。千官開祖帳。駟馬動征輪。少昊司西候。邊鴻自北賓。關河經歲客。金玉報恩身。白露團如玉。黃華疊作緡。別時凉燕子。歸日落梅春。內帛分光寵。宮袍備綵珍。題封花蛺蝶。襞積繡猉獜。始信資專對。還須秉大均。仙槎看縹緲。黃閣待經綸。馬榜聯名忝。龍門荷眷頻。世情還自笑。交態見君眞。舊義元投㓒。餘波幸照鄰。離期不隔日。卧病便經旬。未握河梁手。全添鬂畔銀。西風吹別梦。飛渡鴨江津。</text>
<title>奉贐李少陵[權韠]</title>,<text>可但朝中屬望勞。向來多士仰仙曹。佇看鼎軸登黃閣。却捧絲綸拜赭袍。霜重薊門秋樹落。雪晴燕塞朔雲高。定知丹陛趍班日。指點東韓第一豪。</text>
<title>奉送少陵李公赴天朝 幷序 [任叔英]</title>,<text>少陵李公。才堪濟世。遠承九佐之風。業貴匡時。高踐三卿之位。山河粹氣。騰宰輔之殊姿。宇宙淳精。發英賢之異表。鶴鳴雲路。仙禽知夜半之期。龍躍天衢。神物應春分之序。謙虗溫謹。司農鄭默之芳䂓。忠肅篤誠。光祿薛兼之懿範。淸明在體。氣動霜臺。文雅沿心。光浮玉署。皇居帝室。攀國信而將朝。金闕銀宮。接宸儀而可陟。玄貂映日。飄颻渤海之區。白馬嘶風。蹀幽州之域。歌謠慷慨。詢舊俗於燕都。原野蒼茫。訪前途於鵠塞。于時炎飈謝節。行看氣候之寒。少昊司晨。坐覺光陰之晩。於是賓僚霧集。祖帳遙開。罇俎星陳。離筵暫啓。雖瑤觴紓興。且悲萬里之遊。而玉札飛文。敢效一言之贈。仙都佳氣欝葱葱。萬里觀光起我公。可使華人歆令德。亦如東土服高風。郊門草木淸秋後。海國江山落照中。將老不堪離別恨。側身西望意無窮。</text>
<title>挽詞[晉原府院君柳根]</title>,<text>乙酉冠司馬。于時忝考官。庭魁赴殿試。丙戌點朝班。藻鑑吾何預。英才自古難。威儀常自攝。度量主於寬。儐相肩曾並。周旋力共殫。靑雲近槐棘。玉樹盛芝蘭。晩失雙珠烱。身無一日安。稀年慳五載。後死獨悲嘆。</text>
<title>挽詞[延原府院君李光庭]</title>,<text>魁躔才望逈超倫。黑髮重金耀搢紳。黃閣未登公輔器。蒼天還奪老成臣。滿床簪笏門閭大。過隙光陰六十春。父子朱輪終寂寞。一丘雙塚自成隣。</text>
<title>挽詞[延平府院君李貴]</title>,<text>魁星烱與德星高。一代朝紳屬望勞。半世悲歡鴻鴈序。暮年哀慶鳳凰毛。履聲斷絶軒墀寂。柳色凄凉吏卒號。英彩緩辭無復接。秪今追想在同袍。</text>
<title>挽詞[兵曹判書金尙容]</title>,<text>少日山房同筆硏。中年玉署共聯翩。冲襟曠度歸時望。厚德崇榮溢世傳。黃閣功名眞盛矣。白頭交契故依然。秋風曉月驪江路。哭送銘㫌涕瀉泉。</text>
<title>挽詞[知中樞府事李慶涵]</title>,<text>碧松千丈棟樑含。間氣鍾英德宇涵。一代名聲推斗北。七龍才譽近河南。年高尙靳稀年五。位峻猶慳鼎位三。邦國老成天不憗。公私沉痛若爲堪。</text>
<title>挽詞[海嵩尉尹新之]</title>,<text>貳公聲望動簪紳。忠孝傳家六十春。名位穹崇心益小。兒孫盛滿室猶貧。賢於石奮非惟謹。壽較汾陽恨未臻。烏鴨奄開千歲宅。靑山有力奪斯人。</text>
<title>挽詞[右參贊李睟光]</title>,<text>宇宙無情甚。公胡遽至斯。詩書元世業。忠厚本天資。位望隣台座。榮名到鳳池。東銓推藻鑑。前席倚疇咨。奕世文星大。盈庭玉𡬾奇。福方時共羡。灾與病相隨。國耳身先瘁。天乎藥未醫。露朝殘翠薤。霜晩折瓊芝。士抱云亡痛。民含不憗悲。流年慳七秩。餘慶仗諸兒。後死嗟誰與。平生最見知。忘形輸膽肺。托契去毛皮。鸞掖聯襟夕。燕都並轡時。幽明今永隔。德宇奈難追。訣別應無幾。摧傷不自持。那將滿眼淚。灑向菊花枝。</text>
<title>挽詞[兼禮曹判書李廷龜]</title>,<text>科甲聲名早。靑雲自致身。居然廊廟器。展也老成臣。晩節官如寄。危朝跡已屯。榮憂眞夢耳。萬事一沾巾。</text>
<title>挽詞[韓平君李慶全]</title>,<text>當時我齒纔逾十。計是公年亦未冠。癡少稍存行序異。追隨猶托弟兄間。出遊雲路有先後。多少世緣俱等閑。僑寓忽忽仍別席。歸來草草望朝班。誰知一疾終難起。忽謾浮生去不還。優暇屬蒙來掃沐。無從遙灑倍汎瀾。靑山隱隱蟠驪峽。丹旐依依轉斗灣。極目巨卿何處哭。斷雲踈雨鎖荒巒。</text>
<title>挽詞[吏曹判書吳允謙]</title>,<text>傾盖敷腴四十秋。每將心曲盡綢繆。江干一疾違靑眼。宿歲深交到白頭。光閉德星歸太素。寵回卿月感冥幽。家聲燀爀知能繼。人道徐公百不憂。</text>
<title>挽詞[都承旨鄭經世]</title>,<text>屈指交遊四十春。知公雖衆莫吾眞。徐言不怒翻羹婢。曠度能容唾面人。茵鼎向來寧滿德。丘原今日但傷神。諸郞謹厚諸孫秀。餘慶行看奕世新。</text>
<title>挽詞[大司憲鄭曄]</title>,<text>雅量人爭服。崇班世共榮。鳳毛皆有彩。鷄夢遽何驚。天上添仙籍。朝端减老成。舊交零落盡。白首淚縱橫。</text>
<title>挽詞[左尹尹暘]</title>,<text>國在艱危日。人興殄瘁時。崇班老成盡。靑史姓名垂。偉器今難見。高風竟莫追。一爲斯世恨。未敢哭吾私。</text>
<title>挽詞</title>,<text>少小香林寺。曾同負笈遊。晴窓吟短簡。夜雨共寒裯。誨語銘心曲。浮生盡白頭。衰遲無處着。末路失良儔。</text>
<title>挽詞[判决事南以恭]</title>,<text>落月西廳禁漏傳。秋宵無寐獨潸然。靑綾玉署曾同直。白首金蘭問幾全。朝著似公那更見。交親於我孰相先。以榮爲懼心常抑。持滿如虗福自綿。位逼台躔資小縮。壽慳稀路運還邅。眼看袍笏常盈侍。頭點雲仍每滿前。久負參尋因永訣。獨留人世亦何緣。秋風淅淅秋江冷。慟哭荒原何處邊。</text>
<title>挽詞[兵曹參議全湜]</title>,<text>文星初照地。卿月竟麗天。身老名愈盛。官尊德益全。于門從此大。郭裔更多賢。送者車千兩。哀榮有足傳。</text>
<title>挽詞[同副承旨睦大欽]</title>,<text>秀骨堂堂禀華嵩。妙齡已有老成風。魁星並曜聲名大。卿月昇輝事業隆。玉𡬾盈庭雖可慰。天年未耋更堪恫。空餘古壁紗籠在。尙憶當時淚不窮。</text>
<title>挽詞[右承旨趙誠立]</title>,<text>癸亥日南至。貞陵舊宅裡。持刺納賤名。倒履相迎喜。台儀尙無𧏮。鶴姿頗軒昂。呼兒羅酒漿。慇懃爲誘奬。姻親若無分。厚義誰與讓。悲歡雜今古。叙盡卄年故。諄諄繼感慨。不覺西日暮。小子拜稽首。飽德仍醉酒。歸來忽經年。荏苒緣卯酉。如何厭世紛。一朝乘白雲。吾人失蓍龜。善良於何薰。賴有蘭玉茁。箕裘孝與忠。漑根應食實。吾知德業崇。挽歌非外事。秪是戀高風。</text>
<title>挽詞[前行淸州牧使金壽賢]</title>,<text>文章早占兩塲魁。經濟皆言不世才。德厚家聲同萬石。金貂班秩逼三台。塩梅政繫蒼生望。薤露還驚玉樹摧。一榜親知餘白首。牙琴絃絶可堪哀。</text>
<title>挽詞[同知中樞府事金大德]</title>,<text>座上春生氣象溫。聞風能使簿夫敦。七男四女門闌盛。弘化崇班位望尊。慶有餘休知善報。仁無高壽訝前言。爲郞夙荷中心眷。執紼今晨倍斷魂。</text>
<title>挽詞[兵曹參議金德諴]</title>,<text>風範凝嚴寡悔尤。量爲人服德爲優。職當弘化憂時亂。壽際澄河覺夜脩。坊號壯元猶自在。橘林佳實未堪籌。驪江亦是歸原籍。莫喚身前葬鯉愁。</text>
<title>挽詞[同庚侍敎生朴慶新]</title>,<text>少年才器兀然蒼。喫着還饒冠二塲。勳績早收唐學士。起居常服漢諸郞。周仁自恃當官直。安世寧知僵柳祥。寅畏嚴恭全五福。却乘箕尾白雲鄕。</text>
<title>挽詞[行判决事元鐸]</title>,<text>巖巖氣宇廟堂儀。滿室春風福祿滋。六十諸孫頷謁日。簪纓七子侍傍時。文章餘事魁元再。名位猶嫌貳相卑。秋晩驪江薤露斷。朝家無復倚蓍龜。</text>
<title>挽詞[李莘]</title>,<text>蒼生想望致時康。天奪胡爲易簀忙。半世行藏雙綠野。千年福祿二汾陽。巨川欲濟無舟楫。大廈垂成失棟樑。義忝通家來執紼。忍看丹旐向烏崗。</text>
<title>挽詞[副校理李埈]</title>,<text>魁星燁燁再騰精。早被君王識姓名。厚德鎭浮山並峙。雅懷無累水爭淸。祥儀盛世看來鳳。壯志初年欲掣鯨。自有高才符俊望。固宜平步取公卿。家聲石奮眞同謹。世澤汾陽可比亨。愛物應知餘慶遠。檢身寧患發言輕。晩來骨肉悲零替。病後親朋廢送迎。夢罷妖鷄傷太傅。鳴哀老馬閉佳城。芹宮夙幸蒙殊遇。芝札頻傳寫別情。一疾豈期成異路。九原倘得會同庚。回頭往事波空逝。慘目新原草又生。曉月漢江南去路。西風吹斷露簫聲。</text>
<title>挽詞[副修撰金時讓]</title>,<text>故國非喬木。吾猶及老成。金門頻待詔。玉筍久持衡。軒盖家庭隘。芝蘭內外榮。銀臺荷知奬。題挽倍傷情。</text>
<title>挽詞[兵曹正郞吳竣]</title>,<text>二十年前芹泮上。當時師表動儒林。朝中德望推黃閣。官大謙恭見小心。未信神明扶愷悌。無端藥物苦侵尋。却爲門下過逢地。淚入淸秋薤露吟。</text>
<title>挽詞[前府使金蓍國]</title>,<text>蓮桂皆攀第一枝。文華德望冠明時。位躋左贊人猶憾。壽未稀齡理不知。樑木已摧何所仰。士林長慟失稽疑。謝家今見芝蘭茂。餘慶將來倘可期。</text>
<title>挽詞[前僉正姜籀]</title>,<text>恭惟名閥冠雲霄。華胄嬋嫣世珥貂。積德歸成賢相國。嘉猷黼黻聖明朝。胸襟彭蠡秋江濶。符彩瑤臺雪鶴翹。戰藝靑春誇玉桂。摛文碧沼擷蘭苕。三塲喫着心何在。一節忠勤鬂已凋。累踐天曹懸水鏡。貳卿台閣邈風標。雲翁接引輸恩欵。柱史謙虗去色驕。七顆隋珠皆特達。大兒鵬海獨扶搖。可憐烟草無窮恨。更哭瑤林第五條。桂樹鸞鳴渾快壻。玉山蘭茁緫仙苗。尾書石奮雲仍盛。首頷汾陽緖業遙。百祿平生徵福善。六旬超忽泣瓊瑤。人誰戀德能無涕。我獨懷賢益不聊。曾鎖春坊陪笑語。更從賢督忝同僚。許遊門舘容踈賤。時辱魚書問寂寥。蓮榜幾人猶在世。風燈短夢已殘宵。孤雲暗斷貞陵洞。寒月空明洛水橋。喬木冷烟秋寂寂。驪江歸櫬水迢迢。百年存沒天難問。每見遺文淚自飄。哀挽寫來情不盡。高林爲我送寒飈。</text>
<title>挽詞[前府使李景稷]</title>,<text>舊日門生忝。曾年郞署陪。宏詞何藉藉。雅量更恢恢。台鼎爭推望。棟樑忽見摧。那堪過古宅。隣笛一聲哀。</text>
<title>挽詞[龍驤衛崔晛]</title>,<text>磅礴山河氣。冲融降碩人。金門魁北斗。文陛儼朱紳。襟度包江海。風神邁等倫。深林藏霧乙。邃壑化雲鱗。萬石心猶遜。汾陽福自純。省臺登衮衮。庭戶慶振振。遠害由沉晦。與時豈苟徇。定知公輔望。方際聖明辰。二竪嬰何遽。三階彩忽淪。鬻衣悲士類。罷市泣生民。愚魯蒙殊奬。吹噓荷最親。德容欽欵欵。嘉誨聽諄諄。漢嶺千回夢。風霜十載春。重逢新日月。相對舊精神。貞洞言猶楚。龍山問未頻。扶持謂有力。醫藥竟無眞。祖道虞歌夜。情親哭送晨。城南卧病客。辜負一杯陳。</text>
<title>挽詞[修撰鄭百昌]</title>,<text>流行坎止不崎嶇。器宇元知大丈夫。宿德淸時期鼎軸。老成漓俗仰楷模。朱輪父子榮光盛。白首君恩視遇殊。英爽忽隨長夜盡。獨留陳迹𡬾龜趺。</text>
<title>挽詞[正言尹墀]</title>,<text>耆舊今淪喪。邦家失藎臣。江河思度量。喬岳返精神。位已台衡近。人看福履純。諸郞白眉在。應更付經綸。</text>
<title>挽詞[行司直金矱]</title>,<text>文章德業在人先。冠冕朝端四十年。萬石門闌元福祿。謝庭蘭玉且才賢。依俙松菊城西宅。寂寞琴樽醉後筵。天上定隨箕尾去。世間留與姓名傳。空山落木悲秋日。古峽寒風咽夜川。痛哭柩前難盡意。爲題哀挽寄重泉。</text>
<title>挽詞[兵曹正郞尹順之]</title>,<text>春來頻造翟公門。欝欝靈光喜獨存。絶席已經三事貴。待人常假一團溫。芝蘭此日傳家盛。槐棘當年屬望尊。大澤忽驚龍虎逝。福星還與輔星昏。</text>
<title>挽詞[副應敎李明漢]</title>,<text>金榜重呼第一名。汝南家世漢公卿。石君晩節猶無恙。丙相當時已有聲。接屋朱輪兄弟貴。滿庭瓊樹子孫榮。憑床片語成長訣。欲奠單杯淚濯纓。</text>
<title>挽詞[吏曹佐郞李敬輿]</title>,<text>春來賓舘候寒暄。庭草階花獨掩門。垂淚爲言先世義。開心更向後人敦。方期鳳下黃圖煥。誰道龍藏白水渾。事業文章應不朽。蘭臺看取汗靑存。</text>
<title>挽詞[吏曹正郞李楘]</title>,<text>昔我先朝仗重臣。一時恩遇逈超倫。早占雲路名逾盛。晩涉風波志不磷。謝氏兒孫森玉樹。石家門戶並朱輪。從今故國無喬木。慟哭耆英少一人。</text>
<title>挽詞[禮曹佐郞李景奭]</title>,<text>望屬台階自妙年。壯元聲價更誰先。心期歲晩簪纓倦。際會時淸疾病纏。謝氏芝蘭今復見。石君門戶世爭傳。泉臺亦有悲歡否。正對尙書宿草阡。</text>
