<title>偶閱牀上。見景浩三絶句。各有所寓之意。因以其意次之。癸巳</title>,<text>愧乏絲毫補聖聽。居然朝退紫宸扃。雀羅門外客誰到。午睡醒來雨滿庭。薄雲疏雨不成泥。返照蛛絲閃樹枝。寂寞小齋仍獨坐。晩來淸興動吾詩。紛綸理氣自升沈。窮達元非動此心。莫道從今歸舊隱。人閒底處會知音。原韻劍佩鏘鏘滿曉聽。薇垣臣入五雲扃。小齋惟有圖書靜。還似當年舊院庭。細雨今朝欲濕泥。南風時復▣槐枝。我來獨自關門坐。爲賦思君一首詩。風雲漠漠困淵沈。世事終難愜素心。從此不如歸舊隱。白雲深處聽溪音。</text>
<title>送書狀官黃敬甫 孝恭 赴燕</title>,<text>上國今頒日南至。明堂朝覲萬邦咸。南宮暫輟郞官署。北闕兼持御史銜。落日離筵添別恨。西風歸路透涼衫。贈行慙愧無長物。珍重深情只此緘。</text>
<title>送黃彥規 憲 赴京 二首○乙未</title>,<text>受命離金闕。炎天去路賖。終軍多義氣。季札富才華。鶴野吟邊盡。燕山望外遮。尋常博望事。更向日邊過。忠孝元無別。惟於所在分。絶裾非絶母。完璧爲完君。忠信扶危險。精剛解錯棼。莫辭歸路遠。行矣樹奇勳。</text>
<title>次臨溟板上韻 丙申</title>,<text>到得臨溟解我鞍。茫茫雲海一邊寬。晩來急雨顚風過。濕盡郵亭數曲欄。</text>
<title>自京還鄕。行到竹嶺。時秋景爛熳。馬上口占一絶。</title>,<text>楓林翠壁彩屛開。中有淸溪抱石臺。誤近忙途知不幸。了無遊迹到蒼苔。次韻 幷序○退溪先生昔從家兄。自京還鄕。到竹嶺。時秋景爛熳。兄於馬上占一絶云云。余今每遇丹楓碧澗。輒誦此詩。聊和以遣懷。兄今在銀臺。澗樹楓林相映開。彩屛麗句憶銀臺。我今正作忙途客。佳處何緣步石苔。</text>
<title>送李仲望 霖 赴京。與許南仲 磁，李景容 若海 同行。辛丑</title>,<text>挺特三玉樹。聯翩作一行。秋光增逸氣。物色照高情。文采瞻聆動。風流湖海傾。中朝富藻鑑。應識海東英。</text>
<title>辛丑重陽。與諸公登河都事家北亭。次聾巖韻。二首。</title>,<text>佳節迢遙喜駐驂。從容罇俎幸何堪。簡精行具非無意。他日東歸是指南。迢遙。一作招搖。暮景暉暉望若霞。分明紅樹隔煙多。亭臺隱映千門戶。盡是先朝將相家。</text>
<title>送景浩從事安胎使之行 二首</title>,<text>薰風梅雨國門東。我送君歸喜意同。故國相逢知早晩。一堂和樂想融融。手折都門楊柳枝。贈君非獨慰離思。臨分叵耐無窮意。聊爲征驂駐少時。</text>
<title>馬上。望金鼇山。壬寅○自此至雙明樓韻。皆賑恤御史時作。</title>,<text>萬丈巍峨揷碧霄。幽人一去事寥寥。只今古里人更住。高節猶將雪未消。山顁有雪。</text>
<title>善山。次東軒韻。以示裵正字 淑綺 練而。</title>,<text>堪嗟書劍兩無成。奔走風塵白髮明。到處未遑安寢食。相逢何暇話心情。悠悠逆旅雲歸岫。衮衮興亡水傍城。板上聯翩圭璧在。一時文雅盛才名。板上。有李擇之諸公詩。</text>
<title>登觀水樓。次安公 軸 韻。</title>,<text>沙明水碧與山靑。坐對軒楹是畫屛。勝槩都將樓上在。不須舟上構茅亭。安公詩。有木蘭舟上構茅亭之句。</text>
<title>次比安縣東軒韻 三月初五日。乃大殿誕日也。</title>,<text>歡聲想像動蒼龍。潦倒南州對壞墉。百里仁聲民與物。一軒淸趣竹和松。彈九走壁思因壘。健筆排楹欲避鋒。凋瘵未醫懷憫鬱。題詩聊拂硯塵封。</text>
<title>次臨河縣板上韻</title>,<text>役役征途未有涯。崎嶇猶自怨山河。已敎脚力都消盡。更博霜毛入鬢多。</text>
<title>曉發臨河縣。路上作。</title>,<text>敞裘羸馬冒朝寒。絶壑橫穿翠柏攢。文繡山阿花富貴。蕭條煙戶食艱難。流泉不雨潛還續。落絮無風聚作團。行役未休春已老。客中懷抱若爲寬。</text>
<title>次靑松讚慶樓韻</title>,<text>名區勝景儘無邊。把酒登臨入眼前。柏葉篩涼千古地。梨花飄雪夕陽天。帶羅匹練橫堪愛。螺髻煙鬟遠可憐。更待夜深明月下。羽衣應有玉京仙。</text>
<title>登泣嶺 一名破怪嶺。</title>,<text>入谷松風拂面涼。巖花迎我送淸香。穿林觸石皆環玦。拔地摻天盡豫章。乘險叱驅欽感慨。窮途返轍笑猖狂。山顚墮淚行將豎。永破邦人說怪荒。時府民。爲金亹立生祠堂。故末句及之。</text>
<title>中夜聞雨。喜甚。次海晏樓韻。</title>,<text>蒼茫海宇午陰浮。欲雨凄風却似秋。淅淅寒聲驚起坐。疏疏中夜喜傾頭。能蘇嶺海民人望。快解洛江鹽米舟。明日登樓莫相負。醉看東海際天流。時以救荒鹽米載舟。而水淺不得上來。故云。</text>
<title>題淸河縣海月樓</title>,<text>縣客館東。古有樓。名竹月。其後有一邑宰改構。名之曰臨溟。又未久傾圮。吾友鐵城李君子輔撤而新之。增其舊制。不煩民力而成之。乃改其扁曰海月。拉余登臨。則洒然有出塵之想焉。因要余留題甚堅。辭不獲。錄奉以塞厚意。十二年前過此遊。今來傑構喜重修。囱含海旭淸光發。軒對山嵐翠色浮。苦竹漸枯嫌扁額。滄溟乍隔失名樓。新題海月多思藻。從此風流薄海陬。</text>
<title>次明遠樓韻</title>,<text>送了三春客未廻。山茶落盡野棠開。樓攀絶磴遙岑出。人倚危軒爽氣來。有客不妨同遠眺。無人誰與倒情杯。謾臨逝水思今古。芳草斜陽獨自徊。</text>
<title>次新寧西軒韻</title>,<text>寒溪咽咽傍階流。巧築橫塘碧玉留。更待竹林淸澈底。任敎行客洗煩愁。</text>
<title>義城客舍。夜半聞杜鵑。</title>,<text>半壁殘燈夢未成。客懷多感不能平。一聲囱外知何處。身在他鄕易愴情。</text>
<title>登義城南亭子樓 二首</title>,<text>逆旅三春鬢欲星。關河漂泊一身輕。東風遍入流亡戶。開盡桃花慰客情。歸心日逐北歸鴻。身倚南樓眺遠空。行止未由緣許國。明年何處見春風。</text>
<title>義城。次金上舍 光粹 贈行韻。二首。</title>,<text>未辦囊中季子金。濱崖處處幾阽深。莫非吾事傷無策。均是天民恨不任。滿院開花呈艶態。隔林啼鳥送淸音。眼前物色還多感。莫向春風著意尋。奔忙行止太無常。憂念縈纏寸許腸。入眼擧皆堪扼腕。傷心到底可霑裳。詢諮縱是朝家政。安集還須邑宰良。靦對南民我無術。傍人錯道比爺孃。原韻玉堂學士異尋常。海鶴形姿錦繡腸。野老傳誇恩洽骨。村婆相對泣霑裳。心懸北闕輸忠懇。行遍南州用意良。垂死萬民穌更喜。皆云惠愛是爺孃。</text>
<title>發義城。向軍威路中作。</title>,<text>奔走東西底事成。今朝策馬又南行。傷心到處流亡在。賙濟何方答聖明。</text>
<title>軍威客館聞鵑</title>,<text>冤禽何事苦依依。逆旅頻聞每濕衣。啼到五更知有意。賑飢無術不如歸。</text>
<title>和鄭宗之 孝恭 祖父詠檜。絶句二首。</title>,<text>行近仙鄕歲月長。群仙日繞擣玄霜。應連碧海蟠桃樹。不老三千共挹芳。識得栽培用意長。千尋夭矯拂風霜。半天住得蒼龍氣。永庇雲仍世襲芳。</text>
<title>喜雨。次豐基東軒韻。二首。</title>,<text>雨足靑畦隴。縱橫白渾淪。行藏依逆旅。蹤跡阻楓宸。巒嶂圍三面。煙霞共四隣。蕭然空館裏。終日岸烏巾。楡莢農家候。甘霖沛此時。田翁笑相語。客子喜成詩。裛裛沾梅臉。鮮鮮濯柳絲。今年秋有望。修潔好園池。</text>
<title>次安東東軒韻</title>,<text>行邁遑遑不賦詩。每懷靡及欲何爲。階花笑日紅房坼。池柳迎風翠幕披。節物轉頭人已老。羈愁滿眼鬢將絲。壁間無限前賢輩。惱被風情枉費詞。</text>
<title>登聾巖別墅。是日遇雨。次周景遊韻。二首。</title>,<text>浮名羈絆幾年回。物色依然是舊臺。正値滿川風雨過。此間奇勝更佳哉。促坐情杯取次回。誰敎風雨送高臺。憑欄縱目蒼茫外。劇暢情懷亦快哉。</text>
<title>次景浩寄仁遠詩韻 三首</title>,<text>晨裝常不待東昇。凜若春氷每戰兢。崖嶺逶迤山設險。津梁浩渺浪生層。歡迎未見壺漿士。嘲諷還遭粥飯僧。風雨幸無妨俗節。奠來猶感永思興。景浩詩有寒食奠祭之事。故末句及之。丘墳上下纍纍荒。依舊松楸滿山碧。虔供粢醴薦潔誠。霜露感生哀淚滴。風塵何日了。逆旅幾關山。試險津梁內。嘗飢野草間。途窮那暇哭。裘敝不知還。他日相逢處。尋音莫認顏。原韻家兄以賑恤敬差往本道。聞寒食來家山澆奠。滉拘官在京。無計助參。因思去年秋。滉以京畿災傷御史。往到朔寧等處。値九日。作詩三首。錄寄仁遠。仁遠和詩來京。適値寒食。吟詩念事。情感倍劇。旣以詩答仁遠。復次元韻。奉呈家兄。天戒吾君德日昇。分憂溝壑奈心兢。念兄春月行千里。憶我秋山度百層。設粥嗟來難救士。湌松耐苦不如僧。冷煙時節風和雨。回首天涯忘寢興。奈一作每遙知寒食到家山。樹谷風多宰樹碧。長安此夕雨紛紛。紙錢無奈妨霑滴。雁去連三月。書來度萬山。塵沙炊野際。霧露宿邨間。髮白緣思策。梅黃正待還。無因會今日。同對舊孱顏。</text>
<title>次景浩夢遊絶句</title>,<text>絶勝林巒窈窕處。無人開落幾春花。相期早晩歸休日。薄業溫溪有兩家。原韻壬寅二月二十夜。夢遊宣城山水間。最後。自今卜居處踰一嶺。得一邨莊。名曰山後村。人家籬落蕭洒。鷄犬閒閒。陂塘水滿。稻秧新揷。剡剡然盈疇。過村而入。山回水轉。溪谷窈窕。洞府深邃。天日朗然。草木蔥瓏。桃杏杜鵑花之屬。處處爛發。遂出入溪澗。恣意探討。因吟一句曰。春晩山中別有花。夢中自覺了了然。方欲綴其下。忽欠伸而寤。鼕鼕然五更鼓矣。余不知是何境。而是何祥耶。足成一絶。以寄兩兄云。霞明洞裏初無路。春晩山中別有花。偶去眞成搜異境。餘齡還欲寄仙家。</text>
<title>過前朝注書吉先生墓 墓在漆津岸上</title>,<text>孤墳數尺近江邊。香火蕭然問幾年。零落雲仍在何處。樵蘇尙不護荒阡。</text>
<title>和金同年子正。前日。余訪于其家。以詩來謝。故復之。</title>,<text>平生疏韻又遭凶。困厄其誰似此公。計活蕭條食不足。室廬荒廢膝堪容。樂天不肯妄趨勢。安分猶能固守窮。我勸一杯聊慰爾。人間榮貴等飛蟲。</text>
<title>途中偶吟</title>,<text>王事何曾歎獨賢。每懷靡及只憂煎。侵凌巇險緣崖谷。衝冒崎嶇傍海堧。盡作涸鱗爭濈濈。均宣惠澤各拳拳。凶災不獨人謀否。咎在蒼蒼者彼天。</text>
<title>金山郡栖霞樓。次前人韻。</title>,<text>風景高樓入眼新。吟題滿壁摠詩人。羈離困厄嗟吾道。南北東西笑此身。飄蕩楊花何意思。淸和鶯語尙精神。頹然晝榻孤眠處。爲對名山更整巾。</text>
<title>次星州東軒韻 二首</title>,<text>地勢從來隔俗塵。高樓突兀近淸旻。榴花映日紅房的。筍籜抛階粉節新。發興罇前能賦客。羈遊嶺外獨賢臣。西岐謠頌知何日。歸對龍墀賀紫宸。百束琅玕箇箇靑。侵雲拂霧埽蒼冥。柳當繡戶成羅幕。山對瓊樓作畫屛。逸興挑時揮玉管。風懷動處寫金甁。晩來倚醉臨池面。時有驚風颭綠萍。</text>
<title>再登明遠樓作</title>,<text>久客臨風獨倚樓。懷鄕戀闕思悠悠。半年行役供辛苦。白髮無情欲滿頭。</text>
<title>次仁同望湖軒韻 叔父松齋公首題</title>,<text>老去馮唐已兀顚。賞心猶自立軒前。迎風落落丈夫柏。帶雨亭亭君子蓮。隱映乍分官道柳。依俙遙認別邨煙。晩無新語何須恨。亦有來人謂我先。趙季任詩。有晩來陣襲無新語之歎。故云。原韻 松齋畫欄新架六鼇顚。十里溪山一望前。湖遠波添初著雨。沼淸寒動不生蓮。蕭蕭秋入林間葉。淡淡涼生竹外煙。爽氣不須朝拄笏。西風薄暮較來先。</text>
<title>次義城東軒韻</title>,<text>悄悄臥空館。羈愁夢未成。須憐旅食苦。莫道使華榮。原隰當隆景。郵亭正曝晴。不辭身盡瘁。役役幾回行。</text>
<title>次比安雙明樓韻 叔父松齋公首題○是日驟雨</title>,<text>高樓登眺豈前期。獨倚臨風更賦詩。消肺淸氷元有契。漫膚涼簟本相宜。風軒水檻開襟處。走雨長雲縱目時。對此精神殊快樂。世間煩惱未曾知。</text>
<title>村中偶吟</title>,<text>歷遍山崖與水湄。崎嶇汩沒已多時。怕看白雪蒙頭易。苦待黃雲被隴遲。村老喜晴當背炙。街兒媚景折蔥吹。半年身世閭閻下。一段風儀亦款知。</text>
<title>送李參判 賢輔 南行</title>,<text>終始能全有幾人。我公高節更無倫。收將廊廟經綸手。歸作江湖逸老身。京國送行皆故舊。鄕關迎慰盡情親。君恩賴有汾江在。榮賜何須羨季眞。次韻壽過稀三作老人。亞卿華秩亦殊倫。強隨鵷列營何事。合退蝸廬了此身。門外餞杯將把未。陛前傳敎已承親。歸來多少都中友。應笑前言不是眞。</text>
<title>次明農堂韻</title>,<text>百年形役行休耳。於我浮名豈有無。獨有小堂幽賞足。喜今心事愜前圖。</text>
<title>次靈芝精舍韻 二首</title>,<text>幾年蹤跡繫樊籠。擾擾風塵百慮攻。聞築精廬知有處。洒然依舊最高峯。月戶雲扃倚翠巓。幅巾朝暮俯平川。丁寧爲報舊猿鶴。早晩投簪去執鞭。</text>
<title>次周武陵 世鵬 贈行韻。丁未○自此至安岳東軒韻。皆海西按節時作。</title>,<text>別語丁寧眷愛深。徒勞未效鬢霜侵。堪嗟不辦三年艾。靡盬惟存一寸心。樂國幾時歌稔熟。畏途今日怯登臨。垂鞭信馬關西路。滿目風塵獨越吟。原韻關西赤子一飢深。聞說家家癘疫侵。共道往欽由嶽擧。須知惟簡在王心。隔年戀闕丹霄迥。隨處摩民白日臨。一盞賀公能擧德。淸風獨愧穆如吟。</text>
<title>次舍弟韻。却寄。末寓規勉之意云。</title>,<text>嗟我兄弟皆離京。各在他鄕懷兩情。相望落落不可見。風雨無端累變節。道路脩阻幾千里。君在東陲我西極。殊方風土少經過。何況情親奈爾得。惟有夢魂不怕遠。飛越時時一天月。世事悲歡且不論。他日須看兩鬢髮。山中枯槁有誰知。達者傍觀笑齷齪。儻有徵命愼優游。庶幾一起朝玉闕。用舍行藏更商量。古人於此尤著力。原韻 退溪先生去歲何時弟出京。東郊細雨傷春情。今年何時兄去國。榴花照眼黃梅節。等是作別今更遠。西海漫漫路不極。辰韓仗節且不論。乞暇南來那易得。雀鼠訟息棠陰淸。首陽翠色芙蓉月。懷鄕憶弟意若何。戀闕憂民見華髮。抱病窮山學農圃。少游志業誠齷齪。回頭半世失故步。庶以天窮補其闕。鶺鴒詩成寄雁足。出處悲懽俱努力。</text>
<title>次洪訥庵 暹 贈別韻</title>,<text>猥隨才傑忝銓掄。更廁同時共演綸。朝夕幾多麗澤益。尋常還許輔仁親。鵬鶱自有風雲會。樗散何曾雨露匀。霜絹至今留咳唾。灑然風韻照靑春。原韻天曹伴我佐銓掄。鳳沼同君夜草綸。寵辱可禁華貌戀。衰遲不改舊情親。人因闊別愁何奈。詩被催成字未匀。抱病無端孤宿約。柳枝誰折灞橋春。</text>
<title>次韻。呈金景參 魯 行案。</title>,<text>萬里歸心自不平。秋風苦雨又涼生。可憐犇走關西客。頭白區區亦爲名。原韻獨幸將身際太平。朝燕況此試觀生。衝泥冒雨成何事。自笑從前只爲名。</text>
<title>和寄舍弟景浩 二首</title>,<text>鼎鼎光陰不可追。功名那敢恨衰遲。違離兩地多懷抱。風雨相尋定幾時。東郊相對雨中罇。草草深懷半未論。漂泊海西今歲暮。未歸時復獨臨軒。原韻怊悵迷途不可追。踏靑中路尙逶遲。只應此後相思夢。長在東郊細雨時。細雨東郊酒一罇。悲懽萬事不堪論。何時石室雲巖裏。共對淸宵月一軒。又次前韻分飛那得鎭相追。頭上烏蟾不肯遲。嶺外望京京望海。對牀風雨定何時。儉歲塵生北海罇。鴒情猶待麴生論。病深雪虐難行路。空想芙蓉月一軒。病未遂關西之行。故末句及之。</text>
<title>松禾路上風雪</title>,<text>蒼茫歲將暮。風雪太無情。淅瀝塵沙衮。瀰漫陵谷平。全埋官道路。未辨屋簷楹。最憫窮閭里。飢嗁百萬生。</text>
<title>海州神光寺</title>,<text>形役百年內。何時得暫休。偶因官道近。來訪梵宮幽。一作來此梵宮遊 谷抱溪當戶。山圍雪擁樓。未酬淸淨債。欲去更遲留。</text>
<title>次金洞題詠韻 二首</title>,<text>微茫平野路縈回。風雪埋山撥不開。三四望中行困頓。近村人是訴飢來。寒燈客枕累驚回。耿耿羈懷孰與開。淅瀝▣風吹雨雪。亂飄橫瀉入囱來。</text>
<title>安西客舍。與弟景淸夜話。二首。</title>,<text>蒼茫歲暮海西天。迢遰關山雪又連。此夜對牀眞邂逅。喜懽之外更凄然。不到桑鄕六載強。田園無主想荒涼。況逢今歲多淋潦。漂蕩聞來益可傷。</text>
<title>涵虛堂。與景淸夜話。五首。</title>,<text>殊方相見豈前期。朔雪窮陰歲暮時。涼夜對牀情話久。燭盡更僕不知疲。風日凄凄氣慘然。別懷羈思我應偏。一年飄泊天西角。千里鄕關鶻沒邊。斗轉參橫夜向闌。曲終歌闋酒瓓珊。相思此後惟憑夢。不耐同垂別淚潸。酒杯誰道寬心物。離思撩人覺兩迷。忽憶明朝離別處。海州西是鄭州西。回鞭季子行當見。苦憶情懷不語同。舊約逍遙在何日。相望落落各西東。次韻 退溪先生月二十日。景淸兄將行。風雨盡日。仍出安西客舍夜話。及涵虛堂話別詩。謹次韻敍感。今錄呈上。安西城裏月周天。應似飛鴻踏雪連。去住更分千里影。從知心事兩茫然。天涯離抱故難強。此別還經幾燠涼。却到漢城同旅榻。愁陰三日助凄傷。風雨聲中住別期。黯然相對念行時。鄕關此隔猶千里。跋涉何如馬僕疲。客中離別已悽然。病裏思鄕覺又偏。囱外雨聲工碎恨。自然霜雪點頭邊。苦雨盲風歲欲闌。鴒原情緖太多端。凶年故國多窮餓。河潤無由但眼潸。身外榮枯更何有。世間岐路恐終迷。那堪更遣萍蓬跡。一逐東歸一在西。逍遙風雨兩蘇公。黃髮靑山宿願同。此志未酬眞可惜。令人長憶畝南東。兄弟久不相見。正緣遊宦四方之故。雖人事之所不免。亦古人所深歎。故坡翁贈子由詩。等是新年不相見。此身應坐不歸田。然兩蘇終未遂此約。爲可惜也。末篇欲述此意。而辭有所未達。故跋云。</text>
<title>安岳。次東軒韻。三首。戊申○時以待新使久留于此</title>,<text>依依墟落有無邊。萬頃茫茫郭外田。雲盡遙天低遠岫。眼窮平楚限長川。逢場政可霏談屑。遇景聊須棹酒船。數日留連無所事。珠璣閒詠壁間篇。山光水色淡濃邊。十里陂堤繞水田。地利魚鹽資斥滷。土饒秔稻賴山川。風來欲奮凌雲腋。醉後還思汎海船。拋却薄書淹數日。主人珍重和詩篇。野水雲山一望邊。千家郭外稻粱田。長風傑閣橫吹壁。急雨平郊縱度川。漠漠未分煙外樹。冥冥不見海門船。豪吟喚酒憑欄處。壯觀應須記此篇。</text>
<title>白馬江。次稼亭韻。己酉○自此至寄問金獻可詩。皆湖西按節時作。</title>,<text>千年舊物只山河。鋤犁何處公侯家。天氣已終地靈衰。蕭條籬落還無多。弔古能無感慨情。風前傾倒金叵羅。傍招父老訪遺迹。歷歷猶說舊繁華。我行正値歲新正。春早未見巖上花。極目荒郊煙暗淡。坡隴點點如臥駝。方今太平仰有象。舟人相棹行人歌。欲去徘徊猶不忍。橫舟中流揚素波。</text>
<title>次鴻山東軒韻</title>,<text>雪釋松間路。氷消竹下池。新正上旬日。風景欲和時。蟄戶機心動。枯荄生意知。他鄕對佳節。遙憶故山基。</text>
<title>次景浩韻。四首。戊申四月。退溪先生陪察訪公重遊島潭。作四絶。翌年四月。先生巡到島潭。仍次其韻。</title>,<text>山中一雨綠方催。翠壁澄江百折回。潭底睡龍驚鼓角。使華誰導此中來。深潭無底骨生寒。醉倚船囱向碧山。一陣谷風林振蕩。犇紅駭綠眩淸瀾。水風吹面酒將闌。一道澄江幾曲灣。峽束僅能開鳥道。撑天一一駭人看。百重靑嶂蘸淸波。醉倚蘭舟興若何。自昔來遊多少客。幾人山木被光華。原韻太守曾聞歸興催。如何重向此間回。溪山宿債應難負。故作淸遊得得來。縹緲仙洲好放船。無端風起浪如山。須臾覺得神靈許。滿目凝寒碧玉瀾。三島回環興未闌。飄然一葉下蒼灣。怳如出自桃源路。佳處無忘指點看。錦繡山前弄碧波。紅妝一隊奈愁何。岸邊不用如椽燭。待看東峯湧月華。</text>
<title>次永春東軒韻</title>,<text>奇花異卉別留春。櫟屋荊扉氣像淳。漏洩幾時知作縣。始焉應是避秦人。</text>
<title>次彈琴臺韻 二首</title>,<text>輭綠茸茸草沒場。登臨喜是水雲鄕。古琴絶響今千載。遺跡空留此一方。落魄當年甘隱遯。風流後世醉顚狂。還嗟不見長安日。徙倚斜陽思杳茫。</text>
<title>次於上川縣廳韻</title>,<text>世事紛紛幾變更。門前溪水古今聲。小軒寂寞鶯求友。百囀慇懃慰客情。</text>
<title>有懷 時在丹山館。</title>,<text>空館無人燭影低。夜深離思轉凄迷。酒闌山月光微透。囱外初聞第一鷄。次韻 退溪先生竹嶺山高雁影低。來傳書信意凄迷。應緣去歲聯牀地。此夜孤眠聽曉鷄。</text>
<title>次淸州小樓韻 時呈病二旬</title>,<text>雲物呈淸美。東樓病起初。梧陰靑滿晝。蕉葉綠侵書。嗒爾知身喪。蕭然覺室虛。故山歸計外。何事最關予。</text>
<title>送蔡居仁 無敵 之茂朱縣 二首</title>,<text>勝絶名區境。淸臞異俗姿。一時逢有會。千載幸相宜。鈴閣公餘暇。琴堂日正遲。閒邀墨卿伴。蟲鳥事堪嬉。久別不相見。今胡又送君。行塵極目望。征袂斷腸分。萬疊衝雲怯。千重渡水勤。徵黃從可待。借寇正慇懃。</text>
<title>次溫溪敍族韻。二首。時先生爲湖西伯。退溪先生自丹陽換守豐基。一時來到溫溪。焚黃埽奠。仍爲敍族。</title>,<text>光動窮村舊敝廬。雕鞍玉節照金魚。兟兟庭下皆龍種。趨步聯肩又接裾。專城換了又專城。兩道觀風分外榮。恩許先塋來奠謁。凄風感淚瀉如傾。原韻 退溪先生遊宦來歸見敝廬。眼中兒姪集魚魚。悲風不盡三杯奠。常棣歌成淚洒裾。兄專一道弟專城。人比還鄕晝錦榮。富貴一毫何足詑。勉修先業永無傾。</text>
<title>陪李相公泛舟汾川。次景浩韻。</title>,<text>凜冷初冬日。江村欲暮時。喚船方載酒。按譜更調詞。疏散臞仙貌。淸修老鶴姿。德將猶自醉。不覺累僛僛。附聾巖詩江頭橫小艇。歌鼓雜陳時。赤壁蘇仙句。潯陽白傅詞。秋山新帶瘦。落日遠含姿。爛熳舟中興。看他舞袖僛。景明以淸洪監司。景浩以基川太守。同來焚黃。仍訪聾巖。</text>
<title>次靈芝精舍韻</title>,<text>功名鷄肋笑區區。舊隱重尋十載遊。廬嶽却要眞隱計。白蓮須結淨修謀。林泉競自呈慳祕。巖壑爭將闡奧幽。宴坐俯觀奇勝槩。一時收拾送簾鉤。</text>
<title>和贈別長律。敬呈聾巖大人案下。</title>,<text>晩年頤養更無餘。滿架仙經與道書。丘壑風流眞雅性。煙霞身世獨閒居。同攀危磴風生腋。共汎澄潭水濺裾。怳入武夷遊九曲。幔亭高會此何如。</text>
<title>次孝子庵餞席。絶句。</title>,<text>相隨共把去年杯。却喜親朋畢竟來。縱使明年當有約。情深自是更徘徊。原韻 退溪先生去年此地把離杯。一歲分飛又再來。若使年年爲此別。臨岐不用重徘徊。溫溪西踰一嶺。有孝子庵。庵前有林野閒曠。去年九月。兄以右尹。受恩暇來鄕。滉時爲丹陽。亦追到。將還。宗族敍別于此。適一期。而今又同來。續作去年之別。旣幸其然。又歎繼今之難必。故有是句云。</text>
<title>次豐基郡衙夜飮。絶句。</title>,<text>不須馬首萬重山。只恨今宵苦易闌。明日嶺頭回望處。齊雲突兀出林端。原韻 退溪先生往來三宿戀基山。紅燭淸琴夜向闌。莫笑罇前舞風竹。宦遊離別苦多端。</text>
<title>次舍弟景浩矗泠臺韻 二首</title>,<text>神輸鬼役築層臺。一夜能成待我來。眼力只應天隩覷。暫時斸破白雲堆。西日晻晻苦不遲。躊躇橋畔酒闌時。雲山聽我丁寧說。好待明年來有期。原韻家兄湖西節。受由來鄕。滉時叨守豐郡。送迎皆于竹嶺。始於腰院之下。得一勝地。闢爲兩臺。其東曰棧雲。取兪㵢溪竹嶺行百盤棧雲邊之句而名之也。其西曰矗泠。取佔畢齋遊頭流山詩雲根矗矗水泠泠之句而名之也。峽曰雁影。卽杜詩所謂鴻雁影來連峽內之意也。橋曰消魂。卽江淹別賦黯然消魂者惟別而已之語也。臨別。兄謂滉曰。汝無去郡。明年。吾當復來。奉杯於臺上矣。其翌日。追寄兩絶云。爲破天荒作一臺。鴒原棠茇送迎來。泠泠恰似懽情溢。矗矗眞如別恨堆。雁影峽中分影日。消魂橋上斷魂時。好登嶺路千盤險。莫負明年再到期。</text>
<title>別後。寄景浩弟。</title>,<text>綴行相送遠登臨。林木陰森洞壑深。新築棧雲臺百尺。創開雁影峽千尋。離杯有盡情何極。別意無窮日欲沈。跋馬踟躕屢回首。風聲溪響摠悲吟。次韻相逢倏已別期臨。杯酒離筵肯訴深。人事百年難會合。臺名千古始搜尋。菟裘計拙猶堪老。宦海身游莫自沈。棣萼分輝遮一嶺。來詩三復更長吟。</text>
<title>奉呈金獻可 珣 ○時爲忠淸都事。</title>,<text>萍迹飄零泊異鄕。故園歸思夢蒼茫。關山白雪方迢遰。節候玄冬正閉藏。失侶可哀南雁叫。敝裘誰憫北風涼。同僚幸遇同心客。造物還猜阻酒觴。飄零一作天涯。</text>
<title>寄問金獻可 三首○時獻可病留淸州。</title>,<text>一出州城去住分。停驂回首滿天雲。相逢只恨瓜期近。造物寧知更惱君。岐路東西自此分。相望只有去來雲。一方機務多煩劇。起我疏慵孰繼君。交情自有淺深分。冠蓋西都鬧若雲。屈指計今來代者。知心久契有如君。</text>
<title>和寄舍弟景浩</title>,<text>蒼頭之回。得奉報簡。兼得簡末惠句。慰慰。卽因金子之歸。和寄一粲。寒囱咄咄但書空。歲暮鴒原戀不窮。有客一杯還對酌。凄凄樓外北來風。</text>
<title>爲君難賦</title>,<text>嗚呼。莫大者天下。莫尊者人主。以至尊而居至大。羌庶務之所聚。然克綏厥猷者爲后。信爲君之不易。據天位而治天職兮。代天工而撫字。億兆之率皆臣伏兮。固尊寵之莫媲。非聰明才智之秀出兮。孰能任乎厥職。況撫我虐我之有戒兮。當保惠而勤恤。然一心之攻衆兮。又萬幾兮至煩。小不戒乎怠荒兮。衆慝乘而窺閽。宴安怠惰。足以肇荒淫之端。奇巧珍玩。可以發奢泰之根。甘言卑詞。僥倖之門自開。附耳屛語。讒賊之謀潛入。競投機而抵隙。引君心於邪僻。王道以之而偏黨。其能建乎民極。神憤恨而不祐。民怨咨而反德。曷朽索之能馭。儘民嵒之足畏。終天命之亦絶。又誰咎而誰罪。墟累世之社稷。覆先祖之宗祀。夫豈有他故兮。莫克艱之所致。噫歷代之人君。孰此位之知艱。仰虞朝之賡載兮。謇君臣之責難。逮三代之明后。亦遵道而不忒。奈何後世之昏庸兮。徒崇高焉是欲。九重深闕。般樂是事。八珍佳味。厭飫而已。謂莫我尊。傲賢而慢士。謂莫我智。拒諫而矜己。曾不知天命之不易。詎安知保民之要道。哀時君世主之一律保天祿者益少。儻非夫子之至聖。孰能提此語而陳說。聊奮藻而作賦。警後世之人牧。</text>
<title>攲枕看兒戲賦</title>,<text>洛城之南。天津之側。有一先生。蓋世才略。高臥羲皇。十年安樂。諒與世而相違兮。獨優游於丘園。樂閒中之今古。玩醉裏之乾坤。▣▣乘其小車兮。偶有止乎華堂。觀半壁之丹靑兮。寫小兒之迷藏。噫畫師之善幻兮。夫何爲此戲劇。爲摩挲以興歎兮。竊有感於胸臆。喟因此而喩彼兮。作世人之警策。晴囱靜裏兮。雖堪目前之玩娛。回視當世兮。可憫時事之歎吁。聊寄興於短章兮。書彩屛之一幅。意愈微而愈深。辭若戲而實篤。於戲兮主人。縱傍觀兮奚識。非爲畫之是玩兮。亦非詩之是喜。乃微意之有在。爲時事而然爾。憤南人之執拗。已專權以用事。誘群小以竝進兮。共盤據乎庶位。紛變亂其舊政兮。毀列祖之成規。衒智舞術兮。弄君父若童兒。矯詐逞▣兮。誣上天如偶人。希高慕古兮。擧周禮以次陳。徇私罔利兮。竊泉府之遺制。無麟趾之美意。有桀紂之慘酷。紛紛擾擾。有何所裨。徒斲喪乎國脈。孰云有類於兒戲。反爲禍之孔極。百年之宗社將危。億兆之生民塗炭。嗟先生識慮之卓絶兮。非斯畫之徒玩。故能翫心於高明。終自潔於亂世。然聖賢之一身。任斯世之經濟。起扶顚而持危。乃不負乎所畀。夫何傲然以稱情。從物外以遂志。外天下以不援兮。誠有異乎憂世之君子。雖然時無不可。時或不利。道無不可。道或不行。陰陽交變。治亂迭生。歷觀今古。興衰常理。大運至此。天亦無如之何矣。小用其道。亦非吾所冀也。大才宏智。安得與小兒輩爭先也。苟曰不然。當就驗於天津之杜鵑也。嗚呼嘻噫。</text>
<title>登單于臺賦</title>,<text>邈氈裘之絶域。有高臺兮中峙。非巡狩之所幸。皇胡爲乎來此。昔劉漢之五葉。有武皇之御宇。凜英武之蓋世。志遠駕乎前古。惟朔方之獷俗。世爲患於中土。自前代之帝王。莫不懷來而綏服。逮建元之初載。赫斯怒而奮發。憤遺憂於平城。爲高祖而一雪。席富強之兵力。發遠大之方略。爰命將而授師。期犁庭而熏穴。窮瀚海而逐北。威已振於沙漠。肆雄心之未快。御六龍而親征。壯軍容於萬里。自甘泉而啓行。指朔野而長驅。冒穹廬而深入。鉦鼓殷而動地。干戈凜兮耀日。睠玆臺之一隅。截然王師之所臨。奄一登而雄顧。廓四望其無陰。空水草兮滿目。但殺氣之浮浮。壯氣騰於半空。天山鬱其雲愁。奪天驕之老魄。空漠南之王庭。湔汚衊於祖宗。答恨怨於黎甿。誠曠代之未有。功可配於一匡。然彼類之兇悍。復桀驁而強梁。輒相仇而反報。終物故之相當。恨未見降虜於漢庭。空使老蘇。卿於大窖。況治之以不治。與羈縻之不絶。玆帝王之要道。夫豈有心於窮黷。且旣與之相較。已非王者之所貴。又何必耀武而誇威。至從事於邊鄙。輕萬乘於天下。抗雌雄於犬豕。竟生民兮何補。慘肝腦之塗地。歲連兵而禍結。卒虛耗乎中國。瞻前而顧後。援一世而永惜。夫豈徒▣▣▣亦虛▣▣▣▣說方士之誕術。謂神僊之可求。封禪祈醮之畢擧。土木興造之無休。自汾陽而至岱。放海右而不息。雖不曰無事而▣▣。實是虛暇而遊樂。儻非天誘其衷。幾續亡秦之覆轍。噫。唐虞世遠。王道已熄。文敎不敷。智力相角。孰勝孰負。講和結昏。內外無辨。冠屨誰分。漢帝此擧。壯則有矣。比於帝王之事。何足尙矣。</text>
<title>白鹿洞</title>,<text>衰季斯文晦。擧世顓愚蒙。六經道已廢。異敎驚盲聾。懿彼先覺民。慨然來山中。卜地結茅屋。多士紛追從。一區絃誦聲。怳若鄒魯同。後來遭亂離。蕪廢生蒿蓬。皇天未喪文。篤生我文公。幸從南康軍。夙駕山之東。徘徊山徑側。懷舊心忡忡。白鹿今何歸。但見堂基崇。感歎不能止。斬林役衆工。東西庠序廻。南北門堂通。緣階溪汨㶁。繞屋山蔥蘢。菁莪日長育。道德修厥躬。昔人雖已往。妙契得其宗。雲山已同趣。風月更無窮。萬古傳心學。到此方折衷。嗟哉子朱子。洙泗配厥功。高蹤孰能繼。山水空玲瓏。千載聞遺風。不覺心神融。明誠昭訓在。敬佩窮長終。</text>
<title>詠雪</title>,<text>橫吹入座送輕寒。沒盡山川勢漸漫。欲認君家猶未辨。靑煙一抹出松端。曉囱久訝幽沈色。靜聽猶聞淅瀝聲。晩對四圍渾一▣。乾坤宛作玉壺淸。聯牀談屑助淸寒。世事悲懽語轉漫。咫尺街泥隔浩蕩。如鴻安得過蘇端。如綿是何易消釋。若玉嫌無落地聲。但喜對牀貪玩處。煖爐斟酒不勝淸。</text>
<title>逸題</title>,<text>拙政何能及屬城。多慙父老謾稱明。一年坐嘯黃堂上。幾許荒村未訴情。按海西時作</text>
<title>逸題</title>,<text>高原如局勢寬平。睥睨連雲有古城。漠漠海山天欲暮。離離禾黍雨初晴。田間饁婦携兒去。隴上耕牛帶犢行。賽罷社林人盡醉。婆娑歸路暑風淸。</text>
<title>逸題</title>,<text>江柳春風翦綠羅。山花開處錦紋多。名區正欲留連飮。勝地那堪取次過。可惜英雄如去鳥。更憐日月似奔梭。佳辰莫把枉拋擲。須向罇前聽艶歌。經過羽人國。停驂試暫留。靑山朝暮色。黃渭古今流。煙淡漁村外。月生松嶺頭。玄琴與鐵篴。小酌記淸遊。按湖西巡道時作</text>
<title>甲申孟秋十五日。龍山翫月聯句。七十三韻</title>,<text>龍壽山中寺。招邀集友生。季浩○退溪先生初字 初涼時已至。積雨更新晴。景明 洞府昏將入。松巒月欲明。長卿○閔公龜瑞字 瑞光流玉宇。素彩散雕櫺。景明 碧樹陰斜砌。遙岑影落庭。長卿 龍珠浮水國。仙鏡出雲扃。質夫○金公士文字 素態淸無滓。氷容瀉劇精。宗之○鄭公孝宗字 星河漸明滅。蟾桂正輕盈。季浩 玉兔趺居樣。姮娥宛轉形。景明 廣寒棲冷落。藥臼擣伶俜。季浩 白鷗難專色。寒螢乍奪熒。質夫 幾修煩斧利。誰洗費河淸。團扇千年影。孤輪萬里程。長卿 盈虛分晦朔。躔度粲璣衡。季浩 今古許多照。東西知幾行。本爲羲氏配。長作玉皇睛。質夫 若木行休次。扶桑卽啓征。景明 坎離從出入。晝夜孰催令。季浩 薄蝕知爲沴。揚明自應禎。景明 九霄寒色迥。四海練光橫。宗之 托質遙空遠。飛精大地宏。質夫 定周時序定。成閏歲功成。長卿 宇宙通虛白。山川徹淑晶。大年○李公壽苓字。先生從弟。 影沈雲夢澤。光照岳陽城。筮卿○閔公蓍元字 山室愈淸冷。華堂亦麗英。長卿 樹林同一照。烏鵲自多驚。宗之 砌下寒螿咽。松梢別鶴鳴。大年 鵑聲林外送。猿叫壑中聆。敬夫○李公寅字。先生從子。 寂寂良宵半。湛湛白露零。季浩 山空靈籟爽。風警挂琴鏗。質夫 堂迥淸光透。囱虛灝氣迎。敬夫 分明尋蠹簡。暗淡錯連甍。景明 絶境寰中得。瑤臺夢裏經。季浩 胸懷傾沆瀣。襟抱襲淸泠。景明 怳惚淸虛府。依俙白玉京。敬夫 遙思飄碧落。逸氣遶滄溟。質夫 似有蘇門嘯。如聆子晉笙。季浩 將騎靑鶴背。可馭紫雲輧。景明 訝陟崑崙頂。疑遊王母屛。長卿 仙娥邀玉府。羽客揖蓬瀛。景明 脫蛻非難遂。荒唐奈爾營。質夫 要須修志業。何必羨喬彭。長卿 赤壁悲蘇子。芙蓉笑石卿。何如對明月。共自倚風楹。景明 至樂何求得。高懷自在贏。質夫 固知夜氣靜。無復利根萌。長卿 浩致生風標。淸談碎屑瓊。景明 天敎成會合。心許必幽貞。季浩 輔善存三益。堅心守一誠。偲偲敦勉意。切切眷懃情。質夫 松柏相期節。芝蘭共託馨。長卿 時乘坡老興。屢擧謫仙觥。共 筆陣驚千鬼。詩鋒破萬兵。敬夫 百年靑簡業。萬事白鷗盟。季浩 物外多成趣。塵間肯聘名。質夫 浮雲同富貴。草芥等簪纓。敬夫 高枕懷堯澤。虛心樂道亨。叔蕃◇孫公藟字 只希伊洛旨。何論老莊評。長卿 玉磵人誰過。天津詠未賡。懷人增慨歎。憶古每怔怦。季浩 豈但徒欽羨。要當會我靈。敬夫 鵝湖師格論。蓮岳慕嘉聲。質夫 鹿洞思深省。龍門味大羹。長卿 悠悠更戀戀。耿耿復惺惺。感激螢囱晩。徘徊歲月傾。景明 勞勤須壯日。悔恨奈衰齡。質夫 舊學相溫理。新知互發硎。景明 聖言多懇至。賢敎亦丁寧。敬夫 庶辨天人際。將窮義理平。宗之 遺編如可續。妙響若爲聽。珍重交須勉。藏修愼勿輕。共聯玆警律。聊擬古盤銘。景明 月落相携罷。凄涼到五更。共</text>
<title>和寄舍弟景浩</title>,<text>鼎鼎光陰不可追。功名那敢恨衰遲。違離兩地多懷抱。風雨相尋定幾時。東郊相對雨中樽。草草深懷半未論。漂泊海西今歲暮。未歸時復獨臨軒。丁未至月。書于海州客館。</text>
<title>貞夫人挽詞 退溪先生</title>,<text>延安金譜舊簪纓。今復移天得顯榮。半世已多徵吉夢。中途何遽作哀惸。恩霑夜隧年雙九。慶到兒官月缺盈。弱草驚塵誰不痛。歸依還幸是同塋。</text>
<title>貞夫人挽詞 具柏潭 鳳齡</title>,<text>家聲蘿葍遠綿綿。鸞鏡餘生七十年。萬事驚心哀徹骨。雙珠入夢淚交泉。復官霈澤淪黃壤。任子鴻恩荷昊天。龍劍却成長夜會。只應悲喜兩茫然。</text>
