<title>次牧童詞 十三歲時作</title>,<text>日初出。牧牛淸溪曲。日已暮。牧牛歸村谷。春天細雨下濛濛。雨濕山頭山草綠。牧童相逢戱隴頭。蘆管一聲騎黃犢。</text>
<title>次光山守韻</title>,<text>使君吟得一篇成。遙慰前宵未盡情。問月樓中杯酒爛。觀風閣上笑談淸。牙絃已覺醒鍾耳。俚語還慙和郢聲。別後何時陪杖屨。西湖春日許相迎。</text>
<title>次李生省吾贈別韻</title>,<text>却喜吾朋自遠來。靑眸共向客中開。鄕心易動琴三疊。別意難輸酒一杯。北去行裝愁凍雪。南來消息訪寒梅。題名鴈㙮君須勉。分竹明春我亦廻。</text>
<title>題沃溝官亭</title>,<text>池上新亭望翼然。登臨怳若挾飛仙。水宮簾箔疑無地。蓬島煙霞別有天。風動晩荷香滿斝。月籠疎竹影侵筵。箇中誰識官居勝。太守公餘領得專。</text>
<title>嶺南御史時行到尙州述懷</title>,<text>羸驂倦僕向炎維。行色尋常路不疑。北極遙瞻雲萬里。南程默筭月三虧。空城木落悲秋盡。旅舍燈寒覺夜遲。借問使君還幾日。欲題凡鳥更躕踟。</text>
<title>紅流洞題僧軸</title>,<text>欲訪仙人跡。閒登學士臺。山僧如有約。暝踏水聲來。</text>
<title>玉堂直廬。與南學士伯珍詠芍藥聯句。</title>,<text>當階紅藥笑嫣然 珍。落盡春花獨自姸。金帶異徵先輩事 亮。玉堂幽賞古人篇。濃粧半洗霏微雨 珍。艷態偏呈淡抹煙。草罷詞頭看正好 亮。共將餘興染華牋 珍。</text>
<title>直廬夜雨。與南學士伯珍，閔內翰聖猷聯句。</title>,<text>明燭華堂好會成 亮。枕邊仙漏已三更 珍。雨聲聒耳宜高語 猷。時事關心合細傾 亮。簪筆草綸榮反懼 珍。問田求舍計將營 猷。何當與爾同歸去 亮。手弄滄浪詠濯纓 珍。</text>
<title>直廬與南伯珍聯句。寄萊伯朴衡聖。</title>,<text>萊州太守近何如。一別居然歲已除 珍。墨綬君今分漢竹。靑綾我尙滯周廬 亮。愁添嶺外雲歸處。夢罷樑間月上初 珍。良吏璽褒應不遠。佇看他日下徵書 亮。</text>
<title>與南伯珍，李仲剛，閔聖猷聯句。別魚川察訪。</title>,<text>好去魚川李督郵。今君行色勝遨頭 珍。身閒不管荒年政。地僻仍成暇日遊 亮。幾向尊前携粉黛。時從櫪上點驊騮 剛。南天尙有瞻雲戀。誰慰門閭鶴髮愁 猷。</text>
<title>六月十九日。宣賜甘瓜一盤醍醐一椀于玉堂。仍下敎曰。日氣薰蒸。宜以此沃渴。恩至渥也。謹將荒拙之語。以寓榮感之忱。奉銀臺諸詞伯要和。</title>,<text>暑軒無物滌煩蒸。佳貺偏誇分外承。玉椀盛來香味冽。金盤擎出露華凝。瓊漿溜溜甘踰蜜。蘇水沉沉冷亞氷。珍重主恩期一報。種瓜何必學東陵。</text>
<title>送尹令仲綱宰成川</title>,<text>成川佳麗舊名都。太守官尊下大夫。金袋暫時辭寵渥。板輿隨處極歡娛。江山自古因人勝。民物如今待子蘇。共惜朝賢方遠出。會看徵札下雲衢。</text>
<title>箕營作假山板池。因構小亭漫詠。</title>,<text>石作崗巒板作塘。小亭新構更添光。風來水面凉侵席。雨洗山容翠滴裳。這裏誰分眞與假。公餘端合詠兼觴。回思舊築應蕪沒。對此歸心不禁長。</text>
<title>次尹台仲綱韻</title>,<text>山下柴扉晝不開。小庭春雨夢中來。司農重負辭仍卸。問舍閒行去復迴。佳節幸逢無限景。故人相勸有情杯。明朝更趁漁翁釣。歸興悠然不自裁。</text>
<title>奉賡大報壇御製韻</title>,<text>新築靈壇奠玉親。卜禋還用舊王春。圜丘俎豆欽初擧。皇極威儀儼復陳。厚德箕封存社稷。深羞髯婦尙冠巾。寧陵大志文孫繼。殷禮千秋永式遵。</text>
<title>次崔重汝韻</title>,<text>細草生庭柳拂墻。一年春色政芬芳。晴帆㺚水歸心促。晩笛牛坡引興長。理釣君誇江鱠細。提筐我愛野蔬香。明時决退違初計。魂夢應懸魏闕傍。</text>
<title>望宸樓次尹台韻</title>,<text>淸江何處訪幽居。短棹乘流任所如。親友舊情三盞酒。主人閒趣一床書。冲襟討盡言言欵。往事懷來物物虗。怊悵明朝生別恨。夕陽歸路更徐徐。</text>
<title>述懷呈洞台</title>,<text>淹病經旬萬事磨。始知浮世夢南柯。駑奔險路宜遭蹶。雀噪空門可設羅。靑眼已嘆塵裏少。白毛偏㥘鏡中多。向平婚嫁何時畢。煙雨長江拂綠簑。</text>
<title>宋判書奎濂輓</title>,<text>明時勇退古猶難。林下淸名獨保完。戀結九重常有夢。身閒三徑若無官。聖恩優老躋崇秩。耆畵傳神聳後觀。存沒世間何所憾。更看兒陟主文壇。</text>
<title>寄洞台</title>,<text>淹病終南客到稀。幽居寂寞似禪扉。回看宦海風濤惡。却恐餘波射我衣。</text>
<title>望宸樓</title>,<text>移舟獨上望宸樓。細草閒花一徑幽。借問主人何處去。無心惟有泛波鷗。</text>
<title>申相國琓輓 二十韻</title>,<text>忠孝傳家業。才猷命世珍。秉心要正直。當事著忱恂。雅望瞻山斗。丰儀想鳳麟。鵬程高縱靶。鵷列儼垂紳。選部恢公道。台垣秉國匀。萬言經濟說。一節險夷均。黨議排人甚。孤忠去位頻。讒深憎蜮鬼。理正質天神。身厄心猶泰。君明枉遂伸。東山方隱几。北闕幾宣綸。報主誠忱切。憂時疾病因。災胡纏木稼。痛忽徹楓宸。存沒知關運。安危孰佩身。貞觀亡一鑑。元祐有完人。厖慶留庭玉。鴻名首鼎茵。登門經幾載。吐席廁羣賓。許與都忘歲。慇懃更約姻。我公今已逝。先輩復誰親。謦欬徒懷曩。風姿奄隔晨。公私無限淚。臨輓倍沾巾。</text>
<title>訪郊居</title>,<text>夏日陰陰雨霽初。公餘匹馬訪郊居。塵纓欲向澄江濯。其奈沙鷗笑殺余。</text>
<title>箕城漫吟 癸巳○燕行時作</title>,<text>發軔郵程奄浹旬。箕城此夕始停輪。三千里外乘槎客。十四年前按節人。釵䯻已多新面目。江山宛帶舊精神。追思一路觀風日。化蔑甘棠媿寫眞。</text>
<title>憶諸兄諸姪</title>,<text>西郊落日別愁縈。驛路迢迢接塞城。旅枕未成千里夢。他鄕政遇一陽生。雪中征役偏憐病。關外音書但寄情。幹事東還知不遠。須將樽酒好相迎。</text>
<title>九連城</title>,<text>燕山萬里道途賖。征役勞人髮盡華。每說龍灣同異域。到今回望似吾家。</text>
<title>連山關</title>,<text>杳杳燕山路。蕭蕭駟馬行。氷過三大水。露宿九連城。左袵驚殊俗。同文憶大明。天心猶未厭。那復見河淸。</text>
<title>靑石嶺</title>,<text>崎嶇嶺路過逶迤。雪裏胡風冷逼肌。悵望草河何處是。聖君歌曲小臣悲。</text>
<title>遼東途中 二首</title>,<text>一旬驅傳度全遼。大野茫茫極目遙。燕塞方冬愁去路。鴨江何日返征軺。侏離絶類言難曉。操縱由他憤莫消。弱國寒妻眞善喩。空看尺劍坐長宵。其二遼塞驅馳八渡河。客中東店幾回過。江山不逐興亡變。堞壘曾經戰伐多。往跡雲空心自感。羇愁日集鬢全皤。今行事事皆辛苦。唯幸長程日氣和。</text>
<title>廣祐寺 二首</title>,<text>遼城落日駐征軺。白㙮依然鶴影遙。往蹟試看碑上記。不知年代是何朝。其二遼陽此夕蹔經過。城郭依然鶴影遐。野外單于新築壘。村前太子舊奔河。衝霄白㙮知何代。耀日朱甍認佛家。欲向遺民徵往事。悠悠傳說捴歸訛。</text>
<title>爛泥堡途中</title>,<text>平生不信堪輿說。今到遼燕益驗知。郊野盡埋卿相骨。子孫猶得繼裘箕。</text>
<title>次兪台寧叔邊城韻</title>,<text>薊北關山道路遙。征車軋軋馬蕭蕭。盧龍往蹟懷前代。化鶴遺蹤訪舊遼。未向漢庭輸歲貢。謾將豳幣聘天驕。何當幹事離玆土。鴨水春風好返軺。</text>
<title>又次兪台松杏堡韻</title>,<text>聞說關東古戰塲。敗城殘壘接遼陽。朝天舊路輸金幣。倚壁中宵撫劍鋩。宜把險夷看素守。可將忠信服殊鄕。排愁强欲題詩句。久廢吟哦媿拙荒。</text>
<title>寄回還謝恩副使權台有道</title>,<text>十三日到十三山。此去何時幹事還。聞道故人先復路。定知今夜宿東關。</text>
<title>寧遠衛贈權台</title>,<text>久作殊鄕客。堪憐弱國臣。漢儀懷舊日。豳幣痛今辰。子已回征旆。吾方促去輪。相逢仍卽別。愁緖益紛繽。</text>
<title>祖大壽大樂牌樓</title>,<text>四世登壇古亦無。皇恩偏向爾家殊。當年不與城俱破。釁罪千秋可勝誅。</text>
<title>貞女祠</title>,<text>貞女千秋有古祠。至今遺像帶深悲。應知化作頑然石。不識人間遠別離。</text>
<title>孤竹城</title>,<text>千秋孤竹國。雙節采薇人。諫伐爭扶義。辭封各得仁。廟前風颯颯。臺下水粼粼。遠客來瞻拜。淸芬挹更新。</text>
<title>永平途中</title>,<text>何年虜騎入關門。往事傷心不忍言。大地卽今殊內服。外夷從古亂中原。衣冠盡化氊裘俗。堡壘渾成羯狗村。天壽山空香火冷。小邦無復答皇恩。</text>
<title>除夕</title>,<text>一入烏蠻舘。流光欲發春。殘年除此夕。遠日値今晨。罔極恩難報。無涯痛莫伸。遙知齊會夜。倍憶遠遊人。</text>
<title>次從兄韻</title>,<text>遙憶元朝趁鷺班。獨憐今夕滯燕關。蠻庭拜叩憑殊俗。越客吟哦戀故山。可耐衰年經遠役。定從歸日丐長閒。行裝只許攜書軸。猶愧曹公幹事還。</text>
<title>漫吟</title>,<text>蠻舘深深鎖月餘。客中愁緖未曾舒。年徂異域身全老。路隔鄕山夢亦疎。臘後音書今始得。日邊消息更何如。歸期早晩猶難卜。倘趁來旬返使車。</text>
<title>次兪寧叔燕京發行韻</title>,<text>幽繫三旬飽苦辛。謾勞魂夢近楓宸。來時塞上經殘臘。歸日途中値暮春。政喜朝陽初出郭。何妨灤水更停輪。行廚莫說無兼味。東店猶甘野菜陳。</text>
<title>戀闕</title>,<text>龍樓旰食近何如。異域無緣候起居。遙想鴨江歸渡日。百憂應解一封書。</text>
<title>漫吟</title>,<text>提將金幣入幽州。征役酸辛白盡頭。客裏逢春仍二月。愁中度日若三秋。拘囚不異南冠楚。禮樂難瞻上國周。遼塞幾時馳轄去。免敎腥祲染衣裘。</text>
<title>燕京</title>,<text>燕都全盛憶前朝。亂後繁華尙未凋。寶馬香車連大道。丹樓翠閣接層霄。人多北産咸稱健。市積南珍亦擅饒。可惜皇王興刱地。百年腥運屬天驕。</text>
<title>出朝陽門</title>,<text>燕城春日客初歸。東出朝陽快若飛。遙想此行臨鴨水。岸花汀草正芳菲。</text>
<title>通州</title>,<text>繁華自古說通州。百隊旗亭萬軸舟。鬻寶商胡喧滿路。簪花漢女笑憑樓。環城置廩堆紅腐。列柁成橋駕碧流。朝日東門馳轄去。遠郊煙柳綠將柔。</text>
<title>次煙郊鋪壁上韻</title>,<text>朝日三河路。東風吹客衣。薊門知不遠。煙樹望依微。</text>
<title>薊州</title>,<text>近陲雄鎭說漁陽。塞上無如此鎭强。西挹帝京爲翰蔽。北隣戎敵作關防。誰知永樂興龍地。久作完顔牧馬塲。穢德由來天所厭。域中何日掃攙搶。</text>
<title>次朴生水明樓韻</title>,<text>水明亭子枕江涯。名勝爭稱第一家。帆帶晩風歸極浦。鴈隨斜日下平沙。原頭牧笛酬漁唱。檻外汀煙接島霞。登眺四時淸致足。春來不獨翫芳華。</text>
<title>憶新村李相公</title>,<text>三載周旋一夢如。出城何處合幽居。孤忠益切罹讒後。聖意猶憐盡瘁餘。已識金縢開卜冊。行看赤舃返中書。邇來畏約無窮日。獨掩江扉歎闊疎。</text>
<title>漫吟</title>,<text>高閣登臨興不疎。江村物色畵難如。飛飛海燕春歸後。泛泛波鷗雨歇初。浦口風生船挂席。磯頭水漲網收魚。優閒自在從吾好。却恐時猜到此居。</text>
<title>次鈍遲齋主人韻</title>,<text>爾我生年共在庚。如何白首獨無成。才高輒後孫山第。跡屈還先鄭谷耕。村號鈍遲仍揭額。志存謙牧欲逃名。回看宦路多傾奪。却羨幽棲世莫爭。</text>
<title>牛坡待月呼韻</title>,<text>東山月初出。霽色十分添。望處嫌高柳。迎來喜短簷。醉眠君莫愛。淸翫我無厭。夜久猶憑檻。沉吟不下簾。</text>
<title>題牛坡二憂堂</title>,<text>不必隆寒始索裘。早宜林壑樂時休。郊居適意歸將老。國事關心退亦憂。得失元知同塞馬。閒忙只可辨陶牛。試看野水無風浪。平處方能作穩流。</text>
<title>敬次同春尤齋兩院恩額韻 二首</title>,<text>魚水當年契遇深。兩賢徽躅入追欽。遺祠特遣宸題降。近侍遙擎寶額臨。已幸斯文回旺泰。寧容異說肆詖淫。華山屹屹興巖峙。道脉千秋接二岑。其二俎豆有儀廟宇深。先生至德後人欽。堂留魯邑絃歌在。洞得崇禎日月臨。世降幾嘆斯道厄。時淸自熄彼朋淫。吾王病裏尊賢意。寶墨煌煌映兩岑。</text>
<title>次寄鄭台仲淳 二首</title>,<text>知子歸心水共流。恰如松老返南州。卽看消長殊前後。何遽明時决退休。其二剛介元來知寡合。挂冠還欲入山深。揚淸激濁惟公責。莫漫東岡守素心。</text>
<title>敬次靈沼亭御製韻</title>,<text>靈沼何年號此亭。瑞荷依舊自開零。先王盛德今王孝。至矣難容句語形。</text>
<title>王子延齡君輓</title>,<text>聖駕臨喪哭盡悲。嗚呼公子倘能知。七年侍藥仍成瘁。萬壽稱觴竟阻儀。純孝可徵宣諡日。令姿猶想押班時。重宸悼惜差堪慰。髧彼螟兒足繼基。</text>
<title>戊戌秋解議政在牛坡漫吟</title>,<text>平生持論戒淫朋。積謗如山愛亦憎。從此世情看冷暖。任他時議笑模稜。衰髯惡白常抛鏡。病眼羞明欲廢燈。解職優游雖適願。久逋恩召罪彌增。</text>
<title>渡灣次副使韻 辛丑○燕行時作</title>,<text>幾日留灣舘。今朝向薊門。過江官餉絶。投店客廚分。塞路泥埋轂。胡風冷掣旛。想來征役苦。愁緖自繽紛。</text>
<title>松站次書狀韻。兼示副使。</title>,<text>胡風捲地暗沙塵。客路迢迢思轉新。東店未過春已盡。不知何日作歸人。</text>
<title>會寧嶺大風仍雨雪</title>,<text>重將豳幣渡龍灣。異域何時幹事還。前度山川多領略。老來原隰倍間關。漫天雨雪沾征旆。鎭日風沙蔽客顔。安得飛臨灤水上。濯塵淸瀨蹔偸閒。</text>
<title>過安市城</title>,<text>壯哉安市一孤城。能抗唐家百萬兵。山上至今遺堞在。奈何千載不傳名。</text>
<title>遼東寄書狀</title>,<text>遼陽城外駐征鞭。蕃落依俙似昔年。一抹暮煙籠遠樹。半輪晴月滿前川。臨流便欲煩襟濯。坐夜還忘旅榻眠。從此沿途無淨地。可堪隨處近腥羶。</text>
<title>小凌河偶吟</title>,<text>行盡關河舊戰塲。客途風物剩凄凉。平蕪漠漠連千里。遠岫蒼蒼接大荒。原野馬閒遊獵罷。堡村人鬧戱觀張。至今烈士傷心處。惟有荊榛繞敗隍。</text>
<title>東關漫吟</title>,<text>征役三旬未蹔閒。客程桃李半凋殘。胡兒亦解春堪惜。折取花枝不厭看。</text>
<title>過新安見明朝諸公墓有感</title>,<text>郡城斜日駐征鞍。野外荒墳捴達官。檟爲樵侵枝未老。碑因苔蝕字無完。古樓扁額猶堪記。昭代衣冠不復看。借問子孫何處在。可憐香火百年寒。</text>
<title>漫吟 二首</title>,<text>使事蹉跎尙未完。舘門防禁亦多端。險夷寧或胸中滯。操縱惟當度外看。漫句得來忘晝永。閒碁圍處坐宵闌。秪憐家國縈懷抱。歸夢關山不道難。其二空舘寥寥月正明。思歸遠客若爲情。通衢擊柝傳宵警。近寺鳴鍾報曉聲。打碎鄕心愁易結。驚廻旅枕夢難成。欲題詩句寬懷抱。頗覺吟邊意未平。</text>
<title>又示書狀</title>,<text>駄病長途忍渴饑。三旬跋涉到燕畿。行餘睡倒憐身倦。梳罷頭輕感髮稀。迹似南冠牢被繫。心如老衲靜忘機。彼胡操縱眞堪笑。幹事何關早晩歸。</text>
<title>館中記實</title>,<text>舘門深鎖似圓扉。幽繫三旬苦未歸。案有積書能禦睡。盤無兼味僅充饑。傔童擲骨爭餘筭。郵卒拈針補弊衣。去趁新凉非惡事。肯敎愁緖擾心機。</text>
<title>副使書狀以余之决歸爲不可。次歸字韻以示意。</title>,<text>寂寞郊居久掩扉。主人何事未言歸。三間弊屋能容膝。數頃荒田足免饑。已愧冥行隨夜漏。將看野服換朝衣。知吾此計緣衰病。不是忘情遠世機。</text>
<title>詠石榴</title>,<text>不隨桃李媚春風。獨自開花五月中。恐被美人裙色妬。數枝偏傍佛家紅。</text>
<title>六月初八日</title>,<text>喬山劍舃邈難追。歲序居然已返朞。未死孤臣逢是日。如喪至痛倍當時。誰憐異地呑聲哭。謾想靈宮載事儀。三十六年成往跡。此生何處答殊知。</text>
<title>初伏漫吟</title>,<text>苦炎無處避。藤簟坐宵分。地溽如蒸氣。天垂欲雨雲。飮氷難救渴。搖扇不禁熏。遙想嚴廬下。微誠倍戀君。</text>
<title>到通州。風氣頗凉漫吟。</title>,<text>長途盛熱若爲行。却喜今朝風日淸。天意似憐征客苦。故敎凉氣未秋生。</text>
<title>段家嶺滯雨。述苦懷示書狀。</title>,<text>暑雨通宵未暫休。茫茫平陸水橫流。纔離苦海人爭快。旋値淫霖客轉愁。濕鵲査査藏樹裏。泥蛙閤閤近床頭。行程百里三踰日。可耐今朝又滯留。</text>
<title>籬中遣懷 壬寅南遷時作</title>,<text>重籬何窄我心寬。物理宜從靜處看。劉老豈曾愁遠惡。坡翁惟自任飢寒。仁天曲庇生猶許。瘴海雖遷死亦難。最是孤臣無限痛。鼎湖遙隔碧波漫。</text>
<title>次白江韻。憶同時竄謫諸公。</title>,<text>孤臣危涕自沾纓。不但區區戀闕情。半夜蒼黃同出郭。一時漂散各分程。倘知家國無他慮。寧悔湘潭有此行。終古忠良多不枉。幾何雲日晦還明。</text>
<title>送臨陂追感鐵城舊事</title>,<text>溟海迢迢限北南。棘中懷緖轉難堪。歸心暗繞征人旆。別淚偏沾逐客衫。追憶昔年辭大阮。怳如今日送阿咸。瘴江收骨終能免。會向琴堂共笑談。</text>
<title>詠白江六十三年今已至之句。有感而題。</title>,<text>白江曾謫碧波南。黃髮于時六十三。自幸今來同此地。又何年位與相參。</text>
<title>送庶姪僉使歸松楸</title>,<text>間關千里遠相隨。棘裏晨昏共兩兒。人事自然成聚散。客懷何必怨睽離。明時放逐元無妄。異日團圓倘有期。最是楸山寒食近。天涯送爾倍沾頤。</text>
<title>書與洪東碩</title>,<text>次第歸人渡碧波。重籬寂寞更誰過。今朝爾又還京洛。秪恨他鄕送別多。</text>
<title>漫吟</title>,<text>逐客南來度幾時。春回轉覺日遲遲。祈神種得萊公竹。望美吟成屈子蘺。落照和雲含遠嶠。寒潮帶月到前籬。聖恩隨處閒便在。棘裏看書老亦宜。</text>
<title>贈宋台玉汝</title>,<text>君今何事又南荒。爲國危忠反速殃。嶺海豈令人盡死。瓊雷猶許地相望。誰言天道周年變。已看陽和逐日長。可笑洛陽年少客。明時賦鵩謾悲傷。</text>
<title>漫吟</title>,<text>重籬寂寞掩柴荊。萬事人間一夢驚。嚴譴不須愁遠放。聖恩猶復庇餘生。松筠晩節經霜著。葵藿微忱向日傾。天欲玉成方處困。况玆憂樂本無情。</text>
<title>見宋史偶題</title>,<text>大輅柴車不並驅。忠良終未勝奸諛。已知貶寇由前憾。誰謂尊堯係上誣。自古人言多眩惑。當時國事劇艱虞。天如祚宋應無是。豈使諸賢久失途。</text>
<title>記實</title>,<text>此地何曾夢寐過。極南風氣異京華。海天晝黑春常雨。山樹冬靑臘亦花。籬限小庭偏覺窄。土排傾堗反嫌奢。客中困厄寧須說。隨處安身便是家。</text>
<title>次白江題蘇廟韻</title>,<text>蘇老投荒十九年。島中前後幾人遷。白江遺蹟留玆土。文谷純誠質彼天。自幸鳳巖瞻咫尺。肯嘆鯨海接三千。諸君莫道今猶古。事業多慚繼往賢。</text>
<title>次白江得京信韻寄佐郞</title>,<text>鯨波何窈闊。魚信恐浮沉。皎日寧無照。浮雲尙有陰。歲新猶阻面。天遠但馳心。棘裏無人到。昏鴉亂噪林。</text>
<title>寄贈閔台聖猷</title>,<text>嶺海間關萬死餘。同時逐客意何如。雪天行色愁分散。雲樹離情戀起居。銷骨政憂三至譖。替顔差慰一封書。涪州學力君應勉。倘得容髭不變初。</text>
<title>偶吟 二首</title>,<text>底事投炎海。無端罪轉加。飄來身似葉。局處島如槎。賈室偏傷鵩。韓床輒畏蛇。玉成由此地。窮厄不須嗟。其二海闊音常阻。籬高望亦遮。羇愁隨日積。老病入春加。覓句膓無繡。看書眼有花。焚香長默坐。寂寞似禪家。</text>
<title>次金生鍊輝韻</title>,<text>居厄工夫未用誠。暮年堅悍愧元城。自今憂樂忘當世。從古悲歡說驛程。靈鵲幾時方報喜。賓鴻遙夜但流聲。遐氓尙解中書貴。隨處孤臣罪亦榮。</text>
<title>次前韻寄玉台</title>,<text>海外彈丸地亦荒。孤臣放逐數愆殃。雜花芳草新添恨。玉宇銅樓遠入望。憂劇食將眠共減。厄多病與罪俱長。榮枯自有循環理。莫向窮途謾抱傷。</text>
<title>次碧波亭板上韻</title>,<text>形勝無如此海亭。綠筠紅栢擁軒庭。西泓入眼明殘照。南極當頭耀壽星。蜃結層樓形轉怪。鯨噴巨浪氣全腥。麻姑消息迷三島。卉服封疆隔一溟。雨歇煙嵐臨几賞。月明笙鶴倚欄聽。騷人漫興囊中草。逐客危蹤水上萍。白雪樓空心自感。蒼梧山遠涕交零。蠻天瘴霧愁邊黑。洛水春雲望裏靑。枯竹揷來祈古廟。芳蘭採處步空汀。此津他日如還渡。携酒登臨記再經。</text>
<title>又次板上韻</title>,<text>朱欄逈壓碧波濱。汀有芳蘭岸有筠。壯矚專輸浮海客。羇懷偏惹望鄕人。壁間前代留題板。亭上何年駐去輪。特地風光今古勝。箇中詩料不全貧。</text>
<title>次兪尙書郡衙板上韻</title>,<text>南來遷客此居停。風氣炎荒苦不淸。蜒雨漫天雲似墨。鯨波匝地島如萍。羇愁寂寞淹叢棘。歸夢尋常繞禁城。最是故人存沒感。祗今詩板揭孤亭。</text>
<title>又次</title>,<text>玉節何年此郡停。觀風當日更澄淸。知公惠化如棠茇。歎我畸蹤等水萍。誰謂遺篇留絶徼。卽看高價敵連城。可憐一片空樑月。來照三危路上亭。</text>
<title>謙兒見生豚不食其肉。故書以示之。</title>,<text>自幼尋常厭綺紈。南來同我任飢寒。見生不忍啖其肉。知爾仁心藹一端。</text>
<title>次觀兒韻</title>,<text>荊棘元來在極南。幾人於此任辛甘。投荒便作尋常事。處謗何煩一二談。陰谷尙遲回皎日。冬裘倐已換春衫。成都細酌猶排悶。借得官醪强自含。</text>
<title>次觀兒韻</title>,<text>憐爾隨吾瘴海南。棘中蔬糲久猶甘。欲忘客苦耽書史。爲解翁愁强笑談。軒冕已曾看弊屣。縕袍寧復戀緋衫。携歸倘卧倻溪上。共把流觴日日含。</text>
<title>次本郡輿地題詠韻</title>,<text>此島何年拓郡基。中間沿革屬今治。層巒控抱仍成郭。巨浸環回便作池。浦口潮生魚潑潑。墻頭雨過橘垂垂。遐氓亦被昇平化。耕鑿還如擊壤時。</text>
<title>次淸陰題詠韻</title>,<text>潮落籬前浦。嵐生戶外山。馨香蘭作佩。淡泊菜登盤。儉歲長爲客。窮途幾賴官。故鄕歸未得。春事又將闌。</text>
<title>晩眺</title>,<text>籬中豈識海天長。戶外猶容尺地望。風迫晩潮帆影迅。雨拖暝樹鳥飛忙。浦人擧網鱗鱗細。野女携筐採採香。寓興已堪消寂寞。不須登涉遍窮荒。</text>
<title>又次南字韻</title>,<text>蠻鄕留滯異周南。地不淸凉水不甘。髮歉涪州平昔勝。經慚橫浦老來談。故山歸夢尋初服。前席餘香襲舊衫。秪是鼎湖長入望。孤臣日日涕空含。</text>
<title>次觀兒韻</title>,<text>身游舁彀未曾逃。遑恤嚴程跋涉勞。島似乘槎知海闊。天如坐井覺籬高。羇愁詠得燈前句。老態驚看鏡裏毛。窮厄由來安所遇。任他浮世閙兒曹。</text>
<title>次從人呈示韻</title>,<text>莫將窮厄說今年。曾不尤人豈怨天。已覺聖恩隨處在。棘中眠食亦閒便。</text>
<title>次觀兒韻</title>,<text>澤畔蘭爲佩。籬中棘作簾。逢人心自㥘。戀主病仍添。眼暗書行亂。愁强酒力纖。悄然憑戶望。初月挂山尖。</text>
<title>又次蒸字韻</title>,<text>地窮仍瘴癘。春半已炎蒸。痼疾憐無藥。閒談怕有稜。愁多頻把酒。睡少數挑燈。自笑投荒客。還如入定僧。</text>
<title>又次棲字韻</title>,<text>險夷隨所遇。叢棘亦安棲。近樹占晨鵲。空庭聽午雞。地從炎海盡。天入瘴雲低。秪有中宵夢。歸尋舊釣溪。</text>
<title>又次窠字韻</title>,<text>棘籬牢似犴。荊屋小如窠。厚義無垂綆。危讒有荷戈。已看庭草綠。愈覺鏡毛皤。北望雲猶蔽。天公亦戱魔。</text>
<title>玉台次東坡韻寄示。走和以謝。</title>,<text>郵筒入手拆緘忙。詞藻淸新遠逼唐。定力已看涪髮勝。漫吟何怨澤蘭香。卽今炎海多朝士。從古危津最夜郞。秪是客懷相慰處。春來詩草滿奚囊。</text>
<title>次觀兒風字韻</title>,<text>春來無日不盲風。萬竅長號一島中。野屋掀時茅捲盡。漁舟蕩處網收空。柳嫌冷澁猶含綠。花㥘摧殘未吐紅。滿室黃塵吟病卧。天公底事益吾窮。</text>
<title>次觀兒慵字韻</title>,<text>一卧滄溟萬事慵。重籬亦喜斷人蹤。時憂不減南來札。客夢難隨北去烽。那望聖恩雷雨霈。却憐衰鬢雪霜封。多情獨有鄕山月。夜夜流輝伴此儂。</text>
<title>又次邦字韻</title>,<text>疎才濩落愧安邦。唯有丹忱鬱滿腔。每憶觚稜瞻北極。誰憐涸轍决西江。窮愁絆客淹叢棘。毒瘴侵人透破牕。秪是黔湖長在目。夢中鷗鷺泛雙雙。</text>
<title>又次時字韻詠竹</title>,<text>萬物榮枯各一時。長靑豈若此君奇。渭濱千畆陰無改。湘岸三冬色不移。御史霜稜爭勁節。高人風韻托寒姿。移來爲愛猗猗綠。獨坐籬邊詠衛詩。</text>
<title>拈微字韻述懷</title>,<text>茅屋蕭條契活微。自憐蔬糲僅充饑。市魚錢少沽來瘠。山蕨村稀採得肥。耳厭相公麾邑里。夢欺遷客返郊扉。重籬盡日無人問。唯見天南鴈北歸。</text>
<title>次兒輩詠杏花韻</title>,<text>窮居不復識春時。忽報村花已滿枝。今日故園開着未。折來無限客中思。</text>
<title>次蘇齋韻</title>,<text>千里漂居郡郭南。數間茅屋似僧菴。天涯共苦多三傔。客裏承歡少一男。阨處閒便今日幸。窮時辭受古人慚。春來却恐鄕書到。爲是新愁轉不堪。</text>
<title>復次居字韻</title>,<text>曾聞柚橘繞村居。今見香林處處疎。未入詞臣歸院袖。難盈御史過樓車。素封已縮園收後。嘉味誰嘗土貢餘。謾想昔年頒賜寵。不堪哀淚濕衣裾。</text>
<title>拈懷字韻述懷</title>,<text>客中無以遣愁懷。强欲題詩句欠佳。香愛棘梅求野寺。色憐叢竹借隣階。三春海外長吟病。萬事人間已忘骸。終日閉門叉手坐。寂然還似老禪齋。</text>
<title>次觀兒回字韻</title>,<text>遷客愁膓已九回。况看衰白鬢邊催。來時歲暮藍關雪。留處春生庾嶺梅。聖渥只期終結草。危蹤敢望復燃灰。鄕山杳杳滄溟闊。獨有寒潮帶月來。</text>
<title>又次詠四桂</title>,<text>花信常從四節回。不關風雨一番催。春時嫩蘂羞桃李。霜後寒香較菊梅。堪比瑞蓂生不厭。肯同凡卉死如灰。籬中欲倣零陵事。感意偏生手種來。</text>
<title>詠珍島</title>,<text>環溟一島僻村閭。大樸猶存混沌餘。土俗好神無藥石。民風貴士有詩書。官封貢橘嫌栽樹。浦積沽錢利捉魚。最是方言難曉解。笑憑隣老問何如。</text>
<title>聞是日陵幸述懷</title>,<text>堂堂珂馬鳳城塵。滿路靑雲色態新。寃淚先朝三老相。悲歌中夜一孤臣。何憂宗國終無佑。已識園陵固有神。早晩碧波如可渡。定從林下岸烏巾。</text>
<title>次白江和李白韻</title>,<text>忠切聯名箚。迹嫌隨衆對。駭機起夜中。落葉飄海外。楚澤蘭作佩。荊屋棘爲帶。縱恨君臣隔。何幸父子會。餘生至今保。聖恩隨處大。榮辱不須說。身名竊自愛。寧同涸轍魚。肯羨如雲盖。時事驚心骨。世情看面背。天道猶未變。節序何疾代。玉成由患難。途窮休感慨。內省猶無怍。秪是未曾退。</text>
<title>拈分字十韻述懷</title>,<text>地勢滄溟限。星文翼軫分。跡危南逐日。魂杳北歸雲。契活資親友。生全荷聖君。虫蛇愁混處。鳥獸恨同羣。靜閱參禪契。窮成送鬼文。已看星再耀。寧歎玉俱焚。世事忘心久。人言用意勤。自傷投室鵩。曾愧負山蚊。鄕信來何闊。羇愁去益紛。有時歸鴈響。悽斷不堪聞。</text>
<title>詠冬栢</title>,<text>雪裏冬靑樹。寒花爛熳開。畜生如早識。紅錦未應裁。</text>
<title>拈存字韻詠寒食</title>,<text>海外偏憐老病存。棘中猶滯未歸魂。節回寒食思先墓。耕晩荒田憶故園。漠漠冷煙愁客子。萋萋芳草怨王孫。他鄕白首悲春事。風雨空庭獨掩門。</text>
<title>次錦城羅生兌奎韻</title>,<text>美水佳山繞一廬。多君淸福未全虗。身閒自愛幽棲好。境僻何嫌俗物疎。洞裏漁樵盤谷所。籬邊花竹杜陵居。箇中生事猶堪記。老病年來久廢書。</text>
<title>拈還字韻記夢</title>,<text>海外春歸客未還。秪勞魂夢訪鄕山。依微岸柳含煙綠。寂寞林花帶雨斑。溪水聽來仍濯足。庭柯眄處更怡顔。無端曉角驚殘睡。枕上難偸半日閒。</text>
<title>詠海棠</title>,<text>數叢嘉樹得誰家。不意荒村有此花。宜與魏姚爭富貴。肯隨桃李鬪繁華。春來已足佳人睡。老去還增逐客嗟。時向竹籬揩病目。自憐流落共天涯。</text>
<title>次兒輩年字韻 二首</title>,<text>邦賦猶常歲。民飢又昨年。此來非樂土。何處有閒田。地瘴徒添病。鄕愁輒失眠。可憐孤客望。遙隔碧波船。其二秪思全晩節。奚暇惜餘年。患難隨窮道。荒蕪任舊田。病兒長事藥。慵僕但貪眠。客意知何似。搖搖不繫船。</text>
<title>追次觀兒過溫泉韻</title>,<text>獨向溫泉路。追惟鳳輦過。恩波當日洽。感淚此時多。尙記曾賡草。空悲舊詠荷。蒼梧今永隔。無復百工歌。</text>
<title>次兒輩韻</title>,<text>輕陰漠漠日悠悠。野草山花自在幽。春色莫敎愁客惱。棘中無處上高樓。</text>
<title>拈遙字韻述懷</title>,<text>窮海漫漫故國遙。客愁長晝復深宵。病多睡味三分減。春晩韶光一半銷。老眼頻揩花外霧。歸魂暗斷棘邊潮。空庭草沒無人過。時有幽禽喚寂寥。</text>
<title>詠茶</title>,<text>中州有茶始於宋。大小龍團非一種。前丁後蔡競投進。武夷陽羨爭來貢。王公惟合至尊餘。貴之不啻瓊漿如。後來此物遍天下。粟粒金芽載以車。碧雲長繞方士廚。淸煙不散幽人爐。三淸瑤草不必羨。九節靈苗何足須。我於燕市得數筐。有時煎喫何淸香。一鍾能令解渴吻。二鍾能得潤枯膓。胸中降盡不平氣。美酒安能當此味。若使異根移東土。宜與三稏爭其貴。久服雖不得遐齡。頻飮自可通仙靈。南來惡地最相宜。破余孤悶滌余腥。君莫言煙草治痰有奇效。又莫言薏苡勝瘴爲良料。我作茶歌頌茶功。短篇不能盡其妙。</text>
<title>次觀兒茅字韻</title>,<text>地是荒榛屋是茅。村翁野老捴新交。年華荏苒駒過隙。春事闌珊燕返巢。可耐羇魂淹栫棘。絶憐殘蘂寄林梢。故園歸去知何日。應有山靈不盡嘲。</text>
<title>詠山火</title>,<text>夜火延林勢莫摧。滿山蔥鬱半成灰。誰言死草無生意。春色先從燒處回。</text>
<title>拈牢字韻述懷</title>,<text>春後羇愁已覺牢。無心花鳥亦相挑。黃岡秪可看脩竹。玄觀何曾詠小桃。枕夢依俙登御席。爐香寂寞掩朝袍。明時放逐非湘水。不必行吟續楚騷。</text>
<title>拈過字韻詠喜雨</title>,<text>海城春已晩。好雨一番過。滿地花如霰。盈疇麥欲波。水淸鷗浴渚。草暗犢登坡。欲遣芳時興。其如老病何。</text>
<title>詠春耕</title>,<text>茶煙乍歇午雞鳴。睡罷閒牕霽景明。野外春耕知不晩。隔籬時聽叱牛聲。</text>
<title>漫吟</title>,<text>家徒生計兩蕭然。白首窮途秪自憐。食淡野蔬咬似肉。愁多春夜過如年。村雞喚客回莊蝶。山鳥欺人啄杜鵑。卧想風塵奔走處。遷居此日亦閒便。</text>
<title>憶舍兄</title>,<text>衰兄病弟各天邊。骨肉分離奄隔年。自恨紉蘭淹楚澤。已聞投紱返陶田。香山望月寧無淚。工部看雲定有眠。兩地相思何日見。春來秪得夢魂牽。</text>
<title>拈霞字韻書春思</title>,<text>海城殘雨晩生霞。花影䑃朧樹影斜。農不後先耕處處。春無分別到家家。歸田已負栽陶柳。借地還思種邵瓜。匏繫棘籬淹病久。上林何日返棲鴉。</text>
<title>拈忘字韻</title>,<text>世事生涯已兩忘。自憐吟病卧塵床。落花雨後知多少。垂柳風前見短長。土薄母薑難抱子。根孤孫竹不成行。荒廚寂寞無人爨。誰遣孤煙起夕陽。</text>
<title>拈淸字韻漫吟</title>,<text>雨歇風恬竹氣淸。空庭獨步苦吟生。殘花巷口飛千片。新蕨山頭長幾莖。活計久爲窮鬼迫。羇魂每被睡魔縈。芳時覓句無佳格。更把唐詩對短檠。</text>
<title>拈能字韻述懷</title>,<text>欲學參同懶未能。任敎衰病轉相仍。自來却羨尋巢燕。不去偏憎止棘蠅。生計漸因窮阨誤。客愁多被寂寥增。籬中百事皆無緖。况復音書杳莫憑。</text>
<title>呼韻詠鷰</title>,<text>玄禽趁社過滄溟。飛入茅簷拂彩翎。不逐主人移處所。爲憐遷客伴居停。含泥永日穿花逕。掠水斜陽繞柳汀。借問此翁歸去後。差池能復訪郊亭。</text>
<title>送謙兒</title>,<text>相隨千里涉鯨濤。棘裏飢寒復幾遭。已幸蘇翁携少子。常追范老戒兒曹。愁中送爾心何慰。別後思吾夢亦勞。時事邇來多可怕。愼無迎接閉門牢。</text>
<title>春事漫詠</title>,<text>窮居心事久無聊。時聽村談破寂寥。麥到社春方吐穗。稻經犂雨欲抽苗。條桑可採蠶初幻。蓐草宜芟馬正驕。爭道今年豐有望。老農占候上元宵。</text>
<title>春晩書懷</title>,<text>生事經營自不踈。誰言遷客是窮居。盈堦花竹看無厭。滿圃葵蔥喫有餘。晩案糲甘飢到後。午爐茶熟睡回初。且刪煩惱成閒寂。秪合油牕卧見書。</text>
<title>自歎</title>,<text>休官久欲卧郊扉。爲感君恩未便歸。歇後自知三事忝。瘦來莫贊四方肥。幾年置散門常閉。千里投荒棘又圍。直是人言無近似。冥行那得免危機。</text>
<title>贈兪僉使珉</title>,<text>生涯君莫慰。窮阨我無嘆。最苦天南瘴。還思薊北寒。春深嫌室窄。病久覺衣寬。若有親知問。須傳目所看。</text>
<title>遣懷</title>,<text>菀菀羇懷未易刪。苦吟終日對前山。酒從愁處方知妙。身到眠時始覺閒。藤杖自隨憐久擲。棘門雖設任常關。欲營小屋猶無地。那得墻頭一兩間。</text>
<title>拈悠字韻憶謙兒</title>,<text>羇情別思兩悠悠。坐想孤帆發渡頭。去路應多游子戀。來緘差解老翁憂。看書秪可消長夏。理槖還宜趁早秋。最恨阨窮猶未已。一家生計壑藏舟。</text>
<title>拈侵字韻遣懷</title>,<text>兼旬渴病苦相侵。况耐窮愁惱客襟。春盡晩花藏密葉。日斜飢鳥下空砧。有時習步携藤杖。無處乘閒訪竹林。睡罷南牕聊一眺。前山樹木已陰陰。</text>
<title>窮居</title>,<text>棘裏流光欲半蓂。窮居生計劇零星。粮無入槖惟甘糲。肉不登盤豈厭腥。老婢爨餘兼漂母。慵奴樵後任畦丁。朝來睡起渾無事。點檢床書手不停。</text>
<title>書與傔人</title>,<text>七年事我一心持。隨處何曾擇險夷。冒夏燕山忘遠役。經春蠻海忍長飢。行常不捨惟須爾。去亦難留更仗誰。歸洛倘無他病故。向南宜趁未潦時。</text>
<title>次從弟濟博別韻 二首</title>,<text>相送今朝返洛中。不堪憀慄又秋風。多君遠道忘勞苦。歎我重籬飽阨窮。病甚蠻溪思至語。醒同楚澤較危衷。餘生倘得安便在。後會留看斗柄東。其二海外相逢眼忽明。炎程跋涉最多情。彭城夜雨唯堪話。梅縣晨鍾且莫驚。時議豈曾容老病。聖恩猶復許全生。雖知此別前期在。不覺臨分涕自傾。</text>
<title>拈覃字韻漫吟</title>,<text>四節今年已過三。餘生偏荷聖恩覃。童魚入網羹材足。早稻登盤食味甘。此老但知長飽逸。時人應笑太癡憨。邇來除却關心事。秋後多蠅最不堪。</text>
<title>拈炎字韻感秋</title>,<text>西風一夕退殘炎。海霧初收爽氣添。羇思夜挑蛩語壁。遠書朝卜鵲鳴簷。囊空錢乏沽新米。篋罄衣難換熟縑。筋力秋來猶未健。自憐衰病兩相兼。</text>
<title>次兒輩韻贈金重岱</title>,<text>馬病仍徒步。間關渡海尋。此來多少客。誰若爾眞心。</text>
<title>自詠</title>,<text>三十平聲韻。拈吟次第成。雖云無警語。亦足寫幽情。只許親朋和。寧敎俗客評。百篇藏在篋。誰識愛君誠。</text>
<title>次諸生詠唐菊韻</title>,<text>唐菊紅兼白。繁英不羨黃。早能開暑雨。晩益傲寒霜。最愛籬邊色。偏添澤畔香。逐臣須莫笑。對爾豈停觴。</text>
<title>空齋獨坐</title>,<text>孤齋寥寂似禪家。獨坐蒲團數暮鴉。螢影暗穿階上草。鴈聲遙落浦邊沙。時多廢詠心無緖。夜欲看書眼有花。終日悠悠何所事。爲治魚網索新麻。</text>
<title>夜夢濟博述懷</title>,<text>千里間關匹馬還。計程今夕到全山。連旬會話猶難洽。積日離愁豈易刪。病裏獨吟留贈句。夢中相對別來顔。私書抵洛惟吾戒。消息頻傳爾莫慳。</text>
<title>秋夜次柳時和韻</title>,<text>秋天霽月十分明。影帶寒潮拍郡城。此夜思家君亦切。唱酬均是越吟聲。</text>
<title>秋思</title>,<text>老去流光等一彈。終年抱病不曾安。辭巢語鷰能知社。滿樹鳴蟬已候寒。籬菊早開花淡淡。庭榴初熟實團團。秋來節物偏多感。沽得村醪强自寬。</text>
<title>八月十五日</title>,<text>先朝簪履幾人全。萬事投荒秪自憐。誰謂尊堯罹白地。定知祚宋賴蒼天。方喪忍見三年畢。聖節空傷八月旋。遙想廟庭行祔禮。老臣窮海涕雙懸。</text>
<title>秋夕</title>,<text>秋聲淅瀝起庭柯。凉氣偏從客簟多。月碎空簾光似燭。蛩吟破壁響如梭。良辰幾處燒錢祭。遙夜何人擊缶歌。千里憶山仍不寐。卧看星斗轉銀河。</text>
<title>籬中卽事</title>,<text>秋來契活首頻搔。晩稻多災糴價高。計口糧資恒未足。賃肩樵採亦云勞。砧無落粒雞含粃。廐乏餘芻馬齧槽。長物身邊何所有。雖貧不賣匣中刀。</text>
<title>坐夜</title>,<text>閉門終日困沉痾。良夜其如寂寞何。露下空階虫泣草。風生高樹鵲翻柯。浦邊有火知潮退。屋裏無燈覺月多。人盡醉歌儂獨卧。欲排愁悶强吟哦。</text>
<title>拈咸字韻記本邑事實</title>,<text>島是彈丸邑是巖。田多斥鹵井多醎。民貧易欠常年賦。官薄難充太守饞。貢橘闕苞餘幾樹。織綿歸市未兼衫。海濱最被營門害。徵稅漁船大小咸。</text>
<title>李白三五七言一句。分用上下句。</title>,<text>秋風淸。古槐寒蟬鳴。秋月明。空簷宿鳥驚。遠客愁吟坐深更。星斗闌干河漢傾。</text>
<title>詠鳩又書</title>,<text>睠彼關關鳥。因何落海堧。非存南土戀。爲被北人憐。循砌雞同啄。傍簷鵲共眠。定知淸夜月。歸夢向秦川。</text>
<title>寄宋台玉汝</title>,<text>君謫金陵我沃州。一般窮海抱離憂。春來寄札頻逢使。秋後傳筒久滯郵。病客相憐何日忘。讒人太甚幾時休。方喪已畢餘哀切。兩地孤臣泣白頭。</text>
<title>寫意 二首</title>,<text>鷰知社日鴈知霜。淹病江潭一枕凉。藥欲疏痰功反淺。茶能醒胃味偏香。烏薪欲罄埋殘塊。蠹簡多迷補破章。秋氣漸高鄕國遠。篋中收拾舊衣裳。其二叢棘三秋一病饒。閉門孤卧意難聊。空洲影落霜前鴈。極浦聲來月下潮。杵亂村砧猶戛戛。燈殘旅榻轉寥寥。黃花日促重陽節。謾憶東籬醉老陶。</text>
<title>感秋</title>,<text>關心世事劇紛紛。抱膝愁吟坐夜分。秋氣樹間人易感。鴈聲天末客先聞。篋衣少絮凉難着。村酒如茶薄未醺。最是經年饒一病。半緣憂國半思君。</text>
<title>聞李相國仲剛被禍</title>,<text>百年喬木一何殘。朝紙南來掩淚看。窮海忍言寃血碧。夜臺應抱苦心丹。留將舊約藏金櫃。收召餘魂侍玉欄。幽枉快伸終有日。定知天道好回環。</text>
<title>寫懷</title>,<text>冥擿全忘世道難。風波忽地足驚嘆。前年豈識今年厄。來日方知去日安。平否遠書猶莫信。是非朝紙欲無看。仁天在上明如鑑。應照孤臣一寸丹。</text>
<title>卽事</title>,<text>古槐蟬斷草蛩吟。寂寞荒村秋日深。坐圃翁嗔蹂菜犢。繞田兒逐啄禾禽。晩潮平處看浮舶。霜月高時聽急砧。遙想故園佳節近。數叢籬菊政垂金。</text>
<title>棘中書懷</title>,<text>叢棘經年罪未除。但將歌嘯送居諸。元城席上無生客。橫浦床中有古書。兒爲窮居甘縕糲。僮因久住慣樵漁。老臣日夕區區意。惟感荃心不變初。</text>
<title>鑿小池灌水種荷</title>,<text>鑿池如席大。灌水易盈科。畔覆濂溪草。中移玉井荷。弱根纔見着。新葉漸看多。莫歎花開晩。猶堪費一哦。</text>
<title>南山兄弟巖</title>,<text>有石南山號弟兄。並肩千載得嘉名。人生不若頑然物。遠隔鴒原謾係情。</text>
<title>望日菴</title>,<text>小菴高在北山巓。庭秀仙芝石湧泉。浮海遠嵐來戶外。漏雲殘照落簷前。嘯生絶頂遊人憇。偈罷幽龕老釋眠。咫尺寺門尋不得。旅牕惟聽暮鍾傳。</text>
<title>智力山</title>,<text>智力崔嵬氣勢尊。衆巒傍列等兒孫。平臨鰲島窮坤軸。遠扼蠻疆鎭海門。十里築塲如郭繞。千羣牧馬若雲屯。慣聞形勝眞奇壯。登眺何時滌鬱煩。</text>
<title>島中兩烽</title>,<text>兩烽相對映南天。光似明星數點懸。墩火有常憑落照。海波無警絶燻煙。陰晴並與三邊准。消息恒從一夕傳。遠客不堪頻北望。歸心况復被長牽。</text>
<title>獨卧有感 二首</title>,<text>獨卧天南瘴海濱。逢秋猶作未歸人。稚孫學語應呼祖。孀女裁書倍戀親。在眼舊朋淪喪盡。到心前事感傷頻。今來始覺浮生夢。一任孤萍寄此身。其二踈屋殘燈獨卧床。病懷羇思兩茫茫。牕虗倍覺風聲亂。衾薄先知夜氣凉。心與愁煎常貯火。髮因搔落盡成霜。數行天末何來鴈。孤客聞之欲斷膓。</text>
<title>田家歎</title>,<text>虐旱連秋損晩秧。今年穡事半災荒。盡收野外經霜粒。難作村間卒歲粮。租吏臨門徵稅急。債人持券責償忙。民憂此極誰能恤。蔀屋元來遠廟堂。</text>
<title>九日</title>,<text>折取重陽菊。隨人欲揷頭。逐客仍衰老。花應笑且羞。</text>
<title>島中塲市</title>,<text>月三塲市邑村同。交易紛紛到日中。菜果餻糖多少錯。魚鹽粟布有無通。山僧販屨昬尋㙮。海客沽醪夜倚篷。可笑此翁生計闊。低昂糴價任癡僮。</text>
<title>島中四時</title>,<text>春極南催暖律。節物早秦川。候鴈纔歸塞。鳴鳩已下田。紛紛花似霰。漠漠草如煙。寒食前春色。半消風雨天。夏畏日均天下。炎蒸最海濆。乍嵐山似雨。微暵地如焚。喘犢疑吳月。跕鳶㥘嶺雲。田中揮赤汗。病彼十夫耘。秋海國秋容晩。鄕居趣味長。木綿花吐白。金橘實垂黃。刈稻村鎌錯。輸柴浦舶忙。夜聞籬外語。論直買松肪。冬地瘴無留雪。天暄未伐氷。野田仍放犢。村屋尙麾蠅。或把潮州扇。時垂祼壤繒。最憐梅信早。踈影臘前燈。</text>
<title>不寐</title>,<text>窮溟四匝棘重圍。無處登臨望翠微。形似偶人終夕坐。跡同羈鳥幾時歸。塵緣未斷僧來少。世網難嬰客過稀。往事思量仍不寐。破牕燈盡月斜輝。</text>
<title>晩眺 二首</title>,<text>海天秋日晩來淸。眺望閒時旅思平。船逐浦潮浮更泊。樹因山靄沒還生。家僮待市沽魚去。野老緣蹊訪犢行。何處小菴僧獨在。客牕頻送暮鍾聲。其二秋思悠悠未易裁。拄藤庭畔獨徘徊。孤飛鳥印天心沒。倒影人拕水面來。向晩醉歌村市罷。終朝喧閙郡衙開。詩情到此還蕭索。慚愧江生已退才。</text>
<title>偶吟</title>,<text>散步猶知病脚妨。孤齋盡日卧松床。麈毛全爲揮蠅禿。庭草多因謝客荒。籠鳥産雛添冗口。畦薑抱子試腥膓。一年秋色看將盡。紅樹參差滿夕陽。</text>
<title>自笑</title>,<text>憔悴其顔枯槁形。餘生一委化翁聽。漫吟秪爲消閒晷。積譭何妨過厄齡。倩客結成麻索罟。要僧貼作草書屛。加餐日日仍高卧。此老癡憨久未醒。</text>
<title>客有饋黃香者。懸諸榴枝。</title>,<text>摘來金橘實。粧點石榴枝。本色看無異。餘香嗅不衰。誰能卽辨假。吾亦欲生疑。聞說官封樹。恐爲太守知。</text>
<title>書懷</title>,<text>得喪悠悠等塞翁。此來何必歎途窮。呼兒仔細評詩字。對客從容話穡功。家在夢中忘跡遠。事除身外覺心空。龍鍾於世終無用。可笑時人尙載弓。</text>
<title>可歎</title>,<text>冬裘夏葛促流年。病與羇愁日共煎。糴價尙騰三斗米。衣資難辦一銖綿。藥因村覓箱全罄。雞被隣攘柵但懸。百事籬中無稱意。秋來惟愛曲肱眠。</text>
<title>俚語記生事</title>,<text>欲免飢寒逐事營。窮居生計稍能成。秋柴刈畜前山草。冬菜收沉後圃菁。粟糲晩炊分窳椀。松肪夜爇繼殘檠。兒曹尙慮親廚薄。謹視雞豚備饌羹。</text>
<title>詠晩秋</title>,<text>年光心事共蹉跎。兀坐寒牕但嘯歌。秋後山容爭錦障。月中潮色奪銀河。桂叢霜緊開花少。槐樹風高落葉多。對此不堪羇思切。故園松菊近如何。</text>
<title>感懷</title>,<text>喫盡風霜瘴海濱。誰憐萬死此孤臣。崩天至痛追庚子。報國初心負丙寅。湘水九歌猶可續。昭陵一哭竟何因。禍淫福善惟常理。欲把精衷質彼旻。</text>
<title>歎衰</title>,<text>悠悠往事若前生。忽忽流光軫旅情。病齒時存凡幾箇。衰毛日落許多莖。坐常垂首惟眠意。起輒扶腰自痛聲。定力未專誠字上。獨慚勁悍異元城。</text>
<title>暮秋書懷</title>,<text>山木蕭蕭庭菊萎。一年秋色已全衰。思鄕夢在燈殘後。望美愁生日落時。籬護敗蔬憎豕蹴。案收餘飯悶鳩飢。傍人不解翁心緖。錯道閒中愛詠詩。</text>
<title>沃州懷古</title>,<text>沃州從古事堪聞。往跡悠悠等水雲。鳳院流名盧相國。龜船收績李將軍。渡亭前代留佳句。巢窟何年掃醜氛。欲一搜觀嗟未得。有時回首思繽紛。</text>
<title>籬中書事 二首</title>,<text>托身如寓寺。啗肉未名僧。飯罷仍支枕。詩成更點燈。籠禽隨客絆。櫪馬借人乘。報國平生志。惟餘淚一升。其二秋風盡日掩叢荊。牕外惟聞落葉聲。客夢紛紛如亂世。鄕愁兀兀似堅城。瘦生病後嫌衣皺。量減衰來覺飯贏。多少此懷無遣處。苦吟非是不平鳴。</text>
<title>次放翁韻 二首</title>,<text>病客嫌風日。寒牕掩一廬。菊花開不盡。槐葉落無餘。霜覺秋衣薄。月知夜榻虗。莫嘆牢蟄久。孤寂最宜予。其二秋興無潘賦。羇愁有越吟。海雲初散瘴。簷日數移陰。短枕生寒意。孤燈照遠心。居然成久客。衰病轉相侵。</text>
<title>次明詩徐璲韻</title>,<text>荒村寥落到人稀。紅樹斜陽鳥亂飛。時序謾催愁裏過。故山惟許夢中歸。宜將晩節看餘日。肯作愁顔對落暉。別是感懷難遣處。爐香猶襲舊朝衣。</text>
<title>次放翁韻 二首</title>,<text>遠放天南土。孤棲海上村。望猶回白日。期已失黃昬。籬菊秋容淡。澤蘭霜色繁。鄕書今復至。平信亦君恩。其二愆尤追昔日。際遇憶明時。妄恃君惟聖。嘗言國可醫。有身遊暗彀。無手着殘碁。斷斷靡他志。天監鬼亦知。</text>
<title>次謙兒春間途上韻</title>,<text>蒼凉缺月照荒城。籬外風潮作雨聲。病客不眠推枕坐。羇禽何意近牕鳴。壁燈耿耿花仍結。庭木蕭蕭籟欲生。揷戶獨憐殘菊在。一樽虗負白衣迎。</text>
<title>次放翁炊飯詩韻</title>,<text>經營辦麤糲。辛苦拾枯枝。隨分成朝爨。待甘療晩飢。餘糧頻罄槖。冗食盡拈匙。何似陶元亮。乞詩詠菊籬。</text>
<title>又次放翁韻</title>,<text>牢落衰年病未蘇。閉門窮海斷招呼。寒聲永夜聞霜客。濃色深秋見木奴。憶遠不堪孤枕倚。登高那得一筇扶。扁舟張翰鱸魚興。虗負郊亭壁上圖。</text>
<title>又次放翁韻</title>,<text>萬事論齊物。孤懷賦遠遊。繫難留迅景。剪豈斷牢愁。生涯饒老病。身世任浮休。一掬袁安淚。非關宋玉秋。</text>
<title>立冬日次放翁韻</title>,<text>此秋餘幾日。時令迫初冬。晩稻經霜穫。寒砧待月舂。賽神前巷鼓。參佛近菴鍾。卧聽田家說。從今學老農。</text>
<title>又次放翁韻 二首</title>,<text>落葉空庭有幾堆。閉門多日不曾開。愁來燈是論心友。老去書爲引睡媒。數朶獨餘霜後桂。一枝誰寄臘前梅。新寒夜擁銅爐坐。爲愛殘香數撥灰。其二曠野秋仍淨。遙山暮更靑。自吟懷土賦。猶愧息心銘。卧久藤懸壁。過稀葉擁扃。此中寬遣處。諸子日趨庭。</text>
<title>夜坐次李崆峒韻</title>,<text>星河耿耿枕邊闌。風入虗牕紙自彈。秋後最知茅屋冷。夜來惟恐玉樓寒。愁仍失寐挑燈盡。詩不從心信筆難。政憶牛坡鄕飮會。酒如濃粥餠如盤。</text>
<title>次黃滔秋懷故山韻</title>,<text>牛坡小築是幽居。趣味田園自不踈。椴蟹政肥溪落後。瓿醪新熟野收初。心期松菊存三逕。生理桑麻繞一廬。尙有秋來孤客夢。二憂亭畔幾躕躇。</text>
<title>暮秋夜卽事</title>,<text>霜色稜稜天氣淸。蕭踈落木更寒聲。杪秋野占三分闊。斜月庭留一半明。候舘火歸村犬吠。估船燈擧渚禽鳴。枕前自到誰家篴。牽動羇人此夜情。</text>
<title>晦夜無寐寫懷</title>,<text>病後無眠一枕凭。悠悠客思轉難勝。星因夜黑光爭月。螢得牕昏影替燈。巢冷乳鳩啼不已。穴空飢鼠齧相仍。經營欲做歸鄕夢。到曉猶多集睫蠅。</text>
<title>秋盡書事 二首</title>,<text>飯罷尋常睡倒床。居然消遣一年强。秋來短髮無餘黑。霜後寒花不盡黃。僧饋山椒脾受辢。客分園橘手生香。吟呻亦是關心事。自笑詩篇已滿箱。其二窮海孤村卧病身。思量盡在寂寥濱。無涯國事中流楫。不住年光下阪輪。旅榻幾聞南度鴈。估船多見北歸人。湘潭久蟄何須恨。覆物天心本自仁。</text>
<title>擬放翁體</title>,<text>此翁身世問何如。窮海爲鄕棘作廬。瘦去漸寬頭上帽。眠來自墜手中書。愛蔬盤肉寧嫌少。踈酒囊錢尙見餘。廚下夜聞童僕語。弊衣難復過冬初。</text>
<title>浦潮</title>,<text>海潮籬外見。朝夕迭相催。島嶼歸呑吐。帆檣入往來。色疑鋪素練。聲訝動晴雷。最恨風高夜。驚敎客夢回。</text>
<title>聞崔子亮登第志喜</title>,<text>三世交情又一隣。知君終不老儒巾。誰言運氣關吾輩。却喜科聲繼故人。感意獨多窮海客。賀辭應少舊堂賓。初程踽踽何須歎。平步靑雲自有辰。</text>
<title>冬暖</title>,<text>日暖如春瘴氣饒。極南時候不曾調。衣當授節思還脫。扇到藏時喜更搖。秋後子禾仍吐穗。雨餘孫竹欲抽梢。村翁勸我治蔬圃。未及深冬可摘苗。</text>
<title>睡罷書懷</title>,<text>覺時恒少睡時多。歸夢尋常渡碧波。若使雞聲無喚起。此身長在夢中家。</text>
<title>次放翁韻</title>,<text>白首南荒抱病翁。暮年身世與誰同。德無及物慚三達。文莫猶人歎五窮。運氣細推消長裏。罪名全付有無中。秪憐當日蹲池鳳。不及雲霄避弋鴻。</text>
<title>驟寒</title>,<text>日候猶乖節。天時已應鍾。雨霑牕一半。風捲屋三重。舊褐謀新換。朝飧惡晩供。飢寒常欲免。自笑此愚儂。</text>
