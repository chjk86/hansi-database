<title>次李一源 秉淵 投示韻 癸未以後</title>,<text>齋居恒習靜。松下晝關門。葉墮前山夕。菊垂何處村。孤鴻戾雲漢。群雀啄秋原。東里有騷客。新詩要細論。</text>
<title>巖泉</title>,<text>一綫巖中吐。涓涓意欲舒。浩然千里勢。看在出山初。</text>
<title>三角山</title>,<text>萬丈霞標自不羣。向來登眺躡層雲。東華故舊誰靑眼。馬首相迎獨有君。</text>
<title>次白香山東亭韻</title>,<text>滿室圖書在。中間着此身。齋躬尊聖者。論世友賢人。木舌諄諄命。蘭心淡淡親。眞成朝暮遇。誰謂隔千春。</text>
<title>六臣墓</title>,<text>曾扶六尺罄丹誠。碧血千年漲九京。夜夜西江江月白。六君心事較分明。</text>
<title>咏七隱</title>,<text>金飛曾察影。璽折更逃名。待巨羅賢日。方知獨見明。右吳市隱食力勞還逸。含章智若愚。炳然貽郭語。眞是哲人模。右豫章隱上下人天兆。昭昭集眼前。行藏元有筭。何處不山淵。右太原隱橧巢予豈樂。硎谷事堪憂。獨立無初晩。滿纁枉賁邱。右碭山隱貽謀吾有異。劉牧爾何知。楚室漂搖日。山門宴息時。右鹿門隱字亮心何遠。歌荊氣亦雄。籬東飡菊者。不是坐忘翁。右栗里隱焚魚違畵省。墮笏返雪扃。多少沉河鬼。能無愧此亭。右中條隱</text>
<title>山齋</title>,<text>抱膝山齋夜。高歌萬古情。乾坤方屬閏。太一爲誰明。</text>
<title>過三田渡羯碑。次李戚弟仲文 奎鎭 韻。</title>,<text>黕彼他山石。胡然漢上流。古來皆有死。此事儘堪羞。鐵柱曾胝手。樁縑倘換頭。須知國無小。燕越有前籌。樁封樁庫也</text>
<title>曉發蹄灘。用高字。</title>,<text>寂歷黃花塢。征橈縱曉濤。江通河漢白。山逼畢參高。落月漁人店。殘燈賈子舠。沙𩿨知舊好。翔集欵吾曹。</text>
<title>竹谷同主人金莘老 相履 及李一源，洪君則 重聖，朴士賓 泰觀，洪道長 世泰，鄭潤卿 來僑，鄭惠卿 后僑 抽韻共賦。</title>,<text>避暑非無地。風騷獨此堂。蒼然北山雨。復作一床凉。旅鬢侵秋短。詩心倚酒長。酣歌以永夕。形跡揔相忘。</text>
<title>省亡內辛氏墓</title>,<text>素心何地訪。騎犢到山門。寂寂孤墳在。蕭蕭秋日昏。遊仙疑舊筮。偕隱念初言。已矣生平好。新松徧小原。第三聯記實</text>
<title>坡山途中</title>,<text>朝食坡山酒。驅驢度野橋。寒空正寥濶。孤鴈自飄颻。風肅滄江近。烟纖古驛遙。勞歌聊自遣。誰謂我宣驕。</text>
<title>暮感店夜成</title>,<text>徹夜風兼雪。村鷄不肯啼。省身多自愧。撫世亦堪悽。展轉思高月。低昂聽遠溪。丹邱從此訪。免使一生迷。</text>
<title>洪道長得菊盆。邀余對酌。共咏杜律。</title>,<text>旅舍秋深聽鴈回。愁眉悄悄不曾開。眼中光景空流邁。夢裏英雄或往來。對酒寒花垂竹几。縱談斜日在松臺。行藏有命吾無奈。不用新詩謾自哀。</text>
<title>入仙巖最深處漫題</title>,<text>手捫靑壁踞松根。山雪初流響石門。溪源盡處有佳境。白髮孤僧擧手言。</text>
<title>書天下圖屛</title>,<text>不復英雄作。胡兒亦大君。蕭條龍虎氣。坱介鱗氛。偏正區何別。仁頑種不分。百年行有極。黃鵠忽來云。</text>
<title>金陵北亭。次老杜鄭縣亭子韻。</title>,<text>含秩豪閣北渠濱。醉眼登來應接新。老柳凉蟬方落日。白雲芳草且餘春。幾年文墨能欺我。終古英雄欲笑人。百變世間身易老。高歌激烈轉傷神。</text>
<title>題主屹關樓</title>,<text>書生何取雋。鞍馬老於途。落日高樓倚。浮雲萬里徂。旁看天下大。轉覺此身孤。握內靑蛇有。行藏獨爾須。</text>
<title>九日小酌。次邵堯夫韻。</title>,<text>四序自來往。如何秋可悲。懽然一樽酒。聊與故人期。采采花盈把。蕭蕭雨滿籬。亦知榮祿好。吾已與群兒。</text>
<title>挽朴士賓</title>,<text>天地方消會。男兒不可來。一遊眞戱劇。寧復久低回。曠野秋雲湧。遙空夕照頹。嗟君自此遠。回首倘吾哀。</text>
<title>冬棲國淸寺登北城</title>,<text>初冬國淸寺。落日漢南城。去矣丙丁事。漠然山水淸。黃雲兼鴈逝。古木帶鍾晴。倚劒看西北。烟氛滿目生。</text>
<title>秋夜書懷</title>,<text>王覇周旋三十年。恥同蟫子死陳編。極知事業無今古。不道山河有正偏。羇髮忽驚雲歷亂。秋懷聊對月淸圓。爾來只作便身計。數畝湖中買稻田。</text>
<title>山雨旋止</title>,<text>山雨從風過。齋居欲五更。揔還高月色。微作遠江聲。隱几秋花宿。開書曙烏鳴。澄然存一氣。憂樂兩忘情。</text>
<title>飛巢巖感賦 巖在淮陽治北不數百步。辛巳中先公爲宰時。余以弱冠。奉杖屨。賞花賦詩于此。庚子</title>,<text>滿目風光在。回頭感緖新。綠尊非昔日。華髮此何人。逝水悠悠暮。開花寂寂春。明朝元化洞。獨往更傷神。</text>
<title>德津江東頭</title>,<text>往者此江曲。輕舟釣素鱗。白頭尋舊好。晴浪渙新春。老栢眞身在。濃花本色新。卄年彈指過。俛仰自沾巾。</text>
<title>花江縣感書 花江。金化古號。有栢田。丁丑戰地也。洪巡察立慬。柳將軍得雋云。</title>,<text>屢道花江縣。令人膽欲銷。寃氛雲漠漠。戰勢草迢迢。矢復忠何壯。戈摏績自饒。紛紛猶國論。公是聽漁樵。</text>
<title>入長安寺。見長擎諸峰。</title>,<text>聳然數峰出。似欲故人迎。便可參言語。何曾異性情。佳期花淡泊。勝願月分明。來日靈源洞。披雲路不生。</text>
<title>訪靈源菴遇雨。旁投現佛菴。</title>,<text>靈源杳何處。現佛棧山腰。冉冉雲隨屐。幽幽花映寮。水聲兼雨大。石色入天遙。面壁孤禪在。春松粮自饒。</text>
<title>萬灰菴</title>,<text>卸輿火龍北。扶策衆香南。山合初無徑。溪窮忽有龕。悟心花了了。參道鳥喃喃。恨不遺常戀。飡松坐夏三。悟心。一作觀空。</text>
<title>開心臺 坮得一山面目多於天逸坮。</title>,<text>定難齊衆妙。何得此臺無。菡萏龍宮湧。珪璋帝室趍。長勞四海夢。早應三山圖。下界渾烟霧。誰知獨立吾。</text>
<title>雨不出</title>,<text>小雨休吾脚。終朝澗北堂。數峰濃有色。孤樹淡生香。試草看山錄。兼刪咏瀑章。如如聊自適。本地亦風光。</text>
<title>隱身坮望海</title>,<text>梨花洛山寺。昔我候金輪。白首更望若。高坮是隱身。澄明沆瀣氣。浩蕩蓬萊春。一入無消息。于嗟擊磬人。</text>
<title>毘盧峰</title>,<text>倐然風馭九霄間。詎謂淸都不可攀。傍眺日東纔有海。俛臨天下欲無山。茫茫大陸春蕭瑟。眇眇群雄鳥往還。可是希夷輕覇事。睡心千日卧雲關</text>
<title>又賦</title>,<text>旬始何曾造。靈均盖寓言。我今凌倒景。泰一與爲隣。寂寞皇王事。微茫海嶽春。會留千二百。徐看道還淳。</text>
<title>嶺外望海</title>,<text>隘處何多日。抽身自曠然。一春仙嶽裏。餘力大洋邊。莾眇爲何鳥。靑冥是別天。乘桴玄聖歎。盖在定哀年。</text>
<title>叢石亭</title>,<text>雲根入滄海。突兀復叢生。造物眞多事。全身揔削成。烈風吹不倒。高浪濯逾淸。四子遊何處。孤舟繫月明。</text>
<title>海山亭月夜</title>,<text>相隨有初月。恰到海山圓。霧島神光發。花峰斗點連。自非奇抱在。何得此宵專。信息群仙近。風簫縹緲傳。</text>
<title>謹次板上澤風先生韻</title>,<text>月出大瀛白。分明見十洲。游氛偕地盡。灝氣與天浮。控鶴子喬戱。鞭鯨太白遊。悠悠天下事。還欲逐仙流。</text>
<title>九龍瀑</title>,<text>見爾䧺如此。眞能不負名。倚天靑壁起。决漢素濤驚。烟雪全山濕。風霆盡日轟。老龍淵下卧。春旱合天行。</text>
<title>嶽海</title>,<text>十年書囿倦鉛朱。嶺左春風杖策孤。出日蒼茫臨渤澥。晴天寥廓倚毘盧。衆僊光景何明滅。諸佛神通倘有無。未若緫收眞動靜。演爲吾易繼羲圖。</text>
<title>春夜書懷 辛丑</title>,<text>向來奇氣覺全收。數百靑錢買小丘。天地未應窮此老。山林要與作佳遊。氷江欲活春風縱。霧野初開好月流。愁眼十年玆夜別。醉橫如意動新謳。</text>
<title>自述</title>,<text>千古精神子史叢。生平自可丈夫䧺。逢時不必皇王際。墮地寧須嶽瀆中。七寶莊嚴欺雋策。列星圖畵眇元功。壯心初不年俱老。夢裏尋常一太公。末句。一作醉撫龍文咜北風。</text>
<title>夜酌詠懷</title>,<text>生平約結一無奇。謝士爲農乃分宜。頓覺此身非故我。不知今日是何時。嵯峨嶺雪春方淺。黯澹江雲月欲遅。滿榼新醪聊自勸。據梧終夜和陶詩。</text>
<title>偶書</title>,<text>丈夫當自得。憂患固無端。白髮春江外。幽棲古柳間。藉花時劇飮。倚月或長歎。莾莾世中事。吾今買小山。</text>
<title>贈金誠仲 純行○誠仲時爲報恩縣。相逢于可興江上。</title>,<text>茫然天下事。吾輩雪垂簪。寂寞藏漁市。逍遙寄漆林。風花春欲老。烟水日初沉。似欲爲長語。其如損此心。</text>
<title>夜坐憶冬夜會于朴士賓氏。追次洪道長書其齋壁韻。戊戌初冬。余自北山棲霞寺。冐甚雪訪士賓于三淸齋居。邀洪道長三宿。劇談而罷。道長仍書一律于壁面以識之。明年春。士賓遇疾而逝。道長未幾爲島山監▦。就斗食于炎海數千里之遠。不得見已三年矣。▦齋獨夜忽憶伊時瀾漫之事。槩不勝存沒契濶之感者。追次道長韻。以叙其悲。</title>,<text>蓮峰三宿處。風雪澗邊堂。別苦無生死。言存記短長。暑氛流海館。秋燐集山墻。獨坐靑燈曉。沉吟只自傷。</text>
<title>與隣曲諸人。遊靑龍寺。抽韻得期字。</title>,<text>偶同隣曲好。靜赴祗園期。素髮秋山映。黃花古殿垂。茫茫世多事。寂寂佛無爲。老去捐常戀。逍遙只自知。</text>
<title>秋夕。次陸釰南故山韻。</title>,<text>秋山寂歷掩衡門。庭面靑苔滅履痕。落日滿江漁子皷。黃花繞圃野人尊。十年涕淚思先墓。數口飢寒耐峽村。白髮諸兄皆道路。歲中書札僅相存。</text>
<title>贈金侍郞仲禮 在魯</title>,<text>未可憂玆世。看君祿日尊。晴秋過榟里。高盖住江門。促席平生面。中觴出處言。年來老農願。飯粟草窩溫。</text>
<title>寄竹谷金莘老戚兄</title>,<text>去來一烏帽。聊與試吾兄。泰宇方淸靜。空花自滅明。看書終日睡。念友杪秋情。峽裏同棲約。江寒朗月生。</text>
<title>齋夜書懷</title>,<text>江月光於水。高齋獨岸巾。遙思有爲日。坐撫不貲身。了了天機定。茫茫物化新。但看千載下。自有賞音人。</text>
<title>觀刈稻</title>,<text>刈稻西山曲。佃夫曉敲窓。騎牛遵古堰。落月見秋江。軟飯匏爲器。淳醪草覆缸。農家終歲苦。一飽及鷄狵。</text>
<title>又賦</title>,<text>穩託佃車上。徐行野菊前。淸霜沾曉日。紅稻暎秋天。經濟違當世。飢寒有此田。秉禾沽白酒。醉着葛天年。</text>
<title>泊龍門</title>,<text>秋江與我共蒼然。繫纜龍門楓可憐。瞥瞥游魚知落日。昂昂逝鶴得寥天。輕舟野步爭輸荻。小屋山椒亂曝綿。販米沽塩皆利往。白頭歸客但詩篇。</text>
<title>直夜書懷</title>,<text>銅鍰重鎖桂坊幽。白首山人獨卧愁。拙學難希稽古力。虛名坐誤卽田謀。星河寥落高樓曙。松桂蕭森上苑秋。襆被三宵眞抵歲。分明夢語揔佳洲。</text>
<title>直廬感詠</title>,<text>胡不東江釣。持衾久此間。潺湲秋漏永。恍惚曙峰還。囿林中思。盆華野外顔。悄然西牖下。對坐默相關。</text>
<title>出京口 棄官回鄕初也</title>,<text>我馬玄黃甚。如何用策頻。蒼茫京口霧。隱約可洲春。多愧平生筭。遄回自在身。丹丘有近報。社屋葺茅新。自來以不仕爲可。而不免一屈。故第五云云。</text>
<title>端居。用陳簡齋韻漫賦。壬寅</title>,<text>仲春春氣稍淸融。數架新窩鳳水東。天地閉開玄覽裏。古今治忽獨言中。蒼顔不奈年俱老。雅志何曾運並窮。大易且從深處讀。任敎山外雨兼風。</text>
<title>種麥</title>,<text>芳樹娟娟綠。蒼鳩欵欵鳴。借牛耕細雨。下麥及淸明。午飯兒能報。春芹婦自烹。古來存此樂。栗里老先生。</text>
<title>寒食。次老杜韻。</title>,<text>無端寒食雪。明滅當花飛。倦步隨芳草。沉吟對落暉。靑楓新火見。白髮故山違。愁處有孤鴈。迢迢西北歸。</text>
<title>治新買小廬。次老杜堂成韻。</title>,<text>小窩如卵結靑茅。滿目春蕪遠近郊。延入晴江排月戶。招來列嶂剪烟梢。灌蔬仍掃羣蛇囿。養果兼容衆鳥巢。可惜初心辜大庇。一區經濟儘堪嘲。</text>
<title>出江上望北山花。次鄭生韻。</title>,<text>萬樹交花高下巖。淡風遅日是重三。坐看春色無邊際。肯使江流限北南。其二草遶長洲花覆巖。鳴鳩浴鷺兩仍三。蒼茫暮雨隨山外。醞藉春風自水南。</text>
<title>漫次陳圖南偶題韻</title>,<text>翛然丈室凈無塵。瞌睡悠悠度歲頻。道帙滿床堪與老。藥苗連圃不言貧。紫蛙天地爲何世。塗炭衣冠揔匪人。俯仰此身無愧事。一區花木獨吾春。</text>
<title>閉戶</title>,<text>昨夜江樓花月多。淋漓酒肉擁笙歌。狂風急雨朝來事。閉戶西林草暎窩。</text>
<title>次陸放翁詠文章韻</title>,<text>文章一法近昭然。畢竟難過兩漢前。世中多小男兒事。枉用工夫二十年。</text>
<title>旱餘大雨。前江暴漲。</title>,<text>大江纔一綫。平路忽重淵。未辨馬牛渚。好登霄漢船。捲回應不日。排盪卽無天。置屋須高處。如今得晏眠。</text>
<title>漫次司空表聖韻</title>,<text>斡地旋天豈我能。幽棲晩寄小山層。雍容經濟書中事。磊落英雄夢裏朋。苦霧藏文憐瘦豹。溫風塌翼恥馴鷹。世間多少淵氷地。可忘詩人賦戰兢。</text>
<title>次不換亭鄭處士 秀禎 感遇之作</title>,<text>皇日王辰不復還。我曹徐出定誰攀。行藏早卧江湖上。憂喜全輸酒博間。擾擾龍蛇生大陸。幽幽芝木滿高山。亦知消長無終極。會借仙方少駐顔。</text>
<title>兪判書 命䧺 挽 代人作</title>,<text>素樸於今不可迴。惟公氣度坦恢恢。揔將寒暑看榮辱。肎涉風波作往來。蹇壽未中驚墓木。王天早定識庭槐。支離一疾違牽紼。逬淚爲詞寄此哀。</text>
<title>李領府事 濡 挽 代人作</title>,<text>端委巖廊道化專。兩朝終始泰平年。嘉祥庭列三槐茂。儉德門容一馬旋。築郢前籌存夢囈。哭弓餘慟屬沉綿。聖明初政須元輔。豈識箕精遽返天。</text>
<title>次釰南集初秋書懷韻</title>,<text>病貌支離種種毛。端居歲晩益牢騷。向來已覺江湖曠。老去猶誇布素高。寂寂蒼峰臨夜戶。茫茫黃潦落秋壕。蟹罾初補稉田熟。會洗新尊斫巨螯。</text>
<title>次邵堯夫閒行吟</title>,<text>凈掃中林卧小廬。從他四外揔榛蕪。藏身却用尋常地。玩道聊憑冷澹書。光岳冥濛氛未淨。金丹寥落鬢全踈。久知行廢皆關命。到此何能一歎無。</text>
<title>哭金子益 昌翕 先生</title>,<text>地無褊小氣難窮。夫子能生海以東。特操不言盟墓後。覃思可見草玄中。玲瓏雪嶽蟠天起。霮䨴龍淵印月空。未必英雄皆事業。雲臺終古亦高風。雲㙜指陳摶</text>
<title>密窩成 時季秋末</title>,<text>百蟄知寒候。吾窩成在今。不曾離世遠。聊自托身深。水曲迢迢月。天端了了岑。皇羲書一部。閉戶且潛心。</text>
<title>寧越途中</title>,<text>峽氣朝逾厲。衣巾揔欲稜。小村投雪底。危棧躡雲層。鯫帒臨𤅀賈。芝箱太白僧。蒼蒼可憐樹。遙見讓王陵。</text>
<title>錦江亭口成</title>,<text>彤霧漫漫縞雪繁。錦江亭上坐黃昏。萊嶽群仙休問世。羊裘老子已忘言。亭西。有蓬萊峯。</text>
<title>永春江上。望小白山。</title>,<text>湧作東南勢。奇哉小白山。精神皆豹立。光怪或龍蟠。駐策滄江上。凝眸紫靄間。炳靈自吾祖。文敎遍東韓。吾安氏始出於小白山下。先祖晦軒文成公。卽主享白雲洞院。</text>
<title>春曉感書 時太胡死○癸卯</title>,<text>書窩寂寂閉山春。睡起縱橫箕尾晨。天意百年應自悔。雄圖四海定誰眞。每憐光景爭流水。更歎東西限此身。最是華陽堪讀易。且將烟閣讓諸人。</text>
<title>訪應眞庵。次老杜惠義寺韻。</title>,<text>春朝讀書倦。幽想在諸天。小艇招烟渡。孤庵記雪巓。行藏吾老矣。生滅佛超然。談舊楓臺月。白頭三兩禪。</text>
<title>上水北小峰。次老杜香積寺韻。</title>,<text>演漾淸江萬里流。能令老子寫春愁。于仙臺外新蕪遍。林尹祠前古柳稠。落日孤雲俱瞹瞹。狂歌痛飮揔悠悠。西隣意氣多豪士。打取嘉魚餉百頭。</text>
<title>齋居。次放翁韻。</title>,<text>如是先生宅。寥寥閉紫苔。素琴山客過。黃卷里童來。小島含花出。高江抱月回。茫然世中事。顧婦問餘罍。</text>
<title>賦窩前麥田。用放翁韻。</title>,<text>讀易窩前數畝橫。靑靑小麥雜然生。漆林交映晨烟濕。菜圃斜連晩雨晴。老子如今堪自食。英雄從古亦躬耕。朝晡一椀須無缺。高枕終年斷䆠情。</text>
<title>寄謝尹處士 翼東</title>,<text>子亦崢嶸似老夫。縱談今古了朝晡。新詩滿眼披花簡。春酒隨身罄竹壺。雅性已能無富貴。暮年堪與共江湖。佛菴佳約蓮峰在。麥飯蔬羹數日娛。</text>
<title>曉坐懷仲叔氏</title>,<text>吾於弟季髮全明。獨坐蕭晨念遠兄。歌哭一堂那復得。漂流十載各爲生。秋燈耿月初落。野杵迢迢鷄共鳴。頗愛大江來滿眼。蓬山朝發暮西溟。仲氏入旌善之蓬山。叔氏在白川。實大江始終之地。</text>
<title>博達嶺</title>,<text>秋山盡日但鳴蟬。磴路徘徊出半天。石老忽驚奇鬼立。松枯遙認瘦虬顚。茫茫白雨隨人後。往往紅梨墜馬前。可是重岡爲障蔽。亦知堤境別風烟。</text>
<title>目疾</title>,<text>害氣攻吾眼。昏花秋夏連。未分虛室白。惟覺妙門玄。手熟昭琴撫。心存皥易硏。窅然遺幻世。獨也入寥天。</text>
<title>前江烹魚會。次杜律。</title>,<text>一丈漁舠三兩叟。淨排茅席拓蓬窓。秋來醞藉無今日。老去逍遙有此江。木落好峰臨水衆。天晴遊鵠汎雲雙。野供草草聊成飽。稻飯魚羹復菜缸。</text>
<title>感書</title>,<text>蒼山環合澗逶迤。斗大新窩戴木皮。晩有佳緣能得地。早無奇策自爲時。雲深大壑蛟龍睡。雪滿空林虎豹飢。閉戶只今堪守黑。眼風非病不須醫。</text>
<title>次寄不換亭</title>,<text>從古銷魂是別離。吾儕况復暮年時。楓江澹泊聯床久。雪峭崢嶸策馬遅。鳥獸中間纔着我。烟霞一半欲分誰。耦耕初約終須踐。不必窮通問化兒。</text>
<title>哭李君 器輔</title>,<text>君能故道與徘徊。挾策從人任衆猜。竹里高秋交臂笑。鄒書幾卷剔燈開。泬寥精爽三山得。震耀文章五祖來。天意卽今仇淑類。肎容吾子獨爲才。生故學士▦朝之孫。曾祖淸湖，高祖白洲，五世祖月沙，遠祖樗軒。皆主文盟而世居華陽。</text>
<title>始春感書 甲辰</title>,<text>歲移東北茀仍橫。天意於今坐可明。抱璽雲中㹠犢在。觀兵河外虎爭。壯心初不隨年老。病目猶堪見世淸。昔者高皇誰作輔。靑田山裏一書生。</text>
<title>立春翌日。溪上卽事。</title>,<text>蓬窩病着寂寥身。是日褰開識早春。積雪層氷猶氣勢。淡風晴旭自精神。溪橋倚杖看雲遠。野店開缸聽鳥新。未必斜川多此曲。會招陶令共佳辰。</text>
<title>自贈</title>,<text>東丘隱者髮蒼然。姓字不知菴屢遷。時見時潛須在我。適來適去儘聽天。眼枯不廢傳家易。言忘猶爲責子篇。獨有平生奇氣在。夢中鐃吹入幽燕。</text>
<title>卧疾</title>,<text>卧疾空林皓髮新。麁衣澹飯養吾眞。文章正得窮愁力。風月還隨寂寞身。瞥瞥游魚一川雨。翻翻藥草幾山春。園黃未必忘天下。謾爲安劉却染塵。</text>
<title>峽寓感書</title>,<text>病目昏昏鬢颯然。空山自放卧雲烟。斷葷止酒齋三月。玩意忘言易一編。始信窮愁能著述。方知惡疾得神仙。玉成恩大天私我。勝願分明在暮年。</text>
<title>寒食感詠</title>,<text>紛然士女走丘原。病卧他山獨掩門。芳草愁連千里綠。浮雲淚入幾重昏。曾無嶺海拘吾跡。未有干戈阻故園。瑣尾十年歸不得。蘋蘩惟倚老兄存。</text>
<title>次李叔度 萬標 見贈韻却寄</title>,<text>年衰道屈少知音。峽裏幽棲不厭深。四海雲雷堪縮手。一川風月且娛心。舊遊幾日携家至。好事何人載酒尋。獨卧空齋春雨過。鳥啼花發滿西林。</text>
<title>識夢 曉夢乘使車入燕都。都已虛無人。問之則曰。眞天子已都洛陽。余時自顧鬂髭半白。仍覔其地。聞人惟得樂毅文山。覺而異之。遂賦此。</title>,<text>五十男兒鬢始華。燕雲西去坐高車。戰塵初洗山河出。萬國衣冠正一家。其二痛飮悲歌都市前。黃金臺古草連天。昭王昌國猶生氣。擊筑諸豪莫浪傳。其三文山能讀聖贒書。正氣堂堂貫太虛。死易成難君莫說。英䧺事去可何如。</text>
<title>九鶴山房。講易。示閔聲甫 應洙。</title>,<text>靜寄禪窓手一凡。周旋終日孔羲間。眼前自有生生易。花發空山鶯又還。</text>
<title>漫書</title>,<text>退士潛身不厭深。翛然一室萬山心。朝晡麥粥兼虀菜。坐卧奇書伴古琴。洞草出爲千種藥。峰雲散作數州霖。此身定不須當世。合與孤松老澗陰。</text>
<title>野行</title>,<text>午來扶病出柴門。緩轡緣溪過數村。野卉無名新萼絢。道槐多歲晩陰繁。始秋紅黍當頭熟。欲雨蒼峰半背昏。永日追凉眞浪跡。田間潑汗愧黎元。</text>
<title>溪居夜詠</title>,<text>巧者經營拙者休。寒衣飢食日遨遊。未論雷雨治絲事。且作烟波結網謀。大地蒼茫涵古月。一川蕭爽割淸秋。皓天不復吾將老。獨夜悲歌攬蒯緱。</text>
<title>感書</title>,<text>天等峰頭一縷雲。終朝南出雨紛紛。先生白首將何事。獨草經綸數卷文。</text>
<title>次不換亭春帖韻 乙巳</title>,<text>好還端可見天時。是日天東玉斗移。野雪飄颻猶作態。江梅綽約已如期。俄然倚伏眞難了。老矣行藏只自知。道泰年豊惟願在。書門我效我翁爲。愛君希道泰。憂國願年豐。此朱子春帖集句。而先君甞用此祈春。仍足之曰。十字滄洲祝。題門歲歲同。</text>
<title>贈金用汝 礪 持平船歸漢陽</title>,<text>百憂覊瑣地。一笑夙生緣。不盡靑霞氣。還傷曰髮年。春寒多雨雪。江永足湍淵。摻手何言贈。功名愼向前。</text>
<title>麥熟</title>,<text>田家候麥熟。日日過田頭。白雪曾埋臘。黃雲乃有秋。平生雷雨志。老去粥饘謀。失喜新王化。豐年自錫牟。</text>
<title>泊梨湖</title>,<text>淸江三百里。老子一行舟。歷歷山川勢。悠悠羇旅愁。新詩迎素月。宿醉過驪州。明日西湖上。吾兄候漕樓。</text>
<title>西湖漕樓。陪仲氏信宿。謹次叔父題江亭韻。</title>,<text>倉氏高樓能得地。風江滿眼洗炎氛。仙遊遠勢蒼茫雨。靈照淸輝澹沲雲。是日留連花樹會。幾年流落鴈行分。叔兮西澨偏覊滯。悵望歸潮趁夕曛。</text>
<title>桂坊感書</title>,<text>龍漢茫茫一劫過。重還桂掖愴如何。靑天白日無窮在。素髮蒼顔得老多。散帙秋陰生苑竹。開尊晩色斂盆荷。時來斗食堪滋味。不必宮袍振玉珂。</text>
<title>直廬曉詠</title>,<text>鶴禁深深玉漏晨。白頭持被此何人。依然綺里從遊地。藐爾淸漳病竄身。掩冉高槐仍雨露。龍鍾短竹自精神。說經三昧吾安有。歲晏江湖入夢頻。</text>
<title>詠盆荷 時已秋初。荷猶不花。盆左右。有短松高梧。</title>,<text>托根如是地。頗恠發花遅。保得江湖性。羞爲桃李姿。翠交停鵠樹。韻入偃虬枝。白首東山叟。幽情獨爾期。</text>
<title>乞暇東歸</title>,<text>可使山人久洛師。嘉江魚稻倍相思。浮沉世裏初非計。偃息林中晩有期。天濶正饒歸鴈勢。日曛全借老楓姿。爾來自斷饑寒事。不必行藏更問龜。</text>
<title>九日江居。次杜律。</title>,<text>歲荒餻酒一窩貧。獨卧重陽寂寞濱。捎盡樹林山色古。落殘濤瀨石稜新。孤盆好着花中隱。短帽虛拘野外人。逝鴈天端應解事。冥冥終日背風塵。</text>
<title>次閔士衛 翼洙 詠桂掖癯竹韻</title>,<text>重還桂掖鬢絲紛。舊好依然獨此君。未信春天多雨露。龍鍾老幹謝參雲。</text>
<title>直夜感書</title>,<text>擁被周廬夜。羇懷對短檠。寂寥山月影。騷屑苑松聲。未信陽生地。仍愁雪滿城。誰知黃綺志。始不眷浮榮。</text>
<title>臘鴈</title>,<text>臘月山茨閉寂寥。風頭孤鴈響深宵。羽毛憔悴江湖淺。塗道艱難雨雪饒。留落正爲殘稻誤。呼號那免故羣嘲。只應前去多生處。回首干山亦已遙。干山紇干山</text>
<title>題經緯新書 書卽手自編者。丙午</title>,<text>半世經綸草本成。呻吟未了髮全明。施爲不必須吾手。留與方來作太平。</text>
<title>廣津舟上</title>,<text>不言三宿苦。且愛一江淸。雨細桃花氣。山長布糓聲。風濤倚春日。歌酒並吾兄。滿目滄浪色。何知近漢城。</text>
<title>曉發山店</title>,<text>一日違京國。覊愁罷萬端。雉鳴山屋曙。麥熟野田乾。嵐翠沾衣重。林香拂鼻闌。纖纖驪首月。正似去時看。</text>
<title>王會圖</title>,<text>吾皇三載德威孚。執玉長安萬國趍。四海車書能事畢。一家胡越古時無。禮容纔罷明堂會。盛跡仍將彩筆摹。歲入參墟開寶運。龍飛滈水握貞符。皇天假手神謀遠。卛土歸心睿化敷。彗掃星流除暴亂。乾旋坤轉整寰區。曰齡曰晦參帷幄。臣靖臣宗掌矢弧。七德丕宣懷遠邇。九功時叙挽唐虞。方洋聲敎沾沙漠。奕赫靈威震海隅。海水不波歌越耉。東風入律抃胡雛。輶車不待文辭告。厥篚爭將土貢輸。贐王琛金來赤坂。梯山航海自幽都。不知何國供靑砮。復道殊方奉火珠。火地冰天皆版籍。鵰題辮髮競馳驅。爭攀夏后同仁化。恐犯防風後至誅。殿上高臨天日表。庭中拜舞大單于。花門雀躍騰岡祝。卉服鳧趍效嶽呼。詭貌奇形何雜遝。禽言語共咿唔。東流江漢朝滄海。北拱星辰繞紫樞。鱗介緫爲冠帶俗。烟塵永息玉關途。秦皇築塞謀何鄙。漢武登臺計亦愚。誰謂制戎無上策。始知耀德儘嘉謨。豊功嵬蕩光前牒。盛事分明付畵厨。犬日羊年此何世。三歎王會撫遺圖。天日表。一作天可汗。汗古或以去聲。用之岳武穆詩可見。</text>
<title>將泊漢口</title>,<text>廣陵南望草迢迢。濯足高歌駐短橈。江漲石稜多自在。天晴雲點未全消。參差落日終南色。演漾輕風漢口潮。白首翛然來是往。也應魚鳥不吾嘲。</text>
<title>蕭然自謂羲皇人 擬應製</title>,<text>流水柴門五柳春。風窓高卧嗒焉身。紛然晉宋之間事。邈矣羲皇以上人。揖遜干戈俱未省。希夷混沌卽爲隣。試看徽國丹靑筆。方識先生此意眞。</text>
<title>東歸作</title>,<text>一騎凌晨出。迢迢躡去鴻。江湖盈眼在。埃𡏖轉頭空。峽處時平路。冬間或煖風。向來思議熟。卽此悟窮通。</text>
<title>又賦</title>,<text>征未始征歸未歸。優遊朝野一忘機。田間得粒羣禽噪。天外含蘆獨鴈饑。不爲夜明催遠道。詎因冬煖减重衣。只應行止惟吾筭。且莫他人說是非。</text>
<title>次禹準卿 世準 韻。自叙。丁未</title>,<text>恥作人間自躍金。幾年遵晦卧空林。意中王覇䂓爲遠。掌上圖書擬議深。獨鳥非春鳴底事。孤雲不雨出何心。天衢側畔優游地。滿面風埃愧尙禽。</text>
<title>次趙令汝輔 彦臣 睡窩之作。仍以寄題。戊申</title>,<text>竹爐麻拂靜相宜。一枕江干歲月遅。窅窅天遊聊適志。塵塵幻影詎形思。劫經風火渾無管。戰到玄黃也不知。此意淵明先解了。北窓高卧笑狂馳。</text>
<title>龍崖。次老杜秦州雜詩。</title>,<text>醉撫蛟龍脊。悲歌草莾間。風塵方暮齒。花木自春山。欲訪桃源去。難言管子還。憂深家與國。衣被淚痕班。</text>
<title>遙夜</title>,<text>寂歷千山響一溪。旅愁遙夜轉悽悽。踈籬虎過旋風起。古木鴞鳴落月低。麟閣功名身已老。桃源物色路全迷。獨披周易參新義。燃盡松枝到曉鷄。</text>
<title>次杜律</title>,<text>四紀昇平終古少。豈知金革動玆年。飄颻短髮空山裏。黯黮浮雲落日邊。小酒撩愁彈劒哭。孤燈照恨枕書眠。可憐騏驥玄黃甚。回首金臺重憶燕。</text>
<title>書龍崖</title>,<text>羣峰立立列墻如。溪上人家僅十餘。黑栢半欹棲鶻後。蒼崖橫圻躍龍初。四郊氛祲猶開合。一谷雲霞自卷舒。畢竟神臯何處是。且從玆地結茅廬。</text>
<title>次禹準卿見贈韻</title>,<text>豈知凡楚世。亦有葛懷民。黯黯風塵色。悠悠土木身。移家來靜地。談易得高人。芝朮山中足。逍遙可養眞。</text>
<title>觀陸放翁讀兵書篇。摘其韻次之。</title>,<text>朝焚風后圖。暮裂太公書。自倚雄心在。寧知短髮踈。奇兵堂上擁。小醜席端驅。世適不吾以。休言是妄儒。</text>
<title>登高</title>,<text>登高愁思益茫然。滿目殘春正可憐。涿野干戈氛漠漠。旄邱日月葛綿緜。袁生有淚空憂國。庾子無心更問天。湖墅新栽花藥遍。弭兵何日得言旋。</text>
<title>感次陸放翁歎息韻</title>,<text>自古豪英管廢興。嗟吾老似懶殘僧。折關超距殊非任。補弊興衰倘可能。雲鳥新圖排素壁。春秋舊癖剪靑燈。匣中三尺藏雄憤。射斗神光鎭夜騰。</text>
<title>感書</title>,<text>挺如駭鹿走中阿。渴飮淸泉蔭綠蘿。但有苦心憂社稷。也無餘勇任干戈。風花忽忽韶先晩。雪鬢騷騷老色多。自古存亡皆有定。幺麽狂賊奈天何。麽。亦作平聲。</text>
<title>贈寶刀 幷小序</title>,<text>余甞得一口劒。長三尺餘。匣而藏之。幾十年。綉澁不作色。常靑熒。試於物。無堅錯疑。寶刀也。雖知愛之。無所用。徒掛諸壁間而已。是年春。去寇亂。東入堤峽。携之與俱。行住坐卧。不捨須臾。以防虎豹寇盜之虞。有時獨寢。必脫之室而置于身旁。心若有所倚仗。隱然勇夫猛士之相守然。喜可知也。夫平日無事。殆不省其可重。而及當變故。所以藉力也如此。豈物之遭遇。固亦有其時耶。靜言思之。有足以感余衷者。爲賦一律以贈之。劒之有靈。其或知之。銅環㓒匣練絲縧。峒裏偕來我寶刀。赤電捎林魑魅哭。素霓搜窟虎豺逃。平時任棄曾何怨。亂日周防不自勞。靖了風塵惟爾賴。老夫從此謝煤毫。</text>
<title>返故里感賦。示諸公。</title>,<text>羇棲一日抵三年。故里歸來得暢然。盃酒重啣憂患後。江山不盡笑談前。稍開宿霧方生月。乍卷淫霖正色天。祇願昇平還舊日。容吾皷腹老耕田。</text>
<title>騎牛。赴綾巖。</title>,<text>牛背穩如六尺輿。淸晨騎向故人居。禾麻雲合東西野。草樹烟生遠近閭。爽氣襟前踈雨墮。澄光腋下大江虛。芳醪滿缻鷄登俎。亂後玆懽記一初。</text>
<title>同金仲禮使君。舟往入峰院。謹次板上澤堂韻。</title>,<text>金皷多時警。江山暇日情。舟搖千嶂色。院閉一蟬聲。竹雨開尊細。松颸隱几淸。芳茵容野老。參話僕頻更。其二有美風雩地。曾勞嚮往情。輕舟來細雨。石色壓江聲。節並松筠秀。名留冰玉淸。一般吟弄意。候月坐深更。</text>
<title>奉贐金仲禮使君罷歸之行</title>,<text>有事仇讎亦謂材。東南移得福星來。安危呼吸心籌捷。利害纖微手牘該。茂績已將文墨辦。淡裝還與鶴琴回。欲知勤國憂多少。百日爲州雪鬢催。</text>
<title>孟佐郞 萬錫 挽 己酉</title>,<text>承家文雅德爲基。叔仲高聲聳一時。奇數巧妨唐彀選。長才僅試漢繩治。當陽桃李欺松老。得路駑駘笑驥衰。培覆錯行天可憾。欲申疑門作玆詩。</text>
<title>次不換亭漫興韻</title>,<text>瓓珊春事過禁烟。芳草茸茸細雨天。江水綠涵茅屋裏。杏花紅糝竹籬邊。風光不盡吟觴地。意氣殊非少壯年。獨有隣翁申約束。烟波共理釣魚船。</text>
<title>寒食哭儞兒墳</title>,<text>爾亡今幾日。春草欲藏墳。已矣聲容杳。徒然酒食芬。暎烟花黯黯。啣雨鳥紛紛。滿眼皆新物。孤啼血墮裙。</text>
<title>次韻約鄭處士玩中秋月</title>,<text>山於採藥水於漁。晩暮幽居喜遂初。出處曾從先輩得。利名仍與俗人踈。黃華隱約風霜下。素髮蕭騷憂患餘。爲報隣翁拚一醉。今宵晴月鏡圓如。</text>
<title>次題德隱里魚君 有瑞 草堂 魚君。戚也。能逡逡退居於鄕里。</title>,<text>存身何道是。子屋乃茅椽。風火方災劫。江湖自散仙。寧知濯龍籍。獨愛釣魚船。勝似嵩陽老。須看遯迹年。</text>
<title>次槎川李一源見寄三悼一憶詩。仍以奉酬。</title>,<text>一欲生英傑。氤氳天地廻。修辭何卓爾。玩道儘高哉。運氣俄消息。精神獨往來。白頭吾輩在。噭噭謾相哀。右悼三淵不復滄翁見。遙遙歲幾迴。生才非偶爾。褊壤詎容哉。悵望朱霞遠。沉吟朗月來。無人收草藁。身後轉堪哀。右悼道長太息詩亡久。槎川挽得廻。觀身方老矣。縱筆獨神哉。雅步農淵後。遙源稼牧來。寂寥淸廟薦。誰與聖兪哀。右憶一源原詩三悼之作。卽金三淵李載大洪道長。而一憶則乃屬於余者也。余依此和之。而載大則余所不知。故缺之。其憶余者。則以憶一源反之。</text>
<title>靑龍寺南樓。書事。</title>,<text>樹杪飛樓倚日晡。參前奇勢有香爐。聱牙磵栢蟠雲老。隱約林梅抱雪癯。七寶莊嚴黃面子。一瓢生活白頭吾。從知福力輸他了。且就晴窓訂易圖。</text>
<title>立春山房漫書 庚戌</title>,<text>輕風淡靄認初春。獨起山窓敲磬晨。曖若屯雲雙檜古。逬如抽繭百泉新。莾然天地難平事。藐爾江湖欲老身。早識窮通寒暑序。牢愁莫漫費吟呻。</text>
<title>水北賞花。次鄭處士韻。</title>,<text>睡起春禽作意啼。一樽移興大江西。漁帆雨細花間出。酒幔風輕柳外低。世事浮雲何漠漠。羇愁芳草正萋萋。朝中諸貴休相問。白首逍遙只杖藜。</text>
<title>花泉李氏堂。與諸客拈韻同賦。</title>,<text>山家春酒釀淸泉。杜宇花開醉客前。白葦簷虛參列峀。靑松籬短見行船。桑田細雨鳩相喚。柳嶼微風鷺對眠。世事荊凡渾不關。且將觴詠樂芳年。</text>
<title>與水北南諸人。爲烹魚煑蕨會。次唐律韻。</title>,<text>一曲淸江坐處深。淋漓盃酒共懽心。游魚日暖從容樂。歌鳥春闌妙靡音。風詠有時成跌蕩。功名無意筭升沉。歸舟且繫斜陽岸。更賞餘花繞北林。</text>
<title>次趙承旨明仲 命臣 見贈韻。却寄。辛亥</title>,<text>歷落風塵少賞音。幽棲晩寄鶴淵潯。偶從南里成新好。幾折寒梅話素心。䆠意瓓珊同出處。天時洄泬遞陽陰。淸詩不减停雲什。朗讀晴窓一寫襟。</text>
<title>水北賞花口成</title>,<text>短策尋春江北臯。少時遊興老猶豪。茫茫草野連天遠。爛爛花峰映水高。白日無端生雨暈。淸江底事作風濤。且將歌酒酣終夕。肯許旁人促返舠。</text>
<title>讀宋元之際感書</title>,<text>英䧺勝敗故多般。只爲天時有往還。信國何曾劉史下。王郞正是達春間。當陽桃李榮華盛。不雨蛟龍變化艱。欲喚諸公談此事。無如寂寞一靑山。信國。文天祥也。劉史。秉忠天澤也。王郞。保保也。達春。中山，開平二王也。高皇帝甞曰。天下英䧺。惟常遇春，王保保耳。</text>
<title>春後感書</title>,<text>冉冉年光逝水同。百花凋盡一樽空。平生志氣龍行雨。晩暮功名鷁退風。未信英雄不虛死。須知運會欲將窮。分明所學終堪惜。糟粕須存草藁中。</text>
<title>次李主簿 濎 滄浪臺題板韻。奉寄。</title>,<text>湖海風流老更增。樂哉斯境恣攀登。要令江面輸全勢。遂就山腰築數層。釣道優遊聊取適。琴心滌蕩自成能。黃流落盡狂飈定。本色元來徹底澄。其二臺成流峙勝逾增。抱易携琴日幾登。老鶻巢危崖百丈。神虬穴古浪千層。伊濱講道樵夫可。汾上評音釣者能。洗得此心秋水似。月涵風定十分澄。主簿公。善易與琴。故二律皆及之。</text>
<title>靑龍寺。與同遊諸公拈韻。共賦。</title>,<text>落日初霞古寺秋。老槐南畔繫烏牛。孤花照佛開深殿。片月隨人到小樓。世裏榮枯皆幻妄。山間嘯咏儘風流。陶翁初不參蓮社。時赴雲壇一散愁。其一秋江湛湛客來東。晤語通宵韻釋同。岳立孤雲生向下。樓空朗月滿當中。陶然事外歌兼酒。邈矣人間雨雜風。多謝懶殘休復道。龍鍾吾已始衰翁。</text>
<title>次鄭潤卿見贈韻。却寄。</title>,<text>爾來萬事益悠悠。獨與滄江買釣舟。道屈空言仍輟筆。年荒貰酒尙盈甌。斧斤不到離奇木。矰繳寧加浩蕩𩿨。只爲素心成契濶。黃花寥落已高秋。原詩。有著書愛酒之語。故頷聯云。</text>
<title>西隣小集。拈韻共賦。</title>,<text>日枕圖書卧寂寥。西隣晩赴赫蹄招。黃花細着江間屋。白雨斜吹柳外橋。兀兀秋山同我瘦。冥冥暮鴈背人遙。歲闌玆會何珍重。擊缶聊爲蟋蟀謠。</text>
<title>江北煑魚與諸益。共次杜律。</title>,<text>秋後佳期水屋中。輕舟北去葦林空。須敎白日留殘照。莫使淸江起惡風。軟飯分盂挑菜綠。芳醅引斝斫鮮紅。明朝更作重陽飮。折盡東亭萬菊叢。</text>
<title>九日西亭。次唐律。</title>,<text>坐晩西亭葉盡飛。一杯聊與餞秋歸。浮雲京國杳難見。白髮江湖誰與依。悄悄圃花方老色。荒荒山日欲殘暉。生平枉作功名念。不到年來已悟非。余今年四十九</text>
<title>北山楓盛與徐執卿 允一 兄弟同賞。抽韻。賦之。</title>,<text>萬木皆楓江北崖。緣江賞去日筇鞵。翻翻或與高風下。爛爛尤於夕照佳。徧促多山成老色。遂令孤客切秋懷。此時皆骨渾紅玉。悵望天東勝願乖。余三入金剛。皆不値楓時。故末句云。</text>
<title>姜參奉 奎煥 挽 壬子</title>,<text>韓君其舅早師之。步步趍趍一庶幾。龜範馬圖抽妙緖。楓天棗地覷玄機。事言必也彌年立。風火胡然半世飛。直爲才難增太息。大東精燄日微微。</text>
<title>彈琴臺。用洪道長韻。識感。</title>,<text>晴天風雨忽蒼茫。戰地萋萋草一場。壯士當時憑馬足。重岡只尺失羊膓。魚龍拂鬱江濤立。花木蕭森野廟荒。要寫英雄登望恨。驢前落日不須忙。壬辰之後。申將軍砬謂彼徒我騎。可以蹂衂於平地。故不進據鳥嶺。陳於此。卒以取敗。</text>
<title>李南平 顯應 挽</title>,<text>鶴馭天飛不可追。㓒書塵滿有餘悲。一林松桂蕭踈在。兩閏光陰倐忽馳。抱疾吾猶漳上卧。采眞君豈洛濱隨。飄然雲袂浮丘並。定哂人間足涕洟。</text>
<title>獨夜感咏</title>,<text>徂年逝水自滔滔。獨夜無言燭幾挑。玄圃滄洲愁外遠。金臺碣石夢中高。深杯未下崢嶸氣。快鑷難祛颯爽毛。第約隣翁尋樂地。明春作耦刈蓬蒿。</text>
<title>大雪。次三淵集韻。</title>,<text>一夜彤雲茀作叢。雪兼風滚倓爭雄。茫茫花絮春回未。皛皛山川月出同。直倚玄陰方徧宇。定欺靑日暫當空。時來消歇須臾事。大勢如今詎可窮。</text>
<title>人日感咏 癸丑</title>,<text>來者後之往者先。丈夫生世亦徒然。惟憑竹素參元古。未博金丹住大年。䵝昧天中誰日月。蕭條海外此風烟。何山早晩移家去。飢食春薇渴飮泉。</text>
<title>元夕。與兒輩。抽韻同賦。</title>,<text>萬目爭新月。全天故作晴。豈無他夜滿。惟愛此時明。衰疾淹江國。繁華憶漢城。兒曹能秀句。差可遣幽情。</text>
<title>次鄭處士志感韻</title>,<text>入春羇髮益蕭騷。不分韶華攪寂寥。翠浪初高江照屋。靑烟稍合柳遮橋。東偏木火災仍起。北極山河祲未消。可使龍泉埋土了。斗間光恠吐晴宵。</text>
<title>小飮。次柳下集韻。</title>,<text>陽和忽已破凝嚴。一雨爭抽百卉尖。白日悠悠深隱几。晴江浩浩乍開簾。四時消息如相警。萬事升沉詎可占。老杏籬南方吐氣。一盃聊爲酹花拈。</text>
<title>仲春屢雨</title>,<text>雨澤非無限。胡然下不時。諺言如騃婦。濶手破常貲。能事佻鳩得。私恩桀莠知。主張天畢是。訟汝矣玆詩。</text>
<title>送徐執卿靈几西歸</title>,<text>酷禍君家涕路人。况吾平日昵爲隣。悠悠物色元相忘。淡淡襟期晩更親。見在池臺俄換劫。半殘花木又回春。可憐魂氣將何處。孤寡相隨落海濱。</text>
<title>江亭。次鄭處士韻。</title>,<text>淸融天氣欲春闌。岸幘終朝坐曲欄。野馬濛濛吹白日。山花閃閃照靑湍。風光不管饑荒事。歌酒難忘少壯懽。正想長安桃李陌。貴遊徵逐競雕鞍。</text>
<title>登南小邱次杜律</title>,<text>嚶嚶鳴鳥自相求。睡起空齋興轉幽。流水徘徊隨出巷。閒花婉㜻引登邱。從他白日悠悠暮。信却靑藜漫漫遊。蟾浦故人留好約。明朝穀雨縱漁舟。</text>
<title>漫書。次柳下集韻。</title>,<text>小睡憑梧几。悠悠日刻遅。鸛行微雨裏。鶯到落花時。天氣薰如酒。年華爛入詩。南湖打魚舸。晩與故人期。</text>
<title>齋居。次農嵒集韻。</title>,<text>忽忽春將去。無如此老何。睡和淸畫永。愁逐落花多。江水柴門入。山禽藥院過。寂寥堪自適。休復理琴歌。</text>
<title>曉起步澗上</title>,<text>寂歷山扉曉。逍遙磵道行。鵑休殘月落。鴉起淡風生。花露侵衣重。芹波達屐淸。新詩常費力。興到率然成。</text>
<title>春盡日。贈東君。</title>,<text>九十韶華忽忽過。靑虬已駕奈君何。初來淡蕩風流別。欲去徘徊意態多。桃李精神渾索漠。燕鶯歌舞却婆娑。明朝縱有朱明繼。但恐驕陽損太和。</text>
<title>南岡。次柳下集韻。</title>,<text>江氣生烟柳暎莎。按筇終日坐南坡。一春佳景交殘夢。千古閒愁入醉歌。幽鳥背人音獨好。奇花隱草色逾多。陶翁與世相忘久。只許田夫挈酒過。</text>
<title>紫牡丹</title>,<text>白日高高紫靄生。牡丹方展最初英。風流獨擅三春色。品藻元騰四海名。吐氣芳園何赩奕。破顔荒圃也分明。菊寒蓮㓗皆偏勝。却恐濂翁枉月評。</text>
<title>感咏</title>,<text>吾生大無故。短髮雪參差。廣莫多風地。冥蒙見斗時。行藏元自定。訾譽更何知。獨有山茨穩。靑蔬白酒巵。</text>
<title>仲氏初朞。夜坐書悲。</title>,<text>切切風生竹。幽幽月透槐。容言如可接。聲淚自相催。隔水孤墳在。經時一夢來。可堪書策制。明發歎餘哀。</text>
<title>感書。用劒南集韻。</title>,<text>冉冉年光不少淹。空林獨卧百憂兼。雙丹宿火爐中撥。五岳新圖壁上粘。買地北山規水石。葺廬西海眷魚塩。謀爲不過身家計。壯髮蕭騷雪謾添。</text>
<title>用釰南集韻。識感。</title>,<text>學不成名宦意疎。東湖歸卧十春餘。山莊水寺扶藜過。怪鳥幽花信筆書。周道誰悲麟死野。衛榮爭詑鶴乘車。年來粥飯須吾力。肯爲災荒捨耒鋤。</text>
<title>雨夜感咏</title>,<text>雨夜渾如㓒。蓬窩獨坐深。蚊雷堪破壁。鬼火欲燒林。厚恥應孤月。沉猜是積陰。一聲鷄搏翼。快活敵千金。</text>
<title>漫詠</title>,<text>黍酒徐傾老瓦罇。晩來扶醉出柴門。黃桑葉比容顔悴。白葦花爭鬢髮繁。水落蛟龍歸大壑。禾殘鳥雀噪空原。自來秋士多悲思。無恠新詩揔苦言。</text>
<title>送閔參判聲甫使燕</title>,<text>傖胡肉眼揔如無。倘笑東偏眇丈夫。一報秦仇天下震。其人畵出不魁梧。其二燕山白草盛秋腓。老矣猶堪打一圍。軟煖窠中方卧疾。送君金絮賀正歸。</text>
<title>鳳溪。次杜律。</title>,<text>高江北出日初西。落木千山氣慘悽。偶跨靑牛來近墅。忽迷黃菊坐幽溪。老虬窟冷深深卧。天鳥林昏得得啼。歲暮優遊非失計。野人朋酒聽相携。</text>
<title>鄭君 纘昌 挽</title>,<text>日月爭光圃隱翁。多君操履闡家風。晩飧果腹忘芻豢。闇錦章身謝黝葱。樹屋旋成災劫後。雲山逈出殺機中。景升死戀彈丸地。畢竟貽謀讓德公。</text>
<title>江樓醉題</title>,<text>明月淸風酒百籌。大江東岸卧高樓。乾坤不滿蝸雙角。今古眞成貉一邱。且可平生親白墮。何能造次去滄洲。彼哉巖渭非天放。枉遣明王夢筮求。</text>
<title>夜坐憶權仲輝 煒</title>,<text>士爲知己死。斯義昔相敦。秋草何山宿。孤燈此夜昏。韓文漢南寺。遷史市東村。一笑人天表。頭陀隻眼存。</text>
<title>元朝。次三淵集韻。甲寅</title>,<text>是日元朝風雪晴。逬泉鳴鳥已春聲。新梅的歷龕中吐。老髮蕭踈鏡裏明。大抵人謀多錯謬。自來天運獨流行。衰周以下才贒幾。莫把窮通判重輕。</text>
<title>壽東隣鄭處士。次難字韻。</title>,<text>人生七十古來難。大耋如公世罕看。孟說三尊尤讚德。箕陳五福不言官。桑田海水從他幻。野鳥山花耐久歡。何物緋貂能凂我。諸郞莫謾例恩干。</text>
<title>早春感咏</title>,<text>山輝水暈藹春還。屋角梅花亦破顔。痴雀猥爭風日麗。懶龍惟㥘雪氷頑。金臺故夢心猶牡。靑鏡流年鬢已斑。見說三才元一致。豈知寒燠獨循環。金坮。故夢記實事。</text>
<title>早春書感</title>,<text>眼花肘柳鬂成皤。俛仰乾坤一浩歌。突兀雲中黃瓦屋。寂寥湖外白茅窩。天纔下壽衰何遽。日欲斜陽暝已多。百種愁餘孤笑發。草生如綉雨初過。</text>
<title>次金致卿 遇重 見贈韻。却寄。</title>,<text>文心交義兩圓融。一笑相逢鳳渚東。星斗芒寒珍藁裏。芝蘭氣馥宴談中。已知天地垂垂老。何怪英豪往往窮。龍寺提携須踐夢。草花方始日春風。</text>
<title>李生 宗岳 王母尹氏挽</title>,<text>成難死易故相懸。善酌經權此母賢。小諒莫言經瀆事。大心須看定宗年。噓成兩葉陰功積。引得千匀素業綿。付托有人吾事了。冥然長逝報重泉。</text>
<title>靑龍寺賞花。拈韻共賦。</title>,<text>杜鵑花滿北山春。細雨輕風更可人。佛國樓臺開活畵。詩家筆硯染香塵。半䂓明月如期到。百種佳禽合語新。雪臘楓秋經過熟。方知勝賞此來眞。</text>
<title>次鄭處士見贈韻</title>,<text>尋常臨氷與登山。杖履如飛未易攀。閉戶如今循白髮。看花勝事謝紅顔。新詩捷捷能酬倡。好夢翩翩尙往還。會待春深烟浪穩。蘭橈共泛大江間。</text>
<title>水北小集。次鄭處士韻。</title>,<text>一月一回開口難。朋尊暇日得相寬。妖花浪絮將春盡。痛飮狂歌竟夕歡。經濟不堪當世用。文章詎合後人看。淸和氣候何蕭索。西北諸峰負雪寒。是日。雪下西北。</text>
<title>閔氏庄。次主人韻。</title>,<text>百囀春禽弄晩晴。後先賡我不平鳴。繁花照鬢傷偏白。別浦當尊喜並淸。蕭艾只應盈楚戶。蛟龍誰與斲豐城。陽和本解休群物。肎爲窮人散滯情。</text>
<title>寄三陟守李一源</title>,<text>文章嶽海一相逢。元氣茫茫筆意濃。皷舞魚龍齊作勢。嬋媛花月競修容。森然夔後新凡例。卓爾山東舊正宗。閒肆精深仍自化。百淵先論豈欺儂。閒肆精深云云。三淵評一源詩語。</text>
<title>醉次釰南集韻</title>,<text>婪酒年來道日增。千鍾作聖亦吾能。漁村寂寞聊堪托。麟閣崢嶸詎可登。久矣神州輸犬豕。哀哉弱國困金繒。曾知世亂陰符讀。只是昏眸㥘夜燈。</text>
<title>送黃應敎子直 梓 使燕</title>,<text>就養年來淡䆠情。荒田老屋背湖城。綾衾久輟鑾坡直。簜節遙爲碣石行。但使經權無或爽。莫歎忠孝故難幷。北山盖失王臣義。大抵其言寫不平。其二自古何能不死亡。嗟吾此義愧江黃。紫蛙正爾皇圖永。玉帛紛然歲事忙。蹈海揔嘲狂且妄。順天齊詑壽仍康。野人久諱春秋𡂝。送子今朝誤激昂。</text>
<title>苦雨 初中夏旱。季夏雨彌月。</title>,<text>一備一無何太偏。嗷嗸萬口向高天。如將此雨分三夏。可使吾人足一年。赤地霑來寧作惠。黃流溢出只成愆。閉開不是調元術。千載猶思董廣川。</text>
<title>西亭。次山谷韻。</title>,<text>水亭無日不孤遊。老柳凉蟬忽已秋。瞥瞥年華隨轉眄。茫茫世事入搔頭。枯形不合摹麟閣。浪跡惟堪寄釣舟。未必淵明眞負氣。荊軻諸咏亦閒愁。</text>
<title>夜坐。用東坡韻。識感。</title>,<text>幾點飛霜兩鬢侵。秋懷憀慄坐宵深。九夷偏壤身空老。三代諸英夢獨尋。凾釰有光成紫蜺。鼎砂無術化黃金。只應名字終埋沒。謾遣來人覔藝林。蜺入聲</text>
<title>燕京白 菊名也花甚潔白</title>,<text>玆花較傖子。向背獨分明。早識塡山恥。遙爲蹈海行。烟塵渾不染。玉雪儘同淸。朔吹須遮斷。蓬屛爲汝成。</text>
<title>黃菊</title>,<text>老菊頎然似我長。淸琹白酒日相將。蹙金鱗甲田龍見。刺綉衣裳菀鵠翔。不向靑春爭百卉。直當玄月表孤陽。問渠終古誰心契。陶後風流此叟狂。</text>
<title>處士鄭君挽。用不換亭舊韻。</title>,<text>吾州處士絶凡流。一見眉端道氣浮。谷口晴霞標馬峀。桐江素月印龍洲。滄桑坐閱須臾地。歌缶猶懽大昳秋。久矣湖山天所奉。中書卄考未爲優。馬峀龍洲。卽公不換三公之江山也。其二公初吾面賞風流。剪燭高亭太白浮。花發靑驢雲外寺。楓明素舸月中洲。井泉烟火如同舍。文墨琴碁共十秋。桃簟未塵蘭臭歇。獨賡遺韻涕優優。</text>
<title>晦谷申伯謙 愈 挽</title>,<text>華陽翁後可無公。直字單傳早會通。閑道斥邪辭斧鉞。尊王攘狄業箕弓。斯文欲喪驚秋栢。衆喙爭鳴哂夏蟲。浩氣不應隨死盡。疆魔界裏作雷風。</text>
<title>寄題居然亭 乙卯</title>,<text>彼美凌江谷。窈然惟子宮。起居山與接。歌嘯水相從。屋已仇池就。年仍畏壘豐。不須文字覔。隱道貴無蹤。</text>
<title>次寄鄭聖瑞 羲河</title>,<text>紛然時物媚韶華。獨有騷人切歎嗟。懶似婆娑雲不雨。病如枯槁樹無花。死生麯孽堪爲友。笑罵文章欲滿家。一者之來眉可展。緣江熟路豈云遐。</text>
<title>後五日疊。次華字奉答。</title>,<text>靑雲未附鬂全華。自忖非才敢㤪嗟。滿地江湖眞我履。當陽桃李竟誰花。窮愁獨抱玄經草。漫興頻尋白墮家。珍重故人同此意。德音旬月不吾遐。</text>
<title>冷節疊次華字</title>,<text>浪言玆日㝡繁華。卽目蕭然費一嗟。欲起風捎南浦鴈。乍開霜壓北山花。道非庚楚誰尊我。病似維摩不出家。坐對朱鶉搔白首。空驚歲月背人遐。</text>
<title>出靑龍寺臨谿上。次唐律。</title>,<text>曙鶯催我起。扶策出東林。戴月千峰逈。浮花一磵深。依依烟火戀。渺渺水雲心。二者還相競。徘徊費苦吟。</text>
<title>疊華字。答聖瑞。</title>,<text>如君才地是邦華。老着江湖衆所嗟。氷操不妨眈麯米。鐵膓還解吐梅花。叨將俚語酬高韻。何異貧兒學富家。一疾支離春已過。可堪嘉樹望中遐。其二至人吾學古南華。懸解由來斷戚嗟。兀兀形骸眞槁木。茫茫天壤儘空花。除非覆鹿皇王事。等是亡羊道藝家。大藥纔能千二百。云何屈子欲登遐。</text>
<title>東里晬宴口成</title>,<text>長老相從侑壽樽。定知南宿照吾村。鶯花欵狎渾佳興。蚕稼商量揔好言。事外日如粘野屋。意中山不去江軒。白華潔饌斑衣舞。共歎贒兒孝思敦。</text>
<title>次聖瑞見贈韻</title>,<text>善仕皆逢世。明農亦有秋。贏多商得得。器利匠休休。誤我惟黃卷。流年已白頭。持盃還一笑。巧拙竟誰優。</text>
<title>次三陟守李一源七分樓板刻韻却寄</title>,<text>稱山稱海作玆樓。見住其人謫降流。呼吸只應通帝座。雲濤元不隔仙洲。初疑不日還金節。豈謂多年困白頭。獨有新詩能換骨。大名終古永難休。</text>
<title>西磵刈稻。次何仲默秋興韻。</title>,<text>昨日黃鸝百草芳。凄凄四野已繁霜。空靑遠水含秋色。淡墨群峰背夕陽。負戴同時禾入圃。歌呼幾處酒登堂。自來粱肉多憂患。野飯溪羹味正長。</text>
<title>李淸安 光輔 壽親宴次諸公韻</title>,<text>高年九九晬斯辰。壽酒餘波及四隣。早積陰功如望月。故知冥祐自穹旻。一山松鶴渾疑畵。是日風霜忽變春。外內軒庭通百武。斑衣占地倍姻賓。</text>
<title>次聖瑞 得北來新傳而作</title>,<text>擬將十萬漢材官。平取三關意氣閑。大酒流連犒龍府。高文震耀勒燕山。揣摩未試囊中智。衰謝翻驚鏡裏顔。區脫朝來聞好語。崢嶸麟閣尙堪攀。</text>
<title>南監役仲玉 道振 挽</title>,<text>處子其身太古心。羲書一部費溫尋。豕牙蹢躅知幾早。龍血玄黃玩變深。思極鬼將通蘊奧。願乖天不假光陰。王生倘遇山陽路。玄理相商互德音。其二紫霞棕竹昔周旋。淡水交情到白顚。宴語花陰移夕砌。離愁梧雨入秋絃。高山幾仰龍門背。老屋曾過鶴渚前。篋裏銀鉤留墨妙。晴簷披對涕潸然。紫霞洞名</text>
<title>靑龍寺夜飮。次洪亮伯 煕采 韻。</title>,<text>烏牛鞭去賞新楓。萬樹如燒遶佛宮。落日初霞山向背。漁歌樵笛水西東。燕雲消息閒愁外。湖海風流浪飮中。當座老公曾自苦。雪山孤寄枉談空。</text>
<title>次鄭聖瑞聞北報見寄之作</title>,<text>運氣循環行欲新。遙知寓內漲兵塵。紫蛙聲色寧延世。雷雨經綸定有人。皓髮循來猶膽氣。繡刀磨出亦精神。大兄見事何其晩。此意吾東久已淪。原詩。有東人甘心戴虜之語。故末聯云。其二龍淵三尺發硎新。誓赴燕雲掃虜塵。潢汚尙知宗海若。弦黃可使笑吾人。紫泉波變將生聖。寧塔叢枯已藉神。慷慨君詩曹鄶續。何憂大義竟沈淪。</text>
<title>月嶽山無量寺</title>,<text>玆山吾境裏。半面昔年看。是日騎驢過。高雲抱石寒。峒深無午景。菴古自辰韓。更竢百花發。扶藜上上巒。</text>
<title>醴泉。贈主人閔士淵 通洙。</title>,<text>藉藉雷封衆口碑。行何德政乃如斯。溫言感激敷心際。嚴訓承將置膝時。盡節須憑花狎見。戒奢仍就草茵知。循良自古多卿相。異日登庸坐可期。手押。用丹心字。</text>
<title>官廨 廨梁書。唐貞觀二年作。</title>,<text>玆廨貞觀作。千年鞏不頹。山川眞福地。梓匠豈凡才。電滅羸皇殿。雲空魏武臺。三風還自促。壯麗儘徒哉。</text>
<title>寄金承旨太白 鎭商。次前示韻。</title>,<text>一去金承旨。如今幾郡遊。遙遙霞杪寺。渺渺雪灘舟。卯歲方藏尾。羅封要盡頭。躡君吾亦發。三日峴山留。</text>
<title>謝寄槎川李一源</title>,<text>平生才業自心知。逋蕩江湖已雪髭。文恠未能窮鬼送。詩凡不奈劣魔隨。騷場濫吹曾堪愧。儒苑雄鳴詎可期。珍重故人猶玉汝。要知雕琢苦相䂓。一源勉加意學問。故云。</text>
<title>和鄭聖瑞止酒詩</title>,<text>上帝方耽北斗盃。茫茫天地酒場開。卽知同醉爲時義。何用孤醒奈衆猜。心暢不曾哀樂入。眼冥無復是非來。竹林澤畔誰差勝。付與詩翁一筆裁。</text>
<title>糓日晨興口成 丙辰</title>,<text>煑酒三盃欲曙天。新梅照眼草堂前。陰陽欲半寒猶盛。憂喜相仍興未專。屢空只須占糓日。下愚元不怕龍年。峽人來說蓬坪好。盡室東歸計已圓。空去聲。蓬坪。地名。</text>
<title>申生 皓 挽 生故學士靖夏之子。學士號槐軒。又號靑霞子。</title>,<text>淸揚眉目畵難如。兀坐槐軒讀父書。玄草辭奇能早與。靑霞氣逸不曾除。橘年雖少堪爲像。珠歲將多合照車。皇昊未應仇淑類。若今抽盡意何居。</text>
<title>觀耕感詠</title>,<text>見事吾何晩。爲農勝學書。文期千載後。稼望半年餘。引來烏牛劣。霑田白雨踈。疲來支塊卧。荷篠夢相於。</text>
<title>感書</title>,<text>江湖春欲晩。天地道長衰。風厲妨花信。霜繁悞麥期。全身初縱酒。守口未忘詩。從古英雄志。何曾不自奇。</text>
<title>閔進士 㻐 挽</title>,<text>流雲妙句早驚人。染柳輕衫杏苑春。千畝禾麻開晩業。五陵裘馬掃前塵。江山暇日登臨遍。碁酒諸朋造請頻。匍匐向來偏意氣。無從吾涕愧沾巾。</text>
<title>西庭杏花始開。次李空同桃花韻。</title>,<text>寒食明朝杏已花。含嬌似欲向人誇。香吹酒斝輕風過。影壓詩床落照斜。老子終年甘寂寞。幽居一日訝繁華。何來得得斑鳩子。拂羽雙啼暎彩霞。</text>
<title>直桂坊示金僚會一 致萬</title>,<text>春雷玉鎖閉嚴更。野老無眠坐月明。松桂重還悲喜競。江湖纔去悔尤生。一通悞竊將軍誥。三昧虛隨學士榮。除是升沉俱外至。故人相對且深觥。</text>
<title>謹次先君夜對韻</title>,<text>銅鐶重閉欲宵深。松桂蒼蒼月未沉。去國十年身已老。辭家幾日夢還尋。接輿歌鳳傷時淚。方朔猶龍玩世心。春漲御溝如碧玉。東江一視濯煩襟。</text>
<title>和金相國仲禮乙卯志喜帖所步文谷金公辛丑作韻</title>,<text>天日殊姿自帝庭。誠知哲命在初生。陽和布氣當元月。箕分增輝得瑞星。辛乙後前符吉慶。神人上下溢歡情。相公首繼文翁作。善頌俱宜播萬齡。</text>
<title>齋谷酒席。與李聖輔 明翼，李奇彦 漪，鄭潤卿。用弇州韻同賦。</title>,<text>悠悠萬事幻耶眞。洛北湖東一此身。劫後尙存如是地。意中能有幾何人。烟雲變態俄開合。桃李繁華遞故新。薄宦初非經濟意。可憐簪笏冒紅塵。</text>
<title>步韻賀槎川生朝</title>,<text>芬芳酒食藥鐺邊。四大差輕始燠天。龍歲無如靈筭永。蝎星爭奈盛名傳。庭槐密翳中央日。巷柳濃含早暮烟。飮少看君先得醉。蒼顔白髮卧神仙。</text>
<title>題李奇彦淵氷窩</title>,<text>與我俱生大患仍。世中何地不淵氷。浮天積水尋常狎。待日輕澌造次憑。卽事分明知或未。先幾眇忽見誰能。看君反照詩人似。夙夜齋心一戰兢。</text>
<title>和槎川憶三淵</title>,<text>神人自姑射。其貌皎氷霜。歲月惟遊屐。風塵或講床。希言訝河漢。勝願溷門墻。精爽堪終古。高山與巨洋。</text>
<title>伏日小集。用吳國倫韻。</title>,<text>濠濮何曾遠此間。西隣英妙况敲關。頗嫌金氣蕭條伏。絶愛槐風汎濫還。朔飮會須拚渤海。秦聲不用賦南山。游龍流水知多少。揔冒炎塵汗發顔。</text>
<title>夕卧疊前韻</title>,<text>置我淸池古樹間。翛然何異卧江關。火雲天末隨風散。霽月林端遞日還。沸地羣囂沉近市。憑空一嘯響遙山。懸知嶽老淸無睡。榴下題詩獨解顔。</text>
<title>疊間字</title>,<text>瀑流千道瓦溝間。飯無人獨揜關。瘦豹養文經日伏。飢烏垂趐未晡還。霽行潦止應吾道。晝詠宵歌揔故山。安得輕舟乘漲去。妻兒一室共歡顔。其二盡日生烟口鼻間。解衣盤礴閉松關。蠅爲學士紛紛集。蝶化高人忽忽還。朱李乍沉臨曲沼。綠槐斜剪見全山。有風不必雄雌辨。汎灧軒窓爽滿顔。</text>
<title>七夕赴北山次杜律 槎川居白岳之下</title>,<text>嫋嫋秋風過雨生。北山佳集率然成。讌談豈在朋多少。陶寫須憑酒重輕。嵐氣孤峰晴亦濕。蟬聲古木晩逾淸。杳茫天上雙星事。跌蕩塵中二老情。其二蒼然暮色四山生。酒盡朋樽詩亦成。背月城隅歸騎緩。追風松下短巾輕。合歡任爾雙星劇。遣興還吾半日淸。七七他時談古事。人天別是兩般情。</text>
<title>秋興八首 與槎翁。共次日得一篇。八日而止。</title>,<text>老我婆娑去故林。坐驚梧院轉幽森。蒼苑落日西山色。黯黮浮雲北極陰。江海不離連夜夢。功名已忘曩時心。淸風乍戒初流火。萬戶中宵遠近砧。其二晴空澹澹朗河斜。寂歷覊懷對月華。鶴禁新招慚日饍。龍崖舊釣憶江槎。箕風畢雨回災沴。薩水萊山靜皷笳。一物時平甘自棄。顚毛種種眼昏花。江槎。東坡詩。歸釣漢江槎。槎。魚名也。其三悠揚白日欲殘暉。樹木翛翛曙氣微。蛩作秋聲自相語。鴉知暝色却回飛。壯心稍與年俱去。屯骨仍將世共違。窮達定爲寒暑序。爾來義勝覺身肥。其四善敗紛然幾局碁。旁人無事着欣悲。一塵不起忘機後。衆籟都齊隱几時。淡露園林秋入早。薄陰城郭月生遅。此中且可優遊得。無耶東江苦見思。其五松桂秋林傍道山。鷄香貝帶勝流間。銀釭吐燄繙羣籍。玉漏沉聲扣九關。才謝應劉遊鄴下。道慚黃綺起商顔。夙生緣在君恩大。十載三回玷舊班。桂坊參講筵。故聽閱丹府秘藏。其六老屋嘉陵江水頭。靑楓白露寂寥秋。有時商艓來鄕信。盡日歸雲惹客愁。籬下將開曾種菊。庭前不去舊馴𩿨。烟波一曲從君乞。好製黃冠老此州。其七大易玄微晩歲功。平居憂喜兩忘中。晴簷展對移山日。夜席呻吟韻竹風。數月酒葷塡肺肚。一編箋註輟鉛紅。秋江歸去孤菴在。堅坐惟須學邵翁。其八虛心老杜與逶迤。詩道方知正不陂。周雅楚騷唯的派。晉風唐格是橫枝。日光玉潔誰將繼。聖伏神徂世謾移。秋興八章聊續尾。眞同拙斲慕般垂。</text>
<title>北山小集。共次唐律。</title>,<text>鷄棲車日往。鉤百北城陰。人卧如疲佛。山空擬少林。琴書依月靜。歌嘯響雲深。歷歷平生語。依依晩暮心。鉤百。見莊子。其二壯陽初可恃。轉眄忽重陰。河漢橫西陸。烟花凈上林。四時秋獨苦。百感老偏深。江海眞余樂。簪纓豈素心。其三暮色蒼然至。僑居歲載陰。蛟龍眠積水。鶡鴠叫遙林。閉月浮雲集。埋蘭衆草深。飛霜變玄髮。遊子若爲心。</text>
<title>疊次</title>,<text>雲漢橫欄角。風梧下井陰。蹉跎送殘歲。悽惻聽寒林。坐夜衣衾薄。依人蟋蟀深。悲歌撫孤劒。秋士故多心。</text>
<title>次奉北山</title>,<text>北山淸曉出雲時。其下高人睡起遲。心有天遊橫八極。氣爭秋色做千詩。周妻何肉寧爲累。王竹林梅好與期。白戰向來常獨克。機峰電掣見撑眉。</text>
<title>疊次</title>,<text>萬樹鴉還落照時。潺湲秋漏報籤遅。羇愁糾緊須成疾。漫興蕭條欲廢詩。山月斜懸孤枕影。菊花遙發故人期。世人未識鴟夷好。何似羸缾近井眉。其二不夷不惠寄明時。槃礴無心謝去遅。叢桂依違招隱操。白雲前却贈君詩。林慚澗愧那能解。羊茁牛肥未可期。歲晩臨歧迷所往。空敎霜雪滿須眉。</text>
<title>次北山見寄韻。謝明朝見邀之意。</title>,<text>公知吾過我。相入雨沙如。春後百千律。日間三兩書。戟喉憎水蟹。雷腹苦河魚。落去諸般累。明朝一笑餘。時余病泄。公亦爲蟹戈傷喉。故三聯云。</text>
<title>槎川宅列五物。拈韻同賦。</title>,<text>瓦石相蒙未出群。金聲玉德始誰分。沙磨却露瑰奇質。墨汚翻成炫燿文。縮手黃麻孤粉黻。閉門玄草積烟雲。長年堪與斯文老。直作彈丸不厭君。右古硯鴟夷與共日遊車。果腹歸來景每斜。是物深中非小器。君詩直上自名家。縱橫萬里山兼海。汗漫三春月與花。包納無餘空大地。須彌藏芥詎堪誇。右詩筒嗟爾於吾似卵毛。何曾日弄破塵勞。不妨支遁憐神駿。也好東坡喜旨醪。滄海萬波愁外息。君山一點興中高。成兩忘昭文皷。方識先生此意豪。右鐵笛小玉山高簡叟園。三峰終古特然存。如從太華分形勢。却與幽人鎭洞門。煖熱坑中惟冷面。喧囂界裏獨非言。神鑱天劃吾無取。莊重須還此丈尊。右恠石流金天地夜連朝。宴息尙蒙向晦招。林下餘風能自在。湘中故譜盖云遙。匡床不改周旋地。斜漢俄驚寂寞宵。餘渥幸叨文藻薦。短緣何恨夢雲消。匡床。一作床帷。斜漢。一作河漢。右竹夫人</text>
<title>疊前韻。寄北山兼奉竹老。</title>,<text>白首人間世。朋知閱水如。槎翁耽妙語。竹老悅奇書。天地雙嗚鳥。江湖兩忘魚。悠悠睽嗑意。相笑劫塵餘。</text>
<title>次寄北山</title>,<text>滿甕黃花酒。君將待我開。何知淹桂掖。不復訪楓臺。倦䆠驚秋盡。孤眠聽雪來。脫纏須徑造。爛醉不言廻。</text>
<title>疊次仍乞酒</title>,<text>十日周廬下。雙眉苦未開。菊華孤把𧣴。楓色失登臺。歸夢江湖遠。羇愁日月來。空瓢北山送。倘喚麯生廻。</text>
<title>疊次</title>,<text>玄晏深深卧。書帷晝不開。亂雲吹日夜。微雪點樓臺。菊死幽香在。梧枯暗響來。白駒誰縶汝。不復鴈同迴。</text>
<title>疊次答歎逝之作</title>,<text>雲月如吾輩。依依幾合開。于今皆老疾。况復半泉坮。涕淚言前墮。精神夢處來。老梅西磵上。寂寞小春廻。</text>
<title>送李汝剛 秉健 之任知禮</title>,<text>白門相遇十年來。見子新詩賞子才。曾謂鸞坡須藻火。豈知虬戶阻風雷。銅章且可分憂去。鐵硯行當得雋廻。桂燠松寒山水遠。公餘日日五車開。</text>
<title>寄題李君模 範之 知止亭。用人先倡韻。</title>,<text>終南一角對幽吟。艮背其人玩象深。剛愛淸風常滿榻。何愁赤日欲流金。貞非絶俗誰譏子。智是能天盖取禽。擾擾門前皆壯趾。但高吾枕卽山林。亭之作。本爲却暑。而命名。取止其所止之峩。</text>
<title>竹翁僦屋茅谷。作酒邀之。與槎川及趙宗甫 榮祏，李聖輔諸人共赴。仍次劒南律。</title>,<text>墐塞方當百蟄時。槁桑衰柳補爲籬。潛身闤闠神還勝。玩意琹書病亦奇。紫閣霞開遙對酒。黃花雪落更支詩。溫存一室邵窩似。眞樂在心君自知。</text>
<title>茅谷與槎川抽韻</title>,<text>徂年如落日。冉冉欲平西。隱几高人卧。當街白屋低。眼空皆幻界。心遠自幽棲。臭味惟吾輩。琴書日與携。</text>
<title>又賦</title>,<text>近市囂塵獨閉門。從它世事劇雲翻。垂魚擁笏非情性。散帙鳴琴了曉昏。病眼偏揩山特出。老身相藉菊猶存。極知眞逸無深淺。不必移家負嶺村。負嶺村。卽原峽竹翁故棲之地。其二未夕街西下版門。言長難竟已河翻。杯深好壓羇愁重。燭明全禁睡思昏。欲雪江湖龍正蟄。多風籬落雀相存。塊然歲暮無來往。孤笑時開此北村。其三胡然野老久金門。身事蹉跎歲已翻。跡欲同塵聊默默。憂如中酒自昏昏。含雷地底微陽伏。配月天端太白存。惠好何當携手去。毁殘車馬老山村。</text>
<title>逢四子。勉其進取。次釰南集韻。</title>,<text>四子無相讓。文章儘可能。飄飄千仞鳳。炯炯一條氷。事外風流俠。塵中澹泊僧。時哉須自力。休復葛兼藤。千仞鳳。指洪翼汝鳳漢。一條氷。指李奇彦。風流侯。指李聖輔。淡泊僧。指金生益謙。</text>
<title>嶽齋梅下小集。共次杜律。</title>,<text>梅花豈亦解將迎。走馬來朝稱意明。春氣正浮槎老宅。新詩已滿漢陽城。也知風格元高潔。要待文章作重輕。嗟爾最初吾不及。百廻難拒罰巵行。其二坐送夕陽初月迎。空齋不假燭花明。梅能玉立添賓座。鶴亦雲飛下禁城。笑語留連芳醑滿。色香流動彩毫輕。君看兒輩寧知此。桃李開時乞命行。</text>
<title>疊次</title>,<text>世誰吾送復誰迎。可是行藏默自明。弊盡貂裘淹漢邸。開殘梅萼憶江城。犀通爲病文章在。瓦注無心寵利輕。獨有北山同此意。新聲聊繼兩三行。</text>
<title>李聖輔湛存齋小集。次三淵集韻。</title>,<text>臘雪高三丈。中堂坐我深。英雄垂短髮。天地窮陰。盎盎新梅氣。翛翛老鶴心。靈丹遅暮感。倚酒且高吟。</text>
<title>東宮誕辰。次金侍直會一倡示韻。丁巳</title>,<text>溫文齋仰少年君。鶴禁岹嶢壓矞雲。始進七章衣幾尺。嵬乎睿德足聽聞。其二是日齊祈益筭君。赤心風捲入重雲。增吾貳極無疆壽。丕颺鴻名永世聞。其三咸曰無憂我聖君。本支從此萬來雲。彤庭上下山呼競。三后在天天共聞。</text>
<title>湛齋。同次明人律。</title>,<text>白閣西邊小苑隅。幅巾藜杖訪潛夫。盆花綽約林逋樹。壁畵分明范蠡湖。獨坐君能今我喪。偕來吾亦衆人無。悠悠萬事浮雲過。痛飮狂歌興不孤。</text>
<title>閔奉朝賀 鎭遠 挽</title>,<text>最公終始儘多乎。一二吾知近古無。銜袖嚴辭尊主義。犯顔危語固宗謨。李綱憤切仍淸淚。范鎭憂深便白鬚。若是純忠兼大勇。發揮端可馬朱須。</text>
<title>鄭領府事 澔 挽。用趙台 觀彬 韻。</title>,<text>天之分劑敢誰爭。公得純剛蚤挺生。淸介餙身昭世德。明誠爲學陋時名。窮山絶海神逾旺。火劫風輪筭獨贏。乃老十年林下卧。淆然涇渭聽相幷。其二羣魔蔑法日凌遲。獨繼華陽贊一治。立懦廉頑眞特操。抑洪驅猛矧嚴辭。發揮直字須如此。羽翼斯文定是誰。異日淵源將撰錄。吾言可考儘非私。</text>
<title>李淸州 秉燕 輓</title>,<text>皆言公可用。何得自爲材。縮朒非楊厄。靑黃乃水災。明農良耟出。作牧善刀來。尙寐風人願。尻輿不復廻。</text>
<title>題釣龍臺圖</title>,<text>剩水殘山若箇臺。森然殺氣粉圖開。一江夷險龍生死。千古興亡鳥去來。斷靄空濛生遠樹。餘花隱約点荒苔。成忠碧血埋何處。䂓瑱昏童不暇哀。</text>
<title>北山小飮。同次杜律。</title>,<text>勝日相思劇。高齋徑造頻。閒雲能作雨。病木亦知春。淮海猶豪氣。風塵欲老身。言詩如布糓。正賴賞音人。</text>
<title>題宋祖夜雪幸趙普圖</title>,<text>君臣一席筭群雄。彗沒烽沉雪以風。一軌同書期已到。先南後北計何工。山河破碎刀匙下。天地低昂股掌中。榻外諸人方鼾睡。寧知運氣半宵空。</text>
<title>金會一追次觥字韻見寄。復次之。</title>,<text>萬井方新柳火更。淡風踈雨近淸明。東江夢逐孤雲逝。南陌愁連百草生。老去獨餘婚嫁累。向來元謝紱簪榮。事非得已聊爲爾。倘子吾疑有此觥。</text>
<title>題朱雲折檻圖</title>,<text>大漢惟成亦可君。君看廷有直臣雲。葺欄且喜能褒餙。借釰猶歎罔念聞。梅福人間留作對。龍逢地下免爲羣。紛紛虐諫多標季。定對丹靑愧十分。</text>
<title>重三赴招嶽下。共次杜律。</title>,<text>繼日餘歡早閉扉。幽花欲綻月生微。科頭醉客烏皮几。抱膝山翁鶴氅衣。談笑莫敎佳日曠。死生漸覺故人稀。天街等是優遊地。不恨東湖歲月違。</text>
<title>李生 址順 挽</title>,<text>惟才與命主張誰。賦與常偏鮮兩之。琢玉未成驚早毁。滋蘭將刈惜先萎。古人大抵多如此。是子何能獨有爲。偸得靈奇神所懟。達觀吾友莫深悲。</text>
<title>與春坊翰苑諸君。小飮冏寺之東軒。共次靑丘風雅中韻。</title>,<text>閑愁幾日集眉端。冏寺憑高暫破顔。沼凈倒開多少樹。軒空大入北東山。眞龍乍步油場內。小鵠遙懸粉堞間。但使是心無六。金門白社一般閑。其二一宦支離劇笑端。感人時物矧多顔。虛沾雨露憐枯木。誤綴烟雲笑假山。客恨當花開落際。春光似酒淡濃間。風流獨有英髦輩。勝日相要作許閑。</text>
<title>拜先墓</title>,<text>庶可吾親見。彷徨久益迷。愁雲當午結。淚葉背春齊。安在龍門訓。尙孤瀧墓題。昵陪無早暮。吾實愧吾妻。</text>
<title>謹次叔氏蓑隱稿中韻奉呈</title>,<text>老吾惟叔季。不見十餘年。共落言前淚。全忘夜裏眠。徘徊花樹地。感激角弓篇。丘首仁爲大。兄乎子獨贒。其二不死得相見。所嗟俱暮年。罪深孤獺報。孝大護牛眠。暫釋看雲恨。聊題聽雨篇。老槎曾地主。每說伯華賢。老槎。卽李一源。曾爲白川守。與叔氏甚得。</text>
<title>曉過江都。次唐律。</title>,<text>征舟曉過古江州。落月滿空雲欲收。戰跡草埋丁歲血。怒聲潮湧甲津頭。大邦遺恥幾時洒。丞相高名終古流。東海茫茫魯連死。白頭誰與說春秋。</text>
<title>宿楊花渡下。念叔氏口成。</title>,<text>中江宿孤舸。離思渺依依。星斗垂當面。風濤灑滿衣。身方洛城近。夢不故山違。叔也殘燈下。應多老淚揮。</text>
<title>老燭齋。拈韻同賦。</title>,<text>直以知心在。吾車久不東。留連無永日。嘯傲有淸風。老色雙眉皓。餘春一樹紅。新詩緣手得。妙處不期同。</text>
<title>槎翁宅詠庭蕉次韻</title>,<text>移地嫌差晩。抽心欲及辰。頗疑摩詰畵。還認樂天身。曉展知風定。宵鳴聽雨新。休敎裁作扇。去冐滿街塵。三公。皆用蕉扇障日。</text>
<title>北山小集。次洪栢堂道陳 重疇 韻。金士修時敏及趙宗甫。同之。</title>,<text>晩過山齋當陟臯。故人料理肉兼醪。同時文彩堪千古。盖世功名僅一毛。細菊未華霜已重。頑雲如暮日猶高。也知明月重陽再。且爲諸公駐去舠。頑。一作浮。是年閏九月。故末聯云。</text>
<title>屬閔執義士元</title>,<text>童蒙求我我非求。獨下書帷一室幽。倘溯眞源到雲谷。何憂正學絶靑丘。興來不忘剡溪去。病卧難爲泝水遊。白首愛君歎莫助。勉哉須輓上灘舟。</text>
<title>送李聖輔盡室東歸。次見贈韻。</title>,<text>吾人雅意厭街居。秋日維楊問故廬。白髮稍多憂患後。靑山自在劫塵餘。存身儘有龍蛇地。敎子非無種樹書。月邁日征須各勉。何妨見面歲年踈。原詩有數數見訪之意故末聯云其二邇來吾亦憶吾居。要共琹書返敝廬。失晝魚龍眠已熟。背秋鴻鴈去無餘。江湖不過三飧地。妻子凡廻幾紙書。何物一官能誤我。未堪羇髮日蕭踈。</text>
<title>金浦道中次杜律。示洪進士伯祥 有徵。</title>,<text>敝袍逗京裏。輕策出郊間。俄爾楊花渡。猶然三角山。風鴻方遠勢。雨菊未衰顔。劉范成新好。從玆數往還。</text>
<title>嶽下小飮。共次杜律。</title>,<text>秋空寥落鴈全廻。背郭高齋古磵隈。白首將投高士幘。黃花且戀故人盃。天時卉木看榮悴。世事烟雲聽去來。垂老沉詩知有味。離憂如結苦難開。</text>
<title>疊次奉嶽下</title>,<text>昨夢分明先我廻。茅齋故在大江隈。遲遅東路秋風駕。欵欵西隣盡日盃。松桂新陰何冷落。芰荷舊製且歸來。濟南酬唱詩千百。去詑湖山錦槖開。</text>
<title>用醪字。答李兄中甫 嵩鎭。</title>,<text>才學誰兄似。如何滯冗曹。倘能隨地樂。直做盖天豪。流歲貂俱弊。寒山笏並高。須澆胸裏氣。五斗用春醪。</text>
<title>疊醪字答槎川</title>,<text>詩翁不伏老。意氣壓吾曹。茹古涵今富。生龍活虎豪。形如南郭槁。名共北山高。沾丐餘人足。投河越子醪。</text>
<title>次東里諸公投示韻</title>,<text>古來英傑輩。落拓倘如今。憒憒天何耄。寥寥歲且陰。孤花霜下氣。病鶴月邊音。獨坐秋燈曉。長歌復短吟。</text>
<title>次韻。送李聖輔還山。</title>,<text>行止那能不聽天。還吾茅屋食吾田。靑山有素聊相好。白髮如期稍可憐。萬事灰飛俄換劫。一身樗散且全年。徘徊歧路此何者。愧汗流離別觶前。</text>
<title>用凉心兩韻。答槎川。</title>,<text>學稼山田瘦。爲官水部凉。酒猶貧不燥。詩已老無香。茅屋江湖遠。狐裘歲月長。繁憂不自制。安可廢吟觴。其二有雨蕭蕭過。齋居欲夜深。鍾聲來獨卧。燭影照幽吟。酒戒那能破。詩盟不復尋。諸公巷西北。倘會此時心。以烝祀方致齋。故云然。</text>
<title>夕自北山歸。仍步月不寐。次杜律韻。寄呈槎川。</title>,<text>下馬山扉暝已催。纔交一語悵然來。閉門月色流寒汞。倚杖山姿着死灰。正想獨呼遙夜燭。不眠頻點小春梅。度支近日佳期在。準擬龕前共煖盃。</text>
<title>送金參判 龍慶 使燕</title>,<text>見謂燕關壯莫如。可能玆役曠懷攄。山河秪是三都外。物采殊非七制餘。渺渺窮塵徵往事。紛紛噩夢歷遺墟。知公別作於戱頌。瀋舘重過涕墜車。</text>
<title>夜坐。用鬆字識感。</title>,<text>水亭寥逈月林鬆。岸幘終宵面白峰。窮似文昌爲宦拙。癖輸子美作詩慵。蒼松雪立惟吾與。黃鵠雲飛莫汝從。歲暮彷彿多少恨。可能銷去十巵醲。</text>
<title>題忘機亭。用諸君先倡韻。</title>,<text>萬里滄江一釣綸。人惟親鳥鳥親人。語言不接曾何害。情性相關乃是眞。樂有難名俱得意。機無可忘未分身。小亭初落盟書就。證以峨峰與廣津。</text>
<title>次題東圃金士修梅龕</title>,<text>渠能自塵外。何去亦何留。可是詩翁得。延之白室幽。人天一驚眼。日月且回頭。不待羲圖按。貞元見互流。梅。自江上移來者。</text>
<title>槎川宅。遇戶部洪德老 重耉。大設酒食。醉飫而罷。共次劒南律。</title>,<text>老雲孤嶽下。微雨大冬初。常作率然會。何言間者踈。不分賓與主。錯出畵兼書。戶部風流盛。盃盤塞破廬。</text>
<title>李聖輔以事入都。與諸君往參。共次農嵒律奉贈。</title>,<text>白駒皎皎食苗稀。懷玉其人披褐衣。木石與居聊自得。親交不忘薄言歸。調刁衆竅風聲怒。黯黮重雲日色微。我亦山林曾意氣。何知垂老落塵機。</text>
<title>題朴生 道源 所詠其先祖駱村公遺事詩後。次其韻。</title>,<text>曩次錦江江上樓。山哀水愴更雲愁。極知大讓輕千乘。詎有餘威賁一丘。巴俗至今尊望帝。唐經終古揭房州。有無夢事何能了。掃灑云初此義優。</text>
<title>送洪令道陳之任寧邊</title>,<text>疑公今往欲何求。大邑于前揔擺頭。泰運應無陰雨慮。淸規肎爲夕陽憂。治詞故厭尋常境。攬勝終須汗漫遊。香嶽淸川眞有力。老吾惟共臘花愁。</text>
<title>茅谷餞席。次諸公韻贈栢翁。</title>,<text>關河明日遠。盃酒故人同。黯淡方斜景。蹉跎共禿翁。別離殊可念。歌詠故難窮。可使玄都樹。歸來已落紅。</text>
<title>次謝嶽下 戊午</title>,<text>文章元有數。相照卽同明。河岳氤氳氣。雲龍浩蕩情。合懽無近日。投分自平生。饑火奈驅去。睘然峽裏行。</text>
<title>夜集翼翼齋。食餞酒。共次柳下集韻。</title>,<text>可憐春眇眇。風雪滿西林。舊好隨書到。新詩剪燭吟。合懽三載速。道別萬山深。四顧皆年少。何知老者心。</text>
<title>始到官所。次汎波亭刻板韻。答退漁子。金鎭商之號</title>,<text>官所寥寥似少林。老夫聊可散幽襟。山多詭狀天然畵。水有淸音自在琴。孤鶴道人誰辨夢。標枝野鹿共無心。提封百里三千戶。藥草充租不汝禁。縣。有鶴鳴樓。其二勇退幾年辭禁林。槎牙流峙在胷襟。白山虎豹驚搖策。紫海魚龍抃皷琴。大地已窮瑰瑋觀。小亭還入品題心。林宗一宿人知處。朗月淸風思不禁。金君喜遊賞。北窮白頭。南涉耽羅。</text>
<title>泛波亭。次三淵翁題板韻。</title>,<text>淵翁大眼目。頗愛此溪亭。向者來乘月。何人賦食萍。憂時龍隱德。警俗鶴抽翎。弟子嗟吾老。春風獨倚欞。</text>
<title>縣齋書示兒輩</title>,<text>三十年來認世艱。曾無大勇去人間。行將胥溺爲凡鬼。若有相驅守此山。水漏桃花源易入。城標霞氣嶽堪攀。待投銅印超然去。鶴峒深藏不復還。鶴洞。在江陵。去縣不遠。</text>
<title>次北山諸公見寄韻</title>,<text>離索日爲歲。坐凋紅玉顔。花開非故國。月出自空山。未覺永嘉好。已思陶令還。會心諸老在。存我夢譫間。茅老詩。有夜夢君顔之句。故末句答。</text>
<title>萬村憇川上。望八峰。次杜律。</title>,<text>浩浩春風漠漠花。肩輿蹔卸坐溪沙。一遊端爲觀田事。漫詠何妨答歲華。古木幽雲高下寺。夕陽流水兩三家。身邊忘却芸黃緩。欲伴村翁灌圃瓜。</text>
<title>曉起。次韋蘇州集韻。</title>,<text>曉起花浪藉。靑山一雨過。簿書留案少。禽鳥下庭多。身與三春老。心同萬品和。回看淸漢北。無日不風波。</text>
<title>屬閔參奉順之 百順</title>,<text>丹崖數仞俯江漘。學舍無蹊苔色新。敖盪恥隨噉名客。沉潛要作讀書人。白雲蕭瑟喬山栢。春雨依微泮沼芹。萬事只今渾不省。兀然朝暮對枯筠。君以明陵郞罷來。</text>
<title>三三獨酌。次何仲默春興韻。</title>,<text>淡風微雨峽江春。杜宇娟娟映綠蘋。肎恨羇遊多日月。却憐高卧遠風塵。尊前不去山爲伍。夢裏相過鶴化人。何物銅魚能作累。箇中吟賞十分新。</text>
<title>次韋蘓州集韻</title>,<text>浪說亭臺好。牢關卄日餘。繁霜花發後。苦霧月生初。渴酒無多酌。饞詩不盡書。自來天放趣。回首憶江居。其二若有相驅遣。東關僅尺餘。買山須及早。移室可忘初。已草興公賦。行飛叔夜書。杳然黃鵠去。先我相幽居。</text>
<title>麟縣萬義驛。次王弇州盤山韻。</title>,<text>彌日奔馳正薾然。木皮新屋偃松前。雙江雨合方呑岸。萬壁花交欲燒天。沽海魚塩人盡負。蒐林雉兔戶多懸。仙翁一去庵無處。鳳頂岹嶢揷紫烟。仙翁。指三淵。</text>
<title>自水墮寺還。兒輩挐舟以待。遂縱下汎波亭。次杜律。</title>,<text>春風與春水。浩浩正無邊。老子纔回騎。兒曹已在船。簿書拋半日。歌酒倚晴天。淮海元龍氣。依然少壯年。</text>
<title>縣樓坐月。次王弇州韻寄槎川。</title>,<text>不有高樓在。何堪此境深。落花吹隱几。初月照開襟。淮海平生氣。絃歌晩暮心。一尊誰我共。西北渺來音。</text>
<title>鶴鳴樓。次李滄溟郡樓韻。</title>,<text>淸風明月與興居。可是官樓剩豁如。川浴頗疑鳧墮履。雲翔休訝鶴啣書。田園在夢春蕪合。刀筆隨身雪鬂踈。東望靑山如襞積。待吾超入毁旋車。</text>
<title>曉發東倉遇雨口占</title>,<text>東北行田過。靑苗遍火餘。多慚風偃草。頗怪雨隨車。磵訪安于鳥。川看子賤魚。新詩刪未暇。謠俗雜然書。</text>
<title>昭陽亭。次金淸陰板刻韻。</title>,<text>江山與稱有玆樓。臨老吾能作一遊。盛麗故應輸樂浪。雍容差可擬驪州。天長逝鵠方洋勢。日晩浮雲闇黮愁。進退二憂渾不省。一杯聊與展眉頭。</text>
<title>汎波亭。漫題。</title>,<text>蘊藉紅亭在。逍遙白舫浮。江山邀翰墨。魚鳥識風流。境不諸方見。人應古吏求。遭逢須一日。謠誦足千秋。</text>
<title>鶴樓卽事。次后山韻。</title>,<text>颯然風一至。枝拂簿書間。樓逈平臨樹。江明倒見山。耕歌知積苦。坐嘯愧多閑。向晩悠悠想。孤雲帶鶴還。</text>
<title>鶴樓夜題</title>,<text>登樓夜氣忽凄然。已覺金行遞火權。星斗低回簾影內。魚龍悲嘯燭火前。上書言事嫌梅尉。煉藥成丹訝葛仙。獨有東江殊可戀。秋深歸去理漁船。</text>
<title>雨夜。次劒南韻。</title>,<text>六十龍鍾湖上翁。非農非士畧相同。半生留落仍成懶。一宦婆娑益見窮。小雨凉生欹枕後。高江響滿閉門中。至今濡滯非初計。日夜歸心競早鴻。</text>
<title>次旌善守南國寶 漢紀 見贈韻 俱以覆險事會于原州。</title>,<text>交盖蟾江江水頭。闌風伏雨未全收。新詩揔寫窮途恨。大酒纔澆旅次愁。烏帽包羞趍大府。丹書蔽罪引諸囚。始知州縣勞如許。却悔衰年費力求。</text>
<title>泉甘驛。次簡齋韻。</title>,<text>浮雲與殘日。揜菼作輕陰。虎叫秋山暝。虫飛草屋深。江湖連夜夢。道路暮年心。端愧陶彭澤。茅茨造次尋。</text>
<title>鶴樓。次陳后山快哉亭韻。</title>,<text>玆樓暇日日登臨。嫋嫋秋風旅鬂侵。一䆠浮遊身已倦。萬峰環合地偏深。燕山大獵平生計。吳市潛藏晩暮心。姓字他時應悞却。不編循吏卽儒林。</text>
<title>鶴樓月夕。次陳簡齋韻。</title>,<text>秋風乍起苦思鄕。簿牒紛紛病在床。只解投閑宜本分。何知卻老有奇方。遷延月欲當樓滿。委曲江能出峽長。秫熟日供陶令酒。醉將南嶺認東岡。</text>
<title>梨湖。次后山韻。</title>,<text>是處山頭倘有仙。笑吾奔走欲彌年。中原眇眇歸鴻外。漢水滔滔立馬邊。詎合麁才還講肆。從知薄相止盈川。麒麟百尺雲霄上。早把功名付俊贒。中原。忠州古號。</text>
<title>甓寺次后山韻</title>,<text>一塔林端湧。遙遙見化城。淸秋單舸過。落日大江明。洞邃龍孤卧。天空鶴一聲。懸弧樓已古。游子若爲情。樓。淸心樓也。其二記我初生地。黃驪此古城。江涵秋寺凈。楓帶夕村明。點地遙山勢。摩空老鸛聲。家家鷄酒送。揔是故人情。</text>
<title>寄題松雲大士弘濟新堂。用槎川李一源韻。</title>,<text>東南赤海渺茫茫。努眼金剛縱一航。勇必由慈辭氣壯。定能生慧策謀長。已聞宸奬朌嘉號。卽看宗風起淨堂。道力超然元自度。揄揚矧有鉅公章。</text>
<title>泛前江。次汎波亭板上韻。</title>,<text>刺繡新文四遠山。晴江一棹倚中間。颼飀衆籟簫俱發。縹緲孤雲鶴並還。百里無如玆境別。半年纔得蹔時閑。環滁勝賞依然是。翰墨那能六一攀。</text>
<title>九日。登縣後花山。次張南軒韻。</title>,<text>端居兀兀了三秋。風物撩人作暫遊。隱約靑山交貊國。微茫白日下楊州。登高不計衰年氣。引滿都拋曠劫愁。野老休嘲狂太守。異時能見此風流。</text>
<title>萬義驛。次放翁韻。</title>,<text>馬煩車亦殆。斯路自來然。風雨無佳日。山川有暮年。厚顔叢桂下。俛首白雲前。矧是岑淵跡。漁樵往往傳。</text>
<title>領官兵赴鍊塗。次漫賦。</title>,<text>戎務淸平日。書生晩暮年。可能馳介馬。一去掃全燕。白日初垂地。靑山欲刺天。賦詩還自適。雲鳥眇盃前。</text>
<title>汎波亭。會金令太白。拈韻共賦。二首</title>,<text>塊處山牢誰與同。公來大慰寂寥中。華軒別埽臨晴瀨。煖斝頻斟壓冽風。落日千峰揩眼爽。浮雲萬事轉頭空。燕談不廢箴䂓義。奚翅茅蹊塞復通。其二出處於今大畧同。只須神會不言中。從容一席文兼酒。黯黮千山雪以風。句漏覔丹身已老。明光起草夢全空。諸公近日徵庸去。無乃天衢自此通。</text>
<title>平丘驛。次后山韻。</title>,<text>長江隨我去。日夜向京城。古驛生烟細。遙峰返照明。瞥天孤鶴影。爭樹衆鴉聲。已斷登仙望。猶懸拱極情。</text>
<title>過金農巖渼湖故宅。書感。</title>,<text>可知那可問。環堵尙餘薰。媲水名難盡。違時道不羣。功高參聖譯。力大勝魔軍。蒙筮孤當日。何顔責沈文。</text>
<title>月溪遷。望龍門感咏。</title>,<text>奔走絡年赴簡書。騷騷鬂髮雪紛如。敝貂鶉結思被褐。病駟虺隤憶跨驢。出石正高江落後。浮雲稍密日斜初。居停舊主龍門是。未會玆心定誚余。</text>
<title>夜坐。念民事。次杜律。</title>,<text>小齋重閉曙光遙。盞酒氷凝不肎消。坐念孤惸啼露屋。爭如禽鳥托深條。雪疑白粲空堆地。日抵黃綿暫掛朝。責大分憂無異術。仰慚哀詔下雲霄。</text>
<title>齋夜。次簡齋韻。</title>,<text>山衙畧似卧吾家。自扣氷鐺點夕茶。鴈皆休緘印篆。琹書徐引剔燈花。皓天漠漠何當復。玄髮騷騷久已華。差喜兒曹能讀易。雪窓咿啞到晨鴉。</text>
<title>曉坐。次杜律。</title>,<text>黃紬被底乍知寒。鷄已三號燭未殘。大易惟宜淸曉讀。孤花最愛異鄕看。病衰交逼僊方誤。凍餓皆求吏道難。數尺榱題方丈食。何如歸卧敞廬安。</text>
<title>夜卧。次東坡韻。</title>,<text>吏散空庭月在門。翛然絶似卧窮村。氷江斷續金絲響。雪嶺糢糊粉繪痕。正想牛衣千戶凍。多慚燕寢一狀溫。夜深孤鶴鳴相過。倘是臨臯道客魂。</text>
<title>次汎波亭板刻韻</title>,<text>一川淸可食。群峭昵爲隣。已老鼯猱尹。如干雉免民。簿書渾不省。謠俗自相親。多愧方州處。恩威幷斬新。</text>
<title>除夕。次杜律。</title>,<text>孰與淸高老守賢。終年省却綺羅筵。寒梅此夜姿逾別。病鶴何山響一傳。不復英䧺來枕上。猶然子史擁燈前。小樓明日堪登眺。雪盡春江起暖烟。</text>
<title>人日次放翁韻 己未</title>,<text>入春愁思似紛絲。倚酒高樓一賦詩。七日爲人梅發後。三年作吏鬢凋時。蓋公堂寂空言在。謝眺山孤漫興遅。百計無如歸去好。升沉休復訊元龜。</text>
<title>糓日晴甚。出江上次簡齋韻。</title>,<text>當午藍輿出。緣江畵角鳴。旅愁何浩蕩。春意已分明。水暖蛟龍氣。天晴鸛鶴聲。歲豐徵此日。幸甚我蒼生。</text>
<title>過六臣祠。次蓀谷韻。</title>,<text>越州終日酒。無奈壓愁難。風雨晝如晦。江山春亦寒。幽蘭生古徑。恠鳥叫空欄。怳惚淸泠浦。傳疑自百端。</text>
<title>寄贈金仲禮相國 使燕。卞史誣而還。追索贐章。</title>,<text>休言汎使此非時。盛烈寧容貊夏疑。竹素舊訛惟早辨。弦黃遺義豈曾。疾驅駰駱勞堪詠。旋感豚魚信可知。搤腕高談多處士。哀哉弱國竟何爲。</text>
<title>南樓漫題</title>,<text>歷春無事酒。垂老不平吟。月出孤樓逈。花開一縣深。遂專潘子賞。聊散庾公襟。道士何山自。翩翩夢處尋。</text>
<title>金士修亡內輓</title>,<text>窮士妻如弱國臣。爲家終始一艱辛。牛衣涕淚訶寒夜。猢帒功名笑暮辰。百里亦榮差慰意。六旬齊老遽分身。春風晨霤安仁咏。遙想餘悲越月新。</text>
<title>月雲村小溪上。次杜律。</title>,<text>不分淸溪淨。全摹白髮新。九農方憫旱。一病晩行春。麥未埋牛跡。桑猶露鵲身。若干車後雨。倘可慰佃人。</text>
<title>北寬亭。次板刻韻。</title>,<text>極目平蕪盡數州。北寬亭上莾生愁。邊烽一點何山暮。野麥千堆故國秋。亂颭衣巾松吹爽。細沾樽斝草香幽。子公登望非吾事。且可逍遙散旅憂。</text>
<title>龍湫禱雨</title>,<text>旱乾彌日月。奔走徧山川。嵐挾罏氛重。湍含燭影圓。試投豪豕餉。倘起懶龍眠。一滴那容惜。忉忉望爾偏。</text>
<title>用亭字韻。奉后溪趙毅仲 裕壽。</title>,<text>翰墨無吾丈。江山有此亭。忽成披霧豁。仍似御風泠。萬事碁生死。孤愁酒醉醒。恍疑鳴鳥至。佳句當韶聽。</text>
<title>苦旱</title>,<text>凡旱非天意。陰陽欝未休。如人方有病。欲汗奈無由。白屋愁聲沸。黃砂恨氣浮。區區牲與玉。果可頓祛不。</text>
<title>旱餘得大澍。喜甚。次杜律。</title>,<text>一雨知誰力。惟天念衆生。枯萎皆起色。愁歎遽歡聲。卧閤煩痾失。行田老眼明。何憂秋課劇。妨我返湖城。</text>
<title>寓舍湫狹。蛟子困人。不能睡眠。賦此示兒輩。</title>,<text>爾種紛紛是。胡能作有無。只知充小腹。端在噆羣膚。月出逃形蹔。烟沉皷吻俱。幾時能得意。風露颯秋梧。噆。一作刺。蚊甚則村人。焚枯草熏去之。</text>
<title>次槎川韻示竹翁。兼奉槎川。</title>,<text>吾輩近來參與辰。紛然世事幾番新。幸同竹老三宵枕。苦憶槎翁一月春。書札豈傳言外意。酣歌暫似夢中身。異時洛下修前好。瀝酒東南向故人。</text>
<title>夜坐。次簡齋韻。</title>,<text>茅窩斗大境幽淸。夾以雙溪衆峀橫。事外優遊諧晩暮。歲中書札謝生平。寒花卧地三秋盡。逝鵠摩空萬里晴。讀易餘功殊未了。燒殘枯葉替燈明。其二壹氣孔神中夜淸。山窓獨卧畢參橫。衰如雨菊容全謝。病似霜虫語不平。世事百年紛倚伏。天時一日乍陰晴。此身已判徒生死。眼暗胡然却復明。</text>
<title>上北臯。次簡齋韻。</title>,<text>北登秋野曠。羇思倍凄凉。嶺勢來如往。灘聲抑更揚。有村皆寂歷。無草不玄黃。豈我非桑楚。饑荒甚此鄕。</text>
<title>閒居。次放翁韻。</title>,<text>山長水遠此何村。吾與吾遊樂可論。渺渺白雲高一枕。紛紛黃葉閉重門。功名只合還才傑。安逸惟須付子孫。糲飯藜羹眞果腹。向來方丈困朝昏。</text>
<title>閒居。次簡齋韻。</title>,<text>一戱何心久此寰。鴟羣况復嚇鸞還。淸明日月琴樽裏。蘊藉山川枕席間。叢菊籬邊人共瘦。片雲天外鶴同閒。唯餘一過知難赦。妙句時時破鬼慳。</text>
<title>次后山韻</title>,<text>媚世殊非性所堪。碧鷄黃馬諱高談。自憐耕稼終年苦。何害盃觴盡日酣。事業只應書裏見。英雄無復夢中參。世人要識吾何處。白水靑山互北南。</text>
<title>書感。敬次先集韻。</title>,<text>俄然壯髮滿肩絲。倚酒悲歌擊槁枝。律比周餘梅綻早。躔違堯次斗回遅。無非竪子成名地。政是幽人履道時。欲借還丹長不死。黃河一變倘如期。</text>
<title>漫書寄槎川</title>,<text>親交日遠少音書。雨雪空山歲且除。瘦貌旋肥歸卧後。虛名已損出遊初。紛紛雄草尋殘業。寂寂圃花伴獨居。唯有伊人時在念。灞橋詩興近何如。</text>
<title>夜坐。次后山韻。</title>,<text>老而彌拙少無奇。訾譽悠悠只自知。病眼棘生妨讀易。道心灰死懶談詩。飢熊寂寞藏雲窟。凍雀紛紜墮雪枝。山月欲高虛室白。瘦梅相伴得眠遲。</text>
<title>人日立春。次放翁韻。庚申</title>,<text>佳辰疆飮用盃深。可耐閑愁種種侵。抄雪春風俄冷煖。透雲朝日倐晴陰。百年拘束惟箕域。萬里橫行未蹛林。獨有醉鄕堪自老。浪遊寧慕尙兼禽。</text>
<title>鄭承旨 宇柱 輓</title>,<text>近聞東海有垂綸。莫是銀臺老侍臣。十郡脂膏氷蘖操。三朝雨露閏楊身。毁車逃世家何有。遣鶴爭山境最眞。不謂靈籌纔亥字。蓬壺無乃苦邀人。鄭隱沒於靑洞</text>
<title>曉起。次東坡律。</title>,<text>偶地逍遙已二年。長安回首只茫然。佳人倚色終難嫁。竪子爭名揔自賢。麥飯藜羹支早暮。芒鞋竹杖覔山川。北窓高卧淸風至。可是羲皇伴午眠。</text>
<title>贐花城李使君器甫 度遠。以應敎承召上還。</title>,<text>一盃溪水潛芳醪。黯黯離愁數挽袍。雅志不嫌棲鳳棘。高才暫試解牛刀。登仙是日旁人羡。失母中途赤子號。三昧說經須宿學。承明重入肎辭勞。</text>
<title>洪判書 鉉輔 輓</title>,<text>嗟公三趾矧加之。盖有神司豈力爲。未信左徒蘭化語。終傷蒙叟木摩辭。淺深盃酒淸時樂。早晩雲霞晦谷期。華屋山丘俄爾換。應留不盡待佳兒。</text>
<title>述懷。示雙溪朴子愼 樞 丈。用唐律韻。</title>,<text>老矣身如鳥倦飛。况玆世運更微微。向來榮辱誰非幻。到處湖山等是歸。三洗尙堪追至道。再中那能挽頹暉。南康劉老公相似。慚愧高風早拂衣。</text>
<title>書草堂。用三淵集韻。</title>,<text>徑行疇昔幾沉吟。盡室歸來白首今。作囿作田堪飫腹。觀山觀水亦悞心。天寒逝鵠將雛遠。日暮眠龍抱子深。竊比老龎吾豈敢。遺安一事庶追尋。</text>
<title>獨卧。次三淵集韻。</title>,<text>脫却塵囂似失痾。聞聞見見樂如何。要之名勝傾湖嶺。或者膏腴謝華河。缺陷界中那得滿。畸窮分上亦云多。一忘饑渴成高卧。山月江風取次過。</text>
<title>鳳岡草堂。次杜律。</title>,<text>數百囊錢買小堂。紫崖爲障沼滄浪。秋魚月滿登庖美。晩菊霜濃泛斝香。儻蕩野情迷出處。紛紜物態見炎凉。大人側畔諸豪輩。莫把醒狂笑酒狂。</text>
<title>送閔士長 亨洙 參判使燕</title>,<text>極知胡運百年無。古語分明定不誣。坐想老天方自悔。莫云餘閏未全徂。燕山夜雪鮮宜擊。龍府春風酒可呼。欲蹈東洋吾且忍。須君往覘作良圖。</text>
<title>贈金致卿</title>,<text>嗟我金夫子。今年又失科。世皆迷日色。鬼不助雲和。肯遣煤帷撤。須敎鐵硯磨。天人故相勝。命亦奈君何。</text>
<title>感書</title>,<text>于嗟行路益艱難。一出人間悔百端。背面不勝黃吻笑。指心誰保白頭懽。江山有素終吾老。松菊無言共歲寒。自此蓬門深自閉。孝標餘論續如干。</text>
<title>次槎川見寄韻</title>,<text>拙政合書陽子考。虛名悞寄峴山亭。鐵碑三尺眞成錯。慚愧遺氓頌福星。原韻。五柳祠堂彭澤縣。歐陽香火醉翁亭。洪川又有安公碣。峽裡留懸一酒星。洪民爲余立鐵碑。槎老聞知。作此見寄。</text>
<title>次贈李君 光鎭</title>,<text>隔斷囂塵用短籬。手栽松菊歲寒期。墻東儘是深藏地。府裏何甞暫入時。灰木形神堪寂寞。桑溟消息任推移。嗟吾早詑堯天下。待到汾陽喪可知。</text>
<title>齋夜。次杜律。</title>,<text>江空龍蟄後。山寂鶴鳴前。獨對書無語。仍聽雪不眠。流光何忽忽。宿志尙懸懸。自古衡茅下。銷沉幾俊賢。古語。鶴鳴夜半。</text>
<title>齋夕。次東坡律。</title>,<text>老去江山好作隣。稻魚滋味抵常珍。寥寥閉戶惟觀我。兀兀行庭不見人。磵栢骨淸方立雪。園梅氣暖已含春。讀易有時燈未繼。坐待虛簷月送輪。</text>
<title>訪梅至北村。次杜律。</title>,<text>明日春初到。江山氣色多。孤花先自好。老興欲如何。野屋留殘照。溪橋響細波。沽來村酒滿。吟對雪峰峨。</text>
<title>元朝贈金致卿 辛酉</title>,<text>次三灰律動緹宮。四顧江山氣色同。上下鳴聲羣鳥變。縱橫活脉百泉通。亦知年老推遷裏。且喜春還寂寞中。栢子一尊無與共。卽逢齊齒北厓翁。</text>
<title>上元。次放翁律。</title>,<text>遅月平臯上。春空萬里晴。始迂孤嶂轉。徐並大江行。衰鬂羞全白。幽襟覺倍淸。豐年云有兆。村老笑歌幷。</text>
<title>奉雙溪。用杜律韻。</title>,<text>空山獨卧謝將迎。老去圖書眼倍明。飮喜微酡非大戶。詞嫌太巧自長城。滄桑界裏知幾早。雞犬雲中拔宅輕。橫議有時訶佛祖。不妨狂點與同行。</text>
<title>曉枕感書</title>,<text>老來休歇懶禪如。丈室翛然靜有餘。溫飽可憑蚕與稼。功名無賴劒兼書。閉門山色秋深淺。倚枕泉聲雨密踈。只爲壯心除不盡。時循短髮一欷歔。</text>
<title>秋興。次放翁律。</title>,<text>散髮秋天卧晩風。龍鍾可笑此衰翁。初求駿肆千金價。竟負狼居萬里功。歲月遷延書卷裏。江山搖落釣船中。極知行廢皆關命。合老田間較儉豐。</text>
<title>金學士太白。自上游見過。余適往北村。不相値。歸讀所留之什。追步寄謝。</title>,<text>皓首人間世。悠悠白日昏。蛟龍歸大壑。鳥雀閙荒村。排㦖惟高詠。澆愁只大尊。老聃非曉事。孟浪五千言。</text>
<title>感書</title>,<text>于昔虛遊世。而今默避人。江湖惟本性。土木是眞身。病起秋風落。書成皓髮新。紛紛天下事。何用浪傷神。書。指散筆。</text>
<title>漫識</title>,<text>曩吾爲百里。家政一推行。嗃嗃曾非志。姁姁頗用情。或規豐本拔。自信小鮮烹。掣肘元多族。何能待有成。</text>
<title>漫興。次杜律寄智日上人。</title>,<text>圃淨九華顔不改。天空數鴈字相連。白雲細繞眠時石。黃葉斜吹釣處船。殘景似川難暫住。壯心如月豈長圓。邇來事事希陶叟。獨未東林結勝緣。九華。見靖節集。</text>
<title>阿儞亡日。奠退書哀。</title>,<text>山雨紛紛鷄一鳴。罏香裊裊燭微明。已知孱骨隨年化。乍見丰顔入夢生。風颯窓欞來有迹。淚沾衣袖坐無聲。嗟吾近欲修玄草。可使楊烏獨漏名。</text>
<title>次韻謝槎川 儆兒入都下。進候槎翁。翁止宿。贈以五律四篇奬許之。其一乃屬意於余者。又次儆七律一首。備示伴詩妙法。儆盖謹奉而還。爲之夸歎不已。且曰。翁顔貌氣度。不减於曩昔云。</title>,<text>兒來說夫子。蒙誨一宵闌。震越黃鍾響。敷腴紅玉顔。名尊非韍冕。神勝豈丘山。不翅高陽子。徒夸得御還。</text>
<title>次七律韻</title>,<text>我兒奔走得摳衣。猥荷先生與說詩。袖裏瓣香參法處。指端明月喩心時。乍窺管豹何能了。早厭家鷄也不癡。未必侯芭堪入室。讚玄終始或無疑。</text>
<title>齋夜疊疑字。追答見屬之意。</title>,<text>孤燈黯黯整寒衣。淸夜思君讀贈詩。草木蕭條鳴鵙後。烟雲慘澹蟄龍時。墓前作誓非關忿。座上延窮却免癡。獨有交心江不斷。無如歸路夢全疑。</text>
<title>雪夜疊前韻</title>,<text>酒燥燈凝夜苦遅。枕中明滅續殘詩。柴門有雪豺行處。磵樹多風鶴叫時。興廢未忘千古恨。浮沉更覺半生癡。悠悠晩計惟高卧。珍重江山莫我疑。首句。改韻從本部。</text>
<title>齋夜感詠</title>,<text>畢昂高高月欲偏。高歌楚老遠遊篇。窓吹岳雪欺殘燭。壁響江濤亂古絃。鳳鳥不來眞已矣。神龜雖壽竟徒然。如令此世終當復。張目吾能俟萬年。</text>
<title>寄呈叔氏</title>,<text>宛鳩詩就幾傷情。况復多年未掃塋。死去豈知能事鬼。生來惟恨不爲兄。海雲江霧歸鴻少。春雨秋霜宿莾盈。廬穎是非初未辨。歐陽却自誤餘生。</text>
<title>追憶后谿趙毅仲丈</title>,<text>玉谿奇思儘相侔。藉藉名聲五紀流。未必讀書曾半豹。獨能投刃少全牛。竹亭揮麈淸風入。梅閤傳杯暖靄浮。彷彿雲中仙面見。至今奇遇記春州。</text>
<title>題鳳岡學舍</title>,<text>齋成不日刈榛蕪。地逈西南控兩湖。孤嶂宛開歧鳳翅。同人正叶洛龜圖。未應豪傑皆天分。儘是詩書揔聖謨。大道千秋終必反。須從靜處作工夫。</text>
<title>齋夜次杜律</title>,<text>烹茶用新雪。燒荻繼殘罏。冉冉當殘景。依依惜壯圖。山河東國小。宇宙此身孤。不盡平生氣。悲歌擊玉壺。</text>
<title>送本州趙使君子善 尙紀 棄官西歸</title>,<text>地曹纔半面。江舘始交情。誤有豬肝累。慚無薤本呈。善刀歸意速。負席別愁盈。非乏百錢送。還嫌凂潔淸。</text>
<title>李君 垂 自山寺來宿。講孟子。至夜分乃罷。書此贈之。</title>,<text>山空積雪壓柴門。紙被生稜卧老袁。七日地中陽眇眇。十年林下病昏昏。故人珍重來佳約。孟氏宏深要細論。共惜玆宵還苦短。棲鴉欲起凍河翻。</text>
<title>哀李進士叔耕 墢</title>,<text>才淑抽將盡。哀哉又叔耕。烟虹沾翰麗。玉雪照襟淸。學谷驚初見。雩坊喜晩幷。蕪然蘭九畹。蕭艾揔敷榮。</text>
<title>齋夜口成</title>,<text>年衰還睡美。夜久忽神淸。暗牖翻河影。空籬墮雪聲。歸來陶處士。安樂邵先生。拙學行將廢。猶存嘯詠情。</text>
<title>臘朝戱書</title>,<text>試望胡天白。遙知大雪紛。若爲驅十萬。一去獵燕雲。抉盡山川勢。屠殘虎豕群。黃龍無限酒。快意縱朝曛。</text>
<title>齋夜感書</title>,<text>鶴叫何山夜欲遒。松肪代燭讀羲周。侵春雨雪紛紛集。度臘梅花故故留。五十九年纔轉眄。百千萬事只搔頭。狂踈詎擬蘧公化。可卷餘風或可侔。</text>
<title>偶次簡齋韻</title>,<text>獨立蒼松老。孤飛白鵠飢。糺紛天下事。蹉跌日中時。翰墨名何有。英䧺笑亦宜。興言惟感愾。訖可廢言詩。日中。謂午會。</text>
<title>上元獨酌書事 壬戌</title>,<text>浮雲終日在。明月不時來。獨坐排雙戶。相招用一盃。山端纔彷彿。水際已徘徊。故事天橋上。高歌首屢回。故事。指踏橋事。</text>
<title>謾次唐律</title>,<text>春山烟雨氣。老子木灰心。一五伯倫酒。有無元亮琴。自知供世拙。寧謂避人深。吏部何勞問。繁霜已映簪。</text>
<title>彗出</title>,<text>紫宮東北玄猧首。素彗騎蛇先日昇。始也乍看云恠事。俄而默念悟休徵。怒芒欲掃妖氛盡。勝氣將扶覇運興。可想諸華爭作勢。胡兒色死更何能。</text>
<title>酒餘次后山律</title>,<text>年來稼穡力猶堪。世事悠悠詎可談。雪入須眉都尉老。春生盃酒步兵酣。門無流水游龍過。座有淸風朗月參。不待逃名名自遠。胡爲山北與山南。</text>
<title>晩出江上。次東坡律。</title>,<text>伏枕愁多日。扶藜眺半春。綠江初泛鳥。芳草已隨人。却忘流年速。惟憐暖景新。一尊寒食近。佳句憶于鱗。于鱗。擬李槎川。</text>
<title>齋居。次杜律。</title>,<text>國小三千里。吾衰六十年。可能呑虎落。猶自撫龍泉。耐雪孤松在。迎春百草穿。英雄與竪子。成毁且聽天。其二短髮侵春白。枯顔倚酒紅。月方生怕霧。花欲發嫌風。伊昔雕龍客。如今失馬翁。只嗟生海外。何愧立天中。其三日夕無車馬。衡門長綠苔。早希良驥步。旋作病樗材。江海堪終老。乾坤不暫開。曩時巖渭侶。寧復夢中來。</text>
<title>春晩獨酌。次東坡律。</title>,<text>天時倐忽長還消。一雨園花欲半飄。靑鏡任敎成老叟。綠尊聊可永今朝。乍淸乍濁雙江色。如笑如嗔百鳥謠。何限世間難了事。空齋定不厭寥寥。</text>
<title>曉起書事</title>,<text>獨寐山窓白已生。淡雲微雨可詩情。紛紜百鳥侵晨語。隱約孤花入夏明。歷世昇平非不遇。一區棲托更誰爭。好栽松竹如干本。歲晩幽期待爾成。</text>
<title>曉起謾成。用東坡韻。</title>,<text>睡起山窓已白光。高江照眼十分凉。佳禽不約侵晨到。異卉無名浥露香。敢道屈伸隨否泰。也應愚智判閒忙。洛陽多少名園好。何數儂家小石岡。頃有朝貴。過吾庄謂吾耽聞不復仕。恃有此澗阿云。</text>
<title>漫成</title>,<text>百爾經營事。如今一不能。觀心惟兀兀。任運自騰騰。綺皓靑山邃。羲皇白日仍。獨遊無早暮。舊伴只烏藤。</text>
<title>自嘲</title>,<text>未信先生是少微。風塵半世汚荷衣。巖居川玩機方息。印轉符行計已違。卓爾孤松何偃蹇。紛然小草自芳菲。古來英傑知無數。莫把成較是非。</text>
<title>李器甫應敎挽</title>,<text>一世惟君早喚醒。逡逡榮路謝紛爭。靑綾久矣白雲夢。玉佩依然枯木形。自古名高訾亦大。如今宦庳責還輕。嗚呼此意難摹取。欲遣何人爲子銘。其二公乎何遽遠遊爲。上界於今事可知。護短僊人多見妬。當關虎豹競相欺。周流倘似三閭困。屈曲那如吏部宜。欲挽雲車煩一問。淚先言墮不勝悲。</text>
<title>初秋旣望。獨坐江齋。敬次先集韻。</title>,<text>天啓壬戌七月旣望。澤風李祖約，任踈庵，鄭玄谷諸公。作楊根大灘之遊。以繼東坡故事。其後再壬戌。先子又與數公。秋泛楊花江。今余又幸値玆歲。而以朞功諸戚。大江只尺。不得出遊。此亦不肖忝先之一端。坐月空齋。不勝愾然。爲之謹次先作韻。喪疾相仍窘似囚。高江只尺繫虛舟。巧逢壬戌蘓仙月。坐失楊灘澤老遊。天下紛紛爭勝賞。山中寂寂耐孤愁。平生何事能諧願。無愧魔猜劇是秋。</text>
<title>次錫任翠屛巖泛月倡酬軸中韻</title>,<text>翠崖千尺古蟾津。無那空齋老病身。六十年來惟此夜。江山月裏幾多人。橫牎曙色殘河落。倚枕孤愁白髮新。遙想楊花空俛仰。只輸阿任繼淸塵。</text>
<title>病卧。次三淵集韻。</title>,<text>野外秋光正可憐。病淹牀褥興猶牽。碧天如水初過鴈。高樹多風已斷蟬。晩景逍遙空谷裏。虛名奔走十年前。蓴鱸未必輸粱肉。可是張生返浩然。</text>
<title>齋居。次唐律。</title>,<text>世償無富貴。天奉有江山。皎皎風塵外。依依稼圃間。老身秋樹悴。懶性野雲閒。千古由光輩。尋常夢往還。</text>
<title>觀刈稻。次佁兒韻。</title>,<text>佃客靑茅席。鷄醪爲我操。大江秋未落。微月午方高。禾稼東西野。楓楠上下臯。紛然談笑競。樵牧混爲曹。</text>
<title>曉起。次唐律。</title>,<text>落木蕭蕭風打扉。空齋獨起曙光微。山寒宿豹衝烟去。天凈孤鴻背月歸。一疾江干餘景短。尺書京裏故交稀。比來滋味惟漁稼。日夕東臯與北磯。</text>
<title>南亭漫書</title>,<text>會心曾不遠。澗上此孤亭。自在紅泉滿。何來綵鳥停。晴峰惟共榻。老菊獨分庭。無恠先生懶。長時不出扃。</text>
<title>十月望夜。共朴德載 處厚，李汝諧諸君。汎月前江。拈韻同賦。二首</title>,<text>休言孟秋望。好是小春天。浩渺雙江水。縱橫一葦船。平沙鴻去後。危峭鶻巢前。恰滿晴宵月。何如赤壁年。其二終日風兼雨。俄然正色天。滄江吹素髮。明月滿孤船。寂寂龍棲下。飄飄鶴過前。朋來仍病起。眞不負玆年。</text>
<title>辛季直 敬復 送夕孤懷作惡。用唐律韻。追寄。</title>,<text>離愁何黯黯。孤坐月生初。半席香猶在。殘樽酒未虛。只應掩蓬蓽。誰復顧樵漁。恨不投征轄。留歡十日餘。</text>
<title>齋夕感書</title>,<text>天下紛紛道已微。寤歌終日賞音稀。江湖歲晩收烟棹。松桂山深閉雪扉。一疾支離堪避俗。高文荒落好藏機。靑雲得意諸名勝。冷笑生涯忍苦飢。</text>
<title>感詠</title>,<text>一卧維摩疾。流年閉戶中。堂堂尊足在。落落衆緣空。江漢惟孤月。乾坤正冽風。嗣宗非曠士。底意哭途窮。</text>
<title>感書 癸亥</title>,<text>由旬雨雪忽晴天。嫵媚江山對暢然。三樂已兼聊自可。十年難却亦堪憐。含盃政喜春風滿。撫枕時驚好夢圓。遙想洛師還氣色。大星參會紫鶉躔。水火土三宿方。集鶉火之次。故末聯云。</text>
<title>東齋。次杜律。</title>,<text>山齋永日少相尋。獨倚春風步磵陰。籬落杏花寒食近。汀洲草色夕陽深。非無歎老嗟卑語。大有憂時悶俗心。縱使古人今再作。高臺可復築黃金。</text>
<title>獨酌。次杜律。</title>,<text>白頭吾與我周旋。痛飮狂歌殊可憐。柳絮風輕沽酒肆。桃花浪漲釣魚船。左蠻右觸須還世。昨雨今晴只任天。好笑燕雲消息到。自誇開運百過年。起句。補韻。落聯。記聞。</text>
<title>閔士衛掌令挽 三首</title>,<text>喬木千尋大。兼山百仞嵬。忠貞眞尙類。恩怨共稱才。方擬霖舟用。翻驚露電催。于嗟今此世。救半更誰哉。公考尙書公。號艮趾。故擧兼山云。其二世或身千億。公無德二三。是非猶揭日。榮悴等浮嵐。蕙化憎茅盛。牛傷訝鼠甘。謇然能獨立。俯仰定何慚。其三見謂窮千古。公知勝自知。風亭參洛建。雪屋證龍龜。善謔無非誨。狂言詎見疑。獨餘賢季在。白首對漣洏。</text>
<title>謝閔順之 百順 見訪</title>,<text>卧病山阿久。中人旱氣妨。淸風君與到。白日語俱長。澹灧江千里。留連酒一觴。依然齋谷會。今古畧商量。齋谷。與君共談古史。</text>
<title>感事。次老杜韻。</title>,<text>此世非無事。吾生誤作儒。拙書藏嶽遠。雄劒倚天孤。雨已潛鱗奮。風將塌翼蘇。遭逢有如此。白首尙迷途。</text>
<title>書憤 時有北警。廟議增築江都。比年日月屢食幾盡。</title>,<text>爾來天謫見羲娥。試問中州事若何。白日龍蛇爭起陸。高秋狐兔欲尋窠。銘山合選文章妙。拓地須憑筭畧多。可笑諸公床下伏。楚囊餘計更無他。</text>
<title>晨起口成</title>,<text>殘功唯讀易。苦癖不停盃。峽古秋風集。江空曉月來。覇圖諸夏競。天意百年回。牲玉猶西走。何甞國有才。</text>
<title>步詣西隣</title>,<text>短筇扶我過西隣。風日晴暟畧似春。野水欲枯斜逕直。山楓如染古亭新。紛紛鴻鴈俄南北。楚楚蜉蝣自暮晨。痛飮狂歌君莫笑。太平生老幾何人。</text>
<title>謝金注書 陽澤 見訪</title>,<text>故人迂遠駕。幽戶欵空林。且置榮枯事。先開宿昔心。鵲依明月樹。鴈度白雲岑。久病渾如失。談言坐夜深。</text>
<title>爲農</title>,<text>爲農勝爲士。今是昨還非。野外無榮辱。年中不凍饑。秋風吹短褐。落日在空扉。富貴聽時輩。持粱更刺肌。</text>
<title>次后山秋懷韻</title>,<text>幽懷對斜日。素髮散秋風。池淨來孤鶴。庭虛響槁桐。烟光橫野白。楓影倒江紅。一去晴空遠。行藏悟彼鳴。</text>
<title>曉坐。次杜律。</title>,<text>四山何寂歷。一室自虛明。參畢縱橫影。鵾鷄三兩聲。悠悠成老大。默默念平生。搔首西方遠。美人空復情。</text>
<title>雨中。次放翁律。</title>,<text>暮雨蕭蕭秋欲窮。四山癯色似衰翁。寒江半落柴門下。細菊初開小圃中。晩景優遊還此老。明時經濟付諸公。紛然來去何多事。可是幽人笑彼鴻。東坡詩曰。紛紛鴻雁何曾冥。</text>
<title>送趙生光楫歸嶺南</title>,<text>眉間精悍氣。一見識奇標。技慕屠龍妙。名期附驥遙。旅遊玄月盡。鄕思白雲搖。塞望吾無以。臨分赧色饒。其二江齋幾何日。太史若干篇。孺子眞堪敎。先生只欲眠。歸裝秋鴈後。別語曉燈前。安在烏頭力。工夫可自專。</text>
<title>偶觀柳下集。感次其出門無所適韻。</title>,<text>出門無所適。我道一何孤。隱隱風侵臂。騷騷雪映鬚。歲飢無樂土。身老盡庸夫。世事多如此。云何歎向隅。</text>
<title>孤鶴</title>,<text>孤鶴閒如我。逍遙傍馬飛。不知軒上寵。聊忍野中饑。睨日流淸響。臨溪整素衣。矯然終一擧。萬里片雲歸。</text>
<title>感書</title>,<text>獨卧空山老色催。憂時一念未全灰。人心白日皆妖魅。天事玄冬忽大雷。正擬王城防燕入。未聞遼野載羓回。環東千里安危計。倘賴諸公造國才。時補築京城。盖聞虜酋東出行邊。爲之備云。</text>
<title>曉齋。示阿儆。</title>,<text>中庸兒讀易翁看。斗轉河傾著睡難。孤嶂雪交虛室白。亂松風入破牎寒。鳶魚活潑爭飛躍。龜馬縱橫互起蟠。夜燭餘光能幾許。多渠初日湧天端。</text>
<title>次簡齋律</title>,<text>落落平生事。流光挽未能。讀書時引觶。看劒幾挑燈。鶴野崢嶸雪。龍河合畓氷。秦人嗟已遠。誰與賦師興。</text>
<title>修道菴。作煑泡會。共次后山律。</title>,<text>諸子來佳約。東林歲且陰。雪雲千嶂合。談笑一樽深。逐獸如豪事。看星想苦心。消搖還我輩。漫興共招尋。</text>
<title>人日 甲子</title>,<text>悠悠齋裏忽春風。病起江山氣色同。小酒不須嫌酉日。新梅似欲壽衰翁。卽看蒼彗橫生角。已道黃河淨若空。天意百年應自悔。可能枯眼睹飛龍。是日。卽乙酉。悠悠齋。齋名。</text>
<title>齋曉</title>,<text>江漢春風至。園林曉色開。百齡惟短褐。萬事且深杯。龍欲呵雲起。鴻將拂雪迴。握中三尺水。倘可試燕臺。</text>
<title>感詠。次杜律。</title>,<text>日月悠悠去。無如老子何。英雄生有幾。宇宙事逾多。未就燒丹約。空爲捋白歌。此身難再得。今世可虛過。白樂天。有捋白鬚之詩。</text>
<title>漫次杜律</title>,<text>空山亦何限。未忍謝人群。寂寂無花樹。悠悠不雨雲。陶廬聊自愛。楊路儘難分。經濟留文字。惟須後代聞。</text>
<title>南池荷花方盛開。余適病甚。視事後數日。始與兒輩往賞。登院樓置酒。重次昔年爲趙倅宗甫步王介甫韻寄題平峀堂者。以視諸客。平峀堂。卽縣之東軒也。</title>,<text>南池黝黝定潛虯。萬柄荷花照一州。老守遷延携子過。異禽容與近人浮。登樓正喜紅雲漲。縱酒何知白日流。葑合百年還有待。馨香一德似渠不。縣人言。池湮荷死。殆百年。近始復舊。似若有待。故末聯云。</text>
<title>義林池。次阿儆韻。</title>,<text>曉起無公事。靈池一馬看。全天方倒景。積水自生寒。雨怕神蛟起。風憐老鸛盤。不須問誰作。盡日倚雕欄。池上侯仙閣。乃某賊之所作。</text>
<title>平峀堂。漫次杜律。</title>,<text>赤日臨公宇。淸風餉使君。塔孤疑立鶴。山積似橫雲。暮景叩芸綬。何心醉茜裙。盖公招不得。至道若爲聞。</text>
<title>次韻答宋惠郞聖章 必煥</title>,<text>作縣爭如卧故林。紛然百慮攪幽襟。讀書平日思經濟。臨事終朝費噤吟。美錦難裁寧下手。華茵未煖已歸心。向來斥逐非關酒。直爲庸工枉斧尋。來詩戒酒。故末聯云。</text>
<title>客舍西軒。諸公賭射戱嬉之餘。拈韻共賦。</title>,<text>所爭君子事。弧矢集高軒。積雨新秋歇。流星白日翻。金繒傾弱國。蛇豕滿中原。幾日黃龍酒。三軍飫大樽。</text>
<title>口成</title>,<text>氓徭煩可念。吏俸薄何傷。患不爲時雨。憂非在夕陽。秋山淡如畵。詩語寂無香。莫待移文至。催人返草堂。</text>
<title>齋夕。次簡齋韻。</title>,<text>據梧終日暝。朱墨儘多閒。殘雨猶鳴樹。斜陽不滿山。官曹足天上。徑路互人間。樂地眞無處。隨緣且往還。</text>
<title>任縣。次任兒韻。</title>,<text>藹藹千山積。遙遙一線通。赤棠墮秋雨。蒼黍颭天風。孤鶴自何處。幽人或此中。新詩遇新境。酬唱阿兒同。</text>
<title>燕超樓。次李使君幼文所次鳳棲亭韻。</title>,<text>爲官無大小。本地要澄淸。卽此樓居好。知君政理明。江山來灝氣。春雪有新聲。病客淹歸騎。琴樽遅月生。</text>
<title>滯雨梅浦倉</title>,<text>谷霧紛如雨。羣仙定我留。鵾鳴一川曉。楓暗四山秋。牧馬悟治國。釣魚知作州。野謀眞有獲。何必盖公求。</text>
<title>黃判决事 瑞河 挽 乙丑</title>,<text>三尊肖皇考。五福傡賢郞。奕世惟忠孝。叢身是吉祥。戶謠曾杜郡。社祀佇楊鄕。景迹應難朽。何煩短誄揚。</text>
<title>次韻。賀金戚兄堯卿 相勛 以老壽進秩。追贈先世。</title>,<text>壽考吾王錫福咸。特憐黃髮迫離三。泉臺改照胗新誥。珩芾生輝換舊銜。可想僊籌添海底。會看靈樹瘁荊南。是知仁者惟難老。丹訣區區豈足參。</text>
<title>漫興。次杜律。</title>,<text>故山歸卧及餘春。石徑松扉絶一塵。寤寐都忘天下事。色辭遙避世中人。好將圖史消長日。要與江湖作凈身。最是眼前豐兆在。雨田齊揷綠秧新。</text>
<title>感書</title>,<text>新秋忽又至。貌髮益婆娑。細雨吹殘睡。空山答浩歌。年衰才不盡。世短意猶多。鹵莾今天下。無如此老何。</text>
<title>題悠悠齋</title>,<text>靜言終始儘多畸。獨有如干事特奇。千里山川乾淨地。百年朝野泰平時。淸風朗月尋常用。痛飮狂歌造次爲。一自悠悠題扁後。何甞歎老更嗟卑。</text>
<title>秋齋獨酌</title>,<text>狹獪多兒輩。戈矛日擊撞。老身要自得。奇氣去無雙。遊世如殘夢。歸家有大江。渠寧知此樂。魚熟酒盈缸。</text>
<title>苦雨</title>,<text>何知建極日。恒雨十旬連。魚鱉交村巷。菰蘆滿野田。不眠愁赤子。無力念蒼天。飽死諸公輩。猶然說有年。</text>
<title>感書</title>,<text>薄晩空齋風色淸。一盃聊遣慨然情。靑楓巷口多麋跡。淡霧江間有鴈聲。天地暮心何寂寞。英䧺秋淚自縱橫。向來三彗芒長短。頗恠燕雲鎭太平。</text>
<title>感書</title>,<text>避人不避地。白首返江棲。明月方銷鑠。秋風轉憯悽。名聲堪自晦。意氣已全低。燕雀爭飛急。差池笑鳳兮。</text>
<title>感書</title>,<text>東籬十月菊。遙對一樽明。白日愁中短。滄江卧後淸。觀身須自可。遊世欲何成。君看特棲鳥。肯隨鷄爭。</text>
<title>贈洪友伯祥</title>,<text>世事今如此。吾曹可有爲。留連三夜話。慘憺北風悲。豹變非無日。鴻冥且及時。朱陳一村計。歲晏莫差池。伯祥來省女。因謀移家入峽。</text>
<title>齋居。漫次柳下律。丙寅</title>,<text>儲泉初作沼。養樹已成林。漢北機何有。山南跡自深。酒闌終日睡。花發少年心。黃鳥知孤興。間關送好音。</text>
<title>感書</title>,<text>莫謂吾衰甚。猶能一用矛。燕彊方有警。肉食奈無謀。山湧英雄氣。星芒關洛秋。乙支與邯贊。安得起荒丘。</text>
<title>感書</title>,<text>騷然燕北事。吾已白頭翁。天意能無悔。胡年會有窮。龍蛇生大陸。雷雨滿蒼穹。吾國亦千里。哀哉伏鼠同。</text>
<title>摘陶彭澤蕤賓篇韻。成小律。</title>,<text>點沼踈踈雨。縈欄淡淡颸。蒼蒲開曉甕。白葛試新衣。山寂道心在。江淸世事微。淵明已千古。寤寐獨交揮。</text>
<title>次唐律</title>,<text>逍遙江漢上。老去豈無心。視日長嫌速。尋山不厭深。堂堂猶驥志。促促一鷄林。玄草從今了。翛然抱膝吟。</text>
<title>次唐律</title>,<text>丈夫頗奇氣。逋蕩百年間。天地何曾老。皇王不復還。觀書留白日。對酒要靑山。擊釰一長歎。烟塵滿鶴關。</text>
<title>雨中獨酌 近聞。中原大閧云。</title>,<text>蕭蕭終日雨。獨酌小齋幽。戎馬生中國。耕漁老一丘。䧺心孤釰動。殺氣萬鴻流。勖爾諸新壯。須知旰食秋。第六。用杜牧語。</text>
<title>漫次杜律</title>,<text>已喜遊淸霅。何勞賦赤城。秋山和貌瘦。古磵照心淸。日晩浮雲色。天長逝鴈情。中原正爭闘。東域自昇平。</text>
<title>夢謁石潭書院</title>,<text>淸曉高山去。琴書靜字開。四端䧺辨繼。九曲的源來。龍見知天挺。麟亡悼世頹。燒殘香一瓣。欲去更低回。</text>
<title>齋夜偶成</title>,<text>燈灺月初落。空齋欲五更。風灘吹枕爽。雪樹照窓明。軒駟堂堂氣。山林奕奕名。自惟奇特事。眠食每安平。山林有所指</text>
<title>立春前一日。漫成。</title>,<text>無仙亦無佛。逋蕩此何人。一病初祛體。明朝又立春。靑雲何汎濫。白日自逡廵。幸甚昇平世。悠悠到七旬。</text>
<title>閔上舍 百兼 挽 丁卯</title>,<text>乃翁窮且老。伊輩獨承歡。至寶非球璧。嘉祥豈鵠鸞。立揚行有望。短折竟無端。商也知何罪。天乎測實難。</text>
<title>齋夕。次杜律。</title>,<text>一廛聊屛野。萬事獨觀身。經濟元無術。文章詎有神。月生蕭爽夜。花發寂寥春。可意惟盃酒。時時中聖人。</text>
<title>申通川 曙 輓</title>,<text>昔我遊京裏。忘形契轉深。通衢知驥步。故宅記槐陰。離合渾如夢。容言各在心。楊山書忽到。未讀涕先淫。</text>
<title>漫書</title>,<text>月出雲猶在。江殘鴈不遊。泬寥秋半氣。浩蕩酒中愁。讀史知今事。觀民認國憂。向來經濟意。已矣雪渾頭。</text>
<title>次韻。阿儆俗離山作。</title>,<text>北來淸淑氣。矯矯此騰龍。不盡扶餘國。仍爲智異宗。登臨無大界。破碎是群峰。健汝翩然去。烟霞破萬重。</text>
<title>齋夜漫詠。用柳柳州古詩韻。</title>,<text>雲石熒高岸。風篁韻小園。豹行殘月裏。人祭老楓根。畢參富曙爛。江漢欲氷喧。自省非殷浩。何煩咄咄言。園上。有异林。里人往往來祭。</text>
<title>贈金督郵聖佑赴省峴</title>,<text>展也吾甥俊。千金技太工。鑑空了胡漢。湍决判西東。拙宦記牽馬。輕裝先去鴻。天池聊暫息。雲翼佇高風。</text>
<title>寄阿儆山房。次杜律。戊辰</title>,<text>吾兒頗好學。獨往借僧居。夜榻常聞鶴。朝盤只啖蔬。崢嶸高世氣。潔靜先天書。倘有懶殘在。知渠古泌如。</text>
<title>趙正郞 鳳周 輓</title>,<text>鳳兮不常有。覽德下崑岑。薰殿蹌蹌舞。陽崗翽翽音。此來初底意。徑去又何心。獨有遺毛在。嘉祥衆所歆。</text>
<title>次杜律</title>,<text>中州爭闘際。老子病殘時。壯志拋黃石。哀歌擊槁枝。生才何代乏。不遇昔人悲。白首雙江上。惟應把釣絲。</text>
<title>齋曉</title>,<text>獨眠悄無語。空谷歲將殘。月色江間白。梅花天下寒。刀圭防老至。文字避人看。剛喜春風意。曉來吹酒盤。江間。一作雙江。天下。一作一室。</text>
<title>漫成 己巳</title>,<text>湖山氣色藹春生。病起空齋恃杖行。繞樹鳴禽風已暖。映池芳草雨初晴。碁惟不着爲高手。酒或多斟自遠情。世事浮雲從起滅。胡然曉夢到西京。</text>
<title>齋夜漫成</title>,<text>萬事人間一枕安。甕頭春酒况生瀾。江山有雪連苔逕。松檜多風響石欄。兔窟縱橫須自得。龍泓寂寞正深蟠。盆中不日新梅發。好趁南窓月影團。</text>
<title>冬至後。齋夜漫成。</title>,<text>燈火靑熒照獨眠。維摩一室自翛然。徐斟歡喜堯夫酒。默念精微昊氏篇。縱代鶴言那警世。幸同樗病得全天。日移箕上年初改。度盡龍蛇豈曰賢。</text>
<title>偶成 庚午</title>,<text>寂無車馬過柴門。細草如烟衆鳥喧。白日遷延書擁坐。春風浩蕩酒盈尊。年衰自合歸田里。道拙猶能敎子孫。好箇隣翁言可用。釣舟新理水光溫。</text>
<title>漫成</title>,<text>欵欵鳩招雨。紛紛麥暎臯。江平京國近。酒煖野亭高。白髮愁難見。淸時豈易遭。優遊自吾分。進取聽兒曹。</text>
<title>李進士 明夏 挽</title>,<text>混混天潢一派分。標名杏苑早揚芬。也從日色迷人眼。不分陽春遣俗聞。論劇每歎披宿霧。力微無計引凌雲。諸兒尙類皆芝玉。定慰高堂夜淚紛。</text>
<title>書悔窩</title>,<text>平生不自力。殊死悔無垠。天地今何日。湖山已暮春。極知將見聖。何得更爲人。數卷經綸草。倘煩來世珍。</text>
<title>晨起 辛未</title>,<text>月在茅窩蟾浦腰。春醪徐引兩三瓢。宿舂疇昔空奔走。牢閉如今只寂寥。癘氣消殘隨雨雪。德音寬大下雲霄。諸公須戒金陵術。作法優優佐聖朝。</text>
<title>次放翁七十韻</title>,<text>鬢髮蕭蕭眼欲枯。草扉深閉小山隅。功名已擲同鷄肋。歲月爭回似轆轤。中域河淸將啓聖。弱邦星惡倘爲胡。玄眞死去吾誰與。一葉漁舟獨泛湖。</text>
<title>憶任兒。次杜律。</title>,<text>荏苒歲行暮。吾兒猶未歸。江寒黃潦落。山淨白雲飛。寂寂龍將伏。紛紛雀始肥。何時來上膝。經訓討精微。</text>
<title>戱書 壬申</title>,<text>悠悠此老酒爲年。好箇江山媚後前。獨木尙堪持破屋。短鋤聊可理荒田。看花或借禪翁榻。泛月時登釣子船。會獵燕雲今已矣。壯心休復撫龍淵。</text>
<title>夢拜石潭先生</title>,<text>壬申八月己亥曉。夢侍石潭先生。先生頗奬接之。余謹叙自來尊慕之忱。仍及性氣之辨之無可疑閡。且陳不肖爲學鹵莾之狀。先生似色肯而未卽賜答。忽轉身而覺。覺而診夢。不翅了了。盖余無所知見。而甞推先生以爲自朱夫子後。中州若吾東學問之士。無有及先生者。而於凡先生所著文字。奉若經典。罔敢少忽。竊恨生世苦晩。不得逮敎於凾丈之下矣。豈玆晨之夢拜。亶由於積誠旣久。有感而必通耶。抑或茫昧無端。邂逅而値之耶。呼燈起坐。遂作小律。幷爲叙之。以識其畧如此云爾。平生尊仰極。垂老夢登堂。覿德心如醉。聆音面不長。巨鍾敲未了。丈席撤何忙。惝怳背燈坐。秋牎欲曙光。佛書云。聞經。面不狹長。狹長。瘦也。</text>
<title>謹次齋居感興詩韻二十章</title>,<text>大哉儒氏道。準彼天地廣。貫古無生死。逐時有還往。聖人固自然。羣哲爭鑽仰。文質故彬彬。餘光日星朗。老釋從旁起。眞詮寧可罔。五經今俱在。如睹仲尼掌。右一章兩儀分上下。大易行其中。惟天假羲手。三極排始終。姬氏及尼聖。發揮前後同。造化無遺秘。恍爾開瞽聾。右二章詠易勛華曰首出。神化斡玄機。巍乎大人造。雷雨睹龍飛。制作始大成。先後天無違。良史書之策。典謨垂光輝。夏商周三后。治理益纖微。六體何紛若。殊塗而同歸。右三章詠書詩也如淸風。性情之自出。聖人云可觀。寧爲華藻役。雅頌自大家。風謠見列國。浮淫亦多族。玄鑑刪正畢。悠哉千載下。履去空留跡。紛紛闘綺麗。劣魔何終極。右四章詠詩禮缺樂云亡。久矣夏變夷。彬彬與洋洋。那可見今玆。綿蕝何鹵莾。玉樹堪漣洏。紫陽之師生。披砂得玄珪。制作可參古。空言亦何爲。卿雲不復出。鳴鳳空自悲。鴈聯洎龍吟。天眞獨庶幾。右五章詠禮樂經春秋作於聖。萬世立皇網。三傳互爭長。厖說似方良。紛紛何杜輩。箋解恣跳梁。豈知方寸霧。障此日月光。康侯乃徐起。頗窺素王彊。矯然作羽翼。雲霄一翺翔。亟觝金陵醜。筆意嚴以方。猶然隔重膜。或譏言非昌。考亭刪通鑑。凡例森開張。一掃莠與紫。大義繼麟傷。右六章詠春秋五耀集奎上。姬聖昔所封。太極刱圖說。修否判吉㐫。河南尤有大。觝異孔道崇。關中明理一。孝思格玄穹。寥寥千四百。微爾誰爲功。顔曾思孟後。磊落此數公。區區彼蕫楊。嫡統詎可容。畢竟集大成。卓哉晦菴翁。受恩何罔極。是在吾輩蒙。右七章詠宋五贒漢高有大度。神龍躍九淵。嗣興惟武昭。開流冒原泉。唐宗文且武。鵲起孰爭先。彼哉香孩業。僅僅力何緜。我皇天所授。勇智俱赫然。末孫猶殉社。不屑鄭羊牽。右八章詠歷代子房人之傑。報仇煒有光。功成從赤松。風槩何昂昂。南陽有卧龍。厥才誰可當。功業縱未竟。正義終古煌。偉哉汾陽公。降自列星旁。再造唐天下。百死奠四方。右九章詠古賢傑吾東亦多賢。逡逡惟餙己。規摹頗未大。誰哉振道紀。咨我石潭翁。孟晉未甞止。致澤早有志。進退一以禮。道器莫難辨。的喩指空水。迷塗吾輩幾。先導此其軌。右十章詠東儒昔我方弱冠。逸氣橫乾坤。夢想英䧺事。博極秦漢文。濩落無所成。歧路日忙奔。回光尋經史。若亡而若存。祿仕亦何有。遁跡偃山門。吾儒有大業。悔不及早敦。右十一章自詠世與道交喪。萬事已淆訛。晴空彗芒繁。白日鬼燐多。縱有大人心。處否當奈何。寂寂江湖上。愾然發浩歌。右十二章漫詠近世拘學子。昧昧不自省。釣采唯名字。寸繡肯加絅。色莊無若有。言辭乃敢騁。人皆見肺肝。自多成項領。可笑皆狐媚。何甞或彪炳。豈知小華餘。都作如幻境。右十三章上同文廟濫吹多。崔薛學無根。烏川諸巨公。徒見名號存。中州亦如此。尙論大抵昏。掌禮倘有人。淘擇敦敎原。右十四章詠文廟典祀左海無流峙。獨也說楓山。曩騎莾眇鳥。東逝叩雲關。九龍瀑垂白。三日字飮丹。巍然毘盧頂。飛上假輕翰。飄飄有仙意。蛻骨亦云難。只今塵土下。松喬笑老安。右十五章漫詠平生有奇氣。自視一何愚。顧眄靑丘小。揣摩赤縣虛。佳兵心上在。小醜目下無。風期何晼晩。大計失進趍。白首山林處。羞問關山途。可憐雲雷志。草草數編書。右十六章上同大廈久將圮。新構須衆材。滿圃皆荊棘。豫章何曾培。匠石荷斧過。巧目不一開。近時謀不遠。作人亦已乖。如當板蕩秋。誰是出倫魁。君看唐宋末。咄咄儘哀哉。右十七章詠人才嗟乎此弱國。僻在天一方。首尾憂且畏。戎畧何厖凉。况彼麟楦輩。尸居中書堂。羣黎不自食。流離走通莊。百雉起南北。所恃豈金湯。衆心惟成城。前言端可詳。嘉謨在草野。聽者奈慌忙。燕雀徒呴呴。豈知鴻鵠翔。右十八章詠時事中華一逆旅。金火幾互尋。何况世每下。戎醜猥相侵。冠履儘倒置。瞢瞢天地心。我今賦無衣。戈矛若可任。旄頭墮白天。江河失重襟。行當持大酒。一往醉蹛林。右十九章詠中國道術天下裂。嘵嘵百家言。喩如虫與鳥。逐時叫寒溫。晩輩無所宗。滕口不勝喧。獨賴我文公。法語破淫昏。小子奉若神。揮却衆喙繁。所守惟至約。庶造幽眇原。右二十章近余伏讀朱夫子感興詩。凡二十章。旣而依韻。謹次之。盡數而止。其不自知量甚矣。然姑錄而存之。以貽兒曹。不敢夸示諸人云。</text>
