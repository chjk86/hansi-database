<title>趙健家。次愚伏韻。</title>,<text>聞說英陽勝。川迴錦作屛。夢魂勞十載。身世幻三生。座集東南美。盤兼水陸腥。倘分山一半。春雨好同耕。</text>
<title>戊申冬。吾以洗馬。叔平以校理。受由還家。喜兩家兒輩無恙。</title>,<text>還家八子安。携手兩爺歡。始識旅遊苦。從今不出山。</text>
<title>奉別愚伏朝天</title>,<text>聖主重煕運。彌深事大誠。一陽當令序。專對揀時英。忠孝平生願。關河萬里行。明光謁天子。俊彩動皇城。</text>
<title>洛中見人家種菊口占</title>,<text>數叢和雨借東墻。穉葉猶含舊日香。莫道移來憔悴苦。主人元不負重陽。</text>
<title>無量洞 幷小序</title>,<text>無量洞。是吾五六代祖衣冠所藏也。自先壠而東數百步許。有小阜臨江。奧曠得其適。曾買得漁隈半席地。欲築室其中。以申瞻松之敬。且以酬耕釣之願。而荏苒未就。將一紀于玆。今年冬。携汾巷弟展拜先壠訖。仍履及其處。感歲時之將遒。傷宿計之晼晩。悵然書懷。庶魚鳥之有記也。昔年江上買荒田。尙愧塵蹤滯一邊。蘋藻幾違先壠薦。烟霞空結此山緣。滄波渺渺環孤店。喬木依依護兩阡。欲着小廬還計拙。忽驚霜雪已渾顚。</text>
<title>挽尹希菴 縝</title>,<text>屈指從遊四十春。深情無異弟兄親。平生孝友由天性。妙歲才華貢國賓。百里專城行素志。一瓢窮巷守淸貧。邇來耆舊凋零盡。纔哭川翁又若人。</text>
<title>挽黃子和 錞</title>,<text>鄕黨咸嗟長者亡。通家如我最悲傷。少年經學稱高士。暮境聲華薦上庠。萬事悠悠違素志。浮生忽忽熟黃粱。石泉佳會成陳迹。池柳寒烟鎖夕陽。</text>
<title>挽金栢巖 玏</title>,<text>維嶽曾生呂。何天遽奪楊。文章麟瑞世。讜論鳳鳴陽。晩節安丘壑。孤懷付酒觴。登門今不再。往事揔堪傷。</text>
<title>送金晦仲 寭 赴任魚川</title>,<text>征旆悠悠指塞城。臨歧脉脉去留情。異鄕風土傷和易。握手丁寧勉攝生。</text>
<title>水晶堂</title>,<text>林深雙野畔。山擁二溪頭。勝會兼三益。浮生有五休。過從寧厭數。懷抱願舒幽。魚稻饒秋事。相期日日遊。</text>
<title>淵嶽文會。以羣行忘後先朋息棄拘檢分韻。得羣字。</title>,<text>淵山古商顔。葱蒨饒烟雲。昔賢此棲遅。至今留淸芬。尋勝有宿約。揔爲賢使君。暇日許命駕。蘭室欣襲薰。冠盖四方集。相携慰離羣。洞主設壺觴。意致何慇懃。脫身科臼外。放懷沙水濆。是時雨初霽。寒潭起縠紋。宇內滿甲兵。壺裏休塵紛。五日尙逶遲。笑語窮朝曛。得句輒寫之。無愧各能文。願言坐中人。長聚無相分。</text>
<title>挽朴參議 思齊</title>,<text>一別衡門似隔晨。忽聞仙島便尋眞。行藏自許心如鐵。憂患空驚鬢已銀。文似鳳毛曾瑞世。淸無布被可周身。靑山何處埋瓊樹。回首西風淚滿巾。</text>
<title>挽李陽川 敏善</title>,<text>鄕之雋望國耆年。晩日幽蹤滯洛堧。三郡作官淸似水。一生行己直如絃。馨風永起邦人慕。懿範應歸史氏傳。南極從今星秘彩。雲烟忍見鎖新阡。</text>
<title>贈別康明之地主 二首○復誠</title>,<text>如傷恩澤浹吾民。小子偏蒙敎化仁。借冦未諧鄕老願。那堪酌水送行輪。五馬將歸白浦春。不堪回首望行塵。樓巖江上茅椽在。耕釣從今好養眞。</text>
<title>挽金逢吉 止善</title>,<text>洒洒風標逈絶塵。栢翁家法夙傳眞。大鵬未擊三千海。司馬曾魁二百人。蓬島昔年同作客。鏡湖佳節幾尋春。悠悠往事渾成夢。一度懷人一愴神。</text>
<title>次愼玉汝 璜 韻 時臘梅盛開</title>,<text>霜雪嚴凝天地中。春光誰信有孤叢。淸芬玉色眞堪愛。如對當年座上風。</text>
<title>次蒼石韻。時盆梅盛開。愚伏諸公來賞。</title>,<text>爲賞盆中樹。欣逢座上春。絪縕和滿室。皎㓗冷侵人。本換三淸骨。寧容一點塵。新詩留寶唾。別後夢魂親。</text>
<title>次愚伏韻</title>,<text>何年玉女下靑冥。素服鮮粧入眼驚。雪幌暗香來䒣䒣。月窓踈影照盈盈。品題夙擅花中獨。標格偏從句裏淸。更喜風流逢石友。不惟馨德有梅兄。</text>
<title>挽西厓先生</title>,<text>妙訣當年獨得眞。幾從溪上問爲仁。巖廊欲試關閩學。丘壑終收稷契身。千古大名留宇宙。一封遺表燦星辰。英靈不散還光岳。願爲邦家再降申。</text>
<title>挽鄭寒岡 逑</title>,<text>聲利塲中早脫身。彈琴說禮大河濱。時經多難忠逾著。道爲居閑味更眞。阿閣佇看來彩鳳。魯郊誰料泣祥麟。傷心通德門前客。無復叨陪一座春。</text>
<title>挽金石川 覺</title>,<text>壽考多男福履綏。德門餘慶不參差。北堂嘗盡承顔孝。南嶺仍提尙義師。宣化龍城留厚澤。第功麟閣煥高資。賤生少日蒙淸誨。臨穴難堪萬古辭。</text>
<title>壬戌之秋七月旣望。泛月東江。同遊凡二十五人。以赤壁賦從頭分韻。得之字。</title>,<text>洛水出神龜。商山生紫芝。羲皇已逝黃綺遠。靈境至今猶徵奇。簟巖佳處築儒宮。春秋苾芬尊先師。壬戌初秋月旣望。多士禮廟無參差。俄然雲罅透蟾光。赤壁舊事眞堪追。蘭舟蕩漾水中央。輕波不動靑琉璃。洞主自是詞林宗。餉客銀鮮兼玉巵。沿洄十里擊空明。鳴桹伊軋驚蛟螭。怳然身入畫圖中。坐客揔是神仙姿。瓊章擊節坡翁賦。颯颯牙頰淸風吹。良宵未央興未闌。雨意漫空雲四垂。回舟共登江上樓。迭唱佳句如壎箎。人生寧保身每健。好事例被魔相欺。狼星况復照西塞。振野獰飈無靜枝。壺中今日幸得閑。物外淸遊天借之。夜如何其不成寐。起視中天參斗移。朝來猶自有餘興。萬頃一葉沿西涯。江山到底似相迎。草木頓覺增葳蕤。龍淵沸黑那可俯。鐵壁屹立千丈危。何年雷斧削玉柱。上有瑤草生離離。安得長梯采采歸。乞與世人沉痾醫。茲區本是古沙伐。細推往事成一嘻。數千年間遊賞地。幾箇前後好男兒。文順詞華鳥過耳。佔畢事業堪銘彜。㵢溪濯纓此播馥。令人膾炙江東詩。何人作記閒燕堂。江神有知應憤伊。往事都隨沙水盡。惟有道者名不衰。要令澡雪此身累。心德不媿淸漣漪。勝賞於我關何事。只供蹔時吟討資。水國凄凄感易生。縱然成興還成悲。臨別慇懃勉諸公。十月無負重遊期。</text>
<title>石川次惺庵韻</title>,<text>少日陪遊築此臺。百年蒙翳一時開。如今孝子恢堂搆。風采驚看耀後來。</text>
<title>送別趙玄洲牧伯 纘韓</title>,<text>州經兵火似枵瓠。撫字如今得老儒。在處窮鱗方困涸。一區溫律獨吹枯。政成已喜庭馴雉。瓜滿還驚舃化鳧。只幸仙遊留後約。秋風攀桂未應孤。</text>
<title>漢江次蒼石韻</title>,<text>話別南郊夜。蒼茫歲暮時。計程千里遠。就枕五更遲。聖主恩如海。微臣報蔑絲。退休宜早决。無負孟春期。</text>
<title>挽金晦仲</title>,<text>當愛仁山子。襟期水比淸。接人無㤪惡。治郡儘公明。情札初傳喜。凶音遽報驚。舊遊餘老友。哀涕自縱橫。</text>
<title>挽申栗甫 寬一○二首</title>,<text>少日相從二十年。中間離闊兩情懸。宦遊同佩旁隣印。良覿重成暮境緣。鈴閣夜談燒蠟燭。郵軒春酒換金錢。誰知一疾翻承訃。悵望江雲自泫然。平生孝友由天性。至行朋儕我最詳。酒食必供曾氏養。田廬獨取薛公荒。小官未足酬初志。三璧猶能繼舊芳。耆老如今零落盡。他時不忍過江鄕。</text>
<title>挽丁民瞻 彦珪</title>,<text>溫醇自天性。雅麗富詞源。理縣能馴雉。圖南未化鯤。璧埋英彩閟。蘭茁典刑存。題挽增悲哽。深情卽弟昆。</text>
<title>喫栗戱書。仍寄密城守。</title>,<text>老去口味變。嗜好絶異常。鼎肉非所甘。快果亦厭甞。惟有園中栗。偏憐風味長。收拾課童僕。團團爛盈筐。老婦手自煨。爐火頻近床。嚥來勝啖蔗。徐呑白玉漿。豈止利腰脚。足以充飢膓。且喜齒尙完。乾硬無所妨。晨夕喫不休。日用以爲粻。有時索深藏。兩手探懸箱。旁人笑我饞。稚子競來攘。攘去不滿意。啼呼閙我傍。多謝密城伯。百里問暄凉。心貺愜所求。滿槖仍去穰。拙語報厚意。深愧非琳琅。</text>
<title>送別柳九峯城主 恒</title>,<text>世俗若無眞好惡。賢愚那復辨薰蕕。敢將半席拋荒地。遽奪專城撫字侯。匹馬蕭蕭催上道。高風淅淅透重裘。橋頭此日無窮意。誰爲吾民訴冕旒。地主以灾傷見罷故云</text>
<title>挽金甥存中 愳</title>,<text>老我非氷淸。得君爲玉郞。時年方十八。符采照琳琅。內外辨主賓。義利分毫芒。一部紫陽書。早知入德方。實地定趨向。餘事爲詞章。世無周賓興。立揚在科塲。竽瑟不相諧。夙計止上庠。杜門討黃虞。絶迹干侯王。道義味膏腴。得喪付彼蒼。小築選幽地。風月洛水傍。優遊聊卒歲。足以飢渴忘。膝下羅衆孫。和氣集爲祥。敎導不失時。至樂未渠央。豈知厭塵世。一夕白雲鄕。善人不見佑。神理未可詳。老夫家運屯。慘見三姪亡。今又失賢甥。如火灼中膓。以我負罪戾。致子罹𥚟殃。身病阻臨穴。代人侑一觴。此日不盡懷。空隨江水長。</text>
<title>元日次蒼石韻</title>,<text>朝日曈曨瑞氣多。病餘開戶喜情加。弟兄遐筭添新慶。南北歡聲入凱歌。已去諸殃同臘雪。將來百祿迓陽和。椒觴滿酌申前祝。一室聯衾免作魔。</text>
<title>次愚伏詩稿中韻</title>,<text>衰病叢中獨下帷。願言思子幾多時。十年常抱離群恨。此日還違接屋期。道大自能排衆慝。神扶不用待良醫。近來連得平安報。始信斯文與護持。昔以遊宦。別日常多。今又移卜。相去稍濶。故三四及之。</text>
<title>蒼石患痁甚苦。金信伯再來問疾。詩以謝之。</title>,<text>來往從前不憚煩。炎天何况再臨門。交游繾綣今時罕。疾病扶持古誼存。妙法自能排外慝。衰年可見保眞元。曉窓起坐虔心祝。厚意平生未敢諼。</text>
<title>挽鄭愚伏 二首</title>,<text>師說聞來耳獨聦。幾從河上侍春風。講明義理通微顯。整頓身心謹始終。苞鳳暫儀爲世瑞。玉麟俄踣失儒宗。磨礲後學將何托。哭向蒼蒼秪自恫。美質仍將學力成。師門傳付又丁寧。誠明一訣承伊洛。章䟽千言照日星。紫極忽頒新寵渥。粉書追換舊銘㫌。典刑尙喜賢孫在。福善之天未杳冥。</text>
<title>奉賀蒼石三始之慶</title>,<text>二人無恙六兒強。常棣堂中白日長。𥚟患盡消諸福至。客來旁午賀新祥。</text>
<title>挽柳季華 袗○二首</title>,<text>詩書正學自家庭。間世名賢地炳靈。主敬工夫同表裏。接人和氣動瞻聆。一封章䟽披忠赤。四郡聲名照汗靑。身後定知餘慶遠。二郞符采喜鸞停。後學倀倀昧所趨。斯文猶幸有宗儒。家傳淸白氷霜㓗。身履中和道義腴。對越聖賢尋統緖。倘來軒冕視葭莩。天於吾黨何偏厄。領袖云亡二大夫。愚伏云亡。斯人繼逝故云。</text>
<title>挽康明之</title>,<text>吏才當代是通儒。所過懽然政化孚。厚澤和風吹黍谷。淸姿明月照氷壺。隣符舊幸聯仙境。靈馭今驚返帝都。從此襄陽耆老盡。不堪人世此身孤。</text>
<title>余常患躁妄之病。發言輕易。尤悔山積。今讀朱子書。有曰居敬之功。有所未至。故心不能宰物。氣有以動志而致然耳。三復至敎。警發深矣。敬書全文於屋壁。仍附俚語于下。日夕觀省以自勉。</title>,<text>躁妄之病。殆居敬之功有所未至。故心不能宰物。氣有以動志而致然耳。若使主一不二。臨事接物之際。眞心現前。卓然而不可亂。則又安有此患哉。或謂子程子曰心術最難執持。如何而可。子曰敬。又甞曰操約者敬而已矣。惟其敬足以直內。故其義有以方外。義集而氣得所養。則夫喜怒哀樂之發。其不中節者寡矣。孟子論養吾浩然之氣。以爲集義所生。而繼之曰必有事焉而勿正。心勿忘。勿助長也。盖又以居敬爲集義之本也。夫必有事焉者。敬之謂也。若曰其心儼然常若有所事云爾。夫其心儼然肅然。常若有所事。則雖事物紛至而沓來。豈足以亂吾之知思。而宜不宜可不可之幾。已判然於胷中矣。如此則此心晏然。有以應萬物之變。而何躁妄之有哉。○前賢語默之節。更宜詳味。吾輩只爲不理會此等處。故多悔吝耳。近正有一二事可悔。忽讀此問。爲之矍然。○省己粗踈。發言輕易之病。又更增長。以此爲學。所謂却行而求前也。樞機不自愼。輕易常爲病。書此當座右。朝夕視爲警。</text>
<title>挽康明甫 應哲</title>,<text>吾鄕耆老凋零盡。淵嶽荒凉酉水寒。姜被夜闌無與共。牙琴絃斷不堪彈。依依顔面看梁月。慘慘情懷裂肺肝。君去也應逢石弟。爲言晨夕獨悲酸。</text>
<title>挽趙安仲 靖</title>,<text>鶴老門庭早得師。天人理欲辨毫釐。剛方制事䂓繩正。忠孝存心祿履綏。前輩凋零今已盡。後生蒙陋更何依。自憐衰病違臨穴。哭望龍山涕泗垂。</text>
<title>挽金无悔 知復</title>,<text>吾儕四五人。相識自妙齡。愚老及石弟。與君若溪兄。許以道義交。忘齒亦忘形。討論聖賢書。內外分重輕。彼此照肝膽。磨切惟至誠。會合日復日。不然鄙吝萌。胡天𥚟吾黨。愚伏忽夢楹。蒼石又長辭。斯文失主盟。老人心盡腐。孑孑欲無生。公又奉府檄。卧病洛陽城。自遭膝下戚。至痛中崢嶸。積成沉痼疾。百藥難通靈。畢竟不能起。滿朝悲且驚。旅櫬返故林。一山起兩塋。慘慘不忍見。行路皆傷情。如我托契深。長慟至失聲。衰病日以甚。閉縮斷送迎。北望但垂淚。執紼慙巨卿。所幸有賢孫。扶佑荷神明。福善理不爽。世世爲簪纓。</text>
<title>寄方臺主人</title>,<text>相望落落馬牛風。華髮淸姿在眼中。雲樹情深書不盡。詩篇吟了語非工。請纓其奈頭渾雪。撫劒空悲氣吐虹。持守身心惟我事。惺惺常喚主人翁。</text>
<title>挽崔靑松 山輝</title>,<text>西來冠盖過江湄。意外驚看玉雪姿。常恨暫逢還遠別。寧知一疾遽長辭。名高彜鼎千秋煥。惠入民肌二郡悲。福善由來理不爽。諸郞揔是謝家兒。</text>
<title>程先生說涵養須是敬。進學則在致知。朱夫子亦曰致知主敬。交相發焉。則知日益明。守日益固。而舊習之非。自將日改月化於冥冥之中矣。此二說實向上階梯入德門戶也。可不着實踐行乎。謹書二絶以自勉。</title>,<text>爲學先須養本原。自然收斂此心存。致知主敬交相發。訓語丁寧牖我昏。此心此理元來具。爲聖爲賢不在他。存省若能無間斷。自然深造到中和。</text>
<title>申僉知 敏一 過訪。又以詩見寄。次韻以謝之。</title>,<text>多病年來不出山。半生眞樂在林間。高人領得幽居趣。溪上風煙許往還。</text>
<title>讀朱子書。指意親切。提喩丁寧。眞向上之要訣也。老人餘日無幾。享用不久。慨然書此。以寓警惧之意。三首</title>,<text>老大無聞病日侵。惕然中夜愧初心。紫陽書裏尋要訣。反復沉潛惜寸陰。少壯幾何歲月忙。暮年精力易昏忘。始知敬字爲根本。積累工夫志自強。舊書齩嚼日從容。意味無窮玩索中。聖學門庭知不遠。元來此性與堯同。</text>
<title>偶吟</title>,<text>病中無力逐群蠅。囊掩須臾至數升。放送風頭隨所適。爾生雖小殺之矜。</text>
<title>春帖 三首</title>,<text>瑞雪新晴白日輝。一春佳氣繞門楣。二人安好諸兒健。疢疾何煩藥力爲。忠孝慈良孝友家。祖先陰德子孫多。向來憂患都消盡。萊舞尊前樂且和。二老康寧福履綏。諸兒無疾享期頤。一生至願非他事。忠孝栽培永世基。</text>
<title>挽趙景長 基遠</title>,<text>一別如今歲月多。只緣吾老子嬰痾。三年終孝神扶護。此日長辭命奈何。養失萱闈應不瞑。春殘荊樹更無華。庭前蘭玉綿餘慶。赫業行看纘故家。</text>
<title>病中偶書示兒輩 二首</title>,<text>聖賢門戶洞然通。主敬工夫貫始終。俗學外求多走作。不知根本在吾躬。少年常涉學。老大負初心。立脚無田地。持身愧影衾。舊書時玩索。餘日奈侵尋。惕厲增憂惧。深懷寓短箴。有自警箴</text>
<title>挽鄭仁輔</title>,<text>少日相逢水北村。坐中符彩玉生崑。讀書求道心常泰。憤世憂時酒每醺。一室塤箎兄弟樂。滿庭蘭蕙子孫蕃。自聞長逝增悲慟。忠信如今未有君。</text>
<title>挽金恭甫 基</title>,<text>吾黨相從自少年。先堂風度稱儒仙。芝焚已抱當時慟。蘭茁猶存暮歲緣。屛伏丘園容我拙。磨礱道義得君賢。誰知一病成今古。哭望淵山倍泫然。</text>
<title>余甞患躁妄之病。未能自克。及讀朱夫子書。始知居敬之功。實學者矯偏持養之要也。遂書此以自勉。兼示諸子。</title>,<text>平生禀賦偏。躁妄最難悛。剋責追悔深。後來復如前。此是心不宰。氣動志使然。持守得往訓。主敬以爲先。親切至要妙。學問始終全。就此田地上。着實用力專。脫去舊習非。見善自能遷。更讀聖賢書。字字貴精硏。衆理漸昭著。方寸如澄淵。應接有條理。言語無咎愆。氣象自雍容。躁妄何患焉。庶幾無間斷。造次加勉旃。</text>
<title>嚥津</title>,<text>三嚥徐呑白玉津。舊聞仙訣出神人。不須烹粉求他技。灌漑心田勝固眞。固眞藥名</text>
<title>示諸兒勸讀朱書</title>,<text>爲學元來貴着心。不宜悠泛費光陰。必須放棄因循習。玩索工夫勉自今。</text>
<title>謹言</title>,<text>言語不過辭。敬身能成親。聖訓至親切。後學宜書紳。樞機苟不愼。𥚟辱乃所取。不惟玷身名。亦且忝門戶。此是心不存。見理未透病。所以程門敎。涵養須是敬。旣能持守定。根本安且固。講誦更通透。體會無精粗。胷中漸明澈。踐履方進步。下學自上達。坦然得門路。近看後生患。爲學徒口耳。向外胡走作。下手無田地。日用言動間。繆亂多輕肆。欲去此病痛。主一最緊切。心靜理自明。所發皆中節。書此告諸郞。大要不出此。成就衆兒孫。誘掖無不至。此乃大事業。一日不容已。鈍敏未須論。但在勤與惰。提撕一以誠。不可任頹墮。庶冀加勉勵。無失少壯時。歲月不待人。切勿暫遅疑。</text>
<title>宋中甫，蔡而遠。訪其胤子於塞上。以詩贐其行。略叙別懷。</title>,<text>迢迢關塞遠。一別歲已徂。相思不相見。日夕情欝紆。但知會面樂。不計道里迂。政當積雨餘。泥滑我馬瘏。嶺路高薄天。送者亦長吁。執手祝行李。珍重護病𨈬。天之憂戚人。乃是玉成吾。于以進其德。外患不足虞。况今聖明世。白日照無辜。恩命朝暮下。霈澤霑海隅。三郞奉爺行。喜氣溢歸途。老夫強扶曳。佩酒迎蘓湖。</text>
<title>書示孫兒輩</title>,<text>吾家三兒天性孝。至愛弸中皆血誠。親心所欲必先知。信乎孝子視無形。遇味思親五歲時。憂病嘗糞在穉齡。向於丁酉兵亂時。都元帥權慄駐兵里中。我往見之。一兒隨之。見盤中異饌。願以遺母。權帥大奇之。時兒年五歲也。且身兒當母病篤。取矢嘗之曰。吾聞矢苦則病愈。母之病必速愈。翌日果愈。時年十歲。蒼石作童子傳以識之。 一日懽侍是眞樂。世間富貴浮雲輕。嘗因薦書再爲郞。不欲遠遊違親庭。暫時供職卽歸養。然後始得子心寧。德兒因薦再爲郞。以離親遠遊爲難。卽棄歸。 承顔膝下常雍愉。和氣滿室爲休禎。人之百行孝爲本。推以治人倫紀明。所以求忠必於孝。直是君親一體行。若使得爲盛朝用。移孝可以爲忠貞。所在盡職方爲人。勖哉諸郞敬恭聽。</text>
<title>挽金生 聲翼</title>,<text>天之何爲生大才。立揚身名方有望。天又何爲奪之速。鳳質鸞姿委黃壤。聖門顔氏亦短命。夫子痛哭謂天喪。自古如斯無奈何。但題哀詞寓深愴。</text>
<title>示子姪</title>,<text>人生百病在帷房。况復中年易損傷。固本常要滋氣血。勝私先且習端莊。丈夫事業元非淺。學者功程貴自強。完養精神時玩賾。須敎義理貫心膓。</text>
<title>挽全凈遠 湜</title>,<text>鄕黨游從自妙年。切磨交好敬爲先。居家淸約身心泰。奉職貞忠學力專。臺閣風霜中外望。詩書禮法子孫賢。樑摧今日斯文慟。世道令人涕泫然。</text>
<title>閑中偶書。兼示契家子弟。</title>,<text>吾兄弟與愚伏翁。幼少交情骨肉均。沙西黔澗及南溪。一嘿愚淵數三人。相從道義沒畦畛。隨處提撕輔以仁。子孫世世永爲好。各能敬身成其親。孔子曰。君子言不過辭。行不過則。百姓不命而敬恭。如是則能敬其身。能敬其身則能成其親矣。聖人之言。實是學者立身事親之道也。末句及之。願諸君日用之間。常切提撕。着實用力於莊敬存養之功。則持守得正。而自不過於言語事爲之間矣。千萬勉旃。以副所望。</text>
<title>朱書得一語。編成小詩。</title>,<text>世間萬事須臾滅。不足置之心胷中。惟有致知與力行。自是吾儒究竟功。</text>
<title>閑中偶書</title>,<text>日用有欛柄。此心無走失。是乃主一要。下功須着實。斂飭常提撕。勿令少放逸。更讀聖賢書。講明儘詳密。</text>
<title>書向上指訣後</title>,<text>天之生物有常性。方寸之間萬善備。只是人心蔽於物。不知保養成諸己。晦菴夫子憂世道。立言垂訓無不至。講學必須先語孟。入德之方不出此。今就遺書得要訣。類集一處分節次。其中敬字更親切。最是學問第一義。下段又附讀書法。至敎無非向上事。若能於此用力久。自當漸到眞實地。儒者平生事業大。未可悠悠度日子。讀書貴專不貴博。逐些理會方有味。收斂常加主一功。肅然身心一表裏。見得分明守得定。日用應接有條理。</text>
<title>偶吟</title>,<text>今歲行年八十七。目盲專廢古人書。只將舊誦時澆灌。無復臨文辨魯魚。</text>
<title>讀朱夫子書。得親切文字。編爲五絶。</title>,<text>纔覺散漫卽提撕。此心整齊無走作。儼然常若有所事。主敬功夫最端的。措心中和平正地。講明義理常澆灌。如此久之須得力。庶幾勉勵無間斷。情之未發萬理具。涵養栽培根本固。如此可以致中和。須要愼獨常戒懼。聖賢遺訓着心胷。反復推窮漸見功。學者求言須自近。好談高妙卽懸空。吾人方寸萬善足。保養發揮惟在學。不宜虗度少壯時。日月如流眞可惜。乙酉四月上澣。八十八歲老人書。</text>
<title>仁義</title>,<text>性之全體卽是仁。流行發用常不已。其間事物各有分。別其是非乃爲義。二者無非立人道。相爲體用未甞離。若能於此實用力。自然上達有所至。切願諸郞加勉勵。吾儒事業不出此。</text>
<title>偶題 三首</title>,<text>後生多只說文義。未曾反身眞箇識。所以茫然不得要。讀書雖博亦何益。老人不宜多思慮。只要存心無外馳。存心非是別有法。勿忘勿助爲庶幾。主敬持養是要法。讀書窮理發其趣。常切提撕日用間。自然向上有所就。</text>
<title>都事姪省親後還赴本道。以此贐行。</title>,<text>塵中膠擾事務多。主敬工夫無間斷。隨處提撕加勉旃。玩心義理常澆灌。</text>
<title>示兒輩</title>,<text>常時辭令閒。須是立䂓程。安舒無急迫。氣象儘和平。</text>
<title>稧中諸公。設觴豆以壽我。感念存歿。悲不自勝。遂賦一絶。</title>,<text>諸公爲我設壺觴。盛事令人感歎長。只是坐中無故舊。追思往昔淚盈眶。</text>
<title>閑中偶題</title>,<text>伊水東流入洛江。酉山西聳遶軒窓。此間剩得閑居樂。綵服聯翩鶴髮雙。</text>
<title>偶書 二首</title>,<text>常時誦舊書。欲住住不得。老人精神昏。然且志愈篤。天理人欲分。不可差毫釐。所以聖門敎。講誦在致知。</text>
<title>飴糖</title>,<text>老人服飴糖。年來多得力。痰嗽自然消。不必求仙藥。</text>
<title>乾柿</title>,<text>服柿常調胃。呑津更和中。老人得此法。年來多見功。</text>
<title>挽全護軍 涬○二首</title>,<text>福祿如公世寡儔。家傳詩禮子孫稠。巍銜身上超三品。榮養生前享四州。仙馭忽驚歸汗漫。德儀無復覩揚休。相從道義交情厚。哭望新阡涕泗流。風骨超塵鶴貌淸。恩銜特荷寵遐齡。北堂榮養調珍鼎。南極祥輝照壽星。衰謝每愁稀簡札。凋零况耐隔儀刑。山陽舊會渾如夢。欲寄哀辭句未成。</text>
<title>子姪輩赴會試。遭賊變無事還歸。喜而賦此。</title>,<text>脫身兵亂到家鄕。兩老相携喜欲狂。外物於吾眞一芥。自今安分謝名塲。</text>
<title>送蒼石赴任三陟</title>,<text>勤謹居官爲本分。公廉律己更宜先。斯言豈待寡兄勖。吏事平生師古賢。</text>
<title>偶吟</title>,<text>處世須如處子身。一言一動敢忘親。外間唇舌紛紜甚。風竹無心學古人。程子曰風竹便是感應無心。如人怒我勿留胷中。須如風動竹。</text>
<title>中和</title>,<text>日用常加主敬功。胷中寧靜自無私。致中自能致夫和。戒謹不敢須臾離。</text>
<title>老婦生朝。書示兒輩。</title>,<text>具慶堂中瑞日長。諸郞滿座迭稱觴。祖先德澤流來遠。錫類如今福祿昌。</text>
<title>偶題示諸兒 二首</title>,<text>後生爲學多猶豫。一向因循皷不起。山蹊茅塞先聖言。眞是治心第一義。應接多爲事物奪。此是見理未透病。只要存心實用功。隨處隨時常警省。</text>
<title>挽宋主簿 亮</title>,<text>王門不願曳長裾。歸卧菟裘計未踈。善積郗家三子秀。齒方轅氏五年除。馨風遠起鄕人慕。懿行應歸史筆書。南極從今收瑞彩。寒雲忍見鎖遺墟。</text>
<title>挽金而得 知德</title>,<text>朝出東湖暮不回。蕭條馬鬣起漁隈。與人無忤襟懷坦。遇酒微醺笑語開。往事難追寅亥樂。德門偏被鬼神猜。凉凉隻影如遺鶴。忍過雙江萬仞臺。</text>
<title>挽金載仲 </title>,<text>孝友傳家有父風。早年名譽動芹宮。琴飜白雪聲誰和。劒蟄靑泥氣自雄。疾病沉綿神不佑。灾殃重複理難窮。洛中旅櫬今初返。忍見雙墳起一峯。</text>
<title>挽黃君吉 玄慶</title>,<text>窮餓誰言不可堪。一區魚鳥樂方甘。人間準擬同鳩杖。天上驚聞馭鶴驂。尙喜兒孫承世澤。忍看雲物鎖前潭。自慚執紼妨衰病。只把深情寓短緘。</text>
<title>挽詞[領府事李景奭]</title>,<text>昔從令季游。飽聞丈人賢。丈人救急難。實在壬辰年。季病賊刃逼。丈人仰號天。彎弓罵向賊。驚走不敢前。丈人負令季。言陟山之巓。一身初不惜。二人終俱全。令季圖其蹟。赫赫諸公篇。豈惟諸公頌。此事達御筵。聖上爲之感。官序仍超遷。百里非我好。一室喜靜便。杜門二十載。古訓窮尋硏。平生紫陽書。如誦己言然。偕老亦云奇。去年賢閤先。百齡少九歲。眞是人間仙。屬纊纔隔日。精爽曾靡愆。倐然若蟬蛻。高謝區中緣。雙釰會黃泉。三子傳靑氊。孫枝一何盛。滿庭羅曾玄。携持令名歸。萬事都棄捐。區區薤露曲。哀思空纏綿。</text>
<title>挽詞[右參贊趙絅]</title>,<text>宰縣曾游有道邦。膏車仍拜鹿門龎。長身標格班三老。爲學淵源沛九江。嗜靜自然登壽域。逃空猶不喜人跫。伏生口誦今誰授。無復鷄窓對夜釭。脊令原上急難人。商洛山中自在身。冠冕到頭心落落。詩書有味口津津。閭閻揖讓皆薰德。子姪才良各篤倫。九十一年無悔吝。蘧蘧大夢卽歸眞。</text>
<title>挽詞[判書李溟]</title>,<text>沉潛林下讀書人。兄弟交修德有隣。垂死忽聞先我訃。哀詞欲寫淚沾巾。</text>
<title>挽詞[判决事黃㦿]</title>,<text>五福故罕全。百歲誰能持。多男不用祝。偕老何太奇。斯人豈徒爾。至行標當時。昔覽急難篇。淚下仍停披。友愛爭舍命。義重見臨危。每拜蒼石老。如挹先生姿。一命非祿仕。晩出但口碑。生平藏修室。歌哭在於斯。所貴盡人倫。不必銘鼎彜。泊然守吾玄。聊以警俗兒。古老已云沒。古道日以隳。孰繼高士傳。我吟堂棣詩。</text>
<title>挽詞[延川君李景嚴]</title>,<text>曾見天倫急難圖。李侯兄弟孔怡愉。鴒原棠棣歌宜爾。顚沛飢寒樂友于。畀縣分憂因學行。杜門知命著工夫。年逾九袠聊乘化。素履丘園失範模。</text>
<title>挽詞[豊山後學金應祖]</title>,<text>文明從古世稱商。伯仲聲名擅嶺鄕。愛弟誠深無白刃。療民術秘有靑囊。東華昔幸光儀接。南紀今傷大耋亡。莫道王公終不做。三槐他日擬銘堂。</text>
<title>挽詞[前參奉李煥]</title>,<text>十把身心着力專。晩將詩禮與兒傳。名高北斗空餘子。壽應南星近百年。準擬升堂重有日。終成隔世豈非天。傷心大老今誰在。更爲斯文一泫然。</text>
<title>挽詞[郡守曺希仁]</title>,<text>淸修耿介有儒風。愚老情朋最許公。姜被一堂湛至樂。朱書暮境着深工。養眞功就身心靜。乘化歸全九十終。生順死安何所憾。一章聊慰夜臺中。夙將沙礫挹葱珩。公亦忘年待至誠。衰謝以來稀拜候。死生之別隔幽明。前春邂逅承溫欵。半晷從容語舊情。忠誨祗今猶在耳。丁寧敬字作心銘。前春拜公於酉川。公執余手而誦朱書。節節稱賞。仍拈出論敬數欵以勉。故及之。</text>
<title>挽詞[參判韓興一]</title>,<text>昔見急難圖。知君敦友于。學從誠正入。志在茂淸須。立竹曾玄滿。調琴七十俱。區區激昂意。臨挽未能輸。</text>
<title>挽詞[參奉趙又新]</title>,<text>不佞忝守禧陵。前月十五日夜就寢。夢在吾鄕黌舍中庭。忽見十圍喬木。特立於明倫堂之南。俄頃自仆。壓於明倫堂。堂隨而仆。蘧然而覺。乃夢也。由是常不寐而心竊憂之。越二日入城。因人聞訃。始知前日夢。乃爲吾文丈不淑告也。噫先生以碩德耆耉。爲吾鄕師表者。不啻如十圍喬木。而樑摧之驗。先著之夢。豈是尋常底所感而然哉。因以記異爲序云。孝慈恭友傳家訓。一被雙珠世所稀。子夏文章餘力富。南宮言行着功肥。德星堂裏人長逝。上洛鄕中士失依。喬木其摧先入夢。旅遊衰淚爲誰揮。</text>
<title>挽詞[縣監柳元之]</title>,<text>聖路方榛塞。師門尙典刑。沉深留靜業。契濶抱遺經。一代龎公隱。千秋郭子銘。佇看餘慶大。鸞鵠滿堦庭。</text>
<title>挽詞[生員鄭維藩]</title>,<text>嗚呼。先生又不留耶。斯文誰護而世道誰扶耶。前躅誰繼而後學誰依耶。江左已空。而江右且空。天之不憗。嶺之運窮矣。芝蘭之質。其臭九畹。立雪河上。戶屨盈滿。臯鶴一聲。棘鸞三年。績雖可厎。位德天淵。初年琴瑟。老益調絃。羣龍舞綵。雙鶴怡然。汾陽是似。更幾人同。今日之哭先生者。所謂其慟也中。噫高山仰止。景行行止。一隔儀刑。羹慕何量。碧桃紅杏。儲一時之芬芳。白月寒澗。寓百代之名號。緘詞一哭。淸風萬古。其詞云。商顔大耋吾夫子。詩禮家聲世莫倫。急難有圖兄弟好。格神無射孝誠純。浮榮豈似眞榮樂。廈屋非如白屋貧。聖代未遑庖廩繼。失今家食舊朝臣。學行當時儒者師。斯文此道賴扶持。言游旣有絃歌治。原憲終無貧賤移。靈境自看遅日月。靜中長對有書詩。臨風一慟無窮意。揔爲邦家不但私。</text>
<title>挽詞[監察黃德柔]</title>,<text>林下藏修學力堅。年逾耉造德彌全。雖卑人爵尊天爵。豈曰壺仙卽地仙。家世商顔同綺皓。兒孫滿眼亦曾玄。平生孝友急難意。留入龍眠畫裏傳。</text>
<title>挽詞[直講盧峻命]</title>,<text>南紀前宵壽極沉。商顔黌舍泣靑衿。承宣黑綬明時擢。急難新圖後代欽。攀栢忍聞連斬服。友琴還見近從心。典刑自此終天隔。題挽今朝雪滿簪。</text>
<title>挽詞[別檢鄭憲世]</title>,<text>月澗我先生。溫溫美如玉。執經于西厓。輔仁有愚仗。御家以禮法。居官以淸白。處心與行事。一生終無怍。人說急難圖。家傳懼塞錄。期而後昆裕。人間備壽福。生榮死哀者。如公其有孰。但有後生痛。前輩皆淪沒。嗟嗟余小子。自今靡所托。題詞長痛哭。誰知我心慽。</text>
<title>挽詞[門下參奉金秋任]</title>,<text>厓翁門下受鑪錘。愚老相從麗澤資。學究朱書最得力。年逾伏子未曾衰。人稱南國無雙士。我信儒林有道師。天不憗遺長痛哭。何嫌今世莫知悲。</text>
<title>挽詞[生員黃緬]</title>,<text>百歲達尊今九原。晦菴書義向誰聞。當時急難山空仰。舊日臨民澤尙存。久識二難爲二老。况看多子又多孫。後人欲識風標否。愚伏先生兄弟云。公平生喜讀朱子書。自少至老。講之不懈。雖年齡彌高氣力已衰之後。而誦聲洋洋不輟。可見敦好之出於誠也。公之壬辰急難之事。有圖存焉。人孰不欽。而居在此山之下者。景仰尤切。敢及之。</text>
<title>挽詞[趙光靈]</title>,<text>鶴貌鮐文地上仙。士林咸仰嶺中賢。塵衢黽勉初非願。儒者功程老益專。敎裕後昆知有慶。月明前澗信無邊。南天一夜星收彩。泣血哀號大小連。</text>
<title>挽詞[昇平朴羾衢]</title>,<text>得御龍門自少時。淸脩雅度卽吾師。氷壺瀉玉承高論。霜刃當硎騁快辭。瞻仰幾憐違顧眄。優游常慕混希夷。仙歸商嶺遺三皓。夢入虞庭足一夔。九十一年籌筭海。子孫三世衽成帷。珪璋衍宇廞儀盛。几杖盈牀象設移。一曲佳城同穴願。九泉仙翣隔年悲。先先生卒夫人壽。亦冠東方婦德碑。</text>
<title>挽詞[門下生鄭道應]</title>,<text>梅花標格鶴儀形。卓行休風聳物聽。學接西厓夫子統。精鍾南極老人星。當年峽邑恩留犢。此日鄕閭痛失型。泉裏更修兄弟義。爲言孤露抱遺經。公於吾祖。稱以異姓兄弟。而視小子亦如子姪故云。</text>
<title>挽詞[門下生柳千之]</title>,<text>操履平生孰似公。向來心上有眞功。家肥孝友身常泰。學透天人道自崇。南極忽今收舊彩。西河終古誦遺風。鯫生豈是雷同哭。分義曾從累世隆。</text>
<title>挽詞[監役全克恬]</title>,<text>少微南極共韜光。不恠諸儒慟在膓。吾道每傷耆德逝。士林重悼老成亡。孰爲淆俗中流柱。竟折頹波半世檣。天分本高當世表。月評元重時望。着跟實地皆儒術。知足窮途是士常。久視固知仁必壽。善謳能使化猶長。邇來末學斯依仰。大槩前脩可頡頏。歸謝折腰陶靖節。問安垂頷郭汾陽。顧惟先子知夫子。契篤元方與季方。所以兩家如一戶。况玆三世更同鄕。叨陪鳩杖偏承眄。喜托龍門久襲芳。人事轉頭悲永訣。典刑森目耿難忘。梁山風雨前年泣。仁里烟霞此日傷。誰遣後生今紀實。執毫嗚咽僅成章。</text>
<title>挽詞[門生生員金秋吉]</title>,<text>商山自古稱鄒魯。益驗先生伯仲俱。立雪厓門學有緖。聯襟愚老德非孤。工夫刻厲朱書錄。友愛輝煌急難圖。南極彩收斯道晦。痛深安放柰吾徒。</text>
<title>挽詞[族姪康用良]</title>,<text>玉質金精海鶴如。胸襟洒落體常舒。愚翁爲友蒼爲弟。河曲有師朱有書。麗澤尙能資所學。高才何况禀於初。家傳淸白兼餘慶。高大門閭定不虗。</text>
