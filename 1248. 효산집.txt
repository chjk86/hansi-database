<title>舍達齋弔文元公賦</title>,<text>恭承嘉惠兮。俟罪江州。訪我文元兮。松月之邱。有堂屹屹兮。遺躅不泯。造托敬弔兮。心焉如隕。嗚乎先生兮。百世之師。上溯洙泗兮。淵源洛伊。十條五箴兮。軆用靡虧。運値陽九兮。禍延于身。鷙鳥不羣兮。鴟鶚兟兟。尺霧閉天兮。蝦蟆蝕月。宵人用事兮。直道是蹶。謂菉葹香兮。謂蕙茝不芳。鉛刀爲銛兮。莫邪韜光。斡棄珪璋。寶瓦登兮。騏驥失御。疲牛騰兮。神龍陸居。蟂獺凌兮。夫麒麟之爲聖瑞兮。固不可以覊苙。鳳凰之爲覽德兮。非絛籠之可馽。無貳疑於進退兮。欲遠逝而自適。彼鴆鳥之懷毒兮。不好余而反螫。放於江潭者七年兮。種杞菊而爲糧。望美人天一方兮。賦南陔而增傷。雖九死其猶未悔兮。乃於此而上征。而江山與草木兮。尙繽紛其留精。</text>
<title>歲首賦感</title>,<text>月白風和歲屬新。偶然佳會李園親。衣冠近日多殊俗。朋友平生半古人。剛把壺觴酬一席。厭聽簫鼓閙三隣。時隣兒輩設歲戱。故及之。 一氣陽春無厚薄。老翁頭上不回春。</text>
<title>春雪</title>,<text>撲撲騰空恣意飛。天花亂落掠人衣。了無鳥雀喧籬落。時有兒童掃板扉。始作瓊山猜月皎。終成氷水赴川歸。春風大雪今初見。恠殺人間節候違。</text>
<title>栗澗亭重建韻</title>,<text>華椽肯構栗溪濱。緬憶先徽感緖新。一死非難忠憤句。三朝是事諫爭臣。弟兄叔姪瀛仙列。田宅山林菟業因。藐爾殘孫零替久。庭槐遺蔭待餘春。</text>
<title>景陶壇</title>,<text>高會當年洛一隅。茅山賓主與爲徒。陶爺述作篇猶在。寒老揄揚證豈無。祖帳淸簫林下寂。吟臺明月竹間孤。羹牆寓慕歸多士。千古心靈照玉壺。</text>
<title>遡錦壇</title>,<text>艅航遠遡錦之陽。艅航。仁谷主山名。 𨓏事依然陟是岡。雨露梓桑懷舊壠。春風杖屨自殊方。士林當日爭歸學。艸木全區尙被光。此地藏修烏可已。百年絃誦會南鄕。</text>
<title>和贈許舜歌 薰 古風詩一篇</title>,<text>秋夜夢眞山。眞山在何處。一鴈自東來。咿嘠下長渚。遙傳一尺素。中有瓊瑰貯。淸調若彈琴。大味如酌𨣦。彈之使我聽。酌之要我與。如何生並世。尙少未結侶。暮年投鍼芥。寸筳叩鍾簴。天涯成比隣。馳逐路不阻。聯騎入吾山。撫躅尋遺緖。峩峩六六峯。不磨億寒暑。泉靈逃悍獺。壁危走技鼠。道正邪遁匿。寓物斯可擧。遂回天上屐。其柰蛩離蚷。更有前期在。共作金陵旅。策馬登蕭寺。東望七點嶼。二陵紅葉裏。半日相笑語。仍訪山海勝。冥翁藏修所。爲設庭揖禮。衣冠秩有序。同是後學人。豈敢視越俎。沽酒頻斟蟻。陳肴更膾鱮。臨歧留鼎約。歸路訪我去。君子重信義。有行誰能沮。池舘秋月白。不寐幾延佇。山門車轍聲。竟被造兒拒。怏怏抱恨長。敢足瑤篇巨。</text>
<title>辛未春謫朱溪。訪徐雲皋 有英 於錦峽僑居。</title>,<text>負笈誠深晩掃門。隔溪茅屋小成村。春回古木風生暖。夜永疎梅月欲昏。嶺外文治曾慣耳。江西詩律卻驚魂。郊居縱得湖山勝。民國艱虞亦可論。</text>
<title>訪李孝廉 相求 於赤裳山房</title>,<text>曉雪飛花石逕沉。山禽留客共棲林。老樹依垣松子落。短橋臨水竹門深。堪憐白屋看書話。猶勝紅欄見月吟。且莫君家雞黍供。擁爐煨酒可論心。</text>
<title>與金商雨，崔羽奭。北固寺鼎話。</title>,<text>名山初得郡城東。北寺春遊又與同。龍在石潭常作雨。鶴巢松樹不翻風。籠圍衆嶽齊樓翠。亂剪飛霞繞院紅。淸絶塵緣於此足。靈區誰識在寰中。谷深山氣尙餘冬。二月開花未易逢。晴攀翠石題詩徧。曉爇名香煑酒濃。病久吾生難試藥。省深此夜忽聞鍾。上方有路知何處。高臥紅城第一峯。中宵明月印千江。道氣融融自滿腔。風晩庾樓飄遠角。雲冥蕭寺靜寒囱。歸鴻碧落嗁無數。棲鶴丹巖眠自雙。卽到名山方可醉。城東寄語貰春缸。曇鉢春蔬味勝魚。終宵咬盡又藏餘。苔生香印全銷畫。蠧蝕楞函未解書。以有境閒三客到。只緣寺廢一僧居。荒田數畒靑烟羃。惟見山童採藥鋤。山巓夕翠上樓齊。酒暖林晴百鳥棲。竹韻蕭蕭淸勝友。梅香澹澹瘦疑妻。只待陽春來漢北。空隨詩侶臥江西。出門莫道歸期晩。雪色將分夜色迷。</text>
<title>竹林鼎吟</title>,<text>書屋深燈共白元。題襟不及世人言。懶雲鳥宿城南樹。落月雞鳴水北村。家釀新傳樽倒影。鄕書遠至墨渝痕。空將好語諭歸使。春到陰崖日照盆。每每春花獨占先。鄕圍回首憶前年。北方晩學慙陳笈。南墅朝耕負董田。石路人稀麋可友。柴門晝閴犬皆仙。欲採風謠閭衖過。新詩誰敵古三千。春色江山布豔陽。採芝歌短不成章。蘋風漸暖魚行隊。花雨初晴蝶戀香。儂待恩綸瞻北闕。君將紅縷繫東床。時羽奭方迎壻。 門深碧柳無人至。去鳥來雲客夢長。山廚無肉藿藜蒸。殘夕靑烟竹塢登。同作天台求藥伴。未逢衡嶽借芋僧。江聲日日走千里。峯色朝朝添一層。鷰子欲飛魚子躍。物之時者似誇能。</text>
<title>松泉山房</title>,<text>滿汀蒲稗自依依。樓下維舟靜晩暉。羇旅關心難做寐。逢迎慣面不知歸。花香含雨添醅醁。柳絮飄風繞板扉。春色今年如許早。那堪淮鷰又雙飛。</text>
<title>秋懷 八首○甲戌秋。在泮中作。花西柳都事丈進徽，烏下張全州丈錫鳳，荷堂張承宣丈錫龍，韋士李根洙並次其韻。遂成一勝帖。</title>,<text>西風先到鬂雙邊。逝者如斯又一年。梧葉噓凉琴在薦。荷花賸馥酒回船。未妨歸隱稱山姓。且可參禪製水田。十載緣何長作客。靈區遊覽不成仙。醉睡矇矓夕照邊。蟬聲孤樹似殘年。懸知天上難粘日。自是人間不繫船。長物靑萍餘膽氣。相思紅荳有園田。婆娑半世須功滿。何似鞭鸞作散仙。荷飈陣陣掠樓邊。竹簟寒燈夜抵年。秋水蒹葭開白室。滄江虹月駐書船。靈均有恨行吟澤。坡老非情苦說田。君若張筠我李白。地行仙可與詩仙。嶺樹蒼蒼入夢邊。鄕關何處路如年。黃狵迢遞宜傳字。赤鯉翺翔可代船。稺子已開芸葉卷。山妻幾上木綿田。知應遠景樓前地。耘老相呼不羡仙。日下雲間此一邊。幾人荀陸似當年。匡廬十載空磨鉄。灞水前春未渡船。碧海珊瑚難入網。名山藍玉久埋田。星經相賦何須問。一局輸贏信橘仙。蒲牢聲斷九街邊。秋月秋風較昔年。方讀廬陵宜此夜。前遊赤壁似同船。詩如獺祭繙緗秩。墨爲魚呑洗硯田。一瓣香消深院靜。松陰悄悄唳胎仙。寰區迮迮廣桑邊。弧矢初心負壯年。晩契漫浪堪玩世。前身普渡已成船。買粮只許桃花粥。僦屋偏宜燕子田。筇竹舊坡龍已去。市門何處訪壺仙。非歌非哭倒樽邊。未有人生更少年。木覔山前無限雨。露梁江上未歸船。千金誰買長門賦。六印還低負郭田。此去移家舊丹井。更敎雞犬與成仙。</text>
<title>奉別孫正言之島中</title>,<text>一紙硬黃奏紫宸。瀉來腔血語申申。卽看斧鉞如平地。爭說朝廷有直臣。叩首未聞辛慶忌。行吟無愧楚靈均。書生有口將何用。只把長樽送遠人。</text>
<title>乙亥春。將向關西謫所。到臨津江。</title>,<text>歇馬臨津古渡頭。幽花芳草繞汀洲。無數黃鸝啼客恨。不堪攜酒上高樓。</text>
<title>滿月臺</title>,<text>悵望空臺步上遲。斷𤮍殘礎路如絲。平郊水激英雄氣。細雨山添古國悲。遷市變朝都似奕。落花啼鳥不堪詩。坐來歷歷追家世。臣事當年拜此墀。</text>
<title>善竹橋</title>,<text>橋頭流水自汍瀾。往事悠悠此石間。始識朝鮮風與雨。不能磨滅一痕丹。</text>
<title>黃州月波樓。次板上韻。</title>,<text>齊安門外卽江頭。江水如衿領一州。竹影扶疎餘比屋。月華瀲灩有高樓。何須勝郡求中土。只見騷人續舊遊。酒力漸醒憑遠眺。天涯怊悵暮雲收。</text>
<title>練光亭。次退溪先生板上韻。</title>,<text>紅亭飛出碧雲齊。錦繡江山繚檻低。兩岸櫓聲春叫鴈。一城仙氣午聽雞。綾羅稅納何鄕簿。麟馬蹤留舊石梯。愛爾西湖多宿願。西湖今到政難題。</text>
<title>百祥樓。次西崖先生板上韻。</title>,<text>危樓十二起紅梯。鷹隼翺翔過檻低。萬里風烟通薊北。百年形勝壓關西。星河日月祥光近。城郭江山戰劫迷。客路臨分何處是。綠楊枝下馬雙嘶。</text>
<title>百祥樓下。送別同竄李中根，李章浩，李炳秀西渡晴川江。</title>,<text>天涯共作逐臣行。露宿風餐閱幾城。及到安州分二路。人間始覺別離情。匹馬江州我獨行。三人西出博陵城。明朝又有三分路。何似安州送我情。</text>
<title>妙香山</title>,<text>雲霄高出妙香山。秀麗無雙左海間。龍瀑噴成千點雨。虎臺危作一夫關。峯回遠客雲俱入。日暮居僧鳥共還。境僻林晴新月皎。塵愁不敢上眉端。</text>
<title>又六絶</title>,<text>闍梨迎客讀山經。小坐雲囱仄耳聽。一部靈區都點綴。飄然卽欲肘生翎。忠祠朝日雨紛紛。遺像跏趺絳榻分。莫以無君詆佛氏。三師東國樹嵬勳。掛席淸江三百里。名山始見香爐峯。襄陽款段今安在。落落風儀恨未逢。上院迢迢石氣層。鍾聲雲際住孤僧。危攀鉄索艱成路。自是遊人未易登。鞠泰金剛雙對窟。寶蓮賓鉢兩成菴。此是如來讀書處。至今梵唄響相覃。一種塵根尙未刊。上方奇處遍難看。寺樓臨發題名去。那擬紗籠古木蘭。</text>
<title>石州之城西畔。有仁風樓。樓上有晦齋先生詩板。迺謫居時所賦也。壽瀅以嶠南後學。來謫于此。讀先生之詩。至依依白髮高堂畔。夢魂連宵繞舊居之句。自不禁思親之懷。敢忘僭越。敬次板上韻。</title>,<text>魯江江畔卸鞍餘。一上高樓倚碧虛。澹霧濃山看過鶴。殘陽照水數行魚。時平塞報原無警。地遠鄕愁獨未舒。記得依依白髮句。令人回首北堂居。</text>
<title>舍達齋。會數三秀才。</title>,<text>齋居徵逐盡書生。笑語移時客緖平。山鳥窺書相問答。江雲過壁自陰晴。苔岑半世求知己。文墨諸君喜識名。樽酒頻傾林日暮。風前醉臥一陶情。</text>
<title>翌日復會。向晩登冽泉亭。</title>,<text>山色當簾翠欲流。幽居近日頓惺秋。歸鴻杳杳書千里。啼鳥聲聲篴一樓。落地多生皆逆旅。交人何處不吾州。石城斜日騰歌扇。徙倚西樓聽莫愁。</text>
<title>戲贈愚谷翁</title>,<text>愚谷翁持一幅圖。溪邊有樹樹邊途。石田細粒孫雞養。磵戶蒼苔子鹿呼。橘叟爲隣常對局。市翁長隱獨懸壺。名山傍屋多靈草。鬚髮雖華面尙朱。</text>
<title>奉別主倅金石貞 商玄○倅嘗於仁風樓上贈余以七言一絶。於其歸遂步其韻。排以七絶。擎之於征軒。</title>,<text>轅門淸寂似山棲。茶具書奩一樣齊。羊公雅度閒裘帶。千里藩壃視割雞。靈椏减稅恤茅棲。萬戶同然口碑齊。良寶君家淸白在。二年曾不食人雞。黌堂衿珮迭來棲。東魯 邑江名 如今始變齊。士已依歸民樂業。昇平四境臥聽雞。夜郞千里遠人棲。萬斛覊愁不自齊。識荊遽作依劉客。幾荷廚傳供黍雞。仁風樓畔水雲棲。舍達齋邊草樹齊。選暇管絃陶客興。淸歌白日與黃雞。未滿苽期返舊棲。去思同是吏民齊。驪駒一闋江城暮。不寐懷人到曉雞。江湖怊悵倚樓棲。峴首停雲入朢齊。白下秋風重拜約。會須天仗唱金雞。</text>
<title>除夕書懷</title>,<text>城南白雪送諸公。守歲虛燈夜已中。遊子離親堪自恨。書生爲國竟何功。居人饋賜皆親誼。兒女斑斕不異風。遙憶妻孥薇樹下。關山回首淚難終。</text>
<title>過胡江</title>,<text>燕鮮隔在水西東。一路聯綿兩峽中。氷合可通人未涉。火餘多墾地猶空。春寒草屋蠻烟碧。日暮邊城戍炬紅。椎䯻爾曹今始見。衣裳雖異面顔同。</text>
<title>石州太守贈蔘歌</title>,<text>石州之山有蔘草。何代靈根托嵂崒。天花結子子及孫。嵁巖石竇宗支密。下膺土脈之亭毒。上受仙露以潤茁。龜縮蛇盤殊二苓。赤品白質異雙朮。一年一顱層凸玉。九節菖蒲難比匹。輪囷錯落雖不侔。昂莊形貌類人質。頭如南極老人見。鬚似商山四皓逸。猰㺄不能踐其芽。狖鼯未敢食其實。蓊茸橚矗晦林間。鬼護神慳長呵叱。曄曄菲菲銜朱蕤。酣霜八月風韻飋。郡人入山先禱祀。沐浴齋素誠專壹。要鋤或占戊己月。荷畚必待庚辛日。蹋閣拚林爭採採。土人貢賦歲爲律。咫尺依俙根難辨。頃刻指顧苗易失。而昔永州官虐婪。捕蛇人死不知恤。如今合浦來廉吏。一夜明珠依舊出。石髮苔紋潔包匭。稱之金衡獻偃室。太守整帽敬以受。盥曝裹封公納畢。老去扶吾惟藥餌。沽得䕺根器貯蜜。開奩閒點葛仙注。隱几或驗農皇帙。爲憐馬卿多病恙。上池餘波分味飶。異諸韓康不二價。又非宋淸厚報必。再拜如受天上桃。淸晨咀齕口生苾。俄而一夢悟靑華。頂上浮光鉛汞吉。昔劉無名者。嘗於庚申日食雄黃。夢有一鬼來言。見君頂上有黃光數尺。得非雄黃之功乎。因與之以靑華定錄。 飄颻怳惚若羽化。淮南八客我亦一。幺麽二豎忽遁去。太守深恩浹肉骨。太守原操造命權。上醫因作醫國術。歲暮金丹將一試。庶民皆壽蹈舞溢。</text>
<title>仁風樓。同主倅肯浯申 橚 雅讌。</title>,<text>黯澹斜暉下石城。人家依樹畫難名。聽來流水成風雅。坐久靑山入性情。千里仙舟迎郭子。一樓華榻下徐生。湖湄九日餘樽在。宦味覊愁與共淸。</text>
<title>淸遠亭雅讌</title>,<text>平生結習愛山居。石室前秋讀素書。老不成仙身是累。少能求學業還疎。搔頭歲月爭磨蟻。極目江湖渾忘魚。四海蓬桑今幾載。孤篷泊處亦吾廬。</text>
<title>贈樵隱 樵隱主倅之子紫霞其族人。</title>,<text>絶唱當年說紫霞。詩宗一派又君家。四方遠志曾栽草。半世優曇始現花。白雪酬衿歌跌宕。靑萍在袖氣橫斜。一面天涯成舊雨。相資文墨似蓬麻。</text>
<title>悼亡 庚辰春。自石州量移于魯城。爲李姬作。</title>,<text>冷暖相依五六年。那知无妄化爲仙。鮫珠萬點和烟墨。裁送薤歌愬九泉。浿北嶠南隔越秦。與君誰識有前因。身隨月姥紅繩至。雲雨臺邊好結隣。成都不用馬卿琴。眉語盈盈許已深。道是持身精艶久。家貧能卻聘千金。不勞脂粉澹成糚。旅館寒燈夜政長。月落參橫何處是。梅花枝上翠禽翔。蘭心蕙質玉如溫。柔順貞明賦性醇。朝暮周旋持敬畏。女儀先習戒多言。客裏生涯漸冷酸。城南僦屋挈瓢簞。忍令羸軟投廚下。汲水炊薪飽暑寒。東西棲屑到君家。松月題楣分太奢。數間湫隘頭窩裏。鏡具書奩一樣斜。弱質多痾賴母依。替君洴澼替縫衣。三時爲我將廚訓。溫冷酸醎摠不違。牙牙繞膝喚爺孃。雪白花紅望漸長。每約歸山偕隱日。江干黃竹待爲箱。古語云女則牙牙學語。古樂府曰江干黃竹子。盡是女兒箱。金雞一唱報刀頭。海上蓬萊路政悠。歸不歸鄕又他省。同君去住兩難由。終宵轉側氣冥冥。支枕哀吟未忍聆。恠底囱前梅早孕。夜來風雨忽飄英。姬方有身。是夜徑產。香消玉减藥無精。一病居然十日贏。惧以私情害公法。衣箱揮淚促余行。握手無言忍下堂。丈夫休道是剛腸。纔移一步旋回步。江郡朝暉已夕陽。凶音忽報五雞燈。匍匐臨門喚不應。昨日生離今死別。生難從我死猶能。藍帶榴裙斂具全。半神閒遠似生前。早知人事終如此。何苦殊隣種夙緣。丹翣西之白馬東。江天回首叫雙鴻。孤魂願作雙鴻影。一一南飛逐去篷。天涯血屬最悲悽。昏曉呱呱索母啼。四歲種情那忍捨。懷中千里遠提攜。江城兒女出南橋。淚雨蕭蕭灑柳條。俱是與君刀尺伴。爭懷梨栗贈歸嬌。釰水刀山道路遙。曉風殘月店燈寥。翻思往夜燈前樂。左撫金針右撫髫。風騷畫本八間屛。每向西囱月下扃。壁上如今遺掛在。名花並蔕易凋零。冽泉臺畔六三亭。春鳥嚶嚶春草靑。春草靑靑人不見。江湖立馬鳥聲聽。買得城中數頃田。寄君慈母祭嬋娟。年年歲歲淸明節。餠醴馨香宿草阡。卻望江州杳一方。泉臺何日哭香囊。一輪因果重相結。來世團圓妾與郞。</text>
<title>魯城風謠 魯城。平昌舊號。</title>,<text>萬山叢鬱莫分畺。龍似盤紆馬奮驤。漢帝遣臣通一路。漢武帝遣彭吳。通道穢貊。 穢朝爲郡阻三方。郡有三方山。 象畊鳥耨氓蚩蠢。葛屨麻巾士慨慷。日暮溪村人影寂。漁燈閒對績燈光。嶠商海豎共徘徨。柳市南頭白石梁。峽屋補㰚疎麂眼。佃夫戲釰利魚腸。崇山墾火年功稔。巨洑穿郊地脈傷。落日村機聲札札。麤麻裁出短衣裳。無宵不雪此何天。三白加三臘以前。洞狹月難終夜照。山寒花未帶春宣。蜜房减稅民猶怨。麯部滋逋吏可憐。土產家家麻草積。有時呼價湧如泉。何事山居不厭深。朝來飮水暮棲林。松燈處處煤龕竇。樗柵家家結戶陰。羽獵登山猩伴屐。魚鹽輸市馬聯衿。黃昏喚入靑尨睡。卻怕柴門虎狼侵。翠壁嶔嶔覆訟堂。遨頭如佛坐中央。吸傖倦喏孤眠月。茶母長番早汲霜。自古風流絲管寂。有時軍令羽毛翔。功曹老品時來候。只麽知當說治方。䨓轟白晝忽風飛。隊隊虞人仗砲機。蹋閣攀林披曉霧。扼熊拖鹿帶斜暉。茸剸紫瑙包靑蔓。血噴丹砂染翠微。獻貢公庭民吏賀。緇衫袒裼下山歸。峽屋春回小洞天。前溪流水後坪烟。柴門掃雪塩堆積。燈樹祈風草偶懸。家植楂梨千本列。路封松柏一行連。南商過此江陵去。薄暮來投杏店邊。長江之水鳴階庭。夜氣噓雲來冥冥。雲頭娿▼(那/女)孤蟾出。一水明明羣山靑。開扉直許虎狼過。拖罟猶恐魚兒聽。縱有龍門探禹穴。恨無瑤瑟報湘靈。龍項有十里石穴。 散䯻斜簪坐一燈。南茗吸罷篆烟登。歲醅已盡傾椒飮。雪餠新成印棗蒸。畊織漁樵云是樂。琴書棋博恨無能。山人舊俗原如許。好取看來摠不憎。靑陽近日入房櫳。白雪當春悟色空。路隔難移湘渚竹。山寒不產嶧陽桐。鳥飛雲際三千道。花懶人間卄四風。地理天時如此異。聊將月令質兒童。</text>
<title>壬午七月。蒙宥還鄕。留別主倅黃孟雲。</title>,<text>遠客今始歸。歸心豈不悅。臨歧淚自然。吾與爾共別。執手還無語。語在不言中。知不死生友。夷險必須同。</text>
<title>過丹陽</title>,<text>彤溪幽勝昔聞名。欲訪仙鄕路轉縈。曲曲淸流鳴似磬。家家層嶂護爲帲。官閒吏卒全歸野。地僻人民不畏兵。爲問邑中舊家閥。李吳堂畔讀書聲。</text>
<title>十月被還配之命。渡渡鴻津。</title>,<text>十月北風吹。江寒波自咽。梢工見我言。何事來還朅。</text>
<title>踰鳥嶺</title>,<text>主屹南面立。衆山不敢崇。拔地盤據遠。撑天氣勢雄。垂拱冕旒整。臨壘兜鍪隆。瀑韻遙聽雨。松籟細釀風。鳥途如線出。悠悠湖嶺通。商旅連陸海。冠盖織西東。中有重關設。銕瓮半橫空。莫道殽函遠。東國有蠶叢。如何昔壬歲。唐突卉冦翀。始信有地利。無如得人功。書生每過此。仰天一撫躳。</text>
<title>過彈琴臺</title>,<text>彈琴臺下水悠悠。臺上松杉帶雨愁。背水英魂招不得。夕陽寒鶴下忠州。</text>
<title>呈肯浯申參判</title>,<text>木覔燈前話。三載隔參商。音書久已斷。風貌幾乎忘。焉知我生死。惟我祝公長。白首休裘帶。出處得中央。靑箱傳子舍。簪組繼聲光。雪樓呼詩伴。煑酒葉燒黃。我坐蓬萊月。幾憶江州觴。浮由若針芥。聚散一夢場。書生命道舛。嶺海又蒼茫。北堂辭老母。崦嵫色凄凉。稺子臨門別。風雨路倀倀。艱關入都下。萎草復經霜。更承秋曹關文 山東有貊國。明日渡昭陽。江名 十顚疲僮馬。千里裹糇糧。男兒須到此。九死何足傷。長安稀舊雨。四顧異衣裳。信手書肝膽。聊呈肯浯堂。</text>
<title>驪州</title>,<text>畿東雄麗冠驪州。畫裏排鋪鏡面浮。人戶二千都護府。淸風五百宰官樓。銀絲夜壓檳榔麵。玉尺朝登錦鯉鉤。門外帆檣通漢口。兩湖魚米簇中流。</text>
<title>原州四絶</title>,<text>雉岳山前來遠客。蓬萊閣上訪神仙。不見神仙空竚立。洞天深鎖綠楊烟。穢貊中間都督府。古來原不築金城。州本無城 地勢山東惟據險。何須陰雨費經營。城中半是士夫家。容駟高門柳樹遮。指點丹邱洪氏宅。烏衣衖口夕陽斜。榴裙玉珮響錚錚。街上逢人背面行。云是營門時役妓。下番歸路讀書聲。妓輩皆下番。則赴書塾。</text>
<title>謝主倅夜訪</title>,<text>雪屋深燈未暇眠。隙風如矢到身邊。緇巾裹首呻唫坐。非鬼非人似枯禪。呵喝聲高太守來。柴門白雪路縈廻。紅紗雙燭藍輿上。疑是仙人降玉臺。東隣送酒西隣果。酒味何如山果香。不期一會成眞率。醉且無歸月上廊。</text>
<title>除夕</title>,<text>更漏沉沉獨倚樓。如何舊感喚新愁。天地百年流似水。江湖千里繫如舟。醉折梅花登北嶺。夢隨鴻鴈到南州。遙憶慈親添一齒。太行山下白雲悠。</text>
<title>寧越子規樓</title>,<text>東風三月子規樓。御柳春深舊越州。天下當年何害讓。蜀中從古未歸愁。落花巖畔靑山怨。泠浦祠前白日幽。往事商量聊復爾。蒼茫都付水雲悠。</text>
<title>淸泠浦歌 浦在郡南五里許。端宗大王所幽處。</title>,<text>淸泠浦水一灣。如斯逝幾時還。淸泠浦草色蘩。年年綠待王孫。巖上花落暮雨。雨蕭蕭哭杜宇。數間祠一片石。風不渝雨不泐。</text>
<title>踰竹嶺</title>,<text>倦步登竹嶺。矯首望南服。山川何窈窕。眩晃奪視睩。兩白張天維。七郡連地軸。遠水明銀汞。低山鋪珪琡。灝氣浮日光。霏微疑霢霂。閩洛生賢者。錢塘多鉅族。人皆鄒魯士。世襲金張祿。况復吉宿曜。治亂庸可卜。黃池與道心。金溪金堂谷。安得移妻子。此焉結茅屋。</text>
<title>桃源邑。訪洪而受 鍾善○桃源。旌善舊號。。</title>,<text>穿山度嶺涉艱危。溪上桃源一問之。花竹千家仙尉府。樹雲一處小姑祠。書生遠逐誰非命。舊友重逢自有時。留與山人成墨會。同文何處不相知。</text>
<title>贈趙白坡性悅</title>,<text>故人訪我來。同我到郡樓。郡守留君宿。使我失良儔。稻畦泥漲夕。匏屋雨鳴秋。遲君與南叟。慰我客中愁。</text>
<title>使君席上同趙白坡</title>,<text>滿院紛紛白菜花。曲欄斜倚對晴沙。秋風病燕離鄕社。暮雨吟蟬感歲華。九考山東賢太守。百年海左舊詩家。異鄕七月逢佳節。盃酒同嘗乞巧瓜。</text>
<title>輓李道源 學洙</title>,<text>析木之次箕尾野。靑邱阨阨介海東。南有兩白佳氣叢。瀉出洛水全嶠通。君生北涯我南涯。一龍一猪年四十。不見其人聞其人。當世文章牛耳執。靑猪之春漢城集。始看淸鶴雞羣立。九天披腹呈琅玕。多士閽門三夜同。閽門守吏來收急。公先被謫我隨公。逖矣西塞二千里。一江上下過從多。江州共聽琵琶泣。楚山長隨白雲歌。楚山。江州公我所謫。 女眞舊墟鴨綠坡。周流卻把胷衿摩。腳底山川筆底詩。投瓊幾使盲者看。一篇松月漾文瀾。光射三間土屋欄。西中人士如童蒙。來求門前爭挾策。棘圍倩賦刺史驚。榕囱作符魑魅辟。江邊七邑。絶遠於箕營。每年公都會。封題於楚山府。收券輸送于宣堂擢一魁。公之門生一人借公手以納於券中。道伯金尙鉉文章藻鑑也。點頭魁擢。○公之所停。夜有魑魅投石之患。居人皆恐動。公作辟鬼文揭于門扉。遽然屛跡。 在古能感長沙鵩。在今可退潮州鰐。天涯比隣歲易六。死生相依誰復若。恩天漸施䨓雨澤。東移海上蓬萊鄕。名山仙佛過妙香。寧邊 古樓風烟登百祥。安州 王儉山河箕子城。歸馬蕭蕭又合韁。乙密臺前聽仙篴。練光亭下泛詩檣。長城大哭金黃元。南浦高歌鄭知常。錦城絲筦蘭陵觴。恨人到此若爲腸。大同門外催晨發。赤壁江上待月遲。黃州 東坡仙子何處去。洞簫無聲客悽其。客從東坡嶺外路。有子如過各相隨。時令嗣與賤息皆隨後。 松岳山前滿月墀。忩忩不賦懷古詩。東風歇馬漢陽城。故國生還悲喜襍。都門執爵重相別。此別悠悠堪鬱悒。參辰蕊貊一分袂。鯉素三載猶難及。一朝金雞鳴不鳴。千里刀頭環未環。壬午秋旣宥旋配。 同歸故山還被逐。聞君仙化於故山。還配之日。公適病逝。 君是奎仙謫人寰。玉京重上舊時班。我是天涯淪落人。玉京無路從君適。珪璧之文烟霞筆。此生何處更相覿。十年往蹟如夢劇。南望寄詞涕淚瀝。</text>
<title>留別族叔希進 有善○時余方還配嶺北。</title>,<text>宗匠吾門夙飽名。如何潦倒一書生。十年花樹重相會。一夜瓊琚大放聲。桂嶺看雲韓吏部。靑山卜宅謝宣城。希進時寓伽倻下。 明朝又作天涯別。風雨長亭柰我情。</text>
<title>受由歸路到甪山。與諸內兄夜話。</title>,<text>溪花岸柳渭陽春。疋馬行尋舊逕塵。𤱶畒艱難君亦老。江湖流落我何人。空將二十年前面。謾說三千劫後身。竟夜殘燈無夢寐。一輪明月兩情新。</text>
<title>輓希進</title>,<text>去秋公訪我。送我之長沙。今我訪公至。山陽暮篴斜。優曇一現世。百年毓精華。如何開復落。人世更無花。</text>
<title>輓張坦可 錫祉</title>,<text>天上文昌星。人間小華翁。夜看星象晦。已知人事終。嶺表多才傑。林立七十郡。公是一布衣。存亡關奎運。胷藏武庫富。口放瓊琚聲。手執如椽筆。筆落衆人驚。從古懷瑾士。才名兩難全。落拓江湖上。浮家三十年。駕鶴辭塵世。賢子爲前驅。三蘇尙遺一。詩名振南隅。</text>
<title>嶺南樓</title>,<text>凝州山水畫中天。樓起龍蛇劫以前。冠盖四方都會處。帆檣盡日往來邊。叢祠綠竹長鳴雨。戰壘垂楊半化烟。僕本恨人多曠感。東風把酒倚詩筵。</text>
<title>輓趙丈周甫</title>,<text>達西橋樹夢扶疎。雲外飛鴻帶訃書。樽酒近空文擧宅。犂鉏日倦邵南畬。六旬櫝玉終無累。四子籝金尙有餘。追憶通家恩義重。天涯磨鏡恨何如。</text>
<title>與族弟可玉 壽瓚 賦懷</title>,<text>靑山之下水之隈。夜雨騷燈落木哀。十載離鄕紅荳折。重陽對酌黃花開。憐君歲熟生涯拙。應是詩高造物猜。無功白髮何須恨。流水聲中歲月催。</text>
<title>許性齋先生輓</title>,<text>三達俱尊世共推。海東無祿遽乘箕。眉星德學今誰續。堯舜君民竟未施。多士徘遑無考問。聖王咨歎失賓師。顓愚猥添洪匀韛。爲世道悲爲哭私。</text>
<title>李琢源 根洙 遠訪</title>,<text>夢中儀貌對熹微。五載那知鬂雪飛。凉月遠隨高士轄。緇塵不染故人衣。寄生𤱶畒猶爲樂。滿地風波誰與歸。孤雲舊瑟伽倻在。琢源時寓伽下。 願逐知音暮境依。</text>
<title>與琢源重會郡邸</title>,<text>帬屐蕭蕭會一燈。海門凉月竹梢登。秋風酒力黃花晩。夜雨詩愁碧嶂𡾓。兩鬂華毛君已老。十年行腳我猶僧。靈芝舊壁重生感。何日歸鴻尺素憑。</text>
<title>輓族祖贊瑞</title>,<text>晩卜幽居是梓鄕。西佳亭下肯成堂。平生篤友聯姜枕。拔俗高風有范庄。花樹百年同本誼。芝蘭一室襲人香。忽聞雙釰延津化。歸臥荒山白月凉。</text>
<title>金令奎應壽詩</title>,<text>生於玄圃老於仙。落落松姿瘦愈堅。弧矢壯心曾日下。耆英晩契又樽前。名潛顔駟居郞署。圖獻陶朱泛海船。過去悲歡都撒了。更從龜鶴較長年。</text>
<title>贈崔勉夫 道燮</title>,<text>望望車塵獨倚臺。囱梅黯澹爲誰開。元宵好月人皆得。新歲嘉賓子始來。苟以性情酬麗句。不妨耆少共深盃。東床此讌三年久。莫向汾江馬首回。</text>
<title>郡店招詩椽姜時豹</title>,<text>十年久別巴陵城。夜泊巴陵春水淸。過境浮雲千劫幻。故山疎雨一燈明。風騷敎爾黃金散。羇旅令人白髮生。醉臥不知催曉箭。滿庭風雪數雞聲。</text>
<title>三山與鄭克明 東夏 雅讌</title>,<text>靑騾遠踏楝花風。往歲山川在眼中。石勢撑空春雪白。村容依樹夕陽紅。幾回意馬遙相逐。一夜靈犀便已通。海內如今知己少。潘楊豈久隔西東。</text>
<title>小春早雪</title>,<text>日候氤氳尙小春。那知玉馬出寰塵。卽從十二樓臺下。翻使三千世界新。夜氣漸虛淸似晉。寒威忽重虐於秦。不期一客聯宵會。謾作山陰訪戴人。</text>
<title>呈申肯浯</title>,<text>湖雲嶺樹碧重重。夢裏尊顔幾度逢。叢桂深深人已隱。梅花澹澹酒初濃。百家泛覽書爲蠧。三尺長攜釰化龍。安得明時按南節。暮年車笠更相從。</text>
<title>輓周參奉 煕尙</title>,<text>風義鄕閭倚重輕。賁邱纁帛本非情。自信雅懷惟醞藉。曾無小怨畜平生。交遊敢擬追先契。行誼將看有後評。磨鏡三年遲一哭。薤篇能記故人名。</text>
<title>次崔 瀧 晩悟韻</title>,<text>卌九知非是悟心。前脩伯玉證交深。靑燈始覺風塵夢。白首猶勤夙夜箴。閱盡世間前轍覆。還歸卷裏古人尋。籯金不墜諸孫美。餘慶山南孰不欽。</text>
<title>贈臥龍亭主人黃而厚 基永</title>,<text>遠寄竆山煑鯉魚。故人無恙臥江廬。葛洪古竈炊沙飯。米芾孤舟貫月書。白首無妻身計拙。靑氊付子世情疎。薇園舊會君知否。數畒硯田重可鋤。</text>
<title>謝趙孝彦 性源 見訪</title>,<text>選日相期竹下看。休休譚笑且堪歡。慣知世事多沿革。肯效人情作暖寒。一代林泉賢士友。百年楡社舊衣冠。願言庭樹承遺蔭。風不凋零雨不殘。</text>
<title>輓內姪張良仲 錫祚</title>,<text>赫奕門欄愷悌人。少年通籍出楓宸。瀛臺仙閣淸要地。玉友金昆啓沃臣。大翼將期搖海軸。淸蟬忽報蛻寰塵。柴門昨歲攀車別。永隔重泉涕滿巾。</text>
<title>甪里。次張四未 福樞 贈韻。</title>,<text>攜驢遠入洞中天。花木村深靜似禪。一座皓眉今甪里。數椽精舍古寒泉。誰知世事歸齊物。自有眞工守太玄。信宿門墻修契帖。從玆復續渭陽緣。</text>
<title>丹城法溪</title>,<text>斜曛微度綠槐村。客馬遲回雨正昏。白石淸川耕沃野。碧梧凉月置深罇。商山已古飛鴻跡。主人金氏貫商山。 丹穴猶今瑞羽傳。明發臨歧留後約。歸舟不忘此桃源。</text>
<title>輓孫兵使 亮肅</title>,<text>玉雪丰姿老猶澄。丹顔華髮氣稜稜。三朝際遇干城望。六世勳名節鉞仍。敝社曾臨垂款曲。華軒近謁祝岡陵。戎壇忽報晨星沒。東望緘詞淚滿膺。</text>
<title>戲贈族弟可玉</title>,<text>西風酒氣落層眉。似爾顚狂孰不知。劉鍤靑山埋自在。剡舟白雪訪還遲。松臞鶴瘦何嫌老。稻熟魚肥正値時。永夜歌呼酬跌宕。虫聲嗚咽假鳴詩。</text>
<title>輓李監役 萬淵</title>,<text>儒雅風票脫世糚。廣陵華閥繼聲光。瓦中白玉原無玷。谷裏幽蘭自在香。束帛當年停鶴御。戴盆近日斷猿腸。如今又道晨星沒。嶺外同悲我最傷。</text>
<title>輓族叔允行 有文</title>,<text>日角珠庭畔岸優。堂堂天表出常儔。烏帽戴恩朝北極。丹㫌含恨返南州。宗盟自此伊誰賴。人傑如今便已休。惟有賢郞能跨竈。撑支欹廈繼弓裘。</text>
<title>次金晩休 萬鉉 書室韻</title>,<text>望門追祖誼。同沐錦之涯。竹塢餘三逕。芸床貯百家。衣冠多舊俗。談論小浮華。扁我先人墨。煌煌壁上斜。</text>
<title>輓族叔大汝 秀榮</title>,<text>屈指吾門耆舊稀。惟公淸介最相依。藏舟半夜移津去。秋雨孤燈獨掩扉。</text>
<title>同諸老伴。自朴津舟溯。登安景顔 鑽 朝陽亭。</title>,<text>蕭蕭冠屐不勝秋。薄暮同舟下石洲。天地胡然生我輩。江山如此有高樓。千緣劫劫雲俱幻。萬事悠悠水自流。蕭複臺空王縉到。簫聲悽咽未成遊。</text>
<title>輓崔晩悟</title>,<text>人傑南州說晉陽。如公天表早堂堂。蓬桑四海違初志。杞菊東園保晩香。自喜潘楊情益密。那知辰巳運今當。汾南自此寥寥甚。猶有賢仍足繼光。</text>
<title>次安性一 斗馨 咏歸亭韻</title>,<text>萬里沂源一派流。數椽精舍水之頭。烟霞黯淡平郊遠。花竹參差曲逕幽。駕洛舊鄕宰官退。駕洛時宰相退居是村。村名退村。 舞雩新塾冠童留。偸閒我欲膏車往。鏗瑟春風與子遊。</text>
<title>三山女家作</title>,<text>攀林蹋閣路如年。萬石叢中一洞天。峽郡桑麻民樂業。山房花木客逃禪。人情不以頻來倦。盃酒因成對臥眠。一宿旋歸雲樹隔。汾江明日倚孤船。</text>
<title>贈金宜寧 麟洙</title>,<text>薄暮宜春路。蕭蕭款段鳴。使君聞客至。開閤笑相迎。酌酒春同暖。張燈夜欲昏。忩忩言未盡。落月下西軒。</text>
<title>輓成聖晦</title>,<text>弱冠如夢晉陽遊。風表當年出輩流。已拓心田恢畔岸。更脩家學繼弓裘。名高江左人爭誦。氣索山南子便休。解手仙庄今幾歲。黃壚起感淚難收。</text>
<title>輓鄭克明</title>,<text>南州爭慕孝貞公。白棗當年孟笋同。碩果懷人培灌久。有孫能述舊家風。磊落其標謹厚姿。明於事物木於辭。耕讀二端爲素業。也能知積也能施。三山新卜地霛雄。高大于門駟可通。一入瑤池取蓮萼。歸來平地作仙翁。通家十載結金蘭。折簡相招歲一歡。謬詡知音酬白雪。風流當日主騷壇。賢郞幹蠱早陞庠。襴幞趨庭彩舞洋。父喜翁歡寧有異。暮年悰况自無央。如何一夜福星移。仁壽無徵理亦欹。悵望西門揮涕立。羊曇先我掛鞭枝。</text>
<title>輓趙應元 鏞周</title>,<text>桓桓忠毅後。復見古之人。謙恭是家性。忠厚亦天眞。享稀非不壽。淪逸詎云伸。百年親表誼。回首已成塵。</text>
<title>輓朴季章 致晦</title>,<text>愛君臞梅瘦鶴之淸標。棲遲衡泌樂簞瓢。憐君奎府芸閣之奇才。薄遊齊門抱瑟廻。家有弓箕床有篪。陶鎔不須求外師。文章不死富貴死。現在升沉何足視。一夜文星忽墜地。嶺右儒藪便蕭瑟。巴東舊友我益顇。</text>
<title>輓鄭顧軒丈 來錫</title>,<text>江嶽精神氷蘗操。顔瓢管榻養眞元。大先生後鍾豪雋。諸士友中仰達尊。理義彜倫爲日用。詩書禮樂警時昏。藐余晩荷仁言重。敬讀遺詩涕幾捫。</text>
<title>輓黃安仲 錫老</title>,<text>古貌古心古道惇。古人今世仰之尊。漢陰抱瓮休機事。司馬對人無諱言。假使名花一時耀。何如積蔭百年蘩。臨風陡起黃壚感。闍窟山雲入眼昏。</text>
<title>哭孫啓賢 萬憲</title>,<text>山囱日落訃車驚。何叟僊僊上璧京。東國干城華閥閱。南州韋布大聲名。金蘭近日繩先契。松柏長年結後盟。回首山陽悲暮笛。前遊如夢涕交橫。</text>
<title>贈張甥炳翊寧邊匪所</title>,<text>聞君西渡滻。我心倍悽然。昔我流西日。行遍滻之沿。暮鍾香寺裏。春笛藥山邊。藥山高千尺。下有城府連。邑雄繁人物。山明冽水泉。我遊江潭久。地近聞之偏。孰知崖州大。終爲諫臣遷。李鳳鳴雖善。賈鵩賦堪憐。君上東臺頂。幾望北江烟。舅甥西一路。重結並州緣。以我曾所履。知君送歲年。作旅言須巽。處困志益堅。休要官長密。易致居人譞。髭勝讀涪易。詩工到夔篇。戀親空下淚。憶弟未成眠。區區妻子計。不須心旌懸。龍蟄豈久日。鵬摶自有天。願言加飡飯。以待恩詔宣。攜來錦囊貯。與我講山川。</text>
<title>泮齋遇雪</title>,<text>曉枕鍾聲帶雪廻。起看門外築瑤臺。飛時柳絮隨風散。著處梅花鬪臘開。從古郢歌知者少。如今剡棹爲誰來。猶將玉宇高寒句。萬歲南山祝酒盃。</text>
<title>次湖南奇上舍 麒鎭 三石亭韻 並小序</title>,<text>不佞遊館學之明年乙未春。與湖南奇上舍麒鎭相揖於文杏之陰。丹顔皓鬚。道貌煕怡。望之如蒼然老石獨立松間。輒與之交日久。公曰我家後有溪。溪行六七里。白者赤者兀者欹者皆石。及至水匯石平處。得碾然地建小亭。有二大石可丈餘者臥亭前。麁頑若無可取。犒村丁以豎諸亭之左右。石於是幻骨。如老佛雙趺。如高賓對揖。背曲如夏磬。腹圓如周鼓。爲亭中之一奇玩。人或勸之以二石名亭。余竊自念聾於世如石。啞於世如石。無求於世如石。則我亦石耳。以我一石。合二石爲三石。不亦宜乎。因以名亭曰三石。請爲我一言以識之。不佞曰唯唯。自古達人愛石。淵明之醉石。元章之拜石。學士之賴其姓。道士之化其身皆是也。而未有如公之寓意於物。以石爲况者也。未知三生石上。公是何生而能有亭乎。石坡大爺聞而奇之。手書三字以楣之。當時諸公皆以詩酬之。如不佞承囑五日。不能畫三石之一。不知何時穿石踰嶺。訪公於三石亭中耶。聞君亭子石間成。二石並君三石名。袁宅雙泓模骨格。黃公一片許心情。形隨古佛玄然坐。鬂揷秋花老亦榮。况復六男歌瑟供。南星隕作地仙行。</text>
<title>輓鄭敎官 建和</title>,<text>寬閒占地步。堅介保天心。靑氊恢世業。纁帛賁邱林。幸追先契重。自謂晩知深。西門秋雨路。其柰掛鞭吟。</text>
<title>輓李判尹 元會</title>,<text>昔宰巴陵訪草萊。頻繁翰墨自成堆。已聞淸白傳家寶。復見干城需世才。三路元戎威望重。兩湖廵撫凱歌廻。誰知病枕依俙面。秋夜蕭蕭隔夜臺。</text>
<title>餞嚴主事柱鶴之北關 時爲鏡城觀察府主事。</title>,<text>聞君從事塞風觀。歲熟時平道路安。十載荊圍頻解額。一啣棠府始彈冠。沃沮故國靑衫遠。天嶺行人白雪寒。多小泮中同硯友。都門悵別酒盃寬。</text>
<title>到順寢卽事</title>,<text>白首齋官亦一官。官人行李太蕭寒。堪笑新延秖二僕。後先徒步草鞋寬。略個疲殘洞口迎。長番差備現身聲。敝破藍輿蒲薦上。書生坐受案前名。松檜參差蹕路脩。六間齋舍枕山幽。人村十里蠅烟斷。天作佳城別有區。迎新謂有到齋床。四足欹盤數楪荒。市酒三盃麵一椀。猶令寒素鎭饞腸。烏紗鶴褙黑團領。明發肩輿肅拜行。紅衣前導玄冠後。始覺微官亦有榮。時當國恤。陵內皆著漆笠。紅箭門前四拜興。鞠躳先向殿階升。漆卓朱床丁字閣。忌辰明節薦嘗蒸。珠邱咫尺曳靴登。砂水岡巒灝氣凝。石欄干外雙翁仲。風雨年年護漆燈。上黨何年降碩媛。於皇成考儷坤元。至今江漢多遺化。歌咏關雎永不諼。恭惠王后。上黨府院君明澮之女。悠悠三百年前後。際遇幽明若有緣。臣祖弟兄瀛署長。宣陵當日荷金蓮。先祖諱孟賢，仲賢兄弟皆官副學。際遇於成宗朝宣陵宗陵。按簿精繙水剌具。罇彝勺卓盒罏開。藥桂散茶諸果器。上圓圍里下平臺。藥果中桂散子，茶食器。皆上有鍮圍里。下有鍮臺。蠟屐巡行內外山。堪憐老腳不勝酸。木根多小偵員役。謾說枯松斫等閒。鈴索初鳴署紙翩。捕來木賊致庭前。笞行十度高聲報。是與州官略似然。盥閱先生舊按中。卓然居首沙溪翁。煌煌巨閥諸名輩。吾嶺之人五六同。鄭萬陽，姜必孝，姜文永，孫相駿，柳寅穆。一局芳隣恭永陵。同官無事雲龍徵。每日饌錢四十葉。輪回謀酒不能仍。每到恭齋往牒存。玄邱回首謾勞魂。卄年前後同山裏。恨未原陵共守園。姊兄金奎應氏玄風人。二十年前爲恭參。今作古。淡卵醎鰕皁藿羹。朝朝夕夕味難更。每經五日恭陵市。一楪新香散炙橫。逃蓬盡日闃跫音。黃嬭多情卷裏尋。叫與守廳一知印。上山依石聽松琴。春宵漸短夢難長。家國關心起徜徉。境斷黃鷄鳴報丑。暗中只是覔囱光。南囱朝日豔陽生。灑掃庭軒散步輕。阧踞中堂交倚上。奇禽無數送新聲。番風催候動微梢。垓子周回設火巢。或恐野燎連寢苑。公私割界不相交。一度焚香五奉審。曆頭課朔盡微忱。猶有番軍長守夜。黃昏唱喏報庭心。山居齋素若僧枯。宰肉初呼煎銕罏。羊踏蔬園䨓吼腹。蒼頭爲進淡婆姑。屈指縻公已再弦。蕭條宦味若秋蟬。風枝一夕身先蛻。飛出山門亦浩然。三月十一日。聞遞卸歸。</text>
<title>輓金參奉 致烈</title>,<text>通家卅載許相親。爲愛純眞好古人。五畒桑麻安分士。二陵風雨奉香臣。藏名麴糱全天性。遯跡江湖絶俗塵。噫煞適來而適去。浮生如夢愴前因。</text>
<title>輓張侍郞 時杓</title>,<text>白下秋風耿報驚。伽倻南望德星傾。中年玉署敷儒術。暮境金貂享子榮。小少偏承親表誼。睽離尤感死生情。庸愚濫係司香職。孤負天涯磨鏡行。抱卷松陰晝夢長。泮橋幽會宛如常。攪來卻是前因感。杜宇聲聲欲斷腸。</text>
<title>輓朴晩醒 致馥</title>,<text>雒水之南汾水東。窈窕磅礴紫皋峯。下有上人攸廬地。里仁爲美英靈鍾。春秋大義匡廬老。沂洛遺芳浣石翁。額額南省名上舍。喬梓詞林擅豪雄。傳家至寶籯金積。文星發采降我公。豐眉廣顙珠庭實。眼光如月神桀桀。六歲於文無不解。十五讀盡九經袠。二十擊鉢成大對。摳衣函席通儒術。天性疎騷小拘檢。應物方圓自中節。布帛璣珠湧泉源。筆一落紙人爭乞。蟲疏魚註陸農師。地負海涵樊紹述。區區功令餘事耳。蹔試科臼柰命屈。風樹悲纏桑梓老。挈家移占黃梅吉。家有季方難爲弟。添修鳳樓磨朝戉。求點琴罇大小山。機雲文史東西室。惟玆先烈恨未闡。中年西笑遊京輦。一部煌煌尊周錄。報壇陞享節惠典。抱槖始入忠良庭。滿庭多士推冠冕。白首靑衫升司馬。金吾一命未幾選。雞虫得失還堪笑。蘊胷武庫何足展。瞻彼渠渠木天上。汗顔掌斲寧不靦。知音當世許性翁。眷眷斯文曾相勉。遺篇謀繡功告訖。麗澤齋成落宴開。于時顓劣參末至。昕夕陪遊共啣盃。睽違匝歲舟移壑。是何龍蛇運忽催。西望長吁痴呆立。吾儕無祿柰山頹。追惟𨓏昔葭莩親。異姓同室十世隣。小少詞垣隨杖屨。不棄枵然奬勵頻。一江東西分涯角。會小別多猶傷神。而今儆誨重泉隔。吾林蕭瑟更無人。世事多難坌冗沓。寢門漬絮尙未伸。西遊近日忝齋銜。職縻司香未還帆。寢園春晝松檜裏。夢魂南走不能摻。一瓣心香寄驛使。梅花愁發雨𩁺𩁺。</text>
<title>西洲雜絶</title>,<text>步出都門路向西。西洲風物望中迷。纔到楊花津上立。楊花如雪滿江低。陽川官柳一行連。半罨樓臺半入烟。多少人家雖不辨。料應七落八零邊。薄暮金陵起點鴉。望門投宿店人家。張三李四東南豎。疊膝磨肩坐臥斜。呻吟雙武未甜眠。明發扶藜步屧偏。竟日汾津三十里。縱橫阡陌路歧千。鴈行何處問居人。豐屋翔天介海濱。當年兄弟分離恨。應付村名尙未湮。鴈行洞名。宗人居之。伯副學公裔孫。</text>
<title>賀許士咸 烒 新除永川</title>,<text>衰年佩竹宰專城。一疏猶能動聖明。漢上襟紳爭勸酒。潁陽冠盖莫催行。縱然嶺外逢循吏。無復長安得友生。聞道東南兵氣息。臨風粗慰遠離情。</text>
<title>許永川館。同金石貞。</title>,<text>心田無計闢榛荊。安得知音快一鳴。潁水使君方遠別。茂陵高士偶相迎。榴花園落遲遲日。雲樹江湖渺渺情。唱罷滄浪歌一闋。淸流何處濯斯纓。</text>
<title>五月卄四日。往瓦孔里。與族人景蓍。登金臺山拜副學公墓。</title>,<text>平邱江上路縈回。歷歷脩林洞口開。花樹名園尋瓦孔。松杉古墓掃金臺。縱然赫葉殊方散。同是靈根大嶺㘽。明歲如成修譜事。一門團席共啣盃。</text>
<title>與東梧李判書 裕承 聯枕。曉起虛譫。東梧以詩嘲。石坡大爺及諸鉅公聞而俱酬。仍賦解嘲。</title>,<text>秋雨疎燈客夢長。不知門外曉風凉。能佐天公玄造運。槐安富貴任閒忙。</text>
<title>訪李雙峯 尙斗</title>,<text>南歸休說去年寒。薇露晴囱好面看。酒後關情餘白髮。胷中奇氣尙朱干。山深蘭草空留馥。霜重荷花不怕殘。占取林泉隨分足。已知世路上天難。</text>
<title>哭內從姪張承旨 錫裕</title>,<text>冥冥氛祲滿南州。一鴈鳴來漢水秋。爲報玉堂金馬客。前宵騎鶴上瓊樓。倜儻天懷坦易姿。十年臺閣重風儀。蒼燈竹下終宵話。往事如烟我自知。</text>
<title>敬次石坡大爺贈韻</title>,<text>一日東㰚再遣奴。黃花白酒正時乎。縱有黃花無白酒。雲山 臞雲曉山 憔悴對凉梧。東梧</text>
<title>和林員外 遇相 壽詩</title>,<text>箕口重開壽酒寬。介眉終夕衆賓歡。靑箱邃學其來久。白首安貧此亦難。聖主方今優舊老。詞臣從古歎微官。山廚莫恨需雲冷。斑舞洋洋繞一欄。靑邱無地著身寬。我輩初生父母歡。德業文章俱可致。勳名富貴亦非難。時乖不遂蓬桑志。老去相憐冷澹官。明歲余家作初度。何緣重會倚書欄。</text>
<title>金龍巖壽詩</title>,<text>觀於壽者性皆淳。今世如君似古人。生長昇平亭日午。俱兼齒爵自天申。東籬黃菊陶彭澤。北海蒼梧呂洞賓。歸臥丹山雛鳳舞。弧筵朋酒介眉春。</text>
<title>敬次石坡大爺贈韻</title>,<text>龍門猥結喜歡緣。因果分明證後前。一理輪回梅幾發。三元消息月重圓。權衡海內評人物。壽福家中臥地仙。誠幸書生陪几案。每承淸誨闢丹田。</text>
<title>與韓寢郞 赫東，韓寢郞 基錫。訪鄭寢郞 軒時。登花樹亭。</title>,<text>谷口從遊恨未曾。相看風貌老書燈。才名敢擬虫於鵠。歧路還同鷃與鵬。春水溪汪消胃吝。晩山霞剪上眉層。松箋寫出詩中畫。三絶君家善繼承。</text>
<title>翌日復會韓寢郞第</title>,<text>狂騷不耐暮春時。獨坐難消白日遲。穀雨初晴宜一飮。杏花齊發若相期。雲驂肎向多歧路。風鳥休求最上枝。醉看蝴蝶紛紛舞。萬事人間一夢疑。</text>
<title>次朴侍郞 鳳彬 觀漲韻</title>,<text>水天無際渾和光。大界翻成一大洋。野沒畦畛簸漭瀁。岸磨稜角走帆檣。迷津似此難爲筏。陰雨何曾未撤桑。休道廣陵濤勢壯。較來猶是測蠡觴。</text>
<title>七月四日。舟發楊花津。冒雨抵雲游里。</title>,<text>百里汾津放櫓遲。飄蕭行李賈人隨。楊花掛席蟬聲晩。雲里維舟鷺下時。海上斜陽山點點。江中風浪雨絲絲。西之月串黃昏阻。蟹舍投眠也自宜。</text>
<title>五日陸行抵鴈行里</title>,<text>鴈行西望路遲遲。徒步汙泥爪印隨。百里江湖重到客。二年花樹再盟時。玉醪滿酌甘於露。銀膾登盤細若絲。淸簟疎簾安睡寐。夏來初得此便宜。</text>
<title>卄日舟發德浦。還向洛中。</title>,<text>魚公臺下掛帆遲。高節堂堂不可隨。孫石波鳴將雨夕。祖江風急早秋時。漁燈歷歷葭移影。戍壘蕭蕭柳拂絲。碇杙中洲占颶候。待晴乘月且堪宜。</text>
<title>舟過高陽幸洲</title>,<text>高陽傳舍到來遲。指點名區信棹隨。從古幸洲爲地秘。當年元帥得天時。沙虫化去兼猿鶴。堡障由來勝繭絲。江漢至今遺澤在。羊公一片拜之宜。</text>
<title>同李承宣 萬敎，鄭寢郞，沈參奉 在昇。登紅葉亭。</title>,<text>今歲無端復有秋。旅人多感早登樓。壇封古檜摩遺澤。壑架層欄聽細流。京雒十年同病客。江湖八月未歸舟。了無一事關心緖。薄暮空亭任去留。</text>
<title>次張校理 錫藎 退雲亭韻</title>,<text>周流九曲卜淸幽。肯構茆椽續俊遊。松老石蒼成故舊。花開葉落記春秋。水簾瀑掛藏雲壑。玉溜泉通候月樓。鷗鷺盟移猿鶴友。巖棲不讓好汀洲。</text>
<title>寄徐養泉 周輔</title>,<text>一粟滄溟萬險艱。不知何處是瀛灣。風前黑立千層浪。雲外靑來數点山。南極寄身魂夢噩。北宸回首涕洟潸。會須天陛金雞唱。依舊終南對笑顔。</text>
<title>輓族▣亨天 警鋗</title>,<text>今世於公見古人。桑麻素業儉恭身。孝子如何未終制。空山淚灑草生辰。</text>
<title>輓安道亨 周燮</title>,<text>終南山下一千里。我友道亨去不歸。道亨林下懷瑾士。捷徑終南非所睎。白首欲拋竆蔀累。放眼京師蹔振衣。誰知此行作仙侶。漢上騎鶴飄搖飛。人生客也客於客。胡不小留堪增唏。弱子輿櫬入洞口。閭啼衖咽涕霏霏。舊雨士澄輀前哭。千呼不應日無暉。百年同閈生傡世。髫齔肩隨騁篠騑。龍猪骨格稍雖異。蛩蚷交情去愈依。夏硏冬釭幾促膝。朝花夜月每敲扉。邇來十載離更合。怊悵城古人已非。舊時三逕雖湮沒。猶復裘羊逐無違。我有濁酒君來飮。君賦佳詩我盥薇。我性狷狹君性懿。懿者容狷不露微。邇來漸失賢師友。那忍德星又沉輝。一代風流盡蕭瑟。水自洋洋山自巍。</text>
<title>哭朴禹卿 璿鉉</title>,<text>嶺外迢迢訃鴈飛。呑聲半日復長唏。弱冠幾度靑眸拭。絶塞相憐皓髮歸。誰識孤舟移夜壑。行將瘦策掛仙扉。郞潛愧我遊京里。緬憶前塵一夢依。</text>
<title>和贈朴侍郞</title>,<text>西湖舊夢若忘魚。解唱仙詞壓步虛。紅葉四山題已遍。黃花十月釀猶餘。靜觀世事歸齊物。高臥園林賦遂初。莫道幽居生理拙。數盆梅樹一奩書。</text>
<title>與丁寢郞 喜燮。夜會李孝廉 容萬 家。</title>,<text>終南半夜落層霞。舊雨重逢酒可賖。一帽虛啣成畫餠。十年遠別作浮家。天憐勝席偏多月。春到枯枝尙有花。回首福泉魂夢繞。篔簹佳句壁間斜。</text>
<title>丁承宣 奎會 家。同李侍郞，孫主事 章鉉。夜飮敍別。</title>,<text>黃昏聚首一燈靑。古衖蕭蕭落木聽。京洛相從多歲月。江湖遠別似晨星。夜深白雪歌初和。臘破紅梅酒半醒。他日南州孤枕夢。也應飛入此軒庭。</text>
<title>立春日。約會於李孝廉家。値雨未赴。</title>,<text>今年今日始春開。潤物無聲細雨來。壠麥漸靑鳩婦喚。嶺梅初白鴈奴回。只緣泥海沉雙屐。孤負騷壇侑一盃。更待元宵明月出。爲看星樹共登臺。</text>
<title>留贈陶心族人景蓍</title>,<text>支離數朔寄君家。雞犬應嘲未返車。屋後靑山啼杜宇。門前白日亂楊花。情如蛩蚷依逾密。文似璣珠照更華。千里梓鄕歸去日。向吾宗族且堪誇。</text>
<title>芝村女來覲。外孫隨至。留一朔告歸。</title>,<text>長程隨母踏風烟。來侍床前十日連。眉目淨姸稱其閥。性情安穩得於天。第須行業繩名祖。且勿工夫負壯年。螟嗣汝家餘慶足。更無憂慮置心邊。</text>
<title>輓趙聖執 性璹</title>,<text>窄窄金羅郡。鍾生傑魁人。其人眼如電。其人力擧匀。其人才拔衆。其人性好賓。弱冠承蠱業。令譽遍鄕隣。老大崇文行。庭趨趾美麟。傍山築茅閣。高臥隔風塵。善奕看智略。嗜酒見天眞。爲憐母黨顇。於余講表親。我拙君惟雋。氣味若不倫。猶能愛我拙。遲暮誼漸新。間余西笑久。落落斷羽鱗。還山問消息。雲壑好怡神。方圖理剡棹。樽酒一傾囷。人生俱一夢。壑舟遽移津。以君驊騮步。不騖崑崙垠。以君櫲樟秀。未入匠石掄。生爲金羅傑。死以金羅民。我亦金羅漢。哭君倍沾巾。</text>
<title>李性能 珩基 書塾</title>,<text>馬首斜陽咽萬蟬。訪君書塾渡淸川。黃槐綠竹村如畫。白露蒼葭水接天。榮利浮雲等齊瑟。心腸流水拊牙絃。文士吾鄕如子幾。才名自少許盧前。</text>
<title>趙應章 昺奎 來訪</title>,<text>一夜秋風動萬林。巴山巴峽氣蕭森。星河歷落催霜候。竹木扶疎轉月陰。不見幾時驚鬂雪。相逢此日話琴心。燈盡高樓長笛遠。一村如水響孤砧。</text>
<title>輓金柔克 泰林</title>,<text>京雒辭歸故舊尋。聞君零落慟人琹。江山古宅空豪氣。草樹新阡閟韻衿。北海何年團席醉。西門他日掛鞭吟。依依矗石前遊地。落月空樑謾惱魂。</text>
<title>三山訪權校理 鳳煕</title>,<text>麥熟榴薰四月時。攜君石逕往來遲。追思洛下前遊日。已結山中再會期。一疏聲名猶膾炙。十年宦業轉差池。衰暮知音難復得。高山流水去何之。</text>
<title>族叔 晩榮 六十一壽詩</title>,<text>孰不重回初度年。壽君先賀壽慈天。星辰日月三光應。祖子孫曾四代連。屋後秋淸叢桂樹。門前雨洽稻粱田。西望瑤池南赤壁。碧桃玄鶴一家仙。</text>
<title>恠石</title>,<text>形形難入畫詩書。可與臞梅接起居。山社暮烟歸老魍。海門凉月立人魚。自是差池非少長。天然向背若親疎。元章欲拜淵明醉。爲汝安排理短鋤。</text>
<title>柳絮</title>,<text>颺颺撲撲轉垂垂。縹緲雲霄學羽儀。皎潔誰從鹽雪辨。顚狂不擇溷茵移。鋪綿野老爭疑視。糝粉村娥易錯知。畢竟風師都括去。無形無跡一陂池。</text>
<title>老牛</title>,<text>頹臥原頭久廢耕。筋骸都减舊時勍。尾凋尙有驅虻氣。酥漲猶勤喚犢聲。聞喘徒能憂漢相。畫文難復逐燕兵。農家尙有來頭望。之齕之眠一任情。</text>
<title>敬次杏亭集告成韻</title>,<text>蘊玉精輝發有時。斯文闡媺至今遲。春秋大義終難晦。山斗高名孰不知。剞劂告成芸葉卷。士林同慶菊花巵。潁瓢周粟堂堂句。鼎臠全篇永壽期。</text>
<title>輓金士卿</title>,<text>京雒分攜甫二年。那知今日訃書傳。做人家學能承武。厭世高標遽作仙。自少石交烏敢擬。從玆芥合更無緣。德門猶有賢能子。跨竈將看撞破烟。</text>
<title>族丈乃文 命欽 壽詩</title>,<text>聞道東隣開壽域。重陽佳節黃花新。黃花釀酒酒滿罍。蒸黍炮羔邀朋賓。朋賓擧酒屬主人。主人今世誠逸民。課傭服耒足衣食。敎子讀書遊鄕隣。請看世上富貴者。萬頃危濤杳無津。乃能視此如浮雲。人間毁譽不關身。身遊𤱶畝六十年。好値今朝弧矢辰。妻孥共樂雞犬喜。非絲非竹舞兟兟。咫尺風雨未同巵。坐待白衣持酒臻。</text>
<title>次金容瀚知定齋韻</title>,<text>繚白縈靑起草廬。招呼子姪課三餘。出恭入孝謨貽後。漁水樵山賦遂初。五畝桑麻村穩藉。一園花竹影扶疎。壺觴暇日成文會。滿座衣冠積案書。</text>
<title>海遊詞二十絶。追呈蓬萊鄭使君 顯德。</title>,<text>芹橋一別幾經冬。佩竹蓬山祿十鍾。聞道文臣兼武策。大行威德鎭南賨。蕭蕭款段渡三江。七載經營展夙腔。萬德岑樓登眺久。碧天無際日東邦。扶輿金井走南支。仙府雲深積水湄。粉堞彤闈新制煥。神明太守費精思。棠陰係馬午風微。下榻招延舊布衣。偏愛嶠人辭色假。爭如劉表客多依。萬年橋畔夜觀魚。滄海茫茫月上初。十里明沙楊柳路。蛾眉粉黛擁藍輿。太平園裏晩招虞。歌妓雙雙泛若鳧。池水淨於靑玉面。使君心界照氷壺。扶桑朝日倍晴佳。旗鼓堂堂出漏街。驍尉千羣呵擁肅。雪鋒霜鍔又平排。龍蛇古劫已成灰。金壘釜山臨海隈。絶勝永嘉臺上坐。蓬萊咫尺霱雲開。綠菖新酒味淸眞。軍令三盃退众賓。嵬嵬仗鉞風威震。車馬雲屯簇水濱。十年玄化洽黎元。觀者如雲蔽海門。爭賀與民同樂意。扶髫垂白笑相言。威儀律令不須刪。雜沓旌旂自列班。日暖龍蛇交掩影。黃琉璃映碧琅玕。將軍一嘯著鞭先。僚佐桓桓競折旋。負羽挽弦張氣勢。畫墻高處影蹁躚。珊瑚貝榼薦珍羞。荔赤蕉黃密密苞。蠻府猶知交際禮。飛船傳譯戰門敲。徙倚雕舷眼力豪。波斯市上戍樓高。簾櫳窈窕花千本。蘇鉄棕櫚紅碧桃。細鼓檀板發淸歌。玉珮羅帬舞影多。醉臉嬌如蓮出水。輕盈寶襪暗生波。金刹玲瓏透夕陽。蠻僧妖艶坐如娼。花間淸磬隨時發。晩爇龍涎祈佛床。浪淘歌歇聽呼庚。分付舟人促櫓行。絶影島西齊解纜。斜陽萬竈餉千兵。坦岸平廡十里靑。一聲金鼓震如霆。蛇鳥風雲行陣法。穿營折矢走還停。夷猶不覺露華侵。寒府瑤宮夜政深。千朶紅英浮出水。紗燈箇箇作花林。海不揚波風廣覃。萬帆無恙泊城南。朱樓歸臥三更月。邊圍休憂聽年談。</text>
<title>次鄭克明擬觀海韻</title>,<text>短驪背上蕭蕭袍。欲向瀛洲一濯毛。尙子淸懷遊嶽瀆。宗生大志駕風濤。舟通對馬強隣近。鍾晩梵魚法象高。但願多攜杖頭物。春風醉臥萬年臯。萊府西門外。有鄭雨田所築萬年臺。</text>
<title>次吳榮秀 致勳 新新軒韻</title>,<text>老去頤閒築小軒。聾於世事訥於言。年豐稻黍平郊遠。夜靜金銀麗水源。耕織漁樵爲本業。槐篁梧柳作林園。課孫聽讀呼朋飮。個裏誰知樂自存。</text>
<title>登觀海亭。敬次寒岡先生韻。</title>,<text>寒老遺亭枕海灣。行人仰止若高山。梅筠梔橘今安在。盡日溪聲岳色間。</text>
<title>輓孫僉使 珪憲</title>,<text>干城華閥冠南州。淸白貞忠又罕儔。楣揭煌煌不求媚。來雲敬止襲弓裘。河魁孕采降豪雄。早闡榮塗聖渥隆。潦倒中年沉下位。只緣時使命還竆。神交已自弱冠初。一洛東西逐似魚。到老又修秦晉好。百年盃酒樂有餘。客冬風雪送于歸。攜我嬌孫遠叩扉。一病求醫公在外。人間樂事恨睽違。蕭蕭歸馬下床前。嚔數顔黧氣已傎。執手無言仍解手。訃車隨後柰蒼天。欒欒雙棘弱齡哀。孝友相支巨廈頹。最恨伶仃新入婦。情同失哺一嬰孩。靑山卜吉閟衣冠。杜宇啼春血淚汍。從此凝川山水郡。風流無主倦征鞍。</text>
<title>輓族孫士見 源植</title>,<text>桃花流水武陵灣。一去杳然君不還。招招舟子問消息。飛上瓊樓奉硯班。天上神仙雖樂國。人間妻子柰萍關。前秋惜別詩如讖。披閱塵箱謾欲刪。</text>
<title>馬湖卽事</title>,<text>海上千家羃翠烟。何來銀柱玉房連。不圖胡越今同閈。無數帆檣自遠天。擧世淊淊趨利窟。蒼生蠢蠢樂豐年。波斯盡日逍遙久。歸臥紅燈綠樹邊。</text>
<title>奉別金聖老 龜浩</title>,<text>深燈把酒復相看。離緖關心卻忘歡。四月空山鶯語晩。一江疎雨鷺盟寒。已知壯觀今行足。只恐衰年更會難。政欲膏車隨子後。幽居一問竹平安。</text>
<title>哭族姪子建 輔欽</title>,<text>我惜子建死。惜君天稟瓌。非有奇壯辯。非有翰墨才。肫肫朴野質。不受巧匠灾。淸貧承世業。父蠱幹始恢。兄弟成門戶。賓朋迭往來。急人能好施。非義不謀財。是以知君者。心腹相倚偎。門祚屬陽九。子建歸夜臺。嗟余題君誄。悽斷豈能枚。庭前雙寶樹。惟待善㘽培。</text>
<title>輓張四未丈</title>,<text>文康家學有淵源。天降醇儒又此門。至意存誠關百行。深工究理析羣言。簞瓢寓樂潛居巷。纁帛非榮洊賁園。三達如今無與傡。遽當殄瘁更誰尊。</text>
<title>沃川詩人歷訪。語到芝山李進士敏學。不勝舊遊之感。賦此以寄。</title>,<text>沃州消息聽來新。忽憶芝山舊友人。山寺暮鍾詩有贈。水樓長笛酒無巡。荊花近日誰憐悴。松壽高堂尙養神。歸語其人如記我。瓊琚一擲洗羶脣。</text>
<title>許永川士咸宅滯雨</title>,<text>江山文藻飽今行。三夜華堂聽雨聲。叢桂歌長林隱里。鶯花夢斷漢陽城。蕭蕭鬂髮葭霜白。淡淡生涯菊露淸。安得金烏結茅屋。暮年同學邵南耕。</text>
<title>翌日臨發口號</title>,<text>萍鄕邂逅種情根。一曲離歌萬柳昏。落日靑驢嘶野店。西風白鳥下江村。誰知沈約同衰恨。無恠文通黯斷魂。休說他年難再會。歸鴻應記雪泥痕。</text>
<title>到梅院。同李景會 以鍵 夜話。</title>,<text>梅山秋氣正蕭寒。匹馬柴門夕照殘。天下有情嗟易老。燈前無語澹相看。鯉魚風急歸鄕晩。鴻鴈聲高送夜難。此會無多留後約。寄書願報竹平安。</text>
<title>李聖乃 泰淵 宅夜讌</title>,<text>君家曾結世交淸。十載差池鬂髮驚。人重豈題凡鳥字。詩高不學候虫鳴。翻思往事勞殘夢。更續新緣講舊情。白露蒼葭無限意。西風騎馬下江城。</text>
<title>宿霞亭</title>,<text>大野荒荒夕樹靑。西風鴻鴈下長汀。嵬勳赫閥全陽宅。秋水長天霞亭。車馬三時喧渡口。帆檣盡日過門庭。憑軒爲賀江山主。文藻遺風架六經。</text>
<title>訪茶山李器汝 種杞。一宿賦別。</title>,<text>逆旅秋風馬首東。庚朋到老又相逢。一夜淸談仍解手。幾時重見晩求翁。</text>
<title>到桂八。與主翁聖老醉睡。半夜聞鴈拈韻。</title>,<text>南昌有酒客停行。醉夢中宵起鴈聲。桂樹靑山深洞府。蘆花秋水杳江城。八公舊竈丹猶在。六子高門瑟更淸。雙鵲査査囱日曙。東隣催織北隣耕。</text>
<title>和贈安進五 珉重</title>,<text>萬木風呼一鴈高。緘書飛落筆雄豪。王生紅荳寄情思。秦子蒼葭傷鬂毛。只恨皋夔才未及。敢言堯舜世難遭。歡緣到老無由續。歎息西東作燕勞。</text>
<title>李上舍 相喆 改葬時輓詞</title>,<text>人生百年內。離合日忩忩。憶昔陞庠日。塩虀共頖宮。情孚忘少長。見博牖顓蒙。聯槧相問答。著書更磨礱。白晳頎然質。虛偉古家風。蕭蕭杏雪館。呵凍掩雙櫳。交手分柴爨。磨尻引被幪。中宵相笑語。喫此做何功。是時全嶠士。秉義入泮中。飛書諭館學。叫閤訴輿衷。洊被天威重。後先譴籍充。公去天山遠。我踰狄嶺崇。六年噉塞雪。中移蕊韓東。旣宥還斥逐。囚山業海竆。十載歸鄕國。相對兩鬂蓬。一夜靑梅院。煨酒剔燈紅。分手未幾日。豈意耿音通。倚伏都無驗。悠悠望蒼穹。鯫生尙寄世。一帽畫餠同。今秋仲謨握。慘洊在憂忡。玄厝謂不利。卜蔡改葬公。衣履重出世。阧憶舊儀豐。昔公入地日。漬絮未遑躳。非我忘公者。咄咄柰書空。攀和路且阻。回首淚盈瞳。聊述數行誄。緘哀寄遠鴻。</text>
<title>次杏亭韻</title>,<text>古杏樹壇今復成。淸風曲阜遠來鳴。大明遺老藏修地。臨晉諸晜肎構誠。當日中州無壯士。至今東海泣書生。殷薇移得先薇種。花樹同歸百世盟。</text>
<title>杏亭。逢端磎金聖夫 麟燮 夜話。</title>,<text>蕭騷風貌對俙微。十載如流兩鬂輝。聖主不知顔駟老。丈人能息漢陰機。黃花晩節營生淡。落木高秋恣興飛。那時更續玆遊好。匹馬西東各散歸。</text>
<title>贈族叔亨遠 禧榮 昆季</title>,<text>秋風汾水過。再投龍潯宿。以年賓雖耆。以行主爲叔。終宵講先徽。牧茅事甚熟。三百葛隱程。祖孫遠聯屐。束脩登函筵。時雨共涵育。一許磁鐵資。一許君子域。從玆迭往來。道義洵莫逆。後屬漸遠疎。相忘湖南北。遺文間經灰。聞之不任蹙。願言博採收。以備兩家蹟。</text>
<title>輓李丈學允 中祿</title>,<text>茅篁當日道相論。中世又成苽葛親。一嶺東西華閥閱。百年上下好鄕隣。持身有度能容物。處事無稜每服人。耆舊如今零落盡。後生其柰騖囂塵。</text>
<title>賀辛亨伯筮仕</title>,<text>靈鵲査査報喜聲。聞君筮仕不勝情。六仙華胃終升薦。一命新銜際泰平。任彼佻儇淆爵祿。修吾德業到公卿。人家致此猶云盛。更以謙謙勉後生。</text>
<title>呈趙侍郞 定煕</title>,<text>終南雲樹鬱叢叢。往事悠悠入夢中。一自東梧樓上會。源源趨晤點犀通。風騷垂款賜瓊章。華墨煌煌在敝箱。事事心心平遠句。至今披復齒牙香。每與臞雲合席歡。臞雲今作赤羅官。邇來始得音書至。備說前遊報竹安。</text>
<title>歷淸道仙湖。哭朴參奉 在璿。</title>,<text>憶昨追遊泮水邊。蒼蒼俱是弱冠緣。當時翰墨傾流輩。近日聲名動左沿。自是仁人隨世運。休言宰物椓天年。巴陵舊雨東征路。扶服臨門涕自然。</text>
<title>訪孫榮川 相駿 宅。感舊賦一絶。以贈其亞胤。余與榮川。辛酉同榜覆試。甲子同年司馬。齋官同是順陵。</title>,<text>瞻望高門入洞天。追思往事卻悽然。同解同庠同 寢尉。三生是亦一奇緣。</text>
<title>哭崔聖謨</title>,<text>京雒追遊問幾年。至今遙逗夢魂邊。醇醇笑語由天性。淡淡交情脫世緣。一別曾期重會面。六旬誰識遽升仙。春風客過東都路。此哭帷堂豈偶然。</text>
<title>鷄林懷古</title>,<text>故都門外策羸遲。緩步登樓一望之。徐菀繁華何處在。閭閻半是舊宮墀。徐菀。雞林之一名。寢宇深深縟禮崇。二陵春樹鬱叢叢。荒原累累云誰塚。均是君王報不同。朴金兩始祖陵皆尊奉。其餘累累。廢爲樵牧。半月城頭孤月生。瞻星臺畔衆星縈。可憐星月經今古。應照雞林往事明。三姓傳家八百秋。唐虞揖讓遠相逑。當朝顯爵沙飧號。便是皋夔士樂流。沙飧。羅朝大官名。萬石鍾懸古閣深。蒲牢一擊起鯨音。細推當日鎔成力。收盡東方幾許金。八關高會歲爲常。百戲宮庭類道場。可笑羅王崇佛事。猶令蒼祚歷年長。每年設八關會。陳百戲於庭前。城中半是運平閭。羅綺飄香步屧徐。至今鵄述山前路。兒女行吟烈女書。朴堤上使倭不屈被燒死。其妻登鵄述嶺。望倭國痛哭而死。爲鵄述神。○我太宗朝置妓於列邑。名曰運平樂工。靑狵吠客出柴扃。短尾搖搖若有營。鍾得地靈虛北理。其名自古喚東京。東京以北方虛遠之故。狗尾皆短。俗稱▣京。開國當年佐命臣。吾家鼻祖降神人。瓢巖千載留精爽。記否孱孫過此濱。</text>
<title>盈德旅店滯雨</title>,<text>滯雨留荒店。終宵寐不安。如何道路役。及此筋骸殘。接地雲陰爽。浮天海勢盤。波聲搖客緖。開戶悵然看。</text>
<title>到寧海翼洞。與諸族人往篤洞思菴。感舊賦懷。庚戌設譜廳于此菴。先君來留一年。</title>,<text>六人騎馬海門東。石路崎嶇入洞宮。往躅堪憐因譜事。今行敢道述家風。先墳落日松陰碧。僧舍何年㙮影紅。菴是絶峽。昔日置僧守菴。 花樹仍盟隨處會。冥棲指點白雲中。冥棲菴在楮谷。</text>
<title>楮谷。與族人登冥棲菴。存葛藏修之所。</title>,<text>峽路艱關洞府尋。冥菴一上洗塵心。溪山勝蹟曾聞久。詩禮遺風始見今。伯叔當年闡斯道。子孫繼世主吾林。雙祠翼翼摳衣拜。警咳如承感慕深。</text>
<title>翼洞竹裏館 雲嶽舊社今重刱之。</title>,<text>竹裏遺墟肯構樓。風流自古擅東州。雲邊積翠千重嶽。野半晴沙一帶洲。文獻海邦公始闡。宗盟舊宅客來留。追思十世分離恨。待月逍遙曲檻頭。</text>
<title>登觀魚臺望海</title>,<text>玄玄碧碧浩無涯。指天根點政不賖。方丈蓬萊渾夢界。秦皇漢武摠泡花。包荒宇宙胷襟大。縹緲雲烟眼力斜。汞氣遠從眉睫發。卻疑身是舊靑華。</text>
<title>次愚溪亭韻 愚溪。雲嶽之第二子。</title>,<text>藏修肯構兩難全。旣廢還興間幾年。雲嶽其爺大個宅。石溪爲弟友于筵。四隣花樹宗盟重。五畒桑麻世業傳。華閥東方稱洛建。遺風不泯士希賢。</text>
<title>踰泣嶺登南嶽亭 葛翁遺址</title>,<text>崇山峻嶺路如年。南嶽歸來一勝緣。禮樂詩書藏古壁。桑麻雨露帶平川。誰敎白日幽盆照。只會靑襟講席連。多謝雲孫能肯構。家聲菀菀至今傳。</text>
<title>夜會廬山精舍 左海公遺亭。</title>,<text>歇馬寧州已再旬。風流到處會冠巾。陶山遠客皆知己。左海遺亭若坐春。楊柳千村如解舞。櫻桃四月始含脣。憑君慣耳淸凉勝。願入淸凉遍賞均。</text>
<title>過眞寶訪許舜歌</title>,<text>西城一別鬂毛殘。萍水重逢晩契酸。𤱶畒如君稱逸士。風塵愧我屈微官。離鄕幾載棲遑遠。款客終宵笑語寬。朗讀蓬萊模畫什。蓬萊雲月透襟寒。</text>
<title>與舜歌登柏湖亭 亭在眞寶西。存齋杖屨之所。</title>,<text>冥棲歸路柏湖逢。下馬攀躋趁夕鍾。東望丹山思去鳳。南臨大澤弔亡龍。凝標削立千層壁。高節培來百尺松。藐爾門孫尋往躅。羹墻起感步從容。</text>
<title>別舜歌</title>,<text>較雨量晴學子西。柴門立馬故棲棲。虛心聽講開鱣室。會事逢僧過虎溪。白首他年難契合。靑山前路任高低。臨歧別有無竆恨。尺素留盟盡意題。</text>
<title>到馬洞。登平齋墳菴一宿。</title>,<text>詩禮家中務本眞。雲仍菀菀襲遺塵。繚山松檜崇幽宅。滿座衣冠會族人。春雨百年滋本密。芳園一夜敍情新。休言近世沉淪久。從古名門有屈伸。</text>
<title>謁陶山書院</title>,<text>紅照松門碧玉流。陶山菀菀起書樓。衣冠左海三千里。俎豆宗師四百秋。繚院諸孫如許盛。滿堂手澤至今留。瓣香盡日悠然感。不忍移舟渡夕洲。</text>
<title>敬次吾山堂重建韻</title>,<text>淸凉深處卜吾山。夫子當年棲此間。沐浴淸沂鏗瑟點。起居邃巷樂瓢顔。誰知地勝關興廢。終見天時有往還。棹歌如入武夷曲。巖鳥不驚春意閒。</text>
<title>輓金西山 興洛 丈</title>,<text>崙河至崇廣。不見人皆知。淵源承祖武。叔季作宗師。臨門宜講世。仰德莫瞻儀。猶將磨鏡義。趨哭擎蕪詞。</text>
<title>過軍威。訪林使君 遇相。</title>,<text>一別四年今始見。故人氣健若秋峯。堪笑廣文官甚冷。淸貧不改舊時容。</text>
<title>許士咸館逢南山張致剛。一宿旋別。</title>,<text>途中已過麥秋天。樹樹鶯聲又一年。世界無人非逆旅。浮生何業是神仙。欣逢舊契淸於水。唱罷離歌散似烟。明發達西橋上柳。歸程杳杳白雲邊。</text>
<title>夏夜無寐賦懷</title>,<text>匹馬周流左海頭。歸家便若隔三秋。樓臺閱歷還成夢。田里艱難更入愁。高閣捲簾如候鷰。方塘貯水不來鷗。淸宵每歎幽居鬱。鄒魯東方最下州。</text>
<title>輓金進士天翼 增</title>,<text>金精其質玉溫人。有口皆稱席上珍。翰墨才華超俗類。言辭動止出天眞。衡曹可惜無公眼。圭竇堪憐老白身。同病同衰先我逝。也應非久續前因。同庚同志又同年。綠髮交情莫與先。襴襆齊趨蓬闕下。虀鹽共苦頖宮邊。中間契濶那無恨。遲暮重逢幸有緣。豈意前秋軒外別。遽成千古涕交漣。</text>
<title>遊藥泉齋</title>,<text>縈靑繚白洞門深。薄暮艱關石逕尋。抽暇偶然從所好。搜奇不是癖於吟。十年往蹟悲花樹。齋故族丈仁叟氏所占而今爲他有。 一嘯相看對竹林。猶有潺湲囱外澗。玄琴竟夜奏淸音。</text>
<title>族弟極翁 壽旭 來訪</title>,<text>江浦人來自郡城。衣冠蕭瑟帶秋淸。花陰雨拖筇聲至。鏡面波搖燭影輕。好讀須知無盡意。固竆寧作不平鳴。吾門秀士如君少。到老猶全舊性情。</text>
<title>次杜工部秋興 八首</title>,<text>凉雨蕭蕭灑萬林。疎梧敗柳望中森。年華荏苒如川逝。雲物婆娑盡日陰。語鳥尙餘春日舌。詩人不作少年心。邇來漸覺衣裳冷。刀尺家家急暮砧。獵獵西風鬂髮斜。數旬吟病减韶華。安貧自有炊沙飯。賦遠曾隨放海槎。楓子已丹堪作式。筠孫齊翠可成笳。不知世上催時候。痴蝶紛紛舞菜花。林霏盡日罨晴暉。滿案緗奩滴翠微。時有池塘魚鴨戲。更無庭院鷰鶯飛。長沙一哭伊誰恤。光範三書與世違。晩節東籬猶自寓。黃花蓓蕾雨中肥。小不如人歌酒碁。髯蘇猶有蝎宮悲。矧兼百拙虛生世。更値千魔豈怨時。楊草藏玄堪自晦。秦葭受白亦非遲。凉宵不寐悠然坐。海內知交摠入思。平生看盡幾名山。歷歷前遊夢寐間。王儉神都通北陸。彭吳舊路入東關。雲邊落葉飄仙骨。象外奇巖幻佛顔。壁上如今心畫在。來緣更結向禽班。集春門外泮橋頭。庠舍虀塩閱幾秋。一命東銓慙士論。三旬西寢蛻官愁。虞卿去國餘疎屩。張翰歸舟逐晩鷗。依舊書生無係戀。香梗佳節臥南州。治家耕讀兩無功。大觀東州快五中。羅氏都門懷古蹟。晦爺溪榭挹淸風。操文杏碣春山碧。杏亭山。祭葛庵墳塋。 下馬陶祠 陶山 夕照紅。緬憶親朋難再會。菊醅初熟碧翁翁。蓬桑四海謾逶迤。歸臥林亭水滿陂。世路艱於船上瀨。人情翻似樹橫枝。座中談笑宜須愼。皮裏春秋未可移。鷰去鴻來皆物理。炎凉閱盡白頭垂。</text>
<title>鎭海牛山書堂</title>,<text>一年重訪此書堂。溪柳迎人挾兩行。隴上稻粱秋雀聚。海門蘆荻晩鴻凉。村連蜃市多雲氣。客到牛山已夕陽。堪笑玆遊如往日。後緣誰識較今長。</text>
<title>求禮宗人遠訪</title>,<text>客自湖南訪紫薇。先亭半夜燭生輝。靑年遠路攜棕屐。白首竆廬罨竹扉。淮橘移根何足恨。庭槐遺蔭自無違。聞道澗翁爲地主。歲寒心事夢依依。李澗翠敦行有宿契。而時爲求禮倅。</text>
<title>哭安文瑞 彙灝</title>,<text>世人以文貴。公獨不貴文。與其文喪質。何如質勝文。有質必有報。子孝又能文。葱篠零落盡。悽斷不成文。</text>
<title>別族孫景斗 秉七</title>,<text>一年重見倍相親。談笑風儀可愛眞。韋曲會宗今幾日。蘇家修譜又明春。孤鴻落木初寒節。匹馬單僮遠邁人。應是高堂倚閭望。歸家歲熟蟹鰲新。</text>
<title>奉和金拓庵 道和 寄贈韻</title>,<text>宿抱旣覯願。遲暮會不期。圖書虹貫月。談笑夜移時。靄靄嶺上雲。欲贈未堪持。惟君緘五朶。慰我別後思。</text>
<title>輓李仲舒 璋祿</title>,<text>驛亭春柳政鬖髿。㫌翣翩翩去路賖。篁谷古家樑棟折。巴山暮雨斧堂斜。交遊日久澹於水。耆舊年來凋似花。病臥竆廬違執紼。黃壚邈邈愴無涯。</text>
<title>鄕儒以茅村集校勘。齊會而歸。翌日李聖五 準九 重訪。</title>,<text>賓儔一散敝亭空。席上留珍更與同。知己未逢今海內。忘年始得此鄕中。池塘貯水春多雨。桃李催花夜有風。詩思惱人忘笑語。悠悠不覺漏丁東。</text>
<title>追次曺仲昭 鎔 留贈韻</title>,<text>頭流千疊白雲逕。有客遠來顔面新。三宿池亭輸悃愊。山天洞裏樂天人。有事斯文適來朅。衰遲豈望再相尋。臨風一嘯仍分手。春水歸舟渺渺潯。</text>
<title>輓金校理 煕國</title>,<text>尼山一夜德星晦。歎息吾南氣數休。瀛署誰知老學士。雲鄕遽作羣仙儔。偏承悃愊追先誼。每覿風儀出俗流。萬事如今俱已矣。玄邱回首淚難收。</text>
<title>壬寅春。以譜事重作寧海之行。歷拜莊洞先塋。有感二絶。</title>,<text>憶昨少壯日。省掃歲二三。筋衰畏峻嶺。一年一未堪。今年春已晩。誠恐一拜遲。况當東海役。曷任遠離私。</text>
<title>路由密州。訪孫汝卿 昌鉉，孫文仲 翼鉉。</title>,<text>思君不見理長程。匹馬東風稅密城。恨未牛刀施百里。只將毛穎賦三京。漁歌送月來蕉屋。羌篴穿雲過柳營。易別那無今夜飮。萬奩書裏一樽淸。</text>
<title>孫承旨 庚鉉 邀余遊枕嗽亭 亭庚鉉之爲親肯構。而設講會與鄕飮禮。</title>,<text>今雨人來舊雨亭。遺詩在壁想儀形。賢郞好禮迎多士。佳節抽閒講六經。平臨溪水雙奩白。遠挹峯巒數笏靑。華構仙州登覽勝。東風三月去驂停。</text>
<title>到淸道琴村書齋 齋名利見。山名兩桂。</title>,<text>策羸斜日到溪堂。宗族歡迎誼出常。居有良田龍利見。山深閬苑桂生香。庚年往牒方重䉵。時余以譜事歷訪。故及之。 子姓餘休去益長。耆少一樽酬宿願。夜闌歌短不成章。</text>
<title>入慈川。與鄭希文 鎭憲 登晩悟亭。</title>,<text>回複岡巒地秘深。前脩當日卜山林。淸風小院呈松韻。淡月方塘印鑑心。泉石琴書儀範古。文章行誼子孫今。江西遠客桑緣重。鷗鷺前盟偶爾尋。</text>
<title>翌日又與希文。登橫溪玉澗亭。亭塤篪兩叟所刱。</title>,<text>臨流一嘯滌胷塵。鴈宕龍湫想舊因。特地溪山奇絶處。當年伯仲唱酬辰。周遭豈必求逃俗。汩㶁還疑作聵人。凭欄竟夜追先故。錦水同門閱幾春。</text>
<title>輓趙國馨 命基</title>,<text>東征初志擬相延。夢外聞凶感舊緣。木覓山前聯客枕。孝昌園裏共詩筵。西原已失同庚友。南嶠重亡似子賢。韓寢郞赫東在孝園時。與一日團讌。而已作古人故及之。 歎息知交零落盡。江湖立馬一悠然。</text>
<title>良洞李元直 漢久 家一宿 香壇主人。</title>,<text>偶來香樹下。少頃主人歸。聆跫亟倒屣。攜手還披幃。厚饋將廚訓。淸談剪燭輝。休休古儀範。留與夢魂依。</text>
<title>朝陽閣。謹次圃隱先生韻。</title>,<text>有石𡾓嶝有水回。高樓飛出洞天開。官城吹角喧晨夕。墟市行人沓往來。長遣溪聲掀曲檻。更敎山翠落深盃。圃老題詩還鳳去。朝陽歇馬故徘徊。</text>
<title>題閔尙彥德隱亭</title>,<text>德臺山下隱書生。某樹某邱留彩精。誰識當年占地勝。始看今日肯堂成。松篁石壁環山翠。蘆荻雲烟亘海晴。高出風塵臨下界。來牛去馬幾長程。</text>
<title>訪金仁叔 相頊</title>,<text>茅山夕渡訪茅廬。馬上斜暉尙有餘。洞府幽深商皓宅。軒房照耀退陶書。喪師歲月忙於駟。仁叔。金溪門人。 款客江湖養以魚。恨未隣鄕相見早。從玆徵逐更何如。</text>
<title>輓金晩休</title>,<text>谷老華門閥。檜鄕長德人。彝倫常篤志。冠帶不離身。病枕纔辭退。訃車忽躡臻。誰知一旬頃。萬事屬前塵。</text>
<title>題朴達瑞 龍夏 夷西幽居</title>,<text>夷山西畔築茆廬。數畒園林足我居。耕織漁樵閒事業。子孫宗族好門閭。安貧自是爲安分。積德誰知勝積書。夕飽藜羹朝麥飯。田郊負杖樂何如。</text>
<title>輓李器汝</title>,<text>南嶠生賢者。安分力行人。岡鄕承緖墜。陶水溯源眞。理學排歧貳。文章務澹醇。龍亡多士慟。無復筏迷津。</text>
<title>族孫秉株。自金陵僑所來訪夜話。</title>,<text>朝發金陵暮故邨。淸宵池舘細論文。幾時海國遙瞻月。近日田家苦望雲。有學須看腸繡吐。無功自笑鬢絲紛。殘燈莫厭支離話。弦矢明朝又一分。</text>
<title>次安吉叟 禧遠 櫂淵亭韻</title>,<text>九曲中間起一亭。棹淵遠遡武夷靈。林高不受禽聲亂。江靜如慳鷺夢醒。花石成庄時讀畫。縑緗在案日親經。華椽肯構追先志。勝似當年拖紫靑。</text>
<title>輓吳榮秀</title>,<text>人間天爵貴遐齡。况復多男讀與耕。三郞爲我書先集。泣說當年勸學誠。</text>
<title>輓族弟士亨 壽澈</title>,<text>一江相望地。猶多別離思。矧爾重泉隔。哭君贈何辭。訥言敏於行。宜壽壽未長。他山忍埋玉。回首倍堪傷。</text>
<title>宿通度寺</title>,<text>馬島雞林一路通。中藏贔屭梵王宮。霛區左海無雙地。寶㙮當年第一功。老柏干雲巢水鶴。虛潭聽雨臥神龍。深燈佛氣和人夢。月上西樓報曉鍾。</text>
<title>篤洞譜所。與族人敍懷。</title>,<text>道路今年送一年。回頭艱險夢𢥠然。川郊水落成坑壈。海徼秋深蔽瘴烟。峽屋孤燈趺似佛。寒廚薄饋齧如氊。猶將宗族相懽意。永夜歌呼不自眠。</text>
<title>重九日。與族弟致崇 壽岳 往䨓澤。酌酒膾鱖。</title>,<text>戌削層巖奠小臺。頫臨幽壑窈然開。森羅石氣晶於玉。衝撞溪聲鬪若䨓。魚鱖政肥堪作膾。菊花初發可啣盃。俛仰存翁遺躅地。今行豈道偶然來。</text>
<title>族弟聖祖 壽憲 來訪</title>,<text>有事山房晩入山。聞君初度未曾攀。看松說夢疑丁固。得芋無功負懶殘。十里攜筇流水外。三宵聯榻白雲端。懽緣到老天猶定。一酌黃花亦解顔。</text>
<title>九月十七日。登案山頂上。望月出。</title>,<text>山河影動海門東。誰識鎔來造化工。銅柱起標纔撥霧。玉輪催駕便乘風。俄從貝闕流金碧。更奏霓裳舞采紅。默對完形模索久。盈虛一理竟難通。</text>
<title>翌曉復登案山。望日出。</title>,<text>東望扶桑若吐花。紅蒸紫盪瑞輝斜。擡成彩柱千層浪。擎出銅盤一抹霞。嶽瀆虛明開曙色。星辰隱約斂精華。須臾宛轉天中到。遍照寰區億萬家。</text>
<title>族弟可允 壽安 聞家警急歸。與致崇贈聯慰行。</title>,<text>俱是萍關遣爾西。太行遙望白雲低。休嫌險路難於蜀。應睹愁城下若齊。楓菊山門秋飋飋。蘆花野渡雨凄凄。今行又異尋常別。欲贈離章不忍題。</text>
<title>以譜事相勉賦志</title>,<text>夤緣修譜俊遊成。落木高秋海鴈鳴。無恠羣居爲善謔。㝡難臨事懋存誠。有時歷歷追先故。到老寥寥愧後生。只願同心完大事。始終須不負宗盟。</text>
<title>金海，彥陽宗人將歸。爲贈一絶。</title>,<text>大海東南弁與辰。華宗散處隔容神。縱然世久爲行路。一見疇非百代親。</text>
<title>族弟炳彥 壽炳 來留</title>,<text>諸君攜手度川原。澗戶蒼苔印屐痕。一路黃粱知歲熟。四山白菊愛秋暄。幾年不見忘顔髮。竟夜相酬款笑言。雲林靜僻如仙界。洞外時聞鳥雀喧。</text>
<title>次卄川亭韻 亭在槐市。南氏所築。</title>,<text>華閥東州肎構椽。前修懿蹟思悠然。朝陽鳳翥丹山擁。丹山寧海舊號 夜雨龍吟碧海圓。槐市卜庄家述業。鷲城投紱世稱賢。偸閒最愛淸和節。花柳爭姸二十川。</text>
<title>與致崇，炳彥。往碧水齋舍參墓奠。石溪配位墓。</title>,<text>秋高無處不楓林。攜手同人偶會心。醉夢纔醒回短檠。詩愁不耐擁寒衾。登臨幾飽丹山勝。嘯傲重來碧水深。朝起猥參蘋藻薦。衣冠奔走萬松陰。</text>
<title>與諸宗人。同往三洞。三洞吾宗世葬之地。周回六十里。</title>,<text>日池西向大田深。芳谷居中擁樹陰。紫海名山三洞古。華門占地百年今。斧堂處處垂嘉蔭。芬苾家家薦孝心。留與諸君酬大酌。蒼燈醉臥一高吟。</text>
<title>輓族姪凝之 鉉命</title>,<text>風儀嶷嶷見知明。大事方期合議成。豈意偉人天不弔。一朝遽作夜臺行。宗族天涯會面難。幸因修譜再相看。巾箱貯我先人墨。披示殷勤講舊懽。七子攀輀哭泣哀。行人咨歎爲徘徊。爭言好畤遺歌瑟。食報應看在未來。</text>
<title>贈別族人德源 鉉益，乃源 鉉甲。</title>,<text>丹霞曲澗纈如紗。似解離愁前路遮。蛩蚷三秋情款密。鷰鴻千里影欹斜。空山細雨吟楓葉。古渡殘陽明荻花。也識他宵茅店月。思菴回首舊遊遐。</text>
<title>與寧鄕諸伴。往漁臺望海。</title>,<text>冬日晶晶暖更晴。波恬萬里海無聲。風前滅沒孤帆去。雲外蒼茫遠嶼生。通市酒空難濟勝。滿盤魚錯不知名。詩歌未闋羣公散。輸與歸鴻盡意鳴。</text>
<title>贈別族叔中一 時榮</title>,<text>三朔同旁譜議紛。支離羇苦遽相分。有誰夜枕酬奇謔。無復晴囱說好文。紫海回頭應見月。凝州極目但停雲。臨歧付我家書去。歲暮遲遲鴈信聞。</text>
<title>次族弟聖祖回甲韻</title>,<text>堂前銕樹好開花。子葉孫枝爛熳斜。經史圖書消歲月。漁樵耕織老烟霞。蓬桑四海經營晩。冠帶三隣閥閱華。腰篴紫裘何處是。賀聯成軸盡名家。</text>
<title>輓族弟公旒 壽冕</title>,<text>天涯宗族盍簪遲。京洛初攜鬂已絲。攤錦奇才鳴少日。掣銀勍筆邁當時。徘徊頖舍終懷屈。歸去修文又遄期。聞道靈車南下久。白門回首不勝悲。</text>
<title>族弟致瞻 壽嵒 攜本鄕朴友而至</title>,<text>致瞻攜客至。同郡好朋儔。靄靄頂浮汞。琅琅口吐珠。遂成良夜會。粗慰遠人孤。㶁㶁溪聲裏。更闌月有無。</text>
<title>過小姑祠</title>,<text>老松疎樾小姑祠。雪虐風獰歲暮時。屈指二年三過此。忩忩曾未一吟詩。</text>
<title>訪許舜歌</title>,<text>風騷跋涉雪中天。百里眞州咫尺然。川路成氷頻下馬。縣門臨水柰無船。山家白餠供稀物。紙閤靑燈惜早眠。安得天涯比隣結。龍徵雲逐度殘年。高人不愛好聲名。富貴文章視若輕。榮悴輪環隨地遣。性情疎曠任天成。敎孫白屋工蛾述。課僕靑山學象耕。壽考於君爲上福。餘齡只在一心平。髯蘇舊伴隔參寥。只是逢迎一老樵。夜影官城沉似海。風聲驛樹吼疑潮。幾時夢轂長相逐。薄暮心㫌叵耐搖。堪笑衰翁緣底事。仙鄕半載作鸞飄。舊物君家問幾餘。一箱硃卷萬奩書。絃歌不絶諸生席。纁帛將臨使者車。北海壺樽留遠客。南陽風雪臥竆廬。敢將瓦缶酬鍾呂。天下詩人上座虛。</text>
<title>竹裏館</title>,<text>山門一出近官城。三日風沙始見晴。夜靜層烟籠月色。天寒遠颶鬪潮聲。玆州儘美非吾土。此歲無多又客情。竹榭孤燈移榻坐。騷愁不覺黯然生。</text>
<title>左海翁 秀榮 追輓</title>,<text>紫海鍾靈七君子。百年東國好家聲。餘休又挺粹儒出。墜緖重因邃學明。大耋恩貂崇德望。淸文勍筆鞱華英。龍年忽報微星晦。其柰吾宗氣數傾。昔吾先子許知心。謬愛顓蒙說與深。泮邸一年承法誨。江潭千里問行吟。平生未遂掃門願。匍匐難伸磨鏡忱。握手賢孫悲𨓏事。廬山秋月逗空林。</text>
<title>權祖源 世淵 追輓</title>,<text>一洛東南路半千。哲人乘化隔音塵。晩憑風遞然疑立。慘澹雲歸太白巓。蒼巖古會禮酬頻。賓主師生一席親。記得舟中吟贈句。果然先契異他人。葛庵先生自湖南宥歸。蒼雪翁時爲靈山宰。設蒼巖同泛會。吾先祖茅溪公亦預其會。蒼翁有舟中吟贈一絶。故用其韻。薇社光臨動席香。芹橋款握倒囷囊。猶令損友恒持敬。論議堂堂風貌莊。楓墀遠徹九臯聲。一命於公豈重輕。高臥林邱貞白賁。願言遲暮更逢迎。中年一別隔泉原。緬憶前塵謾惱魂。白馬遲行墳草宿。空將短策掛荊門。</text>
<title>洪而受 鍾善 追輓</title>,<text>知交海內日凋零。歎息斯人又帝京。儒雅風流名上舍。春秋大義古家聲。年衰芝彩無重接。路夐蘭音未的聽。居然以負平生誼。獨立竆寰愧范卿。憶昨閽門共抱書。後先被謫路千餘。天山北去分勞燕。滻水西之隔鴈魚。恩詔中移蕊貊國。孤舟又逐桃源漁。萍鄕解手成千古。細繹前塵一夢如。</text>
<title>歲暮書懷</title>,<text>離家五朔閉竆山。蓬荻寥寥罕接顔。歲暮移筵花樹里。衣冠烟火始人間。風雪紛紛正臘天。疎篁孤館獨留連。中宵夢入蓬萊島。駕鶴鞭鸞作散仙。孤負參同魏伯陽。陰符未受穀城黃。謾讀平生鄒魯傳。郞潛到老臥東岡。憶昔奔輪遠駕風。檀箕蕊貊轉西東。萬刹千塵都夢境。如今咄咄謾書空。居然消瘦舊風裁。歎息駒陰去不來。性理文章經濟業。自憐靡不見排推。華夷互設各門庭。北望黃河祝一淸。安得如今干戚舞。冥氛掃卻快輿情。</text>
<title>寧州故事</title>,<text>儘美玆州介海山。前臨巨瀆背孱顔。由來土沃人民富。飯稻羹魚樂此間。家昔官臨紫海天。淸風傳姪世相連。弓馬變爲文獻俗。從玆儒武隔凡仙。先祖副學公當戊午禍。補寧海府。留姪縣令公爲寧人。至孫雲嶽公。始闡海邦文獻。理學全家祖紫陽。文章况復壓秦黃。七子鍾靈仁里美。行人咨歎杏亭岡。葛翁七昆季。生於仁良里。墓在杏亭山。碧甍齊出翼然飛。高倚危欄博帶衣。云是一村四宗宅。世傳裘業足稱奇。二李朴南四宗家。皆守世傳基業。槐市無徵牧老風。誰家峻宇列西東。猶有遺墟一片石。巋然獨立海門空。槐市有牧隱遺墟碑。其地今爲南氏之盛居。山娥彌月嬾縫裁。官吏催租被押來。路上呱呱烏鵲覆。其生如稷詎能推。昔有一村女抱朶欠租。被執而去。路中生子。烏鵲覆護之。至今名其地曰鵲淵。兒長爲僧。僧名懶翁。倒揷蒼松數笏庭。悠悠千載碧陰淸。懶師錫響何時返。銅狄仙人一樣情。僧懶翁倒植一松而去曰以松之生死。知吾之生死。至今千餘年。鬱鬱含翠。</text>
<title>寧州雜絶</title>,<text>半年於海半年山。宗族知交盡慣顔。眞率風儀純愨論。融然自露齒牙間。居民畊食是爲天。火墾崇山壠畒連。呵叱靑牛白雲際。人間始覺爾農仙。山家籬落艶秋陽。柹子深紅栗子黃。野店淸盤堆紫瑙。珠之合浦玉崑岡。塵沙日日逐風飛。路上行人獵獵衣。自古邊沿多颶孼。歲荒民事易竆奇。男浮女沒海村風。十二津門列港東。暮攫臍尖朝項縮。歸舟咿嘎碧烟空。鮫娥誰說善綃裁。每與文鰩並朅來。八股詩成珠咳報。鷗波妙筆互相推。軒轅氏之女化爲文鰩。今之文魚。亦類是歟。文魚有八股。鮫女泣珠。故借用之。鷗波女子之筆。漁臺竹嶼摠門庭。堆積魚鹽價又淸。恠底今年騰倍蓰。客中齋素最難情。</text>
<title>忠孝堂主人惟聖 性浩 請賦其先大人藥坡韻。忘拙構呈。</title>,<text>採藥於山飮藥泉。八旬無恙地行仙。空藏學術思醫國。默運慈悲願濟船。天降恩資酬白賁。家傳儉德守靑氊。上池貯水餘波遠。一歃令人病可痊。</text>
<title>夜坐聞海噩聲</title>,<text>中宵一籟遠轟轟。云是東邊海噩聲。銕騎刀槍蹂地亂。䨓霆風雨沸天鳴。秖令生客堪疑恠。若說居人是慣聽。休道至弘徒囿物。激之則怒怒還晴。</text>
<title>除夜與惟聖，聖祖諸老伴。守歲於竹館。</title>,<text>十年漂泊慣迎新。又是迢迢海一濱。笑煞西南東遊客。居然六十七歲人。無多白首今宵會。太半靑山舊日親。只願桑楡無疾病。安於蠖屈不求伸。</text>
<title>立春日會飮</title>,<text>天涯送歲又迎春。竹觀蒼燈會社人。颶候兼旬經雨雪。年徵半夜占星辰。艾羹海俗傳新味。椒酌江鄕憶舊因。是日蒼龍應啓駕。羣生矯首望行塵。</text>
<title>雲巖書堂。與本孫朴士汝 琪煥 唱酬。</title>,<text>雲巖一陟願言頻。遲暮來尋感緖新。紫海淵源同室義。靈園花卉四時春。賢孫可愛承先訓。淆世猶能守古眞。款客勤勤雞黍供。於焉半日未歸人。</text>
<title>次李通政 能淵 慶宴韻 並小序</title>,<text>退陶老先生嘗題聾巖李先生爲其親以倣九老繪。每閱老先生詩什。想像當時風韻。未嘗不三復歎玩。今其後孫能淵氏三昆季。並享聾翁之壽。而伯仲公未蒙恩爵。季氏公尙在世。因朝家大慶。祇膺恩牒。會鄕井以設慶宴。適於其胤嗣回甲日。上而腰緋頂玉。渥然如絳縣之老。下而鶴髮斑衫。趨走若萊庭之舞。春酒介眉。滿堂騰頌。通一國以壽蒙資者何限。如公家世無其耦。是知夫聾翁仁壽餘蔭。綿綿不絶。寔克至于今日休。以作東方之壽家歟。鯫生不佞偶客于此。邀參其盃酌之懽。後幾日其胤羲雲甫袖其尊堂所賦詩以示余。要索其序與詩甚勤。乃敢忘拙續貂云。煌煌紫誥降恩天。齒德尊門已自先。九老遺篇千古繪。二兄俱耋一家仙。黃金不累心靈淡。綠玉還添鬂髮鮮。賢嗣又當初度日。上堂春酒介松年。</text>
<title>石浦廣麓亭 恒齋遺址</title>,<text>嶽麓餘規廣麓成。恒翁薖軸數間楹。雙溪抱礎如襟合。一壁齊簷似翼橫。七子當年論道地。諸生今日讀書聲。桑鄕渺渺東來客。花樹春風曠感情。</text>
<title>與許舜歌訪泗隱翁于中坪。書邀申靑松 觀朝。共遊碧棲亭。</title>,<text>山樓佳會卜春晴。鶴髮仙官訪友生。地近靑鳧臨舃響。治高靈鷲慣琴聲。池塘貯水魚游活。桃李開花蝶舞輕。記否杭楣亭上月。今宵應照故人情。俄然繚白忽縈靑。四美兼全一笠亭。樹末擡頭寒月待。巖根仄耳細泉聽。㘽蓮可喜魚行潊。養竹須看鵠立庭。賓主東南相讌席。風流河岳集英靈。淸福君家占地深。晩年幽致托雲林。勤培楓子留爲式。愛護桐孫待作琴。季世圭簪拋外物。佳辰盃酌會同心。詩燈不寐鷄聲至。大醉花前一浪吟。</text>
<title>到英陽注谷。訪趙國賢 承基 一宿。仍約淸凉之遊。</title>,<text>下馬松門爲整衣。倚樓長笛正依依。蓉山鉅擘知名久。萍水羇蹤會面稀。屋後十年松桂老。庭前四月蕙蘭肥。明發枯驢駄濟勝。淸凉佳約矢無違。南洲特辦粮饌。</text>
<title>午抵望月菴 在英陽。趙氏齋舍。</title>,<text>隨人行李不知艱。丙舍登臨始就閒。迂路縱勤衰者腳。聯鏕肎負故人顔。穿花未及淸凉境。隔樹先看日月山。午䭜巖廚仍戒轄。置身惟靠一驢頑。</text>
<title>與許舜歌，趙國賢，李學述 廷鎬，趙聖居 鎭容，趙聖益 友容。共入淸凉山。</title>,<text>攜驢入竆谷。不辨路西東。支離登峴首。坐挹水山風。 水山淸凉舊號</text>
<title>從仄逕入洞口</title>,<text>卸衣攀仄逕。輾轉出奇峯。何世巖間刹。驀然報午鍾。</text>
<title>吾山堂次原韻</title>,<text>淸凉夙飽是仙山。始見淸凉在世間。夫子藏修留軌躅。後生奔走仰楣顔。奇峯戌削今猶古。幽鳥尋常去復還。烟塵往劫何須說。灑掃精廬得暫閒。</text>
<title>蓮臺菴</title>,<text>名山高會破蕭寒。晩景優遊此亦難。酒是靈符宜引白。詩能醫俗似陶丹。松間聽雨遙傳瑟。巖竇分泉細裊竿。皓髮蒼燈圍坐久。宛然金佛兩相看。矗矗嶄嶄斷復連。蓬萊方丈可同年。山深四月開紅杏。石立千春見白蓮。雲老遺臺詩泣鬼。金生古窟笔噓烟。亭亭物表泓崢地。猶有靈光獨巋然。</text>
<title>蓮臺菴。訪老釋龍雲。</title>,<text>蓮臺咫尺步來遲。老釋山房再結期。雲裏頎然臞鶴骨。花前莞爾瘦尨眉。石泉供客傳新味。金佛迎人若舊知。半日相趺難捨去。楞床抽卷絳紗垂。</text>
<title>御風臺</title>,<text>層臺直上御長風。石棧崎嶇轉向東。腳底千尋頭萬丈。飄然如入太淸空。</text>
<title>聰明水</title>,<text>石竇泠泠瀉玉精。令人一歃補聰明。若使古人臨此水。應將天賦笑玄冥。</text>
<title>登外淸凉</title>,<text>儵忽初開混竅深。嵌空噓氣嶽靈吟。森天戈戟渾磨銕。特地芙蓉宛削金。廢寺留生虛室白。居僧歸作邑民黔。表裏名山爲伯仲。遊人何不上來尋。</text>
<title>重賦吾山堂</title>,<text>九曲深深聽櫂歌。武夷奇絶較誰多。吾山仰似華嵩屹。退水源從閩洛波。坐了春風堂自在。化如時雨士爭磨。當年未得親承炙。生晩南州柰我何。</text>
<title>孤雲臺</title>,<text>阧揷雲端學士臺。琵琶聲出洞天開。人間鳥雀喧無數。爭說神仙去不來。</text>
<title>金生窟</title>,<text>古窟嵌空絶俗塵。金生𨓏跡筆傳神。至今枯葛龍蛇動。翰墨東方第一人。</text>
<title>麗王山城</title>,<text>麗王當日避兵戈。駐蹕深山𨓏事嗟。巖頭小堞如兒戲。鵠嶺西望喚柰何。</text>
<title>鶴巢臺 淸凉洞口廣石灘蒼壁問。有鶴巢。</title>,<text>丹穴棲身送歲年。人間始見羽衣仙。聞說巢中方覆子。胎禽自是稟於天。</text>
<title>簡李承宣 晩燾</title>,<text>少日相離老更逢。黟然自己白鬆鬆。門前碧嶂心常澹。袖裏靑萍氣不慵。杯酒一床纔敍面。關河千里柰歸蹤。臨歧別有申勤約。大製崇檀遠寄封。</text>
<title>訪李學述</title>,<text>交遊三載叩君廬。峙鵠停鸞慶有餘。四面皆山常對畫。一年無日不看書。于門竚見容軒駟。董墅猶勤課耒鋤。一燈盃酒揭千古。月上庭梧淡影疎。</text>
<title>翌日許舜歌，李殷叔 中岳 帶雨而至。</title>,<text>魯鄕高士集如林。禮樂文章議論深。賤子還愁未聞道。羣公豈望許知心。今宵祈佛爭懸燭。半世求師未學琴。飮酒挑燈忘夜久。一村烟樹雨中沉。</text>
<title>宣城李公範新庄。同許舜歌。</title>,<text>匹馬行行入洞天。愛君新卜在衰年。數圭靑嶂屛圍後。一練澄江鏡對前。霽日枌壇觀稼坐。淸風梧几抱書眠。情談半晌那須盡。怊悵斜陽又散筵。</text>
<title>訪金拓庵 道和。聯枕相酬。</title>,<text>一宿龜村已再年。鱣堂指點馬猶前。靑春遠隔那無恨。白首重逢亦有緣。坦蕩衿懷開水月。尋常翰墨動雲烟。悤悤未盡平生願。後會無期卻惘然。</text>
<title>滯雨酉谷。留贈觀行堂主人。</title>,<text>觀行堂前卸遠韁。主人迎客整衣裳。雲外蒼巖論舊誼。庭邊翠竹挹遺香。天時漸近三庚節。書籍應耽二酉藏。滯雨貧家歸事晩。江聲淅瀝惱人腸。</text>
<title>玉淵亭。同諸老伴一宿。</title>,<text>悠悠二十二經年。人事桑瀾拊往前。勞鷰幾時常作恨。苔岑到老又關緣。芙蓉古壁丹凝篆。楊柳長汀綠鎖烟。步自巖亭登玉榭。春風遺化襲依然。</text>
<title>輓張正夫 來遠</title>,<text>弱冠忝末契。自謂知公深。骯髒多奇論。疎虛亦古心。蹉跎空屈志。冥漠遽藏襟。梅雨西門路。誰憐掛策吟。</text>
<title>吳山訪張友敎遠</title>,<text>策驢斜日訪君居。漠漠江天小雨餘。京洛相分遊子屐。姓名如讀古人書。紅塵往跡何須說。白首逢場幸不疎。語久渾忘春睡惱。湖光月色夜何如。</text>
<title>輓金端磎</title>,<text>江右年來氣數傎。碩人種種化爲仙。誰識丹邱老持憲。前宵騎鶴上雲天。覊角天門折桂花。聲名文采動南涯。爭期黼黻炳文苑。更擬塩梅需國家。小少忘年托契深。汾陽去歲偶題衿。臨歧復結黃梅約。孤負黃梅遽裂琴。</text>
<title>輓辛亨伯</title>,<text>秋雨鬖髿洛一涯。倛頭辟路引征輀。楓林灑淚悠然立。江國酸鴻隻影攲。憶昨華門始執禽。家風質儉世皆欽。上有尊翁六仙退。滿庭鸞鵠立如林。我愛君時舞勺童。東床遊戲硯墨同。居然老大相箴益。文質俱兼德性充。重經風樹繼家聲。爲念先姻誼不輕。一瀼東西搴涉地。除非面晤卽書呈。邇嬰二豎轉沉綿。厚質豐肌日漸蠲。朱夏歷診祈勿藥。誰知一夜壑舟遷。靑城回首主人虛。往事悠悠一夢如。五十二年遊館客。爲誰更策渡江驢。</text>
<title>寄贈張希伯 升澤</title>,<text>黃梅佳節策疲驢。細雨深山訪竹居。不見幾時懷燕鴈。相逢一夜講鳶魚。悠悠往迹春風座。澹澹交情水月裾。小會翻然成遠別。至今回首悵猶餘。</text>
<title>壽黃進汝 文洙 回甲</title>,<text>聞君初度在今年。政値秋風百物新。野穫稻粱盃瀲灧。園收柹栗果紛繽。一家母子如龜鶴。滿砌兒孫摠鵠麟。堪笑老生空食指。弧筵孤負宴嘉賓。</text>
<title>許舜歌來留金官。貽書要見。馳往盍簪於興府菴。</title>,<text>匹馬長程策素秋。聞君高會上禪樓。早知象外逢迎在。何恨人間歲月流。竹木蕭森山一面。蘆花𦄵繂海東頭。伽藍一醉非容易。留與羣公盡日遊。</text>
<title>翌日同往山海亭</title>,<text>兩嶽中間第一峯。峯成玉女揷花容。雲橫七點疑藏豹。潮落三叉若蜿龍。緬憶山天筇舃遠。行尋泉石蘚苔封。華椽重刱關興廢。更見吾林好過從。西風騎馬向東臯。石逕艱關不厭勞。登臨勝地藏修密。景仰先生道德高。氣像千秋橫翠壁。胷襟百里蕩洪濤。小子堪憐生也晩。當年恨未拜儒豪。亭亭秋日照囱明。鄕里衣冠集友生。指點烟雲迎海色。徘徊隴陌聽溪聲。登盤白雪魚香散。滿酌黃華酒味淸。揖禮纔成仍解手。夕陽回首有餘情。</text>
<title>賢坊惜別</title>,<text>賢坊一出更來尋。萍水奇緣去益深。匹馬西風遊海國。亂鴉斜日噪陵林。言能好古非乖俗。詩欲陶情豈癖唫。爲訪弊廬知有約。願言終不負初心。離歌一唱郡城西。野渡蒼烟入望低。細雨斜風歸路遠。落霞孤與天齊。千年駕洛留鴻爪。百里巴陵緩馬蹄。可柰疎星凉月夕。金官回首夢魂迷。</text>
<title>納陵懷古</title>,<text>金陵城外動秋風。古殿凄凉萬木中。翁仲秦庭苔自綠。長陵漢苑葉皆紅。金函往事何須說。石帆遺塵尙不空。㝡愛海山佳麗地。至今王氣若相通。</text>
<title>次金器重 載永 寄贈韻</title>,<text>政値蕭蕭萬木秋。瓊詩飛落小溪頭。靈池少日搴蓮萼。僻峽殘年灌藥疇。依舊形骸勞遠夢。柰今蹄跡混全區。邇來不作江西路。與子無由更拭眸。</text>
<title>杏亭逢崔汝敬 東翼</title>,<text>紙榻紅燈夜政深。坐中文士秀吾林。從師十載霑時雨。課學三冬惜分陰。淇竹長靑容寓趣。庾梅初白許知心。老夫臘雪肩輿至。盃酒忘年一浪吟。</text>
<title>輓族叔淸若 海榮</title>,<text>肫肫樸茂質。信義孚人深。不惟相愛族。偏貴兩知心。方擬宗盟遂。奄遭造物侵。嗟余盲失相。有幹更誰諶。</text>
<title>輓李聖若 鍾冕</title>,<text>前宵廬阜德星沉。九地懷人面目森。璞玉原非雕以貴。醇醪誰識味之深。家庭孝友由天性。鄕里知交許素心。鴈序一年重斷影。池塘回首倍沾襟。</text>
<title>輓辛益善</title>,<text>漚泡浩劫蹔無閒。流輩忩忩去不還。長我三年同白髮。遽君今日已靑山。於陵舊會悠然感。蒿里新詞政爾潸。眞率風儀那更覿。也應重作九泉歡。</text>
<title>敬呈李貳相</title>,<text>音書隔斷已三年。漢樹蒼蒼日杳然。堪愧誠疎自貽阻。包荒敢望大人前。夢裏尊顔得御頻。韶華無减舊風神。趨庭七子齊忠養。大福高堂大壽人。滊車近日路非難。瞻望龍門願一攀。垂死荒濱末由遂。空書無益道暄寒。</text>
<title>寄贈許明五 燦</title>,<text>舊誼不輕中表親。如何百里隔音塵。靑春孤負追隨樂。白首相逢面目新。談笑至今頻入夢。睽離依昔更傷神。令郞違我重尋約。年少逕情堪可嗔。</text>
<title>輓安文贊 暾燮</title>,<text>綠竹黃茅洞。兩家十世隣。悲懽必須共。出入便相親。誰識中身友。遽成千古人。蕭條舊衖裏。歎息風徽淪。</text>
<title>柳而見齋舍會飮</title>,<text>西出門巖渡石橋。策羸斜日赴嘉招。煕穰稻黍年方熟。繚繞郊原路不遙。丞相祠堂秋月白。居人籬落暮烟消。君家舊德眞如許。孰採幽潛聞聖朝。</text>
<title>輓趙永淳 性胤</title>,<text>吾鄕善俗日沉淪。剛介如君亦罕倫。十室猶看忠信篤。一生只與典墳親。先交踵武能輸悃。同輩云亡倍愴神。病臥竆廬違執紼。汾江風雨遠歸人。</text>
<title>輓趙丈台應 相奎</title>,<text>吾鄕儒雅數公家。公是家人稟性佳。行誼平生修謹拙。規模至老厭芬華。松年好爵天應錫。草澤全歸世共嗟。西望防山風範遠。雲飛水逝恨無涯。</text>
<title>輓孫致弘 祚遠</title>,<text>自我潘楊結貴隣。夤緣幸得晩交親。江山文物煕明郡。儒雅風流耿介人。三載睽違頻入夢。九原消息忽傷神。從玆竹社耆賢會。一咏一觴誰與廵。</text>
<title>與應章可玉。往儉巖溪堂。</title>,<text>十里溪村緩步行。稻花夾路晩香生。畏炎草屐隨山影。薄暮林堂聽水聲。穡事已經風雨劫。詩愁不耐月星明。書釰無功空老大。荒濱自笑棄君平。</text>
<title>寄贈許舜歌</title>,<text>三載萍關結厚緣。巴山一約石如堅。豫章未下迎徐榻。剡曲翻回訪戴船。何事從今勞夢寐。故人依舊隔凡仙。一種情根猶未剪。鴻書聊寄白雲邊。</text>
<title>聽荷上雨聲</title>,<text>十丈靑蓮覆一塘。雨聲淅瀝動淸香。始結璣珠終瀉汞。晶光瀲灧近書堂。</text>
<title>哭表兄鄭明見</title>,<text>嶷然忠毅後。翹楚是公家。恭承基業重。柰替門閭華。不辰常作歎。長逝倍啣嗟。百年中表誼。追憶發孤些。</text>
<title>輓金聖老</title>,<text>暄翁有賢胄。性良志不偏。持身常務拙。處世不餙邊。小少業詩書。公車費十年。名場非素志。歸臥樂林泉。庭前衆寶樹。個個秀而姸。素業耕讀務。忠養志體全。到老淸餉足。咸稱福履圓。公女歸吾姪。婦道實無愆。不幸阿姪夭。未亡人可憐。惟有一男女。庸是歲月延。公恤孤孀在。枉駕輒留連。與我交誼密。非獨婚媾緣。綠髮馳京洛。千里鑣常聯。白首遊文酒。兩情石如堅。年前檜山路。唱酬幾詩篇。公今捨我去。獨立誰與肩。衰病違臨穴。還愧負往前。</text>
<title>輓孫文九 章鉉</title>,<text>木覓從遊問幾時。思之如夢不勝悲。重泉遽隔金蘭契。敝笥猶傳玉筍詩。齒較元賓雖不夭。人如伯道恨無兒。南樓一會成虛約。落月空樑影子垂。</text>
<title>憂時</title>,<text>儵忽重開混竅深。大蓏天地百灾侵。飛潛動植皆屛息。田野江山摠割襟。軒帝舟車將至廢。姬公禮樂轉成沉。行看世界漚泡幻。萬事如今理難諶。</text>
<title>火輪船</title>,<text>有物穹然自外灣。遠看如芥近如巒。簸揚直破濤千丈。贔屭深藏廈萬間。黑燬上騰噓橐鑰。白帆中立秘機關。空懷海內盱衡志。東亞西敺日往還。</text>
<title>輓表兄張員外應八</title>,<text>以余薄外祿。母黨日凋稀。甪老俄長逝。耉兄又大歸。古家好儀範。何處更憑依。春雨西門路。停鞭到夕暉。</text>
<title>輓族叔中一</title>,<text>春霏黯黯洛東頭。旌翣飄揚動紼謳。可惜佳山賢洞主。桃花三月去荒邱。法門淸行出常庸。文雅如公稟性恭。自少論交惟信義。一江左右好相從。五百長程馬首聯。海鄕修譜送流年。多魔好事雖中撤。同苦之情煞異前。幸獲前秋奠掃行。山齋重握講宗盟。偶嬰一疾催歸御。裁送薤歌涕自橫。</text>
<title>輓族兄能貫 壽赫</title>,<text>歷數吾宗黨。如公且幾人。儉勤治世業。儒雅保天眞。宜享無疆壽。柰遭不憗辰。題薤寄賢嗣。雲樹倍傷神。</text>
<title>張德老 昌遠 見訪</title>,<text>一自華翁去作仙。典型重對每悽然。追惟往劫翻三海。若說睽懷各一天。京洛升敭違少日。江湖歷落送流年。才華命薄何須恨。益懋餘工更進前。</text>
<title>輓李季洪 鍾和</title>,<text>自公乘化日。廬阜幾層低。鄕閭耆舊失。疇藪義方迷。追思宿誼重。自切損交悽。賢郞惟幹蠱。家學更能梯。</text>
<title>輓族人景蓍 埈</title>,<text>漢水泱泱嶺樹蒼。聞君凶報衋然傷。天資旣美慈良性。才諝兼優翰墨場。三春寄食情何密。十世同根誼不忘。往事如今成一夢。緘辭付鴈路茫茫。</text>
<title>輓族姪允實 馥欽</title>,<text>草中有芳蘭。空谷獨掩香。瓦中有璞玉。和市未騰光。愛君人中之蘭玉。性溫才邃得天良。兒時執盝我先人。臨帖已許筆入神。與我葱篠硯槧同。蓬麻胥益七旬臻。不惟淹識精文超流輩。平生潔行無與倫。炊烟屢絶陶顔好。坐榻長穿管工新。對人言若不出口。謹拙能令悍譎仆。持身不欲異於人。知者惟知爲畏友。如何鄕運値陽九。宿儒稠疊謝疇藪。牛山昨埋安處仁。栗溪今送夫君輴。郡人臨葬薤歌咽。宗婣無不涕沾巾。嗟我獨立竆村更誰隣。</text>
<title>從地主丁侯 憙燮。登衙後隱仙臺。</title>,<text>訟庭西畔有仙臺。石广淸幽客到來。紅葉四山堪讀畫。黃花九月莫停盃。誰知寶釰豐城秘。爭說明珠合浦回。墟市名區今始見。風騷從此勝筵開。</text>
<title>輓河都護 兼洛</title>,<text>東史煌煌記武臣。如公氣略罕其人。戍樓禦賊擒西舶。塞邑彈威鎭北垠。少日相交論宿誼。敝鄕暫僑接芳隣。頭流虎逝違躳弔。一紙薤詞證舊因。</text>
<title>安陰全友歷訪</title>,<text>遠客黃昏叩敝廬。安陰華閥夙聞餘。襄陽款段攜琴筑。米芾孤舟載畫書。湖海風流堪跌宕。星霜鬂髮已飄疎。池亭一宿仍分手。離恨翻成會面初。</text>
<title>辛上舍士亨 奎燮 回甲韻</title>,<text>重逢初度際煕明。壺酒迎朋瀉逸情。鸞鵠趨庭爭獻舞。鳳凰合管迭譍聲。專工史牒宜需世。寓興田園自晦名。妙少陞庠終豈屈。郞星近夜照江城。</text>
<title>輓族兄嘉善公 壽邦</title>,<text>家而勤儉躳而拙。穩享人間八十年。晩來滫瀡堪爲養。况復恩緋隕自天。耆舊吾宗日凋謝。惟公視世庇門閭。鼓缶高歌仍大化。一生回首憾無餘。</text>
<title>輓李季尙 晩鷹</title>,<text>三年再面半千程。迢遞仙鄕昔我行。相說楚潭經浩劫。更蒙陳榻講深情。名門耆德如山仰。暮景歡緣又石盟。豈意江干攜手別。遽然一夕隔幽明。</text>
<title>東梧李貳相輓</title>,<text>家聲赫赫冠吾東。麟閣鱣堂山斗崇。槐棘相連垂厚蔭。鍾生偉雋德儀豐。玉雪風姿錦繡腸。金閨通籍蚤升揚。官高貳揆登黃閣。協贊謀猷補聖王。汾陽洪福石家規。七子諸孫孝養怡。無恙高堂和氣菀。太平宰相世皆推。光範門前夙抱書。泰山如動賜顔初。爲憐百世同根誼。隨事呴噓儘不疎。專工史牒若菑畬。帝覇皇王議論嘉。逢輒披奩繙手箚。不知門外日西斜。凉宵陪寢夢譫多。曉起嘲人賦句哦。社裏羣公爭絶倒。聯篇遂作一場呵。一別尊顔已十年。龍門回首隔如天。時憑尺素承安字。壽考無疆地上仙。騎箕一夕上瑤京。邦國誰非疹瘁情。卅載偏蒙恩念厚。天涯慟哭舊書生。</text>
<title>壽族君可玉</title>,<text>忘形詩酒送流年。華甲重回倍感先。到老生涯餘白屋。居常行事信靑天。牢騷傲世嵆中散。歷落耽吟賈浪仙。螟嗣克勤孫又爽。從知食報理無愆。</text>
<title>輓柳石湖 道性</title>,<text>文忠華胄鶴翁昆。嶠嶽風儀玉性溫。學襲弓箕稽五典。名高邦國達三尊。鯫生爲講先交重。鱣席叨承法誨敦。大耋今秋嗟不憗。山南無祿更何言。</text>
<title>輓安季旭 驥遠</title>,<text>敦倫篤友藹天心。忠厚家風衆所欽。善士如今嗟已矣。隣鄕故舊盡沾衿。</text>
<title>贈別石浦宗君文錫 允永</title>,<text>遙遙華胄繼承孫。遠訪薇村舊戶門。誰識靈根滋茂葉。從知活水有澄源。塋邱拜謁應多感。風雪分張強贈言。一別天涯那更覿。海山鴻爪尙留痕。</text>
<title>輓李尙州 晩允</title>,<text>芹庠且托末交遊。一隔雲泥三十秋。歷典州城聲聞菀。久違風範夢魂悠。邇緣賤跡仙鄕過。重獲華堂禮下優。堪歎隱侯遲暮別。遽成千古覿無由。</text>
<title>輓許士咸</title>,<text>何年洛下始揩靑。夜夜詞垣聚若星。流水高山彈不盡。知音當世許心靈。同庚到老並潛郞。一疏惟君感聖王。命宰雄城霑厚祿。不忘寒友遣書長。匹馬林村舊侶尋。周流江國遍題衿。葭洲一散仍涯角。十載鱗鴻頓絶音。何禍仁門洊次酷。機雲俱歿兩年間。秦失三呼遐莫致。臨風寄誄涕汍潸。</text>
<title>壽安承旨吉叟 並小序</title>,<text>余友安承宣吉叟。蚤占高第。歷敭淸華。躋六仙之列。其面槐棘按纛鉞固分內事。而君不少係戀。觀時勇退。歸臥棹淵別業。下士業文。輕財好施。聲名噪於南州。宜乎餉茀祿而致餘慶也。淑媲偕甲。洊設晬宴。琴瑟調絃。鳳凰合管。庭舞烏衣子弟。門臨駟蓋賓儔。春酒介眉。歡聲動室。政詩所謂樂只君子。福履綏之也。酒半君不勝蓼莪之感。賦詩一章。求和於同志。顧余所傾嚮於君非一日。今將獻頌。徒事溢美。不思所以永遠規勉之義可乎。昔唐之柳玭作五訓以詔其子姪。皆至誠惜福之言也。爲君誦之。銀臺玉署貴男兒。初度重回瑞日遲。孝子專城未幾日。賢逑華甲又同時。庄高文正施能博。身退陶朱命亦知。猶將忠儉柳玭語。遙獻弧筵替賀巵。</text>
<title>輓崔肅仲 正基</title>,<text>晉康有善士。鞱晦不求名。從師獲詮訣。耽籍咀華英。無人冀北過。虛老邵南耕。時乖命亦舛。零落閉佳城。</text>
<title>輓許舜歌</title>,<text>東韓自古小中華。鍾出雄才較不差。傑巨文章駕秦漢。善鳴當世盡遺葩。城酥漸變味涼涼。叔世詞林氣藪喪。何幸山南奎運復。騷仙降下破寥荒。笙簧黼黻孕精輝。華國文章早自巍。亶合掌綸躋舘閣。柰睽竽瑟未揚徽。到老竆探性理眞。蠶絲細析息羣囂。魯邦多士爭推仰。北斗之南第一人。賢愚雌甲並時生。恨未英年早識荊。晩叩僑軒磁鐵應。天涯結比幾相迎。春風並入淸凉山。秋雨重逢駕洛灣。到處題襟箋束筍。嫫娘堪愧與施班。勞鷰東西逆旅分。眞山回首黯停雲。因風一沓瓊篇至。字字琴聲使我聞。公嘗寄詩云非無案上琴。亦有甕間𨣦。彈之誰使聽。酌之誰可與。微啣近日詎榮公。爲長陶山望漸崇。絃誦洋洋儒藪菀。康寧壽考祝無竆。那知一夜少微沉。應是修文地府深。獨立竆寰懷往昔。公私俱怛淚難禁。</text>
<title>輓崔正言 圭升</title>,<text>尙少劬經値聖明。天門折桂騖雲程。今當叔世淆漓俗。不改常時諫議名。白首相盟繩舊誼。黃梅忽報起新塋。傳家猶有能文子。撞破烟樓克紹聲。</text>
<title>次金洪柏壽韻</title>,<text>頎然風骨老猶精。每事寬和濟一生。耕讀嘉規孫若子。漁樵舊侶弟兼兄。六旬無恙回初度。五畒登豐際太平。我與君知今四世。贈言先賀後詩名。</text>
<title>哭李察訪 龍淳</title>,<text>辢薑之性瘦松標。外訥中剛見識超。薄試郵丞才豈展。優遊鄕黨譽非要。題襟幾聽金聲擲。香桉還陪玉陛遙。聊賦荒薤寄巫祝。魂兮一去更難招。</text>
<title>輓辛參應 潤台</title>,<text>知交近日漸凋稀。靈竺騷人駕鶴飛。妙歲從君期遠到。一年少我柰先歸。江山古宅琴書寂。風雨新阡草樹腓。病臥荒濱違執紼。緘詞寄鴈淚沾衣。</text>
<title>輓宋子三 鎬文</title>,<text>存翁舊宅有斯人。尙少劬經懋日新。溫雅剛明由賦性。才華詞藻出凡倫。嘗因隣比爲嘉贅。卻忘年齡誓厚親。前春一別成千古。仁壽無徵欲質旻。</text>
