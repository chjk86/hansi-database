<title>自吟 三首</title>,<text>天子西廵守。明堂盡日閒。阿誰重灑埽。鄒聖轍空環。虛堂生白日。秋月照寒潭。上下無涯際。誰知是此心。腳下前程遠。循時坐背馳。片帆浮水際。何日到天池。</text>
<title>書示童蒙</title>,<text>童蒙初學貴分明。初不分明後不精。學不精明何所得。欲精明處在乎誠。</text>
<title>春雨</title>,<text>暖雨均庭草。分明造化仁。此間無限趣。不但物中春。</text>
<title>寓懷 二首</title>,<text>歲月來無盡。乾坤闢幾年。世間無限物。身外摠漁筌。俛仰乾坤小。歸來歲月多。草堂春晝永。高臥夢勳華。</text>
<title>自述</title>,<text>終日風簷玩古文。世間消息不曾聞。平生事業詩書禮。半世工夫緩謹勤。流水逝雲聊爾爾。亂風飄葉任紛紛。慇懃末路金蘭契。爲託西園老此君。</text>
<title>讀書普光寺</title>,<text>地底雷初動。山中業少專。達觀無限意。千古一心天。</text>
<title>甲辰元日</title>,<text>爲喜今朝歲色新。雪中竆巷已生春。茅簷日上禽聲軟。報道唐堯舊甲辰。</text>
<title>送梅花</title>,<text>階下老梅餘數枝。更隨溪雨落差差。春光讓與閒桃柳。肯把淸肌鬬俗姿。</text>
<title>聞布穀</title>,<text>前年秋未穫。今春耕不足。春鳥謾知時。數聲啼布穀。</text>
<title>地震 丙午臘月</title>,<text>坤爲萬物母。警告非虛假。矇矇世上人。不識猶安坐。</text>
<title>次孫震伯 東杰</title>,<text>匣中悲壯老龍吟。怕卻飛騰閟卻深。抽匣贈君君卻佩。佩人知也贈人心。</text>
<title>贈別許從兄樂而 泌</title>,<text>竹外風聲自語牕。黯然相對剔寒釭。三更別話靑鳧月。千里歸程白馬江。矯舌欲憑言贈一。斷腸羞作淚垂雙。空山自此增岑寂。更待何年聽足跫。</text>
<title>卽事</title>,<text>疎蟬啼斷綠陰淸。靜院風多午夢醒。枕上忽驚時物化。草中蟲語已秋聲。</text>
<title>題砥柱中流碑</title>,<text>中流一片石。先生千古名。天地扶持力。東南尙不傾。</text>
<title>鳥嶺有感</title>,<text>行雲如列營。來屯鳥嶺城。無情亦依險。可惜申摠兵。</text>
<title>登喚仙樓 在沃川</title>,<text>江平列三島。地斷成浮丘。不須煩喚覓。仙客自來遊。</text>
<title>宿蘆山。有感鶴峯先生淚入松濤徹夜鳴之句。分韻作蘆山七疊。</title>,<text>悠悠蘆山雲。遙遙行萬里。遊子不可及。悵望但有淚。瀌瀌蘆山雪。浮浮埋馬鬣。慈顔隔重泉。何能鑽地入。飄飄蘆山風。烈烈摧高峯。幽宅無帷幕。蔽護在杉松。涓涓蘆山水。㶁㶁蘆山椒。切切寒泉聲。無限東海濤。畇畇蘆山田。年年種黍秫。春秋備粢品。庶幾虔誠徹。寂寂蘆山村。歷歷十數舍。齋宇久未謀。潛歎度永夜。窈窈蘆山洞。茫茫遊子情。徘徊歲云暮。寒雀自悲鳴。</text>
<title>朝起</title>,<text>困暑臥終朝。扶頭開土牖。老僕荷犂歸。山田耕幾畝。</text>
<title>牧牛兒</title>,<text>牧牛兒。放牛淸溪湄。靑犢忽相喚。走上靑山陂。牧牛兒在溪邊石。呼羣帖石作小池。人間是處卽相忘。牧牛兒閒牛不飢。</text>
<title>采葭謠</title>,<text>采葭復采葭。葭在山之陰。團團含雨露。箇箇吐丹心。安得薦金盤。拜獻天門深。</text>
<title>記夢</title>,<text>蒼松蔭巨壑。碧梧生門路。遙看大堤上。紅白自成伍。兄弟策款段。共入靑山暮。擧鞭一指點。吾家有園圃。</text>
<title>次如愚堂趙公 徽 三愚字</title>,<text>凡人不智卽云愚。鑿智寧爲學箇愚。非智非愚醒醉裏。此翁於世只如愚。</text>
<title>立春 己酉</title>,<text>默數平生面覺紅。如何日月更悤悤。春回欲得新消息。獨把塵編到夜中。</text>
<title>雨中雜詠</title>,<text>幾日梅黃雨。明朝竹醉辰。小園推枕去。風露滿衣巾。</text>
<title>次申丈 邦儁 甘浦草堂韻</title>,<text>近水幽軒不設筵。客來超坐鏡中天。千尋茯嶺歸雲外。一點蘇山落照邊。風定沙洲時下鷺。更深庭樹政懸鵑。仙區亦作傷心地。杖屨追遊已昔年。</text>
<title>宿普光寺</title>,<text>蒼蒼萬株柏。歲晩夜如何。無誰此獨坐。山雨聽蓮花。</text>
<title>丹丘途中</title>,<text>出門歧路正茫茫。可笑當年志四方。搖落秋風悲宋玉。浮休東海想周王。回頭晩計靑編在。屈指行程白日忙。人世百年良自苦。磊磈澆以太和湯。</text>
<title>宿羽峴 平海地</title>,<text>去颿來舶接靑冥。送我悠悠出遠坰。客子壯觀滄海水。仙人遺跡越松亭。牕前日出晨開見。枕下濤鳴夜臥聆。世故驅人聊濟勝。望洋惆悵便回舲。</text>
<title>日出</title>,<text>天際滄波疊五雲。火輪中道百靈奔。千官怳若緗衣曳。彤闕煌煌奉至尊。</text>
<title>曉發甘浦</title>,<text>炊煙陣陣和雲白。宿霧重重漏日紅。試向此間騎馬去。依然身入畫圖中。</text>
<title>四弟深甫 潗 冠日書示 癸丑</title>,<text>十八男兒已不癡。更加元服祝何辭。詩書禮樂平生業。緩謹勤和日用時。四事責兼看職分。一誠存著去文爲。試從裏面安心地。見汝他年百福宜。鶴髮高堂喜色新。看渠突弁上初茵。親朋隣比兩三子。令節東風百五辰。竹馬童遊前日事。襴衫和氣此時春。立揚不在庸行外。毋負男兒七尺身。</text>
<title>陪家嚴邀閔丈 應奎 煎花明洞</title>,<text>臨溪明似鏡。坐石穩如堂。洞裏閒雲晩。壺中別界藏。藥苗搖遣馥。花蘂煑生香。沂上千秋興。吟來浣俗腸。</text>
<title>題明谷草堂</title>,<text>咽耳鸎歌滿眼花。一時喧動野人家。山中剩得風流事。肯向侯門羨綺羅。</text>
<title>宿蘆山</title>,<text>松風吹雪作三更。此夜寒泉無限情。夢寐慈顔猶咫尺。人生無柰隔幽明。</text>
<title>讀書雙溪寺。用簡齋韻。</title>,<text>瀟灑法王國。十日駐遊筇。如何絆我足。不上最高峯。卻從黃卷裏。宛對古人容。所貴識大體。非爲資屠龍。晨磬及暮鐘。心源若有逢。明朝有歸期。聊此記行蹤。</text>
<title>知府尹公 彬 被繡衣所啓遞歸</title>,<text>飛舃靑鳧寵九重。滿山松桂獨淸風。心閒吏隱滄洲上。眉察民愁小閣中。爲道子桑簡字足。誰知卽墨毁言叢。回看百里春風地。向晩桃花只自紅。</text>
<title>秋懷 乙卯</title>,<text>秋風動羣物。獨何傷志士。寒暑自往還。榮悴異彼此。况有失勳業。復多隔道里。關河聽旅鴻。鏡毛悲隙駟。歷覽古人心。集感蓋有始。落地志初大。令譽期萬禩。許身任經濟。趨時慕顯偉。跡羞蓬蔂行。名要鼎彝記。少壯不可久。得失無常理。志業未渠央。晼晩逾年紀。空將四海志。老與常人比。直恐千載下。無人卞惡美。人生各有事。夙昔抱何志。慕舜終身憂。學孔時習喜。升天縱難梯。望洋聊自試。多歧易亡羊。失步難附驥。紛紛世累集。反復害心氣。推枕起中夜。此意殊未已。卻思經霜露。材物能成器。顧余春秋富。自有安身地。循天不隕穫。庶幾考祥履。近欲鑿小塘。結廬深山裏。閉牕坐讀書。不問烖與祉。</text>
<title>藁索謠</title>,<text>夜夜夜索藁。一夜一百尺。經繩結長茵。鋪之周四壁。質尙禮圜丘。文媿登暢轂。塵芥無留停。剜淨如洗滌。曲肱有餘地。伸腳聊自適。貼背刺芒痕。似爲鍼懶癖。蟣蝎任嘬吮。轉身勝爬剔。不羨綺羅筵。所以昭儉德。持以語衆人。鄙捐不少惜。我自食我力。興居期勿斁。</text>
<title>東都</title>,<text>故宮花草徑。斜日鳳凰臺。興廢元多感。悲風更北來。</text>
<title>盤龜</title>,<text>一區盤礴化工奇。層圈苔文象伏龜。雲際石留胎羽柱。夢餘柯爛道人碁。來登竹雪風殘後。想到桃花水下時。瑤圃羣仙今不返。夕陽遊客任廻遲。</text>
<title>靑田草廬</title>,<text>百里松杉地亦偏。如何曾被退翁憐。野人生在靑田裏。結得茅廬向百年。</text>
<title>東都次柳上舍 義健 韻 二首</title>,<text>亹亹高談片片心。汶陽亭裏一燈深。江山百里樽前酒。雪月三更指下琴。良誨未竆文社會。旅愁無柰世緣侵。相離此後相思處。幾度淸詩細討尋。雪月江干邂逅時。東遊能辦一端奇。子才拂劒千年事。工部登臺七字詩。蓮社數楹淸世界。壁燈三夜好襟期。可令卜得隣南北。不信人間有組緇。</text>
<title>贈韓思彥 諰</title>,<text>復作東都客。先從舊識呼。酒同今日醉。顔較昔年癯。竹塢名應在。池塘夢已孤。回頭一怊悵。更隔劒魚湖。</text>
<title>將往連山。阻雨鳳臺。</title>,<text>平林煙雨鳳凰臺。向晩層雲萬疊堆。屈指歸來春早晩。小園桃李幾枝開。</text>
<title>桐谷寒食夜</title>,<text>客路半千里。東風百五辰。梅花早晩發。莫作未歸人。</text>
<title>將往葛谷。登萬丈嶺。</title>,<text>紛紛花鳥滿春城。萬丈登臨遠客情。地近上都雄鎭布。天連中國晩雲平。溶溶野露長江面。歷歷風傳碧海聲。豪興一筇收不盡。綠罇歸與故人傾。</text>
<title>次許伯兼▣途中寒食韻</title>,<text>燕入琴臺雨。鴻飛錦水春。旅遊吾最遠。猶作未歸人。伯兼新自忠州還</text>
<title>葛谷訪許伯兼不遇</title>,<text>煙潭芳草綠萋萋。爲訪幽棲過石溪。客子謾來看竹色。主人何處踏花泥。空山伐木丁丁響。遠樹提壺款款啼。明日喚仙樓上去。滿天寒月正高低。</text>
<title>礪山官道</title>,<text>百尺垂垂街上頭。東風擺亂影颼颼。誰人喚作風流樹。恨折愁攀手不休。</text>
<title>次許伯兼贈行韻</title>,<text>北海曾傾譽。西州始拭眸。幺駒鳴半夜。雙鳥響千秋。到底無佳意。逢君是壯遊。卻愁歸去路。明日錦江頭。</text>
<title>別許從兄樂而</title>,<text>今宵足可惜。別意問如何。滿目初圓月。傷心半落花。婦人泉水恨。公子渭陽歌。問爾相思石。能憐掩淚過。石在桐谷十里許路傍</text>
<title>相思石</title>,<text>獨立延長頸。千秋爲望誰。世間多別恨。頑物亦相思。</text>
<title>阻雨金烏山</title>,<text>輸盡仙樓興。來臨洛水涯。去看方嶺雪。歸對錦山花。幾日鄕邊到。今春客裏過。金烏如挽我。鳥語雨聲和。</text>
<title>還家</title>,<text>數點靑巒是故鄕。手鞭羸馬入雲庄。傍人莫笑行裝薄。領得湖山滿一囊。</text>
<title>守歲 庚申</title>,<text>四十無聞客。中宵不寐心。獨衾眠有靦。壞垣盜交侵。書劒風塵老。煙雲歲月深。數十年前。夢有煙雲之句。而乾沒如今故云。 殘編工未訖。更費幾光陰。稚年容自恕。今夜更多心。駒隙悲梭擲。牛材苦斧侵。政要休腳久。那得閉門深。且近知非日。端須惜寸陰。室顔題作厚。要學伯恭心。此病能良已。餘紛詎復侵。防城須致固。掘井可竆深。走疾終煩影。還甘坐樹陰。獨對殘燈影。誰憐落日心。一身危瓦裂。近有衊身之悔故云。 雙鬢逼霜侵。哭向東牕暗。東牕朝日照妝樓。亡女自作所題壁上句語。除夕爲之一哭。 愁循四壁深。此生難百歲。余今年四十。活百歲。可復見庚申。 何許好光陰。閴寂五更夜。崢嶸千古心。狂圖空晼晩。暮氣忽尋侵。濩落生謀拙。蒼茫歲色深。優游且隨分。竹木有春陰。</text>
<title>又用高適霜鬢明朝又一年之句分韻</title>,<text>人生暮道苦悲傷。日月循常若謂忙。草木無心還達識。不將開落怨風霜。金雞叫送涒灘盡。雪暎山牕燈欲燼。擬把靑銅待曉看。幾莖華髮添雙鬢。竹落茅簷風打鳴。紙牕無月到三更。誰爲此夜流年感。自歎無能老聖明。太皥玄冥爭一宵。梅魂欲返舊年條。箇中要得新消息。手剪燈花坐達朝。日往月往經宇宙。人生安得長童幼。如吾恰得百年生。此歲此夜看來又。昨日今日又明日。去年今年何太疾。試將枯管紀行年。四十明朝四十一。地罏泓穎伴寒眠。叫罷山雞意愴然。黃卷自非閒事業。莫將遊蕩度餘年。</text>
<title>送歲 壬戌</title>,<text>行年不復記。送歲幾時還。往事空回首。新梅爲破顔。淸罇愁白髮。暗壁夢靑山。半世煙雲意。何當屋數間。</text>
<title>次申士達 道三 撫琴韻 二首</title>,<text>三春花雨別離時。解綰相思綠柳絲。龜浦水深萍散久。鶴巢苔老客來遲。百年襟韻琴橫案。兩地精神月滿池。無伴空山聞伐木。閒愁牽動入詩髭。薰宮陋巷敢論時。聲在吾心不在絲。季子秋風吳海闊。王孫曉月楚帆遲。雲深碁罷紫芝谷。夜靜夢酣靑草池。到底會心皆是樂。莫敎愁白幾莖髭。</text>
<title>龜巖書堂。謹次洞主徐丈 漢儁 韻。仍示諸勝。以寓相勉之意。乙丑</title>,<text>糚點周王一面幽。紙牕燈火可新秋。詩書有味無餘事。孝悌由心不別求。子弟直須蒙以養。工夫亶合藝於游。聖賢事業非高遠。只在常行謹與不。</text>
<title>無言 己巳</title>,<text>江南秋盡客無言。不敢言時不忍言。可使九原人復作。說殘經外更無言。</text>
<title>路中</title>,<text>孤燈羇枕半生涯。漸近家時更憶家。稚子也談何帝事。梅兄能保幾枝花。鴻飛海岸靑天闊。馬度關山白雪遮。舊館暮投顔不辨。黃昏門外暫停車。</text>
<title>德庄守歲。次朴丈 師相 韻。</title>,<text>高風滄海上。旅興酒罇中。譽負靑雲士。時違白髮翁。敢忘年數異。幸得醉眠同。世事從流坎。何須問太空。人生老與少。努力百年中。半世尋常輩。明朝五十翁。知非古人媿。嘆逝此心同。晩惕無聞誡。須要勿墮空。</text>
<title>奉賀知府兪公 直基 行鄕飮酒儀</title>,<text>翠壁蒼松罇俎邊。黃童白髮與周旋。賓筵百拜周公爵。雅樂三成孔子絃。終日獻詶非以酒。敎人撙讓本乎天。吾王政是崇文德。更有推行太守賢。</text>
<title>自歎</title>,<text>總角而聞道。白首猶紛如。五十始求道。功力莫虛徐。</text>
<title>同申相甫 ▣▣ 金啓徵 ▣▣ 上金烏山</title>,<text>萬丈金烏九月時。竹枝風袂共披披。長江左右新羅國。半壁東南砥柱碑。山面有誰竆內外。石門無與係安危。蒼茫落日黃花杖。大穴回頭步步遲。折黃花揷竹杖頭</text>
<title>彈琴</title>,<text>獨把玄琴夜色淸。玉溪雲壑意崢嶸。無心月裏沙禽語。和作淸商指下鳴。</text>
<title>贈眉上人</title>,<text>霜風閉戶坐。忽有山僧來。日晏爐猶煖。山寒菊未開。小乘心本寂。秋士意難裁。相對卻無語。送歸黃鶴臺。見汝悅禪靜。爲人忘俗緣。片雲無定處。孤鶴自何天。邂逅山容寂。沈吟菊態姸。莫論玄妙說。心累貴能捐。</text>
<title>陶淵</title>,<text>蒼松翠壁東西影。白石淸川左右鳴。看來認是高人宅。片石崇禎日月明。</text>
<title>自傷</title>,<text>君子不失足。失足非君子。孝子不毁身。毁身非孝子。三月尙有憂。終身宜恐墜。痛定益思痛。戰兢期不貳。</text>
<title>將往萊州。到漆谷訪宋上舍丈 命基 小上舍伯綏 履錫。伯綏乃姨妹壻也。大上舍年高養靜。兄弟湛樂。見之使人有敬心。</title>,<text>離家已七日。行道幾百里。揮手洛水上。卻訪梅南子。傾心一杯酒。轉頭十年事。堂上兩仙翁。春津今復起。誰歌客無歸。欲去心未已。寒牕一夜夢。又是三叉水。</text>
<title>嶺南樓次天字</title>,<text>山南七十眼中天。第一名樓逈著前。飇楫遙廻蓬海上。霞城直挹若溪邊。三江鏡轉東山影。萬竹笙啼古寺煙。遠客來憑還是主。沙鷗飛近欲爭筵。</text>
<title>沒雲臺多冬柏。欲移一根。長途不可保活遂止。</title>,<text>靑靑海上葉。皎皎雲中花。金莖無乃爾。玉蘂較如何。我欲往采之。路阻多風波。堪憐四時春。日入樵人柯。以遠多見遺。爲爾空咨嗟。</text>
<title>客中忽念諸兒浪度。以余長在道路。不能敎督。爲父之情。日望成就。</title>,<text>三百羲輪半百環。兩三稚子亦情關。無令我進杯中物。已把渠看掌上團。時習孔曾思孟訓。擴充仁義禮知端。天涯一夜悠悠意。不但囊無救汝寒。</text>
<title>踰九百峴。自七點山暮泊勿禁酒店。復用嶺南樓天字。</title>,<text>七點蕭蕭楚澤天。舟行潮退上灘前。蘆花鴈唳平沙外。竹落狵眠斷岸邊。紫藥臘回無白雪。黃山炊歇有靑煙。三更傍宿西巖月。擔子來同一半筵。紫藥山名</text>
<title>記行</title>,<text>萬事悠悠空白頭。百年擾擾何時休。鄕心倚枕三更鴈。海思褰裳萬里鷗。十步九回甘露寺。一年三到嶺南樓。更無虛過黃壚去。尙有單袍當典裘。</text>
<title>元朝 辛未</title>,<text>淸晨梳髮坐如癡。分寸簷楣日色遲。臘後雲容猶薄薄。花前鳥語欲呢呢。梅牕靜處新消息。書卷閒時老意思。叶 隨例欲題春帖子。等閒家國入雙眉。</text>
<title>春寒忒甚。三月暮始見梅。</title>,<text>雪壓風摧抵死杈。獨憐疎影自橫斜。輕英忽到三春暮。猶作人間第一花。</text>
<title>梅蘂病於寒。只有數枝十餘葩。花疎益淸絶矣。</title>,<text>冷倚書牕已幾年。冰魂欲斷色逾姸。山家自少繁華事。數點依俙更可憐。</text>
<title>挽趙行玉 珩</title>,<text>歷落陶陽傍錦陽。媿余蹤跡共門牆。循循不問先生弟。棘棘難爲俗士行。鄭重校書還獨抱。慇懃臨院暫相將。人生自古多齎志。重爲吾徒起永傷。</text>
<title>挽內兄金大徵</title>,<text>全身體曰孝。全心體曰仁。何論殊地位。所貴保天眞。處鬧還能寂。居竆不厭貧。默溪風雨夜。那復見斯人。</text>
<title>挽李上舍圖南 萬里</title>,<text>夙歲高名鶴駕東。晩來萍水幾相從。經綸志詘公車際。犖落神遊古卷中。司馬未竆千里步。大魚誰送九天風。湖山十載睽違恨。唱斷䪥歌涕映瞳。</text>
<title>秋聲</title>,<text>亦復秋聲至。流年五十餘。光陰非恨晩。志業柰殊初。遶圃千叢菊。堆牀一束書。童眠呼不應。夜坐念陶徐。</text>
<title>菴內十事</title>,<text>梳頭梳子所以通其氣。篦子所以刮其垢。已道頭童髮盡禿。不梳不篦蝨在首。洗面水濁可以濯我足。水淸可以濯我纓。濯纓已令貌飾淨。濯面更覺心氣淸。觀書千古得失興亡恨。一時看通利害心。卻道不關自家事。好將黃卷細披尋。撫琴不鼓不知琴有聲。有聲誰知琴有心。聞聲知心自古難。不如匣中藏大音。課童大兒一日一百行。小兒一日二十行。日日尋行爾所業。寸寸進步吾所望。埽室一箇身爲一屋主。屋主不在屋不埽。不辭埽塵塵又生。淨埽方知屋子好。藏火日月暗不失其明。天地寒不改其熱。夜以取光冬取煖。傳薪莫令消息絶。灌梅冬至以前生意息。冬至以後生意長。花神應解抱甕意。數枝明年花無恙。默坐紙牕晝靜無人處。梅壁塵凝掩卷時。消息不容言語到。箇中唯有主人知。安寢日出而作以努力。日入而息以安體。嚮晦宴息時義大。須謹貞元往來際。</text>
<title>菴外十玩</title>,<text>松韻襟風度遠。顔色歲寒持。落日參差影。龍眠筆不奇。竹碧語空中玉。蒼煙畫裏春。苦心描不得。明月獨傳神。梅楚國多江草。陶園獨峀雲。絶憐春有信。愁倚莫消魂。菊黃裳鞠塵暗。白露秋水深。采采無人賞。誰憐老圃心。梧中夏花才發。新秋葉已零。晩敷何早斂。知避雪霜情。槐兒曹門外事。醉客夢中遊。徒然非我意。坐憇綠陰稠。葵隨時自向日。耐久能過冬。好味誰芹獻。王門鎖九重。芐葉大暎堦碧。根蔓生地黃。性甘宜釀酒。誰說九霞觴。瓠撲地幡幡葉。延籬疊疊陰。不須容五石。要見重千金。茄白紫相間色。長短齊結實。貌異味不殊。物亦性則一。</text>
<title>讀朱子圖書解</title>,<text>河洛同天一。方圓豈異源。圖圓書方 不須窺馬圈。九章敍 先自合龜文。八卦成 進退三陽反。先天方圓圖 縱橫六卦分。兼指先後天 如何三十六。都在一乾門。乾一坤八兌二艮七之數皆九。乾三坤六兌四艮五之畫亦九。皆統於乾之九數。三十六宮以四約之。亦皆不外一乾九數。</text>
<title>早春</title>,<text>鼕鼕村鼓晩相催。獨掩山牕晝不開。無曆不分春早晩。雪消籬底動新梅。</text>
<title>次贈孫震伯 五首</title>,<text>別離非復暮年宜。不覺時時步出籬。柳絮欲綿攜病去。桃花初動得書闚。保晩苦心憑綠竹。吟風新格發天隨。魚游蝶戲渾閒事。物理從君仔細推。靑竹影宜明月韻宜風。直氣尤宜四友中。出地自然無曲處。見知何必九泉龍。玉梅鸎花暖節豈容梅。處士端宜手斫頹。物性偶然殊早晩。假名何怪後時開。四季糚霞疊玉異凡葩。桂季同音恐或差。不爾前身隨邵子。四時春後四時花。療病異姓爲倫卽季元。隣衰扶病自懃懃。追思美疢緣談快。兢惕從今可勿諼。</text>
<title>贈鄭汝章 燁 汝輝 煜</title>,<text>洗心臺下聽琴辰。歷歷罇前幾箇人。急景可能催白髮。浮生多自負靑春。蒼松臥壑雲心倦。紫玉衝虛劒氣新。龜縮我非能有志。自爲無力到天津。九月方壺霜落天。淸罇忽忽十年前。當時月白雙溪下。是處霞紅兩岸邊。馬上更誰詩改草。街頭唯見柳如煙。前期忍負巖中約。白石丹楓著處筵。</text>
<title>自吟</title>,<text>半日沈眠喚覺來。恐饒春夢復荒臺。要看晩節閒時定。付與名花別處開。可使寸膠淸救渾。誰禁雙鬢黑渝皚。但能一物胸無著。無媿天花不染埃。</text>
<title>次贈孫震伯</title>,<text>爲客斯螽已股啼。夢中靑竹葉初齊。山妻且莫催歸去。少待經遊浴鶴西。</text>
<title>奉賀南丈 之薰 重牢宴 戊寅</title>,<text>舊好新懽一與齊。兒孫巹燭共提攜。和鳴鴻鴈重迎旭。並坐鳲鳩不改棲。厨旨供來方丈近。舞斑翻處老萊低。彭鏗八百非全福。枉哭盆前四十妻。境內有方丈老萊二山</text>
<title>寓中自遣</title>,<text>萬事何非帝命遷。漆園猶解督爲緣。田家水旱蛙聲裏。寓子春秋鷰語邊。無劒吼蛟羞老壯。有書藏蠧慰竆堅。便宜得便便宜失。晩我黃粱已破眠。</text>
<title>冶隱遺墟。次魚無迹韻。</title>,<text>處士誰將特筆書。冶翁今復有遺居。王家五百君臣義。草屋尋常竹樹墟。大抵危時忘柱石。空令異代表門閭。琴湖去接桃源水。一色烏山並起余。</text>
<title>登孤山</title>,<text>一宿金烏背。重來梅鶴頭。廢興空畫閣。來往任漁舟。自在江山意。登臨客子愁。沙鷗頗耐久。點點下煙洲。</text>
<title>權上舍子開 鼎揆 阻雪夜話。吟贈五言一律。辛未十月二十七日。大雪一丈。</title>,<text>漫漫白雪夜。颯颯南山翁。故意風塵外。新詩態度中。此生須保晩。吾輩固多竆。歎息遺安策。明誠更進功。權公寓居眞城紙庄村。躳耕讀書。常誦中庸。</text>
<title>曉坐有感</title>,<text>琴書五十靑田客。煙火尋常百姓家。官稅已輸無世事。閣梅初動有年華。殘工半日供尋墨。數畝明年議種瓜。忽念故人何處宿。亂山無限雪杈枒。</text>
<title>壽勳 以觀初名 冠席。次一郞壽夏 以肅初名 韻。</title>,<text>爲堯爲桀在吾躳。擇善要須直到竆。元服且看成四行。聖功還惕失年冲。面前事事皆明命。心裏欽欽是實工。卻道厲人無類我。自嘆浮汎謾頭童。</text>
<title>晩過甘淵望周王</title>,<text>落日旗巖立。秋天廣穴開。馬頭玄鶴影。先入白雲臺。</text>
<title>次舅氏雨溪翁鵝湖韻 幷小序</title>,<text>壬申秋。安東章甫會于泗濱書院。開丈席通講近思錄。舅氏之用鵝湖韻。意非偶然也。太極分動靜。實近思錄開卷第一義。而義理大原頭也。故項聯云。四賢謨訓使人欽。千古寒泉獨苦心。爲訪淵源從泗水。須分動靜學廬岑。工夫此地誠非遠。理學吾東幸不沈。樓外更看秋水月。一般消息古猶今。</text>
<title>守歲</title>,<text>太歲涒灘行且盡。紙牕竹几風聲緊。家家地碓聲轉多。欲把孤桐和杵歌。手推塵牀仍太息。古來幾人悲此夕。達夫挑殘旅館燈。甫也高張客舍燭。謾激乾坤老大心。不解志士惜光陰。問渠閱得幾呂簇。試向蒼天數列宿。屈指年華計如許。底事癡騃混依舊。除得老幼與疾病。百歲靑陽難再遘。從今此夕餞幾箇。可𢥠竆廬橫目坐。仰視蒼冥一息行萬里。弛然牀笫敢自惰。莫謂人生百年長。便把楚軍三日粮。年年銖累日寸積。好箇風煙非別地。翻愁萬弧向一鵠。不獨四蛇能囓足。崢嶸此意太華蟠。坐到三更猶張目。待曉雞鳴卽新年。且向此時一念克。積去聲</text>
<title>挽朴丈 師相</title>,<text>權兼詩酒好襟裾。送了平生一草廬。節度大名家世舊。公車餘業遠途初。晩卜一區龍化洞。今成千古鶴歸墟。登門舊客頭渾白。更向猿城感故居。</text>
<title>挽外舅朴公 癸酉</title>,<text>想得巖巖氣象尊。古家誰復典刑存。牀前訣語書陳迹。月裏蓮汀水舊痕。泣血可憐啼獨子。傳家猶幸有曾孫。當時館客還霜鬢。滄海回首欲斷魂。好是人間八十翁。百年南浦舊家風。平生至樂天倫際。半世餘功學究中。林下不愁家事落。海濱無柰晩塗竆。東南渺渺堪垂涕。苦確那能復見公。</text>
<title>挽梅山鄭參議 重器</title>,<text>世間多少讀書人。未易從容坐下春。靜處七旬朱子卷。淵冰餘日更精神。六有千年發緖餘。的源留與遡橫渠。看他晩歲生顔色。正是烏頭力未除。詞學分離士異趨。獨將馴敕刊枝梧。登名邂逅寒泉卷。大抵淵流出一塗。溪流澄靜不生塵。擬向虹橋一問津。湖上秖今春寂寞。白紛堪媿下流人。淑氣東南近渺然。柰何梅老又重泉。朗然玉磵淸宵月。誰把瑤琴續斷絃。</text>
<title>春詞</title>,<text>蒼顔非舊日。白屋又新春。從人題帖子。無曆辨時辰。暇日殘書卷。餘年老圃身。卻憐梅有信。簷外笑相廵。</text>
<title>六言雜詠</title>,<text>春風無處不到。生意無物不有。病子掩門何事。枕邊閒書一部。仰有日月星辰。俯有草木山川。此理無隱乎爾。我不知所以然。大而天地動靜。小而鼻息出納。一氣生生如此。無物無處不合。</text>
<title>能不能</title>,<text>不盲不能分黑白。不聾不能卞徵角。不貧不能謀朝夕。不病不能出隣曲。但能紙牕晝長睡足處。有琴能彈書能讀。</text>
<title>垂名</title>,<text>悠悠今古垂名者。不患無名患目前。可使目前無誤事。善名身後在誰邊。</text>
<title>次藏菴卷中韻 庵在白華山南水邊</title>,<text>會從耆德集溪菴。子國眞堪是汝南。黃綺坐中還少一。更攜山客許同參。</text>
<title>吟奉櫟社做中 甲戌</title>,<text>羣居終日貴莊端。辨取偸彊敬肆間。無戲亦爲持氣事。砭愚餘訓盍推看。</text>
<title>挽權 得重</title>,<text>近世多能學問人。猗公生質自天眞。君看浴鶴元澄淥。不待疏淸不著塵。十畝耕雲窈復深。隔塵楓葉度秋陰。山阿寂寂今餘恨。尙有芭蕉未展心。近牀薝蔔伴書香。好箇精神歲月長。不盡幽人閒事業。海東中夏一興亡。周王五月記陪遊。龍吐琅玕鶴墮籌。今宵月白飆輪遠。萬事人間一轉頭。</text>
<title>偶題</title>,<text>掩門風亂夕。開卷睡醒初。苦晩源頭會。羞前積力疎。</text>
<title>自歎</title>,<text>比如行百里。過午出門前。力恐中塗盡。功須已百千。</text>
<title>次裴深之 絳 詩柬</title>,<text>思人不可見。坐見前年梅。誰與雪中會。獨留春後開。詩情故不減。歲色空相催。山約不吾負。柰何君不來。</text>
<title>次權孟堅 緻 甘洞幽居韻</title>,<text>夢斷塵中事。巢成世外春。雲山皆好面。花鳥摠芳隣。裘葛天時用。禾麻地利因。百年丘壑裏。甘作太平民。山居眞是樂。隨事愜幽情。俗遠塵還息。人閒景更淸。何妨羣鳥獸。不害斷將迎。諸孫滿膝下。牽抱度殘生。</text>
<title>白首</title>,<text>白首無身策。黃花秖老謀。捲書還獨笑。隨意過殘秋。</text>
<title>聽道</title>,<text>聽道初非遠。懸車始卜居。有時悲往劫。無事抱殘書。磵月貧相守。庭梅病不疎。未須愁晩景。牕日日生虛。</text>
<title>挽黃潤甫 澫</title>,<text>白玉峯前萬木靑。一宵明月百年情。披襟已道同年紀。對酒何煩問姓名。 言下錦江波汪瀁。意中雲庄雪崢嶸。秖今花爛中山裏。爲底嚶嚶谷鳥聲。</text>
<title>春題 丙子</title>,<text>山雨竹垂花暖處。渚秋風靜月明時。心無喫著經營了。室有琴書玩樂之。</text>
<title>挽權上舍愼中 正始</title>,<text>靑巖君子宅。愼中老成人。致澤非無意。竆通柰有辰。優遊閒歲月。埋沒好經綸。欲盡東南氣。園林自一春。</text>
<title>晩食 丁丑</title>,<text>煎麥烹瓠上案遲。一盂才飽午雞時。方知蠋巧能多術。當肉兼宜省夕炊。</text>
<title>太極</title>,<text>太極有動靜。動靜非太極。善惡皆天理。理豈有善惡。道器亦器道。繼成難言直。項羽本紀直夜南出之直 不見無極翁。誰能此說著。</text>
<title>挽內從叔金上舍 聖欽</title>,<text>瓢隱先生天下士。百年風節子孫看。陶淵水下悲風起。又見吾公上馬鞍。臥川花木亦經綸。把鏡誰憐白髮新。湖海秖今豪氣盡。澗松巖瀑獨傳神。我思舅氏極悠悠。喪難畸離兩白頭。未暇春津融樂意。從今無復惠連儔。</text>
<title>挽權上舍孟堅</title>,<text>詠君靑山白雲歌。送君白雲靑山阿。靑山窈窕甘之洞。白雲搖曳洛之涯。山靑雲白兩無心。雲去雲來山嵯峨。世人莫論公心事。一任雲山無恙麽。邇來詞苑日蕭騷。公亦去矣將如何。江陽一識老無渝。四十九年機上梭。人生一生一死地。葛蘿山前雲一過。哀歌一曲傳紼後。但見碧山無語雲影賖。</text>
<title>偶吟</title>,<text>恰是處是理。至公處是仁。至公與恰是。吾心本自神。</text>
<title>閒居卽事</title>,<text>靑山立立開新面。綠水悠悠瀉舊音。山水峩洋閒自在。此間誰識子期心。</text>
<title>下第 己卯</title>,<text>富貴悠悠未易期。不須彭澤已歸辭。心源默對靑山靜。面骨羞同赤葉衰。竆道詎應成痛哭。舊書還復長新知。西遊十數終何得。夢裏雲臺一段奇。始入三角見白雲臺。</text>
<title>次贈裴深之</title>,<text>淸詩寄索野人詩。爲道無詩勝有詩。春鳥一聲梅欲吐。此時消息不詩詩。</text>
<title>詠小梅</title>,<text>小浦春纖雪水來。晩攜藜杖強尋梅。門前謾有閒桃柳。莫學輕狂去不廻。</text>
<title>詠決明</title>,<text>決明明處此心明。不但令人兩眼淸。能了主人心目病。世間紅白謾輕英。</text>
<title>詠黃白盆菊</title>,<text>黃爲中正白爲貞。霜後雙根一器盛。元亮謾從籬下採。近牀幽馥益分明。</text>
<title>詠紅蜀葵</title>,<text>見爾亭亭衆草中。向陽眞是保天衷。丹心不改風雷後。一點留殘分外紅。</text>
<title>登海雲臺</title>,<text>孤雲已乘白雲去。海上千秋海雲臺。雲海茫茫仙不見。不知何處是蓬萊。東臨滄海石崔嵬。學士千秋有古臺。笙鶴一聲寒日暮。卻疑身是到蓬萊。</text>
<title>庚辰元日</title>,<text>雪深村靜乍東風。屈指看吾六十翁。從此杜門無外事。不羞頭白讀中庸。</text>
<title>齷齪</title>,<text>齷齪平生可自知。六旬何苦卷中爲。心存未必論年數。尙早皤翁始讀時。</text>
<title>人日</title>,<text>流年滚滚漸衰遲。怵惕初心獨此時。無限劫煙猶白髮。不堪春日復遊絲。終身一部天人竹。夯脊三條貌色辭。蕉菊半生眞結習。課僮料理作松籬。</text>
<title>題新曆 辛巳</title>,<text>正月周餘讀作征。幾番諸夏漲塵腥。山中自有堯天地。耕鑿隨時占四星。四星鳥火虛昴也</text>
<title>知府兪侯 彥國 官帖嚴懇。聳動章甫。</title>,<text>南來辭陛奉絲綸。帖諭端推聖主恩。何慚寫坐如傷字。得見催科不擾仁。要是化人先化士。直看觀我卽觀民。家家莫惰齊輸擔。已道官梅欲報春。</text>
<title>春日偶題</title>,<text>滿地春纖雪水來。等閒幽意故相催。餘生結習惟黃卷。半日風情是白梅。鴶鵴欲啼何岸樹。芭蕉能破小階苔。誰從說我胷中事。早晩簷前燕子廻。</text>
<title>冬至 次康節韻</title>,<text>天心靜無靜。反復移不移。欲識本來物。須看方動時。春宮消息大。商旅往來希。洛水開前路。從當見伏羲。地腹聲初動。圭頭景欲移。先王閉關日。老子開卷時。機從無處有。聽到賾中希。已憑堯夫語。心猶仰孔羲。</text>
<title>挽趙持平景顔 錫愚</title>,<text>多君不作練光遊。珍重千金自好修。騎省子安秋夜恨。不堪聲咽繞灘流。璿璣對策字縱橫。擬補淸時玉燭明。七曜卽今多失軌。廣川災異孰披呈。公之姊子我家孀。晝燭餘哀說渭陽。舅氏去年巹再合。靑年孤影恨同長。萬景山頭識面時。共君諸父說君奇。秖憐雙樹當年月。流照山西草色悲。</text>
<title>挽柳參奉魯得 聖曾</title>,<text>江南四月柳花飛。遠志春光太半非。唯有玉淵亭下月。一庭蘭影自相依。</text>
<title>挽金海南 夏九</title>,<text>海天寥廓絶纖塵。起望中宵卻愴神。太一遙分南極舍。文昌虛作少微隣。雲章曉抉天孫錦。劒氣秋橫析木津。唯有淸心樓外月。一團留照邵窩春。</text>
<title>次龍溪耕隱祠韻 幷小序</title>,<text>士之獨立而非聖人者。必待後聖人而知之。在國朝明陵以後。可以言生死六臣事矣。一善乃吾嶺節義之邦。魯陵遜位之日死焉者丹溪。而生焉者耕隱先生也。死亦我魯陵也。生亦我魯陵也。先生之幽宅祧廟在一善地。世遠不克祀。子孫之在永陽者。歲修墓祀於一善。而移奉祧廟於永陽。子孫所居之地。卽先靈之所安。嗚呼亦韙矣。移安時。遠近章甫聚而相其役。爲歌詩以道其事。又有次先生贈人家字韻。以寓感慕之意者。故敢追次以呈云耳。越中天遠尙何之。把耒心懸舊受知。三日主人行有語。五湖男子返無時。山樓恨闋靈應泣。短櫝輿尊像可儀。生死一般成就是。西湖遺老莫相疑。柳綠花明蜀魄多。閉門來傍注書家。新祠更與東峯近。北向春心一色加。北向。花名。在東峯祠。</text>
<title>卽事</title>,<text>九月藏蕉菊上盆。山家冬計已三分。貧來不辦油麻斞。只恐兒隳繼晷焚。</text>
<title>秋雨</title>,<text>正俟重陽月。愁仍竟夕陰。菊垂生老態。蕉敗護新心。</text>
<title>挽柳大諫淳伯 正源</title>,<text>強得東南氣渺然。一年天許在林泉。天人竹裏聆餘韻。緩謹和中像往賢。肚大可能容宰相。時來還復作神仙。丁寧臘夢要相問。謾把哀詞紼後傳。</text>
<title>元日 壬午</title>,<text>行年竆六甲。度夜見元春。埽榻塵無舊。開牕日有新。典謨閒事業。蕉菊老精神。隙晷能餘幾。要尤力此身。</text>
<title>送別兪使君</title>,<text>栗灘如訴柳如疑。歸去魚雲不自遲。白鶴一山曾有分。靑鳧雙舃更難期。愛民悃愊三年績。尋勝風流兩鬢絲。珍重慕恩樓下路。倘憐蕉影獨相隨。</text>
<title>春日偶題</title>,<text>梅花未落杏花開。燕子來時客不來。送了夕陽仍獨坐。不妨明月共徘徊。</text>
<title>聽織稅 癸未</title>,<text>草野無緣獻背陽。只憑春稅事君王。叮嚀幼婦須努力。擬把絲毫補舜裳。</text>
<title>霜梅</title>,<text>二月梅花色倍鮮。夜宜明月暮宜煙。朝來薄薄霜花被。白玉包宜白雪綿。</text>
<title>留贈山雲諸老友</title>,<text>空山獨返路悠悠。茶井從君爲少留。金鶴春歸花欲老。冰溪雨過水如油。藥花牆下無餘物。書史牕前是老謀。吾輩晩塗聊自得。不妨江海共優遊。</text>
<title>山雲歸路。馬上吟成。</title>,<text>四月冰山翠紫堆。馬前花木宿雲開。歸人不耐靑山夢。更爲鳶魚首一回。山雲諸老。欲與觀鳶魚臺而未果故云。</text>
<title>睡後</title>,<text>手摘靑梅睡眼明。滿庭幽草自縱橫。沈吟半日詩難就。要向閒中得性情。</text>
<title>夏日</title>,<text>滿院南風日似年。白頭無伴枕書眠。醒來少轉芭蕉影。一樹閒禽一樹蟬。</text>
<title>秋與剛窩任重徵 必大，泥湖申萬初 一龜。同遊淸凉山。</title>,<text>葛仙臺下水西流。六六峯前九九秋。斜日欲竆千里目。一筇飛上紫鸞頭。十二仙峯入半空。滿山秋興一筇中。回頭卻望逍遙地。不是鞭鸞卽馭風。手掬淸凉水。足踏淸凉山。淸凉山與水。洗我撲塵顔。</text>
<title>天淵臺</title>,<text>淸凉秋日等閒歸。千仞崗前更振衣。上下天淵依舊地。明誠安倣質精微。</text>
<title>次李上舍國老 見龍 挹芝軒韻</title>,<text>老向東岡守此陂。養眞非是爲新奇。當軒日日芝岑近。步砌時時草屧遲。花木經綸春晼晩。煙霞性氣夢差池。乘除得失都休管。只道幽人事事宜。</text>
<title>南淵寺。次舅氏雨溪翁韻。幷序</title>,<text>密菴先生愛南淵寺。近於僑居而有幽夐之趣。欲構小齋於其傍。先有南谷之號。齋未就而先生之棄後學。俛仰三十餘載矣。癸未秋九月。余與任公重徵遊淸凉歸。金公雲若要與同宿于南淵寺。得見舅氏雨溪翁五言詩。爲之感歎。敢次其韻。茅棟經營處。籃輿去幾時。杏枝猶手澤。楓葉倍心悲。永閟棲巖意。空瞻講道基。白紛何所及。循感雨翁詩。</text>
<title>冬南下密城。與申士觀 國賓 諸人遊靈隱寺。</title>,<text>寂寞靈隱寺。不是入天台。潮近山門對。泉遙石竇來。倚空身化羽。題壁字棲苔。此會知難再。歸筇且莫催。</text>
<title>在密州病臥自吟</title>,<text>病客凝川久未還。梳來更覺髻圍刪。寒多欲返靑松峽。雪滿虛過紫藥山。古院無煙香未瓣。前村有竹眼常關。歸程屈指琴湖北。坐見南樓月復彎。</text>
<title>題淸明齋 在鈒浦</title>,<text>淸明天氣最和平。是日齋成合是名。明得一心淸一室。四時何日不淸明。</text>
<title>密城歸路。宿磧川寺。</title>,<text>山僧打鼓旅衾淸。華岳蟠空曉月明。試向此中看一念。同安遺意覺丁寧。</text>
<title>挽朴汝一</title>,<text>長安大道遝飛塵。壯士紛紛縛卯申。林下一人惟汝一。少年龍虎榜頭人。去歲重逢十月天。勿沙明月尙依然。簷花壁畫渾無恙。那復幽人倚竹前。</text>
<title>贐李書狀伯容 憲默 入燕京</title>,<text>玉河何在動行輈。處處衣冠晉古丘。逢人莫問江南事。送客還興漢北愁。</text>
<title>癸未除夕。以白髮催人老。靑陽逼歲除分韻。</title>,<text>牕前白雪白。照我白髮白。春來雪可消。白髮不可黑。無人問我思。我思亂如髮。明年六十四。虛老媿前哲。心期一何遠。歲月一何催。寒梅有消息。我心亦可開。氣之精是理。物之靈是人。理在人之心。仁在人之身。顔子不是夭。彭生不是老。不必論年數。所貴識此道。明日行春令。草木當靑靑。雪中草生妙。此心當惺惺。人之有善惡。氣之有陰陽。小人所以柔。君子所以剛。此心本自明。外物恐來逼。悠悠不努力。枯落歎何及。三百六十日。日日成一歲。此歲盡此夕。明歲宜益勵。許多思慮息。閒雜說話除。舊惡歲共除。新心春與噓。</text>
<title>春雪。幼婦進百花茶。開牕對雪試飮。甲申</title>,<text>雪裏開牕映鬢華。百花春意一杯茶。盧仝七椀還多事。已覺閒愁捲晩霞。</text>
<title>立春</title>,<text>開闢乾坤歲幾千。春元消息最爲先。層冰疊雪三陽出。萬水千山一氣旋。已見凍根含意態。可令寒戶換風煙。閒牕試聽前灘語。解作宮商和我絃。</text>
<title>偶感</title>,<text>欲斷千歧夢。猶看兩鬢絲。芭蕉亦何意。不似去年枝。二十歲時。夢中有一壑煙雲老。千歧道路分之句。</text>
<title>奉賀新恩金聖得 汝弼。仍寓相勉之意。</title>,<text>少選藍袍未是奇。錦翁家裏額黃枝。威顔咫尺神逾靖。典義縱橫筆不遲。百里半途猶九十。雙闈餘望莫參差。須看左右逢原地。方是男兒快活時。</text>
<title>次李上舍國老韻</title>,<text>悠悠四十載。天許九秋逢。漸覺別離苦。敢言衰暮同。峽梅春雪裏。池樹暮雲中。卻羡周王鶴。蓮臺一日通。</text>
<title>謹次五仙洞題石韻 甲申</title>,<text>五老何年集此山。至今霞標起孱顔。通川百歲來遊地。認得雙開白石關。自然流水自然山。挾得仙風兩腋寒。華表莫歎消息遠。白雲猶帶紫霞端。</text>
<title>謹次題崖韻</title>,<text>紫霞亭午影。蒼石舊時雲。鶴駕愁歸客。龍門喜御君。名區猶宛在。古徑細推分。百歲生何晩。堪嗟未及門。</text>
<title>謹次送別韻</title>,<text>商嶺冥冥一皓來。四賢於此動離杯。草深雙洞人煙少。撫感仙蹤意未裁。</text>
<title>謹次歸路聯句韻</title>,<text>風靜山深日欲西。白雲連處洞門低。循溪步下頻回首。卻怕桃花路更迷。</text>
<title>挽內再從金光天 宇漢</title>,<text>悠悠松石昔同攀。是處新阡草色寒。百年幽隱依雲谷。一味恭安學霽山。雅韻想留籬下菊。孤芳誰護廟傍蘭。芝岡十里棠花老。高古家風尙未殘。</text>
<title>挽柳參議用賓 觀鉉</title>,<text>岐原淑氣鬱南州。長小眉山肯讓頭。諫草便成元亮賦。郊居還有仲淹憂。已過七十官三品。自處尋常屋一丘。今日謾敎悲殄瘁。三山應伴舊瀛洲。</text>
<title>挽權季仁 宅銓</title>,<text>梅雨去年相別離。同年先逝正堪疑。卽今秋盡迷黃葉。何處深山訪紫芝。巖竹月留空有夢。玉梅春去更無詩。人間不盡悲歡事。早晩仙班說與知。</text>
<title>挽申君晦 煋</title>,<text>鹿門牀下昔周旋。早識堂前有此賢。甲乙鄕圍渾往事。春津至樂尙餘年。詩情老自幽人靜。德性歸應孝子全。無媿太平行七十。只牽朋好一潸然。</text>
<title>哭李從兄美卿 元美</title>,<text>十七而孤十八哀。百年風樹舊池臺。新阡故近先君宅。孝子全歸慰永懷。門外槐花幾度黃。每從風雨共扶將。鄕圍泮館何年事。古塔春廻夢一場。有書常責弟無書。這是人情老不疎。哀語也非安否字。到來安得報來歟。種德人誰聽耳鳴。螟孫頭角邁兒郞。君看洛水軒前過。夾得松川萬里長。</text>
<title>挽金退甫 樂行</title>,<text>此人於世柰何爲。白首眞工秖自知。南嶽墓前誰氏子。霽山庭下克家兒。淵源百歲能無恙。天日重泉會有期。常理死生非所慽。重惟吾道淚垂垂。</text>
<title>挽內再從金扶仲 正漢</title>,<text>霽翁庭畔蘭依廟。瓢老祠前竹護階。芝在谷中相映發。柰何風雪一連埋。工夫密默斯文上。蹤跡從容擧子中。輕重已能分內外。等閒榮悴有蒼穹。工詞不第容何戚。抱拙長貧亦自聊。收拾一生眞積意。太虛歸去夢寥寥。</text>
<title>挽徐達兼 致謙○乙酉</title>,<text>先誼殷勤在後生。九方煙雨幾將迎。人言未學如嘗學。自道無名勝有名。往日離筵猶白髮。春宵祖道忽丹旌。花深正有周王鶴。倘復騎來感舊城。</text>
<title>挽崔進叔 興漸</title>,<text>斂卻干雲老漆原。秖今誰復訪衡門。曾陪鶴髮怡兄弟。晩把猿腸痛子孫。至樂未竆風雨案。新阡還傍墓廬村。尊哥學道心無過。到此存亡恐斷魂。</text>
<title>金聖得用春字寄來奉次</title>,<text>雪消花已發。叵耐未歸人。卻許長爲客。還從靜養眞。箇中無俗士。隨處有陽春。山寺少年事。及時要競辰。朱子詩世間無處不陽春。及時競辰。亦用朱子詩語。</text>
<title>趙友聖際 運道 聖與 進道 來周王山。走書要我同遊。行至馬坪。聞其已過。丙戌</title>,<text>水丹開遍玉梅肥。萬石諸天碧四圍。花鳥等閒愁不語。似嫌仙客一宵歸。蒼山飛舃倘聯翩。此地何論大小年。巖下晩來怊悵意。秖疑談屑灑冷泉。</text>
<title>趙友已出山。而鄕老四五尙留在。故仍作山遊。次金時見 龍河 韻。</title>,<text>拔地芙蓉疊作山。啼猿欲度正愁攀。從來一石能成大。更覺工夫積累難。春晴齊步入靑山。衲石苔磴約共攀。妙處直須深處得。倦筇還怕到頭難。</text>
<title>旗巖</title>,<text>石廩遙遙脫一枝。東南天地好扶持。安能借汝揮塵力。把作心中勿字旗。</text>
<title>挽李國老</title>,<text>易院回頭四十年。梧桐牕下更依然。沈沈罏褥無餘地。浩浩襟袍自在天。坦履莫論悲喜事。達觀惟適去來緣。搴芝皓月懸燈夕。誰道淸儀下九泉。</text>
<title>挽李建中 行遠</title>,<text>錦里回瞻歲月悠。摳衣餘暇昔追遊。一生作寓非吾恨。百世昭寃是爾憂。餘韻尙有湖老在。典刑那復漏窩求。天心不盡山南氣。幸見諸郞出等流。</text>
<title>挽鄭汝輝</title>,<text>好箇男兒大著心。白頭江海尙餘陰。尊哥七七今何狀。獨唳春鴻夜欲深。藏六黃花金鶴秋。攜琴鬬韻少年遊。如今不減高山意。一曲難銷萬古愁。少時與公宿龜尾。公借得古琴幷馬入山雲。馬上口呼。有面面高山指下低之句。人生有志苦難齊。鎖卻靑霞小玉溪。循化也應多快事。不妨隨意上層霓。</text>
<title>哭妹壻成伯源 瀷</title>,<text>依依靑歲奠禽時。半百駒光萬事悲。未必奇瓌要衒美。自能循敕動遵規。俟時合做今何做。爲後無兒幸有兒。忍說道皋春色暮。隱輪餘淚更垂垂。</text>
<title>哭三從兄 浣</title>,<text>家世終南生長村。斯丘纍纍亦桑原。懿情於我同高祖。餘慶于今有兩孫。觀國鉛槧猶入夢。喜還雲物劇銷魂。前冬謾效重逢語。淚送殘花颭素轅。</text>
<title>六言偶題</title>,<text>山顔昨日今日。草色晴時雨時。人情有底悲喜。道體無那盛衰。</text>
<title>挽申渭老 海尙</title>,<text>門外槐花欲隕黃。高堂爲汝束行裝。霜蹄底事遲遲發。化作靈驂此去忙。藻思豐姿冠此鄕。參連取次看穿楊。如何一夜仙遊遠。不及高堂告有方。</text>
<title>戊子元朝曉。阿廌攜千字文請讀。余諭以元日皆遊。請讀不已。渠自展卷。適十一十二張之間。自孝當竭力至如松之盛二十四字也。渠自三歲。字字解讀。所解者已多。且偶然展得好語。仍吟作歲詞以志喜。</title>,<text>稚孫攜卷趁雞鳴。忠孝臨深口讀明。憑汝把成祈歲語。願如松盛似蘭馨。</text>
<title>丁亥陽月。往良洞。從諸老人宿于龜岡書院。明日步出街上作別。成一律口傳。臘月初。禁窩老人 李憲國 次其韻。仍作書寄來。余疊前韻以報之。戊子之第二日也。</title>,<text>院前楓葉一分飛。極目兄山鴈亦稀。日晏鞭羸蘆岸過。風輕信杖雪川歸。餘年老抱閒中得。是處離情夢裏依。山約可能無我負。本來吾道任行違。</text>
<title>次李大來 宜泰 近仁堂韻</title>,<text>不思榮祿不營生。口訥村深保姓名。看取楣顔仁字近。言之未易做何輕。</text>
<title>五月挈兩孀婦避痘在小洞。次簡齋集中韻。</title>,<text>易醉猩猩酒。難喫宰相醋。此心可耐久。何處無平路。撫影怕魍責。處物多情恕。寥寥小洞天。聊言避世故。伯強驅使急。鹿陰不擇樹。三春便攜家。五月屢易住。纖鱗或新芒。隣曲賴相顧。幽禽日相喚。林茂不知處。爲和去非詩。擬續淵明賦。學道始恨晩。爲儒孰非腐。此言能感衷。風簷讀來去。</text>
<title>己丑五月晦日夜。風雨大亂。翌朝是亡弟葬日。病不能往。獨坐不勝悽黯。</title>,<text>柏板無歸路。香林有幾枝。傷心風雨夜。非復對牀時。</text>
<title>七月十八日。與洞中諸勝會書院。夜深月色滿牕。推枕出坐明敎堂。誦陶山記一遍。仍坐久賞月就枕。成一首。</title>,<text>皓月晴空覺爽襟。會從書院盍朋簪。千年赤壁盈虛感。一夜靑田俛仰心。末藝亦宜看步驟。眞工誰復愛光陰。人生老大空多恨。聽取階間促織吟。</text>
<title>九月與蘇湖李君信 敬和，李大山景文 象靖，沙村金道彥 宗德 諸友。同遊玉溪。呼韻記行。</title>,<text>屛巖爲訪巖門度遠林。亂山紅樹捲秋陰。臺空尙認先生坐。臺卽旅軒臺 石老應持太古心。催過磵崖疑葉語。倦投荒寺信筇音。將遊玉洞神先爽。共把新詩一朗吟。遯世洞一條竆壑怳三淸。石束琪叢水鏡明。仙侶響珂朝玉帝。義徒森戟護田橫。危稜欲使人無跡。曲摺還疑鬼有情。終古何人名遯世。恐渠從此未藏聲。玉溪玉溪眞面是仙區。爲惜沈淪海一隅。天意欲成文士價。地名如對武夷圖。香罏靜見雲生篆。瀑布閒聽谷應呼。諸老遠來知有意。可能茅棟闢榛蕪。雲水洞洞天雲水眼開靑。爲是淸幽養性靈。龍戲風雷平地隱。石懸牛斗半空零。竆源寂寞方安頓。快意崢嶸卻稱亭。堪笑此生眞醉夢。幾廻看到未全醒。周王山巨石叢巖故不齊。洞門深鎖白雲低。癡龍一壑吟猶壯。老鶴三淸夢欲迷。絶頂直竆千里目。長空誰駕百層梯。聯翩十日收餘興。共倚禪牀續舊題。</text>
<title>疊齊字解嘲周王雲水互勝</title>,<text>瀜峙元來一氣齊。任渠平地各高低。峯巒立並坤皇遠。窟壑虛連佛劫迷。隨處把杯宜月榻。幾廻扶策遍雲梯。只憑足目輸眞趣。大小無煩浪品題。</text>
<title>諸友將還。復入旗巖下洞口小坐。呼韻相酬。</title>,<text>諸天黃葉鶴巢秋。惜去仍成一日留。聯袂白雲山影裏。偶然來占水丹洲。</text>
<title>周王別席。景文用沈隱侯韻敍別。卽席吟次。</title>,<text>相攜入仙山。非爲慕羨期。竆源有會心。臨風忽感時。吾黨日以孤。此意誰復持。明朝送將歸。白首空有思。</text>
<title>用鵝湖韻敍別</title>,<text>大小山齊雅所欽。百年風雨一端心。秋醪淡淡方湖水。風袂披披遯世岑。尙幸龍門琴韻在。不愁滄海夜光沈。同遊十日尤珍重。歲暮相期勉若今。附大山次韻昭昭敬服夙知欽。歲晏相期獨此心。隔面幾煩勞夢寐。披襟非是爲溪岑。師門寂寞風將死。吾道凌遲日欲沈。無限前頭難了事。百年珍重保如今。</text>
<title>疊韻謝柏湖李欽夫 猷遠</title>,<text>昭昭句語已存欽。更奉新詩儘有心。紫鳳謾過看玉洞。丹山遙望悵雲岑。竆途任爾聊同趣。法韻憑誰永不沈。知有柏湖文會約。願從諸老莫違今。詩中有昭昭敬服之語。故首句及之。玉溪上曲。有紫鳳臺。附柏湖追次韻 幷小序景文踐勝遊歷。至靑鳧過玉卿新齋。玉卿欣然與之徜徉於周王山水窟。追次鵝湖韻以道其意。余於衰病竆蟄之餘。三復詩意。忘拙步其韻。以致愛慕之情云。佩玩來詩不覺欽。句中如見古人心。大山文雅別何日。新社風流隔幾岑。白髮偏傷虛送老。靑氊堪媿久成沈。竆途所仗唯賢友。起我衰頹願自今。</text>
<title>疊隱侯韻贈金道彥</title>,<text>吾人必有事。利祿非所期。蘇湖學循循。古今寧異時。夫孰無此心。所貴能久持。媿我百無能。老婆徒相思。</text>
<title>贈李穉春 㙖</title>,<text>淸涼一相眄。此會曾未期。披襟皆勝地。刮目非曩時。珍重千金璧。爲我勤自持。動靜有賢父。庶幾日覃思。</text>
<title>三瀑洞追題</title>,<text>昌黎不解方。茹吐渾柔剛。錯對還名喩。誰知石漱良。右漱石臺泠泠遯世水。繞出陽岑淸。洗石石多白。洗心心可明。右洗心臺魚躍自天性。龍門非所求。跳跳能不已。會見上源頭。右達源臺</text>
<title>金上舍聖得卜小築于新塘舊居之左。用工部浣花韻自題。追次以贈。</title>,<text>愛君如恐錯回頭。翼翼其心有室幽。黃卷在牀眞活計。靑山當面亦閒愁。千章翠韻雲容襯。一帶澄源錦影浮。莫道世間多險路。已從平浪信虛舟。</text>
<title>人日霧 庚寅</title>,<text>人言人日要晴明。何事今朝霧雨冥。向晩山牕人不到。不妨於獨坐惺惺。</text>
<title>夏復兒遘染疾。熱退出避村舍題送。</title>,<text>父子元天性。如何疾病時。怕他長渾染。忍此暫相離。一心要注腹。目視鼻端。注心臍腹之間。朱子調病說。 三字更看頤。節飮食三字。人不曾行得。亦朱子說。三字。頤卦象辭。 卻又端居處。前工好不隳。</text>
<title>次李景文高山精舍韻</title>,<text>老向東岡守一坡。巖居又道遠風波。詩書味永忘年數。泉石盟深樂自家。擊壤正宜長社主。考槃堪作碩人歌。前山影入寒潭翠。可是中間衍在沙。康節謝溫公買園詩。有洞號長生宜有主。</text>
<title>雲谷書堂 幷小序○辛卯</title>,<text>外王考適菴先生。隱德終老于川前之左厓。卽今雲谷書堂。卽其遺址而仍舊號也。先生終于明陵辛卯。後五十餘年。其從孫宇漢光天憂門聲寖遠。營理若干架。其意將與雨溪九思公對案求志。以奬掖後進也。屋未成。光天旣不幸。丙戌九思公與一門有志數三人。同時傾逝。嗚呼嗟哉。雲谷高風邁往前。書堂追肯舊墟連。幽棲昔謂宗元晦。孝思吾慚傳萬年。此歲重回何所及。斯文已弊孰能全。如今更有存亡恨。灑埽天應待後賢。</text>
<title>梅谷老人會韻 壬辰</title>,<text>海上佺期說有無。地仙遊處卽蓬壺。明溪白石風生榻。野蔌山肴酒滿盂。塵裏未論韓白事。座中強半綺黃徒。逍遙盡日眞天骨。醉後飛䕨不要扶。</text>
<title>趙一謙 萬益，趙悅卿 相抃 將遊月梅。吟成一絶送之。</title>,<text>月裏靑梅雨後肥。餘春醲綠屬當歸。君行試上書堂岸。倘有桃花不盡飛。</text>
<title>孫厚伯 重杰 遊周王來。仍與玉峴諸勝遊方壺。別時吟成一律。</title>,<text>方壺白酒笑相斟。爲感吾君此遠臨。腳下周房風滿袖。眉端魯里月盈襟。頹齡白髮誰長短。晩興靑山自淺深。南嶺已含楊柳恨。栗留何事更流音。</text>
<title>六月。與任重徵，申萬初。同遊月梅。</title>,<text>水曲山廻步屧閒。杖頭方丈已開顔。南風半醉新豐酒。晩逐歸雲過小山。</text>
<title>出洞</title>,<text>草屧枯藤數日行。月梅深處暮雲生。村村石上山城酒。曲曲風端瀑布聲。巖窟丹書何代事。木柈靑菜故人情。山靈送客還多意。故作纖霏出遠坰。</text>
<title>阻雨巨嶺。憶同遊諸老。</title>,<text>仙遊能洗骨。暑氣近流頭。古岸梅藏月。層巖水落秋。有心隨境會。無語與神謀。萬樹分攜地。如何雨不休。</text>
<title>故寂瀑布</title>,<text>柔而流爲水。剛則結爲石。剛柔一相遇。天機自撞著。所以水激石。撒落成此瀑。容舂響振林。虛涵光澈玉。鼓罷或咢歌。鏞磬亦霰雹。層流五六塔。乾單忽坤坼。我來六月朏。坐聽日西夕。同來數君子。手弄心共濯。村人白酒甁。偶來助淸覿。境僻是月梅。村深名故寂。長擣廣寒兔。皓立西湖鶴。地名旣相得。村義眞可繹。天地一感應。顯藏互闔闢。寂爲本然體。故是已然跡。若言形成後。故宜先說卻。非曰故卽寂。故而寂不熄。俗號雖近俚。此理如覰得。源泉自活潑。盤巖自磅礴。水自動而觸。石自靜而格。動靜兩無心。流轉如相促。人心本如此。寂感恒不息。靜時不容思。動時須著力。循環交致養。乃見本體直。盍觀水流石。滚滚無間隙。動者必有靜。到頭成淨淥。靜則復有動。中自喧幽壑。至理諒斯存。妙趣於中足。往來自相續。會通無終極。但恐村墟近。或被塵穢積。卽見新水至。徹底無點濁。顧此千丈渾。願與一洗滌。歎息出洞門。仰瞻天宇碧。</text>
<title>記夢</title>,<text>癸酉正月。夢中得一句。門對新心闢。軒臨九卦分。未成首尾而罷。後乃足成之。本無高世志。容許老煙雲。門對新心闢。軒臨九卦分。猶慚生德性。遽敢說人文。秖法安憂患。從今任戚欣。</text>
<title>丹溪河先生延諡宴席韻</title>,<text>風簷展讀淚先傾。筆下秋江白日明。危廹忠誠諸學士。從容辭氣獨先生。時當取死生猶甚。事到成仁義必幷。王命易名仍賜祭。苾芬相處首陽靑。</text>
<title>次金長民 世翼 栗里八詠</title>,<text>新居在栗里。疎柳隱村墟。窈窕經幽壑。看君夕偃廬。陶詩日夕偃蓬廬。右窈窕墟客去聊竿把。鋤歸卽卷攜。等閒花藥菜。一日一穿蹊。右日涉園瀟灑三間屋。從容七尺軀。東皋暫嘯咏。莫入費公壺。右舒嘯皋遠懷三逕老。細和五言詩。須向淸川得。方能古意追。右賦詩川依然處士家。不飮淵明酒。但得對南山。何如北牕叟。右種秫田鬧耳世間事。掩門成一聾。淸風是知己。吹過入牕櫳。右常關門孤直不能屈。歲寒然後知。蒼蒼風雪裏。勿與負心期。右盤桓松出峀飛還急。棲簷宿每閒。須看成雨處。造化正無端。右宿簷雲</text>
<title>挽李欽夫</title>,<text>士生斯世尙何爲。林下從容亦一時。眉宇等閒銷客氣。晩途尤好養新知。悠悠此路還相趣。落落吾徒孰共持。錦水潺湲流不盡。送君重覺淚交垂。</text>
<title>次唐人寒食韻</title>,<text>打牕寒雨受風斜。又道晴溪浴晩鴉。春事不關民事急。杏花時節始梅花。</text>
<title>山中口占 癸巳閏三月。暫栖周王寺。</title>,<text>樾林叢石淡雲生。此地風煙幾屢經。古堞花飛春爛熳。旗巖雨洗月崢嶸。題名選勝渾無事。數墨尋行卻有情。仙鶴不歸新水至。可從誰處學明誠。</text>
<title>橫溪四十詠</title>,<text>塤篪兩叟嘗有是詠。不得步韻。只取題意。寥寥採藥洞。悠悠採藥人。非蔘亦非朮。丹成欲壽民。右採藥洞雲山自今古。移得子陵名。箇裏高長意。溪渠一脉橫。右七里灘南陽高臥龍。洛波閒臥龍。何如此巖下。紅日睡從容。右臥龍巖不向朝陽鳴。卻來千仞止。琅玕結不多。欲歸有虞氏。右鳳棲岸溪濁以濯足。溪淸以濯纓。溪心自止止。于以洗心明。右洗心潭溪奔石自靜。石剜溪自舂。任爾穿其背。無爲汩此衷。右穿石瀑頑石磨良玉。磨來玉愈精。如何水磨石。更作玉鏘鳴。右鳴王湫前蹊上小山。後蹊上大山。山中有眞隱。歲暮空盤桓。右訪隱溪谷邃山千疊。村深水九廻。靑雲到難入。何處有塵埃。右隔塵屛滄浪孺子曲。孔孟戒丁寧。本初水無濁。隨處堪濯纓。右濯纓臺晦老方塘咏。陶翁西麓吟。先生臺上興。光影一般心。右天雲臺安流信櫂行。正好怡心域。如遇擊撞時。不能無爾力。右砥柱石洞天生霹靂。平地撒珠璣。炎天亭午日。長作六花飛。右噴雪湫雨過千山淨。天淸萬里空。分明臺上月。遠憶無極翁。右霽月臺臺下光風至。有懷無極翁。汎影臺邊草。生生妙不竆。右光風臺魚樂知何樂。難知亦易知。孤臺時倚杖。隨處玩天機。右知魚臺新水淸如玉。渟洄碧勝藍。取形仍取德。秋月影相涵。右碧玉潭舟楫涉江河。輿梁越川澤。溪流雜淺深。揭厲尤須擇。右揭厲橋淸淺池塘水。粼粼玉磵邊。白鵝日來浴。如恐有緇塵。右浴鵝潭泠泠切玉聲。聽聽澄心境。多少等閒過。道人常自警。右警余湍靑山屋數間。流水桃花洞。花下抱書眠。唐虞做一夢。右桃花洞篪翁坐撫琴。塤翁笑聽琴。其中自有樂。何人知有心。右彈琴臺閒花自開落。隨水出山隈。不怕春光漏。遊人自不來。右紅流潭爲問橫溪石。何如傅野巖。空將巨川楫。長繫南山南。右繫舟石玉磵淸涼處。仙鄕不離人。迷塗浪回棹。半是黃道眞。右回棹灣峯上白雲高。峯下白雲低。高低可怡悅。朝夕媚幽棲。右白雲峯春來紫霞舒。春去紫霞捲。舒捲自隨時。天台供一面。右紫霞峯並立山無語。寓言人有心。於焉湛且樂。花月一牀琴。右塤篪峯近遠平蕪外。飛鳴自在渠。於焉思急難。風雨一牀書。右脊令郊子房濟北石。烏公洛北石。有名媿無名。是乃眞隱石。右兩隱石遷善迅如風。改過猛如雷。先生取諸益。所以名其齋。右風雷堂構仍有巢木。講了伏羲書。玉磵今寥落。空傳太古墟。右太古窩知而後有定。止善斯爲先。拈此名齋意。何如定性篇。右定窩聖降尼山遠。方言偶與同。幽居從此近。長寓仰高衷。右阿尼山木蘭明月夜。搖曳下長灣。棹歌淸絶處。空明上下間。右月艇披簑穿細雨。坐石弄淸漪。莫怪垂竿靜。玆心憶武夷。右釣磯有堂偏近砌。非竹便㦳花。天地精英處。生生亦自家。右花砌山蹊能用逕。老樹不知春。間蔭攜鋤老。多經抱卷人。右樛遷先生不可見。但有舊園池。玉磵潺湲響。云何使我悲。右柳池願入逍遙社。重陪几杖遊。便恐滄洲遠。寒煙鎖一丘。右權丘 柳池權丘。未詳所在。敢次元韻。以寓慕仰之忱云。</text>
<title>次任重徵丈留贈韻</title>,<text>世誼朋情老益親。爲承淸話滌心塵。自媿符忘三字久。須從頂下一針頻。何羞夜燭猶時習。秖畏昏衢蔑日新。妄矣欲窺庸學義。鏤冰空費幾多神。</text>
<title>次六弟君澤 滂 嶺秀精舍韻</title>,<text>百年華屋好居臨。賴有前人樹德深。無遠弟兄安井竈。不妨貧賤老園林。千金簡蠧遺兒敎。萬事山禽和我吟。看取嶺松能晩翠。范王千載一般心。翼如冰履又淵臨。這是英雄箚腳深。持志且看題嶺秀。培根方道出穹林。程朱說話皆眞訣。甫白詩篇亦浪吟。不做且敎兒輩做。况玆天賦摠良心。</text>
<title>用嶺秀韻贈任重徵丈</title>,<text>不知門外丈人臨。獨自風輕草逕深。一笑便忙排蒿榻。雙擎還默對煙林。芭蕉轉影今堪把。雲水入詩時復吟。向晩翛然歸細雨。將迎是處兩無心。</text>
<title>贈裴深之 三首</title>,<text>蒹葭蒼蒼白露催。芳蘭直恐化蕭萊。伊人宛在春江上。卻采幽香遠寄來。黃鶴樓高出世間。故人淸會邈難攀。如今縱有千金字。何似當時一破顔。粗心到老不曾馴。一念猶關憶故人。苦海自應同白髮。逢場何事異靑春。</text>
<title>忠孝堂重修韻</title>,<text>安陵忠孝是家傳。間出名賢自古然。遠入丹山經幾世。平臨滄海度餘年。重敎屋宇增修舊。更把詩書爲趾前。花木一春長不老。等閒興廢笑平泉。</text>
<title>挽金元石 柱國</title>,<text>鶴駕金溪擁石門。百年遺澤自源源。如今卻有滄桑恨。往哭先君又哭君。先君高義邈難追。強得東南直一絲。元石也能風不死。柰何竆卒又如斯。</text>
<title>挽李魯瑞 元麟</title>,<text>十月公來客我兄。是時吾下密州城。南歸白首三旬到。北去丹旌昨日行。終古死生長訣恨。記曾杯酒共懽情。星奔我抱無竆痛。更爲諸郞涕自傾。</text>
<title>次柏湖書堂韻</title>,<text>柏湖誰向訪源頭。愛是存翁舊馥留。小築沒人尋草逕。幽光從子賁林丘。一江光影明心鏡。千古盈虛玩月鉤。聞道主人歸石浦。幾時呼我共仙舟。</text>
<title>觀易 二首</title>,<text>觀易無他術。須觀自自然。欲知自然處。更費幾多年。一本能雙榦。千兒與萬孫。萬孫終有數。一本著無根。</text>
<title>挽李參判 山斗</title>,<text>鶴駕寥寥月色沈。短檠疎屋秖如今。毋欺講席寧干譽。難老耆班但效忱。攻苦范翁甘塊粟。沐恩疏傅散餘金。靈臺未許丹靑狀。御筆分明照乃心。</text>
<title>挽任重徵 幷小序</title>,<text>剛窩任先生生長於梧桐山下。竆老棲止於梧桐山下。讀書養志。歿而又葬於梧桐山下。姻家永嘉權濂作梧桐三疊。再拜而挽之。梧桐眞面自從容。淡淡春雲晩色濃。誰識剛窩靜中意。不曾埋沒數三峯。梧桐宜爾鳳凰鳴。側耳朝陽響太平。捲翮卻來棲故壑。幾回月下詠無名。梧桐不害作焦琴。抱向龍門學古音。絃絶秖今誰下指。廣陵回首日西沈。</text>
<title>趙悅卿內外同年而爲環甲宴。次座中韻。甲午</title>,<text>結髮同環甲。弧辰喜氣生。會眞幷四美。味別劇三精。梧竹庭交影。淸明酒數行。此翁眞快活。風柳助詩聲。</text>
<title>余嘗種蕉愛之。自謂之蕉皤。一年冬過寒凍死。間有發於夢寐。因戲謂之夢蕉。此非取覆鹿幻語。乃吾之眞境語也。會李春老 裕慶 送一大根。故用其亭韻謝之。</title>,<text>故人遺我靑羅扇。要使淸風暑月生。從此可無煩夢想。不妨還我舊時名。</text>
<title>挽趙一謙 丁酉</title>,<text>蒼檀猶有歲寒心。古井其如月色沈。省己自宜書座右。藏光誰解哭荊陰。如今不改靑山面。到底無憑白雪吟。何處遠林啼白馬。馬陵風急不成音。</text>
<title>挽金戚夢弼 相說</title>,<text>蕭條吾外宅。珍重獨斯人。字好由存敬。家肥爲篤倫。精金誰定價。厚壤忽埋珍。白首存亡恨。重悲舊範湮。</text>
<title>弔古葦長山戰亡義士 幷小序○戊戌</title>,<text>義士姓申名虬年。盈德野城人。年十四丁內外艱。廬墓歠粥終制。龍蛇亂倡率百餘人往寧海。與丑山萬戶權銓結爲聲援。埋伏於府西葦長山下。終日血戰。牽馬奴泣請去。公叱曰將死鼓奴死轡。今日固決死。不旋踵死於鋒鏑之中。身無一命受封疆。只是葵丹向大陽。壯士義兵今郭帥。童年孝子古王祥。聲馳絶島旌旗盡。血漬長山草木傷。湮沒百年誰徹聽。瞻天雲裔涕空滂。手中轡鼓死猶持。日暮山空力不支。忍使猿沙同此地。嗟無棹楔表當時。踦童地下從遊樂。嵩老人間說與悲。篋裏訣書無恙否。幾人披玩淚相隨。</text>
<title>重陽後一日。西風凍雨。高山有雪。</title>,<text>半壑丹楓雪滿岡。菊花猶自作重陽。誰憐力戰西風意。爲有高枝寸寸芳。</text>
<title>挽李孟猷 弘离</title>,<text>士寧竆餓不渝經。鳳坐巖前子掩扃。早把玉衡窺帝則。公年十六七時。手造璿璣。 還從眞訣喚翁惺。卷中歲月頭渾白。門外紛華眼不靑。生死亦應看晝夜。一番風葉任開零。垂八人間丙子同。峽雲江月各西東。常思白髮誰長短。共指靑山與始終。愛子餘陰能秉燭。憐吾數歲任飄蓬。悠悠一路成千古。早晩遊魂倘再逢。易曰遊魂爲變。</text>
<title>寓居無廳事。日斜引蒿席露坐庭中。以待退暑進夕飯。</title>,<text>夕食誰知月下宜。冰輪初上斗牛時。淸光滿意浮盂面。淡飯稀饘摠玉炊。</text>
<title>獨覺</title>,<text>獨覺中元月。誰同此夜心。寢從新水語。詩許老蛩吟。自歎愁無敵。還思酒細斟。擁衾仍坐久。驚聽舜雞音。</text>
<title>挽李大來</title>,<text>偶與同辛巳。先何驗白雞。艱貞安口訥。澹泊得心棲。影入梧桐遠。公嘗與梧溪翁。相隨如形影。 夢歸花木低。去冬公爲先祧埋安來花木。病歸仍不起。 那堪秋月下。池岸草萋萋。乙未初夏。公以書招余。與之校整梧溪遺卷於秋月菴。居然已古事矣。</text>
<title>挽孫進士 思俊</title>,<text>聱翁故里竹千章。連理琅玕一格長。有志篔簹嗟未就。兒孫猶復韻蒼蒼。</text>
<title>春日獨步溪邊。用晦菴春服韻。</title>,<text>岸柳巖松日下遲。獨來春水自漣漪。花風似赴遊人約。時一殷勤上面吹。</text>
<title>端陽後四日。少集申君吉 協龜 寓村。</title>,<text>龍瀑三宜洞。鸎花五月初。對罇禽語款。移席樹陰疎。白髮猶餘興。靑山儘可廬。夕陽仍細雨。隨意且歸歟。</text>
<title>次立巖權孝子 穆 旌閭韻</title>,<text>孝理今方懋。哀章久必彰。生同江革傳。死化介推鄕。跪抱神無恙。身灰性不亡。此名垂後世。殊勝立身揚。</text>
<title>次贈金聖得</title>,<text>喜鵲査査和谷嚶。果然詩幅猥投呈。半塗回復知行患。隨處從容儘用情。暗綠餘紅渾節物。峽雲潭月共神精。且聞欲討羲文旨。末路憑誰問所程。</text>
<title>燕京黃白</title>,<text>帝坐燕京自大明。鞠花如對舊崇禎。千官曉闕黃雲戴。萬國朝行白璧呈。拱北幾年箕子域。蹈東今日魯連生。尋常敢作風霜契。湘纍潯翁共此情。</text>
<title>慕洞春日自吟</title>,<text>仰瞻丘墓若親承。慕洞春深又一層。乍喜此時花爛熳。翻驚往歲水崩騰。沈吟匣裏千年響。怵惕牕間一點燈。何處可能安穩地。願將餘日事淵冰。</text>
<title>和申士達撫琴歌</title>,<text>長物琴三尺。契活家四壁。日高甘眠布衾暖。夜深獨坐山牕闢。有時千古感廢興。紛然一局區黑白。卻笑何預巖穴客。此心無物皆作樂。萬事留意還成癖。嬴顚劉蹶自一時。風和月朗聊此夕。松濤淅瀝絲肉勝。巖流汩㶁金石擊。起來和以泠泠語。恥作伶人事侯伯。</text>
<title>白雲歌。送慧上人。</title>,<text>白雲子。爾爲白雲雲爲爾。英英四蓮照雲坡。白雲與之同棲止。未肯手放新羅箭。何曾頭鑽古靈紙。方壺玄圃在眼底。楓嶽頭流猶夢裏。隨身一鉢囊。披囊百松子。相逢一長揖。相別一笑起。幸州雲水至今白。匡山風雨不可託。一把慧劒斷塵根。不道世間有險阨。白雲歌罷白雲去。楚山秦山更何處。</text>
<title>靑山白雲歌</title>,<text>靑山高白雲深。白雲溶溶山嶷嶷。靑山自爲主。白雲自爲客。相逢不相語。相別不相憶。靑山自無心。白雲自無迹。山無心雲無迹。白白靑靑朝又夕。朝又夕。萬古雲山如一日。</text>
<title>淸風明月歌</title>,<text>明月出淸風生。淸風灑灑月白白。風來本無約。月到何用速。不厭我貧窶。不嫌我拙樸。我吟風拂面。我飮月滿酌。不須論無情與有情。隨處相隨隨處樂。隨處樂。餘外何須更分別。</text>
<title>春詞 庚午</title>,<text>有田百畝。有屋數間。琴一張書一牀。有梅有菊有梧。有竹數百竿。留取閒漢山裏。流憇桑園。長掩松關。梅月菊露梧陰竹韻。抱書看罷抱琴彈。富貴浮雲。是非流丸。眼前無外事。贏得一身閒。</text>
<title>春詞 戊子</title>,<text>天有四時。春秋冬夏。風雨霜露。無非敎也。地載神化。風霆流行。庶物露生。無非敎也。無非敎亦無非道也。天地之敎。又自今日肇也。庶將被其敎樂其道。而與萬物而同好也。</text>
<title>輓詞[李象靖]</title>,<text>古壇蕉葉欲新萌。誰道皤翁溘遠征。早歲腳跟遊錦里。暮年心力在明誠。玉溪秋老聯吟袂。龍寺春回負宿盟。最是安溪明月夜。忍聽孤鴈斷行聲。己丑秋。共遊玉溪。期以明春爲龍潭松堤之遊。卒未成。故五六聯及之。</text>
<title>輓詞[柳澐]</title>,<text>早是名司馬。家聲不寂寥。谷中蘭馥藹。臯上鶴天遙。短命雙寃孟。長年八耋喬。芝焚堪蕙嘆。陸逝賦今朝。</text>
<title>輓詞[李光靖]</title>,<text>周房高幾仞。中有一碩士。善信由資地。磨礱藉罏錘。寂寞誰晤語。山水托知己。蕉葉看日展。新知玩妙理。嗟嗟吾黨士。又失指路子。遺書莫浪傳。留置此山裏。</text>
<title>輓詞[柳道源]</title>,<text>博約天倫在。高名重士林。搴蓮少日事。蒔菊暮年心。巖下經綸老。卷中趣味深。東州今寂寞。題輓涕沾襟。</text>
<title>輓詞[金宗德]</title>,<text>渺我從見聞。識公初晩時。幼聞杏亭語。詞賦出等夷。咄咄逼楚騷。世人誦江蘺。中見孫儀甫。聽琴臨淸池。蕭灑動仙風。颯爽心高馳。晩聞剛窩老。早溯錦水湄。本以淸明資。回頭循古儀。又參阮咸席。幽鸎遷喬枝。抽脫頗有勇。可想庭戶規。見聞日以深。願言惄如飢。獲拜東海上。躡塵入西岐。警心風旨間。奧處那由知。白雲藏玉溪。山水最爲奇。偶陪寒谷杖。追踏廬阜危。賴我蕉先生。前導未言衰。十日神仙境。一樣尊敬師。明月寶琴響。淸水芙蓉詩。寒雨燒香夜。鍾磬發深思。珍重承一誨。歷歷記法辭。吾人必有事。利祿非可期。循循學蘇湖。古今寧異宜。夫孰無此心。所貴能久持。何處得聞此。再拜庶無虧。歸因御李君。微吟成噓嘻。顧問君何嘻。應念昨日詞。不但有是詩。見處未易追。然後得大略。東望魂夢移。蓬山靈芝祝。柰何忽參差。獨立念世道。不禁生愴悲。只慰明誠篇。可作後人窺。</text>
<title>輓詞[趙述道]</title>,<text>三十年前少年生。終南殘夜見曉星。風流忽憶前塵事。回首忠州買苽亭。</text>
<title>輓詞[申體仁]</title>,<text>周王山下洞天幽。夫子韶顔物外遊。兩世功名三上舍。一堂兄弟共仙儔。羲文編裏閒工在。泉石聲中好句留。先契如今星落落。靑松蕭瑟涕橫流。</text>
