<title>秋日。送人赴關西幕。</title>,<text>迢遞關山路。蒼茫樹色秋。河橋相送罷。擊劍有餘愁。</text>
<title>霹靂琴</title>,<text>製出軒轅後。材收霹靂餘。有時彈一曲。風擊夜牕虛。</text>
<title>客舘秋思</title>,<text>獨坐虛亭上。思歸結遠愁。池塘一夜雨。疎柳暗驚秋。</text>
<title>秋夜有懷</title>,<text>落葉生秋響。疎林帶夕風。懷人延佇久。月出廣陵東。</text>
<title>秋郊遠望</title>,<text>落日下西嶺。秋陰生遠郊。岸巾長嘯立。宿鳥自還巢。</text>
<title>秋夜偶唫</title>,<text>月色明如晝。中天星斗稀。長風吹萬里。客鴈向南飛。</text>
<title>在定遠時。送客之嘉山。</title>,<text>客向嘉陵去。嘉陵花正開。看花對酒處。亦有望鄕臺。</text>
<title>林湖呼韻</title>,<text>琴翁仙去後。千載有湖山。秀色如堪結。誅茅老此間。</text>
<title>送徐伯興之河陽</title>,<text>秋日河陽縣。霜林錦作花。君乘五馬去。忘却鬂邊華。</text>
<title>還家</title>,<text>倦客歸來暮。柴門僮僕迎。家人親自饌。厨火夜深明。</text>
<title>次李一卿韻</title>,<text>今夕一尊酒。對花如有期。語來山色老。歌月醉忘歸。</text>
<title>寄徐友致章</title>,<text>虛舘無人夜。寥寥獨客愁。何如江上雨。盡日滯歸舟。</text>
<title>借梅 姜君宰亮。謫居岺外時。人有盆梅。姜君求之。主云作詩以敵。則我當與之。姜君詩以得之。余又次其詩。仍借梅。</title>,<text>嶺梅本無主。春風隨處移。江蘺遺怨在。休說楚臣思。原韻。有客窓明月夜。頻入夢中思之句。</text>
<title>山中偶吟</title>,<text>細路緣溪入。山深人跡稀。幽禽啼不盡。林外各驚飛。</text>
<title>次南秀才白酒峰對雪韻 二首</title>,<text>君誇白酒最高峰。雪後奇形畫未同。能使子猷添一興。復兼天地醉眠中。傑句爭高萬丈峰。壯懷難與俗人同。追吟歲暮龍門賞。坐我乾坤大雪中。</text>
<title>農家卽事</title>,<text>秧稻初移粟已耕。聖朝閒作一農氓。簑衣晩帶前山雨。聊向田疇杖鍤行。</text>
<title>平丘途中作</title>,<text>山雲初折日窺紅。驛路長風馬首東。誰識此行三入岳。白鬚空鑷去來中。</text>
<title>板橋春景。次韻。</title>,<text>千尺遊絲萬丈塵。南隣雲物接西隣。東風吹送神靈雨。處處繁華滿目春。</text>
<title>送卞大老下第還飛鴻</title>,<text>荊山懷玉古今同。攜向西原暮道窮。天寶物華時有待。莫敎雙目送飛鴻。</text>
<title>乙卯夏旱乾太甚。且邪論熾張。判府事金▣▣投箚見斥。口占一首。</title>,<text>渤海風濤怒不平。奈無舟楫濟蓬瀛。何當更激千層立。永洗中天大火明。</text>
<title>將向越中。聞禹卿遠來訪。留書而行。</title>,<text>秋風忽憶越江魚。兼愛霜楓錦繡如。今日怱怱深峽去。臨行聊寫故人書。</text>
<title>丁未秋夕。哭李無何墓。</title>,<text>無何身世寄泉臺。弟子情深酒一盃。哭罷空山秋色裏。晩天疎雨洒餘哀。</text>
<title>自茂長罷歸時。寄冬栢亭主人。</title>,<text>南來北去太怱怱。人事天時不語中。遙想海門相對處。滿山春栢笑東風。</text>
<title>驛亭秋思</title>,<text>秋盡溪山錦葉飛。驛亭疎雨灑霏微。遼憐故峽東籬菊。晩保淸香待我歸。</text>
<title>春日行</title>,<text>子䂓啼裂空山色。處處花明春寂寂。摘花兒女傷春心。鬂揷山花歌一曲。</text>
<title>罷茂長。謫廣陵時作。</title>,<text>三年春賞廣陵花。芳草天涯夢裏家。休說榮枯前後異。邑名元是古長沙。</text>
<title>次遯谷韻</title>,<text>唫筇來叩子眞家。夢罷松壇掃落花。山酒水魚留遠客。臥雲滋味亦云奢。</text>
<title>杜鵑次韻</title>,<text>西蜀音書絶鴈魚。南來歲月幾羊猪。空山到曉聲聲血。添洒前村雨一鋤。</text>
<title>關東客舍。留別鄭進士期遇。</title>,<text>相逢未遠卽相離。正是庭槐葉密時。怊悵關雲回望處。女娘爭唱鷓鴣辭。</text>
<title>村家卽事</title>,<text>白蝶飛飛黃蝶隨。菜花蔬葉暎疎籬。禿頭老叟閑無事。笑坐簷陰弄小兒。</text>
<title>在密城時。聞暗行睦 林一 過去。戲作。</title>,<text>昨夜深林一虎過。來從何處去從何。行行不解藏蹤跡。報道今朝北渡河。</text>
<title>麗朝鄭知常大同江詩。爲西京吟咏之最。其後客與平壤倅有素者。還京時。餞別江滸。酒薄如水。又不攜妓。客戲笑曰。主有添酒之水。客無添波之淚。大同江水將不日盡矣。仍作西京絶倒話本。余聞而戱次鄭韻。</title>,<text>漢陽歸客別懷多。地主風流厭醉歌。乾盡浿江知不日。淚無添水酒添波。</text>
<title>早春。訪徐國益不遇。戲題盆梅。</title>,<text>客來問汝寒梅樹。素質如何尙未開。知得主人無好意。却將春色故遲回。</text>
<title>次趙無爲韻</title>,<text>蒼茫曉日初窺海。回首乾坤擧世眠。可笑東西南北客。不知天外更無天。</text>
<title>客中</title>,<text>寒風號木雪紛紛。山郭烟沈日欲昏。立馬斷橋西畔路。偶逢樵子問前村。</text>
<title>燈火呼韻</title>,<text>烱如明月挂天彭。看釰挑時擬斬鯨。只恐破牕風易滅。更將爐火疊灰坑。</text>
<title>博奕呼韻</title>,<text>兩將相分部伍三。六師頗似戰于甘。誰知爭道春官戲。禍起吳王煮海塩。</text>
<title>與諸益遊林湖呼韻</title>,<text>客來問汝林湖水。千古騷人閱幾何。今日文星相聚地。却添形勝十分多。</text>
<title>戲和唐詩瑤池之作</title>,<text>瑤池一罷白雲歌。八駿廵遊問幾何。千載周王來不再。十洲佳景也應多。</text>
<title>乙亥冬十月庚戌夜。魂交而見周公乘巨艑。來自荊楊。泊於合江處。面尺所。皓鬚長而茂。體甚魁偉。氣像雄渾。說道享年今千有八百。偃蹇正坐以接余。余乃以金，銀，玉各三片及文錦一段，粟米一箕。敬跪而陳于前。慇懃致意而形開。想其彷彿。心事惝怳。因口占一詩以記之。</title>,<text>分明昨夜夢周公。老髮魁顔氣像雄。瞻望停舟將幣寶。片誠千古暗相通。</text>
<title>淸虛樓。次韻。</title>,<text>翠壁依依擁廢樓。石泉靈釀斷春流。舊時征鴈驚新月。影落澄江作釣鉤。板上。有新月鴈驚彎之句。故云。</text>
<title>次蔡子雨拾橡韻 乙亥</title>,<text>空山橡栗隨狙拾。爲是西疇未穫秋。聞說上林收二斛。彩眉猶帶萬靈愁。是歲。上閔生靈。拾上林橡栗二斛。下賑廳。</text>
<title>訪李一卿</title>,<text>龍峰晴曉白雲飛。一片寒光逈襲衣。聊慰茂陵多病客。却尋來路著鞭歸。</text>
<title>暮春見盤松釣魚</title>,<text>松湖春盡綠生波。卷葉參差出水荷。垂釣夕陽非取適。就中惟喜得魚多。</text>
<title>贈鄭秀才 鍵</title>,<text>柴門秋後閉荒凉。不見黃花晩節香。適有村朋攜酒至。始知今日是重陽。</text>
<title>暮春偶吟</title>,<text>雨打殘紅散作泥。惜春仍賦送春詩。多情最是南園蝶。尙戀餘香護晩枝。</text>
<title>南山寺。雨後次韻。二首</title>,<text>臥聽山僧報曉更。夢回幽鳥喚春聲。開牕知有前宵雨。澗草庭苔翠欲生。僧語依依覺五更。壑風吹送雨餘聲。朝來試看靑山色。春意分明一夜生。</text>
<title>次徐大諫韻</title>,<text>新居幽寂逕開樵。門對靑蕪雨後郊。巾幘日高慵不著。客來休向子雲嘲。</text>
<title>咏庭梅</title>,<text>雪中香信杳無因。憔悴年來怨主人。可惜托根非爾所。杏花開後始爭春。</text>
<title>贈徐進士</title>,<text>靑衫司馬達城人。傳得家聲第一新。看取魁星添四處。卯年長占杏園春。徐家十世。四魁司馬。皆占卯年云。</text>
<title>麗末。全成安爲水州守。作蓮榭。牧隱爲記曰。異日穡也功成乞退。過斯邑。若値荷花開時。必停車上亭。以續吾比記而後去。大明天順癸未。閔孝悅爲此守。重修其樓。命名雲錦。申叔舟作記。又其後甲午春。權踶與趙克寬，權克和，金墩。俱下第南遊。到此亭。踶極言亭之佳趣曰。後之日細雨濛濛。飛雪霏霏。明月入簾。荷香滿座。當此之時。與二三子。嘯詠於斯亭之上。亦足以償今日之行矣。諸公笑曰。雨旣濛濛。雪不當霏霏。雨雪交作。月不當明。荷花又豈雪中得乎。踶無以應。其後諸公俱擢嵬科。敭歷中外。而趙克寬爲玆州府使。踶爲方伯廵到曰。荷花盛開。仍與之話夙昔而笑破。踶作序以誇之。不佞乃於甲寅夏。以史官奉命南行。留宿水縣之客舘。後五年戊午夏。又私過此地。路遇大雨。暫避于客舘之門。沾濕行裝。頓異前後。未知何時。更遂牧隱之志。而以繼權踶誇張之序耶。因次壁上薛文遇詩韻。聊遣其懷。</title>,<text>前度遊人今又至。兩邊荷柳半欹風。何時雪月重遊此。笑話池塘夙昔翁。原韻荷葉亂鳴欹枕雨。柳條輕颺捲簾風。謫來到處江山好。萬事皆從失馬翁。</text>
<title>大駕親臨。弔寅平公主。</title>,<text>花殘沁水有樓臺。玉座高臨素幙開。日暮東風龍淚落。化添疎雨洒餘哀。是日雨未故云。</text>
<title>懷友人</title>,<text>硏朱頻點伏羲書。始見心源是太虛。聊想城南岑寂處。茂陵秋雨臥相如。</text>
<title>次李一卿廣陵述懷韻</title>,<text>百濟城荒秋色來。不堪詩思客中裁。笑佗身世還多事。黃菊開時眼未開。原韵。有可料重陽逢馬上。菊花今歲莫須開之句。故云。</text>
<title>次洪南原叔範韻</title>,<text>郵亭春晩雨沾衣。送別歸來獨掩扉。遙想令公南到後。一竿間坐舊苔磯。</text>
<title>題香山</title>,<text>行裝新自妙香還。又逐春風住藥山。詩到烟霞猶滿紙。此身如在杳茫中。</text>
<title>次申堤川 孟慶 㫌閭韻</title>,<text>孝感何異蝟與魚。王申行蹟古今如。後人欲知當時事。請看雲溪壁上書。</text>
<title>次櫻桃韻</title>,<text>海上珊瑚子。蓬仙獻月宮。姮娥笑戱擲。飄散桂秋風。</text>
<title>冬至</title>,<text>斗極中宵動。天心復見初。日躔南陸御。風化北溟魚。神戰陰陽陣。雷藏顓頊墟。箇中觀物理。從古有星書。</text>
<title>贈洪叔範</title>,<text>豆浦流爲漢。終南聳似廬。中藏萬古宅。坐閱百家書。麗日宜朝暮。閒雲任卷舒。須將故人酒。相好莫相疎。</text>
<title>次鏡雲亭板上韻</title>,<text>客上高亭上。亭閑雲鏡開。池平前夜雨。花發古人栽。落日琴三疊。春風酒一盃。有情錢島柳。烟外舞低徊。</text>
<title>花巖釣魚</title>,<text>愛此溪上磯。垂竿倚落暉。絲搖魚聚餌。人靜鷺忘機。倦擲時移坐。耽看久不歸。忽驚山雨至。顚倒覔簑衣。</text>
<title>次權友 揆 韻</title>,<text>獨坐掩柴門。渾忘塵世論。洞深人不到。樵返逕猶存。遣興仍長嘯。吟詩自永言。春來聞嗑嗑。好笑幷蛙尊。</text>
<title>癸亥初夏。閔愼自京來訪定原。因與同往箕城。送別還京。</title>,<text>相逢定遠城。相送西京道。楊柳蔭初齊。薔薇花已老。驛亭沽酒盡。遠客歸情惱。分袂各東西。馬蹄迷碧草。</text>
<title>次諸友遊香山韻</title>,<text>聞說仙人宅。今成釋子菴。神檀依舊蘖。淸露灑新甘。壁立懸長瀑。天高直翠杉。知君留物色。他日復吾參。</text>
<title>魚川驛舘 八詠</title>,<text>野水分雙碧。村童課捉魚。網隨輕浪閃。鱗映晩沙虛。亂逐靑蒲外。爭收白鷺餘。入厨屢腥俎。添味勝園蔬。右前川打魚雲霽空山色。鷹隨野雉飛。影高看杳杳。鈴遠響依依。快擊秋風疾。忙飜霜葉稀。喧呼不覺暮。林外夜深歸。右越林放鷹月出爐峰外。虛明生紫烟。新光連野濶。冷影入庭圓。雲破空山靜。天高素練懸。幽棲猶曙色。驚鳥不成眠。右爐峰新月迤邐靑山麓。層巖景最奇。苔斑雲錦落。松老畫屛移。偃蹇風霜古。岹嶢氣勢危。支頤看不厭。日暮閉牕遅。右蒼峴奇巖危峰松檜欝。蒼翠及天高。秀色晴猶濕。幽禽晝自號。月懸添爽氣。風落聽波濤。歲暮排寒節。誰加剪伐勞。右絶嶺松檜遠壑晴猶濕。烟嵐積翠低。樹深濃欲滴。山晩斂還迷。靄靄藏樵逕。依依失鳥棲。眼看朝暮色。半雜嶺雲齊。右遠壑烟嵐隔岸溪流急。雷喧觸石波。雨微風便穩。幽處夜聞多。斷續松聲合。高低人語和。不成沙鷺夢。驚起向山阿。右隔岸灘聲峽裏開平野。居民散作村。桑麻疑杜曲。雞犬似桃源。舂急風前響。煙沈日暮痕。疎籬明夜火。人語入厨喧。右曠野村落</text>
<title>次統軍亭金相 錫胄 韻</title>,<text>地盡人愁路。天寒酒滿甁。限南惟巨塹。雄北只高亭。去日燕山白。來時薊樹靑。前期知有定。春夢怳然醒。</text>
<title>寓楊江時。次隣友韻。</title>,<text>客住龍門下。東風二月時。興添村舍酒。愁遣友朋詩。可惜生涯拙。堪嗟賦命奇。分明佗日事。惟有彼蒼知。</text>
<title>聽篴次韻</title>,<text>玉笛聲幽咽。江樓入夜淸。初和孤鶴唳。更奏蟄龍鳴。石裂山俱響。雲開月轉明。仙區添勝趣。渾失去留情。</text>
<title>大雷雨。次杜韻。</title>,<text>大雨飜盆注。屯雲響疊雷。疾驚天宇裂。雄轉海門回。五岳掀空拔。三垣接地來。乾坤開霽後。安否問瑤臺。</text>
<title>乙亥九九。登于勒臺。</title>,<text>暇日仙臺上。憑虛瞰綠池。水深龍臥宅。松老鶴棲枝。白酒黃花節。空山落照時。良辰足可惜。歌月醉歸遲。</text>
<title>次李秀才崇鎭韻</title>,<text>室虛生白色。庭雪洒霏霏。境僻誰尋跡。天寒獨掩扉。壑風扣竹亂。山日入雲微。靜對幽簷影。耽看宿鳥依。</text>
<title>次李秀才恒鎭韻</title>,<text>無人常獨坐。多病抱閑愁。自阻靑雲路。難登白雪樓。虛心能照物。世事莫招憂。欲採仙山藥。歸程夢裏悠。</text>
<title>偶吟</title>,<text>睡起開窻看。炊烟已報朝。日高雲正散。春動雪初消。物理知亨泰。心源見寂寥。湖山幽興在。生計付漁樵。</text>
<title>次李一卿客中秋夜述懷韻</title>,<text>倍覺霜宵永。何曾客睡成。天荒溫祖宅。月苦廣陵城。葉落忙秋響。雞寒短曉聲。孤吟展轉思。直坐到天明。</text>
<title>廢寺次韻</title>,<text>野田有廢寺。年紀遠無徵。屋老金三像。庭荒塔數層。寒天吟過客。長路禮歸僧。莫問消沈事。相傳只一燈。</text>
<title>次李一卿杜陵村韻</title>,<text>江山重涉險。休馬問前村。境僻時迷路。人稀晝掩門。草靑燒後色。沙白雨餘痕。海客題名處。殷懃共石言。</text>
<title>洛中秋懷</title>,<text>判事與通禮。官銜無等差。屢遷頻肅謝。依舊滯京華。夜久唫邊月。秋深夢裏家。自然歸計誤。頭白愧烏紗。</text>
<title>贈別姜懷德叔久</title>,<text>彭澤休官計。蹉跎竟未成。板輿纔北返。鳧舃又南征。日暮風號木。天寒雪滿程。遲遲漢水渡。誰識此離情。</text>
<title>次姜叔久韻 二首</title>,<text>故人南去後。心事着吟哦。戶響風生竹。堦平雪滿莎。絶遊非謝世。多臥類沉痾。想望雲間舃。何時更北過。歲暮城南客。思君時一哦。亂風寒折竹。深雪凍埋莎。隱几獨看化。擁琴長臥痾。心源仍寂莫。不見有人過。</text>
<title>陪大駕及中宮殿。行廟見禮。</title>,<text>聖代欽周禮。儀陳太廟前。翟衣明曉日。龍盖下春天。拜跪雍容際。精靈陟降邊。宮闈增大慶。錫福享千年。</text>
<title>次金進士訪友不遇韻</title>,<text>偶然入城市。仍訪故人棲。白岳連天雪。三淸出洞溪。來時看宿鳥。坐久聽晨雞。漫帶山陰興。沈吟鳳字題。</text>
<title>贈姜叔久</title>,<text>彭澤歸來後。文園臥病初。情懷舒未得。消息問何如。月白城南夜。花紅漢北廬。只愁徒步去。休恠故人疎。</text>
<title>次朴一和韻</title>,<text>遠上風生腋。身如化蝶莊。花濃亭苑靜。雲破海天長。草坐尋春客。廛歸販寶翁。莫非爭歲月。猶自說閒忙。</text>
<title>又次一和韻述懷</title>,<text>莫問猶龍老。誰知化鶴丁。人生眞一夢。大藥豈千齡。世事頭空白。春風草又靑。眼看時序易。吾欲醉無醒。</text>
<title>登亭有懷</title>,<text>登亭雲景好。把酒對江山。遠望靑天盡。高吟白日閑。遲遲滯京國。杳杳隔鄕關。雨後春波濶。擬將一棹還。</text>
<title>次李友鳳齡韻</title>,<text>雨後城西岸。登臨漢水春。雲烟雙闕逈。花柳萬家新。客醉淸尊酒。人喧紫陌塵。夕陽歸興發。投杖步行頻。</text>
<title>新柳</title>,<text>春色初歸柳。雨餘日覺靑。嫩絲舒岸草。新葉近池萍。吹早關山篴。攀先灞水亭。佇看濃綠處。留著語流鶯。</text>
<title>落花</title>,<text>三月春將暮。紅飛處處花。紛紛雜風雨。片片委泥沙。蛛結粘枯蘂。蝶來戀舊査。非無明歲發。惜此送年華。</text>
<title>客中詠懷</title>,<text>可笑吾身世。三春不在家。無錢誰辦酒。有眼只看花。野外春陰濶。峰西落日斜。沉吟搔白首。獨自送年華。</text>
<title>春夜述懷寄無菴</title>,<text>虛舘人愁坐。淹留歎此生。春風三月暮。夜雨一燈明。城市營何事。鄕關夢遠程。文園病司馬。或者恕余情。</text>
<title>有懷</title>,<text>曉起開窻看。春天寒雨來。碧迷雙澗柳。靑濕一庭苔。隣訪因相阻。客懷鬱未開。遙憐病司馬。岑寂事扣推。</text>
<title>贈李友鳳齡 二首</title>,<text>學古生今世。濁河救寸膠。有誰知我意。唯幸與君交。守靜將師老。養生莫問庖。唐虞思不遠。只在一盃醪。峨洋有知己。篆刻讓還膠。騷壘降幡竪。談燈促膝交。子追河上丈。卬對易中庖。世事相忘久。三杯醉濁醪。</text>
<title>送崔相赴京</title>,<text>相門復出相。宗社屬安寧。地望同孫祖。天時亦丙丁。燕歌今易水。趙壁昔秦庭。獨任勞王事。丹心激暮齡。</text>
<title>寄隣友</title>,<text>宋玉逢秋日。相如臥病時。幽懷窮處見。淡味靜中知。天朗月輝白。夜深虫語悲。却將無限思。題寄有聲詩。</text>
<title>逢秋有懷</title>,<text>秋序旣云半。郊原非昔時。菊花開尙早。蕙草日蕭衰。可惜相如病。那堪宋玉悲。靑天明月在。分照是心期。</text>
<title>秋夜有懷</title>,<text>客窻破無紙。坐久露凄淸。碧峀孤雲盡。靑天片月明。荷摧秋後色。虫咽夜深聲。不見故人面。凄然傷我情。</text>
<title>思鄕</title>,<text>今秋看又半。愁殺未歸人。遊倦成病客。官閒不救貧。烟霞遙入夢。星月起看晨。想得江湖鷺。分明笑此身。</text>
<title>贈人</title>,<text>郭南常抱甕。君莫歎無廬。時序病相促。心源淡自如。山光回日薄。鴈影入雲疎。久厭囂塵市。漁樵憶孟諸。</text>
<title>懷友人</title>,<text>積雨報新晴。微凉向暮生。靑山當戶色。流水隔林聲。不見故人面。那堪遊客情。沉吟頻悵望。郊外翠烟橫。</text>
<title>挽婦人</title>,<text>故家有遺範。淑質誕閨門。早入王孫宅。咸稱婦德尊。年齡天報欠。蘭玉慶流存。河漢相逢日。那堪見叩盆。</text>
<title>次姜叔久韻</title>,<text>遠樹生秋色。晴烟淡夕暉。客愁山寂寂。鄕夢路依依。自慰相如病。誰憐范叔衣。漫添衰鬂雪。潦倒未言歸。</text>
<title>聽新鴈有懷</title>,<text>昨夜南來鴈。一聲天地秋。萬山迷舊路。孤客起新愁。日促黃花節。霜危碧柳柔。却憐茂陵病。肺渴欲蘇不。</text>
<title>九日有懷</title>,<text>西風撼庭樹。枯葉落秋聲。可惜重陽節。偏傷遠客情。黃花霜有色。白髮雪分明。麯味無人送。醒餐夕採英。</text>
<title>山中寓興</title>,<text>春盡空山裏。行尋石逕斜。有時聞鳥語。何處見人家。樹翳將消霧。巖餘欲落花。偶然逢釋子。雲衲帶袈裟。</text>
<title>花巖亭。有作。</title>,<text>古坪幽且僻。新宇朴而工。盤谷歌韓子。靑山憶謝公。閑無嫌客至。貧不歎尊空。南極晦星彩。千秋九鶴中。</text>
<title>癸卯初冬。上京卽還。</title>,<text>寒鍾催動曉天虛。十月行人軔發初。何事遠來何事去。有時長嘯有時歔。雪埋雉岳蹲豪隼。氷合龍津凍大魚。偶與友朋逢又別。平原立馬故躕躇。</text>
<title>戊申冬。拜呈尤齋函丈。</title>,<text>都門行色正遲遲。回首乾坤有所思。東海波濤今可蹈。中原消息杳難期。欷歔漫洒傷時淚。慷慨仍成惜別詩。日暮溪山氷雪盛。悠悠南北欲何之。</text>
<title>客中偶吟</title>,<text>城南遠客苦思歸。虛舘無人獨掩扉。三夜離懷愁黯黯。萬山鄕路夢依依。天高北極星辰影。人坐西菴雪月輝。心事卽今無著處。有時長嘯有時欷。</text>
<title>淸風鳳崗書院奉安時。呈席上。</title>,<text>石鳳低飛抱院基。覽輝留待幾多時。逢迎千里諸儒會。崇奉三賢一姓祠。水出丹丘添作醴。山明錦繡逈連岐。朝陽彩霧呈祥處。盛事仍看揖讓儀。</text>
<title>李士直溪堂宴後口占</title>,<text>宴罷池塘散醉賓。主人臨別更留人。天時正屬三三節。雲物因看日日新。芳草已生郊外色。好花將放澗邊春。深情暗發談諧外。却把離盃又一廵。</text>
<title>在廣陵時。次林兄 礬 韻。</title>,<text>家鄕消息到來稀。怊悵離居獨掩扉。春日廣陵雖信美。暮年湖水是歸依。非關紫陌將縈紱。有計靑山定拂衣。千里回看舊氷雪。採時猶早首陽薇。</text>
<title>甲寅秋。呈尤齋行軒。</title>,<text>西郊秋日動行㫌。不耐河橋未送情。自愧微官營薄祿。已多高義决歸程。天時有意黃花晩。世事無端白髮生。遠慰佳辰風雨夕。一壺聊表滿腔誠。</text>
<title>己未春。余在廣陵村舍。時閔相老峰兄弟。謫于兩南。前日所寓草堂。在十許里。無人看護。趙令公 世煥 適來其處。作七言律。以記所思。權友 揆 次其韻。來示余。因問計活。袖菜種若干以贈。余亦步韻答之。</title>,<text>山下孤村犬吠門。客來終日共談論。生涯問我家中有。心事看君句裏存。後圃初傅樊子學。西疇兼作許行言。仍懷湖嶺春天遠。夜夜分明夢至尊。</text>
<title>百祥樓有吟</title>,<text>轅門吹角動邊城。薩水寒風急暮聲。樓逈百祥關月近。境連三懸野雲平。靑春舊習渾如夢。白首新粧揔不情。公務屛餘淸嘯發。故園歸計恐難成。</text>
<title>淸霜閣。次李兵相世華韻。</title>,<text>新賀將軍武庫成。望中飛閣矗層楹。非關勝槩超塵界。爲是籌謨鎭塞城。霜拂釰花驚白髮。日高旗影照丹誠。回看殺氣連幽朔。欲挽長江淨洗兵。</text>
<title>望京樓。次李兵相韻。</title>,<text>望京臺上棨戟臨。望京臺下江千尋。美人姸姸隔雲末。長安杳杳愁人心。覊魂遠逐朝宗水。客夢長依戀越禽。向日誠兼淸塞志。首回幽朔對秋陰。</text>
<title>魯陵次韻</title>,<text>靑山隱隱水悠悠。客子初尋帝子洲。湘浦夜深瑤瑟怨。錦城春盡杜鵑愁。凄凉往事雲千載。寂莫荒陵土一丘。梅竹觀風何處是。馬嘶無跡洞天幽。</text>
<title>客堂秋思</title>,<text>萍蓬身世寄咸城。不耐窮秋病客情。風葉漸疎霜後色。雨林偏緊夜深聲。愁多直到靑燈盡。吟苦還驚白髮生。遙想義湖湖上月。影和松桂照分明。</text>
<title>上林早秋</title>,<text>閶闔秋聲起上林。斗邊華盖報西臨。蟬歌亂咽祥暉晩。螢焰繁飛禁漏深。雲表露盤初瀉玉。苑中仙橘欲添金。時當殿角新凉入。想望楓宸惕若心。</text>
<title>偶唫</title>,<text>謾將身世閱間忙。驚却靑銅兩鬂霜。富貴豈知他日事。歡娛空憶少年塲。日長碁局商山裏。風晩漁竿渭水陽。心膽不隨年貌變。紫芝歌罷說鷹揚。</text>
<title>南相赴京別章 時以採蔘罰金</title>,<text>驅馳王事又今年。相國勤勞任獨賢。邊邑爭桑終啓釁。間途懷璧孰歸全。欷歔每說看羊武。慷慨仍思蹈海連。專對必須無辱命。出疆惟在好周旋。</text>
<title>次丹陽鳳棲亭板上韻</title>,<text>遠想金天鳥紀官。楚狂歌罷客登欄。空庭秋老棲梧葉。古砌風侵啄玉竿。霞暎赤城山色晩。露添丹穴水聲寒。誰知彩羽回翔處。只見江鴻影漸干。</text>
<title>送別金秀才綸還嶺南</title>,<text>自從春府爲明府。慣見趍庭彩服新。雙袖風生成白首。羨君才格屬靑春。誰知湖外交遊客。遽作山南遠別人。可惜文園常抱病。戒之唯在太勞神。</text>
<title>西江月 辛未夏。與李一卿聚學徒較藝。以曾照吳王宮裏人爲題。仍戱作。</title>,<text>蘇臺行樂片時春。淮月千年一㨾新。追憶舞筵明艶態。更憐行襪閃香塵。鏡添淸瑩調粧穩。簾透玲瓏破夢頻。想得五湖流照影。姮娥應笑舊宮人。</text>
<title>四君子詩 幷序</title>,<text>物固有殊類而相感者。松竹梅菊四君子是已。惟彼植物。無與吾人。而特以君子稱之者奚。天高地下。萬物散殊。而在冬夏獨也靑靑者。豈非松與竹乎。方其風雷吹動。雨露濡潤之日。稠枝密葉。與凡木同茂而小無特操。泊乎嚴霜灑野。厚雪藏壑之後。郊原晩色。只是蒼翠之亭亭。則歲寒後凋之姿。非君子無與比矣。至如梅也菊也。帶雪淸香。先吐於百花未敷之前。傲霜寒枝。獨保於衆卉旣謝之後。幽姿雅趣。與志士相近。則並與松竹而稱之者。不亦宜乎。感彼四者。顧名思義。雖云植物。可以爲君子伴矣。古人取比。其味有深。而今日詠歎。亦或有待而然耶。年契李進士 守▦ 甫。寄跡丘園。寓懷推敲。殆將以詩而窮於人。以窮而工於詩者也。感興沉吟之際。乃以四君子爲題。賦詩各一首。韻用李靑蓮送賀監律以蔽之。盖欲售其工而遣其趣也。始袖其藁。往示尹士 渷。尹士亦工於詩而窮於人者也。各次其律。而三加其首。紐而佩之。含笑而來示予。間或誦前韻而幷傳之。其意竊自試於人。而又欲試人矣。予感二子之感於四子。亦自步韻以述其懷。自慚鳩拙。本於性情。感慨凄苦之語。自然形露於遣辭之間。雖不敢企蘄其工。而亦可謂窮者之詩也。編苫織綵。業旣不類。各言其志。庸何傷乎。嗚呼。君子之趣。固非一二矣。有窮居林壑而獨守高潔者。有志切君民而效盡忠貞者。不幸而遇板蕩之時。則扶綱常。守節義。與百世流芳者。亦或有之。擧皆君子難能之事也。惟彼松之孤直。竹之堅貞。梅之皎潔。菊之馨香。適與君子者相類。而物我無間。不有君子。斯焉取斯。君子之道四。吾未能一焉。山間朝暮。對之顔厚。物中最靈。反不如物乎。君子之操不遠。在彼柯則。天寒歲暮。與爾同歸。則人皆可以爲君子矣。吁。蒼松翠竹白梅黃菊。各賦其性。皆倚一偏而取其所長。猶得謂之君子。况合四德而爲我有。則豈非君子中之君子乎。君子見孤直之節堅貞之操。思所以盡其操節。見皎潔之性馨香之德。思所以修其德性。貧賤而不能撓。富貴而不能淫。威武而不能屈。然後可謂士君子能事畢矣。感物推人。聊以綴辭。欲達窮者之意。而兼勖工詩之人云爾。慘裂龍鱗赤甲衣。蒼髯偃蹇奪玄機。藤蘿根下蛟螭蟄。風雨枝頭霹靂歸。霜後春容簷外晩。月中寒韻枕邊微。淸蔭自是祥鸞宿。驚起棲鴉四散飛。右松琅玕淸露落人衣。坐愛亭亭拔俗機。月下秋聲三夏起。雨中春色四時歸。寒排御史霜威凜。貞染湘妃怨淚微。可斫千尋如作箒。日邊將掃蔽雲飛。右竹雲霧將成上帝衣。天風吹裂下星機。淸香遠向羅浮散。春色先從庾嶺歸。蘂嫩晴窻詩興早。白生虛室世塵微。閑中自保西湖趣。休遣江城笛裏飛。右梅翠盖低垂金縷衣。花之隱逸託虛機。騷人澤畔行吟掇。醉客頭邊滿揷歸。霜冷日華疎影晩。月晴風露暗香微。秋深三逕荒猶在。絶勝楓林錦葉飛。右菊</text>
<title>寓楊江時。次隣友韻。二首</title>,<text>少年追逐洛陽豪。處處笙歌不待招。蒙辱幾煩妻視舌。覔疵頻歎俗吹毛。寓居羊浦村庄僻。閑對龍門岳勢高。幸賴隣翁詩上語。似醺醇酒興陶陶。林湖昨夜夢中還。曉起靑山柱笏看。雉岳雲深鄕路遠。龍門春早客窻寒。淸尊興斷情猶惱。白雪調高和亦難。仍羡北隣閑占處。別區遙隔世人間。</text>
<title>辛丑秋。訪白蓮寺詩僧不遇。</title>,<text>遠峀蒼茫西日沈。一聲雷雨滿空林。客來蕭寺疎鍾響。僧去雲梯落葉深。紺宇只看留佛像。石樓誰與話禪心。階前霜菊荒猶在。三嗅馨香費短吟。</text>
<title>遊南山寺次韻</title>,<text>兩三騷客倚禪樓。雪裏風光取次收。湖外長堤連野濶。檻前奇峀及天浮。寒厨夜永聞僧話。古壁燈殘暎佛頭。淸磬一聲塵慮散。羨佗雲衲本無愁。</text>
<title>四月八日。寄淸風使君。</title>,<text>林湖春盡浩烟波。晩起漁舟扣枻歌。汀柳拂靑風色暗。渚菱抽碧雨聲多。探花遣興吾儕事。有月無人此夕何。寒碧樓中對燈處。想看閒坐費吟哦。</text>
<title>梨花亭次韻</title>,<text>梨花開落小溪濱。領得長年洞裏春。偶占別區仍結社。偏憐老樹亦留人。淡烟疎月相宜影。虛檻晴窻自在身。永使谷塵都不染。酒香添味却忘貧。</text>
<title>碧樓次韻 三首</title>,<text>樓前古木夕烟疎。把酒登臨興有餘。春動長江氷拆後。天開遠峀月生初。仙歌響奏牽詩句。衙鼓聲殘捲簿書。野艾薦盤香襲鼻。理竿休向石灘漁。山郭煙沉月色疎。倚樓長笛數聲餘。風前瘦鶴驚眠後。雪裏寒梅破萼初。紫綬銅章今太守。星冠玉佩舊中書。春生琴閣閑無事。興入淸江短棹漁。簾櫳朝日影和疎。正是江樓醉夢餘。遠峀晴浮雲捲處。春波寒漲雪消初。梅明歌席涵尊酒。鶴戲琴軒伴案書。待得使君投紱去。共隨烟渚一竿漁。</text>
<title>義林湖次韻</title>,<text>攜筇晩入境無何。歎我疎慵獵獵荷。雲日掩紅光自透。水天涵碧影相磨。須知此夕論文細。猶勝前宵得月多。魚浪鷺沙看更好。爲君操筆一吟哦。原韵。有魚跳細浪。鷺宿淸沙之句。</text>
<title>送禹公遠赴任草溪</title>,<text>大弓長箭立身初。功業何論記姓書。紫綬恩添新雨露。綵衣榮動舊鄕閭。十年京洛潛郞署。明日湖山奠邑居。鳥嶺橫天氷雪盛。行行且愼使君車。</text>
<title>草溪郡舍。留別禹公遠。</title>,<text>三年暌濶一旬歡。顔面猶疑夢裏看。攜手莫言歸去好。臨岐渾覺別離難。西關曉月雲山逈。東洛新春雪水寒。尊酒他鄕無限恨。暫時廻首駐征鞍。</text>
<title>寧越濯錦江</title>,<text>濯錦淸江繞釰門。悠悠一帶影氳氛。天孫織擲星機石。神女裁縫楚峽雲。紅泛落花波似染。綠添寒雨水成紋。若耶溪上嬋媢色。紗浣餘流渾不分。</text>
<title>刀山</title>,<text>尖峰上出白雲端。天削芙蓉紫氣寒。光射斗墟驚列缺。影橫蛟窟擘波瀾。佳人離恨膓堪斷。壯士雄懷手自彈。秀色千年如攬結。遠憑關塞斬樓蘭。</text>
<title>次蔡伯瑞韻 二首</title>,<text>默數平生旣往尤。儻來名利肯營求。形枯楚澤三年放。心切龍門四海憂。天上片雲京國暮。夢中明月故山秋。何當萬里長風破。穩向淸江一葉浮。學道年來欲寡尤。更於時事有何求。無將慍色形三黜。不耐覊懷集百憂。遙想故人顔對月。每吟佳句字生秋。何時共做龍門會。說破功名揔是浮。</text>
<title>落水菴。次李說卿韻留別。四首</title>,<text>平林漠漠鳥歸棲。正是前山落日西。禪閣風淸碁局靜。洞天雲暗佛燈迷。親朋心事椉閒討。客子詩篇和睡題。征馬欲行情不極。紫葵花下更提攜。花宮禪榻昔同棲。告別歸來日幾西。塵沒弊廬書帙散。草深幽逕夢魂迷。高情屢向閒中問。佳句頻看紙上題。人事自然多阻隔。不知何日手重攜。半世萍蹤不定棲。一茅新結廣陵西。山雲送雨窻猶濕。磵樹成陰路欲迷。懷抱每因長嘯遣。友朋時寄尺書題。幽居自幸芳隣近。强擬天晴一杖攜。身世悠悠別故棲。偶然來住板橋西。溪山縱幸芳隣近。江樹其如故國迷。形神已類籠中蟄。詩律猶留篋裏題。心事卽今無著處。一壺思與共君攜。</text>
<title>春日偶吟</title>,<text>年來無事出門遲。偶逐東風杖一移。芳草自生幽澗雨。好花爭發滿園枝。深林雀噪蛇吹毒。古澤魚遊鷺下絲。觀物沉吟延佇久。半天春日欲斜時。</text>
<title>砥平道中。別徐伯興向原城。</title>,<text>大壑風生松檜立。不堪飛鳥惜離群。催鞭縱幸鄕山近。摻手其如客路分。雉岳天低連積雪。龍門日落見歸雲。懸知此後江南北。君戀吾時我戀君。</text>
<title>寄通川權使君 舜善</title>,<text>滄海浮天地盡頭。使君閑向此中留。扶桑曉出蔥瓏日。叢石春飛歷亂鷗。路隔仙凡勞遠想。歲飜新舊疊離愁。玉漿瓊液如分飮。萬二千峰羽化遊。</text>
<title>送禹公遠之龍川府詩 幷序</title>,<text>三年若夢。一別雲中。千里恩。再出關外。去來知雪山之輕重。悲歡問家室之蒼茫。北堂萱枯。忍說當時之事。南州春老。難堪此日之情。日暮鄕關。望白雲兮何處。天寒沙磧。橫素戈而將行。城郭人民。接龍灣之雄鎭。山河風土。過樂浪之舊都。于時素月登弦。玄冥按節。風寒曉渡。使君之征馬催嘶。雪滿長程。都護之鐵衣難著。離亭晩而少懽樂。歲律暮而多感傷。杜工部之壯遊。跡阻鳳闕。李義山之廻夢。塵滿鴛機。擊釰高歌。惟以悲哀爲主。把酒相別。揔是慇懃之懷。關路將窮。那無一言之贈。河橋漸遠。聊成四韻之詩。關西都護古龍州。淸北雄藩地盡頭。白雪黃雲迷遠戍。層城畫角壯邊籌。使君三載重臨塞。過客今朝獨倚樓。欲說家鄕懷抱惡。沾襟匪是爲離愁。</text>
<title>李士直壽宴詩 幷序</title>,<text>述夫八千歲爲春。上古有大春之語。九五福曰壽。後世罕喬松之儔。然則人生百年盡其壽。不足多也。德卲八秩極其歡。豈非榮乎。是以俎豆珍羞。禮重養老之典。庖厨甘旨。孝多事親之方。况復覽揆之辰有期。承順之道各異。春秋相代。必有惜年之悲。日月攸同。詎無當時之樂。故知慈孫孝子。當喜懼於親年。令節佳辰。極娛遊於暇日。斯爲美矣。可不稱焉。主人派連璿源。身居鄕曲。祖子孫三世。占形勝於溪山。壽富貴多男。期緖業於今古。傳家見出天之孝。奉老存愛日之誠。報三春之餘輝。終始不惰。有一樂於君子。父母俱存。溫凊之禮無愆。心志之養已極。凡諸奉承之道。每以慰悅爲心。迫西山之馳暉。此日可惜。回北堂之初度。維暮之春。屬玆浴芳之辰。遽思開筵之擧。更迭相侍。滿堂之親朋盡歡。休暇逢迎。數郡之少長咸集。閒亭敞豁。車馬闐聲。大幕高褰。烟霞動色。是日也春風浩浩。麗日遲遲。溪花早而古峽深。芳草生而長郊晩。酒進樂作。風光助東陸之和。天朗氣淸。星躔動南極之影。主人於是。傾北斗詠南山。呈彩舞於尊前。薦仙桃於席上。龜齡鶴筭。添寶壽而聯綿。白髮蒼顔。醉春光而煕皥。諧三日賓主之樂。成一家父子之榮。其爲志也可嘉。其爲事也可貴。爲人子止於孝。孰無觀感之心。君兄弟不可當。永作瞻聆之美。客一介賤士。半世交情。親老家貧。奉甘毳之無路。心存計拙。須富貴而何時。幸賴知己之恩。得預赴酉之列。相如末至。敢望客右之居。主人仍留。更滅堂上之燭。觀孝思之維則。舞之蹈之。撫身名而自歎。今夕何夕。所祈桑楡不老。若木長春。玉斝金尊。祝遐齡而何極。每年今日。傳勝事於無窮。恭疏短簡之章。用替侑觴之曲。八旬初度與春廻。好向東風壽席開。歌奏高岡賓主樂。舞呈彩服管絃催。北堂春色排雲幕。南極星輝閃玉盃。欲把柔毫題勝事。腐儒慙却長卿才。</text>
<title>次李一卿慰尹益山謫居韻</title>,<text>明時淪謫足堪嗟。吟苦偏驚鬂雪加。千里月懸覊客夢。一年春動異鄕花。元來榮落隨吾分。莫把升沉問數家。欲效滄浪漁父笑。江潭迢遞楚雲斜。</text>
<title>次淸溪先生詠松韻</title>,<text>落落孤松錯盤根。蒼崖斷壁獨無群。虬骨朽老蒼苔色。龍鱗脫落雨露痕。篩月翠影迷曉檻。拂雲寒聲響柴門。鸞鳴鶴棲年幾度。鬼哭深林夜夜聞。</text>
<title>崔令公宴席。次韻。</title>,<text>八耋人間古亦稀。慶杯春泛壽星輝。榮隆樞府頒恩秩。喜極菜斑作舞衣。盤薦露桃霞色爛。鼎調文火藥烟微。願添龜鶴無疆筭。若木長留西日飛。</text>
<title>次韻 四首</title>,<text>天街風露正凄凄。睡覺松窻翠靄迷。穿壑曉鍾疎遠響。弄簷春鳥碎晴啼。新茶早試吹爐火。宿醉初醒覔椀虀。寒日欲昇雲乍裂。映山紅暈上榱題。右曉日高猶繫灞橋驢。山靜人閑臥草廬。梅塢雪枝晴影重。竹園風葉淡陰梳。閑斟遣興忘憂酒。倦看含丹照白書。幽寢自甘同宰我。獨醒元不慕三閭。右晝平林漠漠暮烟微。極浦遙岑帶落暉。荒野牛羊爭下括。遠天霞共齊飛。聞鍾釋子穿雲去。罷釣漁翁近夜歸。村犬吠山將虎過。急呼童僕閉荊扉。右夕中天月色暎園林。山郭寥寥萬籟沉。燈帶竹風吹影滅。鶴沾松露叫更深。丹臺火運調神鼎。白石歌殘擁短衾。直待雞鳴仍不寐。墊巾猶揷鬂邊簪。右夜</text>
<title>送元慶州之任</title>,<text>雙旙五馬過湖城。前後天恩到處榮。椉鶴一年遷北刺。聽雞他夜賦南征。山川剩借新春色。絃管猶留故國聲。千載孤雲歸去後。古壇僊跡月分明。</text>
<title>于勒臺呼韻</title>,<text>林湖東畔古仙臺。載酒春風客上來。層壑煙霞高下鎖。晩堤桃李淺深開。天光倒漾凌波棹。松影和疎飮月盃。遼鶴千年猶未返。莫敎流水出山催。</text>
<title>海州夷齊廟次韻 三首</title>,<text>山在天東賓日寅。幾時來隱採薇人。辭周倘或隨箕子。辦事還多異棘津。遺廟畫樑懸日月。半空晴峀想精神。元來避地無生死。孤竹城南亦海濱。玄禽六百歲終寅。何處歸來避地人。蝶域東臨山有蕨。鳳岐西隔海無津。風淸孤竹仍名舘。雲擁群巒尙護神。路繞古祠南畔去。白蘋靑藻滿江濱。自從斯世始生寅。淸似夷齊有幾人。殷蕨尙餘箕子國。周戈永隔孟河津。丹靑古廟瞻雙節。風雨空山護百神。追憶當年同避地。海濱何似渭川濱。原韻不銅殷柱可同寅。避地寧隨釣渭人。北海相連辭粟土。西山自隔渡師津。春崖薇蕨空留躅。遺廟丹靑倘有神。猶與太師同一域。兩魂應訪浿河濱。</text>
<title>種梅化杏。次韻。有人得梅宲於嶺東。種之成叢。余移栽數年。及見開花。乃杏也。凡梅實三易種。則化爲杏𡬾云。李一卿戱而作詩。以示余。余仍步韻。○六首。</title>,<text>梅春消息問靑童。報道氷魂幻一叢。烟外疎枝依舊亞。雨餘濃蘂有新紅。文君酒艶流香滿。漢女珠沉採月空。自是花神三換骨。證它金粟後身同。頻揩病目促呼童。辛苦栽移庾嶺叢。雪砌報遲開淡素。雨簷驚看吐嫣紅。香飄古寺門前落。影入羗兒笛裏空。遠志出山爲小草。笑佗心異皃還同。誰料花神作幻童。枉敎生意換靑叢。栽思白雪聞香遠。開漸殘霞借艶紅。春暮野亭晴影亂。臘廻仙圃月枝空。還嫌淮橘終成枳。欲向公孫辨異同。多事天翁役玉童。化機潛弄庾園叢。香收殘臘婆娑影。色借深春爛熳紅。雲倚日邊栽處晩。雪尋橋上咏來空。無情花卉君休說。從古人心亦不同。不謂花村指牧童。謾誇梅塢植春叢。誰招澤畔三閭怨。轉作墻頭半里紅。疎雨晩霞濃艶在。曉風殘雪冷魂空。灞橋詩興蘇仙飮。氣味千秋訝許同。金鼎丹胎骨換童。巧憑靈幻試花叢。還嫌玉質氷添素。乍染臙脂錦作紅。月頰依然生酒暈。風香猶自媚春空。休誇酸味調羹手。夫子壇邊與爾同。原韻赤墳新築土毛童。移得羅浮雨後叢。開臘佇看烟外淡。倚雲飜作日邊紅。春憐曲檻韶華晩。月恨寒枝雪影空。蘭蕙化蕭聞屈子。楚江湖岸古今同。</text>
<title>又步前韻。詠白杜鵑花。三首</title>,<text>鵑花哀怨起巴童。千古猶餘未染叢。玉壘天連雲暎素。錦江波遠淚收紅。梅殘夜蘂氷魂妬。蝶趁春枝粉翅空。一樹茅簷烟雨外。滿山桃李揔雷同。花蘂何年化玉童。魂遊萬里隔蚕叢。香心暗寄春枝嫩。素質寧舍怨血紅。神女夢醒雲葉散。月娥窺罷曉窻空。世間無處光輝比。梅雪開時恨不同。東風昨夜弄神童。開盡千山錦繡叢。何處得來天下白。此花非出蜀中紅。添香雪艶朝暾暈。啼血春痕曉月空。藏鹿門蹤無世累。暮年花與較相同。</text>
<title>讀易口號</title>,<text>硏朱時點伏羲書。高視乾坤闔闢初。河上龍圖空顯晦。域中天月幾圓虛。心傳魯革三編絶。道在秦坑一火餘。玄鑰鎖深年又晩。客嘲時聞子雲居。</text>
<title>贈菊菴主人</title>,<text>四山圍野一川虛。高柳長松入檻疎。幽逕吠厖驚俗客。晩沙眠鷺夢游魚。犂翻壠草朝暾影。衣濕原蔬暮雨餘。籬下更栽元亮菊。泛英時酌葛巾釃。</text>
<title>送金密陽之任</title>,<text>翩翩皁盖動新年。酒重宣城送別筵。湖月一竿留餉我。嶺雲雙舃望登仙。江山最說南州勝。風俗饒聞郭老傳。東閣官梅春可折。倘分烱亞雪枝姸。</text>
<title>景荀堂次韻</title>,<text>望包陵卵化潛淵。添一蒼龍七宿天。鱗角早時藏窟宅。霧雲佗日噴山川。舊傅陽里賢人聚。新占星墟德曜懸。置膝又看文若在。九門層級路通僊。</text>
<title>次李注書彈琴臺韻</title>,<text>聞君曾上古仙臺。鶴背詩情月一杯。白塔影孤平野濶。靑山勢斷大江回。星看北極三天遠。秋屬中原八月來。唱雪調高人寡和。世間誰識郢中才。</text>
<title>紙鳶</title>,<text>長風吹送紙鳶飛。千尺絲頭一點微。片雪細看殘日薄。孤雲杳指遠天歸。影棲高樹稱除祓。書出重城望解圍。留作世間童子戲。萬家春巷集烏衣。</text>
<title>元月十五日望月</title>,<text>紫氣金光大鏡盤。長風吹送白雲端。一年天上今宵最。萬古人間此日看。練影爽添平野濶。祥輝高逬遠峰寒。誰知老洫還多事。占歲豐凶望一竿。</text>
<title>盆竹次韻</title>,<text>聞君種竹已多君。看竹君家勝所聞。根壤定從淇水岸。叢陰猶帶楚山雲。輕飊幽枕聲聲瘦。疎影晴窻葉葉分。最愛歲寒靑自保。雪中孤節上苔紋。</text>
<title>烏石次韻 石在風吹里。因爲村名。</title>,<text>玄精磅礴鎭郊村。涅背苔荒鬼護根。雪裏分明看正色。霧中冥昧失全痕。出林暗虎當塗畔。蟠屈驪龍夢海濆。鰲未戴山猶不轉。萬人瞻仰自然尊。</text>
<title>次李一卿城西友家夜話韻</title>,<text>旋飊吹散雪雲輕。列宿天開報夜晴。千里信書雙峽遠。萬家燈燭一時明。淸談亹亹寒生榻。更漏遲遲月上城。誰料長卿倦遊久。獨扶衰病滯秦京。</text>
<title>次唐律塞外之作</title>,<text>千群胡騎北風驕。天赤狼山獵火燒。塵昏朔野驅靑兕。箭沒寒雲落皁雕。邊烽日下飛傳漢。戍海城頭望隔遼。蠢爾左賢休近塞。將壇金甲是嫖姚。</text>
<title>晉山姜秀士 宰武 以孝行文章稱鄕里。屢擧不中。齎志而歿。邑人惜之。以其實謄于狀。呈縣報營。至于再三。且其孤 泰煥 哀叫天閽。竟習宸聰。乃於乙亥秋。褒贈水部郞。人亡十年。天道始回。哀榮已極。感結幽明。厥家乃於焚黃日。設小酌以謝鄕隣。余於亡人。曾許知己。兼有戚誼。忝居末至。追愴疇昔。酒三行。與其兄 宰一 握手零淚而罷。歸寫短律。以寓相感之情云爾。</title>,<text>誠孝文章世共知。報施猶恨十年遲。使君地主能吹奬。今日天恩倍感悲。光照夜臺郞應宿。慶回陽月客酬巵。望中如有歸來𩲸。歷歷湖山似舊時。一本。望中作招招。</text>
<title>乙亥暮春。遊林湖作。</title>,<text>浩浩鱗波漲綠池。鏡中山影倒參差。風花亂落春深杏。烟柳低垂雨後絲。幽渚棹輕鷗泛穩。古壇松老鶴回遲。紫蕭聲轉金盃滿。縣路東西醉不知。</text>
<title>彌勒堂次韻</title>,<text>嵐翠浮空嶽勢高。仰天舒嘯一登臯。林僧本自嫌塵俗。山鳥何曾識羽旄。蓬海客留題石字。武陵春泄挾津桃。溪風晩起松聲合。爽氣時添十里濤。</text>
<title>次崔平叔江亭韻</title>,<text>婆娑江水碧樓樓。卜築淹留隱者流。廣漢以東初勝賞。孤雲之後復歸休。靑莎白石無邊興。明月淸風不盡秋。自是名區餘宿債。好將詩酒及時酬。</text>
<title>次蔡子雨述懷韻</title>,<text>西山採蕨想神農。東海乘桴孰與從。門掩十年閒寂寂。檻圍千嶂翠重重。慣看虧滿湖邊月。兼愛風霜歲暮松。萬事已成黃髮老。共傷天地帶秋容。</text>
<title>雨中觀鯨闘。次韻。</title>,<text>狂風吹雨注東溟。較勢鯨鯢出闘獰。怒鬣蔽天昏日月。驚濤振壑疊雷霆。氣衝蠻舶危檣脫。血漲鮫宮毒霧腥。欲斬脩鱗抽劍匣。眼中徐島小如萍。</text>
<title>讀黃庭內景。次韻。</title>,<text>瑤壇淸磬曉雲間。案上仙經碧篆寒。傳得老君心內敎。靜垂華髮燭前閑。白生虛室天香襲。春滿靈臺玉露漙。寶字莫愁聲一誤。謫來猶得駐朱顔。</text>
<title>古木次韻</title>,<text>古木巃嵸藤蔓斜。假成蒼翠老煙霞。枯枝亂上天晴蟻。病穴時窺雀噪蛇。無月暝林傳鬼火。幾時滄海泛僊槎。年年春信憑蛛網。巧著飛來客樹花。</text>
<title>次讀宋史韻</title>,<text>陳橋肇創帝王基。誰料天津有子䂓。天下安危丞相計。燭前傳受鬼神知。風霜塞北君臣隔。顚倒江南社稷移。崖海日沉昏宇宙。汴京松栢雨絲絲。</text>
<title>次彈琴臺韻 二首</title>,<text>幾多騷客詠江楓。千古臺荒浥露叢。碁石尙完苔濕月。仙琴猶奏壑生風。烟橫驛路蒼茫樹。星散漁燈歷亂蓬。欲向河宮探往跡。隔林人語水聲中。琴仙遺跡一筇探。臺下長江色勝藍。空有白雲留舊壑。更無靑壁結新菴。烟開廣野荒圍四。天近危峰翠聳三。吟到晩沙鷗鷺夢。不堪華髮鬂邊慚。</text>
<title>次李一卿步唐律韻</title>,<text>瓜蔓疎籬草沒陂。雨餘簷角濕蛛絲。家貧白首窮經日。門掩靑山欲暮時。新澗水喧魚上急。舊巢松老鶴回遲。文園各抱相如病。湖上垂竿亦未期。</text>
<title>八陣圖次韻</title>,<text>傅得神謀與鬼符。陣開魚腹運奇圖。胸藏天地經綸計。掌握風雲變化模。半夜星文亡五丈。八門金甲散千夫。精忠不轉江流石。遺恨劉郞託一孤。</text>
<title>次寒碧樓板上韻</title>,<text>信美江山若有靈。百年愁醉到來醒。澄波漾綠開新鏡。翠壁含丹列畫屛。秋葉亂成高枕雨。曉星疎學隔林螢。沈吟遠送憑欄目。度壑閑雲影滿庭。</text>
<title>虎頭枕次韻</title>,<text>雙顱曾費幾明賖。留作人家老物華。金眼轉疑耽犬吠。雪牙森似起倀歌。妖精辟易餘威壯。猛士摩挲賈勇多。知有將軍應射額。恐敎莊蝶散南柯。</text>
<title>和次李一卿韻</title>,<text>細路依迷夜未諳。忽聞筇響落溪巖。辛勤湖岸幽閑客。來訪夷門昔老監。厖吠竹風淸雜戶。鶴飜松露翠沾衫。懸燈語樂更深後。呼酒兼將少長咸。</text>
<title>酒泉縣次韻</title>,<text>獵獵西風袖裏生。客來虛舘閴無迎。江山底處藏靈醁。城郭千年記舊名。層峀白雲歸遠色。晩林黃葉落秋聲。寒波似惜仙區別。流向前灘咽咽鳴。</text>
<title>次移臘梅韻</title>,<text>陽氣初隨地底雷。忽看氷萼動春懷。空山寂寞埋査雪。殘照荒凉上蔕埃。物理自然時暮遇。天心留待壤新培。移來尙慮孤根損。分付兒童護綠苔。</text>
<title>次失鶴韻</title>,<text>叫斷秋風萬里天。影盤山海渺茫邊。翻雲雪翮歸丹壑。刷月霜毛想白蓮。華表幾年留一語。碧城何處駕群僊。遐心不管人間夢。好向瑤臺舞彩筵。</text>
<title>次忠州樓軒韻</title>,<text>中原佳麗一雄州。開府何年鎭上游。回大兩江藏萬室。列高千嶂擁層樓。帆歸浦店波聲小。仙去琴臺樹色秋。回望長安西日下。美人天遠暮雲愁。</text>
<title>癸酉守歲。次孟浩然除夕韻。二首</title>,<text>道序驚心白髮催。若爲重挽去年回。嫌看臘盡梅査雪。惡報春飛玉管灰。推枕細聞傳刻漏。擁爐頻把遣愁杯。從玆說到吾生世。癸酉今宵不再來。添燈直到曉籌催。爲惜年光逝不回。筭老無眠時撫枕。關心有事只書灰。誰家素軫鳴寒杵。幾處華堂勸凸盃。稚子未諳人世促。尙遲明日報春來。</text>
<title>乙亥元日</title>,<text>晨正農 一作房 祥斗建寅。日躔營室報佳辰。渾忘前夜人嫌老。却喜今朝歲換新。栢葉尙舍天臘味。桃符初帖漢宮春。夢淸長樂鍾聲曉。拜賀千官繞紫宸。</text>
<title>人日</title>,<text>桂𩲸將弦吐半輪。漢宮遺俗選芳辰。葭灰管動三陽律。瑞葉莖添七日人。濃襲臘香椒頌味。艶裁金縷勝呈身。正逢朝野歡娛夕。雲雨天開四海春。是日雨雪</text>
<title>立春 二首</title>,<text>蒼神人面號句芒。淸曉乘龍下大荒。天地戶開新氣色。海山春動藹祥禎。千年寶帖排雙闕。萬國生靈仰太陽。晝刻添三風解凍。舊時幽蟄盡蹌蹌。昨夜鮫氷千片斷。明朝太史報春歸。靑陽暗逐梅梢動。佳氣潛隨玉管飛。萬戶千門排瑞帖。高天大地遍祥輝。吟成梁甫人何在。莫恨東風雨露稀。</text>
<title>次獨木橋韻</title>,<text>憑將獨木駕溪潯。揭厲何須量淺深。輕履累行蒼蘚滑。危冠頻整亂飊侵。看忙沙渚閑眠鷺。聽急氷灘咽韻琴。踡跼過來舒一嘯。坦途弦直出平林。</text>
<title>盆梔呼韻</title>,<text>孤根移自海山陽。寸地藏春漸看長。稠葉碧新栽後色。垂珍朱老嗅餘香。不嫌窻外梅査雪。猶傲庭陰竹塢霜。知汝湖城非土性。歲寒留護數椽堂。</text>
<title>次新鴈韻</title>,<text>寥廓秋空萬里開。側行驚陣叫霜回。謀梁野外千群下。傳信江南八月來。孤影暮山雲縹緲。數聲虛舘客徘徊。衡陽到後歸何處。斷續分飛且莫催。</text>
<title>次崔孤雲潤州慈和寺韻</title>,<text>蓮花淨界出迷塵。倚閣風烟入眼新。落日倒涵瓜浦水。平沙歸倦秣陵人。千年城郭人間世。六代豪華夢裏春。解道孤雲當日詠。靑山畫閣舊精神。</text>
<title>次益齋函谷關韻</title>,<text>長安大道走燕齋。天設關城萬仞梯。秦地山河仍枕北。漢家車駕卽移西。自從天下偸金鑰。無復山東降紫泥。行客不知興廢弔。至今猶說孟嘗雞。</text>
<title>遊俗離次韻</title>,<text>玉立群峰聳紫霄。奇形元是化工雕。雲門並結金龕麗。瓊液長留石瓮澆。風雨世間吹漠漠。日星頭上列昭昭。登臨絶頂天無隔。擬向三淸趁早朝。</text>
<title>次氷渡漢江韻</title>,<text>氷橫兩岸雪封條。影斷沙頭舊渡杓。淸瑩宛回空色界。坦平疑駕斗墟橋。潛龍凍鬣玲瓏透。駿馬霜蹄蹴踏驕。同過萬人餘地在。一時齊上暮歸樵。</text>
<title>次淸心樓板上韻 二首</title>,<text>登登舒嘯倚樓端。領得風烟一破顔。地坼橫流西去水。天虛遠控北來山。村連沙岸微茫外。寺在雲林隱映間。漁浦夕陽舟泛穩。暫時移寓客心閒。滿目風煙繞筆端。憑欄物色倍生顔。江浮神勒千年寺。天近龍門萬仞山。魚艇遠歸沙岸外。人家多住樹陰間。夕陽飛下雙雙鷺。穩占汀洲似我閑。</text>
<title>浮碧樓次韻</title>,<text>九梯宮畔磯千尺。別起高樓枕碧流。遠翠山浮平野外。層陰天接古城頭。千年往事雲無跡。長路行人日不休。獜馬王孫遊未返。烟波猶蔕古今愁。</text>
<title>映湖樓次韻</title>,<text>南州形勝此樓多。大扁何年額上加。遊客獨尋千古蹟。平湖廻暎萬人家。簾前日月浮元氣。檻外風烟護墨花。仍想西原恭愍木。寒郊龍倒舊休槎。</text>
<title>次李一卿步孟學士韻。寄題居安齋。</title>,<text>拋擲男兒釰與書。亂山深處結茅廬。淸江漁釣生涯足。浮世功名分外疎。出峀孤雲當戶牖。忘機群鷺近階除。十年臥病專幽趣。靜筭閑中月滿虛。</text>
<title>次詠蟬韻</title>,<text>纔從枯殼蛻新形。飛趁輕飊透杳冥。紗翼巧裁貂帽揷。玉喉淸飮露珠零。深藏響寂千山雨。薄暮聲催萬樹靑。移占別枝驚又散。倦情那得暫時停。</text>
<title>次唐詩白蒲鞋韻</title>,<text>抽白江蒲一掬春。巧成鳧㨾著來新。瑤裙捲趾疑回雪。錦襪生蓮不上塵。芳草落花遊跡遍。寶筵珍簟曳行頻。步虛輕脫層欄外。嫌拾苔庭笑倩人。</text>
<title>林湖雪馬戲 時與李友▣▣同遊</title>,<text>氷腹爭馳雪馬輕。瓊沙屭贔漲前程。銀河怳惚星槎逈。白玉玲瓏世界平。鮫室影忙飛電過。鶴汀聲雜駕飊行。更攜餘興仙臺畔。落日啣杯萬古情。</text>
<title>又步前韻。送李友▣還砥平。</title>,<text>征鞭催拂北風輕。回望郊原是去程。雉岳天連寒雪擁。龍門日落暮雲平。高低橋上攜筇渡。長短亭邊信馬行。伏枕湖山不相送。遠憑烟樹掛離情。</text>
<title>次潤州甘露寺多景樓古韻</title>,<text>蕭宮形勝擅南州。倦客來投一散愁。世界遠窮千里目。江山長帶六朝羞。閑情好古耽看鑊。遊脚忘疲更上樓。風引鍾聲何處落。夕陽瓜浦泛行舟。寺有梁武時古鑊。</text>
<title>甁梅次韻</title>,<text>氷作淸魂玉作肌。一枝春色折新移。片時偸得神功幻。殘臘栽收灞岸詩。滿酌暗香屛裏穩。一燈疎影枕邊宜。隔窻風雪花消息。契合天心只自知。</text>
<title>松京懷古次韻</title>,<text>開京王氣半千終。誰識三韓統合功。靈散扶蘇殘堞毁。名留滿月古臺空。君臣塚墓寒烟裏。家國興亡一夢中。天壽門前嗚咽水。共隨人事亦流東。</text>
<title>朴淵瀑布圖次韻</title>,<text>天磨形勝昔聞知。畫裏新看掛瀑寄。倒瀉千尋銀漢落。噓成萬丈霽虹垂。彌空亂雹光猶碎。振壑狂雷隱若馳。若使謫仙吟對此。定疑廬嶽海東移。</text>
<title>次百祥樓韻 四首</title>,<text>公餘時上仲宣樓。滿目風烟散不收。山聳亂靑迷野外。水明虛白暎欄頭。沉吟佛島依依樹。指點官津泛泛舟。遙羡海天鷗鷺隊。夕陽飛下占汀洲。流丹逈構罄倕工。縹緲華筵倚半空。滄海晩潮生野渡。藥山寒翠拱簾櫳。烟沉勝敗千年跡。城壓蛟螭百丈宮。壯志氣酣仍擊劍。影飜虹彩夕陽中。暇日開尊酒不空。憑欄送目海天窮。山河大地長吟外。宇宙千年一瞬中。楚峽雨誇神女艶。蘭臺風想大王雄。上頭崔顥題詩在。欲和陽春步未工。古有恭愍王及崔天使題咏。淸川江上最高樓。暇日登臨辦勝遊。關險類秦山北枕。地形環夏水西流。將軍鼓角秋聲壯。幽朔雲烟殺氣浮。扶醉武昌豪興發。撫鞘歌月故遲留。</text>
<title>枯木次韻</title>,<text>葉脫枝摧直幹堅。已敎生意斷黃泉。風霜困閱陰崖側。年紀無憑古老傳。溜雨蘚皮粧點裏。借春藤蔓蔭穠邊。明堂搆日要樑棟。倘有良工不棄捐。</text>
<title>水鍾寺次韻</title>,<text>禪樓金碧掛空層。樹杪諸天瑞靄凝。荒野兩江回氣色。亂山千疊倚憑陵。鍾聲風便停舟客。衲影雲隨步月僧。時有漢城詩酒輩。到來閒占一窻燈。</text>
<title>凌漢山城次韻</title>,<text>危城逈入白雲孤。縹緲樓臺望有無。日月近西天接海。山河壯北地邊胡。關門從古當要路。宇宙何時有丈夫。擊劍高歌依暮堞。眼空幽朔犬羊徒。</text>
<title>接梨次韻</title>,<text>憐渠氣味可同柯。裁剪枝査巧减加。新障客風深淺土。暗穿生意短長芽。人天妙造無殊道。雨露春容自一家。待得異時能結子。見先疎月滿庭花。</text>
<title>次一松堂韻</title>,<text>辭大夫封老大容。出塵孤翠聳層峰。四時春色尊中滿。長夏秋聲檻外從。巢葉鶴飜淸夜露。憇根僧住夕陽筇。風霜雪月襟懷爽。揔爲寒姿四美供。原韻 龍峰愛爾亭亭太古容。爲營茅舍近前峰。桃溪菊徑南東畔。獨鶴孤雲上下從。金粉落春花滿局。翠陰牽夜月懸筇。歲寒靑保風霜操。留作騷翁筆下供。</text>
<title>次李一卿韻</title>,<text>得失年來付楚弓。擧家移住縣城東。辛勤湖岸幽閑客。來叩柴扉寂寞中。寒勒塢梅庭有雪。夜吟山木壑生風。西窻低月蒼蒼色。秪恐淸樽倒影空。原韻纖月西峰掛半弓。起看天色漸開東。雞催獨坐無眠處。人在相思不見中。三逕古松經臘雪。五更殘角落梅風。千秋笑殺山陰子。興盡歸來一棹空。</text>
<title>又次李一卿韻</title>,<text>由來白雪賞音稀。壯志蹉跎世與違。門外洞雲深草逕。杖頭湖月滿苔磯。短衣自困歌長夜。一飯誰憐釣苦饑。猶是採春幽事悅。滿山煙雨蕨芽肥。</text>
<title>遯谷祠宇次韻</title>,<text>廟皃輪焉設廣庭。象賢多是樹風聲。文雄藥水論深淺。德卲師山較重輕。白日昭昭回遯谷。靑衿濟濟隘烏城。從玆香火千年地。想見槐陰一路平。</text>
<title>挽李士直</title>,<text>古貌古心冲淡溫。平生孝友幷行敦。靑山有素功名薄。陋巷安貧德性尊。仁壽七旬三歲欠。善家餘慶二孤存。王孫芳草溪堂路。想見歸來彷彿魂。</text>
<title>次李一卿採山藥韻</title>,<text>採春登岸復穿林。斷續疎莖傍水潯。細覔舊苗揩病目。間抽豐角愜童心。渾忘後壑斜陽暮。不覺前山雨氣侵。忙束澗薪烹又煮。獨憑幽興短長吟。原韻 龍峰攜得長鑱踏晩林。古臺西畔義湖潯。新芽細白方生意。異味香肥好頓心。腸潤五車文字積。體蘇三歲痁痾侵。同賞藥餌將誰與。花月思人費獨吟。</text>
<title>次李一卿爇松明韻</title>,<text>枯松夜夜替燈明。自是山童斫取成。庭績滿筐紅影重。案書當戶翠烟輕。看迷老兔懸空色。聽到寒雞唱曉聲。隣壁莫須分末照。淸光猶徹左丘盲。原韻家貧繼晷用松明。爇夜茅齋白晝成。嬌女績麻功欲奏。懶兒驚枕睡還輕。沉沉星斗埋雲色。漠漠湖山送雨聲。思使九州傳此火。照人肝膽破昏盲。</text>
<title>愛閒亭。次栢谷韻。二首</title>,<text>詩仙筆勢掃靑穹。壯氣噓成萬丈虹。橫壓遠峰雲與矗。直驅層浪海相通。憑將汗漫精靈聚。剩得陶甄造化工。高揭愛閑亭上壁。後來誰復較神功。亭下淸潭暎遠穹。渡頭橋影偃脩虹。陶樽賢聖醒還醉。世路東西夢不通。疎雨斷磯隨釣伴。夕陽歸艇喚篙工。白鷗長與閑無事。暮歲唯多靜養功。</text>
<title>悼馬斃 時送馬于金海衙。仍斃死。</title>,<text>惠養終違隨所致。玉山禾乏恨家貧。來從迢遞關山路。委棄蒼茫嶺海濱。聲斷舊槽嘶夜月。影空幽塞逐風塵。燕臺日暮知何世。留待千金買骨人。</text>
<title>次李一卿鏡浦臺韻</title>,<text>十里平湖莽蒼間。鏡中層翠倒涵山。臺留醉客看明月。風漾漁舟繫綠灣。天隔北辰群嶺合。地窮東陸大瀛環。紅粧故事成追憶。雲外笙歌斷不還。</text>
<title>贈禹兵使 弼漢</title>,<text>高牙大鉞擁豼貅。雄鎭山南七十州。居烈古城雲作堞。武昌豪興月登樓。江添大酒杯光滿。天貫長虹劍氣浮。從古晉陽爲保障。海門鯨浪入邊籌。</text>
<title>次攀桂亭韻 二首</title>,<text>早向淮南攀桂叢。山之幽處俗塵空。晴窻影對三更月。晩壑香聞十里風。亭揭紫陽名命後。境新寒水品題中。盤桓歲暮淹留意。招隱休煩服食翁。月裏仙人手植叢。天香無𧏮碧山空。誰知留待千年宅。更見攀援萬古風。生計等閒雲水外。春光自保雪霜中。還嫌多事淮南子。作賦曾招避世翁。</text>
<title>淸虛樓。次李一卿韻。</title>,<text>蕭疎縣樹帶秋陽。葉落江樓客嘯長。圍野四山屛展畫。暎波層壁鏡涵光。何年酒石飛雷斧。不分瓊漿澀羽觴。村羃暮烟歸興發。却辭淸讌古虛堂。</text>
<title>次蔚陵島韻</title>,<text>于山古國隔同天。雲海微茫指點邊。日盪扶桑波萬里。春深蓬島藥千年。漢庭久罷珠崖貢。徐福新牽象外緣。鯨路可期風一帆。九重今不候神仙。時日求島於我國。仙槎秋下蔚陵天。採得幽篁出日邊。龍未化騰投葛日。鳳應吹斷學簫年。波臣海底慳無奈。賈客關東市有緣。可惜千尋餘數丈。碧筒堪把贈詩僊。海客採島竹。湖商買來。一卿求爲詩筒。步韻以贈之。</text>
<title>次趙水原庭梅韻</title>,<text>苔査新得大連圍。移後繁花綻雨肥。交亞曉簷珠的歷。落來晴塢雪霏微。春涵北渚深尊影。月送西湖舊夜輝。香遍烟村何處盡。驛南雞岳翠嵬嵬。</text>
<title>留別李一卿呼韻</title>,<text>雄詞健筆少時才。擬待鵬程萬里開。病臥湖山仍卜築。夢尋京洛幾廻來。人稀載酒楊雄宅。世遠懸金郭隗臺。衰鬂漫緣憂世白。望雲猶自戀蓬萊。</text>
<title>送關東方伯</title>,<text>高牙大鉞指關東。路出靑門望不窮。回首銀臺歸夢裏。到頭眞境遍遊中。秋高楓嶽連天白。曉闢扶桑出日紅。瑤草琅玕時可採。倘分京洛病衰翁。</text>
<title>入直武所試院作</title>,<text>白首官閑老判事。皺眉新鎖直廬愁。覊懷吟惱池塘雨。客夢悽驚蟋蜶秋。錚鼓却嫌催硯墨。漁樵仍憶臥滄洲。遲廻孤負歸山計。爲是君恩未盡酬。</text>
<title>丙子九秋贈友 三首</title>,<text>取適江湖動十年。相逢京洛說依然。閑情醉送黃花節。佳句吟成白雪篇。秋肅終南霜月逈。夢淸長樂曉鍾傳。有時顚倒衣裳出。誰識前身是謫仙。江樓一別想依然。靑眼重逢白髮年。中散雅懷常自傲。茂陵▣病更誰憐。家鄕夢遠千峰月。城郭秋深萬戶烟。回首世間渾未賴。不如歸卧泛湖船。江湖疎放舊容顔。簪笏相看法從班。曳履風聲回北斗。開尊秋色對南山。明時混跡風塵下。華髮忘形爾汝間。可惜餘光猶未借。菊花應笑獨醒還。</text>
<title>登高。次杜韻。二首</title>,<text>落日初窺大壑哀。數行驚鴈叫群廻。天連漢水秋陰合。烟雜終南暮色來。憂世百齡成短髮。望鄕千里有高臺。寬心遣興無過酒。强把淵明泛菊杯。閒愁端合酒盃寬。偶得佳辰一日歡。已辦靑錢攜滿袖。不妨華髮醉欹冠。秋陰半雜山容晩。落照初窺海色寒。仍想後時今夕會。菊花生世幾回看。右。次杜九九韻。</text>
<title>次韓弼卿述懷韻</title>,<text>莫問尊中聖與賢。一生醒醉送吾年。路窮楊子人間世。門掩終南洞裏天。富貴視雲心自穩。江湖入夢趣猶專。堪嗟司馬還多病。不禁秋霜上鬂邊。</text>
<title>秋盡。次杜韻。</title>,<text>霜落晴空鴈叫廻。故山遙望白雲隈。賦成王粲消憂句。菊泛淵明遣興杯。三角暮陰隨野濶。廣陵秋色渡江來。何當穩對林湖月。好向烟波一棹開。</text>
<title>罷武所試塲後。述懷。</title>,<text>毬塲掇後卽無事。歸臥終南山下居。誰問綈袍寒范叔。自憐消渴病相如。匡時大計今無用。報主初心竟落虛。遙想義林湖上月。夜深松桂影和疎。</text>
<title>秋興。次杜韻。三首</title>,<text>蕭瑟秋風動晩林。葉疎山木影森森。漏雲西日回殘照。落浦霜鴻帶朔陰。雙鬂白添憂世髮。亂峰靑散望鄕心。綈袍范叔寒無贈。正急淸宵月下砧。秋色荒凉暮景斜。漢城覊客惜年華。天邊鴈側行疎影。井上梧乾葉脫槎。憂國自然搔白髮。望鄕愁絶淚淸笳。遙憐三逕迎霜菊。倘保馨香晩節花。寥落寒山對夕暉。片雲成雨洒霏微。天邊斷鴈聲聲散。井上梧桐葉葉飛。方朔好諧人共棄。步兵多放世相違。秋來倍憶江湖勝。香稻初黃紫蠏肥。</text>
<title>贈金順天 澋</title>,<text>明時甘作棄捐人。我輩爲官只爲貧。聖代若無收廢士。病鄕那得及君身。江南萬里音塵絶。湖右三秋夢想頻。欲繫翔鴻傳尺素。夜深天月兩鄕新。</text>
<title>冬至。次杜韻。</title>,<text>長安是日逢陽至。時序偏驚客䆠人。城市已成黃髮老。江湖無計白鷗親。寒鍾曉響來長樂。淸珮朝儀賀紫宸。日漸看長官獨冷。倦遊聊自滯西秦。</text>
<title>次杜韻。戲徐友監農。</title>,<text>西疇農䲩告余春。催出晨炊褥食人。肯厭苦筋當僕役。定知甘味入吾唇。時逢穎水騎黃犢。遠想鄒郊泣瑞麟。村酒數盃幽興足。醉歸天地一閒身。</text>
<title>暮春登城西峴。次杜韻。</title>,<text>春日遲遲引興長。滿城花柳散晴光。烟中斷續鶯聲澀。風外高低蝶翅香。景物惱人輸不盡。形神忘世醉無妨。鄕關消息應來少。正値歸鴻絶楚湘。</text>
<title>嘆老馬</title>,<text>含寃伏櫪兩眉低。舊蹴長途尙不迷。逸氣望風雲岱北。羸形隨夢海天西。却憐由我多年蟄。空見閑渠萬里蹄。秋日湖山人與老。玉壺吟罷聽寒嘶。</text>
<title>思鄕。次杜韻。二</title>,<text>鄕心常寄白雲歸。春入江湖遠想微。堤柳雨晴鸎亂囀。岸花風暖蝶紛飛。垂竿漁艇身猶往。載酒仙臺計自違。知得遠郊烟草路。牧童牛背掛簑衣。驚看節序換新衣。遠客今春又未歸。浮世功名眞過笑。故園消息到來稀。花迎杜宇東風發。蝶化莊生曉夢飛。波濶義湖舟泛穩。可堪朋酒賞心違。</text>
<title>早朝。次杜韻。</title>,<text>九門晴曉開宮殿。春繞烟花禁苑桃。萬歲聲浮淸漏散。千官影靜彩雲高。朝儀肅穆輕搖珮。天問從容細破毫。誰掌絲綸裁五色。鳳池猶有一奇毛。</text>
<title>愁字次杜韻</title>,<text>淸愁和病惱吾生。不耐窮秋遠客情。有酒乍傾忘鬂白。無眠直坐到天明。孤懷歸湖岸。危跡遲遲滯漢城。回望白雲紅樹色。萬重山外又山橫。</text>
<title>退朝。次杜韻。二首</title>,<text>帝座遙回天北極。霱雲晴影動龍旗。爐煙細篆排祥帖。宮柳柔添補衮絲。日暖華磚朝散後。風恬綺閣漏稀時。歸來左掖門前路。爲惜花陰步步遲。天中華盖五雲垂。帝座高臨肅穆儀。淸漏玉聲花外泛。畫旗龍影日邊移。中官奉勑詞臣跪。宮女開函聖主知。朝罷歸來靑瑣路。更隨仙仗向蓬池。</text>
<title>省中。次杜韻。二首</title>,<text>銀臺金馬絶參尋。窻對南山送夕陰。雙闕鳳甍垂翼翼。九闕魚鑰鎖深深。鬂邊虛白憂時髮。日下常丹報主心。時序忽驚秋色晩。禁林仙橘欲添金。御溝流水漾新淸。北闕春陰復禁城。風外柳絲靑影散。雨餘花萼紫烟生。紋窻繡戶宜斜日。乳鷰鳴鳩弄晩晴。白首華簪堪一笑。暮年官位是何名。</text>
<title>次韻偶吟</title>,<text>褰衣帶月步春宵。滿地晴烟翠欲消。吟惱一庭花獨樹。眼迷雙澗柳柔條。樽前白髮添愁長。湖外靑山入夢遙。何處可窮千里目。駱峰投杖擬明朝。</text>
<title>中宮殿迎祥詩</title>,<text>天中華盖並回西。紫壺重瞻壁斗齊。春入彤庭佳氣藹。香浮翠翟瑞烟迷。儀新坤極光垂範。樂奏關雎化洽閨。淸曉千官爭賀祝。殿東紅暈上榱題。</text>
<title>贈徐友致章</title>,<text>新築墻西土一堦。數椽茅屋足生涯。日高疎糲惟隨分。春晩圍碁自遣懷。元亮菊栽幽逕畔。邵平苽種小山崖。東風雨後添交翠。散步庭陰濕草鞋。</text>
<title>次杜韻。示徐友致章。</title>,<text>煙柳依依出短墻。暎階幽草碧聯芳。三杯酒引春天興。一局碁消晝日長。禽戀粒餘馴近砌。蝶窺花落趁飛香。還嫌城市囂塵起。思臥漁村漢水傍。</text>
<title>遣懷。次杜韻。</title>,<text>長安三月始開花。芳草萋萋綠映沙。官冷自嫌留遠客。鬂衰猶惜送年華。天中夜久吟邊月。湖外春深夢裏家。塵世卽今無樂土。路傍宜種邵平瓜。</text>
<title>贈病妓碧僊</title>,<text>憐渠何歲落玄花。索莫形容蔕怨嗟。指法已成留玉軫。聲音無改轉珠歌。生涯夜永人間世。好事春多夢裏家。欲說異時行樂處。曲終忙斂鬢鬖髿。</text>
<title>暮春。次杜韻。</title>,<text>時序怱怱冉冉中。客窻晴曉對春空。三條路控長安市。萬戶花開一夜風。靈醁未醅千歲綠。衰顔已換少年紅。回看塵世無他况。遠想淮南桂樹叢。</text>
<title>陪駕至仁和門</title>,<text>蓬萊宮闕五雲輝。咫尺威顔對不違。玉珮聲搖丹鳳陛。星冠影襯衮龍衣。上林春晩煙花爛。高閣風淸晝漏稀。朝罷長裾垂曳地。日斜催步院邊歸。</text>
<title>客中聞兒被厄</title>,<text>天時人事付悠悠。肎向天人說怨尤。縲絏孰云非爾罪。危機無不自吾求。春來心緖增煩惱。老去眉端鎖隱憂。王事絆身歸未得。夢魂長往萬山幽。</text>
<title>部駕過春享</title>,<text>淸齋春禴薦明馨。肅穆儀瞻太廟庭。燈燭薰天回似晝。衣冠當曉轉疑星。雲邊響奏和安樂。殿上香浮陟降靈。聖孝至誠宜受福。百僚爭祝萬千齡。</text>
<title>聽新鸎</title>,<text>依依垂柳綠烟晴。隔葉聲新宛轉鶯。調絶羗兒輕弄笛。曲偸秦女澀彈箏。啼春曉送官愁醉。喚午時回客夢淸。遷木止丘惟任爾。乍聞南陌又東城。</text>
<title>題權友 揆 故居</title>,<text>烟霞深鎖洞天幽。人去溪山故宅留。前度客鞭投熟路。舊栽花木入新愁。淸樽未計同醒醉。佳句無期共唱酬。仍與季方相對坐。謾思疇昔說悠悠。</text>
<title>冬至。次杜韻。三首</title>,<text>璿璣回斡玉衡催。陽線潛隨七日來。風撼海鯤纔動鬣。氣衝葭琯暗飛灰。寒陰漸散宮中樹。春意將回嶺上梅。相賀千官爭獻祝。紫霞流暎萬年盃。纔見群陰已剝床。斗邊烏兔錯成行。春心暗動梅梢雪。靈醁仍涵栢葉香。佳氣逈浮堯殿陛。日華遙暈舜衣裳。午門晴曉千官拜。爭賀銅壺刻漏長。仙臚淸曉引鵷班。爲賀陽生拜聖顔。歲暮窮陰將代謝。天春一線復來還。丹蓂綻葉祥雲裏。珠斗回杓紫極間。朝罷星書攜滿袖。遠引歸使寄鄕山。</text>
<title>統軍亭。次韻。</title>,<text>釰氣成虹帶晩晴。百年多難獨登亭。關山萬里風塵色。戎虜千群鳥獸形。江左古今同洒淚。域中天地一圍枰。轅門鼓角秋聲壯。都督新添十萬丁。</text>
<title>舒憤</title>,<text>曾驚胡馬飮天津。日下憂生海上春。滕國地形齊楚間。太王皮幣古今因。誰家南北非連塞。何處乾坤不起塵。欲向蓬山將避世。還嫌採藥未歸人。</text>
<title>島潭。次金子益韻。</title>,<text>江心氷柱屹然生。鼎峙奇形倒影明。浮蜃定隨鮫宅改。斷虹須待玉樓成。秦船三島空長往。遼鶴千年誤一鳴。遙望赤城霞色動。仙風吹散步虛聲。</text>
<title>禹參判改葬挽</title>,<text>淸操能繼舊家聲。晦跡松楸樂一生。昏世十年曾抗節。鉅公當日亦知名。崇資已報春齡滿。贈秩添蒙仲子榮。湖右新阡遷兆遠。海天飛雪洒雙㫌。</text>
<title>挽人 代作</title>,<text>太白深樽對月天。一生醒醉意翛然。交情每接慇懃際。豪氣頻推佚宕前。三縣佩符春一夢。六旬歸化夜千年。新春京口丹㫌發。謾把哀懷寫短篇。</text>
<title>丙子仲春。與李一卿，辛仲吉。會義原東閣。卽司馬同一榜者也。借得官酒。偶成榜會。亦一勝事也。各占一律。以述舊懷。時李斯文義鎭。在座呼韻。</title>,<text>僊洞題名一夢疑。重逢握手問生涯。偶然東閣三人會。政是春風二月時。湖上共遊眞有數。世間相對揔如期。兼將戚誼慇懃話。爲把溪藤寫短詞。</text>
<title>謫居廣陵時。次蔡伯瑞韻。二首</title>,<text>明時不保故山廬。却向江村已卜居。分外功名知歲晩。閒中身世遂吾初。逢人未共忘憂酒。信手聊飜引睡書。遙想龍門風月夜。一般淸味問何如。孤臣放逐泣愆尤。分外功名更不求。鄕國夢回勞遠想。故人書到說離憂。天時謾負黃花節。世事堪嗟白髮秋。看見西風吹漸緊。布帆思欲泝江浮。</text>
<title>次李一卿韻</title>,<text>晩歲功名入棹頭。溯洄疇昔省愆尤。客來休說人間事。兒戱停吟峽裏謳。詞賦豈期懸日月。罪知惟信有春秋。思將千斛樽中酒。滌蕩胸襟萬古愁。原韻 龍峰詩酒湖山共白頭。晩年交道少庇尤。解唱陽春酬郢曲。羞吟綠水和江謳。鵬程已倦圖南翼。龍峽頻驚病裏秋。會做此心持好㨾。不關人世有無愁。</text>
<title>次李一卿寄來韻 三首</title>,<text>閱盡龍圖案上編。寸丹猶昧亦堪憐。參同寶契眞傳妙。般若靈乘謾說玄。三畒谷春犂雨後。一竿湖月釣船邊。鹿門煙樹相思久。病裏空敎片夢懸。晴窻點檢絶韋編。白首窮經獨自憐。靈丹暗符姬帝素。客嘲時到子雲玄。氷殘谷口春歸後。雲捲天心月對 當作到 邊。思訪文園衰病客。一錢催使杖頭懸。時檢羲經纂次編。老懷衰病各相憐。秋風頓覺蘇消渴。白首偏傷草太玄。山色曉看簾捲外。水聲宵響枕高邊。仍思靜裏年光度。只在東西日月懸。原韻華簪衰髮對犧編。尺水長鯨我獨憐。陰陽理氣看消長。龜馬圖書闡妙玄。山靜白雲舒卷裏。草生幽逕往來邊。春風虛度相思日。又看西峰落景懸。</text>
<title>在槐安時。以七事述懷。</title>,<text>白首槐安老太守。還漸七事一無能。年逢水旱農難盛。邑有流亡戶未增。政拙敢稱軍務擧。敎弛寧望學校興。不均賦役煩詞頌。只聞奸猾謗喧騰。作吏年來何所事。自嘆疎拙乏才能。天寒郡舍知春早。日晩官厨見客增。聽訟敢稱明正决。催科方覺怨聲興。何當擺脫鞭書務。快試長程綠駬騰。</text>
<title>訪覺淵寺。次韻。</title>,<text>莫歎平生賦命奇。題詩須學謝玄暉。尋眞自喜雙溪近。到寺何嫌一逕微。浮世功名知已晩。故人文契肯相違。夜深樽酒仍無寐。直待前峰月入扉。</text>
<title>覺淵寺。次瓢翁韻。</title>,<text>此生深愧學無淵。虛送人間五十年。壯志今銷金繫肘。衰容漸覺雪盈顚。黃堂半日偸閑隙。簫寺良宵闖法筵。花雨三千眞世界。終當投紱好參禪。</text>
<title>衙壁畫虎。次韻。</title>,<text>曾聞猛獸渡河空。壁上驚看造化工。斑類南山濃霧豹。靈侔滄海襲雲龍。將軍矢下威還振。馮婦車前氣不窮。電入雙眸毛髮聳。耳邊如聽嘯生風。</text>
<title>見城西桃花盛開。次杜韻。</title>,<text>夭桃處處亂橫斜。風暖烟和眼不遮。碧媚池塘高下樹。紅嬌庭院淺深花。紛紛戲舞探香蝶。逐逐輕飛落蔕鴉。遙想武陵春爛熳。滿源霞色映千家。</text>
<title>晝夢。次杜韻。</title>,<text>虛舘無人晝寂然。枕高淸簟穩春眠。頹形不解留神往。化蝶焉知謝世牽。頃刻榮華趍九闕。片時勳業樹三邊。醒來倘怳難爲狀。急索床頭換酒錢。</text>
<title>次朴一和韻 二首</title>,<text>勝日尋春郭外亭。隔林馴鶴刷翛翎。碁翁短髮閑垂白。騷客吟眸共對靑。雨後烟花籠苑樹。夕陽風颿破江萍。悠然更發留連興。欲取峰霞入酒甁。尋花問柳到郊亭。乳燕鳴鳩振弱翎。憂世百年衰鬂白。望鄕千里亂峰靑。長天鳥去日斜棧。春水船歸風皺萍。遊客不堪遙送目。倦懷時把絲甁。</text>
<title>登八角亭。遣興。</title>,<text>三月東風微雨後。滿城花柳正堪看。芳樽幸借尋春興。勝友仍成盡日歡。楊渡水回荒野合。桂陽天盡遠峰寒。須將短髮酬佳節。自是人生一笑難。</text>
<title>咏新燕。次杜韻。</title>,<text>花暖風輕漢北春。識巢梁燕語來新。啣泥箇箇忙回逕。掠水飛飛更近人。微物亦知尋杜日。故山無計臥吾身。晴窻注目憐雙影。盡日吟頭自岸巾。</text>
<title>次牧丹韻</title>,<text>東君去後愁無主。誰識花中別有王。紫盖紅旂仍赤芾。一作舃 朱衣絳幘又丹裳。和光宛帶春風面。佳氣回浮瑞靄香。解惜繫華成一幻。正逢炎運住年芳。</text>
<title>燕</title>,<text>春日玄禽趁社歸。近人梁屋語依依。綠簾庭院啣泥入。靑草池塘掠水飛。偏愛弱翎沾細雨。更憐雙影帶斜暉。慇懃巢乳秋還去。明歲來期且莫違。</text>
<title>春草</title>,<text>郊原何物占春回。消息先看碧草新。湖外雨晴高下密。院邊煙鎖淺深均。踏橋女兒香生襪。懷土王孫淚滿巾。別有閒人探勝趣。小車行處色如筃。</text>
<title>次韻述懷 二首</title>,<text>園有松篁塢有梅。幽居新卜小山隈。春深岸草牛閑放。雨細汀沙鷺下來。世事無牽思勇退。君恩未報姑遲回。何當穩把苔磯釣。笑筭溪魚貫柳腮。爲愛江南野岸梅。結茅深住水雲隈。初從郭外尋春到。仍作花源避世來。幽逕吠稀穩卧。晩林飛倦鳥知回。溪沙雨後專閑趣。魚動新磨上釣腮。</text>
<title>野望。次杜韻。二首</title>,<text>極目平郊落日西。雨餘烟樹日凄凄。天虛逈匝千重嶂。江濶遙通百道溪。回岸行人何處去。隔林幽鳥盡情啼。衰翁不覺吟魂倦。移步時時杖又攜。霽後郊原堪可眺。强扶藜杖出平橋。江頭雜樹村烟羃。天外群山鶴路遙。三月客懷開半日。一年春色盡今朝。還忘白髮偏蕭索。爲惜殘花更挽條。</text>
<title>雨不絶。次杜韻。</title>,<text>春城雨色曉霏微。風颺絲絲向暮飛。穿砌碧新知草長。落泥紅碎見花稀。棲禽幷坐愁交翅。野客相隨困濕衣。猶喜前江波漲綠。不妨湖海掛帆歸。</text>
<title>次子美撥悶韻。兼用其體。</title>,<text>纔見春歸又送春。如何不飮作醒人。盈頭短髮非關興。到手深杯莫問廵。焉知狂藥傷心性。但覺高歌有鬼神。取醉欲消愁萬斛。憑將餘瀝潤焦唇。</text>
<title>次子美卽事韻</title>,<text>兩岸東風山上亭。春陰無際浩冥冥。上林苑中好樹綠。溫祚城邊芳草靑。遊倦自憐司馬病。愁多却笑屈原醒。近來世事不須問。淸濁誰能分渭涇。</text>
<title>悼奴馬死</title>,<text>鈴下蒼頭櫪上驄。暮年依倚任西東。載藩力重靑山雨。執策蹄輕紫陌風。久信幷勞誠有戀。誰知同病藥無功。一春相繼歸塵土。可禁楊朱泣路窮。</text>
<title>聞北京運賑有感</title>,<text>東海三年欲漲灰。臥薪民物望添杯。齊倉萬斛方舟下。遼糶千鍾並轂來。何代獨無皇帝賜。此途元是相公開。域中如有西山餓。餐粟人能不愧哉。</text>
<title>次姜叔久韻 二首○宰望</title>,<text>城西歸客趁歸期。政是文園卧病時。多意靑眸揮麈話。只愁華髮杖藜隨。林花巧着含烟蔕。陌柳靑垂裛露絲。三月春光猶未晩。待君開戶償新詩。世間離合本無期。我輩相逢問幾時。匹耐對花吟寂寞。獨憐看月影追隨。春來京洛彈歌鋏。夢入江湖理釣絲。遲暮久違靑眼話。隔隣時和故人詩。</text>
<title>陪駕宴仁平公主庄</title>,<text>淸夏開樽貴主前。天廻寶座飮初筵。親親化洽閨帷內。秩秩儀新禮皃先。臺沼葱籠通御氣。臣僚雜遝襯祥煙。千年勝事人爭覩。拜和天官少宰篇。</text>
<title>次李友 鳳齡 韻</title>,<text>强扶藜杖夢醒餘。春夕登臯一嘯舒。淸漢水明歸遠帆。午門塵漲出行車。百年多病憐唐杜。半世知非類衛遽。花柳滿城時正好。客心猶憶故山居。</text>
<title>見流丐有感。次杜韻。</title>,<text>剝落羸形鬼與隣。可憐無復汝爲人。啼飢盡訴悲哀事。割愛渾忘父子親。天上望雲知已晩。夢中看餠豈云眞。近聞秦糶西來救。都下蒼生感泣巾。</text>
<title>閨情</title>,<text>二八嬌兒鬂玉笄。越羅裳薄冷金泥。頻窺鏡裏靑蛾斂。時聽門前白馬嘶。喉玉送聲春柳折。腕絲偸鎖夜烏啼。須期漢代金吾婿。莫學空閨錦字題。</text>
<title>挽友</title>,<text>知得文章自有神。以玆名薦杏園春。馬卿貧甚啼飢數。阮籍途窮把酒頻。行斷鴈鴻歸影盡。慶流蘭玉茁芽新。遙思雙釰延津會。回首東風淚滿巾。</text>
<title>次杜早秋苦熱韻</title>,<text>秋至炎氛尙欝蒸。苦吟時笑乏才能。徒勞盡日馳河蚷。却羡長程附驥蠅。杜子廢飡狂自叫。馬卿焦肺病相仍。和來白雪煩襟滌。使我休思玉井氷。</text>
<title>次李友 鳳齡 韻 四首</title>,<text>西來因作倦遊人。偶與吾君幸結隣。每憶鄭公開藕坐。時隨許子設花筃。乾坤大裏容吾輩。歲月忙中寄此身。萬事未成頭共白。把酒相對劍歌頻。離索城西一老人。臥痾春夏不窺隣。獨甘草屋供疏糲。肎羨華軒醉錦筃。萬事已成疎放跡。百年還覺等閒身。論文賴有如蘭友。寫出新詩送我頻。盡日空齋不見人。一筇蹤跡隔西隣。淸風夢穩淵明枕。芳草行宜邵子筃。薄宦豈關當世務。衰顔已換少年身。含丹照白羲經在。靜對晴窻點檢頻。甘作明時棄擲人。寓居猶幸接芳憐。懸燈夜雨連寒榻。籍草春波共翠筃。浮世功名非子意。暮年疎放是吾身。相將謾興耽佳句。也自乘閑會面頻。</text>
<title>和次李友 鳳齡 韻 三首</title>,<text>天地中間老此身。鬢邊霜髮共愁新。明時自棄違長筭。佳句相酬對故人。千里月懸孤客夢。一年花發萬家春。回看名利營營輩。可笑平生役卯申。羸形頗似坐禪身。契托騷翁氣味新。叔夜自知疎放客。相如元是倦遊人。長吟天地無窮事。遠想湖山欲暮春。幸賴淸標時一至。共垂華髮語申申。君是名繮未絆身。暮年傾盖白頭新。仍成海內知音友。同作城西卧病人。千里夢勞尋故社。一篇吟惱和陽春。風花正好登高眺。可惜羲輪指未申。</text>
<title>石假山 二首</title>,<text>奪天人巧假成眞。廻壑層巒檻外新。壁樹老含千古色。巖花長帶四時春。已從城市開靈境。更遣烟霞隔世塵。中有主翁閑睡罷。坐看朝暮碧嶙峋。人偸造化巧成眞。剪取雲根奇且新。峰壑晴開蒼翠色。杉松老帶八千春。還疑鬼物移仙界。却幻蓬萊絶世塵。遊客幾多探勝賞。爲憐窻外聳嶙峋。</text>
<title>次杜螢韻</title>,<text>形資腐草草頭飛。入夜耽看露濕衣。偸火不隨秋雨滅。學星還向曉天稀。愁紅金殿流窻影。字碧緇帷照案輝。微物亦關時序改。少陵緣汝苦思歸。</text>
<title>次杜卽事韻</title>,<text>遲遲天日漸看長。綠樹陰濃霽後光。風引苑鶯流晩語。露和堦藥泛淸香。惱人景物吟無盡。忘世形神醉不妨。遙望故山歸計誤。一春烟棹負三湘。</text>
<title>挽尹姪 鏜</title>,<text>吁嗟賦命爾偏奇。一疾誰知竟莫醫。細想儀形眞可惜。更思年紀最堪悲。高堂復有顔回老。天道終無伯道兒。杞哭痛深姜被冷。後期惟望夢來時。</text>
<title>次李友 鳳齡 韻 十首</title>,<text>戕生傷性等貪廉。奈此光陰忽不淹。孤竹採薇悲守餓。呂牙垂餌笑抽潛。誰家錦幕懸風燭。幾處茅齋對雨簷。貧富自然天有定。勸君休羡飫魚塩。終南疎雨影纖廉。身世偏驚客裏淹。斑借霧成期豹變。卵隨陵化等虬潛。輕揮書榻談詩麈。遠想漁村曬網簷。寄語橫金惡年少。莫飜深井蜀中塩。花開花落任飛廉。春夏誰敎節序淹。虛舘客懷雙鬂白。道家眞味一心潛。烟開漢水光搖櫓。月出終南影轉簷。細向靜中推物理。大羹元是不調鹽。崇酒探花似不廉。一身聊向此間淹。寰中事業仍拋久。鬂上光陰幾遣潛。塵榻散書欹晩枕。客燈疎雨落幽簷。有時扶醉隣翁至。呼取盤中太白塩。我友平生志尙廉。藏名城市老將淹。林看倦鳥回翔入。山對平波倒影潛。高枕淸風來北戶。捲簾明月掛前簷。閑將朝暮吟詩興。把酒兼持白雪塩。吁嗟斯世揔忘廉。憂國人誰慕仲淹。千古聚財看得失。一天成物定飛潛。好音黃鳥深藏葉。眞面靑山直聳簷。解道蘇僊留五絶。偶吟三月食無鹽。愧我身名自喪廉。一官京洛住聊淹。羨他鷗鷺寒沙占。憐彼蛟龍淺水潛。黃卷引眠慵對案。綠陰牽興强廵簷。日高䟽糲嫌無饌。溪女何時負井塩。曾於名利戒傷廉。薄宦如何使我淹。天地關心魂斷盡。江山擧目涕垂潛。舟車有粟人喧市。庭院無風雀噪簷。今日朝廷經費渴。廟謨能不攉商塩。平生心跡不生廉。攀桂淮南住欲淹。千里故山違宿計。十年京洛困郞潛。遙思漢水淸添酒。直對終南翠聳簷。賴有北隣騷客至。醉中佳味覔吳塩。雅操多慙仲子廉。詩情亦謝舊江淹。鳳翔千仞何時下。龍臥三冬豈久潛。長樂鍾聲來遠枕。終南山色對虛簷。試看殷鼎調羹手。孰是爲梅孰是塩。</text>
<title>次李友韻</title>,<text>滿天風雨重陽節。起向庭除護菊盆。沙岸自沉新漲水。泥程忽阻昔遊村。空齋客咏淵明句。何處人傾太白樽。盡日未逢良友話。只敎欹枕夢羲軒。</text>
<title>返照。次杜韻。</title>,<text>背日群山一半昏。向東廻照有餘痕。波金曬閃臨江壁。煙縷和明隔岸村。鴉帶片輝遙入樹。客隨斜影急投門。殘霞斷靄生新態。悵望平蕪役倦魂。</text>
<title>端午日。客中述懷。</title>,<text>盡日空齋心悄悄。住筇庭畔獨徘徊。佳辰正屬天中節。好事誰傳月下盃。三角白雲隨北去。廣陵疎雨自東來。身留京洛無佗况。湖海歸情一倍催。</text>
<title>夜次杜韻</title>,<text>夜色虛明一氣淸。聲高絡緯客心驚。天回霽漢漂星轉。露浥秋梧滴葉鳴。千里還家燈下夢。百年憂國枕邊情。西峰月隱吟懷倦。更鼓遲遲出禁城。</text>
<title>次杜雨支離韻</title>,<text>終南山色亂雲中。春雨連天鎖九宮。夜響蕭蕭幽入戶。朝霏颯颯遠隨風。仍看弱草粘泥綠。漸覺殘花墜粉紅。猶喜前江波正漲。擬攜烟棹溯歸東。</text>
<title>次李友韻 二首</title>,<text>頭邊白髮亂星星。獨臥城西一草亭。宇宙百年常作客。支離半世苦窮經。營巢春燕無閒暇。遷木新鶯不暫停。天理自然無彼我。可憐微物亦勞形。年來心印漸凋刓。抱膝長吟蜀道難。閱盡人情知險阻。嘗多世味覺醎酸。休嘲困我風塵下。自信容吾宇宙寬。志氣未衰身已老。强將詩句報春闌。</text>
<title>次李友歲寒松栢韻</title>,<text>惜君才調生斯世。身計無成屬暮齡。鶴老遠思雲海澗。蟬飢淸飮露珠零。傾盖春風頭共白。含杯落日眼俱靑。歲寒松栢傳新作。梅菊心期屬弟兄。</text>
<title>望嶽。次杜韻。</title>,<text>衆山環拱自然尊。問爾崑崙第幾孫。積翠浮天森劍氣。層巒挂月見金盆。歸雲逈逗危巖面。飛瀑長懸古石門。我欲卸風登絶頂。笑看玄圃出河源。</text>
<title>次杜灧澦韻</title>,<text>石出高低驗淺深。峽雲長作半江陰。浪回自激騷人思。波急仍停賈客吟。百丈船牽各努力。三聲猿叫實沾襟。有時傾覆非關險。戒在忘身只見金。</text>
<title>述懷。次杜韻。</title>,<text>京洛三年成底事。春來猶着弊荷裳。相如病甚知遊倦。阮籍途窮任醉狂。身對落花風雨夕。夢尋歸棹水雲鄕。才疎自分功名薄。倚柱沉吟送夕陽。</text>
<title>又次杜韻述懷</title>,<text>吾年七十恒爲客。險阻艱難閱幾多。頭上短毛爭歲月。面交方寸隔山河。仍嫌處世行蓬累。却憶還山卧薜蘿。心事自然多感慨。有時長嘯有時歌。</text>
<title>次杜恨別韻</title>,<text>支離半世西遊倦。壯志蹉跎惜暮年。鄕路雲山巴峽外。客堂風雨漢城邊。時時仰屋聲長嘯。夜夜還家夢短眠。投紱從今思晦迹。恨無勳業掃幽燕。</text>
<title>次李友觀燈韻</title>,<text>四月八日觀燈節。昏黑登山到上顚。習俗已成此夜會。騷人休誇元夕篇。匝地火城光自暈。滿天星斗影相連。衰顔不覺風流盡。興繞千門萬戶邊。</text>
<title>述懷</title>,<text>年來身世兩相忘。高臥城西一草堂。不笑不言曾不怒。非愚非妄亦非狂。麤歌簿酒消憂盡。明月淸風引興長。聊向靜中時點易。北窻閑日夢羲皇。</text>
<title>次唐律大酺韻</title>,<text>晴開閶閤九門通。萬國衣冠此會同。湛露需雲天上下。龍㫌鳳盖殿西東。太平歌吹長安路。春日烟花禁苑風。幸覩昌辰朝市樂。千秋共擬宴岐豐。</text>
<title>九日感懷</title>,<text>塵容俗狀滯長安。道序偏驚客裏看。紅樹暎霜秋欲老。碧天懸月夜生寒。鶴猿淸夢歸深。犬馬殘齡寄冷官。虛送一年重九節。菊花誰揷鬂邊冠。</text>
<title>次李友 鳳齡 韻</title>,<text>白首支離困一官。眼邊春色又將闌。形開京洛新交友。夢把江湖舊釣竿。千里雲山鄕路遠。一庭花月客窻寒。從今自可投簪笏。欲向何門抱刺干。</text>
<title>寄禹金海公遠</title>,<text>伽耶伽洛又伽羅。千古興亡閱幾何。大嶺以南惟此勝。昇仙之後得君多。靑天有月心同照。滄海無風政最和。時向首陵煩一弔。爲傳千里費唫哦。</text>
<title>送人之任關西</title>,<text>三佩銅章浿水西。驛亭官樹記高低。還嫌玄菟看黎庶。却憶銀臺捧紫泥。恩沐天湫龍暖水。路窮叢棘鳳依棲。定知王舃回非久。猶向離筵惜解攜。</text>
<title>次牧丹未開韻</title>,<text>經春猶見未開花。蘇小慵來睡幾何。香早綵雲流入夢。影遲羅襪步凌波。歌唇寂寞朝屛掩。粧鏡依微曉霧多。丹臉帶羞嬌不笑。似嫌墻外有窺他。</text>
<title>挽朴令公 世龍</title>,<text>追憶前冬問疾時。已悲斯世更無期。年高八耋人皆仰。族冠三韓世尙知。樞府添恩㫌煥粉。傳家有子桂香枝。堪嗟劍會延平日。雪涕無禁再從私。</text>
<title>挽姜友 宰武</title>,<text>屈指人誰有似君。爲憐窮格出凡群。平生孝友天無報。餘事文章世莫聞。杞哭痛深猶撫子。王間望斷自成𣌕。此身佗日還鄕里。忍見荒原隔暮雲。</text>
<title>挽李公 光先</title>,<text>月城名族冠吾東。尙見雲仍有古風。五玉謝庭雙報缺。一瓢顔巷屢稱空。平生孝友天眞在。暮歲流移命道窮。南極壽星今晦彩。長孫號哭墨衰中。</text>
<title>挽崔令公 悌伯</title>,<text>寬仁厚德冠吾鄕。欲寫哀辭筆不詳。南極壽星天晦彩。西樞寵秩世增光。平生聚散曾多仰。孤寡攀號卽可傷。亦有長孫猶未娵。夜臺遺恨想難量。</text>
<title>大妃殿回甲誕日。獻賀詩。</title>,<text>長信帷簾瑞靄斜。日華流映壽觴霞。寰中甲子初回序。天上僊桃始綻花。有道曾孫千歲祝。無疆盛福萬人誇。欲將瓊液添靈筭。此去蓬山定不賖。</text>
<title>十月九日。次杜子美韻述懷。</title>,<text>十月漢城逢九日。獨登迢遞望鄕臺。堪嗟白酒無人送。休說黃花爲客開。朔鴈遠隨沙渚落。寒鴉斜帶夕陽來。倦遊司馬留何事。湖海歸心日夜催。</text>
<title>寄蔡伯瑞</title>,<text>旅鴈叫淸霜。天虛秋月白。沉吟獨無眠。緬想山中客。落葉聽暮聲。寒花蔕晩色。悵望不相見。徘徊永今夕。</text>
<title>冬日。述懷效古。</title>,<text>白雪暗西山。寒雲愁日暮。美人在遠方。天長無尺素。慇懃欲有贈。爲折寒梅樹。悵望久延佇。雙淚零如雨。</text>
<title>秋日期友人。不至。二首</title>,<text>前溪秋水落。衆石半露出。濯足復濯纓。長歌自怡悅。白酒今正熟。黃雞又堪殺。故人期不來。悵望西山日。沉吟行路難。閉門久不出。自爾與世違。何處求容悅。矯首望山川。秋光帶肅殺。浮雲亦多猜。謾遮長安日。</text>
<title>醉吟</title>,<text>春山雨初霽。紅綠一時笑。手把一樽酒。酣歌惜年少。爲報造化翁。莫慢黃髮老。誰識渭川人。八十起屠釣。</text>
<title>咏雲</title>,<text>白日照雲葉。奇峰明萬疊。參差遠山際。宛若連三峽。俄然作暮雨。猶疑楚夢濕。</text>
<title>戲和李一卿</title>,<text>棹頭謝世事。逍遙湖上山。古壇松半老。仙鶴何時還。沙渚有鷗鷺。窺魚亦不閑。</text>
<title>偶吟</title>,<text>白首禮賓正。官閒無一事。不堪客味酸。猶有歸山志。西風撼庭樹。寥慄秋聲起。沉唫倚窻牖。坐對終南翠。</text>
<title>秋日途中</title>,<text>落日窺半嶺。秋陰生遠郊。行子策羸馬。沈吟向江臯。宿鳥歸棲盡。炊烟將斂痕。欲投前村宿。恐有主人言。</text>
<title>送人</title>,<text>行子不須去。日暮今何之。道路旣云險。松樹多生悲。如將棄我去。吾亦隨君歸。</text>
<title>江樓夜吟</title>,<text>江閣夜生凉。朗月懸空白。主人一樽酒。慇懃留遠客。興酣坐促膝。談笑各盡情。倚檻發長嘯。庭樹撼秋聲。</text>
<title>次申企齋荷珠韻 二首</title>,<text>荷葉出淸沼。珠喧覺雨聲。荷傾珠盡瀉。荷定珠還盈。團圓亦可愛。錯認眞珠明。風來正搖蕩。露珠看世情。池上碧荷葉。雨霽秋有聲。宛然若捧盤。珠露看盈盈。千點復萬點。團圓色瑩明。西風盡傾瀉。惱我騷客情。</text>
<title>夜坐彈琴</title>,<text>幽人夜無寐。獨坐彈素琴。大絃和而暢。小絃哀不淫。冷冷復切切。中藏太古音。變徵挑角羽。山高水亦深。殊不樂。濁醪還自斟。一杯又一曲。無人知我心。慷慨拓窻視。片月掛松林。</text>
<title>春興 二首</title>,<text>年老兼多病。累月不出戶。擁衾常對爐。不知時序度。忽聞童子語。春歸江上柳。驚起理釣絲。斗酒謀諸婦。簑衣仍帶索。忙尋舊釣磯。衰顔非古貌。鷗鷺浪驚飛。又病起登東臯。春色滿江湖。鷗沙麗日明。魚藻細沫浮。持竿向苔磯。萬物皆得時。桃花泛流水。恐有漁郞知。</text>
<title>謫居廣陵時。寒食有吟。</title>,<text>子厚謫柳州。寒食思先墓。至今千載下。令人起景慕。孤臣被恩譴。留滯河南土。家鄕隔雲烟。路遠魂飛苦。况當仲秋節。萬物皆自成。國俗重此日。人懷追遠情。處處上丘壠。澆酒展其誠。而我竟何辜。不得通幽明。悵望舊松楸。血泣追愆尤。</text>
<title>懶婦篇</title>,<text>秋風起洞房。懶媍驚蟋蜶。明晨上機杼。獨坐愁日沒。手澀絲脆斷。十日不成匹。姑姥慍有語。婦年今幾歲。曾在汝家時。人稱多才藝。自從爲我婦。何事稱人意。年皃俱可惜。婦道豈若是。小子長負薪。短褐不掩身。况値淸秋節。寒氣逼肌多。生年習慵眠。到此將奈何。懶媍更搔頭。對影嚬雙蛾。欷歔復歎息。忙手當窻織。中心懷憤懣。反唇私自語。念少在家時。阿母稱吾女。年將十四五。顔色如花紅。新粧艶陽春。不解學女工。我有繡羅襦。復有明月璫。頭上玉燕釵。細腰垂香囊。自恃富貴容。願嫁金吾郞。誰知妾薄命。誤作貧家婦。褰衣復捲袖。入厨親井臼。努力事舅姑。家中何所有。朝暮不聊生。盡賣盈箱衣。悔作兒女子。終身無所歸。每當淸秋節。年年却愁苦。昨日又明日。紅顔亦已暮。更欲學蚕織。盛年難再遇。蚕織亦已矣。此身長如此。中情畏人知。默默潛垂淚。</text>
<title>挽</title>,<text>稼牧雲仍在。於君見文采。骨相異凡曹。風味撥俗態。平生好心事。言笑露肝肺。幸余忝外黨。親懿無表內。君有四鴈行。我亦三魚隊。次次幷聯庾。雙雙喜相對。我呼君爲叔。君向我友愛。齠齕至二毛。情義何曾悖。有酒輒勸侑。得詩相報賽。連床共論襟。嬉嬉窮晝昧。况復同蓮榜。當時稱我輩。看君才益富。擬掣圖南背。誰知福善家。仁壽天不貸。乃今春正月。虐癘竟何耐。殯殮莫憑視。心期負幽晦。旅櫬市廛間。行路亦嘆嘅。堂萱迫西日。趙肉餘一塊。杞城痛忽崩。鴒原悲莫逮。三紀在俄頃。萬事成感慨。慘憺城西隅。靈輀旣云載。瞻彼廣陵山。歸魂雲靉靆。羊曇醉後淚。洒盡心欲碎。髣髴想平素。千秋更難再。蕉荔自丹黃。杯觴欠奠酹。執紼寫哀挽。泉塗愁暗曖。</text>
<title>挽 代作</title>,<text>萬事入長痛。思君驚我𩲸。彷彿想平素。形容宛如昨。兩家世誼敦。重有婚媾續。自少無嫌猜。知君露肺膈。異膝爲兄弟。升堂遊戱劇。令妹卽兄嫂。當稚蒙乳鞠。恩情旣自別。交義老彌篤。愛君耽麯味。遺世襟期適。三淸洞裏天。攜酒卽相覔。從容促席話。醉對窮𣌕夕。行年五十九。身外付榮辱。五男三女兒。燁燁成蘭玉。誰知福善家。遽値層峰厄。人生有定命。一疾亦云酷。有惑莫相問。永作幽明隔。殯殮竟不憑。卽遠又不覿。此心不可道。此情不可極。鬱彼西山路。魂歸先壠側。丹旐出京口。古宅春寂寞。依俙屋梁曉。殘月瞻顔色。揮洒寫哀挽。九原難更作。</text>
<title>在廣陵時。偶吟。</title>,<text>漢南七月潦雨至。前溪水漲魚上水。藤笠簑衣下苔磯。閑垂釣竿不設餌。</text>
<title>江浦謠 二首</title>,<text>海潮生。江水平。靑山倒影朝日明。渡頭行子急呼船。驚飛白鷗三兩聲。○海潮落。江水涸。日暮漁舟烟渚泊。垂柳陰中有人家。屋上茅茨微露角。</text>
<title>借李一卿櫻桃</title>,<text>平生性癖耽花卉。露種雲栽滿階砌。參差紅綠散晴影。品彙多從隣友惠。問君窻外櫻桃樹。幾枝正長春天暮。欲借韶光三兩叢。帶泥移根篩後圃。色添桃李無彼我。雨露生成在日夜。閱盡香英爛熳春。佇看朱實玲瓏夏。</text>
<title>讀樂毅報燕惠王書有感</title>,<text>老夫平生好讀書。架上陳篇手卷舒。曠世相感樂毅傳。有時掩卷起歎歔。燕市千金駿骨高。丈夫當年許身初。萬乘推主閫外。君讐國耻期掃際。黃金橫帶騁淄上。東下齊城七十餘。呼天一夕哭昭王。轅門半夜來單車。此身去國無歸處。更向何門曳長裾。自憐奔亡舊昌國。誰料移封今望諸。白首燕臣老邯鄲。新王一札來傳於。跪奉天書讀未畢。思歸故國還趑趄。感激孤忠書以報。書中道意知何如。上言先朝盛恩眷。下言今日空躕躇。再拜題封雙涕揮。一字一行懷暫攄。竟作觀津未歸身。地下魂𩲸猶恨茹。易水風寒釰歌雄。金臺日暮愁雲虛。事去千秋淚志士。擊節今朝又起余。</text>
<title>送崔明府解官還京 六韻</title>,<text>三淸僊洞共題名。塵世光陰廿八更。海內弟兄今地主。邑中賓客舊雲卿。黃堂暇日非常色。白雪陽春寡和聲。爭頌湖山民自得。獨憐琴鶴政偏淸。春齡先至分憂歲。銓批終違借冦情。江水西流舟不繫。滿岐齊望洛陽城。</text>
<title>送崔相赴燕京 六韻</title>,<text>驅馳王事再幽燕。相國勤勞任獨賢。地望同符祖孫業。天時又屬丙丁年。忘身膽激艱虞際。報主心長客路前。荊匣虛虹成感慨。藺懷珍璧在周旋。㫌忙日暮遼陽野。衣襲春深薊樹烟。想得此行回奏日。前星耀彩紫微天。時以世子冊封事。赴京故云。</text>
<title>贈禹水使 弼漢○十韻</title>,<text>湖西節度擁千艘。永保亭寒住錦袍。久信雄心秋凜烈。肯嫌華髮老蕭騷。龍驤戰艦荊門窄。司馬樓船玉帳高。天掛劍虹明落日。海翻旗火立層濤。于今廟筭紆南紀。從古關防築下牢。分閫已膺無敵勇。守藩方屬應時豪。波通吳越淄靑濶。陣設風雲虎豹韜。馮鼓疊掀趍水鷁。獸牙橫掣戴山鰲。恩波耀晝還鄕繡。烈氣凝霜洗海刀。自愧儒臣無膽略。鬂邊空白指冠毛。</text>
<title>挽金都事 秋萬 改葬 八韻</title>,<text>生同一甲又連姻。童丱交情晩轉親。名薦杏園推妙藝。位潛郞署惜奇珍。神方豈乏驅妖竪。天道終慳報善人。中壽較齡纔過半。上仙消臘已逾旬。曾將彩服依螟蠃。竟使靑氊托鳳獜。誰謂貴鄕初佩綬。謾憑幽隧更沾巾。舊時松栢詩爲讖。今日山川夢是眞。遷兆又當萱謝歲。杞城餘慟想彌新。</text>
<title>送金明府罷官還鄕 十韻</title>,<text>東閣承塵卽二年。疎慵獨有冀州天。溪巖選勝時爭席。湖艇浮春共挾仙。心佩厚恩聊自慰。病緣衰老却相憐。眼靑末路成眞契。頭白狂歌對醉眠。折節元非關斗粟。宣威本自說蒲鞭。從來百里嫌棲棘。何處南山可種田。王舃厭裁河縣錦。庖刀肎試武城絃。流塵暗起飛驄後。蹊肉潛投餓虎前。只酌古人臨餞水。誰懷老叟贈行錢。回瞻嶺樹千里隔。殘雪寒雲更黯然。</text>
<title>送淸風使君解紱還鄕 十韻</title>,<text>傾盖湖山共白頭。暮年何幸識荊州。聲名久仰曹劉壘。交義新登李郭舟。潦倒不緣爲世棄。逍遙那得辦仙遊。文翁惠化風行草。謝朓詩情月滿樓。琴閣晝閑眠野鶴。訟庭人靜集沙鷗。枯筇秋寺穿紅葉。短棹春江溯碧流。要和篇章聊遣興。强攜巵酒爲消憂。瓜期已報三年滿。離思還驚七月秋。朱紱倘來誰眷戀。靑山將別故遲留。海天西望歸程遠。日暮孤雲更起愁。</text>
<title>次江原方伯二十韻。述懷。</title>,<text>從古雲山不到讒。薜蘿深處逕開巖。仍成壺裏藏身計。莫售懷中滅字銜。瞻彼秋鴻翔縹緲。笑他春燕語呢喃。危蹤謾涉年來險。虐雪偏侵歲暮衫。蘭珮黃昏曾改路。桂江明月晩回帆。寓居羊浦村庄僻。時對龍門岳勢巉。薄宦爲貧非得意。短才於世不能諴。難容直道深慙柳。去國孤忠欲問咸。白芷歌長悲楚水。靑牛駕出杳秦函。閑來耕釣溪雲月。過去功名守尉監。落日誰憐衰鬂雪。秋風久着破荷衫。升沉運筭關天地。埋伏人歸等聖凡。公子華筵高莫躡。美人紅袖遠難摻。梁園詞客爭耽簡。宋野愚氓自寶瑊。隣壁照輝嗟已晩。坡翁說食笑還饞。句萌尙喜寒灰暖。魚鼈相忘大海醎。桃李蹊邊心斷絶。荊薪澗底手夷芟。何門不可長裾曳。三窟猶嫌小技毚。瘦竹困經風淅瀝。寒梅催望雨霏𩁺。欲言前後悠悠事。鵑口殘春愼在緘。</text>
<title>次義林池韻。呈明府。二十韻。</title>,<text>潮擅西南兩路名。鑿斯人力與天爭。涵源積水淵淵靜。綰谷長堤隱隱橫。壺裏乾坤開敞豁。鏡中山岳倒崝嶸。重雲鎖壁龍潛窟。衆壑通溪玉瀉泓。誇大不須言夢澤。費時何必涉蓬瀛。千章茂樹圍眞界。萬畒平原接縣城。追想昔人勞障築。豈徒閑日翫澄淸。深渠漲綠便開灌。絶瀑疏湍戒變盈。飛沫爽添遊客興。餘波流遍邑民耕。靈區遠自三韓闢。勝槩仍兼四郡鳴。錦峀嵐光連野濕。赤城霞影隔江平。泉通禹穴神功著。石老僊碁往跡明。人靜釣磯芳餌設。鷺忙沙渚晩巢營。査烟繞鼎蓴絲滑。膾雪登盤羽斝傾。歌艶岸桃傳妙曲。詩靑汀柳見閒情。堪題淸霅蘇仙句。思濯滄浪孺子纓。穩泛漁舟方取適。莫敎征馬復催程。回瞻塵世無佗况。可占烟波送此生。從古義林稱絶境。卽今賢宰播仁聲。深潭厚澤同流普。不獨漳河惠化行。</text>
<title>次賦雪 二十二韻</title>,<text>蕭颼朔氣透簾窻。慘黑頑雲囿八邦。鱗甲飜空沉海日。郊原回夜隔村釭。胡庭暗似風沙走。楚幕紛如玉斗撞。斜入舞筵偸巧態。散飛行逕學微跫。窮陰乍逐旋飊霽。冷響初傳曉鼓摐。銀海共環天下一。玉京分闢域中雙。晴光逈閃琉璃界。瑞氣回浮白玉幢。半夜春輝花萬樹。一天寒暈月千江。家家庭院堆塩絮。處處溪山沒磴矼。威勒太陽羲馭縮。氣衝坤軸蟄龍𢥠。松摧虬骨千尋色。梅折氷魂一寸腔。門掩暮天埋白屋。檻迎新旭壓層龎。藍關擁處行難進。大窖飧時節不降。剡棹月明淸興發。灞橋風緊皺眉厖。嘶寒朔野驕胡馬。吠恠炎天走越。日晩梁園凝硯墨。夜深准罍東㫌杠。人歸絶壑通新逕。鴈落空洲暗舊瀧。仍憶郢歌稀宇宙。欲偸鄒律入樽缸。化衡自致三元順。調鼎應須一力扛。時序適然當肅殺。歲寒猶或想干逢。禎祥已報登年慶。灾異休傳衆口哤。待得陽和消積素。好添春澤沛流淙。</text>
<title>送正朝使姜參議 瑜 赴京 百韻</title>,<text>水輪風轂駕瀛洲。鰲背乾坤日夜浮。雲近扶桑長似曙。境連暘谷不知秋。千年爽氣流靑海。萬古神靈鎭白頭。壯麗山河新百濟。潔鮮星日舊高句。祥氛瑞彩濃還結。休氣榮光散不收。揮月大椎敲冶火。轉山神斧琢天球。靑雲壁影浮伊洛。紫電龍文射斗牛。天鍾慶徵凋草木。地生人傑有公侯。寒松志操前無比。秋水精神世寡儔。筆下風雲驅夢澤。胸中氣節小嵩丘。乘雲北海博羊角。濃霧南山變虎彪。指取功名期將相。眼空塵世笑蜉蝣。春風紫陌鳴瑤珮。靑瑣丹墀拜冕旒。危悃未忘王室念。一身思報主恩優。霜寒白簡匡時憲。日照華牋告后猷。中歲蹉跎看日月。暮年西北擁豼貅。將軍鼓角行威令。都督幨帷運鬼籌。越石淸風頻坐嘯。庾公明月幾登樓。開筵少妓誇紅粉。入幕親賓動碧油。多暇訟庭收簿牒。半酣邊樂奏箜篌。試拂㫌旗廵列鎭。却將兵馬講春蒐。千夫方略輸馳啓。玉塞干城作好仇。河潤京師褒璽秩。水深淸德聽民謳。風霜關嶺歸來後。詩酒江湖退亦憂。慷慨自嘆中夜枕。君臣猶共戴天讐。風塵南北傳刀斗。文物衣冠弄彩毬。氛祲未淸空撫劍。蓬萊可到欲乘桴。分營每歲聞鳴柝。邊境何時見脫䥐。呑憤叫閽腸欲裂。擊拳投筆淚先流。江山恨滿平生怒。天地心關擧國羞。竭力忍遵湯事葛。畏天能保舊邦周。星辰拱北遵何路。江漢朝宗泛彼舟。滕國地形齊楚間。博望槎影途道脩。啣辭往復人虛老。將命辛勤歲屢道。無限光陰回昔日。有窮珠玉耐秦求。淮王聘幣時無失。季子觀風問是疇。專對有才紆聖眷。老臣無過協僉謀。風傳紫闕初聞命。星絡靑驄已駕輶。輝首烏螺舍豸角。啓行囊槖備粮餱。辭君可奈踟躕意。去國將期汗漫遊。登道威儀煌玉節。出門行色佩吳鉤。男兒壯志無關處。親舊離情不自由。住次郊原聊出祖。告廵杯酌爲相酬。灞亭楊柳猶堪折。驛路笙歌暫借留。摻手將分悲左右。擧鞭催出動驊騮。時維十月當寒序。人向長程騁遠眸。飛雪朔風吹馬鬣。入雲西日淡山楸。開城暮色斯須過。箕壤晨光不暫休。仙駕未追思乙密。鐵牛無𧏮臥龍湫。山川漸遠非吾土。父老欣迎舊鎭州。勞至酒牛爭絡繹。慰行絲竹語啁啾。心留故國形長往。箋越封疆鼓不枹。關塞雪深迷去路。鴨江氷凍絶行輈。遼陽城郭千年在。大漠雲山萬疊稠。華表荒凉悲往昔。五原蕭瑟問耕耰。三山物色空勞夢。瀚海波濤不可游。傳漢音書稀鴈翼。振風沙礫帶貂裘。秦皇舊塞餘城堞。武帝邊庭幾髑髏。百代興亡思漠漠。暮天雲日望悠悠。傷時淚洒無窮恨。吊古吟成不盡愁。麥秀歌殘時已遠。采薇人去世皆婾。誰知馬骨金千鎰。爲哭昭王土一坏。白日虹銷歌節俠。寒波風急響颼飀。燕圖已盡將何賴。匕首無光更不抽。問事傷心長太息。停驂落日自夷猶。文山義𩲸千秋享。太史忠魂九地幽。天道冥冥無處問。平郊去去有前郵。堯封境界眞天府。禹貢山川抗地喉。鳳舞龍翔圍市絡。皇居帝里奠金甌。車書混一亡秦漢。割據當年倡石劉。鐵木完顔爲巨猾。慕容耶律作雄酋。能遊沸鼎餘魚戲。長使山東患狗偸。霧暗腥膻呑復吐。雲驅鐵馬躪相蹂。中原戰伐無雞犬。四海烟塵避禿鶖。文物永嗟隨火燼。禮儀無復反齊鄒。南江北塞分民物。毳幕氊帷畜娶麤。碁奕宇區如蠛蟻。廢興人事等浮漚。山摧水涸成今古。地轉天旋整覆幬。朝聘以時威武示。海山無隔遠人柔。垣墻繚繞雲間色。宮闕崔嵬火後修。玉帛邇遐同軌躅。山河吳越卽衾稠。千官劍珮鳴池籞。萬國衣冠仰罳罘。測曜銅儀今古在。頒時寶曆後前侔。威儀秩秩朝班肅。歌頌洋洋衆口咻。設幣彤庭羅釰戟。奏牋文陛列戈矛。天門已喜成陳賀。虛舘相悲作楚囚。星月累回除客歲。夢魂那得到天陬。還聞臘酒傳椒掖。空見春氷出御溝。金闕曉鍾壺促漏。上林殘雪樹相摎。排門符帖凝祥祲。環殿圭璋巧刻鎪。能事已圓行有序。鴻儀纔畢病新瘳。銅盤約束懷荊璧。長鋏歸來撫蒯緱。雲際鵠籠嘉復命。峀邊鷹翮遠離鞲。仙遊故國回鸞鶴。鵬擧藩籬羡鷽鳩。自笑風塵空說劍。誰憐湖海永隨鷗。身將貧病惟珍重。命薄天人孰怨尤。祖道靑門心縹緲。河橋江樹意綢繆。別離異地嗟何及。雲雨殊方倘憶不。千里相將多少恨。木瓜深愧暗中投。</text>
<title>寫賜子儀傳 詩○壬寅會試三下</title>,<text>國家深讐戴一天。轅門細釁連三帥。各將睢盱隔肝膽。誰能慷慨思忠義。千秋相感郭氏傳。一韓軍中天子賜。南渡初年志重恢。風鴻洞昏天地。二三豪俊爲時出。金壇指點名相次。蕭何功烈子房籌。就中淮陰當重寄。中原自此可傳檄。天下安危方住意。嫌猜因作賈生闘。引車誰是相如避。私讐豈暇塞北憂。九闕還貽勞睿思。緬憶唐朝曰有臣。昭昭忠武汾陽事。兩賢當年豈相厄。三千同德終無愧。釋怨平生效忠貞。功名竹帛分明記。此傳頗詳太史筆。歷歷可向將軍示。龍顔忘却玉手勞。寫出銀章多少字。天開玉帳受援間。帝曰欽哉書用誌。唐家羞辱不幸近。子儀精忠君可比。扶顚正在協和功。古人今人寧有異。乾坤回首是何世。庶爲邦家期盡悴。勞心朕嘗越王膽。戮力爾洒新亭淚。凄凉寒月五國城。忍見絹書傅半臂。同寅非但國以賴。後私應知身上利。况復㫌旄受兩鎭。將軍愼勿尋常視。一札丁寧垂烱戒。韓公再拜恩私被。可惜奇勳未半途。誰知計誤東窻議。西湖烟月蹇驢背。許國初心嗟未遂。</text>
<title>五老峰爲筆 詩三十六句</title>,<text>天地東南五老峰。浮空積翠雲煙古。龍撥屯雲露眞面。文星夜夜光芒吐。橫分秀色正攬結。大筆人間誰是主。太白胸中九雲夢。軒然氣岸彌寰宇。靑春出游翰墨塲。白日大醉長安午。因懷逸興壯思飛。夢裏往往遊天姥。海雨江風入牙頰。詞源倒却洲鸚鵡。黃鶴高樓已搥碎。墨池飛化圖南羽。若非凌雲萬丈筆。安能寫出吾肝腑。中山老兔盡何益。回首乾坤空仰俯。峨嵋山月洞庭秋。欲伸長句心還苦。登高壯觀九州間。海上尖峰靑四五。削出芙蓉南斗傍。東吳半壁撑天柱。濕翠淋漓衡岳雲。纖毫濡染瀟湘浦。長虹筆勢合變化。幾年功成勞鬼斧。不露文章世已驚。可作騷人手中撫。地老天荒汝獨壽。其間詞客知無數。氣像曾無與之敵。擲在天外誰能取。留待千秋有今日。靑蓮自是詩中祖。滄洲盡入笑傲中。對此興與精靈聚。意氣由來山可移。排風欲向騷壇竪。半塗肩摧死五丁。天涯力盡愁夸父。七澤飜風五嶽掀。蛟龍改窟滄溟滸。赤電朝噓祝融火。層波夜擊馮夷鼓。巨靈咨差惜不得。眞宰上訴天應怒。晴峰顚倒一轉間。管城毛公拜傴僂。終敎數朶落吾手。得意歸來欣蹈舞。森羅筆峰助詩興。白雲飛繞留軒戶。時憑掌上運元氣。化翁傳與神功補。長風吹捲萬里雲。掃却靑天人快覩。一揮中夜泣鬼神。再揮淸晝驚風雨。因成天地汗漫遊。取出摩挲毫未腐。一洗詞源萬古空。後者無繼前無伍。宇宙悠悠人已遠。江南風月誰邊寓。分留物色古猶今。五峰虛老南州土。吾將囊括一大塊。浩然持此遊玄圃。</text>
<title>却放黃鶴江南歸 詩三十八句</title>,<text>昔余分明夢登天。上帝高居宮紫微。適有孤鶴自南來。香案前頭飄羽衣。引頸頻開三尺觜。仰訴哀鳴如有祈。自是眞仙幻化形。幾年長向人間飛。別區風烟幸得所。流丹逈構臨江磯。芳草晴川一望平。超塵勝槩東南稀。風雨長年棟宇新。扶持幸賴神明威。豈但胎禽樂蹁躚。群仙亦住芙蓉旂。天下皆稱黃鶴樓。墨客幾多停驂騑。往者崔灝一登眺。至今壁上明珠璣。豈意山東李謫僊。胸呑雲夢凌曺韋。大醉狂歌獨倚欄。平生自信才無鞿。楚越江山入指點。長虹健筆斯須揮。月戶風軒久低仰。雷霆助勢威無違。欲排詞鋒力還乏。大廈終見摧楹扉。列仙咨嗟惜不得。雲物慘惔無光輝。月滿乾坤舊棲空。風號沙宿無歸依。塵寰底處可托身。不耐寒江烟雨霏。幸借天衢九萬風。遠催雙翎歸帝闈。若得瑤階盈尺地。琪樹棲遲深有希。玉皇聞之惻然久。雲間一語傳依俙。白也奇才本無敵。雄詞奪得眞天機。自稱身是酒中仙。不避少年來相譏。搥碎高樓不足說。轉海移山知庶幾。思將喚取守淸都。任聽猖狂時謗誹。詩家筆勢自浩蕩。六合雖大難能圍。醉裏如將踵舊習。玉京無賴樓嵬嵬。一夕天傾地拆後。玉座何處垂香幃。南紀滔滔勝上界。春波綠漲淸江肥。驪龍吐珠走馮夷。水仙解珮遺江妃。從古杭州比天堂。又聞金陵稱帝畿。吳山楚水舊遊地。風景偏宜朝暮暉。白雲還隨爾歸去。遼陽城郭應無非。影隨鳳凰山外還。浴向鸚鵡洲邊晞。想見神明賢太守。重新舊榭今芳菲。况復長庚志氣衰。落𩲸年來愁苦饑。老去詩篇渾謾興。登臨豈撼高如暈。語罷金雞喚莊蝶。却隨黃鶴江南歸。</text>
<title>鼓琴作杵聲 詩三十三句</title>,<text>百結先生三尺琴。世無知音窮齟齬。斗屋蕭條繩作樞。分甘飢臥經寒暑。平生竊慕宋榮子。擧世非之不加沮。欲鳴心中不平事。膝上時時憑手語。今夕何夕歲云徂。鬢邊光陰催逆旅。迎新送舊有遺俗。社老村翁感時序。家家是日備酒漿。暮春寒聲來處處。先生中夜坐歎息。華髮垂髿明少炬。男呻女吟四壁靜。瘦妻騷頭亂愁緖。新春消息隔一宵。其奈家無䃫石貯。東隣西舍盡歡樂。我獨胡爲措無所。嗟嗟丈夫不自謀。此夜誰與幽懷叙。丁寧回語屋中妻。吾有吾琴可慰汝。短衣數挽起斂容。仰看明星雲不阻。維南有箕北有斗。萬斛深愁猶可紓。床頭素塵隨袖飛。更作新聲調律呂。催絃拂柱變宮徵。雜響丁東動寒杵。前聲後聲斷還續。彷彿終宵擣禾黍。高低音韻逐風散。簸玉揚珠滿筐筥。一鼓再鼓聲轉促。時見厨間走飢鼠。從今不復羡村舂。斗粟何待隣人與。豈但區區作杵聲。絃中可以鳴機杼。男聲欣欣女顔悅。向來窮愁在何許。呼童覔薪汲寒泉。洗鼎明朝待火擧。田頭聊可祝歲神。塒上鳴雞宜烹煮。嗚呼夜長悄終曲。亂杵無聲起延佇。兒啼索飯妻掩泣。閭里爲我送酒醑。東京萬落復千村。幾處豪奢財累巨。更長燭明不可孤。殺牛置酒招朋侶。珍羞玉盤醉歌兒。寶瑟華筵驕舞女。天生我才竟何用。送窮文成窮不去。拂羽挑商奏苦調。調高絃絶悲難禦。舊碓無舂人已遠。樂府遺聲轉悽楚。</text>
<title>山果懷中落 詩</title>,<text>八月九月霜葉紅。晩色玲瓏山有果。西風吹送牧笛聲。滿壑嵐光牛背拖。丹霞燒樹火實並。虬卵團團垂萬顆。耽看不覺拍手笑。右肩忙脫簑衣荷。從佗黃犢放蘆岸。綠蔓牽破溪雲鎖。淸香襯手十指輕。摘盡秋光懷裏。回瞻落日欲歸時。何處行人來過我。村童猶解拜跪禮。敬客承塵迎路左。襟前才下揖讓手。滿抱靑黃星亂墮。鶉衣短窄藏不密。禿衿離披身半裸。途中逬散萬顆秋。草間亂點眞珠火。童心元自惜梨栗。背立斜陽歸思惰。跳丸箇箇入搔首。更拾餘馨行復坐。還忘謝客衱衽歸。正値前溪風雨簸。日暮驅牛出洞門。寒林暝色山千朶。</text>
<title>次李白惜餘春 賦</title>,<text>有上帝之肇紀兮。配蒼震於動方。東皇初奠厥居兮。覃惠澤於衆芳。逮春宮之相禪兮。欽問天之渺茫。惟皇乘彼蠢闢兮。森萬彙而成行。銳赤卉於窮髮兮。敷白芷於沅湘。紛雕韯而賁飭兮。資淑氣而發揚。懿菌誕之蔚質兮。媚和煦而爭展。觀厥美之宣鬯兮。爛雲錦之巧剪。靈宗用之弗延兮。吾皇忽焉而阼踐。環璿璣而莫遏兮。恐羲鞭之勞不堪。素初宁厥靈根兮。奚招搖使指南。以句芒爲可恃兮。任魁鎖之繽紛。皇不永于厥德兮。焱遠擧而乘雲。方和靄之物茁兮。愍靈轍之倐改。卷薜籬與若蕙兮。反晦遁於江海。欲余質夫倉靈兮。誰執柄之舒疾。當春風之吹歇兮。苦無多於餘日。東皇醉而莫寤兮。遞謝等於周秦。物矇然亦未有知兮。貽感慨於吾人。汩余若將不及兮。君胡爲乎輕別。登蘭臯而延佇兮。怨芳馨之易滅。覽繞樹之遊絲兮。思韶光之攬結。競寸陰而孜孜兮。將住片時之容華。豈其來歲之無春兮。歎吾生之有涯。</text>
<title>次潘岳秋興 賦</title>,<text>商飊緊於振柯。天日慘而影薄。長空杳而極目。飛鳥散而何托。咏塞外之草衰。歌洞庭之木落。叩淸興而不發。心緖亂而漸惡。傷懷悽其多感。嗟志氣之吾衰。日月邁而不與。時旣晏兮將安歸。値秋氣之蕭瑟。集滿腔之悱憤。羗登山而臨水。窮眄眺於遠近。若行遠而送歸。情壹欝其不忍。煙橫樹而欲滅。日啣山而將盡。叫瀟湘之賓鴻。翔朔雲之豪隼。玉露團而晨零。微霜凄而夜隕。祛塵笥之紈扇。藏暑服之紾絺。起宋玉之悲懷。淚橫逬而沾衣。鳴洞房之蟋蜶。生寒意於羅帷。抽覊思於觸目。感越鳥之單飛。慨事業之寂寥。嘆位名之卑微。孤臣恨其景短。思婦怨其宵永。添旅舘之索莫。覺枕簟之凉冷。夕斂紫於遊氛。朝掩翠於歌屛。楓林晩而葉赤。亦一時之光景。星河朗於桂殿。素月輝於華省。尋平生於響像。幾不疚於內省。佳期暮於美人。向天末而引領。辰倐忽其遄逝。恨宿計之無騁。靖潛處而永思。服聖戒之明烱。因時序之迭遷。順陰陽之動靜。閱春秋於轉頭。消歲月於掘指。觀萬彙之盛衰。揔生老而病死。心怊悵而出門。大道濶而且底。足將進而趑趄。宜賤士之納履。多歸思於故土。指某丘與某水。看西山之氣爽。聽越壑之風厲。當秋月之物盛。樂醉鄕之無稅。菊散芳於崇阿。鴈驚寒於濠澨。憑淸秋之逸興。歌濯纓而洴潎。時不再於暮景。等白駒之身世。聊逍遙而倘佯。以終吾之餘歲。</text>
<title>擬離騷經 賦</title>,<text>余幼昧此大道兮。慕屈子之遠遊。不參驗而接實兮。虛式誤於周流。初發於中逵兮。而暘谷而冥行。日未暾於海底兮。雷又鳴而砰訇。境幽昧而坎陷兮。邈不可以戾止。羗中途而改躅兮。夕余濟乎西澨。瞻曜靈而駿馳兮。指若木而爲期。弱水汩而揚波兮。迷不知吾所之。駟病驥而更駕兮。望兩疑而將適。蠻烟襲於毒霧兮。炎海濶而難涉。入浦溆而邅徊兮。誠未開於衡雲。駟跛鼇而遡騖兮。訪燭龍於寒門。層氷積於朔野兮。霰雪紛而增愁。路漫漫其脩夐兮。泣朱歧而夷猶。仰瑤臺之偃褰兮。雲依斐而承宇。霧露濛而朝氛兮。虹霓雜而夕雨。天之門旣阻以九重兮。不可階而陞也。瞻四方以靡騁兮。憑欝欝而塡膺。遷逡吹而斂策兮。竟退身而窮處。塊獨守此曲隅兮。蟄不再乎遐擧。廓落寂而滯思兮。閉形神而莫語。中瞀亂而迷惑兮。志沉鬱而不揚。邪氣壯而襲骸兮。懷隱憫而彷徉。嗟死心不可復陽兮。固將愁苦而終窮。慨已往之莫攀兮。願須時而大同。一愛氣而成形兮。身世局於湫阨。想遠擧而高翔兮。冲四海而外薄。術未皎 一作假 於蟬蛻兮。倚躕躇而愍憐。覽日月之若邁兮。恐壽命之不吾。延心絓結而不解兮。至曙而無眠。忽太虛之諉衷兮。聞惝怳之神傳。夫氣至大。混淪磅礴。聽之無聲。視之無跡。與神爲一。靈其不測。求之夜半兮。虛室生白。無爲自化。乃返其根。玄之又玄。衆竗之門。中心怳以有獲兮。鋤穢累而淸明。襲氣母而丕變兮。退寂默而專精。及行迷之未遠兮。復遂吾之初服。形不離而神全兮。美要妙而繁飾。被蠙珠之陸離兮。佩寶璐之琳琅。採瓊芝而爲羞兮。鑿申椒而爲棖。欲循道而游眄兮。將往觀乎八荒。服瑞麟而整駕兮。揚彩旗之晻暎。鳳凰翼以飛翔兮。蛟龍騰而奔逬。鼓豐隆以來御兮。噓萬竅之厲風。乘天地之正氣兮。橫八極而焉窮吾。方遠逝而登僊兮。騖群靈之豐豐。撰余轡而超忽兮。又何懷乎舊都。率雲霓之離合兮。隨海運而南圖。衍如馳而莫止兮。擬長往而不返。鞭火裏之蒼虬兮。辦眞遊於汗漫。遺萬物而羽化兮。造不死之仙鄕。掇扶桑之瓊糜兮。聊以壽夫東皇。自陽阿而回轡兮。向崦嵫而迅驅。路不周以左轉兮。登閬風而逍遙。嗷玉女之瓊漿兮。醉金仙之靈液。驂水中之斑豹兮。轉崑崙之西極。朝濯髮於洧盤兮。夕歸次於窮石。御飊輪之冷然兮。吸沆瀣而輕擧。玄雲走而氣朗兮。紫宸儼其居所。扣九閽而開鑰兮。覩深嚴之神京。瑤壇敞於十二兮。皇靚穆而揚靈。傾北斗而酌海兮。冀上帝之一嘗。合均天以轟奏兮。心瀜瀜而樂康。覽相觀於四極兮。浮遊乎天余乃下。忽臨睨夫故居兮。回朕車於中夏。築神舍於丹田兮。䟽石蘭而爲梁。集百草而盈庭兮。芳菲菲而滿堂。形體白而質素兮。龍彩見於尸居。應無極於中樞兮。魂不勞兮晉如。及余飾之方壯兮。將再覿乎炎洲。戒句芒使先路兮。軼列缺而宣輈。羲和爲之按節兮。聊順序而周章。三辰會於赤野兮。耀壽星之祥光。候二八之弦氣兮。與佳期而夕張。神功竗於顚倒兮。媒帝子於黃婆。張咸池之廣樂兮。奏虞庭之九歌。玄螭赤象並進退兮。紛左右之雜遝。海若馮夷揔鼓舞兮。與衆彙而胥樂。神變化而交媾兮。集高陽之舊墟。探玄珠於北淵兮。遁太甲於陽初。宿願抒於暫時兮。歸宇宙於一指。上窮碧落兮。下臨無地。行遊八表兮。風斯在下。獨超然於衆先兮。知谷神之不化。惟精氣之感應兮。盖一陰而一陽。湛無爲而守一兮。行與時消長。</text>
<title>射虎石 賦</title>,<text>陽終索於艮三。質匪假於昂七。嬴鞭驅而駕溟。媧斧鍊而補裂。聆漢飛之虎發。异石開於應弦。諒精氣之通靈。認沒金於頑然。襲河壠之弓箕。傳羿逄之竗藝。籍良家而募少。曾負羽於燕薊。顝藍田而屛居。事灞陵之夜獵。逮豺虜之乘秋。弭百檀之虎節。蜚英聲於貉夷。遁塞▦之射雕。狼煙熄於朔雲。刀斗閑於邊宵。趁轅門之餘暇。較遊獵於荒郊。腰將軍之白羽。遡北風而雄顧。陰山杳而日慘。大漠虛而秋暮。目無全於飛簇。罄蓬間之狐兔。前塗窄於邃谷。豐草靡於幽藪。回長阪之疾騖。睇澗底之盤沱。驚在山之蹲貌。類負嵎而磨牙。思疇曩之碎柳。壯氣欝而雲噓。馳卞莊之耽睨。慕馮婦之超車。引猿臂之舊習。期壹發而麗龜。威弧迅於月滿。飛羽閃於星流。草未搖於嘯風。電忽擊於隱霧。長虹貫於白額。欣踞狀之前倒。恃平素之如破。快一時之舞拍。陰崖變於叱咜。動關河之風色。倐驟武而問毛。認雲根之飮羽。物偶感於勇銳。餘賈難於再售。聊踟躕而拊弸。誇向來之得意。想穿磐之一枝。展匪夷之攸致。心魂悸於猝遇。羗不辨於虎石。雄風激於一彎。定神明之效力。堅無碍於至諴。矢宜透於山骨。轉此日之威稜。斂倀神於遠窟。雖末藝而若是。信至誠之無息。推觀德於大道。庶一貫於今昔。嗟雄圖之數奇。弓未掛於祈連。泣虛老於靑銅。竟皓首之無封。英魂散於劍頭。射碧血於秋空。石不轉於崇阿。留慘裂之蘚痕。瞻浮屠之帶箭。復有欽於霽雲。</text>
