<title>贈兪正字 得一○庚申</title>,<text>芝山斜日近黃昏。嘉客重尋古驛村。聖代方深新雨露。高人能保舊田園。尊前意氣懸燈話。囊裡詩篇對榻論。坐到夜闌仍不寐。綠蘿明月照衡門。</text>
<title>哭翠屛趙尙書 珩 墓。歸路過霞谷故宅。有感。</title>,<text>痛哭山中木落時。荒原蔓草正離離。黃昏帶雨歸來晩。更惹西州醉後悲。</text>
<title>送從氏泰仁兄 鳳朝 入海 辛酉</title>,<text>風塵困滯老英雄。去入茫茫碧海中。歲暮空吟梁甫曲。渭川閑伴釣魚翁。</text>
<title>謹呈谷雲翁 金公壽增</title>,<text>樽酒來將古驛樓。谷雲歸路入回頭。柴門寂寂成荒逕。桂樹蕭蕭欲暮秋。山水重尋應有興。琴書依舊可消憂。何當送我溪亭月。夜夜閑隨杖屨遊。</text>
<title>寄申翼仲 鐔</title>,<text>霜木蕭蕭落葉多。嶄巖蹊谷水增波。光陰晼晩今如許。心計遲違可奈何。夜榻殘燈淸似水。曉窓孤月凈如羅。荒山饑臥無人問。抱膝空吟白石歌。</text>
<title>夜會泰仁從氏宅。分韻得雪字。</title>,<text>昨夜天風寒。長安亂飛雪。羈旅動歸思。何以慰凄切。伯兮携我手。叔兮促我膝。湛湛一樽酒。酣歌坐明月。不樂復何如。明發東西別。</text>
<title>姊兄金典籍 昌協，金兄仲裕 盛後，再從兄仲雲 興朝 曁余四人。作加平掃墳行。舍兄亦偕往。歸時宿玉泉菴。壬戌</title>,<text>夜火投孤寺。松杉夾路高。暗風來佛座。晴月散林臯。燭盡僧談靜。房溫客睡牢。我行宜早發。僮僕聽雞號。</text>
<title>驪江。書上尤菴老先生。五首</title>,<text>歲暮涉江漢。間關飽雪霜。平生景行意。今日望門墻。孔顔明道德。班馬盛文章。夫子能兼有。千秋仰耿光。獨抱匡時略。滄洲白髮長。蒼梧叫虞舜。沈痛迫中膓。二疏縱明哲。諸葛最忠良。王室今如許。丹心定不忘。小子誠愚陋。冀聞大道方。朝朝陪几席。和氣襲春光。</text>
<title>雨後口占 癸亥</title>,<text>昨夜天新雨。濛濛春色多。遠山看似霧。幽鳥聽如歌。澗柳初生絮。園桃欲發花。風塵吾已倦。歸興滿田家。</text>
<title>偶吟</title>,<text>山雨冥冥夜未休。暗風時拂讀書樓。烟波釣侶來相訪。半夜懸燈說舊遊。</text>
<title>月下記興。仍候家兄及徐兄 宗泰 行。</title>,<text>新月照墟落。烟生老木陰。疎籬棲雀闘。虛壁候虫吟。覽物多幽思。爲詩乏好音。遠人期不到。蘿逕抱孤琴。</text>
<title>種竹築室。次李白感秋詩。</title>,<text>菀彼西園下。手植一莖竹。枝葉日參差。團陰動盈掬。秋露被百草。靑靑君也獨。寒天拂脩竿。孤鳳佇託宿。園林發好顔。爲此誅茅卜。日把淇澳篇。臨風咏三復。人心若奔馭。斯須易墜覆。歲寒期同調。此意講已熟。</text>
<title>雪夜未赴金山甫 鎭華 見招 甲子</title>,<text>隱几坐玄夜。㗳然萬念消。勁風拂弊戶。凍雪襲寒貂。歌斷梅花引。詩成桂樹招。自憐甘寂寞。虛負美人邀。</text>
<title>東湖。書上松澗李尙書丈 端夏。○乙丑。</title>,<text>江漢有佳約。來隨杖屨遊。寒天罷曉霧。初日漾春流。酒爲憂時進。身因戀闕留。故山長入夢。歸興滿扁舟。</text>
<title>栢谷。留贈諸兄。二首</title>,<text>簪纓世人老。翰墨我曹閑。勝地看春色。殘梅照客顔。夕陰浮遠樹。晴月隱層巒。好會良難再。更謀得酒還。城市殊多事。雲林自在閑。強吟愁裡句。懶洗病餘顔。客夢隨流水。遐心見遠巒。靈芝日應長。携手可旋還。</text>
<title>奉贐金姊兄北關之行</title>,<text>漢家書記晉參軍。幕府風流逈出羣。塞外寒光恒白雪。沛中佳氣尙紅雲。羈愁謾作登樓賦。壯志應須勒石文。看取腰間雄劒在。防身且可報明君。客行今日發長安。遠別高堂淚幾彈。相送渭城將進酒。倦遊關塞願加餐。磨天峻嶺千年險。絶地陰山五月寒。回首美人音信斷。夜深歸夢繞雲端。</text>
<title>芝庄記興</title>,<text>田家足生事。棗栗滿園紅。曉澗微風外。秋山細雨中。池荷餘敗葉。巖桂長新叢。倦臥了塵想。披書味不窮。</text>
<title>將隨家兄往鎭川。再從兄光仲 觀朝，從氏子東 海朝 臨訪。叙別有二絶。到江上店舍。始和之。</title>,<text>東郊秋色映離樽。馬首淸波霧裡翻。南北峙流從此隔。獨隨歸鴈過淮村。風雨蕭蕭釀晩寒。無人共作對床歡。携來滿袖珠璣在。旅舍挑燈盡夜看。</text>
<title>道中次李栢府得甫 德成 贐行韻</title>,<text>築室東岡下。常云晩計存。異鄕今作客。浮世更離羣。曉雨靑山濕。秋霜赤葉翻。故園何處是。回首羡歸雲。</text>
<title>塊處無聊。得二短律。呈從氏子東兄。</title>,<text>歲暮滯湖外。天寒隔故丘。雪深山北郭。月隱郡西樓。竟負三冬足。長懷千載憂。猶憐阮巷夢。能似舊時遊。塊處無相識。重門掩不開。北風吹積雪。東閣落殘梅。謾有新詩興。難尋舊酒杯。不眠宵寂寂。聊與月徘徊。</text>
<title>向靑陽。曉發木川。過天安邑里。</title>,<text>淸晨驅馬且孤征。霧裡雞號天欲明。落月依依迷宿店。寒山漠漠杳歸程。緣崖雪磴留人跡。穿壑氷溪送水聲。僮僕告余官里近。古槐深處白烟生。</text>
<title>道中詠懷</title>,<text>旅榻寒如水。終宵坐不眠。聽雞發孤店。驅馬度長阡。遠岫回看月。平郊逈望烟。凍雲垂曠野。古木入寒天。跋履風霜裡。徘徊岐路邊。輕氷懷袖冷。飄雪結鬚懸。涉遠勞三宿。行危任九顚。流光將暮矣。羈思轉悽然。已覺南遊苦。空吟北上篇。投林有好鳥。斂翼獨翩翩。</text>
<title>追贐呂督郵休卿 必容</title>,<text>君是蘭臺客。天香猶在袍。月明郵舘逈。梅落驛樓高。別意遺長策。交期脫寶刀。驍騰有騏驥。萬里氣雄豪。</text>
<title>寄贈宋兄汝奎 徵五</title>,<text>異鄕頻契濶。三歲阻歡娛。謾和新詩句。難尋舊酒壚。光陰水共逝。心事月同孤。萬物回春意。遙知病已蘇。</text>
<title>謹次舍兄韻。呈平沙閔參奉 泰重。</title>,<text>搖落湖山積雪深。臥看棲鳥各投林。羈人易覺時光促。志士應驚髩髮侵。末路幾年憐寡和。新知此日幸同心。相思汶上人如玉。待得春風杖策尋。</text>
<title>錄呈谷雲翁 谷雲時宰淸風</title>,<text>久作神仙尉。淸風江漢流。寒梅暎白雪。明月下丹丘。賦憶陶潛宅。詩吟謝朓樓。春來知有約。氷泮理歸舟。</text>
<title>申子安 鎭華 在淸風。次寄余詩。又漫和以謝。丙寅</title>,<text>吾黨多奇士。知君第一流。神駒騰渥水。祥鳳下崑丘。遠別淸風峽。相思明月樓。五湖春浪濶。何日掉扁舟。</text>
<title>小江亭講會</title>,<text>習池有嘉景。雨後集冠童。鳥語絃歌裡。春光杖屨中。閑吟隨柳句。醉倚浴沂風。茲事曠千載。齊言樂不窮。</text>
<title>官齋雨中。與趙吏部丈 相愚 話東岡舊遊。</title>,<text>夜來風雨使人留。東閣仍成半日遊。坐看湖山春色好。一樽同話故園愁。</text>
<title>醉渡漢津口號</title>,<text>載酒春風漢水波。白鷗沙岸夕陽斜。篷窓醉起新詩好。寫與漁翁入棹歌。</text>
<title>吉祥寺</title>,<text>一落南州歲月多。春來孤負故園花。雙柑斗酒新乘興。杖策空山聽鳥歌。寺門深處古槐多。園後猶存未落花。惆悵故人期不到。與誰携酒與誰歌。杖策崎嶇至。諸天深復深。山浮高鳥背。逕闢古槐陰。水月澄禪想。林風和客吟。殘樽有餘酒。嘉夜盡情斟。</text>
<title>拜尤菴老先生於華陽洞。臨發先生贈一絶。率爾伏次二首。</title>,<text>樽前落寶唾。衣袖忽生香。自愧多塵冗。今朝告別忙。杖屨徘徊地。林花倍有香。秋來佳約在。休道此行忙。</text>
<title>七夕。書贈諸君爲別。</title>,<text>浮雲南去水西流。聚散悠悠不自由。河漢三更初作雨。梧桐一葉早知秋。神仙亦有相離恨。人世寧論遠別愁。他日洛中如訪我。駱峯深處掩門幽。</text>
<title>七月十二日。余奉家伯氏。發自常山。邑中士友數十餘人。遠將于中路之村舍。話別之際。我亦自然沾目。噫。以羈旅而歸于家。宜其有歡緖。而今乃戚戚若此。苟非向來託契從遊之密。有不必然也。走草一古。留作別後顔面。</title>,<text>冀野產奇足。崑穴耀彩羽。常山交湖嶺。有材不可數。論交豈恨晩。情歡恰如故。襟期日綢繆。勝地幾相聚。閑今佛寺月。爛飮荷池雨。離合固悠悠。驪駒怨征路。諸子送河梁。携手慘去住。慇懃一樽酒。贈以相思句。停雲藹別溆。獨鳥鳴高樹。山川路悠邈。幾時相與遇。秋風洛城裡。應逢陸機赴。且願寄書札。時時慰情素。</text>
<title>高陽道中。口占。二首○時作松都行</title>,<text>秋來意不適。驅馬出陽關。古郡寒山下。諸陵落照間。遇風雙袖手。呼酒一酡顔。眷戀庭闈遠。行當及早還。西遊蘇季子。貂弊㥘秋風。紫氣迷關外。靑雲滿洛中。客程隨去鳥。鄕信付歸鴻。遠想仙山色。楓林已晩紅。</text>
<title>渡臨津望赤壁</title>,<text>赤葉黃花隱畫樓。海門初日駕潮頭。扁舟客過臨臯下。欲訪蘇仙去後秋。</text>
<title>登萬景臺</title>,<text>天設金湯氣勢雄。登臨把酒想神功。龍宮逈鎖浮雲裡。鯨海橫流落照中。雙袖翩然收灝氣。輕輿伊戛駕長風。難携謝朓驚人手。搔首高吟語不工。</text>
<title>馬潭</title>,<text>淸晨携杖下秋山。時坐紅林白石間。潭水自成流瀑下。老僧云有蟄龍蟠。</text>
<title>雲興寺</title>,<text>寺在峯頭高不極。上淸笙鶴若相聞。回頭已失登臨處。但見層空起白雲。</text>
<title>靈通寺</title>,<text>靈通歸路最崎嶇。每到傾崖輒要扶。古寺日沉秋葉下。夜深惟有客燈孤。睡起禪窓對酒時。滿山初日錦林奇。沙門古跡尋無處。步出庭前讀短碑。</text>
<title>花潭</title>,<text>客到秋山吊古祠。門前流水逝如斯。孤吟靜聽松風響。疑是先生謦欬時。</text>
<title>訪城內古跡</title>,<text>西風驅馬到荒原。明月空臺但舊痕。仍過竹橋偏感慨。暮烟秋草吊忠䰟。落日溪頭水自波。滿城秋色爲誰多。興亡不盡千年恨。但有前村牧竪歌。</text>
<title>過鐵原豐田驛有感</title>,<text>鐵峽深深路幾重。等閑行旅亦難逢。橋梁斷絶氷橫岸。澗谷崢嶸雪壓松。寒色漸隨西落日。暝雲遙報北來烽。村翁解說湘潭事。雷雨當時起臥龍。文谷自此謫中起爲相。</text>
<title>平康官齋。夜奉李按使養叔 頤命 令公。丁卯</title>,<text>自是堂堂男子奇。妙年持節亦殊私。蓬山路出觀風地。棠樹春深得雨時。彩服幾成堂北夢。錦囊新富嶠南詩。他鄕好辦連宵飮。絶勝長安鎭日隨。</text>
<title>春間。豐悅老師來見。余約以仲夏一會山中。乃爲事故牽奪。遷就至今。將欲趁近踐計。而猶不及發。此時師又飄然而至。仍留一詩以贈。感愧之極。不容不報。但恐俚語有累於道眼耳。</title>,<text>浮生於世事違心。一約蹉跎到秖今。山爲食言應有笑。爾將高義此重臨。尋眞自媿謝康樂。託契聊逢支道林。明發定隨飛錫去。衆香秋月和淸吟。</text>
<title>留題金訓長書堂</title>,<text>白首滯空谷。生涯在力耕。木皮爲屋瓦。松火代燈明。此老能勤苦。諸君賴作成。循除有流水。長和讀書聲。</text>
<title>三淸臺</title>,<text>霜落空山秋色奇。羣峯羅立玉參差。澄潭鱍鱍紫魚躍。老樹離離朱實垂。太守風流逢勝地。昔人蹤跡見遺基。焚茅且欲成書屋。知有林泉顯晦期。</text>
<title>訪龍華瀑布</title>,<text>爲見三淵瀑。崎嶇入曉山。崖傾羸馬躓。水積老龍蟠。把酒丹楓下。題詩白石間。主人城市去。聊訪寺僧還。</text>
<title>石室山中。書上文谷先生 金公壽恒。</title>,<text>來謁楊山下。柴門黃葉秋。大臣身已退。志士淚長流。縱有居東意。能忘望北愁。先人弊廬在。几杖可淹留。</text>
<title>楓嶽路中</title>,<text>寒天日落近黃昏。山葉隨風馬首翻。僮僕却愁前路遠。問余今夜宿何村。</text>
<title>向斷髮嶺</title>,<text>催驅征馬未曾休。峽拆時看水急流。今夜若投山下店。明朝應入寺前樓。風飈不阻蓬萊路。雪月何如桂樹秋。賴有新知仍作伴。擬將樽酒好追遊。</text>
<title>正陽東樓</title>,<text>禪室住高處。老僧携我筇。樓臺盡金碧。卉木只杉松。俯視烟霞窟。橫看日月峯。森森羅玉樹。隱隱揷芙蓉。木落呈山骨。川開露石容。淸輝傳萬劫。灝氣積千重。絶境無飛鳥。深淵有蟄龍。誰吟鴈岫句。空躡虎溪蹤。軟語燃宵燭。孤眠罷曉鍾。喜看初日湧。興與宿雲濃。欲遍靈源界。仙人庶可逢。</text>
<title>陪家兄。宿長皷山白蓮菴。歸路口占。</title>,<text>飮罷田間寒日落。高吹畫角馬如飛。千行火照前山雪。恰似將軍夜獵歸。</text>
<title>次宋監司 光淵 泛虛亭韻 戊辰</title>,<text>高人新築泛虛亭。亭下千尋積水明。暖日烟花含雨氣。暮江鳧鴈雜潮聲。將期惠子隨莊叟。豈有漁翁笑屈平。湖海淸風吹未了。扁舟容與一竿輕。</text>
<title>通溝 以下九首。皆次東州集中韻。</title>,<text>方舟泝峽弄新晴。兩岸靑林百舌聲。向晩登高宜快覩。毘盧玉雪半天明。</text>
<title>山店</title>,<text>雲碓重重傍水斜。人居多是木皮家。耕牛倦臥眠豐草。啼鳥孤飛逐落花。岸上微風浮麥浪。溪邊暄日爛林霞。桃源物色堪終老。不道山田但石沙。</text>
<title>別長安入百川洞</title>,<text>唅呀大洞府。照曜黃金刹。持酒坐虛檻。四望眼新刮。霏霧散琪樹。日與衆峯出。惜哉促輿去。佳境轉一瞥。豈惟去者歎。居僧頗惜別。藤陰翳幽逕。行歌捎林樾。</text>
<title>現佛臺</title>,<text>璨璨蘂珠宮。峩峩白玉洞。中有餐霞人。時時笙鶴弄。</text>
<title>南江舟中</title>,<text>曉泛南湖水。風輕舟自移。傳杯疎雨近。橫笛暮雲遲。細草依沙暖。幽花拂石欹。機心忘已久。鷗鳥更何疑。</text>
<title>浦口山</title>,<text>浦口何所見。微茫孤嶼靑。夕風商帆落。處處散鱗腥。</text>
<title>石帆山</title>,<text>金仙自天笁。繫纜孤山亭。石帆今獨立。長帶海雲靑。</text>
<title>夢泉寺</title>,<text>落日舟中看水容。水浮三十六奇峯。風泉吐納瓊巖穴。恰似蘇仙聽石鍾。</text>
<title>出浦</title>,<text>霞衣飄拂夕風多。鏡裡回舟起素波。疑是窮源張博望。新移槎影出銀河。</text>
<title>贈悅師爲別</title>,<text>遠公飛錫蓬山至。三日湖中穩泛舟。不識當時陶處士。仙洲能有此同遊。</text>
<title>雪呑嶺</title>,<text>嶺高揷天半。五月雪猶呑。欝欝靑林合。陰陰白日昏。馬蹄翻石響。人語雜川喧。南走爲楸鐵。勢堪伯仲論。</text>
<title>宿三淸臺書堂。次李甥 秉哲 韻。示庶從兄 羽朝。</title>,<text>中宵風雨逍遙堂。不用悲吟憶故鄕。山果滿盤酸有味。野醪盈缶綠生香。溪聲淸似曉猿嘯。石勢危如春鳥翔。我欲移來官舍外。神功難效費長房。</text>
<title>歸路店舍。示庶從兄。</title>,<text>崎嶇路盡斷橋危。僮僕呼饑馬易疲。老婦田間收滯穗。病牛籬外齕枯箕。歸心不道桑三宿。客夢猶驚黍一炊。勸以瓢樽眞率甚。爲君今日強題詩。</text>
<title>次從氏</title>,<text>一片東岡小築成。歸來生活十分淸。籬邊叢菊能無恙。沙際飛鷗各有情。大塊噓風山木振。長空吐月石池明。端居許久身還倦。頹臥終宵但睡聲。</text>
<title>謹次赤谷金丈 益廉 咏梅韻 己巳</title>,<text>春入靈芝洞裡家。淸香更有一寒槎。美人他日應來訪。分付餘枝不放花。</text>
<title>和寄金仁伯 壽鏡</title>,<text>梅花雖好片時衰。自愛仙家寶樹枝。欲采芳香千萬斛。買君三疊畫中詩。</text>
<title>和寄李甥</title>,<text>春來歸鴈自江城。傳得音書入眼明。兩地幾勞中夜夢。一詩難寫隔年情。遙知膝下怡愉暇。不輟燈前誦讀聲。東閣梅花應亦好。十千官釀爲誰傾。</text>
<title>次贈嚴吏漢賓</title>,<text>愛爾文如三峽泉。新詩千疊更蒼然。桐江誰是垂綸客。蜀肆今無賣卜賢。隷皁藏蹤心自泰。風塵送老學難專。遐心只在蓬萊頂。杖策重尋問幾年。</text>
<title>壺翁 南公龍翼 與空門三學豐悅有戲作。令余和之。不免強拙承敎。</title>,<text>三黜何如柳士師。故園歸臥富新詩。文衡冢宰渾拋却。誰復狂歌笑殆而。</text>
<title>次李士珍 眞儒 韻</title>,<text>無文豈是欲逃名。學稼元非不慕榮。世外雲山空愜想。春來霞月更多情。前溪水濶浮舟穩。幽谷花深杖策輕。只是故人離別久。嚶嚶林鳥喚愁生。靑山卜築似玄暉。窄窄籬邊短短扉。春對巖巒增秀色。雨餘溪壑發淸輝。斷跫久閴藤蘿逕。裸體長閑薜荔衣。芳草滿庭池日暖。蛙鳴魚躍動天機。</text>
<title>對徐兄呼韻</title>,<text>曾上蓬萊千仞岡。桂花深處嗅幽香。知君亦是東遊客。今對丹靑似故鄕。時壁上。有蓬壺圖。三面靑靑雨後山。吾家住在此中間。淸酟滿爵魚羹好。留得嘉賓不放還。</text>
<title>暮春。奉從兄錦山使君 成朝。泛舟太極亭下。</title>,<text>五馬繫汀柳。方舟泛泛輕。微風草色細。暖日川華明。爭喜仙巖古。何如錦峽淸。黃鸝知好客。啼送兩三聲。</text>
<title>謹次梅澗叔父曁諸老用軸中韻感舊之作</title>,<text>各返松楸舊結廬。畫圖形勝似秦餘。休官大勇寧嫌晩。同社深盟不負初。江漢謾霑知已淚。風塵欲送絶交書。閑來老却經綸手。烟雨溪沙自在漁。</text>
<title>謹次諸丈酬唱韻</title>,<text>東西分占一名區。鼎峙由來德不孤。豪岸至今能擧白。華顔依舊尙留朱。豐城寶氣衝星劒。滄海神光照夜珠。空和北門風雨句。十年林下可遊娛。</text>
<title>述懷呈諸老</title>,<text>風塵一別臥林巒。論著寧追志士桓。今日却憐成野服。幾人能免誤儒冠。雲埋大澤龍歸遠。風撼高梧鳳宿難。萬事灰心身已倦。詩盟猶自未全寒。</text>
<title>又次廬字韻</title>,<text>卄載東岡守弊廬。此生孤露弟兄餘。茅茨地闢渾依舊。風樹悲深若在初。鯉對當年慙學禮。龍門今日負成書。瞻依獨有靈光殿。惠好林泉共釣漁。</text>
<title>携庶從兄及再從弟季盛 昌朝 坐溪石。次庶從兄韻。</title>,<text>美人有佳約。求我烟波潯。縱畏炎天日。寧休惡木陰。游魚知自樂。鳴鶴和淸吟。歸去塵氛裡。無忘在野心。</text>
<title>雙栢堂。次呈壺谷丈。</title>,<text>壺翁晩節已懸車。赤老年前賦遂初。兩地相思長寂寂。名區此會肯徐徐。秋懷易感頻呼酒。午飯差遲且待魚。歸袂不妨乘暮雨。東林擬訪遠公廬。秋日來登綠野堂。滿庭松栢儼聯行。梅兄竹弟翩翩至。夫子淸標共傲霜。是日見梅竹兩盆自京第來。</text>
<title>寄南使君 正重</title>,<text>東岡一臥已經年。京洛迢迢夢渺然。孤客病懷驚夜雨。故人離思怨秋天。官齋縱有梅花興。空谷誰賡桂樹篇。歲暮欲尋携手約。向來吾道在林泉。</text>
<title>還徐兄玄鶴</title>,<text>平生吾愛此山禽。騎上楊州託契深。逸翮長思緱嶺舞。淸風時送九臯音。秋來啄拾惟瑤草。歲暮藏棲有竹林。今日主人籠爾返。爲誰重掃碧溪陰。</text>
<title>秋懷詩。次皇明八子韻。</title>,<text>茅屋身閑睡起遲。雨餘林壑露秋姿。溪流㶁㶁循除響。庭果離離拂戶垂。謾有楚江搖落意。長吟彭澤去來辭。美人宛在中央水。相望盈盈入夢思。</text>
<title>又次老杜韻</title>,<text>瀟洒茅茨枕水頭。一年佳節屬中秋。枚生自有觀濤興。宋玉虛懷落木愁。終夜不眠看櫪馬。夕陽孤步近溪鷗。仍思杜老棲遑日。白首悲歌臥蜀州。</text>
<title>歸自嘉陵。下馬栗里溪上。次唐詩。</title>,<text>峽路細如帶。兩邊束衆峯。丘原纔十里。山水已千重。橋斷橫危石。崖欹掛古松。溪頭稅晩鞅。林葉露猶濃。</text>
<title>山谷道中。又次唐詩。</title>,<text>征邁遙遙日易西。畏途驅馬躍靑泥。蕭條砧杵孤村逈。點綴烟霞衆壑低。霜後野秔垂覆畒。雨餘山葉落浮溪。每逢佳境催詩興。僮僕猶知小酒携。</text>
<title>九日遊龍山。次壺谷，赤谷韻。是日會者。壺谷，赤谷，仁伯昆季曁余兄弟及鄕賓五六人。徐兄有約不來。</title>,<text>頭揷茱萸手策藜。共携餘興下淸溪。魚龍已向寒沙蟄。鵝鴨爭拖落日啼。籠野黃雲無遠近。倒江紅樹有高低。春來擬逐桃花浪。倘使漁舟久不迷。殘荷冷落逐臣衣。相對秋江木葉稀。佳句欲酬揮彩筆。遠人難待撫瑤徽。花將短帽欹仍墮。客與輕帆喜欲飛。向晩登高相送罷。一眉新月到柴扉。</text>
<title>水落歸路。入雙栢亭。被壺翁挽宿。旣歸。壺翁送彬師。兼有詩以問。走草和呈。</title>,<text>偶入仙山訪雪岑。栢亭仍掃滿庭陰。風霜絶壑秋將暮。燈燭虛堂夜已深。靜裡匡床留客宿。別來餘酒許誰斟。今朝陋巷翻生彩。老釋新携寶唾尋。</text>
<title>金殷重三加會。次赤翁韻。</title>,<text>秩秩高筵動日華。瓊林一朶雪交加。衣冠甚偉人相稱。籩豆初陳實孔嘉。百拜賓階勤誥誡。雙行客位絶喧譁。千秋幸有孫昌胤。將使鄕閭化此家。</text>
<title>壺赤兩翁臨訪。夜飮聯句。時徐兄亦來會。</title>,<text>地底陽初復。天中月又圓。壺谷。 詩仙來鶴上。醉客到梅邊。赤谷。 江漢風流盛。林泉步武聯。魯望。 歸田彭澤宰。下榻汝南賢。同甫。 秉燭成佳會。開樽結勝緣。仁伯。 明朝蓮榭去。應復有新篇。樂甫。</text>
<title>次赤谷韻。是夜赤翁先歸。</title>,<text>淸詩新月較誰姸。壺裡仙爲鶴上仙。梅下醉眠人已遠。夜深歸夢繞湖船。</text>
<title>陪壺翁。宿於溪堂。壺翁酒醒後。示一絶要卽和。遂於枕上奉次。</title>,<text>寒天詩酒到晨雞。一樹梅花壓枕低。佳會政當三五月。莫嫌前約負黃泥。壺翁於翌朝。往赴蓮榭。亟稱此作。盖似以泥字甚硬也。十月望曾有約而不能諧。是會適當至月望。故詩語如此。</text>
<title>次伯氏韻</title>,<text>芝村客罷到蓮亭。奎采騰霄傍德星。坐到夜深猶不發。床頭知有未空甁。</text>
<title>次赤翁昨夜韻</title>,<text>靈芝春色似羅浮。帶雪淸香滿室留。綠野身閑能見訪。赤松家近亦來遊。飮如大海鯨呑水。詩學晴空蜃結樓。談謔不知良夜永。醉看星月欲西流。</text>
<title>雪夜蒙仁伯及安君季淸 澂 來訪賞梅。仍與同宿。仁伯有詩。次之。</title>,<text>山月孤來不待招。騎驢誰復過溪橋。幽人政罷梅花夢。鶴唳三聲在九霄。</text>
<title>次伯氏韻</title>,<text>今宵莫使酒肴無。月色梅香豈可孤。浮世一塵都不染。歲寒心事照氷壺。</text>
<title>次伯氏申約蕭寺之作</title>,<text>滿窓梅月影參差。不寐相看把酒時。歲暮優游聊自樂。寺門風雪是前期。</text>
<title>陪壺谷。宿雲水菴。</title>,<text>黃昏入古寺。牢落少居僧。恨失隨樽月。催懸照壁燈。庭閑猶積葉。碓破自橫氷。坐有安禪意。空門夜氣澄。</text>
<title>次伯氏韻。呈壺谷。</title>,<text>壺中身世卽仙鄕。萬事浮雲白又蒼。虛室圖書心自靜。法筵花雨興猶長。居僧欵欵爭揮麈。游客紛紛各薦觴。莫恨山窓梅盡落。先生佳句自生香。</text>
<title>立春日偶題 庚午</title>,<text>饑臥荒山積雪深。陽和此日見天心。欣欣古樹浮新氣。磔磔幽禽送好音。飮酒初收傷世淚。題詩聊作感春吟。南坡挑菜多眞味。何用珍羞費萬金。</text>
<title>赤翁送詩督和。強病效拙。</title>,<text>鄕里難回傲眼靑。猶收桃李植門庭。微才亦許延東閤。高義常如仰北星。不老春光垂綠髮。長閑心事草玄經。殘年更有知音友。雙栢堂中保晩馨。</text>
<title>謹次壺翁見曾王考文集有感之作</title>,<text>先友凋零但有公。歸田何幸占西東。霜溪泛菊三秋會。雪屋看梅一夜同。壺裡乾坤春已返。世間軒冕夢還空。行藏志業今誰似。相感當年我祖風。</text>
<title>登弄丸窩。轉往赤谷。與金君汝五 鎭岳 聯句。</title>,<text>雨後平湖春浪生。樂甫。 條風和暢野雲輕。山禽弄舌聲初滑。汝五。 浦樹含情韻自淸。巖下小船閑可泛。樂甫。 田間老牸倦猶耕。征驢慣識溪頭路。汝五。 應有幽人一笑迎。樂甫。</text>
<title>赤翁示一律。仍又彈琴一曲。卽席走次。</title>,<text>洞裡春光帶晩晴。門前斷絶俗人行。登盤菜有天然味。滿壁書存太古淸。斜景曳烟藏水店。暗風驅霧出山楹。世間誰是知音者。三尺瑤琴膝上橫。</text>
<title>往拜壺谷之翌日。壺翁送詩。遂奉和。</title>,<text>雨餘春色散林臯。中有幽人卜宅高。晩世丘原天放逸。少年蠻海獨賢勞。畫圖省識經行壯。詩律長看氣岸豪。留客好將談舊蹟。興來仍勸滿樽醪。往拜時得見日南諸詩畫帖。仍談其時壯游故云。</text>
<title>次金君弼垣韻</title>,<text>春來漸覺野塘幽。且喜前年理小舟。安得留君同結社。綠簑風雨釣淸流。</text>
<title>金正字 昌直 室內挽</title>,<text>柔嘉有淑質。于歸宜君子。克遵鞶帨戒。甚得舅姑喜。擧男協熊夢。有如駒出水。令譽擬江夏。母氏與有美。至寶中途隕。聞者猶怛悸。猿膓慘幾斷。疾羸祟于此。夫子通且顯。尙期綏福履。俄然値否運。鹿車歸鄕里。耕蠶亦可樂。庶將偕餘齒。蘭蕙遽先萎。萬事都已矣。欝欝龜谷阡。殤墳幸密邇。斑衣日娛侍。九原應莞爾。琴瑟有餘哀。大哉伉儷義。新搆無與居。長簟凝流淚。呱呱我姊女。豈曰有幼稚。嗟茲艶陽節。衆物咸自遂。人命獨不時。惻愴就幽隧。脩短理則一。畢竟同歸死。休寃一朝隻。百世猶在彼。所以漆園叟。盆歌能達視。</text>
<title>三日。用先集中韻。呈壺谷。</title>,<text>幽人無事坐林廬。時物芳佳好雨餘。燒入介山寒食後。服成沂水暮春初。祓除謾欲遵遺俗。修稧誰能有寶書。咫尺仙居空悵望。桃花迷漲武陵漁。</text>
<title>重三日。壺翁送詩索和。不得已效嚬。</title>,<text>淸樽邀月影成三。萬事都輸一醉酣。司馬未應終洛社。屈原何必怨江潭。春來令節閑中迓。天上仙班夢裡參。喜得遠公深託契。水雲同結白蓮菴。</text>
<title>再疊自述</title>,<text>谷口人烟過兩三。雨餘花柳喜方酣。山巖布作登登路。澗水流成曲曲潭。春晩田園閑自好。曉來雲木遠相參。蘭亭已矣惟吾輩。興在香爐瀑上菴。</text>
<title>次赤谷韻。並自述。</title>,<text>歲暮襟期託竹君。春來更有紫芝薰。物形難遁盈池水。身世長如出岫雲。遲日晴花垂岸發。暖風啼鳥隔林聞。佳辰獨飮無人問。卷裡前修可作羣。活活淸溪遠有源。傍溪籬落自成村。一春佳景藏刀塢。千古幽情慕鹿門。風過柳陰時岸幘。雨餘花底晩移樽。田間耕鑿生涯足。衣布猶霑聖代恩。</text>
<title>次赤谷六言韻三疊。呈壺谷。兼示徐兄。</title>,<text>病後春愁似醉。山中日永如年。幽禽自語林末。牧犢驕行澗邊。踏草巾車簌簌。浴沂野服翩翩。蘭亭何必深羡。我有靈芝洞天。強飮爲酬令節。閑居不覺流年。桃源春水無際。柳浦君家那邊。坐看鷗浴泛泛。行隨鶴舞翩翩。有時點檢溪圃。倚杖微吟夕天。顧我故人稚子。荷公知愛忘年。秋邀黃菊花下。冬枉寒梅樹邊。流輩世間墊沒。仙曹物外聯翩。春來更有佳興。詩到風朝雨天。</text>
<title>金仁伯諸人見訪。賞花飮酒。樂莫甚焉。謹次伯氏韻以示。</title>,<text>病隨春欲歇。心與境俱空。流水花爭泛。漁舟路暗通。野談宜酒後。幽興見詩中。携手步溪曲。林禽舞夕風。</text>
<title>壺翁寄詩要和。強拙以對。</title>,<text>崇朝風雨未曾休。萬樹殘花惜不留。終老生涯三畒足。知時惠澤一犂優。晴波欲浸龍湖石。噴瀑應添玉洞流。兩地春光俱可翫。幾時能得共追遊。</text>
<title>次詠桃花未開</title>,<text>日日風暄惠雨隨。今年春事豈全遲。先生自愛藏幽谷。桃柳爭姸却不知。</text>
<title>新淵小會。次赤翁韻。贈諸君。</title>,<text>憐君先到候吾行。各有瓠樽濁酒盈。浦濶恨無舟似馬。石蟠宜替席如枰。漁人愛水相隨入。靈境藏春自在淸。歸策更移湖北望。夕陽蒼翠半天橫。</text>
<title>將奉錦山從氏曁伯氏。泛舟龍湖。赤翁送詩。亦有意。乘晩來會。遂次之。</title>,<text>閑愁苒苒任醒醺。瀟洒茅茨坐旭昏。商嶺采芝誰伴我。謝池吟草幾思君。春光政帶流花浪。雨意難開滯岫雲。期與赤翁乘小艇。水村漁笛晩堪聞。</text>
<title>醉示從氏伯氏</title>,<text>疎雨晩風暖。滿船魚膾腥。沿洄乘積水。突兀見新亭。宿鷺依沙白。叢林戴石靑。酒家知不遠。僮僕已携甁。</text>
<title>次伯氏韻</title>,<text>江湖春日遞陰晴。向晩風波苦未平。賴有長年吾不怕。新詩吟和棹歌聲。</text>
<title>送春日。次壺翁韻。</title>,<text>谷裡煌煌長芝草。浩歌欲和商山老。淵明門外柳如夢。金縷含烟拂地掃。牧兒橫笛載烏牛。臨溪似惜桃花流。菜女傾筐涉瑤圃。采采荑如纖手柔。一宵風雨歇春事。黃鸎已啼前林翠。朱明偸得造化權。玉皇不爲東君地。白玉壺中夢屢懸。蓮堂又阻鳴鯤絃。龍湖十里凈如練。長年已艤沙棠船。人生百歲如過客。皓首無賴蓬丘藥。林間行樂須及早。此語寄與南飛鶴。</text>
<title>水落山。次壺翁韻。</title>,<text>美人期我至。蘿逕抱孤琴。共作巖邊醉。仍酬瀑上吟。峯高嫌日短。路暗認雲深。赤老難携手。遙憐獨坐心。</text>
<title>淸淸閣。次壁上韻。</title>,<text>偶過仙庄訪草廬。地形珉俗似秦餘。葛洪當日曾留號。李白千年爲卜居。雲碓細舂溪水遠。畫欄高拂柳陰疎。虛亭晝永門常掩。惟有幽禽和讀書。</text>
<title>靈芝洞雜詠。效王維輞川故事。</title>,<text>栢山此鄕望。拔地最高廣。雲木翳其巓。猶存城郭狀。右栢城山仲尼沒已遠。此道久無傳。地號諒非偶。居人盍勉旃。右傳道嶺醉過西州宅。常含叩策哀。平泉花石老。應待使君來。右紫霞庄墟落被原陌。相聞雞狗音。翛林望欝欝。新月照陰陰。右月陰冥冥山上烟。遙報北來火。宛似城東時。坐對終南夜。右烽峴羣壑勢周遭。呀成一洞府。最愛鄭家居。池平樹亦古。右獨井菀彼宮村上。松梧蔽古原。春風草已綠。何處遊王孫。右宮村仙源不可尋。自歎身世拙。笑殺漁舟人。旣入還復出。右武陵溪李家占名湖。花柳蔭臺榭。隱映畫圖間。行人時駐馬。右白楊谷山從天磨遠。水入武溪長。應有隱君子。逃虛名自藏。右逃藏谷</text>
<title>志事齋雜詠</title>,<text>商山高漠漠。芝草秀煌煌。采采欲誰贈。馨香空滿筐。右紫芝山戶外秀孤峯。浮嵐橫翠黛。夕暉照更奇。睡起宛相對。右晩對峯雙溪西北出。谷口始同流。有土臨流起。他時築小樓。右雙溪谷溪水滙爲潭。奇巖鼎足峙。龜島較何如。三山無乃是。右三石潭方塘一畒餘。荷發凈如拭。世愛牧丹花。誰知君子德。右凈友塘先人愛此池。臨歿有遺詠。明月幾圓虧。徘徊猶照映。右照月池欲觀萬物理。心靜乃相宜。池水若翻動。豈分姸與媸。右靜觀齋靈臺主人翁。出入莫知向。惟一乃安存。二三非善養。右涵一堂樓中何所有。素帙間靑箱。可惜束高閣。不如腹裡藏。右藏書樓盆梅置西軒。日日銅甁灌。不有栽培勤。詎堪雪裡翫。右護梅閤春藏刁氏塢。爛發瑤池花。水似濯雲錦。山如蒸彩霞。右桃花塢難爲桃李華。不怕風霜勁。千載兩陶君。盤桓又靜聽。右孤松亭三逕不荒穢。掇英香滿盃。微吟岸欹幘。暝色南山來。右采菊逕見月起翻舞。舞休伴我眠。不思九臯唳。欲化臨臯仙。右舞鶴臯</text>
<title>弄丸窩雜詠</title>,<text>和風動沂上。携手幾童冠。浴罷振春服。歸來侍杏壇。右浴沂壇川濶涵村閭。湛湛如不去。農人集渡頭。野艇自容與。右二十川遠公今不存。誰與復蓮社。偶醉黃花樽。風來任帽墮。右龍山寺昂藏二松樹。屈曲交枝柯。自作山門固。俗人那得過。右雙松關積雪動寒凝。江湖一色皓。孤舟欲訪人。誰是戴安道。右雪渚</text>
<title>端居無聊。與汝五用明朝高啓郊墅雜賦韻聯句。隨韻隨占。一以陶寫遣日爲主。字語之重複。音韻之不叶。皆不暇點檢云。</title>,<text>庭院晩風暖。日長幽事增。樂甫。 荷鋤隨野叟。杖策喚林僧。汝五。 睡鶴晨驚露。流螢夜點燈。樂甫。 沈吟默相對。佳句果誰能。汝五。桑柘循溪綠。人烟挾岸居。樂甫。 曉來殘月在。春盡雜花餘。汝五。 草細宜眠犢。池淸劣畜魚。樂甫。 行藏信痛飮。天地▣蘧廬。汝五。乳燕巢虛屋。潛蛇穴古垣。樂甫。 靑靑桑柘晩。歷歷野人言。汝五。 雨柳看如睡。風泉任自喧。樂甫。 呼童持破傘。種藥向西園。汝五。未竪騷壇幟。虛乘學海波。樂甫。 江山本自在。歧路何其多。汝五。 壯志鵬溟運。流年駒隙過。樂甫。 浩歌天地窄。大醉擲金戈。汝五。庭畔棠花發。幽杳入戶遙。樂甫。 柳塘風淡淡。松澗雨蕭蕭。汝五。 沙白供垂釣。山靑少採樵。樂甫。 歸人帶暝色。簑笠過前橋。汝五。幽人課僮僕。晨汲灌瓜田。樂甫。 古澗鳴叢珮。新荷疊小錢。汝五。 有書能遣日。無酒可爲年。樂甫。 緬憶赤松子。仙家阿那邊。汝五。</text>
<title>謹次伯氏重陽日感懷之作。時金君汝五纔亡。</title>,<text>憐君一去臥荒山。玉貌惟憑夢裡攀。淺酌澆爲蒿里餞。扁舟哭送廣陵還。瑤琴絃絶峩洋下。寶墨香殘几案間。偶檢蜀州人日作。掩門終夕淚空潸。</text>
<title>追次杆城從氏壁間留題韻</title>,<text>落葉蕭蕭擁壁淸。一溪秋色老巖扃。隣人解佩盈樽酒。免使黃花笑獨醒。</text>
<title>次赤壺諸老韻。呈伯氏。時伯氏往居歙谷。辛未</title>,<text>不是棲棲學問津。携家仍作鹿門人。山深庶可逢仙侶。嶺險將何奉老親。萱草尙含愁裡色。棣華空戀別來春。虛床夜雨難成夢。誰道天涯若比隣。</text>
<title>伯氏於吾懸弧日有詩。追後寄來。余於慈闈生朝。謹次以呈。蓋病况與別懷半之。</title>,<text>閉眼昏昏經幾旬。金鎞無路見回春。庭稀到轍惟荒草。案有堆書自素塵。政値萱闈初度日。却懷蓬島遠遊人。湖邊小築今應就。歸與滄波白鳥親。</text>
<title>伯氏在海上寄詩。謹次以呈二首。</title>,<text>伯氏山澤癯。素有遺世情。促駕倐言邁。好事忌經營。師襄昔入海。此何異其行。生理亦自足。曠土宜可耕。滄溟渺空濶。楸嶺高崢嶸。不惜行路難。但愁天柱傾。昔登侍中臺。勝槩關東無。蒼松蔭白沙。外海而內湖。惜哉無亭榭。名區久穢蕪。我兄卜新築。石島隣不孤。江山本無主。不須傾囊沽。所以羡門子。一生領蓬壺。</text>
<title>伯氏自海上歸。杆城從氏及徐兄與庶從兄來訪。庶從兄有詩。遂次之。</title>,<text>一日何曾不共居。半年離恨剩沾裾。名湖卜築襟期爽。瘠土爲農活計疎。夢裡幾隨脩嶺鴈。秋來同釣故溪魚。諸兄又自携壺訪。此地依然阮巷如。秋日乘閑訪我居。夜聯衾榻晝牽裾。早昇上舍詞鋒健。晩作將軍劒術疎。白首使君甘屈蠖。靑雲學士已焚魚。林間有約何曾踐。自在湖山活畫如。半年空谷歎齋居。獨向萱堂舞彩裾。愁與病深詩酒廢。懶隨閑長簡編疎。庭前荷鍤頻培菊。溪上扶筇暗數魚。歸臥一床長面壁。澄心聊欲學眞如。</text>
<title>次贈金人鑑 一鏡</title>,<text>天時有往復。風日任寒暄。惟爾多奇氣。如吾敢大言。功名等槐國。詞藻愧文園。半世端居志。非緣賦北門。</text>
<title>余於昨年。偶得一盆梅。樛枝曲査甚奇古。見者謂合格。余極愛之。置諸密室。早暮培灌。今始發花垂垂。芳芬馥郁。欲與衆共翫。遂移于溪堂。口占呈伯氏。壬申</title>,<text>宛有樛枝與古査。憶曾移自遠人家。三年頗費栽培力。今日方看爛熳花。雪後暗香浮爵滿。夜深疎影伴燈斜。憐渠風格難長秘。合置溪堂向客誇。</text>
<title>奉別泛虛宋令丈 光淵 晉陽之行</title>,<text>已判榮枯都在天。雅懷元不受人憐。十年龍臥名湖上。千里鳧飛瘴海邊。自古晉陽爲保障。祗今方丈有神仙。煩公搨寄孤雲筆。知道瑤鐫尙宛然。</text>
<title>次贈庶從兄</title>,<text>羡爾飄然海上行。滄浪曲裡一竿輕。春深盤谷歸仍早。夜過芝村坐到明。老去詩篇聞古調。醉來談謔見眞情。還愁別後勞相望。江漢盈盈秋嶺橫。</text>
<title>悼壺翁。用赤老韻。</title>,<text>夫子詩篇老更新。正聲東國播陽春。風流早慕香山老。名節仍推元祐人。關塞旅䰟招不得。氷壺仙韻接無因。龍門舊客將安仰。淚灑乾坤怨鬼神。壺翁嘗有景白之號。</text>
<title>金君殷重持示悼壺翁一律。遂次之。</title>,<text>曾隨壺老上江樓。共賞黃花九月秋。爭道世間無此樂。忽驚泉下有離愁。春回陶谷人何去。夢落關山路自悠。最是赤翁同我感。不堪重掉舊漁舟。</text>
<title>壺谷挽 三十韻</title>,<text>天挺騷壇第一豪。妙年聲價壓時髦。靑雲路濶摶鵬翼。白雪才高耀鳳毛。禁苑烟花輸弄墨。蓬山風月入揮毫。爭傳李白千篇詠。時醉劉伶五斗醪。桑域東臨垂陸槖。燕都北上擁蘇旄。自天恩厚重攀桂。愛日誠深幾獻桃。南服歌謠留召樹。雄州盤錯驗牛刀。絲綸久掌推三昧。旗皷新提效六鞱。周室天官榮已極。商家霖雨望仍勞。傾班峻秩犀橫帶。瑞世仙標錦作袍。儉約由來同布素。門庭依舊自蓬蒿。松篁傲雪方知勁。砥柱撑流獨見牢。事有難言爭必力。心無所愧譴猶褒。投閑尙喜壺中隱。罹譖誰能網外逃。蘇軾罪名由制誥。屈平哀怨賦離騷。德陽詩句眞成讖。靑海風霜政値饕。春至臥龍猶未起。日斜飛鵩已先號。英䰟奄作星辰返。晩節將隨日月高。宇宙文章渾漠漠。風流江漢謾滔滔。詞林雨泣嗟難贖。欒棘星奔痛所遭。斯世不曾遺一老。淸都應復躡仙曹。先人交契平生最。小子依歸卄載叨。猥以疎才蒙奬詡。常瞻德宇荷薰陶。同尋蓮社携禪錫。幾向龍湖泛小舠。疇昔追遊還忽忽。祗今存歿更忉忉。樑摧大廈吾安仰。柁失龍驤衆莫操。綠野琴棋閑別墅。靑山衣履葬新臯。偏憐錦里詩盈篋。忍對黃爐酒滴槽。一瓣燒香濡涕淚。數行陳誄薦蘋芼。荒辭豈盡先生美。良史千秋筆湧濤。</text>
<title>汝奎兄在晉陽。用先君子矗石樓韻。作長古以寄之。不敢不和呈。</title>,<text>方丈三韓有頭流。伽倻一號爲牛頭。故人別我遊此地。嶺路迢迢幾千里。知君自是有仙分。一生飽見名山水。家近蓬壺望崔嵬。行經瑞石吟眸開。孤竹仍窺石潭遍。春州更泛昭陽廻。嶠南今又作主人。道流神僧與往來。睢園翠色萬竿竹。大庾淸香千樹梅。雙溪谷裡住輕策。武陵橋邊滌塵盃。孤雲笙鶴杳千秋。巖上瑤鐫猶在不。矗石樓瞰古戰塲。寒月凄風夜自愁。漲海洪濤若噴雪。帆檣合沓魚龍出。丈夫瓌觀有如此。胷襟浩浩增奇氣。它日歸示錦囊作。應使驚人更泣鬼。</text>
<title>赤谷翁於昨年。與壺翁及紫霞趙丈晩靜徐兄諸公。各有屬意次韻之作。獨吾昆季以喪慘滯京洛。不獲與焉。今者赤翁謂欲作帖。督吾輩追和。不得已承應。顧韻語多爲前人所先占。窘甚媿恐。</title>,<text>風流早慕白分司。結社山中退豈遲。名節高懸天北斗。文章爭誦日南詞。楓林絶塞䰟應返。榟樹新阡淚幾滋。門下十年陪侍忝。情均骨肉義猶師。右屬壺翁。文章自是致身資。才大堪嗟位尙卑。靜裡琴書娛晩境。鏡中容髮似童時。愁州別後曾留曲。蓬島歸來更有詩。夢斷靑雲甘蠖屈。春明咫尺杳天涯。右屬赤翁。翁有愁州別曲。素志常存遺世榮。幽居喚着紫霞名。一時儒雅推經幄。下邑絃歌卽武城。筆陣並驅松雪妙。詩聲更似渭南淸。囂塵易汚歸何晩。沙鳥溪雲自在明。右屬紫霞丈。田舍何如金馬閨。弟兄蹤跡隔雲泥。年來自有同車約。晩節應思一壑棲。桂樹秋風須早返。桃花春水不曾迷。懸知日夕相隨地。常許詩奚酒並携。右屬晩靜兄。兄動輒以詩卷酒壺自隨。窮途敢望見陽春。且作田間漫浪身。蕭寺淸遊呼韻釋。野亭佳約集漁人。邇來頗覺風流散。病裡空憐藥裹親。死別生離俱可恨。屋梁殘月竟非眞。右総述從遊之事。</text>
<title>仲秋之初。與晩靜兄曁鄕中諸人集湖亭。安翁 晩成 誦前日遊茲亭所作。遂次之。</title>,<text>龍湖一曲水空明。野客携樽濁酒盈。回薄舊遊多感慨。高樓徙倚聽秋聲。</text>
<title>趙士維 泰壽 到龍湖。邀余少話。口號一絶。</title>,<text>雨後川原濶。蒼茫稻黍秋。臨分隔水話。明日可同舟。</text>
<title>次士維示韻</title>,<text>搖落秋山欲暮時。一樽難負美人期。沙禽近爾還飛去。應爲湖邊卜築遲。士維卜亭基於湖邊而久未築屋。</text>
<title>嘉陵歸路。得一短律述懷。</title>,<text>八月已嚴霜。山田豆葉黃。烟生喜有店。川濶恨無梁。逝水終難住。歸鴻不作行。墳菴纔一宿。松檟入回望。</text>
<title>追次晩靜兄龍山韻</title>,<text>隣社高人次第來。殘樽聊復待君開。龍山茱菊回秋色。壺老風流秘夜臺。新月欲臨平野濶。孤舟初放大江廻。齊吟擬續曾題句。誰是千年李白才。</text>
<title>奉別最樂堂朗原公子赴燕之行</title>,<text>氊車夜凍黑貂寒。雪落胡天露宿難。華表柱高雲外指。巫閭山近馬前看。延陵不復觀周樂。遺老還能說漢官。今去試探天下事。東南佳氣未應殘。</text>
<title>贈別全山公子侍春府最樂堂赴燕</title>,<text>陳情一疏聖恩紆。前後西游父子俱。宗國本支龍有種。使臣行李鳳將雛。陽關物色箕京最。燕塞山川碣石孤。壯觀如君眞可羡。嶺東纔又陟蓬壺。</text>
<title>爲谷雲翁賦觀雨 癸酉</title>,<text>幽人睡新足。支頤坐茅屋。春陰釀晩雨。冥冥滿巖谷。庭草綠如髮。物性皆自得。</text>
<title>謹次赤翁韻 二十二韻</title>,<text>重攀蟾桂上天河。咫尺仙班雨露多。補衮初看資黼黻。調羹仍佇作鹹鹺。讒同白壁猶留足。命似紅顔已老蛾。關塞三年悲柳笛。丘園半世和芝歌。芙蓉露落空餘葉。松檜霜寒不改柯。宦海歸來乘釣艇。朝衣脫却換烟簑。幽懷遠岫看雲出。好語空庭聽鳥過。函丈當時游洛建。文章千古繼岷峩。桓盟縱未齊壇主。杜氣猶堪賈壘摩。踏遍蓬萊多記述。移來物色怳森羅。先人早許金蘭托。小子將期玉石磨。十里風烟迷杞梓。一川門巷接藤蘿。音高綠綺誰知己。夢隔靑雲不羡他。瀑榭肩輿曾共賞。龍山携杖幾同哦。湘潭歲暮䰟何去。錦里詩留涕欲沱。雪後獨邀諸客飮。座中爭襲一春和。閑蹤偶向西湖路。餘潤難霑北海波。長句催酬心已㥘。新梅動色頰如酡。收才正似延東閤。憂國還同在諫坡。休惜雄圖成濩落。偏憐晩計不差訛。人間始覺神仙有。鏡裡全無鬂髮皤。魯殿巍然須自愛。我生依仰更於何。</text>
<title>再疊詠懷。兼呈趙丈，徐兄。</title>,<text>蒙叟嘗嘆鼠飮河。窮途活計我還多。寒梅繞酌新開釀。嫰菜登盤別有鹺。自是數飛難學鳥。從來時術豈如蛾。孟家寧望雙珠號。商嶺空吟四皓歌。卷裡聖賢瞻北斗。世間榮利夢南柯。尋山病脚須輕策。近水閑情愛短簑。汾曲弊廬聊自庇。瀼東新築復誰過。常嗟天地壺中小。謾憶蓬萊海上峩。素志平生期不負。丹田一夜試曾摩。鴈行離恨憐關塞。鵩賦忠䰟吊汨羅。野濶層陰連闕里。山寒積雪露天磨。舟非李郭常維柳。逕爲羊求幾掃蘿。雲雨覆翻都不管。滄桑互換却從他。佳辰政屬三冬盡。好事頻傳七字哦。每到黃壚心易感。仍同赤谷淚如沱。文章尙有王吳郡。筆法爭推晉永和。絶學千秋迷大道。正聲何日激頹波。山陰興發宜相訪。栗里顔怡更欲酡。浪跡不妨成蠖蟄。高才難復置鸞坡。紫霞烟月偏孤潔。晩靜圖書少舛訛。浮世年光還苒苒。丈夫容髮易皤皤。追遊隣社雖知樂。不勉其如暴棄何。</text>
<title>謹次泛虛丈謫中寄示之韻</title>,<text>姱節淸標夙所推。瓊琚時得美人貽。誰憐楚澤三閭玦。難贈商顔四皓芝。定有歸心懸北闕。任他讒舌作南箕。春來雷雨龍應起。擬向虛亭送賀詞。</text>
<title>霞洞小飮。得一詩呈主人丈。用爲瑞山別章。</title>,<text>小沼殘荷近酒香。別懷秋思共茫茫。一麾難借神仙府。千里將行斥鹵鄕。爛胃鱗醒非所願。埋頭朱墨苦相妨。聞公倩寫淵明賦。應使山居免就荒。</text>
<title>龍湖亭上。又得一律。呈瑞山丈。</title>,<text>井梧蕭瑟落秋風。離別關心彼此同。海上行看飛紫馬。世間那復覩冥鴻。雲浮聚散尋常事。鼎峙溪山一半空。遙賀瑞民能得所。蜀中儒化待文翁。</text>
<title>夜飮栢谷。感念往事。呼韻得天字。仍贐堂姪雨臣西行覲從氏謫所。</title>,<text>夜闌燈燭語依然。往事思量共不眠。窮巷莓苔封積雪。古槐門舘鎖寒烟。靈芝宅遠長爲客。常棣花殘半作仙。將送阿咸千里去。夢隨孤月到西天。</text>
<title>謹次谷雲先生壽席韻</title>,<text>身外紛紛摠覺輕。華陰泉石獨關情。遐齡自是傳家物。未必區區學養生。</text>
<title>和寄金君仲輔 時佐 觀瀾亭</title>,<text>大江空濶且淪漪。日夜西來無歇時。何幸吾人爲此學。卽看新搆枕其涯。晦翁高詠今誰繼。鄒聖名言尙可知。珍重歲寒相勉意。臨風聊復和淸詞。</text>
<title>題朗原公子玉流堂 甲戌</title>,<text>公子溪堂已落成。寒泉如玉遶階鳴。時來磐石雙垂足。或傍孤松獨濯纓。壁上圖書應自潤。壺中襟韻要同淸。泠泠日夜無休歇。長和諸郞誦讀聲。</text>
<title>淸明日。宿嘉陵玉井菴。示再從弟晦仲 震朝。</title>,<text>渡盡嘉陵十二橋。美人今夕遠招招。僧居祗樹多新面。春返松楸長幾條。寒食淸明逢令節。暗燈孤月送殘宵。鴒原死別君休怨。楚客江潭夢亦遙。</text>
<title>赤谷翁挽 四十韻</title>,<text>自哭壺翁淚不乾。風流文彩盡凋殘。瞻依獨有靈光殿。蟬蛻今催白玉棺。太乙亭空秋寂寂。丫溪洞邃夜漫漫。詞林共切云亡慟。鄕黨偏增不憗嘆。崛起雖同興草莾。源深自是盛門闌。丰姿婥約神仙骨。彩筆縱橫錦繡肝。月窟初騰天馬步。雲霄仍展大鵬搏。溫言昵侍銅龍席。直氣高峩獬豸冠。早以靑衿游絳帳。將期赤幟建騷壇。聖君知奬坡翁似。諸老吹噓國士看。南邑暫臨爲吏隱。北京專對富瓌觀。天門雨露重攀桂。楚澤風霜遠泣蘭。榮悴向來俱有命。世情看去劇多端。君平與世元相棄。子美書懷獨耻干。虛老絲綸資衮手。謾持簑篛釣魚竿。偏慈養盡斑衣奉。錫類恩推菽水懽。關塞數年聞折柳。蓬萊一入訪驂鸞。仙緣紫府三生夢。幽築香山八節灘。豪性不須耽大白。華顔應自賴還丹。千篇秀句囊中滿。三尺瑤徽膝上彈。海內知音能幾在。世間行路一何難。翻嬰二竪春難復。強就長桑技已殫。曉月英䰟歸故宅。秋天旅櫬發長安。炳然忠悃傳遺草。汗漫眞游想玉欄。莫道傍人空噭噭。偏憐病棘任欒欒。八旬年甲踰稀壽。三品銘旌尙外官。位比高才雖有憾。名隨晩福亦云完。鯫生半世追陪密。先契尋常禮數寬。燕石叨參紅瑪瑠。木瓜贏得翠琅玕。心期歲暮遺三秀。和氣春融襲一團。壺裡去尋雙栢老。雪中來賦短梅寒。風光最愛芙蓉榭。趣味爭誇苜蓿盤。下榻高人同跌宕。倚樓詞客許盤桓。居然人事新封墓。牢落林居舊考槃。昭代登庸方煥爀。九原存歿獨悲酸。星辰已返眞同傅。山嶽新摧詎仰韓。賴有孫郞交似漆。每同村叟淚傾瀾。空違蒿里看埋玉。愧負靈筵敬爇檀。一曲挽歌寧盡述。千秋遺蹟未應刓。醉來不忍東岡過。痛哭羊曇恨一般。</text>
<title>錦山從氏新拜醴泉。舟自東湖發。余與金君仲輔隨之。歷角巾亭。携金姊兄。共泝至白雲樓下。醉中聯句記實。乙亥</title>,<text>角巾亭下泝流舟。子正。 勝事眞同李郭遊。仲和。 蕭瑟江湖將落日。蒼凉原野已高秋。樂甫。 居然勝地含盃興。忘却他鄕送客愁。仲輔。 世事卽今無快意。只須搥碎白雲樓。仲和。</text>
<title>自松楸薄暮發。還見荒田。感而賦之。</title>,<text>催發墳菴已暮天。隔灘墟落暝生烟。回頭忽失松楸路。立馬時看黍粟田。地勢眞如小有洞。秋成却是大無年。山中拾橡偏辛苦。誰向朝廷肉食傳。</text>
<title>到栗里店。風雨凄然。夜久不寐。謀酒而不能得。次東坡逆旅之作。</title>,<text>破窓燈火夜生凉。兄弟無眠聽雨長。林外翻飛驚睡鵲。壁間幽咽響哀螿。酬詩自幸吟聯榻。待酒誰能送過墻。明發却愁尋去路。峽雲灘水共蒼茫。</text>
<title>早發途中。示從氏子東兄。</title>,<text>峽深朝旭苦遲遲。倍憶前村濁酒巵。倦馬停㘅野葛葉。兒僮折贈山査枝。杈枒古石臨溪瘦。爛熳酣楓傍岸欹。埃𡏖一年乾沒甚。與君今得數篇詩。</text>
<title>到郊外。與從氏乍離旋合。</title>,<text>溪亭惜別起來遲。重爲隣翁各勸巵。僮僕催行將落日。弟兄留待更連枝。村烟半雜秋陰薄。嶽石渾疑夜雪奇。餘興明朝江漢上。扁舟同泛賦新詩。</text>
<title>暮秋。自仁衙奉伯氏及從兄子東。作紫烟行。舟泊太平樓。次從氏韻。</title>,<text>西南有大海。掛席卸鞍餘。仙子如相見。吾行定不虛。樓高看日落。波伏愛風徐。隨處杯盤好。鮫人各薦魚。</text>
<title>次歐陽集中韻 記昔先君子嘗出宰仁府。作此島之游。伯氏以童子隨之。今伯氏又以太守作此行。實有不勝愴涕者。虎頭卽海中巖名。</title>,<text>扁舟近岸櫓聲休。畫角高吹水國秋。太守風流氓俗喜。將軍禮數我曹留。天雲浩渺低鵬背。島嶼蒼茫縮虎頭。垂淚桐鄕尋舊跡。此行云似昔年遊。</text>
<title>題朗原公子畫帖 丙子</title>,<text>峩峩天畔萬千巒。云是蓬萊海上山。笙鶴寒聲如可聽。芙蓉秀色政堪攀。神仙自在虛無裡。秦漢空勞夢想間。瑤草琪花春不老。洞門深鎖梵宮閑。右金剛山嶺嶠山川最永嘉。爭雄智異與伽倻。杉松掩翳千峯日。洞壑微茫五彩霞。溪井不分羅代郭。天花空護梵王家。仙區自有淸凉界。堪向炎塵苦海誇。右淸凉山</text>
<title>永宗二絶。謹用伯氏韻。時洪上舍 文龜 丈同行。</title>,<text>塵世浮生閱逝川。遠遊江海賞風烟。醉來仍拍洪崖手。夾岸看同李郭船。依依遠樹泛晴川。點點羣山羃暮烟。滕閣鶴樓眞髣髴。將軍兼領下江船。</text>
<title>七月初二壽親會後。次姜上舍 宅揆 韻。述懷。己卯</title>,<text>壽辰佳集北堂開。邀得情親幾箇回。萱草春暉連彩服。桂陽秋色落金杯。將身久負三遷敎。作宰寧論百里才。不是田間饒菽水。淵明元欲賦歸來。</text>
<title>復疊前韻。寄姜上舍。三首</title>,<text>掩門終日不曾開。吏散空庭宿鳥回。古杏層陰侵夕砌。碧梧寒葉動秋杯。吳中謾有思歸興。赤壁誰憐作賦才。畫角三更欹枕臥。一眉新月近人來。不用金鎞眼刮開。新詩七疊詠三回。天然淸水荷千朶。爽若仙盤露一杯。西子祗應嗟嫫醜。張儀終合讓秦才。殘兵自此惟堅壁。驚殺風聲鶴唳來。牢落幽懷爛熳開。風簷終夕坐忘回。嘉瓜早熟樊遲圃。新釀秋濃李白杯。廊廟祗今誰好手。山林終古老奇才。陶村自有蟠溪釣。白髮明時可起來。</text>
<title>歲庚辰二月初六。扶病作覲行。向海衙。以下西行錄。</title>,<text>齒酸官况沒。春半意奚如。隔歲思天只。前宵夢伯兮。病軀偏覺瘦。寒日尙含凄。跋履將何以。遙遙向海西。</text>
<title>巴陵渡口作。時撥棄官冗。見江上春物。身與心覺頗浩浩。</title>,<text>朝發桂陽路。躭看種麥田。任拋盈案牒。來泛渡江船。晩靄輕垂地。春波杳拍天。民飢雖可念。身世覺翩然。</text>
<title>午憇花田村舍。寄意潭陽使君金兄 盛最，李士秋 晩成 學士。</title>,<text>每過高陽里。翻思舊酒徒。宦遊皆倦矣。我輩盍歸乎。杏榭春猶早。花田路欲蕪。明廷宜補衮。敢望與吾俱。</text>
<title>臨津舟中。有懷栗牛兩先生。又念壬辰之亂。獨鰲城翁執靮從王。終樹匡復之勳。慨歎有作。</title>,<text>栗牛生並世。關洛道還同。花石千年勝。坡山一路通。臨流懷往事。戡亂竟誰功。已矣英豪盡。春風意不窮。</text>
<title>道中逢雨</title>,<text>漠漠春陰合。霏霏雨脚垂。披簑自有興。驅馬欲何爲。石犖山燒斷。村深野饁遲。雙溪長入夢。歸去采靈芝。</text>
<title>暮入松京村舍</title>,<text>若無勝國敗。烏有聖朝昌。每及興亡際。猶爲感慨長。婦人皆戴笠。閭屋盡穿墻。舊俗今仍在。山川更欝蒼。</text>
<title>到海衙。隨伯氏往見按使李令公 寅炳 於芙蓉堂。</title>,<text>聖祖當年御此堂。至今光耀被荷塘。春波正漲新穿日。按使風流與共長。</text>
<title>許亭</title>,<text>許亭奇勝愜曾聞。古木蒼巖路不分。天際海山皆歷歷。雨餘花柳欲欣欣。漁竿坐兀雙童子。皁蓋來容兩使君。欹醉石壇雲氣濕。水中蟠有老龍云。</text>
<title>石潭九曲。用曲名中一字題一絶。時先訪文山。以次至冠巖。</title>,<text>層峯矗處是文山。老木淸流作好顔。依舊山名眞自好。文風應振海西間。右九曲文山大野中間忽小灘。月明何似玉溪寒。先生逝後琴亡矣。誰復泠泠作夜彈。右八曲琴灘一道長川走劈峽。橋崩水濶悵難涉。官僮催喚貫魚來。政値漁人操網集。右七曲釣峽丹書字古在危巖。巖上楓林巖下潭。欲識四時奇絶景。九秋紅葉帶霜酣。右六曲楓巖古廟前頭玉作屛。高臺鐵笛最堪聽。溪山亦有集成地。將向沙邊更築亭。伯氏將搆一小亭於屛下溪上。名以瑤琴。右五曲隱屛巖間側掛古松皆。菴廢猶稱境最佳。知有佛家無量力。飛甍不日煥層崖。古有架空菴子今廢。伯氏方令沙門惠寬營立。右四曲松崖廣野高張雲錦屛。沙頭立馬見蒼翠。春陰欲雨日將西。未可溪邊成一醉。天雨日曛。立馬草草望見。右三曲翠屛落落蒼松夾水多。松間隱暎兩三家。遊人莫道春猶早。巖上辛夷盡發花。右二曲花巖一曲冠巖最後看。茲行知是幾童冠。莫將曲曲論高下。大抵溪山此亦難。右一曲冠巖</text>
<title>聽溪堂</title>,<text>溪上來登君子堂。夫人棹楔爛生光。儀容謦欬如相接。月隔輕烟水自長。月烟用龜峯語。</text>
<title>又用朱先生武夷九曲韻。以寓高山景行之思。</title>,<text>一盃聊欲賀山靈。九曲溪潭乃爾淸。早得先生爲地主。高名千古共流聲。一曲深深可泛船。海門咫尺受長川。武夷山勢如方帽。今有冠巖立紫烟。右一曲冠巖二曲蹲蹲列衆峯。雨餘林木作春容。漁人欲逐桃花浪。借問仙源路幾重。右二曲花巖三曲搖搖不繫船。錦屛蒼翠自千年。君山一點洞庭野。造化奇功眞可憐。屛在大野中。兀兀搖搖。狀如虛舟之不繫。右三曲翠屛四曲奇奇白玉巖。古松蒼翠落𣰦毶。不知當日茅山下。能有龍吟百丈潭。右四曲松崖五曲丹靑古廟深。庭前槐木儼成林。山高水濶徘徊地。誰識先生一片心。右五曲隱屛六曲楓林烟兩灣。綠楊春色也非關。登臨不賦騷人怨。緬想當時杖屨閑。右六曲楓巖七曲何如八節灘。漁人垂釣愛相看。磻溪暫試經綸手。敢道閑盟白鳥寒。右七曲釣峽八曲橫臨大野開。暮雲流水共沿洄。瑤琴一斷無人續。千載高山我獨來。右八曲琴灘九曲奇形無不然。大賢元得好山川。文山秀色偏相感。縮地能移海曲天。右九曲文山</text>
<title>留院中一日。觀伯氏與諸儒講栗翁文集。早起向神光。歷昇仙巖。令笛童吹鐵笛數曲。向晩至寺題二律。蓋寺本胡元時遣太監所建。丁巳被火。重創云。</title>,<text>到處堪爲鐵笛臺。仙巖泉石最奇哉。曹溪一勺心先識。嵩嶽千峯勢欲摧。太守講筵開白鹿。列仙歸路覔天台。胡皇寶刹今何在。一夕丹靑付劫灰。白足閑閑有爾曹。赬肩何事替人勞。風烟可豁心胸窄。山水能供眼目高。吏役三年身已倦。客游千里興偏豪。醉來暫借蒲團睡。蓮榻空憐佛坐牢。</text>
<title>鵂巖。詠崔牧使永濡故事。蓋公當麗朝紅巾亂。投所佩印于巖下潭。又齧指血書。識其所于石。仍投水死。貢生一人。公所畜一狗。亦隨來同投。其墳皆在山北。州人至今祭之。州城中又有祠。吏主其祀。伯氏方建別廟於文憲院右。使士子一體看護行祀。潭邊有公事蹟碑。是日卽仲春卄三。而實爲公投水之日也。</title>,<text>鵂巖水綠血書丹。狗瘞童墳辨亦難。千載忠䰟汨羅咽。一年春色介山寒。蕭條香火傳鄕吏。灑落風聲警後官。過者祗今猶必式。古碑苔字更堪看。</text>
<title>三月初四日。伯氏設壽酌於老親。方伯及都事金君德恒，延安使君李兄 大謙 皆會。謹賦一律。用申喜懼之忱。仍呈諸公。</title>,<text>海國東風好雨頻。桃花欲動柳陰新。纔經曲水流觴日。政値高堂獻酌辰。鶴髮居然垂八袠。草心難得報三春。夜深華燭絃歌閙。留醉情歡荷衆賓。</text>
<title>謁二子廟。廟在首陽山側淸風洞口。昔先君子引晦翁臥龍菴事。勸方伯金公宇亨。立夷齊廟。其後議遂定。終得營建云。</title>,<text>海東非是屬周家。有粟其如自餓何。萬古雙瞻孤竹節。至今空誦採薇歌。先人倡議新祠建。小子來尋舊跡多。洞裡淸風吹不歇。首陽山色欝嵯峩。</text>
<title>初十日。拜辭慈闈。發行東歸道中。得一韻三律以述懷。</title>,<text>芳草垂楊怨客顔。漏雲殘照驛樓間。侍懽若夢難爲別。官事關心却告還。餘債尙留潛洞瀑。歸程遙指桂陽山。悠悠行邁何時已。羡彼中流浦鳥閑。栗翁嘗稱潜陽洞瀑布可方朴淵。今行未及往訪。故下聯云云。萱闈昨日別慈顔。夢繞長衾大枕間。衙信可論嬌女候。民飢虛待使君還。春霖屢下憂無麥。朝霧初收喜見山。病骨不堪供吏役。幾時歸作野人閑。風雨餘春摠好顔。水鳧飛散渚蒲間。南池可倣西湖勝。四面能周十里還。垂柳宛藏蘇小宅。遠峯疑對苧羅山。秋來萬柄荷花月。何似襄陽倒載閑。右一首。咏延安南大池。府伯兄曾經襄陽。故末句云云。</text>
<title>西行錄跋文附</title>,<text>人未有不矜名欲上人者。獨樂甫此意絶少。平居每事推人。而自視若無有。以故於文辭才實過人。而亦不甚刻意求工。余每規其稍加持擇。亦當名出一時。樂甫輒遜謝不敢當。余旣歎其爲長者。而亦不能無恨。今觀此錄。數十百篇。大抵皆率意信筆之作。卽事寫景。語皆眞實。而佳篇秀句。未嘗不錯落其間。詩如是足矣。何必過求工麗。彼矜持太甚。往往對境遇勝。噤不出一語者。要皆好名之過耳。以視樂甫。其得失何如也。樂甫要余題其後甚勤。豈猶未能無意於人言耶。第書此以歸之。余少侍外王父之官海州。頗得從長者。觀遊邑中勝處。獨不得一至石潭。此如過泗州不見闕里。後來思之。每深媿恨。往歲尤齋先生約同志諸公。分詠石潭九曲。用朱先生武夷棹歌爲韻。先生旣首倡而先君子繼之。余亦猥被見屬。而至今一紀。不果作。俯仰幽明。愧恨尤耿耿矣。今樂甫旣遍游九曲。又逐曲用棹歌韻。以詠其勝。何余之所未能。樂甫盡得之也。自念此身老矣。隱屛松厓之間。恐無可到之日。唯俟病憂少間。勉賡一小詩。庶可以償其宿逋。而田地又被樂甫所占。却恐亦卒不易成。此又可歎也已。庚辰七月日。仲和書于三洲。</text>
