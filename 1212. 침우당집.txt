<title>雪賦</title>,<text>楚襄王遊於雲夢。宋玉，唐勒，景差之徒皆侍從。于時勁風斂威。游雰上雺。霾雲四合。上天澒洞。微霰初集。大雪時送。王乃御重裘炰羊羔。樽芳醑酌羣僚。倚欄憑眺。逸情遄飄。爰命左右執管濡毫前。爲宋大夫壽曰玉。依平原以試望。目千里而一素。悵延佇以翹首。懷美人兮何處。惟子抽新思騁妙句。爲寡人賦之。玉曰唯唯。窮陰垂盡。嚴氣內積。毓祥呈瑞。玄精上激。凝霧應律。寒光奕奕。花出用六。色維尙白。疎碍枝以點衣。輕旋風而入懷。烏換骨於鸛鶴。石含胎於玫瑰。珠何爲兮林木。玉已飾於樓臺。溯橫塘以飛絮。遵江渚而落梅。同物我以淨盡。爛天理之昭回。悲時俗之迫阨。壹六虛而洞闢。王體元以發政。布嘉惠於遐僻。仁包荒以逮遠。義含垢而無隔。觸類以長。何往非德。言未畢。景大夫趨而進。作而曰否否。玉何言之易也。玉徒知包荒含垢之美。而不知其大義也。臣聞物之生也。大小其形也。美惡其情也。故精粗辨其姸醜。鉅細稱其重輕。朱紫不亂其眞。賢否不幻其名。故聖人因物制治。天下乃平。今夫雪之爲物。匿汚以潔。乘虛爲盈。均昃陋以齊德。渾原隰而同淸。然則公輸無以盡其才。離婁何以用其明哉。况人君在上。淑慝是鏡。量器任人。侔才揣稱。揚淸激濁。綱紀以正。一失於此。民志不定。噫。高士肥遯。義路禮限。棲止丘樊。易退難進。小讓如僞。大讓如慢。則王何以辨之。又如憸夫乘時。迎意費詞。闞厥無人。獨奏陰私。大猾疑忠。讜言涉危。則王何以知之。且若辯士談兵。一竪一橫。邊釁一搆。萬骨嬰城。放利假仁。宸聰以傾。則王何以明之。又有美女當夕。寵專枕席。六親生光。六宮無色。深嚬淺笑。回黃轉碧。則王何以斥之。且王知夫臣師三閭大夫乎。明三古之治體。方僇力於王家。懷瑾瑜以無用。握荔蘭而徒華。偏顑頷於江畔。終沈玦於汨羅。夫何張郞之舌瀾。詭六里之靑山。視脫屣於千乘。悲遺詔於武關。三戶一闋。老淚未乾。此皆易其色換其跡。歸虛滅於色相。泯同異於堅白者也。於是王愀然不樂。惝乎有憂色。唐大夫執鹵崇酒。拜手稽首而獻壽。遂爲之歌曰。羅綺薦兮陳瑤觴。歌窈窕兮聲激揚。嗟年歲兮遲暮。思美人兮不可忘。重曰。排瓊戶兮登玉堂。渺河山兮琉璃光。消陰沴兮息螟蝗。徵嘉瑞兮歲豐穰。千倉兮萬箱。懷黎庶兮樂康。壽千春兮無疆。</text>
<title>反蒼蠅賦</title>,<text>山齋夏日。余閒無事。偶閱歐陽集。取蒼蠅賦讀之數四。嘆其托喩深切。文瀾宏肆。已而緗簾動淸風至。神情思倦。隱几小睡。忽有二蠅。雙鳴而集。斂翼乎筆之架。叩頭乎硯之合。將飛還聚。攢足如揖。若有所告。如問如答。以意逆之。其言若曰。毛詩比物。四國莫懲。歐陽作賦。三害乃增。禀氣旣偏。多口爲憎。雖云其惡。猶有善稱。若夫高堂設宴。逐臭爰止。咀液吮津。匪嚼匪舐。萬衆咸飫。曾不盈匕。夫孰生而不食。愍口腹之爲累。豈如雀鼠入囷。牙角是使。顆粒不遺。又轉他徙。俶自南畝。耗及表裏。取比於我。廉貪何似。又况桑羊國士。漢代作吏。運籌縱橫。理析銖絫。文舞墨飛。倐忽倍蓰。私門一肥。哭聲萬里。靑絲之貫。紅腐之峙。歷數藩臬。存者有幾。且夫凉軒高枕。午夢初繁。承眶緣睫。孰警吾惽。嚮晦宴息。憐肌愛魂。羌循時以順天。見夜氣之存。存。豈如蚊蚋䨓動。背明投昏。豹文起斑。猩血染痕。剝膚浚血。流毒煩寃。取比於我。孰在可原。又况新室光永。名家肖孫。躁心一熾。匿影潛奔。避白日之昭昭。赴黑夜之渾渾。匪爭渡於宦海。式效忠於權門。燈殘香灺。如竾如塤。殷殷泥泥。誰怨誰恩。丹頟頟以起刺。晉三接而可諼。拋炯戒於反躬。守話欛於止樊。嗟夫盡物以取。君子恥之。枉己求人。尤何可論。誠不知誰爲其宵小。而何者爲讒言。余愕然曰交亂罔極。變白爲黑者。果蒼蠅之職耶。拍案一叫。花影未仄。</text>
<title>四山</title>,<text>四山草木長。藹藹春意暄。新茗適吾口。春服輕且溫。緩步衡門下。婆娑樂意存。杖屨隨所之。何處非我園。我園遊不盡。東園亦我園。南園亦我園。西園亦我園。北園亦我園。</text>
<title>秋夜枕上聞雨</title>,<text>密雲布秋空。零雨響茅棟。幽居寡市喧。遠砧聲相送。靑燈耿殘夜。枕席凉無夢。興言理枯桐。謾把松風弄。武調如風雨。文絃驚鸞鳳。此懷難自記。人當折其衷。</text>
<title>芙蓉堂夜雨</title>,<text>夜凉淸如水。雨聲碧藕秋。臨風忽遐想。徙倚欄干頭。不知香起處。但見花葉稠。有實名亦隨。君子貴自修。</text>
<title>浣紗</title>,<text>月明水村靜。溪女浣越羅。一漂復一撋。聲聲揚素波。一濯猶薄汚。再濯潔如何。誠恐君子德。判渙少琢磨。</text>
<title>蓮坡回自燕中。一詩逆于境上。</title>,<text>羇旅無端海上村。忽聞玉塞駐星轅。少年裘馬充從事。十月風霜下薊門。使客重回千里面。詩人不返九原魂。此時共隔天涯遠。春暮紅園又白園。</text>
<title>南甸道中記見 八首</title>,<text>高秋風浪拍平湖。曉笛吹殘海月孤。却愛遠山微雨後。兩峰擎出玉浮圖。官道城邊矗石危。粉墻新塑女郞祠。行人漫把金錢擲。枯樹枝頭五色絲。山木蒼蒼鷄犬鳴。拄筇斜日問前程。村中少女太羞澁。半掩紅裙背面行。晨汲山泉霜雪凄。綠雲縝髮下裙齊。野人昏嫁還堪笑。六歲郞君二八妻。籬落黃昏螢火飛。荻簾秋色映柴扉。兒童共把松明照。流水前頭蟹正肥。舂歌一曲夜相呼。笑語喧喧婦與姑。新穫香粳明似雪。那由得達上方廚。五夜參橫萬念遙。芳醪空度可憐宵。風鐸亂鳴漁舶散。海倉浦口上寒潮。新粳如玉石泉香。一飽欣然幽興長。却笑兩盂常未滿。每敎遊子半途狂。</text>
<title>山舘與近哉共賦 回文</title>,<text>遯名塵世避。喧市隔淸溪。晩逕幽花落。空山一鳥啼。穩眠鷗曝日。頻語燕含泥。返景晴林暮。疎簾捲閣西。</text>
<title>浿城懷古 二首</title>,<text>安陵城下漲塵氛。帳裏君王酒半醺。紅腐夜投添逝水。翠華朝餞濕行雲。已驚飛檄傳千里。誰識單車敵萬軍。鳴吠依然通四境。太平烟月樂耕耘。春艸中園麋鹿眠。麗王宮闕枕山巓。詞臣草詔依天仗。釋子談經近御筵。河上烟雲成五采。城南鼙皷動三年。今來誰念昇平久。滿載紅粧唱採蓮。</text>
<title>秋日偶題 三首</title>,<text>惻惻上高岡。脉脉望阡陌。秋雲蔽故鄕。衆芳非疇昔。斜暉曖林薄。暮烟千家夕。遂念羇旅情。徒感歲華易。江岸多楓樹。愛此霜葉赤。不知人將老。譬彼頭先白。人生如一夢。人言遠行客。客行日千里。去去當何適。朝日照牕欞。衆鳥啼灌木。余亦理巾櫛。登高游遠目。秋空日崢嶸。零露白如玉。昨夜金風起。園莽非舊綠。敗葉留殘荷。孤芳帶籬菊。忽憶遠行客。天末尙馳逐。閒來乘月色。緩步出城闉。入夜市不撤。紅燈照四隣。粲粲西人子。錦衣何鮮新。列俎肉爲林。九街羅八珍。絲管動哀音。遠鷄鳴報晨。但取眼前樂。去歲人食人。</text>
<title>送人歸京 二首</title>,<text>長亭斜日簇輪蹄。欲別佳人上馬啼。南浦綠波歌闋後。隴頭流水各東西。樓前紅葉離亭暮。馬上斜陽驛路明。遙憶太行高處望。白雲回首不勝情。</text>
<title>贈嘉陵妓蓮紅</title>,<text>死猶不死鄭公名。生亦捐生義妓聲。城上降旛多世祿。小紅元不被恩榮。</text>
<title>送安定使君歸覲</title>,<text>氷天歲暮生寒籟。安定使君東渡浿。斑衣遠赴鯉庭趨。棠棣重尋花樹會。關河舊雨夜開樽。五馬踟躕江上村。萍水隨緣文字飮。繁華肎向外人言。使君自是廊廟手。丹綸屢渥君恩厚。文章元有血脉傳。燕巖外裔淸城後。傳家詩禮任琢磨。臨風玉樹交枝柯。官閒未必風流過。吏退方知公事多。三年朱墨民情愜。邑小政淸稀簿牒。下榻招延白屋士。開閤放歸紅粉妾。黎庶敢忘玄化覃。西州父老望征驂。口碑但道聲華久。誰識今年二十三。</text>
<title>李忠武公祠 二首</title>,<text>廟貌颯精靈。千年想典型。風霆生叱咜。江海蕩臊腥。玉輅凄關月。銀濤落將星。至今秋雨裏。猶自泣靑萍。隻手援天下。家尸率土均。全軀非長子。苦節是貞臣。海鷁丹靑古。風驂象設新。白蘋洲渚暮。何處可迎神。</text>
<title>生朝。蓮坡侑余一詩。和之。</title>,<text>花餻霜麵侑余嘗。客意相關百感長。末路知心惟酒國。畢生爲命是書倉。尙餘糟粕論天下。敢道英雄隱市傍。活到期頤都一夢。飄零夙計愧蓬桑。</text>
<title>回自同昌。簡柳汀，金內翰直中。二首</title>,<text>立馬橋頭一惘然。金華咫尺望如天。長時珥筆趨仙仗。隻日橫經侍御筵。宮柳月明誰是伴。掖梧秋近夢相牽。夏園詩句晴嵐畫。談笑依俙隔世綠。十年搔首困浮埃。絮轉蓬飄白髮催。未必淵明驅我去。敢言安石逼人來。登樓有夢同看月。止酒何心獨上臺。分付靑衣須報道。玉山新自浿江回。</text>
<title>白髮自嘲 三首</title>,<text>曾憶垂髫百病侵。常憂弱植易秋陰。早知今日頭成雪。不使爺孃太費心。人憎髮白我還憐。久視猶成小住仙。回首幾人能到此。黑頭爭去北邙阡。對鏡居然百感生。從今吾亦達尊名。無妨任汝莖莖白。一鑷終非敬老情。</text>
<title>題落花</title>,<text>似悟三生夢。開時是落時。不愁春減却。結子滿高枝。</text>
<title>題紅葉</title>,<text>炎凉此幾度。憐汝復紅顔。未必紅顔好。今吾鬢亦斑。</text>
<title>金陵道中送二客</title>,<text>覊旅金陵道。歸驂又別情。亂雲低野渡。荒日淡官程。木落高麗寺。霜深太白城。回看昨遊處。天末數峰晴。</text>
<title>過箕城</title>,<text>名樓一上一回頭。風物關河記昔遊。錦纜移舟蓮浦雨。玉笙隨月寺門秋。竹枝舊曲情猶在。桃葉新粧影欲流。秖是頻年人力盡。金丹那得解民憂。</text>
<title>巫峽泛舟</title>,<text>東明勳業水空流。高閣泠泠巫峽秋。唯有滿簾山色在。一欄干上一峰頭。舟下晴灘十里過。隔山猶復見樓多。不知屹骨成城後。江水而今第幾波。十二峰前蘇小家。一峰却對一欄斜。韶光爲問今多少。峰與欄干合手拿。</text>
<title>無題</title>,<text>歸舟渺何極。暮烟江樹碧。誰知神女峽。還有望夫石。</text>
<title>答客難</title>,<text>東家有女寡而美。墻頭半夜招男子。西隣聞之悱然笑。白晝開門來惡少。自言君子安用假。寧作小人眞卽可。由來門戶誤人多。黨同其如心術何。人生立身言與行。表裏交修方是正。樊圃折柳狂夫愁。半修猶勝全不修。雖然吾將兩可休。</text>
<title>拜果齋鄭肅獻公生祠</title>,<text>嘉山死節宣府陷。淸川江外風塵暗。王師千里下靑冥。松林老酋血花蘸。寒江孤棹渡金吾。半夜宣傳奪虎符。賑使移除巡察使。矍鑠風雲入壯圖。坐令精彩生壁壘。解嚴城頭休戰士。勸民擔糞趁春氷。卸下弓刀扶耒耜。甑中鱉入定州城。七里雉堞何崢嶸。廟筭全勝不好殺。風餐四見山月明。平明地道礟火發。凶渠次第行天罰。傷心饑癘亂離餘。蔓艸郊原縈白骨。窮閻下燭一吟呻。勞來爬櫛四經春。海東生祠始梧里。繪素公今第二人。</text>
<title>過無名樓。故新齋李洗馬舊居也。</title>,<text>生之繼之理。孰非氣之運。賦物賦人初。淸濁殊未分。氣偏理自昏。人惟中正蘊。已然未然間。至道微以隱。遂令揖讓地。揚眉袂又奮。先生新有著。請君更叩問。</text>
<title>秋夜</title>,<text>吟蟲寒雨徹宵淸。回薄幽人落托情。朔洛分門無正史。詞章取士誤蒼生。長腰恥向金張折。病眼猶知沈謝明。到底關心惟晩節。此身何處是前程。</text>
<title>癸丑重三。修契于老人亭。</title>,<text>玆游屬玆歲。緬懷良有托。契事追王謝。羽觴思伊洛。子佩何靑靑。散步山中閣。花木媚晴暉。流雲藹林薄。大游游五岳。小游棲邱壑。誰知鵬與鷃。寓心同一着。</text>
<title>書示玄錡 六首</title>,<text>筆架書床獨掩門。小齋無恙又黃昏。千秋却恨鄒夫子。行盡齊梁道不尊。少小才名負不覊。五車書讀竟何爲。莫嫌鬢雪新添白。猶幸衣塵不染緇。獨愛東籬晩節回。數叢寒菊向人栽。自經冷雨凄風後。已過重陽猶未開。三不如人坡老戲。六長太息賈生癡。行藏自有眞門路。富貴何曾薄不爲。曹彬句當江南事。諸葛栽桑八百株。了無一物身邊累。大是人間眞丈夫。錢橋溝水漲沙堤。聞說泥塗沒馬蹄。高枕不關門外事。任他風雨過前溪。</text>
<title>秋日遣懷 二首</title>,<text>麯糱藏名三十秋。讀過千古剩雙眸。凉風一夜多紅葉。醉臥酒家何處樓。落魄英雄末路同。宋人詩句晉人風。如今走卒知名字。爭說玄錡鄭壽銅。</text>
<title>碧蹄舘。次惜別韻。</title>,<text>未堪拋置是殘書。敎汝辛勤父讀餘。憶得伊吾寒榻影。老妻分照一燈疎。</text>
<title>東八站道中</title>,<text>鴨水春帆遠。狼山峽路長。戴花夷俗陋。依艸客眠凉。敗壁題紅帖。遺祠繞粉墻。膏腴三百里。文物尙天荒。</text>
<title>遼東 二首</title>,<text>馬跡車塵歲月磨。大東皮幣此中過。暮雲鶴去丁威柱。秋雨龍吟太子河。白塔風烟平野色。嚴城皷角遠天多。從今洗却酸儒氣。一醉樽前發浩歌。遼河西望大凌濠。千里狼烟壯虎韜。猿鶴百年餘碧血。將軍一死等鴻毛。乾坤老去冠裳變。金翠粧成第宅高。回首無情楡柳色。靑靑三月照征袍。</text>
<title>榛子店。有言季文蘭事。</title>,<text>才命雙全古亦難。詞人腸斷季文蘭。閨房寵樂知何限。幾個留名後世看。</text>
<title>出關</title>,<text>未須桑下戀。依斗望京華。麥雨淸官道。荷風送客車。龍鍾去國恨。狼籍異鄕花。剩得霜添鬢。空隨博望槎。</text>
<title>道上和雪屐李生</title>,<text>長郊極目海天低。路入銀波野色齊。人賤經綸同燕雀。村荒饑饉及豚鷄。酒中談古多無證。馬上成詩半失題。忽聽賓鴻驚歲晩。客窓心事轉凄迷。</text>
<title>題畫</title>,<text>湖外烟光柳外風。漁人何似矢人功。竿頭不念魚生死。猶恨金鉤曲未工。</text>
<title>雨中遣懷 十首</title>,<text>金門猶大隱。終南還捷徑。雲林與市朝。遊息本無定。幽棲近康莊。老屋如縣磬。床笫僅容䣛。起居頗相稱。一枕窓欞曉。再飯軒宇暝。夙抱張籍痼。老重許丞聽。伊自謝名途。從遊簡酬應。好事求羊客。談奇非闘勝。知足鬼何猜。無忮福自賸。莫詫鶴身長。未堪續鳧脛。虛堂人客稀。薰盥方冊啓。千古羅眼前。心目瞭如洗。賢聖敷明訓。我已列羣弟。辟席敬恭聽。唯諾威儀濟。忠孝百世師。我已千拜稽。折心服於膺。莫敢失其禮。嗚呼負心人。叱喝歸犴狴。腐儒操袞鉞。客主頻相遞。轉覺春晷短。孰云一年抵。風寒深閉戶。暑雨廢巾屣。居然四不出。偶與堯夫類。今朝風日和。病脚思一試。出門將有行。躊躇孰可意。黃金塞破屋。錙銖非望賜。六卿交口薦。我無官可顗。苟乏德義補。何用富貴使。無寧還入門。解衣從吾事。葱竹入夢中。童髫宛如昨。於焉杖于家。暮氣日相薄。司聰失其職。筋骸厭走作。棄置謝芬華。索居甘淡泊。稍喜兩眸全。對書尋糟粕。無官亦君恩。偃仰吾自若。殘枰手爲談。枯桐解傳心。高人與韻士。寓意良亦深。莫言其道小。竱注勞推尋。終覺乏實用。無乃費寸陰。事爲滿天下。可學非斯今。天降優閒余。未曉棋與琴。改詩如克己。愈改愈奇絶。縱非本然妙。功用殊無別。不似刺繡人。一鍼跡不滅。自失夏園翁。玆道誰共說。君家淸江上。門對淸江水。積雨川梁阻。奈此亡余美。桑麻翳脩陰。笠屐通墟里。空廚夕烟斂。書聲夜未已。客從東方來。贈我欝金被。羅襦結同心。言笑誓生死。對面歡未罄。背面安可恃。願君勉令德。白首保終始。積雨鏡山宅。溪水上欄楯。已不堪陋巷。憂思生秋鬢。辛勤尙友心。古經惟篤信。薄宦三十年。老屋無一潤。道喪三千載。冠禮難復振。珍重先儒言。考德宿介儐。先生來作賓。三加風儀峻。只恐外廷臣。共笑孫昌胤。不見嵐翁久。素髮今幾絲。自從天女去。維摩病更隨。平生碨磊氣。卷局一茅茨。杜門謝賓從。三逕生旅葵。我從西海至。明月勞相思。山窓風雨聲。昨夜夢見之。對面猶相惜。况復相別爲。餘光歎遲暮。逝水無定期。尻輪神馬後。萬世知者誰。但恨吾生晩。未及年少時。惜夫夢霽子。避世如避禍。一朝卷妻孥。遠走靑山左。勇退豈不美。其如獨善那。客散軒宇淸。日暮燈未火。念君初隱几。緬焉應憶我。自非戀棧豆。十載塵網墮。尙借達者言。進退無不可。</text>
<title>降仙樓</title>,<text>錦屛斜抱鏡光流。十二峰開面面樓。下界烟霞三月暮。中天簫皷美人遊。松陰古塔僧歸院。柳色長橋客繫舟。日落寒波絲雨過。依俙神女下芳洲。</text>
<title>早發韶州</title>,<text>曉寒凄裋褐。別緖正飄蕭。高樹參朝旭。低雲鎖野橋。溫氷泉脉在。宿艸故人遙。漸覺湖樓近。山光遠若招。</text>
<title>贈經齋使君 二首</title>,<text>不惜銅章解。高堂有老親。化先行四境。政未及兼旬。薄廩無錢癖。窮閻有脚春。從來憂國士。皆出讀書人。自托襟期好。淸遊思不羣。異鄕春作伴。同榻夜論文。聽笛鷄林月。看花鳥嶺雲。橋頭樽酒罷。怊悵袂相分。</text>
<title>陶井留別子田</title>,<text>岑苔十年夢。萍水一旬同。村古朱陳俗。渠新白鄭功。梨雲虛夜月。穀雨負春風。珍重昌黎序。他鄕送石洪。</text>
<title>擣衣篇。贈雙脩子。</title>,<text>說文衦。摩展衣也。以輥卷帛。取光之名。卷帛於杠。加諸砧上。兩人對硾。須一人按之。乏童指者。亦左扶而右搥。文君性度悶其力綿功遲。以二木立斜柱。勒于石之兩頭。帛杠倚之。隨勢滚轉。省一臂之用。始行於家。不數月遍都下。爲人家不可無之具。利物之仁博矣。仍念文公益漸使元。得艸棉種以歸。功與稼穡等。紡車及織機。又公之孫作也。至今擧其名。車曰文萊。布曰文英。性度其後也。是不可無記。九月十月嚴霜落。床前蟋蟀催織作。新紈舊布翦刀寒。美人愁絶砑光薄。一枰老石凈如波。淸砧半夜鳴相和。貧家不辭親細務。童奚恨無十指多。橫擣卷帛易凌亂。達宵事倍功未半。更殘燈灺不成眠。顧影窓前勞玉腕。雙脩此時思不凡。削木石頭相對銜。就令天柱斜左右。隨勢地軸傾東南。杠頭一任滚轉中。雙硾齊擧袖生風。輕明膩滑須臾事。一日翻成兩日功。良工學得索高直。一朝妙用遍城國。依然共聽空外音。誰知省却閨中力。憶昔富民西入燕。吉貝偸種海東田。挾纊家家欲尸祝。繅車白疊名尙傳。憐君矦門後世兒。君家事業何其奇。向余且說才情鈍。不及故妻生時爲。</text>
<title>日食詩</title>,<text>冬十一月日在未。我在成都日食旣。飢烏啄啄庭中墮。摐金伐皷閙如沸。初焉淡黃碧空涴。漸覺乾坤入長夜。老夫倉黃走中庭。露立茫然涕泗下。日者君象衆陽精。何物來揜誰執過。如非臣妾弄威權。無乃戎狄爭猾夏。古人布筭煞費力。摸天何嘗纖毫忒。東西度同南北道。月地三直日爲食。只因人目處。仰之生蔽虧。若從月處見。圓光無減時。俯視孤影落。譬如雲陰移。所以甘石家。躔離有常䂓。有司先三月。鼓社八方知。借如父母有貞疾。孝子那得不醫治。皇天兩目瞽一目。恐懼修省宜不遲。安石小家昧於理。敢言天變不足爲。下土臣今抱奇策。上告天公改舊儀。二曜端合遙遙望。東烏西兔不差池。晝有日兮夜有月。萬古都無薄食期。月馭只催十二度。朔氣盈虛非所推。人間夜夜照金波。活到百年功倍之。休言嫦娥脚力微。盍將白道縮圓圍。靑陽佳節作元朝。歲功不待立閏奇。永絶戎狄侵凌下犯上。星月璀璨夜何其。</text>
<title>詠史</title>,<text>世胄非周召。猶能周召爲。才德無孔孟。天下難獨治。冉季立漢朝。絳灌安可欺。羊杜起戚里。王謝多佳兒。周家分茅土。十九封諸姬。鄒聖有名言。地人勝天時。申公終胥靡。轅固下豚柵。非關漢法陋。畢竟儒者責。惜哉博土員。顓門劬六籍。不念道未純。先爲利祿役。出處豈不重。古人先有獲。陋巷與汶上。正是顔閔宅。漢儒專記誦。口耳接賢聖。程朱證不傳。心性遇孔孟。二氏欲勝人。寂滅欺淸淨。惜彼陸王輩。恃才不究竟。杳冥仙佛間。矯枉還失正。遂令逐臭夫。虛影日相競。周公居白屋。流言當不至。曾元積黃金。酒肉善養志。傷哉貧爲累。殆乎權與位。所嗟千載下。論我不論地。</text>
<title>謁佛光先阡</title>,<text>歲展垂三百。雲仍遠慕心。苔花翁仲老。秋艸斧堂深。蘋藻追先武。謨楷仰德音。詩書宜自勉。喬木漲新陰。</text>
<title>先人遺筆溪山遠景圖小本障子</title>,<text>山河渺入秋毫細。陟釐方寸千里勢。數曲靑山野色開。萬重烟柳迷空際。平湖一帶水東西。層疊樓臺桃李谿。指端精彩如可掬。綠陰似聞黃鶯啼。行人騎驢小於豆。短童一擔奚囊後。停鞭回頭悄延佇。想得新詩吟滿口。楚楚離落是誰家。一竿風外靑帘斜。神韻可招招不得。摩挲忽覺眼生花。韶光三月江南道。幽人曉夢生芳艸。燕人粧褫又峰題。傳之悠久子孫保。</text>
<title>西池賞蓮</title>,<text>年年亭上幾回過。依舊朱華泛綠波。蟬語槐陰秋意近。魚行蓮葉雨聲多。風情老去詩如偈。名士來時嘯也歌。小立闌干猶浣暑。夜凉明月欲云何。</text>
<title>送李生善敎之燕 六首</title>,<text>萬卷猶孤陋。男兒貴遠遊。相逢齊魯士。親見帝王州。滿漢皆紅帽。英雄已白頭。歸來問長物。烟樹薊門秋。同風無異俗。千里白楊烟。戍古隣西北。江長閱歲年。關雲朝潑墨。遼野夜漫天。自戒笆籬掩。家書直萬錢。小車深似海。坐歎後生微。竪子亡羊處。將軍射虎歸。雨斜靑石冷。雲慘瀋城飛。怊悵灤河道。行廚供蕨薇。老天違物性。驢馬亦同耕。尹吉方蒭狗。番旗世棘卿。情非念婚宦。事或異元明。元公主多下嫁于高麗。明成祖代宗母家。皆本國人。 試望三江口。孤亭何所名。鴨江上。有痛哭亭。曩歲人謀否。欃槍犯紫宮。翠華巡漠北。黃白泛波中。覘國衷情閟。同文外禦公。愛新不有命。天視自民聰。敢以周旋久。爭多托喩深。撫時思利器。游子感知音。月冷還家夢。雲凝戀闕心。山中甘小艸。天地正窮陰。</text>
<title>夜讀</title>,<text>晝半夜亦半。一半睡鄕過。睡鄕無刻漏。一半不知多。試看卯至酉。其間且幾何。百年拋五十。流光空逝波。</text>
<title>負薪翁和雨觀</title>,<text>上山斫高松。下山來負薪。石逕何戌削。翁行良苦辛。少壯且未堪。况玆衰癃辰。赤脛膩無光。敝縕懸百鶉。田野尙未熟。宿飽難及晨。未應乏妻兒。賢勞獨萃身。在昔先王世。分業奠四民。所以負戴者。不及頒白人。淳風日以耗。疇復燭吟呻。我願將此意。遍告字牧臣。</text>
<title>秋曉口占 三首</title>,<text>晨起際於焉。窓暉又夕蔭。業知秋日短。無乃今年甚。夏日不嫌遲。入秋愁夜永。非關生愛憎。恐君心未靜。屢顧窓光白。鍾鳴漏已沈。待朝何所事。無限向明心。</text>
<title>放蝨詩。和鏡山丈人。</title>,<text>午枕驚周公。爬痒耐蕭瑟。有蚤入褌襠。一跳旋見逸。却似犬追鷄。鷄飛望西日。搔首意裵回。眄睞逢老蝨。竄伏深縫間。屛息藏於密。藏頭不藏身。穹然露腰䣛。巨魁欣斯得。天誅赴砧鑕。客有揮手止。笑我權衡失。負罪者蚤耳。此物干何律。無乃忮心存。甲怒移諸乙。維天生萬類。禀形殊不一。敢以物細微。裁斷涉輕率。壞絮與敗繒。彼方爲房室。依人還噆人。血食所自出。由來磨齒牙。湯火費梳櫛。罪大刑亦峻。順理非妬嫉。今也則不然。緘口戒寧謐。有如恣掊克。大吏陞華秩。徒令奴隷賤。替蒙上司詰。爰爰兔已脫。耿耿雉離罼。殺降道家忌。悔服君子恤。放之固傷義。殲或違仁術。烈烘悲安石。嗟貧感君實。前慝旣未詳。後愆那可必。行路帶淫具。未可煩梏桎。千古莫須有。靑史猶懔栗。目下乏犯繇。舊惡何足述。雖非經御覽。宜倣三苗黜。我聞長太息。鉅案難倉卒。爰書良未窮。留俟高明質。</text>
<title>和自然菴宗人山居韻 十首</title>,<text>曠士而今亦愛廬。烏紗脫却碧山居。十年湖海將軍馬。一逕蓬蒿長者車。糟粕尙餘天下計。經綸猶仗腹中書。相如老去頹唐甚。狗監何煩薦子虛。艸花深處結精廬。紫閣峰光穩起居。水月觀心磨古鏡。風波回首鑑前車。歲收新秫添家釀。老得佳兒課父書。仕宦休言今捷徑。槐根粱枕摠歸虛。曲肱低首是吾廬。湫隘何嫌近市居。解榻死難延俗吏。粥文生不上公車。靑年强仕非行道。白髮偸閒尙著書。秉筆千秋誰立傳。任天無用叩潛虛。主人何去閉空廬。莫是遐情厭索居。籬下黃花誰送酒。山中紅葉客停車。川原未可通幽夢。魚鴈那堪寄遠書。却笑斗筲從政去。在前穅秕日無虛。南陽聞說舊田廬。十載躬耕海上居。好事何人時問字。移文俗士久回車。顔無甔石非眞樂。韋有籝金勝讀書。斂却凌雲千丈氣。永懷松月夜窓虛。世乏郗生起郯廬。苦憐安道買山居。結交已誤攀虯戶。偕隱何妨挽鹿車。却喜會宗無一字。誰能光範上三書。分明漢廷王風息。不是樊英敢盜虛。誰將天地等蘧廬。丈室心安卽廣居。此輩當時宜束閣。高人從古早懸車。有胡大事滔滔是。尙未忘情咄咄書。最愛寒溪秋水淨。一鉤新月照涵虛。意到殷勤訪艸廬。幽人不見見幽居。隨身家口淸於鶴。容膝山房小似車。仄徑疎籬穿蟻陣。殘秋病葉雜蟲書。靑谿一路柴門影。蕭瑟風光滿箔虛。庭柯門柳認陶廬。可是南村昔欲居。造詣無功惟老易。行休長統有舟車。希夷驢背先天學。安樂樽前大字書。鄭圃鹿蕉眞鉅案。不知是實是空虛。吾欲南山歸故廬。林泉爲卜傍君居。迷藏小技鳧雙舃。方便鄕談鬼一車。目下休言無補世。腹中還有未成書。萍漂蓬轉人間世。寵得餘生定不虛。</text>
<title>紅葉亭尹稷山故宅</title>,<text>目無書萬卷。未攄胷中憤。君子何偏倚。言議不泥近。閉門笑魯男。理官邁吳隱。緩頰欲誰欺。憸夫饒口吻。</text>
<title>宿楊州僧舍</title>,<text>甲申秋。與發解諸生游漢北。愛道峰水石。擬重尋。艸艸四十年。若負心焉。今秋家伯氏將省檜巖先阡。赫蒼因穫稻。皆路出峰下。余乃同行。宿望月僧寮。崔友貢來伴余而還。全生又卯君玉潤也。隨之。時甲子九月之望。曾憶探花結淨緣。重來白髮負同年。扶衰反出山公下。遇險全搘羯末前。伯氏每先行登高而俟余。弱行須諸少扶曳故及之。 雨歇雲衣開石面。風微鈴語落松顚。二分月正今宵滿。萬貫休言鶴上仙。</text>
<title>閒居有感。贈自然宗人。二十二首</title>,<text>十人來就席。無一及文字。十人來讀書。無一及經義。下焉沒字碑。徒手盜名利。中焉騁記誦。詞賦公車試。幸而上焉者。千百乃一二。不入老佛歧。半趨陸王異。正路日就蕪。百年歸夢寐。柱史竟出關。靑牛逝何逝。權謀異中行。莊列非高弟。蓋公志救時。曹相承秦敝。漢代師淸凈。末流苦未濟。服食已謬悠。符籙眞奴隷。總言述黃老。黃老何書契。鼎湖攀髯後。隻字無眞諦。乃與耼爲伍。寃哉軒轅帝。楊墨學仁義。原非非聖徒。仁義豈不美。一差千里殊。鄒聖經繩尺。後人罔覬覦。老佛差後時。長夜迷厥途。幸我無人際。恣行浮翟朱。恨未孟子見。見之當何誅。人言佛多情。我見佛情薄。落地一𨓏深。疇能父母若。哀哉學佛人。身非空桑托。生不顧承養。死又廢烝禴。至情尙如此。慈悲何着落。猗歟明祖訓。拜親許團樂。兒生始學語。父師初斅余。喃喃唯孝弟。日夕周孔書。稍長問國禁。老莊不公車。我欲窮端倪。我行先次且。學道雖云好。君父寧背諸。降衷無相遠。他人應我如。人生歸有道。所貴在儀容。其容問何如。入孝出而恭。各了眼前債。萬物自煕雍。愚人偏氣質。賢者擇中庸。欲求中庸美。維明爲之宗。欲求明之術。舍格致何從。格致有先後。心性分吉凶。所以先儒氏。理氣究橫縱。明此道自生。本原左右逢。得之爲賢聖。失之則奴傭。萬善謂之聖。畢具卽道詮。灑掃應對處。搬柴運水前。後人眩名實。滔滔反失全。下入深深地。上出高高天。怳惚渺冥際。有物成混然。可望不可卽。馳心窈以玄。舍近勞諸遠。愈鑿愈去懸。嶺雲與潭月。所得何處邊。從來道可道。便是隔天淵。江漢日以下。晉唐風雨阻。程朱始崛起。得傳不傳緖。高遠自邇卑。升行爛有序。二陸資穎發。躁未究裏許。謂我支離苦。銳意思輕擧。良知與良能。捷徑要相與。業已厭拘束。倡狂靡然去。無念生之性。原出告子語。黃卷未墜地。靑衿貯膠庠。茅屋扶淸議。蒲輪御賢良。此盛彼爲衰。消長如陰陽。淸夷大一統。皇路期遵王。龍蛇歸袵席。魑魅化鸞凰。疇自上天視。魚鳥囿潛翔。苟從人道見。此事大乖張。戎狄胥猾夏。魯史愁尊攘。諒非一手敵。秋士淚淋浪。縱云小出入。毋毁我五常。憸夫饒口業。風雨咎淫奔。一鷄鳴不休。萬口至今喧。何如風雅變。一切譏刺論。楚茨享厥祖。何干幽王昏。毛鄭村夫子。俯首無輊軒。小序二千載。公議久煩寃。苟非紫陽筆。伊誰與平反。不念存大義。名物覓小痕。蚍蜉撼大樹。多見失攀援。王麗方叔季。圃老讀朱書。得位行所學。夷風漸掃除。未讀朱書前。人道問何如。千里帶腥穢。三綱幾目餘。誰能父母亡。服衰而杖苴。聖朝有述作。禮敎溢里閭。日用民不知。根本遂漸疎。有若蛙羣吠。忘却科斗初。父母能生我。文繡徒襟裾。大君能食我。哺餟直馬驢。今人夫何憾。正路得廣居。敢言無愧怍。微朱吾其魚。痛掃高麗寺。列郡倣周膠。子佩何靑靑。三金 金末，金泮，金鉤。 爲前茅。陶山與高山。授受若相交。禮羅集俊乂。干旄遍四郊。忠孝變金革。儀文代鞭弰。尙有天下辭。鯫生敢譏嘲。吾儕眞小人。私淑空嘐嘐。幸玆文未墜。世遠聽不聱。寡婦守空閨。重畤奠醴肴。此義滿陬澨。借問果誰敎。勝國如李唐。本朝趙宋似。英陵兼位德。禮樂三王擬。郅隆生恬嬉。崇極還小圮。金木獄吏貴。蜀洛門如市。或論排節義。或謗江都死。九法危一綫。橫議盪國是。矯矯滄溟柱。隻手回洚水。熟讀濂閩書。篤循考亭軌。密勿孝宗朝。靖獻明天子。間氣方浩然。撞之靡不毁。奬王紹麟經。衛聖攝人紀。熊魚鮮知味。孰尊三學士。瑣尾李士龍。佳傳立靑史。遂令五尺童。比屋辨朱紫。世或忘筌蹄。鴻猷爛條理。後生讀書少。費舌徒爲爾。士生際昇平。四郊干戈偃。睡起茶初熟。飢來飽喫飯。消遣苦無方。馳心游高遠。無乃古人書。私意妄余忖。有文撑余腹。技癢鑿混沌。小智浮穿窬。轉輾遂忘本。喜險不喜平。一往那知反。立異棄坦途。求勝涉層巘。下士靡然從。有似丸走阪。留俟高明眼。魑魅莫能遁。同雲冷侵曉。推窓雪滿畦。坐我白玉京。縞素漲坤倪。幽人愛淸絶。新詞讚舊題。不知迷離眼。怳惚失東西。萬物原有象。以之情不齊。林園一已皓。姸醜將何稽。吾恐罔與兩。乘時亂高低。萬古塞羣蒙。眞贋此中迷。夕死不足惜。聞道苦不早。書有未盡讀。人未盡其好。前脩有述作。後來莫深考。開闢亦云久。庶事猶艸藁。我欲俶戒裝。日暮愁遠道。孤懷耿不酬。鏡中頭已皓。曉枕馳思慮。塒鷄聽喈喈。有何舜之徒。嘉猷抱滿懷。亦有跖之徒。待朝撒淫哇。爲善達四海。天佑萬方諧。爲惡止一身。鬼誅百事乖。爲語長鳴鷄。來棲淸士齋。莫近宵人儕。睡去鼾如䨓。醉來耳鳴風。雷動我不聞。風鳴獨我聰。獨聰如爲善。爲善無人見。不聞如爲惡。爲惡千口遍。善大未見譽。惡小跡已著。大固不敢怠。小亦不可恕。須念二者間。今古興亡關。暮吹如寒嘯。萬葉從風赤。穉松立短庭。不改凌霜碧。歲饑民爲盜。瞀不辨黑白。幸有讀書人。束手老黃馘。本立道自生。文章不足售。學文眞餘力。作詩尤贅瘤。夫子刪風雅。感發良可究。後人却闘奇。藻繪事飣餖。技小別有才。欲奇誠難副。果使如李杜。李杜亦何就。七律日千篇。雲月費雕鏤。惜墨如惜金。嘔心敢多又。一言法天下。匹夫師百世。此語宜書紳。寤寐常自勵。莫以人眇小。吾行良非細。上天賦洪匀。二人體能繼。非法與非師。棄置勿沾滯。勸君崇令德。此意願毋替。親賢遠宵小。艱哉漢室興。不必帝王訓。貴賤同一憑。良犬馬爲友。老忠猶可稱。下與彘爲比。共歸廚下烝。麻中有直蓬。爲善若天登。勸君崇令德。此意願服膺。</text>
<title>過三溪洞。憶柳汀。</title>,<text>萬松靑到門。雪月白滿砌。窈窕三溪墅。羣英游文藝。嵐翁寫杈椏。銅叟吐淸麗。餘意叩禪扉。夜上溪亭憩。提携酒與魚。高吟羽觴遞。忽聞白雲間。靑鶴時一唳。珥筆西淸時。製錦黃海際。立志思棟樑。苦口包薑桂。巢飮與鼈飮。舊躅如水逝。祈將未了緣。殷勤卜來世。</text>
<title>詠史四絶</title>,<text>葛桑與元椒。厥數同八百。相多死于貨。不死于無食。堊面徐元直。斬蛟周孝矦。一朝就繩墨。大名垂千秋。愼言復愼言。尼父口亦苦。易傳十有二。論語又十五。人言官高好。似着新鞋襪。外面雖云佳。中自不快活。</text>
<title>過圭齋南文貞公墓下</title>,<text>來是虛華去是眞。夕陽罏外幾霑巾。分無才德追前駟。憶把文章謁後塵。鬷蔑未聞堂下語。孟嘉猶見坐中人。看花縱道新方妙。白髮萱闈有老親。</text>
<title>芸閣校書。贈崔都事。</title>,<text>一出如難免。同窓喜伴君。北山無愧澗。東野願爲雲。未正惟朋字。長貧似廣文。木天非馬隊。祖謝日成羣。</text>
<title>秘省校訖。書示雲岡。</title>,<text>白頭窮巷孰知名。僥倖恩綸荷聖明。直恐盜虛同處士。敢言稽古詫門生。弄毬師子惟專力。入帒胡孫豈本情。却笑廣文歸去後。盤中苜蓿不勝淸。</text>
<title>白雉詩</title>,<text>伏讀聖諭。東關西州俱獻白雉。謹按白雉出於英陵盛際。又出於正廟御世之日。今又呈祥。其上符兩朝文明之化無疑矣。之琬賤不在賡載之列。而私心歡忭。謹撰一詩。竊比康衢之謠。維天降隲。睠我東方。我王建極。上襲黃唐。無愆雨風。海不波揚。帝用嘉乃。下瑞生祥。元聖毗周。萬國梯航。爰有異禽。貢自越裳。惟玆華蟲。產于炎荒。昔聞其語。今覩厥詳。素衣縞袂。白以爲章。玉英之精。金氣之剛。禀玆耿介。陋彼塵繮。乃揀樂土。于谷之暘。譬諸麟鳳。惟德是將。九門峩峩。百獸同蹌。王曰吁哉。聖不自當。歸美太母。謙尊而光。乃御宸翰。寶墨煌煌。乃命肖形。玉軸金相。粉臆翹擧。銀距騰驤。積雪全映。梨花點裝。刊落奢華。豔姿超常。脩尾獵獵。風蒲輕颺。侍臣動色。宮娥拭眶。華岳三呼。捧萬年觴。我王大孝。日侍簾幃。千乘養隆。奉大王妃。一國興仁。萬民攸歸。我王篤學。日御經幄。躬討典墳。如磨如琢。環四千海。庶乎禮樂。我王大德。就日望雲。愛敬備物。奉大院君。邁漢越唐。彷彿舜文。我王克明。無微不燭。求賢靡方。政先惇睦。王猷蕩蕩。萬世攸服。我王大仁。視民如赤。帑藏十萬。往哺㾓瘠。南服千里。陽春袵席。我王大勇。如䨓如霆。懲貪墨吏。投諸重溟。芟厥稂莠。奠我生靈。乃承祖烈。乃建正衙。子來于役。萬夫呼邪。億載萬年。鞏我王家。於休王度。民情攸戴。得厥歡心。受天大賚。宜君宜王。萬又億載。至哉貞符。時用孔臧。臣拜稽首。聖壽靈長。</text>
<title>北使來勸與洋匪行成。有感。</title>,<text>皇華使者儘奴才。和字何顔敢說來。試問熱河楡柳外。六騾西去幾時回。</text>
<title>奉賀松石金尙書 丁卯十二月十九日也</title>,<text>五星曾憶聚奎墟。日是髯蘇攬揆餘。人亦重逢初度歲。公惟親奉大尙書。同牢白髮嬰兒戲。挾路靑雲長者車。典翰郞君同絳甲。他年照例卽今如。</text>
<title>道峰 楊州</title>,<text>秋光淡客顔。老釋棲雲表。瘦筇赴幽期。晩逐投林鳥。高風艸樹秋。微月鍾梵曉。松寮無夢寐。神情入空杳。臥看羲輪馭。始離若木杪。回首道上人。營營何日了。</text>
<title>三角山</title>,<text>退之痛哭華山回。登高莫上白雲臺。千峰萬峰開脣齒。雲棧風磴爭崔嵬。天柱獨立芙蓉嘴。憑陵直上烟霄裏。斷矼欲跳不可跳。嘯臯下視三十里。誰言天似穹廬盖。穹廬正在山腰掛。微雲何處結秋陰。認得人間風雨灑。人生一粟眞可憐。目力窮處生薄烟。阮生不必窮途哭。登臨還有可捫天。</text>
<title>南漢 廣州</title>,<text>日落可汗峰。人思百其躬。嗜痂瓊山論。還稱賊檜功。</text>
<title>神勒寺 驪州</title>,<text>勝國遺大老。立身良不忝。生此佳麗地。靑春游書劒。國步漸艱難。天運不可厭。我疾不出門。我藥無鍼砭。高節期首陽。持身誓丘塹。野服勞遠行。金門無位占。法醞驪江上。史冊無明驗。終爲盛時累。人言白圭玷。有志名不保。養德豈不贍。遺墟增挹仰。千載有餘念。</text>
<title>花石亭 坡州</title>,<text>凉月暮江聲。二子講周孔。永夜艸蟲吟。感激天機動。</text>
<title>金水亭 永平</title>,<text>永平芳甸最。金水貯壺天。流利松陰轉。淸明野色圓。漁家依石渚。樵艇破汀烟。故是思菴宅。孤亭拜杜鵑。</text>
<title>冠嶽 果川</title>,<text>積健蟠數郡。南嶽浮空翠。秖樹高蔽日。巖阿整位置。我行自東來。信宿山中寺。賞心殊未央。此遊良不易。</text>
<title>甲津 江華</title>,<text>滄溟爲塹鐵爲關。天險難憑兩丙間。舊鬼地中新抱恨。有人寅火得生還。</text>
<title>臨津 坡州</title>,<text>一代英風劉克良。滿腔忠赤此殲亡。羽書南去音塵斷。玉輦西遊道路長。草色全經秋血碧。江聲猶帶陣雲凉。行人吊古憑何處。髣髴風驂下大荒。</text>
<title>滿月臺 開城</title>,<text>興亡諱不得。良史恨當年。朝著羣龍盡。宮墟野鹿眠。金貂子弟衛。玉帛犬羊天。符讖竟何補。石鐙空自懸。</text>
<title>朴淵</title>,<text>銀河一派落城頭。劈破山門瀉玉流。白雪紫烟相噴薄。老龍無事臥深湫。</text>
<title>善竹橋</title>,<text>貞臣恨入石頭傳。碧血依然五百年。可惜夷齊扶去後。更無人似太公賢。</text>
<title>㺚川 忠州</title>,<text>山嵐水氣迷空翠。荒祠未了英雄淚。隻手思擎左海天。一劒獨擔千秋義。江頭白石咽寒波。欲采荔蕉遲暮何。去歲我從燕市返。江南健兒方枕戈。</text>
<title>寒碧堂 全州</title>,<text>琴淸春雪霽。舞罷蠟燈紅。東閣人初下。南橋月正中。</text>
<title>廣寒樓 南原</title>,<text>手折寒梅不染塵。東風寄與可憐人。十年掁觸南州夢。一曲春香淚滿巾。</text>
<title>松廣寺 順天</title>,<text>羸驂倦夕陽。津吏遲余渡。松影拂筍輿。上方迷歸路。法宇彌洞壑。廊廡交相互。愚民胥奔走。叩拜金身塑。國家興文敎。何嘗異端誤。恭惟聖朝意。包納及荒汚。深恐畸孽子。漏網憐暴露。春官講小乘。丁錢依牒度。所以依陬澨。魑魅禦狐兎。詎知末流大。逋逃山中聚。良家四千丁。版圖失租賦。况耗田中粟。敝我機上布。縱非萑蒲憂。忍使彝倫斁。去太人其人。庶復祖宗故。</text>
<title>姑蘇臺</title>,<text>渡口潮生午皷催。城頭花發入春杯。寒江月墮歌鍾歇。猶似西施帶酒回。腰下靑萍秋士老。帳中紅拂美人稀。百蠻稽首狼烟散。獵火鰲山半夜歸。</text>
<title>挽河亭</title>,<text>誰敎壯士挽天河。想像將軍昔枕戈。風馬長留身後蹟。魚龍深臥戰餘波。漁燈潮打孤城暮。寒柝秋生古戍多。扼腕百年增感慨。嶠南金幣痛如何。</text>
<title>望海樓</title>,<text>修竹黃橙自一村。瘴烟如墨晝猶昏。波濤夜撼將軍島。皷角晨嚴節度門。急雨天邊鯨吸海。異香籬外鹿窺園。南鄕淪落傷遲暮。目斷歸雲惱夢魂。姑蘇城郭奠南荒。斗入滄溟接渺茫。故李將軍經戰伐。新梅營壘壯關防。雪深猶有松篁翠。霜落先看橘柚黃。此去乘風須破浪。夕陽彈劒意偏長。</text>
<title>桐華寺 大丘</title>,<text>飛錫何年地。孤峰烟霧間。拄筇頻掬水。負手好看山。疊石當人頂。幽花上客顔。禽魚堪羡煞。習靜共淸閒。</text>
<title>映湖樓 安東</title>,<text>名區擅南國。衝雨卸吟鞍。客散樓陰轉。僧歸埜色團。高山先輩老。小艸後生殘。漸近神仙窟。沙淸洲渚寒。</text>
<title>朝陽閣 永川</title>,<text>小閣臨江渚。曉望凄雲物。曾經圃老過。風流拚髣髴。</text>
<title>東京 慶州</title>,<text>菲蕪一路接荒城。艸樹曾經翠輦行。雨歇人烟通市道。天晴野燒入山耕。金鰲未朽將軍骨。玉笛猶聞故國聲。正憶君王西內宴。六宮候月夜吹笙。</text>
<title>昭陽亭 春川</title>,<text>長郊十里雨鳴沙。嶽色灘聲送歲華。故國亭臺依石渚。隔江烟樹見人家。英雄淚化生春艸。宮殿香消作野花。興廢不關兒女恨。後庭淸唱莫漫嗟。</text>
<title>霜嶽 淮陽</title>,<text>古時方諺鋤里邁。中間漢字存義改。鋤里爲霜邁爲山。色相反劣三言解。其世新羅景德王。其地高城入淮陽。其史出於金富軾。小祀霜嶽歲降香。華嚴老釋迷海東。强疏金剛自曉公。我欲言之恐未易。天下謂之阿房宮。指白誣黃石之欺。變中謂東海應知。立名常存帝王史。莫敎山僧終勝之。傖父徒傳野巫語。皆骨只怛紛紛擧。從來中州文字多失眞。君不見關東月三成美女。所謂經旨。以堅固爲金剛。元曉曰。水中山間悉有金。望之如全體是金。經則海中。曉誣以海東。以是哄澄觀誤疏華嚴。歸東方則因反誣曰華嚴經。海東有金剛山云爾。關東月三。卽洞口內三月也。見盎葉記。</text>
<title>萬瀑洞</title>,<text>洞天褰擧。竟落戌削。飛巘攢霄。乍舞而躍。百䨓吼泉。萬樓架巖。飜瑤㶑碧。萃于琅函。狼虎饑死。烏鳶不降。跬步厓斷。未經人跫。暖華凉葉。朱綠交湛。春膩秋淸。雲膏石蔭。圜瀑無底。蛟龍攸伴。怒則成霖。懶而爲旱。長夜泠泠。月寒山冥。鵑聲欲乾。鶴馭竛竮。累矣瞻聽。形骸千靧。誰知塵榻。衣蝨利喙。萬二千峰。八萬九菴。遮莫龍肉。竟坐空談。</text>
<title>歇惺樓</title>,<text>邱壑餘情四十秋。平生初上正陽樓。石能學佛送靑眼。山亦如人成白頭。萬卷而今惟目錄。一筇明日卽天遊。僧歸坐覺斜暉晩。個個峰陰入攬收。</text>
<title>須彌塔</title>,<text>塔塔巘層苔匝風。作梳雨被甲麯壘。千尋雲衣百衲莊。嚴白石蟠搖曳靑。天揷人勝羅列金。花蓮葉粧成寶榻。化工才大理難窮。失笑茫然坐猶嗒。</text>
<title>九龍淵 高城</title>,<text>媧皇未了補天功。一派銀潢瀉遠空。萬古奔流歸大海。深湫滙作老龍宮。廬山休說天下雄。覆杯沈羽將毋同。老夫歸來成獨笑。一副丘壑羅胷中。</text>
<title>陟州碑 三陟</title>,<text>家兄示余退潮碑。勸余試作退潮詩。退潮之說誠怳惚。曩余嘗欲一辨之。許右議政本隱淪。龎眉覆面仍號眉。先秦西漢得文體。宛然綺里東園姿。霜臺宿銜𦲷三陟。是時崇陵方圖治。悉直之墟析木次。擧手可折扶桑枝。積水涵虛三萬里。奇鶬九首天吳夔。地僻訟淸公務簡。餘事椽筆騁雄詞。聯珠一百九十二。顥噩唐氷奧秦斯。不誦記言未易解。雲篆天䨓何崛奇。點竄玄虛景純字。憑陵蜿蟺多陸離。前面大書東海頌。汀羅島上趺靑螭。洪波日夜摧山岳。狂飆捲入千尋涯。相公老臥漣山下。辛勤改書遙相貽。後生好事不忍泯。貞珉重琢鐫舊辭。依然五尺移竹串。右營工庫今其基。伊來朔洛異門戶。家家黑白阿其私。二碑云倣元凱石。力能退潮天扶持。西隣妬煞神有相。長繩來仆如拔髭。一碑旣去一碑出。噓噏永無朝暮期。蚩氓共傳野巫說。石不能言徒見欺。東滄自古潮汐斷。造化寧容人力爲。子胥白馬錢王射。文人傅會言者誰。若然禹昔導洚水。恨不大刻崑崙嵋。吾兄宦遊關東去。搨本購得數紙遺。摩挲却歎歲月久。剝琢未免鱗之而。殷勤題跋下方刻。胷中磊砢烟霧披。爲語無限後來者。事未眞見莫言知。三陟府東臨海。驚濤侵齧。世傳許眉叟爲府使。刻二碑。一埋于地。一立海上。潮不入。西人惡其神異。拔之沈于水。潮復入。遂出其埋者立之。潮乃無患。然東海本無潮。故詞云無潮無汐。近年家伯氏自關東搨送印本。下方有曰顯宗二年。先生來守是邦。撰篆東海碑。立於汀羅島。爲風浪激沈。先生聞而改書刻。竪于竹串島。讀此所謂退潮之說。可以破惑矣。</text>
<title>國島 安邊</title>,<text>飛來一點揷孤峰。束玉重重石氣濃。弱水縈回三萬里。朝朝日馭上高舂。錦屛百曲玉爲臺。半朶芙蓉海上開。千古赤松如可遇。褰裳一涉是蓬萊。</text>
<title>飄然亭</title>,<text>鶴城鶴去樓依然。巾袂飄飄意欲仙。過嶺山疑開蜀道。中流人似隔湘川。眠鷗波上夢何事。吹笛欄頭悲遠天。千里昇平欣有象。夕陽花柳萬家烟。</text>
<title>釋王寺</title>,<text>靑楓一路接花宮。金碧秋晴寶氣通。雨歇疎鍾孤寺暮。月明淸梵四山空。游筇造次參仙佛。談麈支離證異同。最是黑師禪定處。勸君努力鎭澆風。</text>
<title>樂民樓 咸興○次先祖忠貞公詩韻</title>,<text>貴富竟何物。片雲經眼前。風景今如古。川梁猶宛然。大人公天下。爲政計萬年。野色隣滄海。樓陰倚碧巓。想像歸山日。身名得兩全。</text>
<title>芙蓉堂 海州</title>,<text>荷葉擎擎荷花亞。繡箔朱欄相上下。露浥紅房玉頰愁。風搖翠盖眞珠瀉。半夜淸歌客未回。玉簫中斷月徘徊。佳人拜獻千年壽。一曲昇平瑪瑙杯。</text>
<title>濯熱亭</title>,<text>千古幾人去。雨餘孤閣閒。獨來無一語。終日只看山。梅樹殘霞外。村烟活畫間。裵回如有待。聊帶夕陽還。</text>
<title>石潭</title>,<text>維孔有述。如日于天。維宋之朱。獨承其傳。天降大任。木鐸未宣。收功最速。大東維先。粤昔大東。介玆遐僻。言瞻兩廡。伊仙伊釋。維數千載。羅麗之蹟。維鄭侍中。授我六籍。我國受命。光天之下。矯矯靜菴。禀玆粹雅。一夫橫說。夷道用夏。于以傳之。陶山之野。維此陶山。禮儀孔淑。兢兢翼翼。白駒空谷。維仁之精。維義之熟。哲人嗣之。光我家國。家國有光。大人登庸。穆穆宣王。雅道舂容。鵠立于朝。爲光爲龍。鴻飛于渚。萬夫攸宗。載發遺文。爰啓我人。理氣歸一。四七返眞。逖矣千載。大路斯遵。惠牖匪功。長夜不晨。坡山峩峩。碩友俁俁。反覆咨諏。何舍何取。文元二正。載踵厥武。裕我無斁。籩豆有楚。千聖已遠。遺文可徵。像彼考亭。文德是膺。爰宅高山。武夷相承。矧伊九曲。妙合而凝。何彼窈矣。隱屛之下。何彼瀏矣。石溜之瀉。洞天爽朗。庭廡瀟灑。風月無邊。盖知者寡。翾翾谷鳥。亦遷于喬。粲粲吉士。亦登于朝。敷我明訓。翼彼大僚。明明我王。載舜載堯。</text>
<title>雲影臺</title>,<text>盤松亭子有高臺。老石參差壁四回。活水至今雲影在。書聲何處杏花開。知心夜照嬋娟月。幽興春深㶑灧杯。雨歇平蕪山似畫。依俙延佇友人來。</text>
<title>挽河亭 瓮津</title>,<text>欲去復踟躕。蘇江天下無。魚龍春水靜。樓閣夕陽孤。粉堞依深樹。高山隱碧湖。繞欄成佇立。相望不相呼。</text>
<title>蘇江</title>,<text>花媚朝。月娟宵。城根開半月。樓角打寒潮。一樣參差簾幕影。夕陽金翠滿山腰。</text>
<title>洗劒樓</title>,<text>雲物凄凉水檻頭。海門殘角卽千秋。城分港口東南直。樓壓潮聲上下浮。午皷回船歸別浦。漁郞採蛤下芳洲。分明畫裏曾相見。豈意還從畫裏遊。</text>
<title>石窟 長淵</title>,<text>月正日維戊。我行長淵窟。奇觀常在懷。羸馬凌晨發。洞門何穹窿。驚恠颯鬢髮。地道亘數里。怒石何勃勃。相對暗如漆。長夜烟滿突。寒溜凝白玉。疏土春泥滑。步步行已遠。相隨有吏卒。皷角震如䨓。燈燭皎於月。豺虎來胥宇。罔兩時出沒。拍拍飛仙鼠。翛翛驚棲鶻。冷泉細無聲。石門流汩汩。滙作老龍湫。下通溟與渤。陰沍積已凝。凉氣侵人骨。異形不可殫。欲辨口先訥。</text>
<title>石洞 載寧</title>,<text>朝發首陽城。暮向大慈眠。寒榻夜無夢。逸懷何翩翩。凌晨始秣馬。行行洞門前。石稜何嶄巖。澗流鳴濺濺。一氣渾磅礴。五里一石連。五步一結構。十步一廻旋。兩厓高千尺。一路尙連綿。所恠只一根。寸土無餘堧。天公貯奇絶。化工失其權。盡與形相肖。何須白如鉛。一乍起乍伏。乍爲方爲圓。一削立靑壁。一疊壘花磚。一仙人舞掌。歌呼拍兩肩。一美女含笑。當窓調五絃。一鴻臚高唱。大庭隷千員。一諸佛開講。焚香羅聖賢。一轆轤高揭。玉女下鞦韆。一野老讓畔。雙牛墾山田。一篙師擧帆。急灘逆上船。一萬馬飛騰。金皷逬轟闐。一池塘雨過。淸水出紅蓮。一空囷露積。取禾三百廛。一滿架緗帙。貯書三千編。中間開別界。繡幕當華筵。鸞笙歌一曲。仙鶴來蹁躚。揚鞭欣一笑。漸向淸溪沿。細艸如鋪錦。新花欲吐臙。石縫開齒角。飛鳥無路緣。摳衣仰參井。孤菴雲外懸。捫蘿仍石棧。騁眸橫八埏。俯首臨碧落。凌虛結數椽。石老經幾劫。樹荒已千年。春氷餘泉眼。源水何潺湲。寒僧迎我揖。枯佛臥塔然。艸樹皆習靜。禽魚亦參禪。咫尺妙音寺。亂峰何嬋姸。地僻多幽賞。金碧鎖寒烟。風雨閱乘除。一區猶自全。</text>
<title>月波亭 黃州</title>,<text>珠翠香飄歌舞歇。黃昏樓上迎新月。月華浮水水心明。玉碎金舂光映發。前波未盡後波生。後波還逐前波沒。波波相續無盡時。鏡裏紅顔生白髮。</text>
<title>浮碧樓 平壤</title>,<text>寺門前臨江水。野艇滿載春陰。白衲去後峰影。美人來時琴心。</text>
<title>練光亭</title>,<text>丸都從古帝王州。西子江山翠欲流。悲管何時非勝宴。人家隨水盡名樓。花深碧舫斟桑落。柳暗紅亭聽栗留。久客不須勞遠夢。起居常在畫中遊。</text>
<title>箕林</title>,<text>扶婁玉帛風花掃。潮汕故土無人攷。禾黍空傳帝子宮。軒于不辨殷人艸。朱蒙莫說史公疏。王家太半西京居。西京城外五十武。金粟不聞葬胥餘。本朝四葉王業昌。笙鏞一代昭回光。崇仁初勒麗牲石。誰其銘之臣季良。椽筆大書八條敎。一字不及衣履藏。獨夫紀元二千七百年。明神來告何茫然。尺墳寒牖荒唐句。怳惚夢入十二歲兒鮮于眠。是時藩臣朴弘老。蒼黃馳奏香案前。赫靈儼若臨象設。鯫生不敢向人說。尊聖不如尊聖道。萬古洪範日星揭。</text>
<title>黃鶴樓 三登</title>,<text>自是文人多好古。尋常名物盡相侔。吾今又過襄陽道。黃鶴樓前鸚鵡洲。樓前朝日綵帆風。石面波心上下同。兩岸楓林開錦繡。佳人一曲滿江紅。</text>
<title>三十六洞天</title>,<text>中流一棹泝淸秋。挾得飛仙物外遊。神女陽臺餘暮雨。詞人黃鶴自高樓。浣紗女幷芙渠出。蕩槳人如蛺蝶來。曲曲澄江三十六。別成丘壑洞天開。灘上回舟繫柳枝。老翁垂釣已多時。蓬窓寂寂廚烟歇。獵得金鱗餉午炊。</text>
<title>降仙樓 成川</title>,<text>君不見沸流江上降仙樓。層楹三百俯長洲。巫山羅列十二峰。曲曲影倒淸波流。東明麟馬去不返。百戰山河餘古丘。星移事去太平久。百尺雲樓空外浮。複道飛簷相映發。二十四欄簾影脩。上列千人之坐。下建五丈之斿。西遶沸水。東接吳州。偉哉華構。鬼與神謀。摩雲礙日。玉鏤金鎪。橫縱珷玞砌。錯落珊瑚鉤。柱聯神女夢。壁畫仙人游。重裀花紋錦。暖屋碧紗幬。危石奔怒蜺。長橋臥蒼虯。赤松如可遇。遐想靚而幽。成都太守重交好。欣然宴我烹羔牛。絲管嘈碎迭前後。紅裙十隊鳴環璆。回風細按靈山譜。大雅猶傳菊部頭。纖歌幼妙鐵琴哀。大魚皆出行雲留。悄然移步下江渚。舟子先艤木蘭舟。木蘭舟上酒如泉。五月寒透肅霜裘。高唐陽臺宛相似。楚王雲雨起余愁。爾來怱怱一相別。一別茫茫楓葉秋。晴嵐詞伯氣如虹。眼孔常從奇處搜。征鞭遠拂羣仙府。凉風一夜憶君侯。</text>
<title>喚仙亭 離合體</title>,<text>松陰滿閣。公舘人歸。看君延佇。手弄金徽。黃鶯紫鷰。共棲雙飛。意邇身遠。音聞乍稀。石不可轉。口不可磯。外戶風靜。夕月上衣。湘靈舍瑟。沐髮朝晞。兀那峰影。一碧晴暉。</text>
<title>昇仙橋</title>,<text>神仙此去無多路。回首浮生亦有涯。注目渡頭堪一笑。筭他樑柱按江牌。巴字江邊路亦丫。蒼蛟閒臥浪頭花。我今題柱才情老。不及長卿駟馬車。</text>
<title>慈母城 慈山</title>,<text>笑語干霄漢。平臨四十州。蟬吟初過雨。螺䯻遠生秋。酒醒月在樹。歌殘人倚樓。名泉九十九。流不盡閒愁。</text>
<title>澹澹亭 殷山○回文</title>,<text>飛花帶雨落前簷。碧樹春風晩捲簾。歸鴈一聲寒榻客。依依夢似月纖纖。明月溪聲水閣虛。落花閒院別來書。行人阻雨春將莫。遠路歸來白髮疎。</text>
<title>無盡臺 价川</title>,<text>半江秋水映簾鉤。水映簾鉤人在樓。人在樓前山月出。前山月出半江秋。</text>
<title>百祥樓 安州</title>,<text>霜落江城艸樹秋。前修名業歲華稠。霽雲身死餘殷血。充國功成未白頭。戰馬嘶風春繫柳。笙歌迎月夜登樓。書生覽古堪投筆。有志誰如定遠侯。楓樹夾江洲渚平。倦驂迢遆宿孤城。儲胥歲募三河士。業力長留七佛名。地逈樓臺迎朔氣。時淸金皷靜邊聲。華筵舞罷歌鍾歇。惟有斜暉照客明。</text>
<title>藥山 寧邊</title>,<text>君不見藥山東臺縹緲摩空碧。登臨參井捫天摘。鐵甕關嚴百二重。雲根壁立五千尺。滄海衣帶水。靑齊几案間。顧笑七佛水。平揖檀君山。憶曾此地經戰伐。龍鬪虎死雲滅沒。水淸山高閒歲月。石上枯松今幾載。欲落未落閱桑海。手折花枝當酒籌。千古英雄竟何在。勸君一杯復一杯。白髮被肩將誰待。我不知留鄕座首金生員。空官獨擅太守權。又不知阿墨城中華盛頓。干戈已定米利堅。</text>
<title>棲雲寺</title>,<text>藥山雄府揷千峰。銕甕關嚴百二重。星宿滿頭天宇近。靑齊極目海雲彤。舊遊欲證杯前月。新曲猶傳石上松。一聽鸞笙如羽化。夜深人在玉芙蓉。</text>
<title>妙香山</title>,<text>君莫說官居食前好方丈。百事公門愁鞅掌。剸理盤錯有䂓模。小者狐狸大龍象。况當歉歲洊飢荒。窮閻盻盻民目怳。仙都明府著仁聲。賑濟今春傾官帑。秋來民憂報少康。逸情忽憶西山爽。飄然徒御簡行裝。村兒那識避官長。香山山色高入雲。淸華端合移居養。薩江一帶溯寒波。壯觀今朝酬夙想。石門一入洞天開。沿流曲曲輸奇賞。丹崖翠壁高臨霄漢間。疊嶂層巒迥出塵埃上。羽幢絳節舊棲遊。餐霞吸露經來往。別有龍角老石立巉巖。下臨飛瀑散珠流滃泱。兢凌磅礴駭心目。應接無暇勞俯仰。吁嗟乎化工運妙太崛奇。使余翩翩盡日窮搜奬。前此登眺摠丘垤。井蛙何知天宇廣。使君欲去更踟躕。二客從之齊悵惘。而今日出事還多。依遲出洞眞勉彊。歸來像想更堪疑。縱欲言之何所髣。杜宇一聲世緣疎。夢魂飛去猶搔癢。物外松喬宜弟兄。人間圭組皆銖兩。題詩我作遊山史。一讀如聞松磵響。一讀一回復西望。霱雲秋色迷魍魎。</text>
<title>西山祠</title>,<text>主上殿下萬萬歲。王妃殿下壽齊年。遂令山中小頭陀。君臣大義禮無愆。金吾謁者企足聽。一區生靈全性命。餘事倭奴脚撲朔。大師慧業何卓犖。</text>
<title>內禪院</title>,<text>澗道松花撒雪。峰陰老石干雲。寒榻枯僧入定。禪窓滴滴餘薰。</text>
<title>統軍亭 義州</title>,<text>何處難忘酒。龍灣獨上樓。古今壯士死。西北大江流。禮樂三千里。金繒五百秋。此時無一琖。慷慨奈閒愁。</text>
<title>遼東</title>,<text>管寧逃世日。趙至棲隱處。求道成名遲。去國山河阻。子魚竟投曹。叔夜仍浼呂。煢㷀萬里蹤。隻影誰與語。有才不遇時。賢者尙如許。蕭條二子居。臨風乍延佇。</text>
<title>大凌河</title>,<text>淅瀝風沙拂面飛。黃埃咫尺轉依微。小車毳帳深如屋。十里湖山夢裏歸。燕丹國外春茫茫。艸軟沙長平睡長。却笑鈴兒多意緖。車前猶自喚三郞。</text>
<title>山海關</title>,<text>何處難忘酒。倦驂山海關。風雲松杏堡。戎馬啓禎間。嘔血單于去。開門老賊還。此時無一琖。碨磊未堪刪。</text>
<title>澄海樓</title>,<text>指顧風雲怖百神。五花樓櫓壓重闉。魚龍噓作空濛雨。楊柳晴搖浩蕩春。從古紅顔能誤國。何時碧海復揚塵。山河未必關成敗。過客停車一問津。秦時遺堞漢營州。徐武寧王起此樓。關隘當今稱第一。興亡千古入閒愁。臺隍徒設防秋計。滄海難湔賣國羞。撫劒書生增碨礧。臨風樽酒一搔頭。</text>
<title>煤山</title>,<text>煤山千尺御河濱。石老雲荒四甲申。賤子忍言當日事。朝鮮猶是大明臣。皇王失馭英雄盡。天地無情艸木春。兒女不知風景改。賞花車馬鬪香塵。</text>
<title>海淀</title>,<text>人言西山好。西山果別境。鑿地疏江湖。積土峙峰嶺。金翠雕樓亭。玉石賁泉井。膏脂血山起。鶉鵠死銀鑛。昆明與艮嶽。果誰甲乙丙。未知遼耶元。天心應知儆。尙乏化工眞。無形不成影。花勝鏤千英。不如一枝杏。</text>
<title>感古詩 二十六首</title>,<text>平生師友。求諸四方。幸得奉事左右。庶免大何。轉眄之頃。居然失之。老去踽凉。悵結穹厚。遂纂次遺誨。各係小詩。情之所發。不暇裁整。聊爲逬淚幽吟之資。擊蒙眞未易。良師心獨苦。苟不善厥初。白首歸鹵莽。謂非傳道人。事之不及父。先河而後海。漢儒寧敢侮。少小出門下。夙拜氣像儼。門壼生春風。反躬磨以漸。歸山及中年。非關行路險。道東嗟小同。詠歸思曾點。所過消鄙吝。嶽牧登薦剡。弄翰原小道。終爲臨池掩。哀哉人無父。成人不可望。縱乏身敎資。猶有狂瀾障。一朝失所怙。行止由自放。百顚而自樹。賢者固倜儻。苟與齊民等。已是千人上。頂門一鍼語。先生爲余倡。夙歲蜚英結主知。漢家郞署十年遲。致君堯舜非無術。却恨宮袍艸色卑。晩節中流勇退誰。心期垂老寄臨池。香消簾幕春樓靜。猶似殘棋按譜時。一夜動秋風。東園霜葉絳。寒花映老石。孤懷起余戇。夢寐無機關。輪蹄稀陋巷。白首寡從遊。聞說官已降。理極錙分細。氣與山岳等。探道窮淵源。談經破肎綮。微雨送荷塘。匹馬參論證。卄載男山道。廟宇丹靑冷。震邸淸嚴地。褻語非啓沃。况復卉服夷。嫪毐彰穢俗。銅闈罷前席。戒切他山玉。一言驚百僚。靑史警邪曲。絲毛析其細。江海包其大。猶勤愼獨工。性命窮理會。著書書滿家。發之言議沛。從知琬琰璆。難容曹與鄶。鸞鳳不可見。空谷長蕭艾。問天天不言。此意正無奈。遺文竟飄散。存者亦未稡。觀者或瞠然。下界聞天籟。學道少也勤。方寸殊曠達。靑紫等浮泡。榮辱不滿撮。葵日聚光輝。牛刀恢宰割。但見地道恒。誰見天旋斡。窮途五十年。布褐甘疏糲。悲哉西臺藏。千里勞飢渴。寡婦哭窓間。苦節非求活。迢遞臨湍路。蒼蒼迷松檜。談諧初倒河。頃刻變歌哭。一轉人解頤。再轉人捧腹。莫說人短長。聽之如槁木。從來老氏言。居世貴雌伏。卯飮仍午睡。客來茶未半。林翠纈簾波。四時香不斷。浮榮等歸雲。甁花落書案。門前騎馬人。胷中交氷炭。旅魂千里歸來些。驟雨罡風今阿那。風吹芳杜馨香播。老石壓筍筍斜破。行路難兮揚之簸。長白峩峩滄溟大。三生久厭紅塵涴。孤魂躑躅將毋餓。富貴繁華如夢過。出門吊者入門賀。荒原艸死石麟臥。舊伴回首存幾个。旅魂千里歸來些。重磬少妹鄭桓婦。痛哭阿兄無年壽。手疏言行諺字書。彷彿儀形描八九。阿兄平生不出門。論心獨與玉山友。玉山爲文筆如椽。乞得數行期不朽。閨門萬里傳者誰。君方老友鄭之舅。山陽暮笛已傷懷。及聞此語增抖擻。人微言淺何足言。後死毋負九原魂。憶昨童冠會。同遊儘淸品。惟君出儕流。篤行天所禀。已愁淸勝衛。奈病瘦如沈。一別關河外。老淚今十稔。殘篇尙剩馥。已煩梨棗鋟。亦有幽竁銘。庶憑來者審。人皆死功利。子獨甘枯槁。小屋西山下。一磬淸如掃。神情淡於水。古意中自保。春秋時物變。風光入詩艸。刻意探驪珠。有時奪天造。凄凉藍樓客。故宅空文藻。蘧戚集一身。仰俯不得以。何必問來由。吾亦有此紙。明德惟新民。樂在同爲善。遺文炳日星。感激幽光闡。無失赤子心。嗜書如啖蔗。寒廚午無烟。桑陰繞茅舍。望著侯門貴。德造君子室。士生不愛錢。功名方第一。未圖身後名。肯與時人合。閉門吟小詩。庭艸映空榻。磨蟻日盤旋。不知天地廣。何如出圈中。高觀黃道上。嘉卉二千本。瑤花第一朶。誰知汝南評。有言還似我。縱有千金負。倍約兒不恨。遺子當遺籝。未應留空券。猛虎去深山。狐兔相附比。文章寸心知。謾得不如已。作文娛眼前。莫惜同人見。一朝同草木。有亦誰開卷。</text>
