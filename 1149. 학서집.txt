<title>偶題</title>,<text>門對南山矗。軒臨洛水流。百年仁智樂。黃卷一牀頭。</text>
<title>玉淵春望</title>,<text>探春一屐馭仙風。晴日登高望眼通。剩占偸閒眞有樂。梅花開落舊時䕺。先祖看竹門詩曰。不見意中人。梅花自開落。</text>
<title>泮舍夜吟</title>,<text>簷外三更月。窻間一點燈。不敎纖翳累。夜氣湛虛澄。</text>
<title>賡進御製中和尺韻 奎章閣講製抄啓時</title>,<text>金泥煌玉尺。降自五雲重。化協中和節。功參子黍鐘。齊平身作度。長短物成容。分寸臣無報。賡歌頌六龍。						御製原韻						頒尺中和節。紅泥下九重。拱星依紫極。絫黍叶黃鐘。漢帝提三日。陳君臥百容。裁來五色線。許爾補山龍。</text>
<title>賡進皇壇親享。次兩朝御製韻。奎章閣講製抄啓時</title>,<text>歲歲東藩報祀親。天時重屬執徐春。百年禮樂中朝缺。七廟儀文左海陳。北極星辰臨羽衛。東流江漢濯衣巾。雲韶九闋愀如見。惟願宸心永世遵。						御製原韻													玉輅東巡怳見親。依依壇木記王春。山河極北淪諸夏。牲醴吾東享肆陳。數十麟經淹日月。三千鰈域葆冠巾。齋衣肅穆監明水。萬折餘誠志事遵。</text>
<title>賡進御製迎春軒奉觴志喜。用洛南軒前韻。奎章閣講製抄啓時</title>,<text>提抱元良壽母前。洛南和氣又斯筵。侍臣競奏萊衣曲。盤泰休祥頌萬年。						御製原韻						椒塗衍慶自光前。綵舞重開獻壽筵。軒敞迎春春不老。恭將此會又年年。</text>
<title>賡進敬奉閣御製韻。閣奉皇明誥勑○奎章閣講製抄啓時</title>,<text>紅日瞻依碧海濤。萬年遺澤潤彤毫。皇華舊躅恩綸炳。東土彝倫畫閣高。聖代儀文稽寶牒。故家來耳帀仙袍。宸章瀉出西周淚。倍覺胷中割快刀。						御製原韻						江漢朝宗萬里濤。皇恩浩蕩注麟毫。唐堯並立山河鞏。周稷重光日月高。草木皆知今鰈域。風雲猶帶舊龍袍。昭回北苑瞻新構。百世吾東奉赤刀。</text>
<title>賡進獻陵顯隆園行幸時。曉次舟橋。步戊子前韻。以志感懷韻。奎章閣講製抄啓時</title>,<text>喬山前路大江湄。楊柳依依感昔時。五夜軍聲催曉舫。羹牆聖慕又題詩。						御製原韻						鑾蹕秋晴鷺水湄。滿江濡露想前時。依然戊子春三月。十里船開七字詩。</text>
<title>又賡進七律 奎章閣講製抄啓時</title>,<text>玉輅靑繩擁翠煙。蹌蹌鸞鷺曉江天。八營金鼓灘聲外。百里旌旂山影邊。珪幣宸誠雲漢徹。珠丘秋色廣陵連。嶽靈河伯交迎處。倏到龍驤鳳翥前。						御製原韻						羽林旗鼓帀靑煙。龍鳳津樓月上天。卻憶廣陵春水外。回瞻梧峀彩雲邊。燈光歷歷江聲動。兵氣森森野色連。漢渡東南松柏永。此時孺慕更多前。</text>
<title>賡進完讀一帙。獻祝慈宮御製韻。奎章閣講製抄啓時</title>,<text>海東千一會。此擧儘猗歟。萊舞歡嬉日。麟毫筆削餘。眞工敉禹惕。故事按朱書。抃蹈賡宸什。易筵幸晉如。						御製原韻						侍食諸君子。能知此會歟。咿唔完一帙。工課殿三餘。每夜光明燭。今年左氏書。慈心識喜事。萊舞九詩如。</text>
<title>賡進親祭獻陵。還次果川縣御製韻。奎章閣講製抄啓時</title>,<text>春秋祇謁法天行。金尺洪謨萬世營。霜露喬山添舊感。歌絃淸廟有遺聲。東方首出宏基奠。皇極申休庶物生。野老皤皤爭喜抃。格玄宸孝曉朝淸。</text>
<title>次王母獻仙桃樂詞韻 二首○親試應製</title>,<text>觚稜日上舜堯光。和氣先凝度索陽。雲近瑤池開法宴。宮深長樂坐中央。星回南極輝輝影。花襲東風冄冄香。更看九重春色醉。君王遐壽發長祥。						一曲雲韶響九天。星冠飛下綵花筵。仙人掌挹三宵露。獸炭香浮九點煙。羽物商臣渾化內。龜齡鶴壽拜罇前。慇懃寄語花成實。寶曆千千萬萬年。</text>
<title>魚虎 親試應製</title>,<text>十里蘆花岸。窺魚水鳥多。羽毛翻夕照。跳躍見淸波。飮啄同烏鬼。優閒異白鵝。垂綸人不見。風雨石苔磨。</text>
<title>有草生庭 親試應製</title>,<text>羲和欽日月。異卉自生庭。匹美靈蓍策。無名本草經。朔移花漸綻。弦滿葉旋零。不待璿璣察。天心見瑞蓂。</text>
<title>投壺 親試應製</title>,<text>對投非戲局。審固似張弧。錯落觥籌散。鏘鳴玉佩趨。歌貍依節奏。立馬獻彤玈。賓主交歡席。威儀在一壺。</text>
<title>玄圭 親試應製</title>,<text>奫奫玄德大功稽。金簡靈祥奉尺圭。司烜赤璋儀較重。祭天蒼璧禮相齊。奇精斧鑿崐山下。嘉績波歸黑水西。四海底平庭有實。千秋率土頌羣黎。</text>
<title>銅人勝 親試應製</title>,<text>內園前夜入東風。金鳳銀鵝葉葉䕺。仙掌雕鎪甘露濕。綵花頒賜近臣同。排寒淑氣凝三殿。滿袖天香直萬銅。爭道今春花事早。半天飛下玉芙蓉。</text>
<title>三冬文史 親試應製</title>,<text>豐桴響裏喚疎慵。暇日焚香可愛冬。蠧簡丘墳傳魯壁。天時羽籥敎周雍。晷添刺繡千編繹。雪照名山一部功。待詔金門逢聖代。太平文物賁笙鏞。</text>
<title>魚龍出聽 親試應製</title>,<text>噌吰金石吼飛霆。軒豁平湖百怪形。崐竹雌雄潛戛韻。雲門鱗臝自通靈。從知大樂昭羣蟄。更送餘音舞彩翎。夜靜波濤呑吐地。至今漁子尙傾聽。</text>
<title>早晩燕然刻頌詩 親試應製</title>,<text>將軍出塞擁旄旗。瀚海風聲草木知。萬里宣威跨衛霍。三邊鼔勇奮貅貔。泮宮須獻淮夷馘。泰嶽應留石鼓詩。老健詞臣猶膽氣。燕然故事又明時。</text>
<title>又臥旗亭送夕陽 親試應製</title>,<text>贏買人間徹底癡。此心隨處未應移。水村山郭攜藜杖。禪榻茶煙倒玉巵。政喜日舒蝴入夢。忽驚天暮鳥棲籬。蕭疎白髮成何事。欲把書燈喚酒旗。</text>
<title>語君眞富貴 親試應製</title>,<text>江湖白髮老癡身。禪榻茶煙樂我眞。醉臥閒中春睡足。何須一筏問要津。</text>
<title>梅花若爲賦 親試應製</title>,<text>淡月橫斜樹。寒煙潔白花。巡簷時一笑。綺語屬誰家。</text>
<title>龍門有遺歌十八韻 親試應製</title>,<text>武夷山上石鼓堆。武夷山前漁篴過。我懷悠悠人不見。寒江依舊月影多。大樂沖瀜天地間。瑤琴一張宣其和。大絃虞庭引儀鳳。小絃周沼奏逢鼉。始條終條集大成。一曲彈出龜山阿。左右顔琴與點瑟。萬古徽音絃上拕。禮樂詩書皆寶韻。宮商角羽叶程科。大雅不作吾道已。洪鐘一閟可柰何。巖巖泰嶽輟微響。無人更續猗歟那。由來一千五百載。匣中日月空蹉跎。大音希聲陽道復。是時伯仲挺南河。餘韻直泝金聲振。雅響一洗俗學訛。怳然坐在春風裏。古桐泠泠手摩挲。一貫遙得農山訣。微醺時共邵子哦。斯文自有淵源接。伊水洋洋山峨峨。元氣渾入塤篪詠。江山千古一聲歌。上自祈姚下孔孟。分明曲中好講磨。謾將一筏泝河洛。金丹歲暮令人嗟。</text>
<title>玉淵三峽。講乾坤二卦。十八韻。親試應製</title>,<text>遇雨雲谷西銘解。臨水溪堂極圖挂。况復滄洲雲水隩。俯仰妙契胷襟灑。大哉乾坤易之門。羲文劈破陰陽界。忠信進德與直方。君子以之履道夬。後來學廢圖象隱。修煉諸家語幻怪。鵝湖學非庸行謹。麻衣易爲奸僞戒。遯翁先生紹正脈。山下蒙泉早納拜。時枉藍輿度遠岑。不是尋常閒說話。最愛廬陵山一面。雲月分明沙上卦。已矣斯文陽九會。秖有麗澤共征邁。麗水佳山無限地。一筏泝上竆源派。欲尋箇中奇絶處。肯學偸閒醉笑殺。俛仰遺躅芬猶在。其上葢有先天畫。鳥啼花落渾謾事。一部連山眼中快。巖洞谽呀闔又闢。奇耦布排爛不差。用易莫如吾夫子。此地當年設鑪鞴。山立淵停翫氣像。深衣拜聆諄諄誡。玆遊勝集冠平生。非爲名山了宿債。</text>
<title>高處最先紅。排律十韻。親試應製</title>,<text>萬二千峯曉靄籠。遙看火傘上層空。輕嵐乍辨依微鶴。瑞旭先隨縹緲鴻。羅立峭峯眞上界。森排削壁亦神工。冰雕玉琢皆殊狀。雲豁天開有最崇。直抵嵎夷羲仲宅。平連滄海玉龍宮。兩儀高下須臾曙。萬國光明次第通。炯晃平巒收積翠。飛騰絶頂見初紅。那緣造化分先後。自是崚嶒有上中。樓外層樓先得月。樹間高樹最生風。還看至敎喩盤燭。山面人心一理同。</text>
<title>祇受內賜節目一冊。與金叔明 煕洛 感賦一律。</title>,<text>蓬瀛那意草萊臣。時雨無私物物新。天上紅雲垂禁籞。閣中黃卷警簪紳。兼文兼武規模遠。呈朔呈旬照撿親。寶篆煒煌奎閣字。千秋留作子孫珍。</text>
<title>贈別李時應</title>,<text>拜出脩門迥。秋風關塞長。亞營猶聖渥。前路且金剛。白鴈天南遠。黃花洛北香。浮生多聚散。須盡勸君觴。</text>
<title>次金上舍聖爲 宗鐸 贈別韻</title>,<text>春風嘉客到。爲我復西遊。勖善知先契。論文到上頭。天長歸海鴈。江闊浴沙鷗。此別應無日。追隨飮且謳。</text>
<title>汾津謫中偶吟 二首</title>,<text>不有風波險。焉知江海深。困亨能道泰。須體古人心。						剩得看書味。身貧道不貧。釀成歡喜酒。同醉海東人。</text>
<title>汾津述懷 五首</title>,<text>明時記注荷恩偏。匪曰臣能念爾先。銀燭淸香趨紫禁。奎章高閣廁華筵。繁纓弊袴非虛器。時雨嚴霜自上天。海曲秋風寒事早。玉樓高處夢長懸。													右戀闕												春闈寢膳近如何。念我西遊日月多。前夜秋聲應打戶。今年穡事又無禾。弧辰忍闕稱觥禮。海上謾吟陟岵歌。祿養由來還有命。佩將賢訓手摩挲。													右思親												松堤分袂尙依依。何事秋風我不歸。舞綵高堂春色晩。下帷江閣素心違。荒年曷就三間築。罄室應多八口饑。步月看雲思未極。蕭蕭征鴈向南飛。													右憶弟												潦倒吾生陋復慵。頻年湖海別離蹤。况如汾曲千餘里。來自關山一萬重。榮辱有時知命運。困亨隨處豁心胷。枕邊忽夢門楣慶。彌月靈辰降五龍。																				右謝妻												吾家活計愼旃詩。忠孝如今兩失之。黼黻無文恩澤負。耕農不事遠遊爲。做官秖道便宜好。履險愈知性氣癡。從此江湖歸臥處。讀書竆理有餘師。先祖遺戒詩曰勉爾子孫須愼旃。忠孝之外無事業。													右責己</text>
<title>次朴上舍 潤德 韻</title>,<text>灩澦舟過會面難。故人書到喜平安。定知恩帖歸南日。雨雪長程不怕寒。</text>
<title>奉恩寺夜話 幷小識</title>,<text>偶成蕭寺集。團坐足長吟。夜靜沈山色。燈明照佛心。龍蛇千載感。松柏二陵深。浮世還如夢。悠悠難再尋。						又						挑盡香燈意悄然。一牀閒話五更前。思家對月渾如夢。攜酒吟詩耿不眠。御氣山中鄰寢閣。淸遊物外入壺天。明朝分手知何贈。且看寒花無數錢。												壬子冬。余隨臨齋公住宣陵之奉恩寺。時尹姨兄永儀氏，任斯文夏常來過寺中。各賦五七言四韻一首。其後十四年之間。人事便作滄桑。尹兄登重試官正言而違世。任斯文亦已作泉下人久矣。點閱古篋。得此片紙。感而識之。</text>
<title>冬至日。次李聖應▣▣韻。</title>,<text>一理陽無息。天心見此晨。潛䨓隨日至。瑞雪占秋殷。泛綠懷鄕客。包黃殿海臣。元良增寶筭。宣冊頌邦人。</text>
<title>孫景羽遠訪謫中。感贈一律。</title>,<text>故國迷茫欲損神。江山阻絶北來輪。那知泮舍萍逢客。委訪汾洲玦佩人。靑眼始開連夜話。紅醪浮動滿杯春。定知賢祖潛光闡。異渥昭垂太史陳。景羽請褒其先祖格齋公方留洛。</text>
<title>次杜工部韻。贈泮中僉友。二首</title>,<text>細酌村醪白。遙瞻繡陌紅。人遐神𨓏𨓏。書到說悤悤。落日雞棲桀。秋風鴈入空。庭闈千里隔。流水玉淵東。						澗松含晩翠。籬菊掇殘紅。戀宅江山遠。看書歲月悤。盍簪期未易。識路夢還空。尙有提心法。明窻日出東。</text>
<title>贈尹進士聖老 永燮</title>,<text>汾雲落木倚秋風。回首仙樓一夢中。錦峽新詩誇杜老。水調悲闋憶蘇翁。困亨有命神先定。陶鑄成材聖幸逢。千里尙多遊子戀。悠悠日月古今同。</text>
<title>贈金戚兄 虎燦</title>,<text>年來知讀退翁書。棐几鑪薰一弊廬。靜養工夫應久大。幽居風味且耕漁。寒泉夢憶經過地。蕭寺驚攀送別裾。休說明時潦倒歎。好將烏喙砭愚疎。</text>
<title>輓樊巖蔡文肅公 濟恭○四首</title>,<text>於水黃河嶽岱嵩。百年吾黨再眉翁。文章峻拔奎華運。氣力森嚴豸角風。黃閣謨猷勤協贊。蒼生休福起疲癃。亭開是岸懸車晩。祇爲明時聖主逢。						隋城松柏五雲蒼。往事將言血淚滂。亘宙撐天公義理。輸肝剖肺大疏章。金縢煥白徽寧敎。玉牒昭垂睿德彰。達孝吾王能繼述。獨知當世有金藏。						明良際遇古來稀。扶植潛陽一線微。楚寶惟賢和不刖。魯醪雖薄趙奚圍。春湖生動朝東水。夜宿昭森拱北輝。五十餘年腔子血。煌煌恩誥下彤闈。						嶠南多士讀春秋。星斗爭瞻七十州。彰義孚攣千里遠。闡休恩徹九泉幽。帲幪益仰敦親誼。薰沐偏蒙贊聖猷。已矣莫攀箕尾去。萬人齊哭涕橫流。</text>
<title>扶餘政軒偶吟</title>,<text>微風鈴索靜。癡坐正南窻。天闊扶蘇國。官淸白馬江。看書休簿牒。遣意掇芝茳。做罷奎華夢。龍樓列紫幢。</text>
<title>正宗大王輓 三首</title>,<text>於戲聖德蕩無名。剛毅仁明做太平。舜受堯傳心法在。文經武緯典章成。春秋禴祀通神孝。松柏園陵準海誠。二十四年陶鑄澤。父生母育我羣生。						千五門開瑞靄濃。天休宗國慶重重。萊衣獻酒祈難老。文子橫經儼有容。靈壽縟儀來歲復。洪疇敷福庶民從。如何仙旆雲鄕陟。未副當年祝華封。						庭衢高闢八荒中。南土偏蒙覆載功。義理諭音臣拜手。山河舊券聖監衷。萬川明月輝光遠。竆谷陽春造化融。糜粉一身恩莫報。大皇橋下血盈瞳。</text>
<title>余知扶風之翌年。因召遞歸。縣中諸君子來會送餞。用東閣板上韻以贈。</title>,<text>湖山百濟郡。文酒二年居。高閣淸風爽。荒城半月疎。忠臣留古廟。多士讀朱書。未效絃歌志。愧君摻我裾。</text>
<title>壬戌十月旣朢。與李文叟 野淳，李來卿 泰淳，李胤遠 遠模，金元禮 永膺 諸同志。會漱石亭。次退陶先生韻。</title>,<text>良辰佳會百年多。淸夜江聲葉下波。水石軒窻開靜几。風煙湖海訪寒査。纓潭淨活靈眞護。壁月迷茫道士呵。酌酒攜琴仍笑語。莫嫌山雨片時魔。</text>
<title>輓金叔明 二首</title>,<text>南河雨過白山陽。露草春風蘸小塘。收斂工夫衣不勝。旁通文藝錦成章。仙樓握管龍蛇動。奎府蜚英黼黻煌。致澤弘功嗟未徧。興民唯說惠無疆。						一夢依依病劇時。如今萬事涕空洏。喬山落日傷心我。雲漢宸篇潤色誰。洛下風流疎寀伴。嶠南義理抱民彝。靈筵未洩公私慟。慚愧螟哀與白眉。</text>
<title>輓李后山 宗洙</title>,<text>河嶽挺姿衆所欽。一春和氣藹眞襟。南湖雨潤方塘水。巖舍風來講樹陰。了卻羣書知素養。退然竆巷樂初心。忽驚仙旆乘雲去。冥擿吾生慟倍深。</text>
<title>樓院道中 癸亥北評事時○下同</title>,<text>東城秋色雨新晴。海嶽迷茫棨戟迎。再拜君恩還佇立。故山千里夕陽橫。</text>
<title>次披襟亭板上韻 金城</title>,<text>谷口朝暉晩。登臨驛路亭。軒憑秋水白。天豁衆山靑。短櫂征人泊。華筵太守醒。金剛何處是。瓊韻已淸泠。</text>
<title>長安寺神仙樓。次板上韻。二首</title>,<text>飄然飛舃上蓬萊。碧落晴雲大眼開。且喚闍梨談異事。香煙一炷衆仙來。						大地閻浮一線通。萬山控護衆香東。仙樓坐愛楓林早。陡勝高秋落木風。</text>
<title>三日浦四仙亭。次板上韻。二首</title>,<text>丹書巖下木蘭舟。三日淸遊往事悠。莫歎永郞來不再。七星峯影蘸千秋。						斜日芳洲一夢經。天風隨意捲靑冥。故人石刻名猶在。萍會依然海上亭。</text>
<title>萬物草路中</title>,<text>穿石披雲一屐輕。金剛秀色正秋淸。老僧競賀仙緣重。近海高山十日晴。</text>
<title>鶴浦道中</title>,<text>遲遲故信宿。蝸屋敵華堂。海鶴留仙浦。津龍導畫梁。秋風歲已暮。魏闕心難忘。入夜還山夢。依依一葉航。</text>
<title>駕鶴樓。次圃隱鄭先生韻。</title>,<text>歸來滄海訪仙樓。星斗精光壁上留。驛路長關山北走。戰場寒月水東流。層城百疊臨遙塞。胡笛三聲屬凜秋。駕鶴仙人如可覩。登臨聊復暫時休。</text>
<title>雙城館。次蔡希庵 彭胤 韻。</title>,<text>龍江淑氣海無波。皇澗豳州夾入過。王業膴原瓜結蔕。邦家典祀廟升歌。畫圖樓閣連雲壯。風化閭閻撲地多。瞻拜遺宮徵古禮。此心悽愴竟如何。</text>
<title>平州鄕射堂。次洪原使君韻。</title>,<text>淸秋葭露一番新。金鼓聲邊夜向晨。世事由來還可笑。淵明猶作折腰身。</text>
<title>誓海堂次韻 縣監崔鎭漢。刱建揭額。</title>,<text>士在昇平世。須存誓海心。安危隨所處。備禦卽如今。巨艦張溟渤。高譙翳夕陰。書生空撫劒。感慨一悲吟。</text>
<title>和呈李鍾城令公</title>,<text>極北湖山大眼竆。一樽萍會挹淸風。武城自有絃歌樂。鹿洞旋看衿佩同。地遠愁瞻銀漢截。天寒思入玉樓崇。慇懃勉誨心如醉。嵩嶽分明夢寐通。</text>
<title>鏡城載筆堂。次金公穆 煕周 韻。</title>,<text>自笑非狂便卽癡。飄零朔漠大冬時。天高北斗依城望。雲遠南鄕陟岵思。兵馬官銜淸角奏。按廉行色弊裘知。何如靜坐茅齋下。煙月江山樂我私。</text>
<title>載筆堂閒坐偶占。呈寄園令公求和。四首</title>,<text>高柳朱門憶漢南。市朝聲利戰方酣。莫言塞外無佳境。長白名山瑟海潭。						袞袞年華不淹留。亂山飛雪灑貂裘。王靈萬里身猶健。歸夢尋常繞玉樓。						高堂鶴髮日西時。一弟承歡七稺隨。更憶玉淵江上月。團圓影入讀書帷。													梅閣淸風晩有緣。羽林叢裏獨詩仙。好將百斗瓊琚寶。散在名山耀北邊。</text>
<title>次寄園令公郵筒韻 二首</title>,<text>驛路委遲倦著鞭。風流丈席幸相聯。羇懷古國雲低樹。秋思長天劒吐蓮。始見冰壺涵月露。肯敎銅佩失神仙。灑然不覺寒門羾。警發吾心讀十年。						琴鶴歸旌朔氣搖。碧天銀漢路迢迢。含蘆澤國南飛鴈。逐雪陰山暮下鵰。香社村邊杯餞水。伯顔城裏月橫霄。新年好帶春風去。覲耿仙樓慰寂寥。</text>
<title>鍾山延賓館坼號日。遇重陽。</title>,<text>飄轉長隨擧子忙。黃花一朵已重陽。離懷路截天雲嶺。佳節秋回肅愼鄕。咽咽胡笳飄律呂。蕭蕭候鴈度衡湘。邊城麥汁都無味。強醉佳人錦瑟傍。</text>
<title>滌愁軒。次板上韻。</title>,<text>淸宵步月畫欄頭。胡笛寒聲大漠秋。五國風塵煙樹杳。六州喉㧖亂山悠。杯樽厚意多三宿。文武英材快一遊。最是酒醒茶歇後。不禁悄悄望鄕愁。</text>
<title>行營書劒堂。次板上韻。</title>,<text>輸贏世事著棊高。天可欺時理莫逃。千里外今含鳳詔。十年前是曳鶉袍。黃楡地僻敷文化。紅燭神迷講武韜。坐擁華銜無所做。此身多愧古賢豪。</text>
<title>香雪軒。次芝峯李文簡公韻。</title>,<text>楊州騎鶴我何關。千里重來五載間。䕺竹翠看霜後節。梨花淸對月中顔。民稀抱牒欣登歲。日永看書戀故山。曉起明窻聊自警。主恩圖報敢偸閒。</text>
<title>駕鶴樓。次月沙李文忠公韻。</title>,<text>人民城郭白雲悠。華表精神月一樓。大野中間江水去。仙鄕咫尺海山浮。身輕葉縣雙飛舃。眼慣玄都再到秋。最是長安消息遠。落花簾外斷腸愁。</text>
<title>文會堂試藝。示諸生。</title>,<text>修己何論達與竆。各須努力振儒風。天生懿德賢愚得。地產英材遠邇同。良玉丹砂宜琢煉。涓流拳石就深崇。優遊十日渾餘事。千聖書中路自通。</text>
<title>會寧府。謁東岡金先生祠。次金臥隱戚丈 翰東 板上韻。</title>,<text>一筏晴川泝翠湄。遺芬更覩廟於斯。大賢灩澦行過處。多士春秋報享時。十畝庠宮開北漠。百年儒敎煥東夷。屛山後學追先契。落日荒城感古祠。</text>
<title>次永嘯堂板上韻</title>,<text>金元帥爔莅北三載。邊政修擧。列邑樓臺城堞宏麗一新。而民不知勞。於是犒賞將士於永嘯堂。謹次板上韻以識之。						雕甍粉堞畫圖明。牙纛春風士女迎。邊塞幸逢今節度。朝廷最倚北兵營。波傾瀚海匏樽擧。雪霽胡山錦瑟橫。飮罷諸君咸醉舞。臺頭一炬翠煙生。</text>
<title>西水羅觀日出</title>,<text>奇巖矗立自成臺。萬里扶桑咫尺回。暘谷最先天下照。火輪俄自海中來。蹌蹌秘怪銜祥暈。漠漠長空埽點埃。隨處遊人開壯矚。也應玄化本無猜。</text>
<title>追次德源政堂夜話韻。謝壯南鎭將李乘運餽酒致問。兼傳舍季平信。</title>,<text>南營北鎭較何如。晝錦歸裝遠別餘。驄馬前塵秦樹杳。虎符新渥嶺雲舒。黃花早處江衙酒。白日眠時洛弟書。誓海盟山須自勵。卽今邊上備秋疎。</text>
<title>歸自北關。拜從兄令公于玉淵亭。次壁上韻。</title>,<text>淸明花雨一蓑肩。書劒悠悠負壯年。萬里身歸靑海外。數椽家住白雲邊。鸎啼北岸深深樹。春入西疇上上田。莫歎幽居生理薄。湖山佳氣翠依然。</text>
<title>北關還歸之秋。與金聖爲課縣士于洛皋書堂。次韻卻呈。二首</title>,<text>征馬悠悠徧海陬。嶽靈前導塞雲收。吾生幸出高麗國。故事難追太史遊。便覺乘槎浮漢水。何須騎鶴上楊州。願君擺卻塵寰事。棊局湖山對一投。						蒼葭白露暮江陬。淸日閒齋淡靄收。衰眼那堪多士試。新秋幸與故人遊。文明盛化今奎會。豈弟遺風舊福州。從此田園行樂處。朋情愈覺以膠投。</text>
<title>示鶴城諸生 在安邊時</title>,<text>鶴城之進學所。每年冬設接試士。余謂擧業末藝也。改試爲課。通讀一經何如。與選諸生咸曰。近思錄儘好。遂設會十五日而了四冊。盛事也。然學原於思。徒讀而不思。何益之有哉。况是編之名以近思。尤當讀而思思而復讀然後可。諸君其勉矣夫。						爲學在竆理。看書貴致精。休言音讀解。須體近思名。</text>
<title>次屛村族叔 泰春 花樹會韻</title>,<text>滾滾南河世德參。遶村澄碧玉成潭。蘋蘩禮訖餘誠藹。花樹春煕滿座咸。聖代休治三物敎。故家遺俗百年諳。嘉殽旨酒非玆會。講誼惇倫庶不慙。</text>
<title>輓趙承旨 錫晦</title>,<text>文藻家庭士望翹。登崇時値聖明朝。經綸海幕輸芹曝。寵渥仙樓耀錦貂。八耋康強人瑞見。一丘措置世紛超。忽驚荷佩雲鄕去。南國秋聲落木蕭。</text>
<title>輓崔進士 鳳羽</title>,<text>溫厚寬平作座銘。一身境界太和亭。芙蓉出水無雕飾。花樹同春有典刑。羸馬麤袍回薄俗。眞腴芳潤味遺經。匭函纔徹符先到。士友嶠南涕淚零。</text>
<title>輓權進士敬持 義度</title>,<text>淡然無厭闇然章。冰玉天姿錦繡腸。義理同聲煕政席。煙霞攜手石泉堂。春闈歲暮西岑日。山木風摧大廈杗。上舍銘旌歸祖道。鯫生多愧廁芸香。</text>
<title>代輓申丈 昌敎</title>,<text>南郭翛然晝掩扉。羲皇窻下客來稀。愛人藹若嬰兒善。寡欲全消點雪微。渭樹春雲犀共照。遼城斜日鶴先歸。二咸啓道賢孤孑。無怙諸孫又失依。</text>
<title>輓李剛齋 承延</title>,<text>延陵恢拓舊垣墉。江右儒林一代宗。枳棘䕺中人覩鳳。蓬蒿門下士登龍。文違黼黻天心嗇。壽嚮康寧聖世逢。仙鶴居然華表返。靑山祖道慟塡胷。</text>
<title>哭族兄 昌祚</title>,<text>花樹三年會。豐山百代親。土硎斟醴酒。薺糝敵仙珍。久別山中客。忽驚泉下人。慕河堂構責。螟嗣典刑新。</text>
<title>輓李霽庵 宗儒</title>,<text>公溥明通學聖功。斯言佩服見斯翁。竆經政自三餘得。推孝能令一室融。杏樹陰邊蘭吐綠。蓮花社裏棣聯紅。如今遽失高山仰。警誨從容尙在中。</text>
<title>輓權濯之 進漢○四首</title>,<text>種種貽謨草㵎翁。肖孫同鼎尙餘風。白眉最著詞壇譽。滄海明珠寶采籠。						賓樓湖閣少年朋。洛社香橋遠客燈。文酒逢場皆勝友。居然衰髮白鬅鬙。													同庚袞袞策名多。君獨江湖一釣蓑。榮利何須論得失。不妨長笛和菱歌。						親戚琴書竹墅村。芳蘭韡棣繞名園。如何仁壽終無驗。相繼靑山哭弟昆。</text>
<title>輓李俛庵 㙖</title>,<text>吾南義理藉公伸。煕政堂前尺紙陳。聖孝極天諭本意。萬街燃燭擎恩綸。炎涯薄譴環旋賜。庠舍珍藏石不磷。學問家中忠義正。靈輀哭送士莘莘。</text>
<title>輓郭進士 溟翰</title>,<text>美植敷華早。名家舊業傳。追從遊翰墨。離闊阻山川。振羽須圖海。超氛遽化仙。未終偏母養。泉下涕應漣。</text>
<title>哭三從叔 鶴春○號屛巖蚤殀</title>,<text>雅靜初無物誘萌。弱冠人是老成名。眞工剩著三餘學。擧業旁通十日程。韡棣方看聯綵舞。芳蘭何遽失春榮。可憐淸洛江心月。冰璧相涵夜夜明。</text>
<title>輓金典籍 相溫○二首</title>,<text>小白窈而廓。名家鍾聞孫。硏經庖刃解。秉義鐵腸存。藝苑名聲重。逢場笑語溫。如何天奪速。衰服葬秋原。						金榜前年擢。祥雲衆目瞻。猷謨眞侍講。官職一郞潛。宿德今無在。時憂日更深。新昏敦舊誼。摧慟我私兼。</text>
<title>次皓鄰姜丈 世白 櫻桃韻 二首</title>,<text>元春歌聖痘。餘渥見朱櫻。雨露林林徧。瓊瑤樹樹明。味甘丹液嚥。香轉綠陰輕。重午登時物。臨盤喜爽情。						客滯長安久。鳴蜩野送櫻。香腮春色醉。柔核病眸明。巷市紅雲帀。宮盤紫玉輕。恭將千萬顆。拜獻壽君情。</text>
<title>輓鄭嘉山 蓍○壬申殉節。特贈兵判。</title>,<text>忠義嶠南豎腳牢。大賢遺範百年高。威名蜀郡雪山重。烈氣晉陽江水滔。巡遠未聞賢父在。眕盱無愧一門襃。捐軀且得從容就。聖代風聲判騎曹。</text>
<title>己卯五月。三度祈雨得一犂。喜賦二絶。</title>,<text>桑林珪幣藹宸衷。子夜簷鈴喜雨濛。莫把歸心愁暫滯。四鄰耒耜萬家中。						大界炎蒸熇日長。一番山雨送微凉。遊人頓覺煩襟滌。潤物神功辟暑方。</text>
<title>次李而拱 奎鎭 韻</title>,<text>疎慵無事病吟時。旅舍風櫳一枕攲。乳鷰飛低孤杏樹。嬌鶯啼亂映花池。洛川明月歸程晩。山雨微凉送客遲。強把金樽呼舊伴。寒門羾濯有新詩。映花堂。在春塘臺後。</text>
<title>孝懿王后輓 代作</title>,<text>大東期一治。正考業重煕。道脈紹神聖。邦庥慶本支。乾坤須配德。任姒毓貞姿。冠冕淸源宅。閨門淑女儀。祥凝三揀禮。頌播六宮詩。懿行資勤儉。徽音繼孝慈。令姿金玉粹。和氣殿宮怡。昕夕珥簪戒。宗邦茀籙基。陰功欽主壼。餘慶頌含飴。翼翼重華聖。年年萬壽巵。舟梁回舊申。元日捧新詞。曠世儀文縟。覃休福祿滋。山呼纔獻祝。仙馭倏靡追。理合仁增壽。天胡喜錯悲。八方哀普切。微物涕先洏。恩庇均慈母。報酬蔑寸絲。病違彤陛賀。恨結白雲輀。宸孝羹牆慕。喬山劒舃移。吉岡園寢邇。同兆節文宜。新舊無涯痛。哀哀血字辭。</text>
<title>玉淵卽事</title>,<text>山與禪齋靜。春涵錦壁紅。呼船人不應。天地屬漁翁。</text>
<title>輓李掌令而拱 二首</title>,<text>同年廿八得公多。道契文朋孰有加。聖代魁元還寂寞。湖山風月足吟哦。						泮旅前塵夢想悠。悤悤一別去年秋。盈樽美酒誰同酌。花發重陽秖自愁。</text>
<title>自述</title>,<text>此身無可做。疎懶送流年。藝畝恒違節。看書輒就眠。休心方有得。安分最爲先。不問塵寰事。澄江在眼前。</text>
<title>次權南谷遺蹟韻</title>,<text>江漢滔滔淚未收。東藩誰倡帝秦謀。庠宮蚤講底麟史。函匭嚴誅拜犬羞。萬劫黃塵山一髮。片心紅日海千秋。扁齋近裏知眞諦。無愧襃崇聖渥流。</text>
<title>孝明世子輓 十首</title>,<text>天休宗國發長祥。聖祖神孫應運昌。華渚流虹呈異瑞。四重歌曲奏洋洋。						英明日表藹然衷。仁聞仁聲孝敬中。問寢三時憂乃喜。文王世子武王同。						貳極門開蚤諭年。承華樓設講書筵。五經手選傳心訣。時敏眞工對聖賢。													丁元渙發十行綸。飭勵橫經輔弼臣。養德深宮省察地。孜孜工誦器銘陳。						重离克協繼明休。聽政分勞故事諏。四勿九經勤儉訓。懇辭隆批煥天球。						三讓祇承聽德聰。深淵峻谷代天工。堯治舜攝重華世。民物顒然頌泰通。						玉瓚黃流九爵斟。四旬長樂祝岡忱。文孫岐嶷筵前侍。錫類邦家曠古今。						震邸休祥歲叶寅。先朝縟禮再今辰。儀章擬擧重陽節。盤泰謳吟帀域春。													竆山斜日實音傳。巷哭䨓聲徹九天。鼎盛春秋无妄疾。如何仙鶴去翩然。						陵園密邇占新阡。松柏蒼然熟路沿。喬木遺陰恩遇感。哀詞一幅淚如泉。</text>
<title>壬辰重陽節。金方伯 陽淳，金明府 鼎均 同舟臨賞玉淵。明府次贈鄭林塘河回圖韻。敬次以呈。</title>,<text>沈吟一病掩荊扉。歲月湖山滾到稀。盛會棠梅聯綵舫。天時霜露捲煙霏。瓊琚韻續幽居畫。歌管風飄晩釣磯。白酒山家無宿釀。官廚仙液醉言歸。</text>
<title>純宗大王輓</title>,<text>大東千一會。庚戌聖人生。岐嶷天姿挺。肫淵睿度貞。冲齡嗣曆服。景運屬元亨。繼述寧王志。闡揮大義精。敬天祇夙夜。典學有科程。藹藹通神孝。雝雝在廟誠。養心澄水鏡。制事炳權衡。靜攝猶勤惕。幾微合重輕。奉三如覆載。先四恤孤惸。駐蹕諮廛瘼。頒綸課野耕。南饑移北粟。東作秩西成。洋譯誅干紀。潢池薙弄兵。消虹遂揭日。膺狄是懲荊。犬德風行草。深仁露潤萌。於乎純不已。展也蕩無名。陰谷陽春發。竆山化日晴。天休膺震鬯。睿德照离明。運協三宗繼。慶綏百祿呈。金泥輝玉牒。華祝進花觥。舜攝堯非倦。武烝文有聲。龍樓煥黼黻。夔樂奏咸韺。長藥纔成賀。前星遽晦晶。寬恢情益燬。機務釋還縈。歲月逾三燧。岡陵頌八紘。體乾成久大。定性無將迎。致極中和妙。奠麗率普氓。萬年宜壽考。二豎忽沈嬰。玉仗移靑瑣。仙鄕返翠旍。疲癃慟考喪。髫白淚河傾。球璧遺憑几。寰區撤覆帲。文孫傳大寶。太母御東榮。夏啓仁聲邁。女堯慈化幷。廟宮尊世室。功德耀宗祊。聖孝敉繩武。儀刑僾見羹。居諸太迅忽。宅兆奄經營。忍說廞轝戒。哀號帀域驚。飛花紫鳳闕。風馬白雲城。明寢前秋幸。喬山是日征。小臣姿櫟樸。殊渥秩蔥珩。效蔑涓埃報。蔭荷帶礪盟。攀髥違寸愊。抆血訴哀情。兩聖遺神翰。餘生拜以擎。</text>
<title>敬次先祖拙齋先生九首詩韻 幷小識</title>,<text>花樹河南宅。歌於聚族於。三親倫莫厚。同祖視無疎。貴賤賢愚一。弟兄父子如。至哉和敬訓。首揭上仁廬。													右敦睦												士稱安素守。稍動便相違。義勝心無惑。欲多理恐微。田廬十世舊。淸白一家肥。敦厚終於止。誰能歌是非。													右自守												從非則失是。用晦方爲明。險路誠難盡。浮論且莫驚。謙恭恥辱遠。含默怨尤平。惴惴如臨谷。毁譽觀我生。																				右涉世												水廻山百帀。淸福此間多。萃族家連巷。考槃人在阿。煙霞鷗夢穩。軒冕鳥音過。生老桃源裏。閒聽擊壤歌。													右山居												愧我齒兼爵。立心何鹵莽。未聞存養法。操持乏一主。午睡昏慵疾。春蔬知力苦。君親恩蔑報。稀壽竟何補。													右自責												自古希聖賢。始終資學力。先須立志固。便會察文密。靜存動亦敬。晝爲宵有得。孰無仁義性。㬥棄眞堪惜。													右勸學																			大學全篇敬。中庸一字誠。羣書雖浩穰。本領可推明。誦說方有驗。涵濡益致精。還珠秖買櫝。糟粕用何成。													右讀書												流水崦嵫景。秋風老大悲。一斑窺未得。三秀欲何爲。少壯日猶富。汝曹來可追。屛障詩九首。家學有餘師。													右自省 且示兒輩												我祖治心訣。我家傳世學。性情論理氣。象數演蓍策。忠孝拙誠訓。奉持行必力。公私在毫釐。最先分主客。													右再示 更致丁寧												我六代祖考拙齋先生。作九首詩以示子孫。從先祖。悔堂公手書鏤板。作爲屛障。寓軒公又跋其後。百世之下。可以見家學之眞訣。勉戒之至意也。遺稿印頒之餘。繼印詩跋十帖。續作一屛。敬次詩韻書其末。以示後輩。凡我子孫雲仍。其必深知此翁今日苦心。而仰體先祖詩訓遺意。隨其篇目。服膺以勉勵之幸甚。</text>
<title>南溪院齋。奉呈李季哲，洪炳汝求和。二首</title>,<text>流水南溪曲曲淸。百年先躅護仙靈。寒齋獨與巖雲宿。坐待東窻瑞旭明。						山樓佳氣曉朝淸。炷罷心香藹性靈。多意高人聯袂到。蒼然顔髮眼中明。</text>
<title>贈喚月師</title>,<text>燕坐柴門掩。欣逢老釋尋。細叩巖居意。紅樹白雲深。</text>
<title>題金陵禦牧堂</title>,<text>對馬東頭積水濱。舊都謠俗儉而淳。書生不合中營將。邑瘼偏多下戶民。撫劒宵瞻星斗氣。祈年秋賽祝融神。扁楣二字心常愧。蘆竹蕭疎白髮新。</text>
<title>敬次仙夢臺韻</title>,<text>水激層巖聳翠虛。晴欄高掛畫中如。遙知一枕遊仙夜。碧海長天月影疎。</text>
<title>鳴鳳寺應潭山人宗秀。新構小菴。名以鳳棲。作詩求和。聊次一律。</title>,<text>白雲深鎖洞門幽。鳳去千年眞境留。貝葉檀香恢覺路。梧庭藥圃繞禪樓。仙筇有意塵埃訪。衰髮無緣汗漫遊。世事紛紛何足道。山人休請一言酬。</text>
<title>謹次谷口族兄 樂祚 玉淵亭韻</title>,<text>朝出江亭暮便還。時時猶似未曾看。煙霞左右千尋壁。錦繡東南百帀山。晩櫂攜歸漁釣伴。仙鄕秖在水雲間。緬懷玉潔淵澄處。開落梅花細雨灣。</text>
<title>次族姪彝好 懿睦 南厓新築韻</title>,<text>修道東西兩石巖。此間惜置豈塵凡。屛圍列峀林居樂。月印淸江性氣諳。數畝農功宜黍稌。百年家計蔚松杉。從今暇日閒來往。討盡丘墳萬軸龕。</text>
<title>輓李野隱 憲錫</title>,<text>東京淑氣玉山崇。豈弟風流誦我公。少日升庠翹重望。一生持敬驗眞工。除書未到天胡嗇。寶樹重萎理莫竆。乘化八旬猶有憾。吾南耆德曉星同。</text>
<title>輓許上舍 </title>,<text>芹沼靑春面。槐亭白首心。尋師聞道早。閉戶著工深。晦彩知良玉。無絃認雅琴。居然成死別。何日更論襟。</text>
<title>輓安丈 性道</title>,<text>龍岡夥士類。先數竹溪門。澗翠貞松晩。山輝美玉溫。傳家敦孝弟。慣客喜兒孫。齒德今安仰。鄕鄰涕泗紛。</text>
<title>輓李子安 岳祥</title>,<text>年甲相符氣味同。故家文獻藹餘風。奔趨世界持身潔。同異中間主見隆。白首誠心敦化席。斯文大業闡幽功。堪嗟泮水橋頭月。顔色然疑一夢空。</text>
<title>輓權持平 睦</title>,<text>晩契朝端拭眼靑。璞中良玉寶光熒。旅居矻矻看書癖。薄宦休休脫俗情。吾輩疎蹤歸散櫟。此生團會杳浮萍。可憐湖海文章手。何遽升仙強仕齡。</text>
<title>孤山亭。敬次退陶先生獨遊孤山韻。</title>,<text>水㶁山明石不頑。小亭蕭灑玉流灣。溪翁寫得幽人趣。孤絶淸標世莫攀。</text>
<title>文殊菴。謹次尋眞錄中諸先輩韻。</title>,<text>夕抱蓮臺月。朝臨鶴駕天。岧嶢山絶俗。恍惚客登仙。錦葉今秋色。孤雲太古年。衰翁猶氣力。平步祝融顚。						魔照千千佛。形浮六六天。穹林懸古塔。奇石立眞仙。蕭寺攜朋夕。廬山識面年。充然還自愧。吾髮已華顚。</text>
<title>哭表兄李正言 鋗</title>,<text>浣石名家擢桂蓮。詞華器局合騰騫。蒐英有詔非無聖。得壽逾稀豈嗇年。晩割牛刀才未試。謝歸烏府病仍纏。相違十載成千古。依仰餘誠涕淚漣。</text>
<title>草澗亭。奉翫大東韻玉。吟成二絶。幷小序</title>,<text>余與庚友權濯之。曾有草澗精舍遊賞之約。且聞大東韻玉藏在巾衍。未及繡梓。積費經營。濯之居然作泉下人。余今老白首。始到亭中。奉翫古藏。不勝愴然。濯之草澗先生之祀孫。而韻玉又先生所撰云。						深樹聽黃鸝。蒼蒼山日暮。亭中不見人。悵望緣谿路。																				右草澗精舍												韻玉一家書。吾東曾未有。餘生眼且花。祇自摩挲久。													右大東韻玉</text>
<title>贈別李周賢 源祚 二絶</title>,<text>蓬門今夕爲君開。留客淸秋細雨來。世事悠悠何足說。秖憐拋棄講官才。						承華令聞舜堯姿。更獻槐堂奏藁辭。進步竿頭須努力。少年儒學際淸時。</text>
<title>癸未至臘。兩度設酌。感成一絶。幷序</title>,<text>上之二十三年癸未。吾從兄弟懸弧之甲也。從兄晬辰卽二月廿一。而有事設酌于至月之望。臘月初四。乃余之晬日。又設小酌。嘗聞河南夫子有曰生朝當倍悲慟。更安忍置酒以爲樂。吾輩禍釁俱抱風樹之哀。未報劬勞之恩。是日之樂。得無戾於賢訓乎。雖然吾從兄弟生同一歲。學同家庭。擢第於三日之內。聯武於六仙之班。韶顔白髮。壽考且寧。凡吾親戚故舊鄰里鄕黨。皆范文正所謂見吾之幼學壯仕而爲我助喜者也。今於此日。肆筵授几。酒醴交歡。是亦體先人惇敍和樂之盛意。况無絲竹管絃以張大之乎。酒數行。台佐起拜而獻曰爾殽旣嘉。爾酒旣有。豈伊異人。兄弟朋友。維德其將。毋酌孔取。又系曰南山有松。北山有柏。喬陰滿庭。前人之澤。式齊其壽。葆晩翠之鬱鬱。仍成短句一絶。以求座上瓊報。						花甲重回夕。蒼顔共一堂。君親恩未報。多愧酒盈觴。</text>
<title>哭三從弟仲玉 璧祚○二首</title>,<text>問君何處去。一去更無還。兩老桑楡夕。諸孤冠角間。餘生惟隻手。相顧盡蒼顔。薤露靈辰恨。重重山外山。						蓮桂髭如摘。鵬程萬里賖。疎襟舒氣皃。餘事炳文華。士屬奎瀛望。人推福祿家。一郵歸化促。洄泬理堪嗟。</text>
<title>瑞雪 戊子冬。春宮應製。</title>,<text>近臘玄英節。凝祥白雪花。尺深蝗入地。函活穀生芽。多黍明年祝。稱觥帀域家。重民孚上瑞。休慶湊承華。</text>
<title>安正叔上舍 潤蓍 戊子元孫初度應製擢第。翌年秋唱臚。設聞喜宴。仍修禊事于豐嶽。奉邀其大人翁。謹次喜席四韻以識之。</title>,<text>賢良蒐擧遠方人。慶會离筵屬誕辰。木假中峯升瑞日。蘂宮淡墨映新春。飭身修行家餘福。敎子登朝國有賓。聞喜酒醒仍禊事。暮年酣戲總君恩。</text>
<title>謹述五言長篇。送從兄豐安君以冬至正使赴燕。己丑十月</title>,<text>念我兄及弟。一癸爭十朔。同受伯考恩。始自髧髫學。先訓與世德。前言曁故寔。忠孝是基本。拙誠是準的。奧而性命說。近而彝倫則。諄諄敎提耳。懇懇容在目。日邁月斯征。庶幾似式穀。弟昏甘自棄。兄魯稍有得。吾家本淸素。生理每窘束。子雲無甔石。相如徒四壁。親廚菽水空。冄冄山日迫。忍飢煤帷下。屈首事種績。嵯峨鳥嶺關。雨雪徒步客。其竆不可送。其貧不可逐。兄雖較弟寬。相距幾寸尺。否極終有泰。先蔭幸發積。一昔神告異。金鱗化喬木。紅日出東方。萬里天宇廓。休徵驗吉夢。運値攝提格。奏賦明光殿。間日金榜擢。王曰乃祖孫。特地紆寵渥。恩袍耀騎省。簪花映銀燭。秬卣侑召祖。鹽梅想傅築。龍光被荒嶠。陽春生陰谷。助喜三千客。拜稽南山祝。菲姿愧墜業。舊德嘉曰篤。際會龍御天。節次鴻漸陸。弟被奎華選。兄圈瀛洲錄。兄擢右副令。弟叨左史直。弟佐關北幕。兄剖海西竹。兄躋卿月班。弟跨葉縣舃。弟擎亞尹誥。兄巍八座閾。官銜迭相侈。春冰如履薄。居留儘重望。勳堂亦厚祿。金貂幷一堂。俸錢仁九族。翻思破屋初。何安錦城樂。淸朝俊乂多。構廈具杗桷。處遠體恬靜。有味賢訓讀。湖適鳧鴈性。河滿鼴鼠腹。桃源在人世。畫圖江山宅。東西繞玉流。左右蔭翠柏。漁浦理歸艇。巖崖轟鐵笛。四時樂無央。佳景擅十六。細雨桑麻長。晴波鷗鷺浴。花樹韋氏家。義庄姑蘇郭。暇日村秀會。尋行更數墨。此樂皆君賜。河海恩莫測。三筵祝聖學。九如頌遐福。靈芝遒白露。紅蕉保弱植。忽此同衰暮。兄獨燕山役。上价稀吾嶺。百年誦愚伏。兄質本虛脆。兄病又痰癖。榮感縱無地。僨誤須可惕。臣心非飾讓。主眷靳遞斥。一身不自有。夷險敢或擇。秋風振我衣。擬憑西征軾。鄕鄰競顚倒。永日開餞席。喜我學而仕。矧伊諸伯叔。田翁濁醪送。牧童山果摘。肆筵洛皋堂。授几玉淵閣。慇懃別離情。交酬淺深酌。嗟我老且病。送至浯川曲。分袂却回首。佇立移晷刻。暮歸鶴棲寮。達曙危坐獨。萬事入思惟。原隰遙細度。四千餘道里。二十七象譯。山川極悠遠。言語未慣熟。投名賭射利。此輩當撿勑。荒店多獷盜。干掫不可息。幸聞副使賢。兼藉行臺力。好伴旣先後。賢季且勤恪。皇華責任重。護身卽念國。宿恙鬱爲祟。疏鬱可勿藥。若論對症投。不須問岐伯。重宸拜命退。雲屯八方驛。慕華設祖帳。簪紳錯車轂。臨津艤彩舫。舊面峙松嶽。風謠頌遺愛。士女紛加額。箕都媚練光。靑琉懸浮碧。緬昔文忠祖。袖圖進提督。妖氛埽淸浿。萬事光日域。西登統軍亭。俯臨鴨水綠。義順今何處。江流猶萬曆。渡此無與語。秖可訪舊蹟。大德虞舜後。倘有胡公屬。東征諸將士。雲仍幾牙纛。詢問大明人。書帖共酬酢。何鄕是洙泗。何縣是閩洛。玄譚開麗日。餘韻宜尋覓。淸皇壯宮闕。萬國齊玉帛。夙昔桑蓬志。風物收歷歷。朗吟壯遊篇。快湔葷血膈。文詞氣助發。花牋應滿軸。玉節仗威靈。何憂風雪惡。愼旃復愼旃。好趁新春約。所嗟人異鴈。蹩空堂側。</text>
<title>謹次晦庵遠遊篇韻。擬送許敬翁之燕。</title>,<text>嘗讀晦翁詩。首篇賦遠遊。乾坤入半璧。賢躅滯南州。吾今語子遊。華夏萬里畺。張旃渡鴨水。馹騎幷騰驤。山川遼薊會。人物靑冀方。金臺與碣石。劒伴多慨慷。悲歌擊玉壺。白日無輝光。依舊朝天路。停蓋空徊徨。獰風連塞漠。愁雲繞關梁。皇皇歌原隰。此事政悲傷。逢人皆羶裘。無處不羊腸。吾東保文物。燦然具冠裳。皮幣二百年。柔道能濟剛。含忍有古道。禮義以相當。交貨最可愼。平地起太行。間有閩浙產。開懷同八荒。無路問吳京。長愧守空堂。</text>
<title>次金箕仲 星說 龍巖亭韻 二首</title>,<text>顔髮依稀問起居。龍巖措置定何如。百年林壑棲身地。一夢騷壇謝事初。䕺桂交陰宜瘦鶴。小塘涵影翫游魚。遙知榧几明窻下。怡悅閒雲自卷舒。						荀氏高陽聚德星。叔慈賢行又慈明。竆年剩占幽居好。眞樂先從外累輕。肯構風流傳勿替。巖棲衿佩喜相迎。吾廬晩築扁和敬。俗耳那聞韶濩聲。</text>
<title>輓李參判 龜雲</title>,<text>左海陶山宅。南鄕宰相尊。純心宜福祿。晩計付田園。花樹一家政。塤篪百行源。八旬歸大化。遺業典刑存。</text>
<title>輓李後溪 頤淳</title>,<text>眞詮家學晦翁書。筆翰詞章喫緊餘。蚤沐鳶魚陞泮舍。晩攜琴鶴臥江廬。仙眞遊帖遐觀裏。喬嶽風儀坐鎭初。講會未成天爵缺。同朝嗟惜士增歔。</text>
<title>輓金晩悟箕仲</title>,<text>悟老歸眞宅。東南閟德輝。抱經竆白首。無命點朱衣。庭樹羅羣玉。溪堂掩晝扉。未聞韶濩美。重恨簉門違。</text>
<title>輓孫正言昌叔</title>,<text>爭誦文華豔。先推性度溫。玄天知孝子。黃甲耀高門。養拙心無競。安貧樂自存。荒原一灑淚。淸望在薇垣。</text>
<title>輓鄭道紀 光漢</title>,<text>名家鍾厚德。交誼自靑春。翰墨推先進。鄕鄰誦逸民。音疏衰病歎。哀聞慟懷新。寶玉賢孫在。西原福祿申。</text>
<title>輓李馨初 根一</title>,<text>詩禮芋園宅。眞淳士望尊。譚經推徧博。論事砭迷昏。帀月花川席。淸秋薤露原。殘年愁獨立。幽桂悴芳根。</text>
<title>輓金▣▣ 宗文</title>,<text>淵源先契重。麗澤友情深。妙歲騷壇譽。衰年古鏡心。沖襟矯薄俗。正論在儒林。灑淚靑山別。秋天窅夕陰。</text>
<title>秀峯霜楓。河隈十六景之一。重光亶安菊月下澣。門長老村秀才幾十人。挈壺臨賞。竟夕而歸。爲賦五言一絶。以識勝事。</title>,<text>楓菊淸秋晩。江山老眼明。無巡斟野酌。紅樹翠煙生。</text>
<title>哭谷口族兄</title>,<text>高潔天資謹厚風。過庭詩禮進修中。奇功了卻千書卷。眞樂棲遲半畝宮。每祝康寧宜壽考。云胡宗黨失帲幪。叨承警誨嗟無日。孤燭昏衢路且竆。</text>
<title>輓金葛川公穆 二首</title>,<text>太白山前深水村。開翁家裏令名孫。風雲際會奎瀛選。琴鶴行裝關海旛。坦路朱軒宜上壽。煤帷素學驗眞源。如今遽作幽明別。僚誼交情一夢翻。						叔明仁未壽。吾輩老而衰。歸夢江湖晩。沈痾歲月遲。三朝恩莫報。萬事涕空洏。澒洞憂端在。孤懷秖自知。</text>
<title>輓鄭參奉明應 必奎</title>,<text>從遊妙歲壽同稀。况復聯承念闡揮。文出性情溫粹地。行全冰玉瀅淸輝。芹宮宿譽纔霑祿。棐几薰香靜掩扉。澒洞吾南公又逝。故家儒望更誰歸。</text>
<title>懶拙齋李先生遷葬輓</title>,<text>降嶽乘箕二百年。隔晨楷範緬依然。功深主敬侔和靖。樂在安貧學子淵。冰玉淸芬尸祝在。風雲晩契畫圖傳。新阡再卜丹邱宅。宦旅多慙數郡賢。</text>
<title>輓高君 彥弼</title>,<text>邂逅天燈會。心知名祖孫。端詳資稟好。該洽見聞尊。玉蘊千金寶。蘭萎半畝園。斯人胡不幸。天道兩兒存。</text>
<title>次李東厓 浹 林泉韻</title>,<text>一帶淸湖百帀山。碩人薖軸畫圖間。堂前玉樹垂佳實。簾外風嵐灑醉顔。靜坐工夫看蟻大。優遊身世伴鷗閒。星移物換亭依舊。怡悅孤雲自往還。</text>
<title>次趙水月丁丑講和後感憤述懷韻</title>,<text>泉冽風飄敻好音。何人首議左吾襟。於戲帝德天高大。痛矣彝倫日晦沈。尺紙嚴霜澹老筆。千秋明月魯連心。當年倘許平胡檄。義鼓聲中一戰擒。</text>
<title>輓金上舍聖爲 改葬時</title>,<text>公歿恰二紀。復啓秋原宅。謦欬似或承。儀標如可覿。靈辰更不留。旋向玄厓側。疑眞忽疑夢。起視樑月色。多少公私慟。拙語擧其略。公家二玉胤。典刑嶄頭角。良駒宜展步。嘉禾必有穫。如何芳馨姿。未秋霜雪撲。公家諸從氏。彬鬱蓮桂籍。汝南士多賢。高陽星聚德。云胡衰剝運。次第俱零落。環顧一縣中。道契懷歷歷。篤實君翊丈。謹厚幼磐戚。明建性高潔。馨初行修飭。鄕鄰舊名勝。嗚呼皆窀穸。汝仰與翼夫。昏衢惟孤燭。汎濫洪流勢。難抗一葦力。我生丁不辰。中夜謾繞壁。尊靈聞此報。也應同怵惕。重陽歲且暮。晩香花滿酌。滄洲露爲霜。遠浦風落木。悵望人不見。秋天更遼廓。况聞新卜兆。埋冤共一局。敦事競效忱。總是曾敎育。牀笫望八翁。計違臨穴哭。孤孫岐且嶷。山地果有碩。俾爾昌以大。重泉恨稍釋。</text>
<title>輓李德元</title>,<text>棣萼靑春耀桂蓮。詞章道藝兩彬然。長公胡嗇亨衢步。玉季旋違上壽年。肯構有人家積慶。薦名無路野遺賢。論文講誼知何日。南浦斜陽灑涕漣。</text>
<title>輓姜參奉稺仁 長欽</title>,<text>名園寶樹擢瓊柯。百行源頭有孰加。甘旨誠供藜藿美。帲幪仁覆室堂和。微官未遂專城養。上壽旋違二豎痾。白首交情泉下別。斜陽獨立意如何。</text>
<title>輓姜司諫公敍 世揆</title>,<text>百鍊精華老繭絲。諫垣風采合施爲。好將製錦烹魚手。虛負齎金市駿時。妙歲交情垂暮道。斯文編譜藉良師。凶音忽報重泉隔。齒德凋零後死悲。</text>
<title>輓李參判彝執 鼎秉</title>,<text>毅然操執坦如襟。疎處須看好處深。經幄箴規傳世訓。琴軒淸德愛人心。晩膺睿翰天襃重。忽報台躔夕耀沈。契誼交情那忍說。秖應餘日夢中尋。</text>
<title>輓李持平 覲吾</title>,<text>小少從遊翰墨場。居然華髮隔參商。盤湖宿約迷秋夢。玉院前遊幻海桑。臺閣雖淸驥步跼。稀齡纔度鶴歸。遙知書帶薰香處。數郡英材雪涕滂。</text>
<title>輓李讓之 謙淳</title>,<text>士類同嗟惜。陶山失此人。盡仁推黨塾。敦誼庇朱陳。夫子家山裏。書寮郞偉辰。病違臨穴哭。揮涕露葭漘。</text>
<title>哭族叔江皋公 尋春</title>,<text>玉潤金精近道姿。我家心訣聞而知。靜存藹藹慈良性。力念孜孜敬義持。九曲纓潭流下處。三朝桂署退歸時。儒林遽抱樑摧慟。長夜昏衢秉燭誰。</text>
<title>輓李新野公宅 仁行○二首</title>,<text>昔聞山野伉。當世見而知。大義叫閽日。孤忠舍肉時。飮瓢甘在巷。過澦驗勝髭。華袞誠明策。竆經實用推。						吾林道久喪。萬事涕空流。星斗今安仰。桑楡歲忽遒。有懷神可質。無伴獨相求。訣語心朋字。歸傳敬應儔。</text>
<title>輓李遜庵 祥發</title>,<text>亭巖古宅峙金城。星斗文章德義名。翹楚庠宮樊相歎。倒花綺語海翁驚。幽懷宋玉悲秋賦。晩計滄洲付道情。九十康強乘大化。布衣不換到公卿。</text>
<title>輓鄭弼善 僑</title>,<text>良玉溫而栗。貞松秀亦孤。養心書在案。無粟吏催租。䨓肆懸淸望。江湖臥病軀。西河餘禍洊。嗚咽彼蒼呼。</text>
<title>輓李俗隱彝叙 龜星○二首</title>,<text>丹砂篆壁葛仙名。一水縈廻九曲淸。雲影天光渾舊物。巖花澗鳥總閒情。歸園晩趣逍遙樂。涵海全書筆翰明。新構講堂虛丈席。士林安仰涕縱橫。													兄弟肩隨五十年。巖棲節友每夤緣。蚤從翰墨初門路。晩托葭莩累牘牋。冰蘗淸標人所豔。麥舟高義世爭傳。賢咸玉胤家聲在。砥柱東南付障川。</text>
<title>輓金大建 洪柱</title>,<text>大建歸眞宅。雄詞嶺下空。門闌星聚德。身計鬼咷竆。老客商山遠。久違豐社同。靈根彙寶樹。餘慶否應通。</text>
<title>輓朴文用 基淳</title>,<text>接物治家一副仁。純心孝友藹天眞。芝翁舊宅賢孫子。矗石名樓好主人。政賀慈闈聯舞綵。那知上界遽催輪。情緘忽斷南江路。白首斜陽淚滿巾。</text>
<title>輓金士瞻 道宗</title>,<text>遯貞祠下克家孫。眞樂淸閒九曲園。竹馬交情垂短髮。麥舟高義飽前村。新楹靜几香薰室。旨酒嘉肴客到門。一夕遼陽催鶴返。牀玆危喘倍銷魂。</text>
<title>輓鄭西思 來成</title>,<text>芝梅故宅峙靈光。百歲仙官亞尹堂。緋玉恩添天與爵。帲幪仁覆壽爲鄕。方塘止水塵無累。白髮韶顔養有方。大化乘歸餘慶在。典刑依舊白眉良。</text>
<title>立春詞 二首</title>,<text>鶴羡淸癯鷺羨閒。衡門正在水雲間。醫爲疾平新埽跡。客知睡美罕敲門。此生何以報君恩。						廜㢝味熟新春酒。布穀聲催百畝禾。遲日江山媚淑景。東風花柳擅繁華。萬壽君王祝聖歌。</text>
<title>朴上舍稺承 箕寧 赤城山舘十六詠 幷序</title>,<text>赤城。古酒泉郡北峽也。介鳥竹兩嶺間。其山則層巒疊巘。奇巖怪石。其水則竆竅絶壑。奔流激湍。居民鮮少。風煙蕭瑟。朴上舍稺承搬寓於是。日以書來。備言古今沿革奇絶之狀。而拈出山舘十六景以寄意。余覽之未半。怳然有施施漫漫入深林竆廻磎。披草傾壺底意。杜工部詩曰萬事已黃髮。殘生隨白鷗。此詩上一隻吾所自占。下一隻君與吾皆不免此箇境界。一觴一詠之遊賞。豈非暮年樂事耶。吾將膏車秣馬。從子于山舘之中。先以拙句寄呈。稺承其一粲焉。						天柱峯						蟠結翠雲根。屹然天一柱。誰知隻手擎。遠在竆山隖。						落淵瀑						掛流飛似電。赴壑急成湍。試翫羣魚躑。由來向上難。						麻姑城						羅麗傳古堞。幾見海桑田。願問丹砂術。重宸獻萬年。													靑鶴臺						仙鶴杳華表。荒臺問主人。窈窕山面目。松檜畫圖新。						石門山						斧鑿龍門石。山通馬軌行。如今磨滅久。興廢歎無常。						玉女峯						黛眉山一脈。臨水揷花容。倘是無瑕玉。配吾節友松。						臥龍巖						蜚泉湊匯澤。神物蟄存身。會待雲行雨。終須見大人。						䨓淵瀑						河漢落雲天。蛟龍行霹靂。然疑古石鐘。風水來相激。													漁磯						鷗鷺淸閒夢。溪山一片磯。得魚兼取適。斜日澹忘歸。						長橋						細棧依山前。行人步水上。問渠何所之。此地多閒曠。						遠村						隱隱柴扉迥。迢迢石徑斜。桑麻煙雨裏。遙望列仙家。						前郊						大路旁通峽。豐謠早熟禾。夕陽牛背笛。好是牧童過。						山市						官稅兒牽犢。山蔬翁買魚。莫嫌茶肆近。多聚峽人居。													盤松						崎嶇丹峽路。盤鬱翠虬身。樹木留先躅。穹林雨露新。						孤菴						眼豁三韓國。名懸北斗樞。菴居老釋子。禪誦白雲孤。						赤城						結廬古城前。遯世山中樂。春來一杖藜。遠與詩翁約。</text>
<title>輓姜參奉啓好 世誾 二絶</title>,<text>松貞桂辢邁人姿。太史莊騷獨上窺。市隱名家繩祖武。龍門勝會儼皋比。						陞庠筮仕渾餘事。闢異伸忠永有辭。風露喬山嬰二豎。至誠殫竭重臣知。</text>
<title>哭族姪守軒彝好十一絶</title>,<text>南岡灝氣入望靑。松桂淸陰蘸遠汀。朗讀微吟聞恍惚。老夫何事哭中庭。						名祖遺謨此學源。拙誠謙晦進修門。力行力念傳家訓。世世靑氈裕後昆。						日新扁揭肯堂楣。寶樹祥光第二枝。抱得麟兒天稟好。大方門下覔良師。						嫡嫡文莊復得孫。皋比令望藹春溫。吾家亦有江皋老。朱退書中仔細論。													粹然儀表灑然襟。壯歲猶存赤子心。蒼壁暮江奇絶處。一番煙雨捲平林。						怡愉湛翕性於天。至行由來孝友先。戲動過言吾未見。眞工無愧古人賢。						南厓雲水隔村墟。好是東岡處士廬。淨埽蓬門人不到。鑪薰淸對聖賢書。						隻眼楷書手分恢。竭誠先集校讎來。靜齋主一巴山稿。藏在巾箱恨未偕。						傳世嘉言九首詩。小屛重覩表章時。謾留白首丁寧約。輔我桑楡更是誰。													中身忽報善人終。萬事無由問太空。古匣瑤絃餘響絶。闔門蕭瑟撤帲幪。						劒會秋原山日暝。蕭條書送守軒旌。蒼蒹路阻音容遠。慰撫孤兒血涕零。</text>
<title>輓尹聖老 二首</title>,<text>南州豪士好襟期。擊節長歌酒後詩。落月空樑驚一夢。靑山何處送靈輀。						泮旅淸談歲若流。烏山宿約鬢生秋。修文遽促中身壽。上舍高名白玉樓。</text>
<title>輓許上舍 俌</title>,<text>竆經飭行展如人。庠舍爭推席上珍。會老遺芬尋墜緖。江皋講座襲陽春。醫來積久膏肓疾。淨盡纖毫几案塵。忽報中身乘化去。瑤琴獨抱暗傷神。</text>
<title>輓金上舍景天 台應</title>,<text>竆山挺逸士。晩契托知音。雅操錚錚鐵。經書矻矻心。採名漕使選。覿德泮儒欽。一夕驚蘭報。於虖理莫諶。</text>
<title>乙未重陽前日。爲敎兒題名設蓮桂會于玉淵精舍。安上舍汝仰，李上舍文叟。余與尙書從兄，高城弟，三從姪大諫定吾，從弟參奉而恭同會。乘月而歸。吟成五言一律。</title>,<text>皓髮商山老。黃花栗里秋。幸緣修禊事。好作躡仙遊。古壁雲生錦。淸江月上樓。阿明何處去。吾恨更悠悠。</text>
<title>哭從弟參奉 徽祚○二首</title>,<text>叔考深仁晩抱麟。休休儀範典刑新。庠宮雅望期高闡。銓部公言擬復甄。家學堪憐絃斷響。後生爭說巷無人。編刊未了爲山蕢。獨把巾箱感涕頻。						吾門昌大世誰云。昨窆阿明今送君。一命再叨纔發軔。八旬諸從又斜曛。無兒嗇壽仁何驗。乘化安心道所聞。乍別爲難千古訣。湖山遼廓寫哀文。</text>
<title>余種一株盆梅。夏置園中。冬藏密室。用力頗勤。十年而不花。竊自恨培壅之失宜。丙申元朝翌日。忽見枯査上一枝花。暗香初動。爲賦一絶。</title>,<text>春到南園種樹家。十年今始一枝花。莫言臘後佳期晼。韻格淸疎瘦影斜。</text>
<title>丙申九月。校臨汝齋稿。李雲谷又文 羲發 來會。余與尙書從兄，高城弟，大諫姪，士慶，聞瑞，而鎭，敎睦。同往玉淵。泛舟沿洄。又文呼四韻二首。忘拙續貂。</title>,<text>淸秋葭露玉如淵。晩節黃花續舊緣。世慮渾忘塵外事。癯容相對鏡中天。游魚活潑眞機妙。巢鶴飛鳴道士詮。勝會重陽謀一醉。臨翁篇帙且譚玄。													五老三賢一葉船。飄然遺世列羣仙。囂塵水隔平沙外。細雨秋淸落照邊。先躅緬懷聯相石。舊恩閒說賜金蓮。莫言楡景頻難會。好月春江缺復圓。</text>
<title>哭三從姪大諫 致睦○二首</title>,<text>吾門吾黨與誰同。倚重諸賢一隊空。孝里忠門生老地。關山湖海夢遊中。三朝寵渥薇垣長。隻手風裁砥柱功。響斷塤篪爭半歲。踽涼懷緖訴天公。						延英仁政縟儀陳。回顧僚班少一人。日就經筵文武聖。春回金殿拜稽辰。那催儵忽桑楡景。未餉期頤福祿申。山澤空虛無限慟。夕陽殘照暮江漘。</text>
<title>別洪義伯 奭浩 自申城寓舍還忠州</title>,<text>世道滄桑變。故家萍水浮。斜陽孤竹院。樽酒送行輈。</text>
<title>文君 正儒 七十六歲翁。見訪於四十年阻闊之餘。喜贈一絶。</title>,<text>蓬門一夕病眸開。恍惚癯仙天上來。德義風流欽尙處。籬花香泛淺深杯。</text>
<title>輓詞[李羲發]</title>,<text>藍田良玉出。丹穴瑞禽儀。忠孝傳家學。文明際聖時。志堅幼安榻。工邁董生帷。彩筆懷中得。祥雲日下移。宸衷起曠感。恩侑降遺祠。妙譽奎華選。淸銜簪筆隨。恩霑華袞奬。名擅衆望推。帷幄論思密。絲綸代草遲。聖心方汝玉。吾黨屹然砥。孝極專城養。謠騰四郡治。德星聚故里。卿月耀恩資。運甓應堪事。劬書自忘疲。憂時思范馬。報國願臯夔。律己無衰相。居家有定規。人方蓍策倚。天不老成遺。自愧空疎質。同登講製墀。雪鑪分賜饌。蓮燭賦賡詩。潤色龍門製。商量蠧簡疑。淸時多樂事。暮道許深知。北洞高懸鵠。西淸晩聽鸝。思家頻說夢。在道或聯騎。六載金蘭契。一天雨露私。升沈何足道。聚散忽如期。一灑涒灘淚。相憐鬢髮絲。霜葭秋水阻。雲樹故人思。往歲重陽節。浮生一會奇。江山喬木老。風物玉淵漪。酌酒黃花泛。登舟細雨宜。臨翁已先去。定令亦相追。世事渾如夢。流光逝若斯。蟬聲懷綠樹。詩語杳靈芝。尙憶前春事。那堪此日悲。漢濱同遇雪。石院始分歧。回首已陳迹。賞音更有誰。緘書嗟未及。樑月謾相窺。深愧范卿誼。空題薤露詞。庭前聯寶樹。喬陰在河湄。</text>
<title>輓詞[朴光錫]</title>,<text>蜚英早歲際昌辰。聖許文忠有是孫。七步成章榮秘閣。四州遺愛化黎民。瑰才應世文明運。襃賞非常雨露恩。淸名雅望渾無累。元祐完人一老臣。</text>
<title>輓詞[崔昇羽]</title>,<text>儒宗河上宅。詩禮舊名門。喬木遺蔭在。靈枝奕世繁。絶倫才器美。拔俗稟姿敦。鳳翥詞華擅。鵬摶逸翮掀。花甎霑異渥。蓮燭荷殊恩。知遇傾今古。聯翩耀季昆。每陳文陛奏。幾惹御鑪薰。禮厚三朝眷。階陞二品尊。淸名山斗仰。治績口碑喧。出處丹忱切。行藏素履存。身懷伊呂志。時際舜堯君。耆德居三達。退休樂一園。方看驥展足。旋見鶴棲雲。經濟違初志。優閒泝本源。猷爲皆事業。課督乃兒孫。忠孝誠非懈。睦姻誼冞勤。山南推領袖。江左牖迷昏。每擬靈春久。豈意木稼翻。皇天終未憗。卿月忽無痕。盡瘁今誰在。頹波更莫援。雲車飄帝座。寒雨暗孤軒。姻戚人猶在。公私慟益呑。衰年頹病枕。綿酒隮荒原。一幅題哀語。潸然欲斷魂。</text>
<title>輓詞[李東迪]</title>,<text>揭厲行裝適淺深。故家遺範見當今。榮塗尙有林泉味。散處寧忘黼黻心。且待西樞卿月滿。忽驚南極壽星沈。三平五福無餘憾。山斗高名孰不欽。</text>
<title>輓詞[李程淳]</title>,<text>天憂吾黨道將衰。有爛文星左海湄。啓沃才猷經幄老。稽疑矜式士林師。狂瀾旣倒知誰障。砥柱彌堅恃不隨。大論方張人忽逝。宣鄕尤切後生悲。</text>
<title>輓詞[李彙圭]</title>,<text>華岑千丈古。孤鶴唳淸晨。十世謙厓業。三朝廊廟身。文章留簡策。經濟付雲煙。進退看時義。生顔愧後塵。</text>
<title>輓詞[朴箕寧]</title>,<text>臞容挺獨鶴。照映霜毛明。咳唾江山碧。精神雪月淸。詞章今內翰。經術古西京。此縣衣冠再。長空已曉星。聖代奎華選。猶傳燭刻呼。循良歸四郡。絃誦見羣儒。黼黻當年志。灌鋤晩景娛。雲章留寶墨。緗篋永垂謨。</text>
<title>輓詞[金重夏]</title>,<text>溫玉精金間世姿。蜚英奎閣屬昌時。淸名雅望三朝重。經術文章一代推。陶集編摩俄奉誨。壽星沈晦奄纏悲。賢公進退堪模畫。獨立迷途悵莫追。</text>
<title>輓詞[李彙載]</title>,<text>先王臨御蒐羣英。公昔金閨荷寵榮。大嶺之南生國器。西厓以後繼家聲。官休萬事寄殘卷。名重三朝躋列卿。河上老仙乘鶴去。玉淵臺下月空明。</text>
<title>輓詞[金宗烋]</title>,<text>奎章學士正王朝。玉立風姿聳百僚。堯舜好將糠粃鑄。江湖還似廟廊高。防臨閥閱傾時望。洛蜀鄕邦鎭俗囂。花嶽忽頹南國瘁。斯文回首淚盈袍。</text>
<title>輓詞[金鎭河]</title>,<text>廊廟山林係重輕。文忠古宅又先生。風雲北闕三朝老。星斗南州一代名。實地宸襃奎閣煥。眞源家學玉淵明。山頹是日將安仰。河水沄沄淚欲傾。</text>
<title>輓詞[李鍾祥]</title>,<text>河山秀氣鬱相持。喬木深陰遠更滋。國老同堂尊斗泰。江翁並世儼皋比。江湖夢想長千里。花卉經綸亦一奇。袞袞英髦來不盡。受之無壽未須咨。													嶠南吾道悵斜陽。瘦鶴翩然下大荒。百世源流澄玉潊。三朝際遇炳雲章。責堪牌拂存深揖。敎在培扶善一方。泮水春風叨拜乍。幾年回首憶門牆。</text>
<title>輓詞[李源祚]</title>,<text>泉塗茫茫記友碑。泮魁奎選昔同時。蒼梧一掬朱書淚。宰樹煙霜泣舊辭。						儒學吾南軌範傳。邈然公似百年前。今人謾說金貂貴。入室牙籤滿架懸。						靈源渟滀玉淵波。徙海鵾鵬九翮摩。拔迹非專先蔭藉。少年虀粥讀書多。													彤筆烏紗儲望奢。風雲雨露禁林華。廿年纔撤瀛樓直。晩暮卿班世道嗟。						石畫金科確不移。數州糠粃亦需時。邇來斂卻訏謨手。巡圃課農學老師。						厓爺家學世裘箕。花樹門闌準尺持。和敬端爲忠孝本。暮年堂構後人遺。						千里緘辭寄舊哀。汗靑頭白阻歸期。南國靈光今寂寞。煙霞零落使人悲。</text>
<title>輓詞[金騏獻]</title>,<text>翩然仙鶴下塵寰。雲闕無人帝詔頒。厓老百年瞻北斗。健陵當日抄東觀。藻華驟注風䨓下。簪筆神飛電火間。忠孝遺謨酬國遠。江湖高著養心閒。槩論位德還非稱。雖有榮名不自安。圖史琴書康濟樂。芝蘭蓮桂起居班。滿架洙泗淵源錄。大闡樊溪義理關。吾黨道消方否運。中流柱失柰頹瀾。奎華古閣寒鴻過。文藻名山夕鳥𠴨。德宿那知今夜晦。英靈無乃大川還。行藏一部看周易。精力平生詠魏檀。雨覆雲翻今世態。龍亡虎逝古人歎。枯桐南國神師去。卿月西銓缺影看。芝舍煙霞還寂寞。陶山剞劂孰存刪。一堂金玉如聯璧。八耋光陰忽轉丸。俛仰風儀何處復。南屛桂樹夢中團。</text>
<title>輓詞[李蓍秀]</title>,<text>先王求輔弼。忠孝舊門閭。華國聯雙璧。傳家富五車。瓌林摛鳳藻。玉陛唱鴻臚。學士登瀛日。康矦錫馬初。風雲通寶座。日月繡華裾。頌作周淸廟。文論漢石渠。台躔光嶺表。喬木蔭村墟。泣劒辭宸極。懸車返故廬。江湖憂愛切。廊廟老成餘。進退同徵士。行藏共尙書。閒居崇德業。樂育進髦譽。和敬扁楣在。文章篋笥儲。儒林方倚重。時運有乘除。駕鶴三淸遠。乘箕八座虛。法門嗟已矣。賢弟慟何如。憶昔聯牀日。夤緣問起居。一家恩最厚。千古恨空茹。泉壤今難作。何時擧筍輿。</text>
<title>輓詞[權顯相]</title>,<text>圭璋令質鳳麟姿。高步靑雲際晠時。位與年尊朝野敬。行俱名顯婦兒知。蚤時玉署文章望。晩歲金陵政績碑。夫子平生眞不愧。靑山黃絹豈無辭。						人物南方日眇然。文忠家裏最多賢。萊翁八世承文獻。范老千疇刱義田。薑桂自全辛氣味。江山長管好雲煙。人間仙鶴歸何日。塵掩寒棲杳九天。</text>
<title>輓詞[朴弼寧]</title>,<text>昂然仙鶴下寰區。雅望英姿一代無。文采蚤年張子壽。講筵當日范淳夫。棟樑大廈人爭式。蓍蔡同堂德不孤。粉旐遺銜書內閣。健陵寒月照泉途。						家學嗣修意獨長。苔門斜掩玉淵傍。典刑叔世遺東魯。眞諦中宵對紫陽。黼黻初心金管弊。巖厓晩節雪松蒼。餘生永負丁寧眷。宿草無由薦一觴。</text>
<title>輓詞[金祖壽]</title>,<text>喬木高門挺異姿。士林樑棟國蓍龜。三朝位望推經幄。四郡治聲證口碑。五福箕疇無一欠。全歸曾簀有何虧。從今南國蕭條甚。最是難刪殄瘁詩。</text>
<title>輓詞[金在仁]</title>,<text>名家碩輔應昌辰。生老昇平八十春。簪筆邇英良史氏。論思前席舊儒臣。江山百世先生宅。荊萼雙輝學士鄰。矧我朱陳依望地。誰知今日去朝眞。</text>
<title>輓詞[南鴻陽]</title>,<text>厓老淵源二百年。儒宗耆喆世相傳。緣公一夕風雲會。重我三朝講說筵。最是邃文宜後世。遂令潛德賁重泉。孱生報施知何日。淚盡歸雲去鶴邊。</text>
<title>輓詞[金燦圭]</title>,<text>正考當年玉署開。特令文肅抱麻回。嶠南義理宗臣宅。聯璧賢孫一代魁。						鸑鷟文章瑞世儀。春坊學士草言時。先朝潤色經綸筆。優得仁天雨露滋。						淚罷梧雲一夢悠。江湖憂國鬢邊秋。夜來直照淵亭月。匣裏瑤絃舊響抽。						桐山禮築淚盈裳。留得先生上九陽。三載軒屛空抱恨。師門文字亦巾箱。</text>
<title>輓詞[金重穆]</title>,<text>厓翁門下挺名臣。館閣當朝第一人。玉蘊靑山含寶彩。月臨寒水挹精神。百千編袠存心得。七十年工著理眞。六月屛齋珍重席。溫言至誨已書紳。</text>
