<title>丁亥肇春。傷園竹枯死。二首</title>,<text>正氣乾坤爾獨全。偏驚蒼綠此蕭然。一時凍殺非天意。泚筆仍書竹死年。枯槁園中玉萬竿。騈龍乞與使君看。豈無一曝能爲力。其奈前冬有十寒。州伯求之。送兩竿。故第二句云。</text>
<title>題亂離記事後 壬辰○時公避亂在聞慶蘆洞</title>,<text>豈謂吾生苦。深嗟不後先。千年文物地。一日犬羊天。民庶登山上。君王狩海邊。誰能莫愛死。回首淚澘然。</text>
<title>次義兵大將李 逢 贈行韻 二首</title>,<text>諸葛思存漢。阿蒙尙守吳。行裝一鞭在。誰復謂秦無。又久絶江淮援。襄陽不屬吳。進明猶戴首。一劍可容無。公與同志倡義。推李逢爲大將。公爲佐幕。是年八月。以義兵陳達事將赴巡營。大將亦以設伏事出向兎遷。臨發。大將書二絶以別。公和之。附元韻陳琳飛檄草。威勢振孫吳。一言如撥亂。吾刃血將無。計同侯救趙。事異鄧歸吳。擎天憑隻手。忠義世應無。</text>
<title>珍山郡。奉謝主倅姜德叟。鳳壽○乙未</title>,<text>一逢知勝十年書。身命俱經萬死餘。斗水莫言爲惠少。西江那得及枯魚。</text>
<title>遠行</title>,<text>三年草土命猶頑。嶺外間關道路難。夜徹曉河征鐸動。風饕虛館客衣寒。驛程春早梅含信。山澗氷消水咽灘。愁倚小窓懽意少。此間懷抱若爲寬。</text>
<title>贈槐山倅李 逢○五首○丙申十二月。公上疏請親征於闕下。歸時到槐山贈詩。</title>,<text>奮義當年起草廬。天心應不李晟虛。捐軀不患臨危日。綜理休忘竹木餘。李公曾爲義兵將。故首句云。滿腹神韜局一麾。丹心不與鬢毛衰。祇今社稷危霜葉。肯爲全軀惜死綏。漢使虛廻海上槎。廟堂無策可誰何。夷情不是初難見。今古同愚一字和。詔使通和不利。故云。親討元非壞廟謨。聖綸猶復罪還都。區區獻計歸無用。我亦乾坤一腐儒。章上不報。自上以昨年還都咎大臣。故云。山河千里帶腥臊。誰爲君王辦一鏖。苟活本非吾分內。東沈休道魯連高。</text>
<title>送成士悅 灠○自註。時士悅避亂江陵。適唐人在座。故末句及之。</title>,<text>風光又屬踏靑辰。時事悠悠入愴神。臨別莫言東海遠。坐中還有浙江人。</text>
<title>鳥嶺山城。贈贊畫使李養久。時發○三首○丁酉</title>,<text>寇至無長策。吳薪亦枉陳。纔迴蜀道駕。復議奉天巡。縱有金湯險。誰爲社稷臣。刳肝竟無補。心膽自輪囷。陳疏乞親征不報。故末句及之。雅望歸山甫。恩綸擢筍班。藏胸森萬甲。唾手整三韓。西塞曾開霧。東溟竚息瀾。還知雪山重。旌節暎南關。風塵行役苦。宇宙此身微。信玉從三刖。辭金報四知。澗松驚晩翠。簾月伴孤輝。偶忝靑油話。煩襟得細披。</text>
<title>憶舊書懷 排律九十韻○幷小序</title>,<text>歲丁酉冬末。余時滯留于湖西。撫行裝之伶俜。痛王綱之解紐。慨然而念曰。小醜匪茹。辱及宗祊。喪亂之弘。終古鮮有。而南中二路。且未免蚕食。漢之無策。良可哀哉。不自後先。我生苦晩。莊舃越吟。杜陵流落。只見於殘編中。而豈意今日迹實似之。蚌鷸六載。塗炭日甚。憂時一念。雖耿耿于中。而量力則瑣瑣。言之何益。側聞天將擧事。六師將行。兵威漸揚。庶有克復之望。於其整旅而南也。不勝喜悅之至。心懷百感。念古傷今。粗敍首尾。以爲自遣之資耳。湖海東南客。多端故國思。天寒侵短褐。行李乏齎貲。已辦牢癡久。何嫌困翮垂。生逢危亂日。追想太平時。雞犬連千里。歌鐘咽九逵。圄空閒桎梏。風朴躋雍熙。旣設金湯險。寧容鐵馬窺。農桑同漢富。耕鑿近周治。瑞日明金闕。祥煙擁玉墀。秦關襟隴蜀。齊汗雨臨淄。鎭撫恩覃及。懷柔澤遠施。蠻酋來貢獻。明主乃覊縻。示信輕金帛。遺書屈語辭。安知忘德化。便欲角雄雌。秦塞腥氛暗。唐家廟算隳。兇鋒連郡邑。虜箭雨罘罳。蜀棧君王遠。巴山歲月移。偸生猶恐後。之死者爲誰。韓信才難試。陳平計失奇。東遷周不振。南渡晉中衰。父老空加額。公卿泣下頤。蒙塵窮絶塞。乞救瀝肝脾。申子初呈哭。毛公竟試錐。至諴能致感。聖帝默興咨。棘矣憂藩屛。欽哉勑有司。日光森劍戟。山色暎旌旗。師未陳箕壤。威先振浿湄。連兵圍虎穴。鳴劍斷狐疑。霧雨初喧柵。風雷忽碎陴。昆陽驅虎豹。商野役熊羆。一擧能殲厥。三軍馘蠢玆。窮徒鋒見挫。遁賊勢難追。凱響騰中土。軍聲動四陲。方欣齊邑復。庶覩漢官儀。鵷列歡兼慶。龍顔涕且洟。行宮回帳殿。佳氣滿城池。時運重亨泰。民生起病羸。關山猶帶色。花柳亦含姿。嗟我生昭代。孤蹤値百罹。魂馳商嶺斷。影與白鷗隨。離岳凌崷崪。荊江泛渺瀰。楚天雲暝漠。秦樹雨淋漓。王粲傷身世。楊朱泣路岐。異鄕非故國。賓館少親知。只歎衰仍甚。無非命所爲。風塵猶澒洞。邊月幾盈虧。水澤觀魚數。平郊策馬遲。周原看膴膴。淇竹賞猗猗。行止元無定。周流固可嗤。濟王都已廢。遊子恨難支。客裏猶探勝。忙中亦下帷。落紅紛爛熳。抽綠自葳蕤。逆旅遷時序。閒情瀉局棊。盤羞呈紫蠏。山果薦霜梨。興爲淸秋逸。思因醉筆摛。故山隣犬豕。豐草騁狐狸。物色懷堪惡。松楸感益彌。來尋看舊業。聊復起深悲。行役令人老。窮愁俾我疷。心飛關路外。迹滯錦江涯。湖凈秋容早。山高地勢卑。孤城臨廣野。卜築結茅茨。莎厚何須席。林圍不用籬。簷低容膝僅。窓靜曲肱宜。尺劍藏塵匣。秋蘭雜佩觹。場成多蟻穴。憑久綻烏皮。亂嶂飄淸霧。方塘貯綠漪。斜陽將夕矣。天氣轉凄其。爲客煩千慮。書空更一噫。釣名非志願。安分是男兒。水碧層瀾潁。山深疊峀箕。歸歟宜可速。已矣志參差。兩鬢渾如雪。雙眸漸欲眵。腥膻何日凈。寒暑屢周朞。獫狁周難禦。中行漢未笞。大東空杼軸。黎首困瘡痍。多瘠民無祿。荷戈士有飢。齊讎猶未復。滕弱力先疲。元帥誰爲傑。專征更出師。威聲寒賊膽。民物望旌麾。壯氣掀山海。神兵擁虎豼。張皇揚聖武。呼吸係安危。鼎沸雖多日。河淸庶有期。腐儒無處用。企足望平夷。地僻如藏蟄。居幽作縮龜。庭空飛雪積。門掩烈風吹。旅思憑書笈。鄕心付酒巵。窮陰連遠嶂。雲日漏殘曦。歲晩空凄切。羈懷自鬱伊。傷時空撫鋏。排憫强吟詩。</text>
<title>次李槐山 瑀 韻仍寄之</title>,<text>風塵久作異鄕人。望月天涯幾愴神。佇見妖氛淸海宇。淸樽相對上洲春。</text>
<title>聞順天報捷。次趙得和 濈 韻識喜。戊戌</title>,<text>南邊知道息狼煙。捷報中宵夢破圓。從此東人應奠枕。大明天子萬千年。</text>
<title>贈孫委官 堂○二首○堂。唐人也。爲禁往來天兵侵攘之弊。來在尙州。四閱月而歸。臨行書贈。</title>,<text>拭目妖氛豁海隅。聖恩如海洽寰區。從今至死東人祝。長向崇山萬壽呼。溪頭楊柳裊靑煙。佇立中逵意惘然。揖送飈輪歸紫界。離魂直繞五雲邊。</text>
<title>寄舍弟棐仲</title>,<text>癯疏風骨別多辰。隨計西行幾日臻。身有風痾憂失攝。性無機慧恐生嗔。節當回雁來書少。草爲思君入夢頻。缺一句 到頭持病且持身。</text>
<title>丹陽二樂樓阻水。示同行宋贊哉，洪澤精。己亥</title>,<text>形勝湖西擅石門。峽中飛閣倚朝暾。此行縱後朝天日。看遍名區亦聖恩。</text>
<title>送棐仲以書狀赴京</title>,<text>肇秋分手仲春期。可耐看雲至歲移。賴有天心有明月。淸光應慰兩鄕思。</text>
<title>試後途中遇權 應仁 呼韻</title>,<text>荊闈初罷陣。山磴偶聯鑣。坐對淸溪石。還忘故國遙。</text>
<title>在京。次鄭燕岐 樟 韻。辛丑</title>,<text>衷情都許鄭兄知。歲暮行藏與子期。名利倘來眞一夢。莫嫌浮世謾多譏。</text>
<title>辛丑五月旣望。泛舟龍湖。乘退潮流下孔巖。投宿韓愼伯 誡 漁所。時誡以司饔參奉來管葦魚獵 翌日還。同舟聯句。公爲廣興奉事時有是遊。具子新浣，權從卿景虎，申文叔景翼，韓彦悟詗，朴景賢思齊，權汝霖㴻，宋仁父榮祚，崔汝郁應周，李啓遠基隆，愼吉善汝誼，趙復初仁吉，權和甫淳，權和卿溧諸人並舟同遊。</title>,<text>夏五月之望 景賢。同遊楊子洲 仁父。煙波迷極浦 安仲。錦島送孤舟 景賢。邂逅逢靑眼 安仲。浮沈任白鷗 愼伯。潮來知海近 和甫。雲捲覺山稠 安仲。津闊人爭渡 汝霖。巖奇鳥競投 景賢。回船尋古迹 和甫。進酒瀉閒愁 安仲。鳧舃斯何晩 和甫。鴉檣爲更留 安仲。團欒無限意 彦悟。進退有餘憂。峻極瞻三角 安仲。才豪讓一頭。日斜帆影遠。歲晏鬢毛秋 景賢。秀色仙遊嶽 汝郁。淸光望月樓 汝霖。人歸沙渚外 和甫。天盡海門陬 安仲。漁店荊籬接 景賢。匏樽竹葉浮 安仲。綠波搖碧峀 汝霖。紅頰醉丹丘 仁父。且喜忘年好 景賢。何妨盡日遊。明朝牽世務。陳迹夢悠悠 安仲。</text>
<title>竺山金使君 覺 邀商龍兩邑人作會溪上。射帿爲樂。同席者李都事叔平，閔典籍士新等四十餘員也。次叔平韻。二首</title>,<text>麗日連鑣作勝遊。高亭俯壓白鷗洲。鸞凰似入言公室。氣像如登邵子樓。滿地煙霞詩愧短。棲苴行李迹嫌浮。留連擬做通宵話。他日難期此水頭。偶尋前約作淸遊。倚玉芳筵盡上洲。許國世無蘇武節。憂時今倚仲宣樓。干天劍氣豐城屈。破浪風稜巨艦浮。莫道詞人無膽氣。東溟會見落旄頭。</text>
<title>寄棐仲</title>,<text>今夜思吾弟。南賓雁送秋。鄕心憑短札。客日坐深憂。竹月低樑落。庭蛬近壁啾。慇懃寡兄勗。爲學及時修。</text>
<title>疊次客舍韻。贈主人賢契求和。二首</title>,<text>事與浮雲日日新。眼中誰是意中人。玉溪明月今猶古。袖手藏鳴四十春。獨登紅樹錦初新。今日重遊荷主人。玄鶴巢傾空白月。碧梅花老但靑春。江鷗多夢晴沙暖。騒客狂吟玉杓頻。取醉還愁歸路暝。浮生難負此嘉辰。</text>
<title>送李台徵之任公州 三首○幷小序○壬寅</title>,<text>公大藩。屬玆南鄙多梗。朝廷難其守。三易擬有是命。顧不重耶。自此湖民庶有其蘇之望矣。如生倚玉雖晩。少時嘗一辱先大人之知。近又一弟得罪淸時。累在境下。奉送襜帷。情豈雷同。末什屬遷客。乞爲傳示。膺命還當重外辰。公山雖舊化應新。昏門自絶懷金吏。委巷寧容佩犢民。已賀恩風蘇死草。豈憂潦轍泣窮鱗。區區一喜公私並。漢璽行看寵紫綸。攀拜先庭閱幾蓂。此來人事苦難平。淸新儀範泉原閟。潦倒風塵鬢髪明。京洛卽今逢玉樹。文章從古有金聲。還知此別吾無恨。憑慰鴒原謫裏情。異時離別亦關情。況此窮途各暮齡。蝶夢不知千里遠。雁書眞覺萬金輕。炎蒸嶺海䨪連瘴。憔悴江潭影伴形。臨紙重陳加飯祝。吾王明聖攬群英。</text>
<title>龍山倉頒祿中次鄭監察直夫韻 二首</title>,<text>自慚文學乏囷倉。皓首無成最可傷。頒廩有期塵眯目。制繁無力簿推床。懸知末路浮生困。尙信枯腸抵死剛。深荷故人能念我。遂初林下共徜徉。不須行止怨臧倉。戀祿徊徨足自傷。僑占市㕓頭打屋。坐偏公廨膝穿床。孤芳可寄千林菀。衆口渾消百鍊剛。去矣商山芝正老。共君荷佩好徜徉。</text>
<title>憶遷客 壬寅○時公弟可畦公謫在公山</title>,<text>幾回相憶不相將。夢逐邊鴻夜夜忙。天道忍添灾並疾。人情還遣惡生瘡。頻聞澤畔形容悴。不盡天涯骨肉傷。遙寄一書仍引領。淚和西日自盈眶。</text>
<title>憶家屬</title>,<text>汝輩此時無恙否。飛光向暮鯉書遲。眼中諸累誰輕重。最也難忘是季兒。</text>
<title>醉贈李都事克休 二首</title>,<text>自恨平生多病痛。送君今日㝡關思。仙山從古多靈藥。倘借蔘苓得一醫。聞說金剛自少年。秖今雙鬢雪飄然。從君細聽遊仙語。似躡瑤臺水石邊。</text>
<title>贈▣方叔</title>,<text>忘形當日便忘年。何意重逢地一邊。把酒莫言身外事。不尤人況怨蒼天。</text>
<title>用陵字 四首</title>,<text>臨安不是小丘陵。孕出群英淑氣增。人有倚樓才獨雋。風生筆下句生稜。政先平易擅南陵。手撫疲癃妙譽增。舊契尙存憐白髮。淸風時寄却炎稜。泰山成大儘因陵。九仞要須一簣增。世盡颺桃爭摘醋。誰能閉兌斂圭稜。八十年來臥澗陵。兒孫生長魯愚增。聰明不必加身上。智裏藏愚莫露稜。</text>
<title>贈李克休以書狀赴京 癸卯</title>,<text>男兒本有四方期。況此明時志願施。禮樂正應饒北學。詩書元自賁東陲。嘉猷敬賀千秋鏡。遐算欣瞻八彩眉。專對歸來宣聖化。奔鯨帖海石停移。時有石移之妖故云</text>
<title>長城客館。次張谿谷韻。時公以各邑捧上査攷事巡歷</title>,<text>王事因民事。驅馳路正遙。盾炎鏖病骨。蘇息賴涼宵。</text>
<title>挽文善山汝仲</title>,<text>憶曾蓬蓽枉行旌。齒髮雖衰眼却靑。浮議任他分物我。寸心應自證神明。傳盃半日離魂黯。得訃今朝大夢醒。縻役洛師孤執紼。爲題薤露謾沾纓。</text>
<title>臨河舊居</title>,<text>舊屋臨河上。相離五六年。草生無次第。藤長有因緣。飯藉隣家菜。衣燻鼠穴煙。兒童驚白髮。視夜燈前。</text>
<title>挽金東岡先生 三首○甲辰</title>,<text>豈謂東岡老。云亡在此時。橫流砥柱折。迷道指南隳。後學將安仰。斯文更倚誰。臨風遙掩涕。不獨爲吾私。又志槪松筠節。儀刑雪月姿。儒林依領袖。邦國有龜蓍。德業兒童誦。文章走卒知。皇天終不憗。小子哭公私。又來謫塵間六十年。一邦人未或之先。溫溫美玉藏春谷。淡淡香蓮濯碧漣。君責舜堯誠貫日。學窮經史識通天。高科顯職皆餘事。長慟儀刑隔九泉。</text>
<title>得第後書感 乙巳</title>,<text>奉承先訓業箕裘。揚顯初期具慶秋。纔得一名親不待。獨餘孤露我依疇。傷心寸草冤何極。刻骨深恩報末由。爲瀝肺肝規子姪。及時成立勿優游。</text>
<title>讀矗石樓韻。令人肝膽輪囷。仍竊效嚬。</title>,<text>名與長江萬古流。一時成敗儘悠悠。至今義魄波心咽。添却騷人午夜愁。</text>
<title>臨別題扇面</title>,<text>離亭對酒興先闌。馬首東風料峭寒。流水亂山君獨去。夕陽何處䣃征鞍。</text>
<title>黃橘</title>,<text>經霜金始潤。度海氣猶香。恐罷仙翁局。休刳盤上黃。</text>
<title>挽柳西厓先生 丁未</title>,<text>絶學承陶叟。殷梅早見嘗。文章優黼黻。操履薄氷霜。撥亂功推度。持危責在光。惠何公易介。璟自石爲腸。積羽翻沈艫。孤根合守岡。跡隨煙壑遠。心逐露葵長。柱石須傾圮。蓍龜協弛張。未酬民手額。遽見廈摧樑。輟市都人哭。加麻國士傷。斯文同墜地。末學痛迷方。抵死猶陳劄。平生不置庒。惟應憂國淚。泉壤亦沾裳。</text>
<title>慶州寓舍。茅屋打頭。湫隘如蒸。</title>,<text>坐困蒸炊起打頭。土墻當牖窘如拘。書生志欲兼天下。到此還無一膝庥。時公提督慶州</text>
<title>朝陽閣。次圃隱先生韻。</title>,<text>三山影落二川回。鏡裏乾坤彩棟開。雲物不隨時世變。風流長遣我曹來。蘋飈晴度梅花曲。桂魄遙侵竹葉杯。到處淸遊渾聖渥。不妨擕酒重徘徊。</text>
<title>庭梧下除地避暑</title>,<text>翠葉玲瓏滿地陰。泠風替奏鳳凰吟。倦來仍枕靑奴睡。忘却煩歊半日侵。</text>
<title>詠柳德晦母夫人壽席</title>,<text>綵舞堂中進壽觴。賓筵盡是子孫行。人間此樂君偏有。孤露餘生涕滿眶。</text>
<title>詠權▣▣壽席</title>,<text>萬曆庚申秋仲月。金溪旬八是佳辰。一觴千壽斑衣舞。六十靈萱九十椿。</text>
<title>次贈山人軸中韻</title>,<text>憐渠來訪趁初暄。滿目煙霞紙上言。十載煩襟渾欲豁。退之非是愛空門。</text>
<title>戲贈友人</title>,<text>烏竹輕筇與我宜。園林徐步日相隨。平生擬作閒中物。筋力何憂老不支。</text>
<title>偶吟 在雞林時作</title>,<text>君亦客吾亦客。君吾二客誰眞客。天地由來逆旅耳。莫向空院强說先後入。日欲昃風更急。去去將誰極。餟其醨兮醩可餔。況此秋露溢盃勺。時事如雲新。世路千重曲。帝鄕不可期。且此永今夕。</text>
<title>月波亭。贈朴叔彬。而章○丁未</title>,<text>勝事遙期江上亭。政當啼鳥入幽聽。汀蘭岸芷俱堪賞。莫慰靈均澤畔醒。</text>
<title>宿水雲亭 二首○自註。丁未秋。過玉山書院享祀。仍向良佐村。宿是亭。亭主孫文伯。舊時披霧人。</title>,<text>我自玉山下。來過良佐村。遺風見喬木。厚意酌深樽。握手窮昏暮。忘形托弟昆。留連水雲宿。凉月爽心魂。又憶曾奇遇竹西村。吃吃樽前說水雲。今日風光君不見。漫山秋菊自淸芬。上律有握手語。此絶有君不見之句。恐非一時作。</text>
<title>醉次蒼石韻。奉別一寒契丈。二首○時公與李蒼石，金陜川昌一，崔監司晛。會于金烏書院。</title>,<text>偶忝金烏益者三。留連不覺興偏添。却嫌世故驅人急。他日佳期指道南。燈前細話夜經三。風緊何嫌酒更添。勝地留連猶未洽。又陪鳩杖到城南。</text>
<title>題慶山客舍</title>,<text>古縣依山麓。殘城傍水湄。寒梅紅半落。官柳綠初垂。太守鸕鷀勺。佳人鷓鴣詞。一樽聊復醉。他日倘相思。</text>
<title>海月樓。次壁上韻。</title>,<text>多病年來謝遠遊。强扶衰朽此登樓。騰空瑞旭紅雲曉。咽耳淸蟬碧樹秋。倚席自慚飛鳥習。偃溟翻起猰鯨憂。傍人莫拒深深酌。百慮全憑醉暫休。公在雞林學時巡講淸河縣儒。適聞海寇之報。故第六句及之。</text>
<title>送趙得和通判完山 戊申○正月。偕棐仲送別於州西溪邊。吟一絶以贐。</title>,<text>草草西汀惜解擕。東風料峭寒猶緊。浮生聚散本無常。月是襟期詩是贐。</text>
<title>次贈 逸題</title>,<text>倦客鞭初解。晴軒坐拓窓。樹陰鏖酷暑。秋露沃煩腔。暎壁騰霞彩。題門斷俗跫。碧梧連翠竹。鸞鵠見停雙。</text>
<title>挽金上舍汝遇 光斗</title>,<text>爽俊容姿灑落襟。逢場每覺起人欽。靑年氣像唐虞際。白首風流寂寞潯。遺子自多經一篋。忘憂不厭酒千斟。可憐淸疾神慳祐。從此俱亡子敬琴。</text>
<title>小蓬島。吟示同遊。島在長鬐境</title>,<text>浮來一點聳滄灣。三島煙霞宛此間。地盡東隅惟有海。天低南極更無山。長鯨噴雪日光晦。巨艦駕風帆影寒。半百平生觀始壯。却疑身世出區寰。</text>
<title>逸題 二首</title>,<text>午日陰陰睡未淸。海榴階竹不分明。三盃官酒飮來醉。相對一簷聞鳥聲。一堂蕭灑長官淸。晴月今宵分外明。夜久衣裳忽覺冷。天風時落步虛聲。</text>
<title>過李伯翼 琮 家。題壁上。</title>,<text>去年曾到菊花時。花下傳杯盡日嬉。今日重來是前度。侍兒應亦笑支離。</text>
<title>挽洪司果 德祿○己酉</title>,<text>得訃掩遙淚。靜言思夙服。風流虛白枝。舊業但書軸。靑冥縱失靶。谷口生事足。擧兒在晩境。麟鳳幷蘭玉。榮彩動鄕邦。子壻聯桂錄。行年且八袠。愷悌綏百福。不須軒冕貴。州里爭踖踧。生順沒又寧。俯仰無愧恧。顧惟孝子憾。風樹未及祿。送終備情文。慽顔動人矚。佇復文匡勳。家慶綿綿毓。恨我積戾重。致禍斯㝡酷。未棄林回璧。猶存子夏目。人事不入心。爲公强匍匐。悲來膓欲焚。更向冥冥哭。</text>
<title>次尹光啓慰章</title>,<text>蕭寺秋光屬暮天。小輿回磴費人肩。誰憐子夏明猶在。自悼林回璧不捐。雲外亂山魂欲斷。日邊歸路眼空穿。此生有恨無終極。直到黃泉始豁然。時公宰海南。遭第三子進士弘遠之喪。</text>
<title>次棐仲韻。贈全性之 以性 謫扶安。庚戌</title>,<text>歲暮關河行路難。饕風挾雪釀朝寒。知君爲索臨岐語。要把衷情別後看。</text>
<title>挽金沙潭 弘敏○二首○遷葬時</title>,<text>詩禮傳家訓。風流動士林。登筵紆聖眷。分虎得民心。豈謂風塵際。旋驚玉珮沈。秪應忠孝傳。留與後人欽。徃屬龍蛇歲。俱爲避地人。分齎資遠涉。傳札作良因。忍說當年事。還慚未死身。傷心求道里。無復躡淸塵。</text>
<title>挽李上舍明之 仲陽</title>,<text>鶴髮厖眉瑞世容。遽驚南極老星空。樽枯綠蟻風流盡。鏡泣靑鸞契闊窮。鷗鷺有情吟渚月。松篁無主咽秋風。幽明更有沈冤處。玉雪孤兒未解蒙。</text>
<title>挽權舍人叔節</title>,<text>間氣應非偶。明庭早見揚。風流傾玉筍。操履薄氷霜。志在君爲舜。心慚世不唐。何言天奪速。泉壤遽沈璜。</text>
<title>會奠洪寓菴墓。次棐仲韻。寓菴諱彦忠。公外祖察訪洪公之外舅也。</title>,<text>宰樹連雲問幾年。此來參奠屬禁煙。一筵子姪聯成序。三獻杯觴各致虔。古里風煙餘老木。新春景象媚湖天。餕餘仍爲諸公祝。此事期將永世傳。附元韻香火寥寥已十年。松楸蕭瑟鎖寒煙。孱孫會處同懷痛。薄具陳時敢告虔。好事仍成聯被話。佳辰又屬落梅天。願言自此申前約。追遠遺風要久傳。</text>
<title>化寧沙谷。次南光德韻。辛亥</title>,<text>强顔嫫母效施顰。園柳鳴禽屬早春。㶚水吟肩從短褐。席門深轍任長貧。百年肝膽惟君在。半世襟期獨我親。却恨冗緣除未盡。臨岐叵耐別懷陳。時公自三山道。冒雪歷訪。故用㶚橋事。</text>
<title>龍仁漾碧亭。次荷渠韻。荷渠。愚伏初年軒號。</title>,<text>過盡長亭與短亭。豈緣塵事未曾冥。天雲自有徘徊妙。山外山中莫異聽。附元韻日暮來投漾碧亭。滿庭松檜雨冥冥。分明一樣琮琤水。不及山中獨夜聽。</text>
<title>又次呈主倅尹先生</title>,<text>匯爲寒鏡築爲亭。獨倚風欞萬念冥。入夜月明添一味。泠泠恨未對君聽。</text>
<title>沔川伴月樓。對友人。</title>,<text>海外多年別。樽前此日情。自憐頭盡白。還喜眼俱靑。複複蕉難展。醺醺酒易醒。團欒仍不寐。凉月照東榮。</text>
<title>過懷仁 忠淸都事時</title>,<text>偶投山水窟。十室是懷仁。當午窓生日。斜陽路絶人。馬跳知嶺峻。魚細覺川貧。晩飯東軒下。禽聲慰遠賓。</text>
<title>盈德淸心樓。次藥峯先生壁上韻。</title>,<text>奎璧沈黃壤。餘霞一片明。山川還動色。牙頰自生淸。昔是風流地。今成感慨情。江西無老眼。雋永付誰評。</text>
<title>孔巖。謝地主來會。</title>,<text>地擅三淸勝。天容二老探。衣沾丹峽露。影落白龍潭。自笑煙霞痼。眞如貨利貪。歸來須及早。莫待鬢鬖鬖。</text>
<title>孔巖。次▣汝仁。</title>,<text>衣上千峯雨。筇邊萬仞巖。畫屛新讓巧。仙掌逈摏巉。噴雪蛟蟠瓮。依广鶴着龕。夕陽增悄愴。不可久停驂。</text>
<title>挽金而晦 光燁</title>,<text>契以鄕隣密。心因道義親。升沈雖異路。肝肺本無磷。晩計存商舍。幽期指洛濱。子今先厭世。衰朽我誰因。</text>
<title>次金東籬而靜 允安 看字韻 癸丑○時公與金公遊雲門</title>,<text>勝水佳山次第看。錦粧巖壑玉涵灣。詞高郢調難成和。天爲詩豪剰借閒。已喜玆遊同酩酊。豈嫌於世異醎酸。臨分更與歌兒說。莫唱驪駒興易闌。</text>
<title>雲門。書贈孫景徵 起陽 嘲後至。</title>,<text>落葉埋山徑。閒雲鎖洞門。山靈分付意。應欲截來轅。</text>
<title>遊雲門馬上口占 五首</title>,<text>水水琉璃鏡。山山錦繡文。雲門在何處。無處不雲門。又暮上巴岑嶺。遙看曠野長。山城荒有竹。野水斷無梁。衰柳垂橫浦。驚鳬起晩塘。主人應候我。花下穩繩床。又將軍寂寞臥秋山。過客停驂淚自澘。置酒高堂歌舞閙。泊船孤島草花斑。勳參帶礪圖麟閣。劍靖風塵聳虎班。昨日醉經湖上宅。黃花空暎舊欄干。黃菊丹楓駐馬看。夕陽人在小溪灣。莫嫌世故驅人急。猶幸天公借我閒。千首詩篇驚鬼膽。一聲歌鼓洗儒酸。顚狂亦是英豪事。欹帽歸來興未闌。朝日淸霜爲解圍。滿庭金靨照柴扉。東籬物色應如許。身滯江南夢獨歸。</text>
<title>對酒憶雲門</title>,<text>紅楓黃菊正紛紛。三日留連酒一樽。明月小軒秋寂寂。夢魂無夜不雲門。</text>
<title>題三足堂 甲寅</title>,<text>高人曾此卜深幽。屋上靑山屋下流。世俗豈知知足意。投簪非是傲公侯。</text>
<title>三足堂。次李叔平韻。二首</title>,<text>山川夙孕精英氣。宇宙長吹肅爽風。君子處窮宜見節。丈夫名世不論功。三間小閣依蒼壁。一點浮雲過碧空。誰瀉㙜前千斛水。爲澆今日磊嵬胸。碧梧零落鳳高飛。寂寞空庭不掩扉。慕德郞今侯獨有。知音從古世稱稀。巖花雨足紅全洗。汀草春深綠滿圍。物色可憐如昨日。儀刑無路更摳衣。</text>
<title>三足堂 二首</title>,<text>三足高風繼者無。如知一足亦吾徒。可憐名利沈朝市。消了江山屬武夫。已熟東倉路。頻登三足堂。長松橫雪壑。獨鳥翥雲岡。爽氣隨秋露。高㙜帶夕陽。平生趙太守。微爾日凄凉。</text>
<title>逍遙堂。次李叔平韻。</title>,<text>亭下澄江玉一圍。㙜南茅棟掩松扉。淵明亦不支離甚。荒徑柴桑未賦歸。</text>
<title>題仙巖</title>,<text>使君爲郡五年來。三足逍遙七往來。竹下石田歸有日。夢魂應向此中來。</text>
<title>玄圃客館。次李相國五峯壁上韻。</title>,<text>雪萼玲瓏照眼新。向來詩興幾挑人。可憐衰朽鰲山守。度盡三春不見春。伊西館舍。素無梅樹。他卉亦不植。故末句云。</text>
<title>和贈孫上舍希魯 處約</title>,<text>昨見蘇門作。如聞擲地聲。留連三日話。不盡四年情。病守風流薄。詩豪氣味淸。逢場終酩酊。秋日任西傾。</text>
<title>題朴壽春草堂</title>,<text>幽居不受世緣侵。松下荊扉護竹林。更待夜央池印月。滿襟淸趣覺偏深。</text>
<title>次五梅亭韻 二首</title>,<text>幾處園林天下名。君家獨有五梅兄。此間來往吾曾熟。特地行尋分㝡生。凈砌雪濃傾臘酒。晴窓露滴點羲經。眞人與世相忘久。秖恐風傳十里馨。一之猶足五爲名。何獨於花愛此兄。跫斷月庭疏影亂。露收風榻暗香生。淵明宅裏虛三徑。博士床頭枉五經。何似歲寒同卜築。一生眞趣飽芳馨。</text>
<title>成方伯則行 晉善 餞席。次留別韻。三首○丙辰</title>,<text>宣化周南六十城。幾回原隰任行行。秖緣聖渥終難報。身外浮榮一羽輕。秦京迢遞隔重城。奉送襜帷幾日行。虐雪釀寒風色勁。萬金行李莫言輕。六載支離滯一城。我行何意後君行。眼中蓬鬢同衰暮。此別人間未可輕。時公守淸道</text>
<title>挽宋學懋 遠器</title>,<text>侯門終不曳長裾。舊業還尋萬卷書。夫子自能齊得喪。皇天何遽報乘除。逍遙杖屨空梅墅。寂寞儀刑返柳車。舊要伊西餘病守。他時忍復過門閭。</text>
<title>次漢老留題樂益亭韻</title>,<text>路入巴岑事事幽。沿溪小閣暎淸流。年饑却感隣翁饋。亭曠無妨過客遊。五柳自添三徑趣。一官何待六年休。臨分更與梅兄約。歲暮寒盟指白頭。</text>
<title>題河濱浮江亭</title>,<text>二十年前曾此遊。主人珍重挽行輈。當時舊面蒼松在。三繞階邊惹遠愁。</text>
<title>孔巖道中 二首</title>,<text>靑壁丹崖絶世塵。誰施斤斧洩元眞。猶疑薜荔高人在。更向山阿問負薪。鶴去雲空不見人。山明水綠是精神。春來滿洞桃花發。擬逐漁郞再問津。</text>
<title>挽金參判 玏</title>,<text>儒林楷範國蓍龜。餘事文章出等夷。道直不妨三見黜。憂深無奈五成噫。寬閒勝致兼龜鶴。灑落襟懷托酒詩。歲在龍蛇傷往事。沈冤不但爲吾私。</text>
<title>挽琴堤川 應壎</title>,<text>倜儻襟懷豈弟資。早從溪上服鑢錘。家傳孝友鄕邦敬。邑遍仁恩父老思。耕鑿一丘安晚節。儀刑千載有餘師。傍人莫恨螽斯少。䌓慶他年足一夔。</text>
<title>竹巖亭呼韻 丁巳</title>,<text>扁舟晩艤竹巖亭。夾岸晴沙刮眼明。況有良朋聯袂至。何妨款款話深情。</text>
<title>次孫幾道慕堂韻</title>,<text>不見同人意惄如。强回歸旆問幽居。一堂揭號終身慕。孝友全天賀有初。</text>
<title>贈睦湯卿 大欽○二首</title>,<text>一別瓊標歲月深。忽看霜雪點朝簪。良緣非賴高天畀。佳客誰敎遠地臨。大嶺衝飈含朔氣。嚴程殘角訴離心。仍思石友 蒼石 燕關路。錦槖應饒對月吟。關山矗矗海雲深。佳會何時更盍簪。芝札忽驚中夜至。柴門仍憶上賓臨。迢迢遠地迷孤夢。耿耿寒燈照兩心。路入衡陽應有雁。莫辭頻寄短長吟。</text>
<title>哭李相國白沙 戊午○自註。車南致鰲城答書。且傳訃音。痛哭而書。</title>,<text>書與訃音同日至。開緘不覺淚翻河。重拜九原應有日。分崩其奈我邦何。</text>
<title>挽徐樂齋行甫 思遠</title>,<text>平生山仰樂齋兄。高古風標瘦鶴形。巷裏一瓢安苦淡。日中三省勉誠明。槎通泗汭迷津豁。琴接溪徽荷蕢驚。豈謂斯文天不憗。遽看奎璧閟佳城。</text>
<title>挽尹慶尹 貽永</title>,<text>吾榜當年得雋髦。驚看風采動淸朝。英猷協贊千年運。善政讙騰百里謠。颿過洛東曾遽別。鶴歸蓬島逈難招。孀慈失養兒無怙。泉壤應知恨未消。</text>
<title>安東客舍。與鄭新寧 樟，曺安奇 洽 同酌呼韻。三首。</title>,<text>樽前握手算歸程。可耐佳人唱渭城。明日分擕各南北。到頭須記此時情。三載勞勞困驛程。幾回回首憶秦城。爲官只爲偏親養。烏鳥難堪反哺情。自憐於學欠工程。防意何曾似守城。今日天涯別强輔。冥行岐路若爲情。</text>
<title>追次鄕舍壁上韻 二首</title>,<text>楣上留遺句。詞鋒邁馬曹。可憐埋玉樹。不見舊詩豪。天上遊仙遠。人間妙譽高。病中餘白髮。尙負過東皐。又故人姜德叟。襟韻是吾曹。把酒談鋒逸。臨文筆勢豪。于時膝不下。忤世志還高。何處埋詞伯。空餘江月皐。</text>
<title>挽呂陜川聖遇 大老</title>,<text>故舊仍婚媾。知公莫我親。臨民春有脚。持己玉無塵。閣上期聞鳳。人間忽泣麟。九原長慟處。定省曠昏晨。</text>
<title>寒岡先生挽詞 三首○庚申</title>,<text>關閩嫡緖潁箕風。名世當年道又東。砥柱頹波倫紀立。蓍龜濁世士民從。惠咸一域身無位。學啓群蒙敎有宗。痛哭斯文天不憗。樑摧今日怨何窮。何曾畎畝蹔忘君。身退猶思志願伸。兩表刳肝忠貫日。一書編禮世興仁。豈知運氣摧倻角。終使絃歌輟泗濱。痛恨無人承法器。茫茫厚夜幾時晨。投拜門墻在弱冠。錫余名字奬愚頑。訓銘肝肺心猶炳。身沒塵埃鬢已斑。尙冀迷途資擿埴。豈知凶訃報摧山。世間何處承淸範。雲外崇岡萬仞寒。</text>
<title>白雲亭。次鶴峯先生韻。</title>,<text>亭亭江上㙜。老甲干雲長。不見初種人。攀枝心養養。</text>
<title>挽李察訪士廓 弘道○二首○辛酉</title>,<text>眞安名譜寓菴枝。皎皎氷肝涅不緇。較藝試圍從見屈。薦名郵籍任居卑。人情共惜馮生老。天道還無鄧氏兒。化界卽今成大臥。世間憂喜不嬰思。先吾一歲卽肩隨。王母堂前共戲嬉。異姓天倫敦友愛。暮年人事易參差。黃冠野服兄三畝。白首風塵弟一麾。病裏却驚凶訃至。爲題薤露坐沾衣。</text>
<title>挽盧校理弘仲 景任○二首</title>,<text>烏山洛水孕才良。早擢嵬科遂立揚。正色三朝供獻替。推恩諸邑保流亡。幽居爲卜林泉勝。怪說翻騰土木祥。奉缺晨昏脩夜閉。萱闈鶴髮有誰將。風塵傾蓋托襟期。偏愛氷肝不受緇。地夐縱違時月見。情深每切樹雲思。衰遲我合江湖散。晉接君宜禁闥隨。豈意晨星今落落。窮途遽哭哲人萎。</text>
<title>挽韓上舍仲瑩 璡</title>,<text>晩拋書劍學耕莘。幽趣偏深寂寞濱。砌竹巖花侵盞斝。山翁溪叟薦毛鱗。鄕筵累糾頽綱整。里社旋陶薄俗淳。痛哭卽今天奪遽。參尋其奈巷無人。</text>
<title>挽金驪州道源 涌</title>,<text>出口何曾錯一端。律身嚴密與人寬。當官益勵氷霜操。遇遯惟堅鐵石肝。止酒中年尤寡過。投簪晩景亦多閒。豈言天道終冥寞。旋遣衰翁發蕙嘆。</text>
<title>挽李正 時立</title>,<text>憶曾京洛蓋初傾。相識雖新有舊情。古貌古心徇古道。浮榮浮世任浮萍。一宵棠館承淸眄。十載巖雲阻耦耕。豈意巫陽傳詔遽。旋令老子悼晨星。</text>
<title>挽柳姪 喦</title>,<text>淸淳風骨逈超倫。宅相年來慶有人。痛矣與才還嗇壽。沈冤無路問蒼旻。</text>
<title>挽張上舍茂甫</title>,<text>憶昨重逢地。河堤日載陽。眼靑吾已朽。頭白子差强。不盡連門款。翻成解佩傷。樹雲空費想。萍水杳無方。尙賴平安信。猶期汗漫鄕。何知身遘癘。遽報室連喪。綠綺絃俱斷。靑氊業並亡。尤憐年少女。何怙孑諸郞。福善天難必。讎仁理莫詳。凡民猶慘目。矧我㝡傾腸。相紼妨身疾。呈芻替子行。惟應冥道會。百世共徜徉。</text>
<title>挽金大丘而靜</title>,<text>千頃汪汪不見涯。幾年藜榻守書帷。壯心晩境淹黃綬。雋望當時邁白眉。一別無因看海鶴。九原何處掩瓊芝。從今宇內知音少。吟斷平生白雪詞。</text>
<title>挽崔正言時應 挺豪</title>,<text>夙稟慈良性。能敦孝友忱。譽騰蓮桂籍。政得吏民心。世不容何病。人無間可欽。老夫還後死。和淚寫哀音。</text>
<title>壬戌七月旣望。泛舟洛東江。同遊凡二十五人。以赤壁賦從頭分韻。次第占之。得戌字。公與李希聖，李月澗㙉，李蒼石埈，康南溪應哲，金寭金知復，金廷獻，金廷堅，柳修巖袗，趙又新，李大圭，韓克禮，金墍，李元圭，李文圭，李身圭，禹處恭，丘山立，孫胤業，全沙西湜，全克恒，全克恬，趙光靈同遊。</title>,<text>元豐歲壬戌。七月十六日。蘇仙泛赤壁。勝事難更軼。我輩物外人。風流皆第一。天啓後壬戌。佳會任眞率。相擕至書院。手中橫健筆。江雨屬乍收。峽雲黝如漆。夜色正沈沈。索然懽意失。少焉月華漏。放舟凌蕩潏。蠲酲膾銀縷。朗詠和觱篥。絶勝蚕頭會。掩篷眠促膝。浮生能幾何。鬱鬱老蓬蓽。坡翁泛舟秋。其年四十七。天地寄蜉蝣。人生哀遽疾。況我六十八。長生寧有術。奈何逐名利。役役靡終畢。壯遊天幸借。舊事今可述。翌日泝龍淵。淸幽探更悉。悠哉赤壁遊。比之誰甲乙。欲借畫圖傳。安得王摩詰。臨分問後期。十月望日吉。</text>
<title>挽鶴峯先生夫人</title>,<text>恭惟世澤太師傅。擇配宜歸間世賢。牖下蘋蘩供俎豆。庭前蘭玉列曾玄。方看愛日調三釜。誰料乘雲上九天。剪髻高風曾飽識。如今忍憶忝賓筵。</text>
<title>挽康知事明之 復誠</title>,<text>曾見東坡出守徐。朱幡頻到少游廬。聲名穌老陶甄後。氣節舟川樹立餘。伯叔淸風人共仰。龔黃政績史堪書。玆當遠日違臨壙。衰境空敎涕滿裾。</text>
<title>挽朴參判叔彬</title>,<text>間氣鍾南服。聲華世莫肩。揚廷忠獨炳。屈棘惠還專。晩景辭騰踏。窮廬守靜便。歿寧存亦順。應不愧人天。</text>
<title>挽康僉知君擇</title>,<text>野性由來異俗觀。幽居不與外人干。明農剩占田園樂。敦信惟尋里社懽。晩擧賢兒綿世業。老膺殊秩賁冥班。轉頭人事成寥落。可耐松陰掩舊壇。</text>
<title>挽姜晉昌 絪 夫人 時姜來莅尙州</title>,<text>載駕來時路。魚軒變素帷。攀號傾百里。寂寞掩重闈。有女纔分語。無人可奉慈。還知泉壤恨。不但鳳孤飛。</text>
<title>挽文景休</title>,<text>景休於我一年後。呼弟呼兄情自親。每恨衰遲難會合。各緣憂患足悲辛。一園樹竹春依舊。百世風流事變新。遙向東雲一長慟。老夫能復幾何辰。</text>
<title>挽金上舍應韶</title>,<text>傷哉金應韶。一去無回日。爲人好讀書。坐榻任穿膝。成名但司馬。博學少儔匹。龍蛇際弘亂。將母播盡室。瑣尾屢絶粮。菽水懽意溢。蓬轉泊芝鄕。處仁心所悅。文會日孜孜。講劘常不輟。群蒙賴開惑。傑士興也勃。余時忝隨肩。心契許膠漆。慈良性所鍾。信義窮不失。人事有離合。愛慕長似渴。何言時月暌。遽隔泉壤別。有子停鸞鵠。得壽逾七袠。生順沒吾寧。幽明兩無缺。末學失依歸。倀倀迷所質。老夫悼晨星。踽踽腸內熱。和淚寫哀詞。遙挽佳城紼。</text>
<title>挽成判書士涵 泳○二首○癸亥</title>,<text>榮辱何嘗枉一身。胸襟皎皎玉無磷。世間多少崇班子。說道淸修有幾人。海鄕南望路漫漫。魂逐歸雲幾往還。今日却成攀櫬別。此生無復接容顔。</text>
<title>次沈子順留別韻</title>,<text>同是天涯憶故園。一樽相屬兩銷魂。香傳小樹梅經臘。影轉虛簷月暎村。聚散無期眞可惜。升沈有數不須論。惟將共保桑楡境。時托雙魚寄好言。</text>
<title>送全凈遠 湜 赴京 乙丑</title>,<text>冒衝鯨浪逾千里。專對皇庭秉一心。遙贐謾言君可恕。昭昭頭上日星臨。</text>
<title>挽曹承旨汝益 友仁</title>,<text>質稟氷霜操。才兼錦繡腸。譽騰蓮桂籍。忠炳搢紳行。短律敷深悃。長歌替痛傷。幽都昇瑞旭。羑里脫誣殃。晉接紆宸眷。承宣補袞裳。淸班辭二竪。委巷滯三霜。未慰蒼生望。先驚玉樹僵。老夫妨執紼。遙涕寄哀章。</text>
<title>挽李姪師規</title>,<text>嗟余七十翁。可忍題爾誄。爾生何不辰。險釁非一二。弱齡失所怙。且鮮兄弟矣。辛勤卅餘載。獨自奉天只。友瑟忽中斷。改絃纔閱禩。天何不悔禍。爾又疾不起。鶴髮委高堂。晨昏更誰恃。隻鸞與孤鳳。孑孑俱無倚。有生孰無死。沈冤誰汝似。應知泉下目。不瞑長掩淚。顧余抱衰病。坐闕匍匐義。幽明不盡痛。氣塞書只此。</text>
<title>奉別申汝涉 楫 赴關東蓮幕 丙寅</title>,<text>久抱同朝款。窮途忝後行。閒忙今異路。離合古難常。鶴骨筇邊白。鯨波眼底蒼。應知遊覽處。一念到黔鄕。</text>
<title>挽徐察訪希祚 二首○丁卯</title>,<text>佇聽君消息。書來是訃音。顔回何命短。伯道且冤深。冷榻啼行雁。空閨斷友琴。幽明俱有憾。天理邈難諶。又孺子稱三秀。才良㝡白眉。攀龍趨北闕。管馬向南陲。遽致沈綿痛。翻爲解遞歸。何言命云短。一疾竟難醫。</text>
<title>挽李興海 宜活</title>,<text>晩忝忘年契。欽君挺禮門。慈良春茁物。簡潔玉含溫。擢第光生戶。分符頌溢村。孤忠思替否。輿望屬亨屯。豈意同朝款。翻成隔世冤。遙知環海境。思惠哭聲呑。</text>
<title>奉別冬至使書狀官申佐郞 悅道 赴京 戊辰</title>,<text>何處祥雲是帝州。風帆遙向海西頭。玉淸路遠聞笙鶴。銀漢槎危犯斗牛。絶域奇珍歸貢禹。大邦文物屬觀周。龍墀賀罷瞻佳氣。萬歲山高紫翠浮。</text>
<title>送別副使閔參判赴京</title>,<text>河水千年頌一淸。喜聞中國聖人生。萬邦筐篚呼嵩處。五彩祥雲繞玉京。</text>
<title>贈別 逸題</title>,<text>迢遞秦京路幾千。白頭離緖屬殘年。征鴻盡逐飛驂去。從此音書問莫緣。</text>
<title>挽鄭愚伏 經世○癸酉</title>,<text>擢第揚庭自妙齡。一時輿望屬治平。憂深末路供忠直。寵溢崇班荷聖明。稀壽到今旋厭世。英魂從此遽藏塋。忍看虛榻啼孤鳳。題了哀詞痛失聲。</text>
<title>挽權敎官</title>,<text>人生一世間。脩短共乘化。不有芳醜分。疇能審取舍。權氏挺三秀。子是司諫亞。難弟亦難兄。邈焉儔侶寡。孝友順彝秉。慈良全性冶。心靜絶外慕。意適甘在野。屢空豈不苦。除官却辭謝。敎不得名言。忮求心能怕。專城享忠養。百里連五馬。光動里閭榮。敬深鄕黨坐。康寧且壽考。好德心愈下。何言屬晩境。遽失塤箎和。</text>
<title>挽李蒼石 埈○二首</title>,<text>擢第揚庭荷聖恩。忘身夙夜盡忠勤。更膺麟鳳振振慶。福履欽君裕後昆。同鄕同契忝姻親。討款平生喜有因。何意到今先厭世。衰蹤孑孑憫無隣。</text>
<title>挽康察訪明甫 應哲</title>,<text>夙忝忘年契。欽君稟質純。慈良春茁物。簡潔玉含溫。懇懇承先訓。振振裕後昆。何言旋厭世。脩夜遽藏魂。</text>
<title>次鶴峯先生韻。贈別白文瑞。</title>,<text>思君常恨海山賖。邂逅高亭意若何。靑眼却成萍水散。持盃不覺淚先斜。灸雞千里不嫌賖。弟子衷情到此何。一上巖㙜兩惆悵。藥峯東望片雲斜。</text>
<title>挽白上舍文瑞</title>,<text>妙齡東海擅高名。鵬翮曾期九萬程。潦倒暮年人事變。升沈無路問君平。</text>
<title>數柱賦</title>,<text>曰余一心難禦。十年求學。靜思存養。動必窮格。湯盤省垢。周几警失。懼主翁或忽於照管。紛觸物而致察。屬長廊之閒坐。瞻列柱之森立。默然澄心。數之以意。若十若百。其一其二。灼乎無疑。了若可記。俄諦審之至再。忽參差而不一。眩心目而莫定。思愈煩而愈錯。費聲言於代手。驗與初而相合。何彼柱只有此數。計前後之有異。是由誤用其心官。悟把捉之爲累。念方寸之虛明。實主宰乎萬物。任自然之知覺。信妙用之叵測。胡著意於執持。反交物而自惑。旣應事之無主。宜致差於有接。錯雖微於毫氂。謬千里之可畏。豈一柱之是恤。恐萬善之終壞。玆所謂失小而害大。故吾之所以自飭。然不存乎靜時。亦難酬於臨事。斯助長與坐忘。病無異於彼此。是以操存舍亡。夫子有語。勿忘勿正。孟子垂戒。吾將佩服格言。顧諟明命。貫動靜於一敬。合內外而交正。戒懼乎不覩不聞。省察乎所之所發。未接於物。澹虛明而靜直。事至斯應。井有倫而中節。數柱之失。庶或免於他日。因銘以自警曰。心兮本虛。應物無跡。操之有要。敬爲之則。勿貳以二。勿參以三。惟心惟一。萬變是監。</text>
<title>挽詞[鄭蘊]</title>,<text>公亦商山才府一。剛腸貞操世無知。官卑自有歸譏地。天定終符錫福期。潤博年高猶勁悍。希元孫衆儘英奇。邇來儒老連乘化。衰蕙如何不歎芝。</text>
<title>挽詞[李㙉]</title>,<text>鶴老門庭早得師。天人理欲辨毫氂。剛方制事規繩正。忠厚存心福履綏。前輩凋零今已盡。後生蒙陋更何依。自憐衰病違臨穴。哭望龍山涕泗垂。</text>
<title>挽詞[全湜]</title>,<text>享盡人間福。居然地上仙。官高寧滿德。運去豈諶天。漢士云亡歎。周詩不憖篇。誰非後死者。老淚獨如泉。齒德兼高爵。鄕邦仰達尊。斯文今日喪。吾黨幾人存。有淚時沾臆。無歌可倚門。龍鍾天豈憖。朝夕會泉原。</text>
<title>挽詞[曹挺融]</title>,<text>商山奇秀洛江淸。淑氣扶輿稟最精。削玉高文推哲匠。凝霜英論聳營情。惟尙古人敦實行。不知今世重虛名。人中豈乏孫陽眼。櫪下誰憐逸景鳴。明時知足辭金闕。帝座徵賢返玉京。生逸死安奚所憾。佩仁行義以爲榮。文星永閟泉臺裏。凶聞遙傳海驛程。小子零丁依杖屨。法門規範覩分明。哀窮最軫飢寒甚。戀德那堪感愧幷。官繫末由參執紼。一抔新隴是誰塋。</text>
<title>挽詞[朴檜茂]</title>,<text>憶從鵷鷺忝追隨。幷轡江都扈聖時。人事百年如過鳥。林泉十載老蓍龜。驚聞南極星光晦。咸惜商顔哲士萎。布帛之文菽粟味。世間爭頌口成碑。</text>
<title>挽詞[崔晛]</title>,<text>寄世苦無悰。但有親朋思。親朋日以稀。心緖日以悲。有朋孰匪親。親仁誠可恞。髫年負笈日。與公同事師。春川同詠歸。秋寺同吾伊。中逢亂離辰。飄泊同寒飢。晩復入脩門。瞿塘同險夷。夷險心不渝。百年同爲期。白首退休同。江鄕可棲遲。公茹商嶺芝。登陟如奔騅。我是蒲柳姿。望秋先離披。豈無訪載舟。其如二豎欺。詩筒雖不繼。念念長在斯。商山四老會。已矣成夢戲。愚翁與蒼石。公永相從隨。地下若有問。人間眞險巇。</text>
<title>挽詞[門人金俊民]</title>,<text>南嶽重摧數載間。先生今又棄塵寰。皇天不憖文其喪。吾黨何依涕自潸。精爽定知爲列宿。典刑猶喜有高山。他時左海名臣傳。敍事誰人是馬班。</text>
<title>挽詞[高仁繼]</title>,<text>一生才望敻超儕。時命如何苦不齊。霜鶚會從霄漢擧。祥鸞旋向棘林棲。江湖有約行藏決。歲月無情宰樹迷。病未知時歸未訣。哀辭那忍挽毫題。</text>
<title>挽詞[金榮祖]</title>,<text>才大成還晩。名高命不謀。潘生拙官序。陶令勇歸休。八袠光陰疾。三城惠澤流。靑山一抔土。何處掛吳鉤。</text>
<title>挽詞[金應祖]</title>,<text>藹鬱聲華伯仲間。虯光炯炯豹藏斑。向來才望眞翹楚。老去功名只散班。善慶佇看延苗裔。義風咸服恤孤鰥。南星晦彩餘芳遠。白首吟詩獨一潸。</text>
<title>挽詞[康喬年]</title>,<text>矢行金勁振鄕綱。論議堂堂孰敢當。直節似難容曲物。春陽還却勝秋霜。公疾惡如仇。而至於待人接物之際。委曲周詳。非常情所及。先輩之所嘗稱敬者。故云。 耄年正驗修仁報。士服何稱命德章。萬丈龍門堆白雪。嗟公壯氣此中藏。</text>
<title>挽詞[黃時幹]</title>,<text>聯璧家聲煥。鏗金句律新。剛腸偏疾惡。雅度必親仁。簪筆才猶合。烹鮮志未伸。昇沈知有數。終始不尤人。忝契交遊密。通家分益親。衰痾違執紼。應駐臣卿輴。</text>
<title>挽詞[李楘]</title>,<text>七十諸孫八袠年。人間福德一何偏。傳家忠孝遺風在。釋紱田園晩計專。有志經綸沈下位。無心窮達任皇天。那堪此日聞哀訃。南望新阡涕似泉。</text>
<title>挽詞[呂姬弼]</title>,<text>商顔秀氣毓精神。洛士咸稱嶺有人。早歲文聲金擲地。一生襟韻玉無塵。位何副德纔三品。壽可徵仁浹八旬。先執卽今零落盡。後生懷舊淚沾巾。</text>
<title>挽詞[鄭榮邦]</title>,<text>昭代簪纓族。東韓禮法家。驊騮方展足。世道劇頹波。紫陌收歸興。靑門學種瓜。精神今不泯。商嶺鬱嵯峨。</text>
<title>挽詞[申楫]</title>,<text>我聞古之人。積善必有慶。又聞仁者壽。此理著甲令。公能享諸福。所以考終命。有壽南極星。有官太常正。有蘭茁其芽。鸞鵠於斯盛。不知致此由。行何德與政。恭惟冠冕係。豐壤大家姓。標格認雪梅。胸襟看水鏡。詩書富經術。所學皆孔孟。一擧北溟翮。三起南民詠。衆慕良史名。吾欽君子行。藏修遠濁世。不容亦何病。淸議士林式。高風鄕黨敬。十年任釣築。千載遭神聖。行看周老興。聊擬漢庭諍。孰意淸獻賢。久滯蒲輪聘。樂彼花木園。永遂麋鹿性。辭尊不苟居。恬退恥奔競。恒産救飢寒。直舌威豪橫。厚施陰德存。剛腸高義倂。曾從趨鯉庭。獲陪揮麈柄。豈有後生畏。幸免仁人逬。同聲山響應。胥悅魚川泳。困蒙幾警發。良藥多假倩。雖欠省起居。亦喜時溫凊。那知潁川荀。遽失香山鄭。天陰日色薄。歲寒風氣勁。浮世喜下石。有誰哀落穽。緬懷前輩修。泉臺路幽敻。公歸何所憾。百福爭來倂。此生誰適從。承誨知難更。掩淚送哀誄。南阡西日映。</text>
<title>挽詞[鄭榮後]</title>,<text>五福今誰享。三尊古絶倫。而公能綽綽。於藝又彬彬。妙齒呑文石。長途轉法輪。虞郊來彩翮。羲野出祥麟。靑海揚風采。明庭貢席珍。儀閒凝袞冕。色正動簪紳。野鹿呦呦士。場駒皎皎賓。雲浮時世變。天道否亨因。聖主飛龍日。孤忠牝馬辰。松筠節益礪。薑桂性彌辛。汲直雖忱血。馮唐奈鬢銀。翻思籬菊暮。歸趁澗蓴春。潦藻于湘釜。商芝可谷神。人間遐鶴算。象外等仙眞。聖夢年非已。賢嗟月在申。靈龜今已喪。聾俗孰還淳。猥以涼涼迹。叨爲瑣瑣姻。膠絃雖或密。誠腆愧如醇。海鶴成長別。杯蛇苦掣身。生芻躬未奠。情義負朱陳。</text>
