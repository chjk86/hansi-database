<title>四月二十日。以避亂行。闔家入內山。旋往蘆洞。住數月。秋初。又移龍華。因向俗離。暫爲停泊之計。時金沙潭任父丈 弘敏 及昌遠 弘微。已先到矣。以一律奉探。</title>,<text>烽火秋連夏。兇鋒陷幾城。行藏悲杜甫。忠勇憶眞卿。南紀黃塵暗。西關白日明。王師聞未遠。拭目望昇平。</text>
<title>次金而善 慶遠 韻</title>,<text>一病淪南土。孤忱繫北辰。憑危萬里眼。滯雨九秋身。強制新亭淚。愁瞻故國塵。有懷空耿耿。深愧請纓人。</text>
<title>孤寂臺。書示族叔佩卿氏李生暻。</title>,<text>孤寂臺前話。三人偶與同。霜酣萬木瘦。雲盡四山空。北望宸居迥。南來客路竆。男兒一劒在。長嘯倚秋風。</text>
<title>如意窟山菊數叢。冒霜開感而賦之。</title>,<text>臨風三嗅馨香泣。方驗詩人苦意工。今日看花秋又暮。不堪身在亂離中。</text>
<title>秋初。與金沙潭。同聚義旅。九月。因募糧往湖界。申同年子受 景禧 宰高山。亂後始相遇。不覺悲喜。有僧煕默。亦聚徒數百。將西赴。子受與之同事。縣境亦被兵。而邑居幸免。臨行。默也求詩。走草以塞其願。</title>,<text>汀樹經霜葉盡飛。天涯病客怯寒威。一年西塞無消息。何處鑾輿賦式微。我愛雲山釋。提師赴日邊。天時吁瘼矣。世事卻茫然。鼔角連平楚。旌旗動遠川。懸知奏凱處。勳業上凌煙。</text>
<title>金金井丈士元。自湖右來訪山中。題扇面。</title>,<text>去住三杯足。干戈萬事違。西風數行淚。斜日共沾衣。</text>
<title>高山館。贈鄭秀才 晦。</title>,<text>邂逅高山館。同懷去國愁。羈危今若是。斜日又登樓。辱訪猶多感。霜毫况見遺。書懷知有地。他日報相思。</text>
<title>次沙潭絶句韻</title>,<text>杜老行藏鬢已華。愁聞驕虜渡黃河。天西忽報王師近。專閫名高馬伏波。附元韻我王誠懇動中華。百萬貔貅夜渡河。應令賊醜須臾死。東海從今不起波。</text>
<title>募兵後。以行朝阻隔。一未直達。始具疏。令士人黃迪。書吏鄭鶠陪進。孤臣負國。未效一死。送君千里。苦意可想。兩人冒賊鋒。遠赴爲贈兩律。</title>,<text>幸覩昇平日。何言際亂離。天心元助順。人事奈違機。帳殿風霜緊。行宮歲月移。孤臣數行淚。寄與遠人歸。緘章遙拜極。惜別更傳杯。鯨海春初動。龍灣鴈亦廻。楚天氛欲豁。秦塞路將開。報道王師近。應迎聖駕來。</text>
<title>前年上元。在商山。趙汝式 憲，金子善 吉遠。往會喚惺齋。余以病不果赴。偶得一律。寄子善曰。病裏經佳節。崇朝費苦吟。梅牕猶雪色。柳塢已春心。月到今宵勝。愁從昨日深。治聾一樽酒。思與故人。斟于時。諸人皆屬和。歲月荏苒。行及一朞。喚惺重峯。不幸已久。吾與子善。尙在世。聞子善在觀音寺。步前韻以寄。</title>,<text>感舊仍成老。傷時強作吟。存亡雖異路。江渭幸同心。曉雪朝猶在。春寒夜更深。治聾一樽酒。長憶去年斟。</text>
<title>二十三日夜。聞大山病亡。悼而有作。</title>,<text>尾瑣已經年。憐渠今至斯。茫如失左右。咄咄將何爲。憶在喪亂初。吾生難自期。甘心委溝壑。觸處遭顚危。渠能在我傍。朝夕何曾離。崎嶇走間道。性命得扶持。冒入賊藪中。資糧爲致之。渾家賴以存。十口兼濟飢。屬余募徒日。汝又來相隨。湖關歲暮天。凍雪寒侵肌。無衣實可念。受傷應自玆。旋遭二竪侵。疫鬼因相欺。彌月臥僧房。居然成毁羸。饘粥亦未繼。沉痼嗟難醫。恭聞泰運開。氛霧澄西陲。孤軍行復整。與爾迎王師。萬事未可料。痛汝今長辭。藤束數寸棺。爲爾開荒陂。飄魂何所託。半夜風凄其。汝死實由我。我懷誰能知。沉憂耿獨坐。吐此辛苦詞。</text>
<title>日昨始得飛報。以四絶志喜。寄示張與仲 天賚。</title>,<text>寒盡竆邊暖律廻。天西捷報又飛來。從知昨夜春空雨。洗卻妖氛萬里開。情緖多端未易裁。殘宵燈暗夢頻廻。天時已屬擒胡月。今日奴亡念可哀。子壽風期夙所欽。一年戎幕幸同襟。春山午夜愁如許。細雨靑燈阻討心。滌盡腥塵日月明。天戈西下擣神京。誰知海國重收績。政自吾王事大誠。</text>
<title>次周姬瑞 鳳禎 寄詩</title>,<text>滿地干戈殺氣昏。南州何處訪家村。竺山東望無多地。辜負新年酒一樽。</text>
<title>謹次姜進士丈 霔 惠韻</title>,<text>久識皇靈振塞門。何難一擧濟時屯。西關此夜乾文靜。南極何時海霧褰。聖主誠深昭日月。天王度大廓乾坤。神戈席捲知非遠。奠卻吾東有數存。飛報南來慰遠人。野梅汀柳亦知春。從知擧國方回泰。敢道全家久食貧。夏室卽今勳再集。周邦從古命維新。餘生會見重煕日。尾瑣間關不復陳。附元韻聞道將軍出洞門。十千兵馬作雲屯。高鋒耀日陽春慘。戰鼓掀天殺氣褰。寇盜望風爭駾喙。家邦從此整乾坤。定知恢復無多日。深賀南民一息存。久作東西南北人。離家去夏迄今春。竆途處處多逢辱。拙計朝朝幾食貧。匣裏每憐龍劒吼。鏡中空歎鶴髮新。故鄕知己應推恕。孔聖當年亦在陳。</text>
<title>孤峯。具德容別業也。憶在戊子冬。余遭家艱。繼有夢臼之慽。明年春。自商山赴洛。路出湖界。德容亦同來送我。獨立峯頭。悵望移時。人事推遷。六閱寒暑。而具君辭世已久。今因寇亂。領兵來戍。追憶往迹。爲之潸然。遂書所感。</title>,<text>又向屛村整義旅。腐儒無力濟時危。孤峯舊業人何處。對竹看梅只自悲。屈指黃牛歲屢移。共君斜日此分離。重來物色渾依舊。長記峯頭竚立時。</text>
<title>宿杞城。次板上韻。示邊使君益甫。</title>,<text>山城春晩客重廻。驚殺庭花冒雨開。西望漢關氛尙暗。幾時重見捷書來。</text>
<title>益甫。惠以奉老周急之資。作詩以謝。</title>,<text>他鄕流落已經年。奈此親廚屢絶煙。忽得使君珍重惠。黃封白粲爛盈前。</text>
<title>儒城縣。次人韻。書示閔原伯。</title>,<text>滯雨儒城縣。連宵夢日邊。月臨荒戌苦。燈傍小床煎。運復時將泰。風和景自姸。詩成空撫劒。歸路卻茫然。</text>
<title>長城逢郭夢得 說 同宿聯句</title>,<text>行裝僧有髮。棲息鳥無枝。得。 又作江南客。逢君話所思。仲。</text>
<title>海南寓舍。書懷示玄守汝濟 楫。</title>,<text>雙峯高聳插重雲。落日登臨獨斷魂。風自北來潮勢急。始知身到海南村。雲接東溟殺氣高。孤臣無計靜波濤。三年謾作竆途客。千里誰憐跋涉勞。頑雲朝作雨霏霏。旅邸無人晝掩扉。魂夢不知身在客。夜來先向故園飛。棠岳孤城枕海門。角聲搖月夜深聞。暮年關塞多懷抱。今日逢君得細論。</text>
<title>至日有感</title>,<text>數月南來別几筵。長違子職罪通天。卻慚豺獺猶知報。筭了生涯更可憐。天涯霜露歲時遷。東望松楸路幾千。半夜嚴顔猶宿昔。傷心淚灑一燈前。流年忽忽逼生陽。病客南來道路長。弟妺飄零消息斷。幾時風雨共連床。他鄕正値一陽生。杜老應先獲我情。遙夜夢闌姜被薄。又逢佳節憶吾兄。扶病歸來地盡頭。暮年人事儘悠悠。隔牕撩亂三更雪。惹起征夫萬里愁。律應黃鍾斗柄廻。一聲先報地中雷。稺陽長處羣陰熄。佇見明朝泰運開。</text>
<title>次尹景說 光啓 韻 兼示玄汝濟，申忠甫，白善鳴。</title>,<text>高山勤仰止。夢想斗南天。傾蓋情初重。登門意益虔。猥承鐫誨切。不覺道路綿。睽舃知無日。淸齋約共眠。學術今和靖。詩名舊樂天。久知心共許。寧取貌徒虔。寒律嚴秦法。愁懷類楚綿。明宵回馬首。何地寄孤眠。萬事惟安分。孤懷更信天。向人期款曲。行己積誠虔。故國音書絶。他鄕歲月綿。南飛何處鴈。叫斷五更眠。驚心年近臘。極目鴈橫天。關塞悲爲客。松楸廢告虔。亂峯雲潑墨。長路雪飛綿。海國心難著。霜風攪夜眠。竆通元有數。行止摠關天。處世期無悶。持身戒不虔。幼安曾徙海。工部亦留綿。弟妺嗟長隔。何時對榻眠。三年爲客處。萬事任皇天。告急無元振。談經有服虔。風霜欺短鬢。雨雪憶純綿。燭盡宵將半。孤吟坐不眠。</text>
<title>又次</title>,<text>謾有班生劒。元無季子田。傷時增感慨。見客醒煩煎。事業驚衰也。形容奈斬焉。竆途無可仗。撫己秖堪憐。徂年長作客。何日始歸田。短梗迹同泛。孤燈腸共煎。行藏吁命矣。貧賤亦安焉。抖擻平生事。中宵獨自憐。客行驚歲暮。積雪滿中田。酒爲排寒飮。茶因破悶煎。危蹤俱邈矣。末契要同焉。聞有南浮計。思之更可憐。立心師陋巷。行己戒瓜田。久廢蠅頭寫。頻思蟹眠煎。壯懷知己矣。吾道卜終焉。歲晩依東閣。應知太守憐。早拂簪紳累。雲山墾石田。床書資講說。園菜費炰煎。我是悠悠者。公何眷眷焉。竆年湖海別。掩涕一相憐。干戈猶未息。漢塞尙屯田。病眼花難去。危腸火易煎。人知竆濫矣。事覺數存焉。幸遇同心子。飄零莫自憐。</text>
<title>通用兩律韻。送申忠甫 瑞廷 赴耽羅。</title>,<text>瀛海通南極。征帆趁曉天。風波仗忠信。蛟鰐伏誠虔。久客身猶健。長歌路正綿。鄕心無一札。旅枕有孤眠。計拙金垂橐。途竆硯作田。觀濤心可壯。辟瘴藥須煎。歲律行竆矣。明情奈邈焉。贈言慚古義。吾道更堪憐。</text>
<title>花山高一扁。次任卓爾 屹 惠韻。</title>,<text>花山高高幾許。拔雲蒼翠千千年。靈關掩暎神物護。肯敎俗子容攀緣。穹窿磅礴氣勢雄。拄卻萬古東南天。林端灝氣曉更濃。㵎邊瑤草秋應鮮。相思千里雪月明。攜被幾欲巖底眠。離愁無賴病掩門。夢隨雲物飛翩翩。我願山靈莫靳風聲與鶴唳。坐令關塞一時驅腥羶。</text>
<title>次絶句韻</title>,<text>雲外亂峯秋後瘦。月中孤鴈夜深鳴。徂年物色驚詩鬢。千里心期託老兄。淸凉景象東州勝。詩老文章大雅鳴。人在玉潭消息斷。羅浮何日訪梅兄。明月生遠天。江湖杳秋水。竆年夢想勞。何以逢之子。聚散劇浮雲。心懷期淡水。相知在歲寒。然後見君子。附瘦鶴歌靑田藻質淸而臞。愛之不見今十年。腥塵忽鎖商嶺月。欲聞淸唳愁無緣。臨風獨自悵望頻。孤影渺渺湖西天。竹峯峯下返舊巢。縞衣玄裳今更鮮。霜風吹緊琪樹冷。毛羽蕭蕭不得眠。踆烏難攀鳳巢隔。得意鴛鷺爭翩翩。鶴乎鶴乎。爾抱淸迥之明心。愼勿或與凡禽同啄羶。</text>
<title>與妹壻金子亨 安節。遊淸凉。宿羅浮村。有懷。</title>,<text>秋雲晩灑羅浮雨。牕外疎籬木葉鳴。忽憶商山難縮地。心懷說與洛涯兄。碧玉千尋潭。羅浮。有碧玉潭。 滔滔向洛水。深情無歇時。付與竹峯子。</text>
<title>鍾谷酒席。次李玉山丈 瑀 韻。</title>,<text>坐惜秋容老。寧辭盞底深。鍾峯半日話。芝嶺十年心。病後無佳致。愁來有苦吟。僑居知不遠。擬向月中尋。</text>
<title>玉山自五臺。又致兩章。依韻奉答。</title>,<text>塵世元無戀。村居漸喜深。靑山餘舊約。黑綬復何心。酒爲防寒飮。詩因寓興吟。停雲遙幾許。多病阻追尋。遠客誰相問。竆年一病深。淸顔頻入夢。寶札爲披心。野寺違同宿。村齋約共吟。喜聞春信近。旋傍梅早尋。</text>
<title>復用前韻。疊至八章呈寄。</title>,<text>辱書情已至。佳句意逾深。雲樹留餘戀。風霜保寸心。潛虬寧久蟄。病鶴獨長吟。會待山陰雪。方期一棹尋。臘近年垂盡。寒多夜向深。病身寬帶眼。離恨凸杯心。久客非秦贅。長歌類越吟。竆途知己少。萬事苦侵尋。凍雨朝仍雪。庭泥沒膝深。傷時賈生淚。戀闕子牟心。醉後廣陵散。愁來梁甫吟。自知多病久。寧怪寡參尋。靜愛囂紛息。村居一味深。門稀長者轍。書見古人心。久制思鄕淚。猶煩抱膝吟。春風多意緖。委巷獨來尋。舊業長川路。經年草樹深。暮雲埋洞口。秋月印溪心。野兔依墻穴。庭蛬上壁吟。一年歸計絶。魂夢夜應尋。攜家依北道。歲暮客愁深。潦倒驚衰鬢。羈危負壯心。殘生多少事。遙夜短長吟。南國氛猶暗。源花會獨尋。人去餘芳躅。雲藏古洞深。靑山曾結契。黃卷久潛心。今古生閒想。乾坤入朗吟。百年琴在匣。遺響杳難尋。右詠大谷病裏形容改。愁邊歲月深。逢人多白眼。憂國只丹心。感別能無淚。思歸倦有吟。君居幸隣近。酒熟步相尋。右贈邦良</text>
<title>寶晶師。持示李養久 時發 詩。步韻以贈。師。本商山人也。時住俗離。</title>,<text>杖錫新從何處來。離峯南麓古東臺。疎林雲斷月應好。寒㵎雪深冰未開。竆陰易盡客猶在。泰運難逢春又廻。五載一般憂亂意。未知何策可消災。竆村日午少人來。獨向前山倚暮臺。積雪擁林殘臘盡。長風送月冥雲開。殊鄕滯客心難著。遙夜輕寒夢易廻。百計十年無一可。生涯方信命爲災。</text>
<title>又用前韻。演成十章。以寓傷時懷土之感。</title>,<text>雲嶺迢迢信不來。逢人頻上望鄕臺。空勞歸夢從東去。謾把煩襟向北開。海內風塵何日息。天涯行役幾時廻。孤臣四載偏憂國。憫見星文又告災。殺氣頻從塞上來。園林何處訪池臺。先原宿草經秋合。舊砌寒梅冒雪開。病裏幾悲諸弟隔。愁中又値一陽廻。百年風樹餘深慟。天亦何心酷降災。半世軒裳付儻來。勳名無計上雲臺。閒中事業詩頻就。靜裏心期卷獨開。旅恨一秋侵鬢改。故人千里寄書廻。老夫辛苦那容說。留與竆年病壓災。雪意和雲趁暮來。千巖容易玉爲臺。漫天亂絮顚狂甚。照水寒梅次第開。宛洛日高人尙臥。山陰興盡棹應廻。喜聞盈尺今呈瑞。從此遺蝗不作災。亂峯斜日客重來。先訪嚴陵舊釣臺。石㵎泠泠經砌去。荊扉寂寂傍林開。苔磯雪盡跡猶在。竹逕雲深人未廻。堪惜一生空枉了。山蹊茅塞豈非災。靜界何曾俗士來。還無一事擾靈臺。山銜好月松陰轉。日照淸齋竹牖開。古樹倚雲空老大。亂峯當戶自縈廻。傷心几杖陪難得。木穗當年奈報災。閭巷驚傳太守來。強扶衰病共登臺。流年漸覺愁邊盡。阻抱何妨酒後開。微靄卻隨朝雪散。宿雲還與暮禽廻。林泉投老眞吾分。身外浮名足禍災。邀請曾從偃室來。人言鍾谷有澹臺。風塵半世身將老。巖穴多年憤未開。撫事幾驚長憾集。傾樽頗覺壯心廻。暫時愁病渾无妄。一善猶堪解百災。有客棲棲去又來。頻從東郭上高臺。愁懷斗覺逢人快。病眼偏知得酒開。悲歡無賴歲三換。聚散有期腸九廻。君今薄相從天賦。早識靑黃是木災。東君消息雨中來。喚起詩魂急上臺。暖氣潛隨葭管動。條風吹破海雲開。陽生裏面陰全伏。否極前頭泰已廻。寓客一年何所願。徑斟柏酒頌無災。</text>
<title>鍾谷金邦良家。次李玉山韻。</title>,<text>一年流落接芳隣。頻上高門躡後塵。強對朋樽留軟語。難將下俚和陽春。天涯去住無多日。嶺外親知有幾人。亂後餘生今白髮。還慚無策奠吾民。翠竹蒼松作四隣。幽居蕭灑絶纖塵。瑤琴倦撥江南弄。玉斝濃斟若下春。白首十年多病客。靑燈一夜會心人。誰言杜老謀身拙。擬作花源遯世民。</text>
<title>竺山金使君 覺。邀尙，龍兩邑人。作會溪上。射帿爲樂。同席者李叔平 埈，閔士新 滌 等四十餘員也。醉中。次叔平韻。錄奉諸契。</title>,<text>偶向忙中辦盛遊。綠楊陰轉白蘋洲。芳筵客有今聯璧。長笛詩無舊倚樓。千里夢魂傷遠別。百年蹤跡愧長浮。一觴一詠成佳晤。不管斜陽掛樹頭。名區形勝愜淸遊。正好登臨對遠洲。斜日映江光照席。微風度樹爽侵樓。梅經積雨黃初落。牕對前山翠欲浮。憂國十年靑鬢改。羲軒天地入搔頭。附伯氏和韻麗日連鑣作勝遊。高亭俯壓白鷗洲。鸞凰似入言公室。氣像如登邵子樓。滿紙煙霞詩愧短。棲苴行李跡嫌浮。留連擬做通宵話。他日難期此水頭。偶尋前約作淸遊。倚玉芳筵盡上洲。許國世無蘇武節。憂時今倚仲宣樓。干天劒氣豐城屈。破浪風稜巨艦浮。莫道詞人無膽氣。東溟會見落旄頭。</text>
<title>李叔平自路上寄詩。依韻奉答。</title>,<text>西日依依沒遠山。衰年轉覺別離難。歌飜出塞初分路。節入生陽又閉關。杜子憂時詩力健。班生投筆劒鋩寒。相思未續前宵話。奈此樓頭月漸完。尺素來從李玉山。詞成郢調和應難。香傳驛路梅迎臘。人倚江樓雪塞關。遠別有期頻發夢。嚴程無暇敢辭寒。殘生契活君休問。紙衲經冬亦未完。拙性年來酷愛山。從今托契亦何難。病添衰懶朝猶夢。門絶朋知晝亦關。跡放幾曾憐白逸。詞豪元不數郊寒。暮年交道宜相勉。看取承君與志完。從事年來詠北山。嚴程歲暮我知難。襟懷忽忽雲連海。聚散悠悠鴈度關。春逼塞垣氛尙暗。威傳虜窟膽應寒。天時已屬擒胡月。會見江淮保障完。</text>
<title>玉山用叔平韻見示。奉和。</title>,<text>投簪二載臥丘山。世路如今著足難。且向琴中忘歲月。寧從心上設機關。邊烽未得平安報。年律行竆大小寒。半日淸談眞一快。病夫身到此時完。朝來阻思積如山。抱病深帷命駕難。宿計亂離中已敗。餘生眠食外何關。竆途未必嗟身老。末契要當保歲寒。說與苦懷君記取。士經元祐幾人完。</text>
<title>玉山又用前韻以寄。謹和。</title>,<text>憶曾投紱滯三山。客裏過從不作難。許國一生心皎潔。離鄕二載路間關。人隨斷鴈南雲盡。劒拂晴虹北斗寒。仗義尊周今寂寞。乞盟誰是召陵完。愁聞金鼓動邊山。多病餘生去路難。殲虜每思唐李郭。振威安得漢張關。兵連五載龍刀澀。柝罷三更虎鶡寒。傳道藺卿今出使。秦庭白璧可能完。附元韻跬步還同阻疉山。老夫藏六出頭難。廚煙寂寂塵生甕。草屋蕭蕭雪擁關。一曲陽春回別律。五陰顓頊失凝寒。續貂強和眞堪笑。興澀言慳句未完。終朝不語對南山。塵世眞知開口難。佳客策驢穿雪逕。病夫投杖出荊關。淸談旣滌胷中鬱。和氣因排座上寒。短景論文殊未愜。宵征須趁玉蟾完。</text>
<title>宣城金丈惇敍 富倫 寄書。以詩謝之。</title>,<text>迂蓋相尋病枕邊。至今淸晤夢依然。五年多亂身猶健。千里逢人信始傳。寒葉隕林山露脊。密雲生嶺月藏圓。離懷歲暮偏知苦。準擬輕舟泝洛川。</text>
<title>止仲弟還自襄陽。傳金子昷書。以一絶寓懷。</title>,<text>舍弟來傳至日書。華緘披了慰何如。從知老醜都無用。十載交情儻保初。</text>
<title>次玉山惠韻</title>,<text>伊人襟抱抵僧淸。迂蓋相尋感至情。玉樹臨風神自爽。驪珠落案眼偏明。村醪灩灩兼賢聖。世事悠悠託死生。堪笑萍蹤無住著。幾時重報海波平。</text>
<title>玉山來訪有贈。謹次。</title>,<text>斗屋三椽足。餘生付此間。乾坤方有事。朝野亦無閒。賈傅堪垂涕。侯生尙抱關。此時佳客至。寧許夜深還。</text>
<title>在屛山北村。寄贈李使君季進 敏善 年兄。</title>,<text>風塵六載道途艱。吟盡停雲阻好顔。孤客一春東去夢。憶君無日不屛山。天時人事儘多艱。何處堪開老病顔。洛下故人今作宰。不妨交蓋賞春山。</text>
<title>季進馳至相訪。因邀至江上。擊鮮爲樂。甘文鄭同年士訥 俊敏 適來同席。近暮乃罷。翌朝。得兩律。寄謝李使君。兼示鄭上庠。</title>,<text>山家驚報使君行。午睡初廻倒屣迎。野館花濃春自媚。村畦蔬軟酒堪傾。十年容鬢渾衰謝。四海親知半死生。最愛康成來自遠。淸宵住舃細論情。煙霞澄霽助淸閒。半日論襟水石閒。遠客自多今夕趣。主人寧改舊時顔。銀絲繞筋魚登俎。金柱飜江日掩山。亂後幾年重把手。歸鞍要帶月明還。</text>
<title>丁酉春。余在鍾谷。玉山自商顔。寄古風一體。追得報章寄呈。</title>,<text>投章勉我永爲好。寄書要我長相思。川原浩浩夢差池。十年聚散知誰爲。蓬飄梗轉宿計拋。爲是乾坤多亂離。胷中有霧無從披。琴灘水與人俱遠。有臺荒落蒼山陲。餘韻可理河之湄。浮生萍水會有時。一劒壯志期無違。</text>
<title>八月初。海警再發。將犯湖界。家累在三山。急於搬移。馳向鍾谷。到牛峴。適逢玉山家伻。兼得和詩。又酬元韻。</title>,<text>伊人宛在水中洲。又對淸秋勞我思。風塵眽眽少知己。盍簪無期空爾爲。誰敎明月落吾前。入袖偏驚光陸離。不覺臨鞍忙手披。我行重到化寧東。良久佇立山之陲。憶曾同對靑溪湄。卜隣靈境又何時。剛恨一約今長違。玉山前詩。有卜隣靈境之句。</text>
<title>次南德光韻</title>,<text>病掩衡茅廢笑談。頻年多亂我何堪。自憐杜甫長憂國。誰爲郇模且罷監。萬事關心添白髮。三峯入眼露層巖。故人珍重勤相問。欲報荒詞面發慚。</text>
<title>九月。避寇過龜城。訪年友金希之。壁上有拙詩數章。乃丙戌年間贈別之作也。中間人事。奄忽十年。遂書所感以歸之。</title>,<text>何意悤悤路。逢君暫解顔。風塵六載後。聚散十年閒。感舊詩猶在。傷時涕自潸。萍蹤本無定。信宿卻忘還。</text>
<title>停泊奈城。借寓年友任卓爾家。主人有溪閣。景致殊勝。邀至其上。設酒相敍。因口號。得近體一律。往復酬唱。演成八章。</title>,<text>憐君氣槩也軒軒。六載風塵幾願言。披霧有期拚盛會。匡時無策動殘魂。棲鴉影裏僧歸寺。落葉聲中客在門。移坐曲壇通眺望。卻驚雲日近杯樽。水容雲態可晴軒。靜味難同俗子言。枕帶灘聲驚醉夢。牕涵秋影爽吟魂。釣鰲臺接裁松逕。棲鳳壇通叩月門。放轡林巒餘興在。莫敎容易輟淸樽。峽束川廻擁一軒。四時佳致豈容言。霜空雲斷桂盈魄。雪逕香生梅返魂。花雨撲簾紅滿地。竹陰搖日碧侵門。獨探奇勝無餘事。南㵎詩兼北海樽。居停自幸借高軒。况被吾人屢贈言。伐木章成頻折𥳑。登樓賦就獨消魂。孰知奇計懷三表。自笑浮名繫四門。海內親知餘幾箇。不妨隨處醉芳樽。每向園林得此軒。幽懷堪與故人言。風塵渺渺長行役。桑梓迢迢幾夢魂。落木驚霜秋沒逕。歸鴉帶日夕投門。溪邊猥被招邀屢。最愛山光落酒樽。萬事關心倚暮軒。新詩吟罷答禽言。孤臣易灑思君淚。遊子難招去國魂。浪跡一年依北道。深懷半世託東門。久知樗散都無用。不分朝中白獸樽。疎籬荒逕掩東軒。陶令偏宜詠五言。架插琴書供嘯傲。園收杞菊養精魂。靑年志在登麟閣。白首心期臥鹿門。彈罷峨洋人不識。高歌一曲擊匏樽。長嗟生世遠虞軒。夢斷蕭晨獨寤言。旅館有詩皆苦語。故山無夜不歸魂。偏驚殺氣埋南斗。苦憶風人詠北門。多謝西河舊知己。擊鮮炊玉侑深樽。</text>
<title>訪權景仰 斗文 乘醉走草</title>,<text>龜城一境是桃源。六載兵塵不到門。偶向客中成邂逅。村家猶帶太平痕。東來元欲問眞源。幸趁餘閒屢叩門。符彩尙餘前日態。筆鋒猶帶舊時痕。有客乘秋泝洛源。龜城東畔訪恩門。靑浮病眼情依昔。紅入衰顔酒有痕。</text>
<title>卓爾溪舍口占。示諸子與會者。余寬仲 宏，黃而敬 惺，余景安 友靖，仇公望 廷呂，仇而峻 山立 等也。余曁黃。卽里人。仇本完山人。而與我相遇於三山。與之同來。日暮。舍弟止仲。自右道入來。時九月二十日。</title>,<text>暝入前簷宿鳥飛。匏樽相屬客忘歸。霜酣萬木千峯瘦。煙起孤村一逕微。氛射斗牛騰劒氣。風生牙頰灑談霏。愁聞故里兵塵暗。望斷松楸涕自揮。</text>
<title>憶在戊子秋。在商山。折菊枝繫詩。遠寄卓爾。卓爾追憶前事。送菊與詩。依韻奉酬。</title>,<text>憶昨傳筒日。依依已十霜。誰知陶令宅。尙有舊時香。荏苒秋期盡。愁看落葉紅。霜英猶可採。香動破籬中。欲知故人心。寒香帶秋月。孤吟天宇空。西顧纖雲滅。附元韻衆卉寂如掃。孤芳獨傲霜。玉人思不見。寄與數枝香。最忿媚人花。生憎輕薄紅。獨憐霜下傑。香滿一園中。竹峯隱逸花。遠寄秋潭月。月冷霜華重。寒香久不滅。</text>
<title>年友在近邑者。邀我至蓀谷齋舍。設榜席。翌日各散。以一律敍別。會者。黃秀奎文卿，閔興業肇叔，權虎臣伯武，權俊臣士英，任卓爾曁余六人也。公望及舍弟止仲。同之。</title>,<text>羈愁無賴屬徂年。蕭寺來尋趁暮天。萬里萍蓬雙鬢改。五更風雨一燈懸。淸歡直欲追前好。勝會方知有後緣。惆悵溪橋又分手。斜陽相挽緩歸鞭。</text>
<title>次僧軸記所感</title>,<text>有客栖栖指海門。秋風何處問眞源。無端又起松楸感。黑石迢迢隔報恩。</text>
<title>文卿記示李叔平昨年榜會之作。卽次贈。</title>,<text>風塵六載阻音塵。浮世如何別夢頻。野寺孤燈同榜會。關河一馬異鄕人。誰憐浪跡長懷土。自笑殘生謾許身。江夏卽今傳好句。卻慚無語和陽春。</text>
<title>卓爾自德臯。將向宣城寄詩。卽步韻。</title>,<text>濟得竆途荷德臯。山谿相訪不辭勞。夜來共借禪樓宿。斗覺詩增第一豪。平生勳業許伊臯。藝苑渾忘十上勞。歲晩卻成林下計。從來康節是人豪。風塵元杳漠。衰病亦支離。坐對吳天雪。愁瞻越鳥枝。望中人杳杳。愁外樹離離。會待尋山日。同攀桂樹枝。</text>
<title>浮石寺。在龜城北鳳凰山。卽新羅舊刹也。諸同年邀我作榜會。醉中散。次諸作。肇叔，卓爾，伯武，士英曁余五人。俱同榜。李正郞惟誠汝實。適避亂。來在山下。聞此會亦至。仇公望及止仲。隨我幷參。</title>,<text>禪樓夜黑客無眠。醉倒忘形不序年。鴈度長空雲接塞。山圍曠野樹連天。寧愁寄跡風塵外。會見揚名日月邊。酒盡與君方出峽。雪中吟轡喜相聯。蕭寺靑燈約共眠。流光無賴屬徂年。杯樽款款侵三夜。風露霏霏下九天。寒嶂日升殘夢後。蹇驢人過斷橋邊。小詩題罷要相和。擬續昌黎同宿聯。右次軸中韻。日銜靑嶂晩鍾鳴。雲掃碧空孤鴈點。山樓淸話五更時。一醉都休浮世念。鏖枕輕雷鍾數聲。縈簾亂絮雪千點。懸燈孤閣夢難圓。故國松楸長在念。右次卓爾韻。夜飮厭厭穩討情。入簾風露轉凄淸。客中斗覺竆陰盡。吟了詩篇鬢髮明。過盡山家唱晩雞。禪房遙在亂峯西。朋樽細話黃昏後。松露滿簾星斗低。右自呼韻。浮石知名寺。孤僧鶴與棲。牕銜半規月。風送一聲溪。萍水朋情穩。兵塵客路迷。十年無住著。慚愧跡東西。故人方役役。而我亦栖栖。問友行村逕。尋山過玉溪。雪深泥欲滑。雲重雨初迷。邂逅留淸晤。千峯月正西。右次公望韻。宿客倚欄瞻北斗。故人乘醉下西樓。夕陽無語空懷古。喬木蒼煙處處愁。月沉浮石千年寺。人倚元龍百尺樓。鞍馬十年靑鬢改。與君同醉破深愁。右次板上韻。</text>
<title>六日出山。到愚溪村。村。卽肇叔士英居也。兩君出酒相話。夜深乃罷。因次壁上韻。公望，止仲，汝實。亦同座。</title>,<text>戲展紋楸弄樹雞。時將豪韻學江西。客中卻有銷愁處。好是前村酒價低。三更酒盡月生東。幾度開襟向北風。聚散依依今十載。逢場莫問舊時容。閒斟白酒對黃雞。喜見伊人自水西。留話小軒林日暝。碧空孤月入簾低。避地經秋馬首東。夢廻村館五更風。十年萍梗身如寄。何處雲山跡可容。</text>
<title>兩君請賦。醉中戲草。</title>,<text>禪樓飮罷日初斜。馬首情悰歲暮多。緩策歸來村路細。靑山盡處是君家。</text>
<title>與汝實偕至其寓。醉次短律。</title>,<text>席閒人似玉。天際月如弓。細話三杯足。浮生萬事空。鬢添今日白。顔失昔年紅。撫事驚時晩。將成一禿翁。</text>
<title>追次蓀谷榜會韻。寄卓爾，伯武。</title>,<text>病臥竆村日抵年。從來行止摠關天。雪消幽㵎朝灘咽。松掩虛簷夜雨懸。故國未歸空有夢。眞源欲泝奈無緣。書生縱老心猶壯。擬向風塵著祖鞭。阻向華堂躡後塵。不堪離夢近來頻。聯鑣喜遂尋山約。避地愁爲失路人。賴有百篇詩送老。寧無三尺劒防身。羈愁歲舊知如許。欲醉君家麴米春。</text>
<title>寄肇叔，士英兩君。</title>,<text>竆陰已盡客愁新。謾向龍潭寄此身。村館寥寥籬擁雪。山廚寂寂甑生塵。魯公不用勤書帖。子敬從來會指囷。旅食一年慚計拙。行藏苦憶倚樓人。</text>
<title>寄金公濟 蓋國</title>,<text>病裏懷君鬢欲凋。天街長憶舊聯鑣。東來卻喜居相近。西遡飜嫌路轉遙。去住十年人自老。風塵四海膽應銷。客中斗覺黃金盡。午夜苦吟望斗杓。</text>
<title>呈寄金丈惇敍</title>,<text>客路年年遠觸紛。春來惟覺鬢絲繁。人情紙薄那容說。世事碁飜不願聞。空憶雪堂曾下榻。孰知潭舍獨銷魂。時危又作尋源計。蘭室無緣再襲薰。</text>
<title>次肇叔村居詩卷韻</title>,<text>園林物色正宜人。愛爾衡茅獨養眞。雪擁晩林松偃蓋。風搖寒㵎水生鱗。手開荒逕期元亮。身履危機笑長民。酌罷匏樽山月上。攜琴時復鼓陽春。</text>
<title>龜城全直長 漑 之壻。金 湙 鶴峯先生之仲子也。上年身亡。有女甫十歲。執饌物。朝夕哭奠如儀。余聞而嘉之。爲賦一律。</title>,<text>稟得幽貞有異姿。鶴峯餘韻世爭知。質操蘭蕙多賢範。誠著蘋蘩篤孝思。太史遺風應久遠。中郞舊業可扶持。弱齡高行猶如此。可卜他年福履宜。</text>
<title>余之在虎坪。與琴君會 佑聖。相從過半年。近將西歸。用故承旨鄭子中韻。與之留別。</title>,<text>坐惜芳年盡。危樓到夜深。仲宣元有賦。莊舃謾多吟。欹枕勞歸夢。孤燈耿寸心。吳州今對月。楚戶昔聞砧。撫鋏淸氛豁。揮毫醉墨淋。嶺雲晴靄靄。汀草細森森。獨立時將晩。長歌日易陰。衰遲心不展。慷慨力難任。南極纏妖祲。西方佇好音。鄕書初斷鴈。園柳又鳴禽。雨露饒先隴。風埃沒短簪。詩成隨手改。酒熟共誰斟。鹿走寧辭險。鴉翻已滿林。憂時常掩卷。排悶強攜琴。露砌時看竹。煙山試采蔘。自憐懷寂寞。誰記病尋侵。觸事昏如醉。忘言兀似瘖。多君情繾綣。憐我跡浮沉。陋質慚聯璧。深期許斷金。資豪輕北阮。句麗壓東岑。周急頻何倦。論交久益欽。幾當徐孺榻。常愛宋家琛。氣槩靑霞外。行裝碧水潯。爲山須及仞。磨杵會成針。學就功應盡。時來命可諶。呂嵆方託契。韓孟幾聯衾。謾草征南賦。長披向北襟。從知人渺渺。政奈雨涔涔。天遠頻看斗。簷虛屢見參。防身憑杜劒。措世擬商霖。猥被徵佳什。嘗思效至忱。寧忘百年約。尙荷一言箴。聚散雲舒卷。心肝日照臨。天時寒又暑。人事古猶今。苦調飜三疊。長江問幾尋。有生長汩沒。無地不嶇嶔。浪跡嫌鸎谷。歡情謝鹿芩。煙霜欺短鬢。風雨濕征衿。故國交遊冷。竆途歲月駸。去留均有感。倚郭涕難禁。</text>
<title>黃友而敬邀我餞行。金司藝施普 澤龍，李正郞汝實，成正郞精甫 安義，張君山甫，洪君就夫同席。次韻留別。</title>,<text>酒怕頻頻勸。詩驚字字珍。傷時空短鬢。惜別又殘春。嶺外書仍斷。天涯草已新。莫言關路隔。蝴蝶兩精神。汀洲漠漠草連天。籬落依依已暮煙。今日一樽來送客。不堪時序屬芳年。細話淸樽雨後天。那堪人事散如煙。無端又起並州戀。避地東來已隔年。</text>
<title>三月。盡室西行。投宿梧麓村琴上舍彥覺家。次壁上李克休韻。</title>,<text>君家住在亂峯隈。雪盡園林已落梅。松掩北籬村路細。水通南㵎洞門開。風煙入眼猶三望。聚散關情復一杯。秦塞楚鄕從此隔。幾時潭舍更徘徊。</text>
<title>卓爾有追至送別之約。其奚持酒先到。而卓爾日晩尙不來。遂書兩絶以寄。</title>,<text>嶺雲汀草惱深思。孤負山牕再訪期。無限別懷誰記得。不堪斜日獨歸時。朋樽遙自故人來。擬向橋頭把一杯。吟斷碧雲君不到。亂峯深處獨徘徊。</text>
<title>永春魚川小縣。遇先妣諱日。</title>,<text>莫報劬勞只自慙。蘋蘩初奠降因參。年年南北身無定。每到玆辰慟不堪。</text>
<title>八月。以天將接伴官。隨許遊擊 國威。住星州。望夜書懷。示韓昇，蔡良相，趙璽，鄭銳諸掾。皆中朝人</title>,<text>羈懷憀慄伴燈吟。身世居然老病侵。故國無書空夜夢。孤村有火又秋砧。風塵極目頻看劒。去住關情獨擁衾。海外親知幾箇在。莫辭交塵共披襟。楚客愁爲梁甫吟。逢秋偏受二毛侵。夢迷關塞千峯雨。月在長安幾戶砧。鏖枕柝聲銷永夜。通林露氣濕征衾。臨江橫槊眞吾事。不必長開向北襟。四壁寒蟲夜夜吟。褰帷惟覺野凉侵。孤城隱霧飜秋柝。小店依山急暮砧。人自北來傳好語。夢從西去溢孤衾。四明佳致傳聞久。今與諸君得展襟。韓昇等答書。略曰。中國以詩取士。閩廣之間。多結詩社。生等竊慕之。而不得其入門肯綮。儻蒙不棄。明以敎我。異日萬里。不忘師也云云。</text>
<title>秋季。同許將上洛。留一旬。卽南還。向海上戰所。十月望後。到新寧。縣齋數閒在山僻溪上。聞李從事叔平。昨來寄宿。卽刻乃發。旋送人追之不及。詠得一律。以寓懷想之忱。</title>,<text>客從戎幕去。聞子亦南行。歇馬臨官渡。逢人問驛程。病知潘鬢改。寒覺晏裘輕。會對林臯月。聯襟細討情。</text>
<title>永陽。遇叔平。往復酬唱。各成三章。</title>,<text>華山館裏解征袍。悄悄懷人夜坐勞。故國遙遙雲影暗。幽泉咽咽雨聲高。一年爲客身猶健。千里從軍氣尙豪。擧目東溟波未息。秖今遺恥在吾曹。浮名半世困靑袍。從事年年歎獨勞。倚馬幾驚南塞迥。登樓偏覺北辰高。朝雲出峀山容靜。夜雨飜江浪勢豪。流落卽今何足問。白頭猶幸忝官曹。同州同榜又同袍。命駕寧辭跋涉勞。葉盡遠林山脊瘦。雲收寒嶂月輪高。三杯吸處談鋒劇。千首吟來筆勢豪。堪笑許身前計在。勳名元不慕蕭曹。</text>
<title>全景直訪我客館。次示行字韻。卽酬之。</title>,<text>殘燈永陽館。孤客短歌行。有意彈長鋏。無心度遠程。月沉千嶂合。書到萬金輕。多謝龍城舊。能來穩討情。</text>
<title>次郭尙公 槐 惠韻 中朝人</title>,<text>漸覺靑陽近。征軺尙遠方。方知王事急。不惜馬蹄忙。短燭寒無燼。殘梅晩有香。林宗能起我。佳句挾風霜。海邦殘臘盡。容易鬢驚秋。解渴依瓊樹。懷人對玉舟。行藏同旅鴈。蹤跡趁沙鷗。故國歸無日。寒燈照客愁。</text>
<title>次李司禦 垾 韻。寄示鄕友在都下者。</title>,<text>風塵流落少心知。旅食京華又幾時。王粲思歸空有賦。潘郞多故更無詩。寒齋被酒朝眠穩。委巷懷人夜坐遲。堪笑送竆文已就。竆猶不去病還隨。潘郞卽大臨也每向西郊憶舊知。憑欄坐到日沉時。尋春每發慈恩夢。恨別先題杜甫詩。身老卻愁情緖短。夜寒偏覺漏聲遲。玉壇巖洞今堪賞。勝處何辭步武隨。</text>
<title>次車典籍復元 天輅 韻</title>,<text>能忘范叔寒。自幸荊州識。投之五字詩。大雅今知作。浮生與病謀。末路少相識。從知世計疎。分合歸東作。</text>
<title>熟日書懷。寄安正郞彥優，朴進士景承。</title>,<text>陡覺淸明近。風塵又一年。誰知思墓感。轉作斷魂篇。供世無餘力。還山有宿緣。不妨雙蠟屐。與子踏雲煙。</text>
<title>寄商山諸友</title>,<text>旅枕寒多夢屢驚。親知杳杳隔重城。十年憂國丹心破。千里思歸白髮生。天接嶺雲猶暮色。禽鳴園柳又春聲。洛中詩社應無恙。行及新年共討情。</text>
<title>邢軍門 玠 別章 時命朝臣分製</title>,<text>禁旅分來陣勢雄。元戎氣槩冠諸公。籌邊策勝鯨濤息。制閫才豪虎穴空。旌旆已歸霄漢外。儀形還入畫圖中。從今老稺安耕鑿。蕃服寧忘再造功。司馬東來九伐加。兇鋒那得抗天戈。莫言膺狄無方叔。會見平蠻有伏波。絶域偏承新雨露。腥氛已盡舊山河。傷心飆御今難住。一曲驪駒當凱歌。</text>
<title>金城次客館韻</title>,<text>馹騎悠悠指鐵關。煙花多事媚春山。愁回野店三更夢。喜得郵亭半日閒。千戶邑殘離亂後。百年人老是非間。驅馳絶域身無暇。過盡佳辰客未還。江南歸計政迢迢。落盡燈花轉寂寥。長嶺插空泥沒馬。輕寒生被雨連宵。峽中滴瀝泉聲咽。林外間關鳥語嬌。王事有期留不得。馳驅原濕又今朝。村居寥落草連空。長路還驚馬首東。門掩驛亭魂獨斷。子規啼歇月明中。歸心日夜在南荒。空館寥寥坐爇香。感卻物華思弟妺。春來無鴈到衡陽。峽束通三郡。山圍擁一堂。羈懷元寂寞。落日又蒼凉。把酒詩嫌短。逢人語合長。幸今回泰運。氛霧霽扶桑。</text>
<title>鐵嶺途中次人韻。示許宣傳 㙉。</title>,<text>登臨危磴日初曛。天設雄關鎭北門。銜命敢辭新雨露。逢春偏憶舊田園。林霞帶鶩歸寒渚。野火隨風入斷原。愁倚小牕孤夢冷。詩篇思與故人論。</text>
<title>安邊。次小樓韻。</title>,<text>逢春多病強登臺。謾把煩襟對酒開。憂國杜陵常感慨。懷鄕王粲獨遲徊。牕閒皓月回淸晝。松外輕風送晩雷。歷遍嚴程身又倦。名區何日始重來。</text>
<title>德源。次客館韻。</title>,<text>空館寥寥意未平。眼中無限劒山橫。林霞曉散開淸旭。海蜃朝騰接畫楹。故國遙遙初斷鴈。佳辰苒苒又流鸎。腰間尙有雙龍劒。會向東溟䂨駭鯨。</text>
<title>文川。次客館韻。寄李實之 春英。</title>,<text>綠草離離已滿洲。天涯佳節客添愁。悲凉城郭千年鶴。浩蕩江湖萬里鷗。歲月無情人自老。乾坤有限迹長浮。碧雲吟斷空魂夢。何日相攜倒玉舟。一作杜陵僑寓今何似。思向花前共玉舟。四海誰知己。平生李實之。嚴程吾已倦。浪迹子堪悲。感別芳年盡。傷時短髮衰。何時了王事。江上話心思。附次韻移家來近白蘋洲。獨帶長江萬里愁。田子敝衣悲老馬。杜陵黃髮逐輕鷗。年來離合驚何速。老去生涯覺轉浮。莫向人間問歧路。吾今已是一虛舟。離亂竟無定。風塵迷所之。那期尺書到。慰此寸腸悲。交契應常保。形容覺漸衰。何當一樽酒。相對說離思。</text>
<title>永興。次柳月篷 永吉 板上韻。</title>,<text>從來世味劇椒辛。顚倒風埃過十春。馹騎又從官道去。落花飛絮政愁人。酒杯誰復勸迂辛。驛路花飛又盡春。空館日斜初歇馬。雙池疎雨正宜人。嶺外逢君一笑開。尋思離亂卻生哀。一年南國空魂夢。歸及春風斸野萊。江花落盡野棠開。日暮孤城鼓角哀。怊悵客來多亂後。不堪墟落半汙萊。</text>
<title>定平酒席。贈尹府伯仁叟 壽民，李高山伯胤 弘胄 兩年兄。兼示鄭通判行初。</title>,<text>園林春盡落花深。楚客偏驚二竪侵。嶺海迢迢千里夢。親朋款款百年心。歌翻白雪樽長滿。瘴暗黃梅日又陰。勝會卻驚雲易散。不堪回首發孤吟。</text>
<title>咸興。次板上韻。留別鄭通判。</title>,<text>風流多愧舊知章。浪跡胡然落遠方。對酒偏宜開病眼。看花那得解愁腸。乾坤納納詩千首。聚散悠悠夢一場。廢盡周原煙火泠。可憐居圉値兵荒。</text>
<title>文川餞席。戲贈李郡伯頤亨。</title>,<text>溪橋駐馬午陰淸。卻喜琴歌慰客情。白首重來空有約。風流應愧睦先生。睦斯文詹。少時奉使北方。有所眄。晩年。以修陵事。銜命再來。其人已成老婆。而以舊情。許留枕席間。後來侍姬。皆卻之。朝紳同事者及列邑相稱道。以爲美事。咸有所贈遺。其人因此得厚利。至於作舍以居。北人至今傳說。余之留文川殆一月。而邑素號無鹽。主人且欠風致。嘗詠行臺無妾護衣篝之句。臨行書贈一絶。</text>
<title>還到安邊。追次定平韻。寄李伯胤。</title>,<text>依山簾幕政深深。睡起憑欄夜氣侵。客久漸知寬帶眼。愁多惟願凸杯心。來時驛路初紅雨。去日河堤又綠陰。過了芳華人不見。挑燈費盡短長吟。</text>
<title>遇鄕友成士悅 灠。用前韻以贈。</title>,<text>關路迢迢別恨深。一年行役病相侵。鶴城風雨三更會。芝嶺煙霞萬里心。世事悠悠皆夢幻。天時忽忽半晴陰。塵途聚散還無賴。愁倚西樓盡日吟。</text>
<title>留懷遠關。次李容齋 荇 遠客韻。</title>,<text>雞豚處處 缺 西成。絶域猶知荷聖明。孤客倚門因不寐。遼陽城畔月初生。</text>
<title>豐潤。書懷示同行。一行。聞我初度在本月。始知已過。略備酒饌。</title>,<text>盤中橙橘爛生香。強爲諸君盡一觴。旅恨不堪頻作客。水名何事又還鄕。近山堂後千峯月。豐潤城邊萬木霜。留到夜闌開軟語。醉中詩句太顚狂。</text>
<title>病中記懷 十月旬一。乃吾初度也。前年在聞韶。患眩暈。今到永平。前患又作。</title>,<text>異國逢初度。應鍾 一作冬陽 月過旬。此行猶去歲。前病又今辰。命矣長爲客。天乎亦戲人。前期已過料。一笑撫孤身。</text>
<title>宿漁陽</title>,<text>竆陰接塞雪飜空。盡日吟鞭困朔風。忽聽漁陽橋下水。始知身到薊城東。焚裘曾啓太平基。宵旰初心奈漸移。一作冷州一關續龜玆。柰此焚裘志漸移。 莫道幽燕兵馬盛。宮中自有一西施。誰將先見許孤忠。從此君王老蜀中。遣使曲江吁亦晩。可憐團扇已秋風。旄頭夜隕薊門秋。誰識腥羶染九區。東海未能流惡去。山河只帶古今羞。</text>
<title>夜入潞河</title>,<text>雪後江郊客去遲。輕舟半艤潞河湄。纖雲捲處波迎月。恰似山陰訪戴時。主家姓。亦戴。</text>
<title>夏店。次李忘軒 胄 韻。</title>,<text>古店依平野。行廚報晩炊。遠峯雲斂夕。長路雪晴時。去國能無淚。懷人謾有詩。登樓仲宣賦。先獲我心思。</text>
<title>凌河。遇謝恩使申叔正 湜，書狀趙直哉守寅東歸。吟贈。</title>,<text>脩程杳杳接重關。送盡歸鴉暝靄寒。詞草遠遊吾獨苦。節經長至子先還。天涯去住三杯足。海外音書一字難。十口飄零家食窘。可憐今日滯烏山。</text>
<title>次玉河壁上韻</title>,<text>東堤河水政深深。卻似行人一片心。弟妺飄零京國外。楸松蕪沒洛湖潯。衰年世計貧兼病。異域風光昨又今。西日照牕門獨閉。立庭無語數歸禽。</text>
<title>沙河驛書劉鋪 名九思</title>,<text>古驛臨官道。歸心趁馬蹄。風霜遼左右。桑梓洛東西。路闊書難寄。愁多夢易迷。村燈寒照壁。倚枕檢前題。</text>
<title>贈近山郭公 撫寧縣</title>,<text>來過有道宅。得與阿戎親。眉宇了端秀。胷襟無垢塵。黃卷休眠晝。紅裙莫醉春。他時刮目對。御詔下瀛濱。愛及屋中畫。主人情便親。迎賓開鄭驛。出郭謝囂塵。井柳疎疎月。庭花淡淡春。依然一夜宿。離別古河濱。</text>
<title>又贈七言四韻</title>,<text>關中信美非吾土。冬至猶行思轉悽。孤竹城邊車轍雪。七家嶺下馬蹄泥。人輕遠客初逢淡。路苦多歧再到迷。卻有前頭豐潤縣。近山堂月記同攜。</text>
<title>山海關</title>,<text>控引山河氣勢雄。一關從古界西東。眼看氓庶安耕鑿。盡在皇王化育中。徂年心緖自悲凉。強策羸驢立斷隍。極目東南天接海。暮鴻歸處是吾鄕。</text>
<title>走次壁上韻。贈趙士鶚。貞。○居山海。</title>,<text>天風吹送海濤聲。關上行人別有情。邂逅倚樓眞一幸。期君同訪古長城。海上妖氛久未消。王師何日罷征遼。書生心膽衰猶壯。投筆行當學射鵰。草罷西征獨斷魂。孤懷無賴對深樽。一聲曉柝驚殘夢。斗覺歸程近塞垣。寒齋悄悄夜猶空。抱病深帷聞朔風。吟到五更無夢寐。碧霄雲盡月懸弓。</text>
<title>觀海亭</title>,<text>粉堞崢嶸枕海門。危亭飛聳軼浮雲。長風捲入狂濤去。坐想東南萬馬奔。</text>
<title>渡淩河。次容齋韻。</title>,<text>歸心日夜河同注。僕夫胡爲催上路。劒峯南峙割愁腸。過盡平蕪又斷渡。行人謾費揭厲勞。尙有輕舟繫前步。煙波眽眽政惱人。西出金臺奈無故。</text>
<title>路上。遇東歸驛官。柳宗伯，朴戊寅 坐雪修家報。</title>,<text>異國逢歸使。停車草一書。衰遲吾甚矣。眠食汝何如。海闊沒孤鳥。天寒吟病驢。長途愁獨立。暮雪濕征裾。</text>
<title>路上。見祀墓人。有感。十月初旬。土俗。例上墓行祀。</title>,<text>十月饒霜露。千家上墓時。時羞已登案。歲事豈愆期。剪棘開荒域。裁錢掛短枝。客行偏起感。丘壟隔天涯。</text>
<title>姜女墳</title>,<text>貞魂一去事堪哀。寃入波濤結不開。愁向鎭東樓下過。一作高義至今徵末俗。 行人指點望夫臺。</text>
<title>秦皇島</title>,<text>一點靑蠃夕照橫。秦皇於此駐牙旌。可憐片石千秋血。化作秋燐夜夜明。</text>
<title>沙河驛。次主家壁上韻。卽東人所題。</title>,<text>客路年年苦憶家。風塵何處寄生涯。灤河橋畔孤吟過。斗覺淸霜拂劒花。</text>
<title>謁孤竹君祠 孤竹城。在河上。</title>,<text>墨氏何年域海濱。吁吁故里久荊榛。從知讓國因傳國。豈意求仁更得仁。舍嫡無憑稽信史。光前誰識有逸民。天心未厭殷湯德。故託綱常付竹君。</text>
<title>謁淸聖祠</title>,<text>九日來瞻二聖祠。淸風還似首陽時。肅將㵎水酬明德。覓把山薇獻我思。遼海空傳千載鶴。西山誰賦白雲詩。秖緣弔古增悲感。忘卻黃花泛酒巵。灤江一曲北平東。江上巋然有故宮。見說盟津傳叩馬。誰知渭水卜非熊。天低半掛千山月。樹老長吹萬古風。薄掇江籬頻酹酒。松雲無數下煙空。</text>
<title>病留永平。次容齋韻。</title>,<text>客路年光又瞥然。鏡看霜髮丈三千。愁將病至應關數。命與仇謀敢問天。詩到香山猶帶俗。酒方彭澤孰爲賢。不如世累都消遣。蕭散端宜學鮑宣。</text>
<title>客中遇先親晬日。有感。</title>,<text>南山烈烈北風號。攀木餘懷尙類臯。今是慈闈初度日。餘生無計報劬勞。</text>
<title>永平府 卽古右北平</title>,<text>踏遍關山路。行行右北平。水流悲往事。山峙挹遺名。猛氣言猶在。淸風想更榮。客來空佇立。霜露轉凄淸。</text>
<title>過楡關</title>,<text>撫鋏悲歌氣挫雄。暮年行李寄飄蓬。身隨塞鴈朝朝北。夢逐江潮夜夜東。愁外故山徒歷歷。天涯歸使太悤悤。半生供世無餘力。攬鏡空成一禿翁。</text>
<title>過蘆峯</title>,<text>羣巒簇簇儘奇哉。冒雨長途信馬來。萬木依山相掩映。一溪穿壑自縈回。尋幽正覺心期靜。眺遠偏驚眼界恢。衰病卽今詩力退。每逢佳處不曾裁。</text>
<title>苦憶 用容齋不見韻</title>,<text>苦憶長溪子。頻吟送別詩。長煩連夜夢。謾待隔年期。萬事彈長鋏。孤懷撚短髭。幾時拚後會。春事及辛夷。苦憶菁川子。天涯病臥身。長思連榻日。期作耦耕人。通塞須安分。驅馳謾喪眞。幾時拚後會。一笑解愁辛。苦憶潘南子。孤蹤路幾千。一寒吁命矣。萬事儘悠然。夜對灤洲雨。春思洛水船。幾時拚後會。深契話忘年。苦憶仁山子。愁多夢亦稀。直緣身已倦。甘與世相違。歲月雙蓬鬢。風霜一布衣。幾時拚後會。相對醉衡扉。苦憶西原子。征途又倦吟。十年同社計。今日長歸心。萬事應非昔。孤形保至今。幾時拚後會。喚酒盍花簪。苦憶豐城子。因懷兩壟墳。霜辰誰報祀。客夜但爐薰。身老甘從廢。才高要著勳。幾時拚後會。離思展古文。</text>
<title>長城</title>,<text>海闊山高入壯圖。天開形勝鎭名區。如今莫數秦皇罪。留與金湯擁上都。六籍雖灰尙有儒。祖龍安得使民愚。當年已築蒼生怨。異日亡秦不是胡。</text>
<title>鞍山夜行</title>,<text>遠水殘霞帶鶩明。征途猶幸趁秋晴。孤吟不覺黃昏盡。馳到鞍山月半傾。</text>
<title>過沙河。次容齋韻。</title>,<text>異域稀相識。天涯憶舊知。風塵無好况。江海有深期。一作風塵半世夢。江海百年期。 夢已尋天陛。家應在地維。一作故國山千疊。歸程地一維。 欲知爲客久。三見月盈虧。</text>
<title>到高嶺。次容齋韻。</title>,<text>思歸長愧草堂靈。半世心期任獨醒。踏遍關東秋已盡。鏡中惟覺鬢星星。</text>
<title>十三山。次容齋韻。</title>,<text>遠客愁多未易裁。元來體弱忌深杯。竆秋木落千家雨。暮日煙生幾處臺。故國有懷吟送鴈。殘宵無夢坐書灰。遼天鶴野經行遍。異域山河儘壯哉。</text>
<title>聞警留廣寧</title>,<text>數日淹吾駕。將如羽檄何。無纓今可請。有劒昔先磨。北塞誰傳箭。東溟會息波。燕山行未半。歲月恐蹉跎。</text>
<title>閭陽</title>,<text>路入醫山已夕霏。客愁那得解重圍。夢闌欹枕無人問。雲盡長天有鴈歸。行客謾呼馮子鋏。老夫曾息漢陰機。嚴程半歲身遍倦。長憶東湖舊釣磯。</text>
<title>長河。次容齋韻。</title>,<text>度盡脩林送暝鴉。依山籬落有人家。客行暫借寒廳宿。雲葉輕輕帶雪花。宿客連夜坐到明。長風驅雨報新晴。雲邊鳥道看偏近。愁殺巉巖氣像獰。</text>
<title>閭陽記夢</title>,<text>我行次閭陽。九月河猶凍。悄焉夜就枕。天涯結遠夢。蘧蘧走闕下。蹜踧朝吾王。萱幃幸無恙。省視趨高堂。有美西川相。平生我所欽。旋拜德公床。卽許披苦襟。憐汝迫遠行。將母猶未遑。吾何愛一裘。爲爾念風霜。珍重把相贈。鮮毛柔且澤。高義到此何。無計報靑玉。持歸獻慈母。仰瞻顔色怡。王事屬多艱。靡盬安足辭。願親少安之。行役固有期。親言頗慰藉。俯伏雙涕垂。客睡忽驚回。柝報邊城曉。謦咳尙留耳。儀容思益杳。緬懷負米初。往事如隔晨。承顔昔多違。罪戾徒積身。不肖保餘喘。莫非遺蔭曁。劬勞實昊天。報效奈無地。况今走燕京。荒山幾霜露。羹墻入遠想。淚盡臯魚樹。</text>
<title>路上有感。次容齋朝天錄韻。明發不寐有懷。二人八字爲押。</title>,<text>頻年遠行邁。鏡中雙鬢明。况今滯遼河。驚殺 或愁殺。 塞砧聲。風樹有餘感。寧論浮世榮。松楸杳何許。極目山崢嶸。欹枕夢頻寒。征車遲曉發。嚴程不辭勞。二字缺 向天闕。久知世計疎。還思泛溟渤。鶴野行後先。遙山橫一髮。排憫強裁詩。消愁無過酒。弟妺隔何許。風霜無恙否。一字缺 路去愈艱。居然成老叟。一句缺。○以無恙不之不字。似押。不必是原韻如是耳。半世覓浮名。年來徒積累。萬事 三字缺。何須問行止。孤店候鳴雞。衾寒無夢寐。馳到王妃廟。河流秋杳瀰。荏苒秋期盡。漸知爲客久。奚囊今亦空。一隻缺。羽書昨夜飛。譙樓響刀斗。永負請纓人。未施一劒有。內隻缺。險處勤攀躋。天涯阻好音。客中多苦懷。坐想故園秋。籬菊今夜佳。誰念此從事。朝夕歌偕偕。長爲萬里客。孤蹤 一作此身 同杜二。况復逐輕鷗。遠向風沙地。古驛戒晨裝。醫山遠送翠。無人知此意。悄坐心如醉。平生江海志。野性自難馴。一爲形所役。簪紳還誤人。故國海東頭。幾日別情親。歸期又杳然。二字缺 洗愁辛。</text>
<title>次容齋遼東韻</title>,<text>異域行來費首丘。偏驚時序客中流。天恢眼界虛三面。地爲詩人讓一頭。遙夜斷鴻驚旅夢。竆秋寒雨動離愁。風塵鞍馬身常倦。湖海何時政狎鷗。四字缺 少心親。何地堪容老病身。細霧捲山淸靄靄。長風吹水碧粼粼。竆途謾作悲秋客。匹馬因爲去國人。挑盡短燈孤夢冷。明朝斗覺鬢絲新。客行初到古遼城。異域山河眼暗明。浮世居然身老大。十年書劒愧無成。</text>
<title>次交河韻</title>,<text>連江響亂今朝雨。落木聲高昨夜風。馳到三义日亭午。喜看秋水碧連空。</text>
<title>次韻</title>,<text>絶塞登臨鬢易皤。臨風撫劒意如何。孤城已閉飜秋柝。畫角初鳴發棹歌。作客寧論腸似鐵。消愁聊喜酒如河。燕山此去知無日。正耐歸程落葉多。頻年爲客在天涯。更泛張候九月槎。千里夢魂長海國。五更風露又關河。嚴程自幸身猶健。逆旅還驚鬢已華。塞近孤城雲尙暗。柝聲和月夜深多。凌晨策馬過空壕。淸露微微滴短袍。野接樵蘇氓庶足。禾登場圃役車勞。河通北陸星文遠。山鎭西淮地勢高。極目平蕪千里闊。倚鞍孤客氣增豪。</text>
<title>次韻</title>,<text>十載神交久。心期一見親。談淸能解渴。戒切欲書紳。菊老秋容減。江寒月色新。燕山頻入望。勝迹不成陳。</text>
<title>又次</title>,<text>欹枕無悰緖。霜風欲盡秋。歸心天北極。旅夢海東頭。望斗彈雄劒。懷人倚小樓。淸詩遠相寄。情重鷫鸘裘。看君庭院好。疑向畫圖親。但得長無事。那交一點塵。酒愛鵝兒熟。書貪燕子春。怕將輕重倒。寄意別離濱。</text>
<title>鐵瓮謾書</title>,<text>燭盡華堂月色蒼。春宵殘夢有餘香。行人苦被閒情惱。不獨蘇州解斷腸。春入遙城客未回。日斜空館獨徘徊。逢君更發愁中笑。玉井蓮花冒雪開。滿路松陰已夕暉。洞門深處客忘歸。水仙宮裏成佳會。左對馮夷右宓妃。桂樹前頭月已陰。姮娥應獨費孤吟。蟾宮一閉無消息。碧海長勞萬古心。鐵甕千年竹。行人一夜情。佳期易消歇。離別未宜輕。坐對東峯月。黃堂醉玉觴。仙娥遙寄信。斗覺桂生香。</text>
<title>次鐵瓮客館韻</title>,<text>粉堞中分一逕斜。雪消春礀浪生花。長風送月籠千嶂。暝靄和煙接幾家。醉後羈愁濃似酒。年來世味薄於紗。逢君又作溪橋別。卻恐明朝鬢易華。黃龍秋氣鎖高臺。惹起關西遠客懷。卻恐芳時容易過。靈槎已定隔年迴。</text>
<title>送崔佐郞藎伯。朝京賀節。</title>,<text>病投東郭夕張羅。聞子今乘博望槎。愁趁亂山侵塞遠。夢隨歸路出關多。秦城曉雨傷同別。灤水秋風記獨過。淸聖舊祠堪一酹。不須燕巿弔悲歌。</text>
<title>直廬。次車復元惠韻。</title>,<text>京洛風塵已十霜。江南秔稌又登場。久知供世身因老。只覺歸田策最長。旅夢每從秋後苦。流年偏向病中忙。杜陵多少關心事。妺在湖雲弟楚鄕。推擠不去又三年。踏鼓巖城趁曉天。世事悠悠雙鬢改。羈懷耿耿一燈懸。傷時謾有班生劒。負郭寧無季子田。永夜初殘彈鋏罷。多君投贈句鏗然。水竹幽居舊契牢。長煩歸夢繞林臯。陶潛自是存三逕。潘岳從來感二毛。蛬雨捲時雲葉亂。鴈霜飛處月輪高。無端抖擻徂年計。手拓秋牕夜坐勞。附元韻眼欲生花鬢欲霜。靑衫依舊積薪場。五車拄腹傷時久。一劒枝心報國長。愁入寒蛬秋更苦。夢隨征鴈夜猶忙。不知玉漏驚高枕。卻恨雲松隔故鄕。萬慮煎心夜抵年。拓牕愁坐五更天。雲沉玉闕千門靜。風徹霜鐘片月懸。自許時危思報國。敢言身老賦歸田。匣中尙有龍三尺。爲決浮雲一吷然。漫把愁吟續畔牢。幾回歸夢洛江臯。劒頭夜月明肝膽。鏡裏秋霜入鬢毛。衰草露垂蛬語濕。長天雲盡鴈行高。此時孤負蓴鱸興。膝脫鹽車不亦勞。</text>
<title>次李景晦韻。送南德光還鄕。</title>,<text>吾儕相對復三人。旅邸何期共作隣。世故不禁成老醜。秋懷無計解愁幸。家連嶺嶠常思楚。身絆簪紳尙滯秦。明曉一帆君又去。可堪孤耿臥漳濱。浮世相違幾燕鴻。殘燈話別夜應終。秦城曉雨初沉漏。楚水秋容已上楓。處士潯陽辭未草。先生國子髮猶童。君歸又起松楸感。三載空懷輔主衷。</text>
<title>藥圃鄭相公 琢 示以耆老會軸詩。因命和韻。敬次三首。</title>,<text>邦命重新自有期。昇平故事豈參差。神仙勝集爭稱慕。雨露洪私敢斁遺。眞會久知傳自昔。德星方驗聚於斯。誰將繪事移芳躅。我欲因之綴短詩。洛中佳節集高年。文彩風流孰後先。已向巖廊調鼎鼐。還從平地作神仙。曾知氣槩推三達。久識恩私下九天。爭道海東開壽域。老人今夕照華筵。挹得浮丘共拍肩。仙家眞樂此能全。廚分玉食恩無替。座耀金章儀莫愆。五福久知齊禹範。三辰端合卜唐筵。淸朝已屬重煕運。莫道風流減昔年。</text>
<title>直廬。次兩省僚友。次野先賦。</title>,<text>倚欄春錯莫。開鏡鬢滄浪。倦覺朝眠穩。寒知夜坐妨。三年爲客地。半世積薪場。已決歸休計。依山構草堂。輕寒生臥內。簷濕露淋浪。丘壑心猶切。簪紳老更妨。西淸欣共話。南省憶同場。萬事徒生梗。前期較雪堂。能詩蘇子美。要我共滄浪。展讀淸堪玩。賡題拙不妨。鄕心頻發夢。穡事已登場。有意君先獲。相期臥草堂。十年林下計。如水赴滄浪。舊識惟君在。相隨不我妨。論議空餘子。風流擅一場。降幡今可竪。詩壘政堂堂。附諸韻雨聲孤枕夢。顚倒在滄浪。江鳥飛無數。春衫濕不妨。從知釣魚樂。絶勝爭名場。午鼓忽驚起。靑雲鎖玉堂。右尹次野 暄。號白沙。花雲垂羃羃。省雨滴滄浪。撥卷慵思睡。持杯病見妨。誰云春色好。非復少年場。自識歸休穩。胡爲著玉堂。右洪輝世 瑞鳳。號鶴谷。君才登坦道。我老憶滄浪。詩律逢春細。衰慵處世妨。蛾飛憐點火。蟻鬪笑專場。已識浮生理。宜升達者堂。右尹時晦 暘。號陶齋。濯纓復濯足。淸濁在滄浪。用舍本由己。毁譽都不妨。顧慚江海跡。膠擾利名場。已決抽身早。何須綠野堂。右洪樂夫 命元。號滄洲。吾年三十二。鬢髮始滄浪。病也衰因早。懷之卷未妨。杜陵江海志。披老藝文場。萬事都無及。閒眠四友堂。右金叔度 尙憲。號淸陰。</text>
<title>送金君俊臣戍北</title>,<text>極目關雲暗戍樓。送君今換鷫鸘裘。鄕心北隔三千里。殺氣東連二十州。別恨剩添新歲感。客懷重帶去年愁。龍刀會斬樓蘭首。行取人閒萬戶侯。</text>
<title>次黃和甫 中允 韻</title>,<text>睡起殘花落滿庭。十年端悔役浮名。不堪春與人俱去。爭奈愁隨草共生。憐我病懷同孟浩。愛君詩句壓宣城。升沉有數何須問。且向尊前玩月明。三年歸計未能裁。陶逕春來半草萊。微雨過山薇欲嫩。暖風吹樹燕應回。積薪場裏靑衫敝。送客亭前白日頹。萬事相違人自老。不妨隨意酌新醅。</text>
<title>吳學士德耇 百齡。爲養乞郡。之任載寧。以詩贈別。</title>,<text>一封危懇徹重宸。分竹西州赴海濱。自是聖恩憐孝子。莫嫌經幄減詞臣。萊衣漸覺庭幃近。毛檄偏知雨露新。今日送君還起感。百年風樹只孤身。東風落盡故山梅。鄕里欣迎五馬來。不是明時辭北闕。只緣歸夢在南陔。天香晩拂趨庭袖。官釀新濃上壽杯。聞道玉堂虛講席。豈容鸞棘久低徊。</text>
<title>送鄭都事養一 默 赴海西幕</title>,<text>天街連轡夢依然。往事傷心已十年。聚散有期頻別路。悲歡無賴各華顚。春風海驛梅飄雪。夜雨江樓柳拂綿。想得奚囊富收拾。逢人須寄兩三篇。</text>
<title>次月汀一松兩相公箭串賞春韻</title>,<text>憶向東郊擬卜居。重來政是亂離餘。深春草樹埋荒逕。落日牛羊下遠墟。臨漢衆峯連埤堄。近城佳氣接扶輿。會看騋牝騰沙苑。行與詩人賦楚虛。</text>
<title>次元正字仲楫 涉 韻</title>,<text>接屋欽高義。聯裾趁早朝。詞豪今二陸。望重舊三堯。白髮慚隨俗。靑雲荷託交。顚狂吾已甚。君合恕寬饒。策名雲路闊。端立聖明朝。措世期莘尹。通班鄙趙堯。岸花紅欲老。庭草翠初交。莫怪招邀屢。蟾光夜更饒。爐煙攜滿袖。紫禁罷晨朝。鶚列爭歌禹。封人尙祝堯。高詞慚下里。邁景迫南交。鵬翮搏將遠。行看事業饒。附元韻異時求識面。今日幸同朝。文學已遊夏。君民將舜堯。幽居在僻巷。世路誰深交。響屐要相訪。雨餘泥露饒。先生出南國。高義冠東朝。希聖是爲聖。服堯兼誦堯。幾年知慕德。今日許論交。往往瓊瑤贈。攜吟樂自饒。</text>
<title>次玄翁韻。送金咸從德謙 景益。</title>,<text>天街梅雨正濛冥。病後逢君眼轉明。分竹此時辭北闕。計程何日過西京。庭幃養足君應慰。去住情深我自驚。嶺樹關雲均入望。折殘橋柳日初傾。</text>
<title>送李進士 鎭南 榮歸嶺鄕</title>,<text>揚立平生願。多君得意歸。龍墀奏名日。鶴髮倚閭時。壽酒開新釀。天香濕彩衣。餘生更無望。送子一成悲。</text>
<title>奉別洪使相 仁憲 按節關東</title>,<text>分綸偏荷聖明知。千里東陲四牡馳。夢入軒墀承晉接。身隨原隰任周咨。竹樓雲盡山應出。棠岸花明日正遲。問俗觀風猶有暇。不妨隨處駐幨帷。</text>
<title>謹次柳月篷惠韻</title>,<text>三年多病苦思歸。愁殺江湖夙賞違。遙想故園春已晩。野梅初落竹芽肥。年來無鴈到衡陽。三逕春歸路杳茫。銜命卻知桑梓近。驛程寧惜馬蹄忙。</text>
<title>次李僚兄伯胤南行餞別軸韻</title>,<text>靑衫十載尙爲郞。幕府隨君又綴行。領略河關千里盡。淹留江郡一秋強。丘園有約長魂夢。鬢髮無情已雪霜。才子文章攜滿袖。詠來偏覺字軒昂。又逐軍書滯海濱。靑綾舊直兩詞臣。南來喜遂聯床話。北望愁爲去國人。投筆有懷空老大。平戎無策尙風塵。添燈草罷東征賦。霜鬢明朝一倍新。草檄端需第一流。眼看風采愜靑油。久知俊傑談時務。自怪疎慵忝幕謀。劒氣逢秋干斗極。角聲和月響譙樓。莫言身逐江湖遠。范老曾懷進退憂。襟懷蕭散自無營。越橐相隨只墨卿。佐幕才高韓吏部。摛詞價重謝宣城。飮冰行役愁南邁。憂國心期詠北征。僚席一年慚倚玉。幾多論畫讓溫生。</text>
<title>送朴參判應邵赴京師 此下四首。上京後作。</title>,<text>玉節翩翩赴日邊。前星播慶德音傳。才優已誦詩三百。身健何妨路四千。江館雪晴春入塞。驛亭花落雨催年。天涯見月應相憶。漢樹遼雲兩杳然。</text>
<title>余以從事赴體察使李相國幕。月篷令公袖詩來別。臨行謹次。</title>,<text>傾想幾勤離亂後。登門已是十年餘。重來京國堪靑眼。况有瓊章問索居。風塵惜別嚴更後。嶺海揚旌晩雨餘。屈指家山何日到。疎籬荒逕是吾居。</text>
<title>次漢陰相公贈松雲韻 時住嶺南樓</title>,<text>夢回江閣夜將分。輕浪搖風錦作紋。萬事無成身又病。從知世味薄於雲。名區無處訪繁華。隔岸漁村有幾家。行盡峽中香滿袖。馬頭開遍野棠花。附元韻百計無成鬢已華。片心憂國尙忘家。夢尋楊僕平南越。猶跨樓船蹴浪花。</text>
<title>又用前韻。示松雲。</title>,<text>眽眽幽懷自十分。倦眠湘簟展波紋。開牕斗覺心魂爽。爲有淸風掃火雲。愁倚江樓對月華。天涯無夢不歸家。風塵半世人偏老。雙劒橫腰謾吐花。附松雲韻多住蓬萊誦法華。白雲靑鶴好爲家。暮年流作沙場客。空恨瑤臺落桂花。</text>
<title>次孫上舍宜伯 義甲 韻</title>,<text>江閣論文喜得君。雨聲欹枕夜同聞。十年南北成何事。慚愧浮生跡似雲。</text>
<title>謹酬相公惠韻</title>,<text>無限煙波惱客愁。十年憂國白渾頭。輕舟故試南歸計。非爲湖邊漫浪遊。</text>
<title>相公又惠一絶。依韻奉和。</title>,<text>梅雨來時處處愁。天涯歸客又江頭。非關領得西湖勝。驢背何人強作遊。</text>
<title>自凝川放舟。直向萊山。記所見。</title>,<text>飛下龍堂一瞥閒。丈夫懷抱此時寬。海門漸近風煙豁。七點三义次第看。</text>
<title>舟中。次松雲。</title>,<text>三浪水接龍堂去。千仞巖頭樹幾層。領略風煙知有地。扁舟贏得載詩僧。</text>
<title>新築釜山城。與松雲幹其務。次相公寄雲詩。示雲師。</title>,<text>都尉廵兵柝有聲。狼煙不起靜邊庭。直將眼界爲天塹。何必區區數仞城。</text>
<title>次松雲韻</title>,<text>蒼鷹千軸擁孤城。設險先須擇地形。畫角聲中收駭浪。虹旗影裏閉重扃。誰憐短鬢侵霜雪。自信孤忱耿日星。宸極此時勞望眼。瘴雲和雨夜冥冥。</text>
<title>又次松雲韻</title>,<text>同登粉堞乘新霽。馬島諸山歷歷分。務得人和知有戒。不須徒取堞連雲。</text>
<title>七月一日。向金海江口。阻風。宿島中。草閒矮屋僅如斗。與李水使 侃。戍枕度夜。</title>,<text>倦客今愁風浪生。蠻村猶解出門迎。江分海口三义闊。山聳原頭七點橫。蘆葦接天泥沒馬。雲霞霾日雨連城。夜投斗屋眠難著。驚卻蚊雷近枕聲。卽大渚島。梁山地也。</text>
<title>二日。路上。記所見。</title>,<text>七點於人若有期。雲端點點露脩眉。陰晴變態知誰管。添卻湖山分外奇。體相前爲宣慰使時。有三义七點渾霾雨。似妬行人著眼看之句。故今反其意。</text>
<title>滯檜原營幕。寄松雲。</title>,<text>萊山勝事散如雲。愁倚風欄苦憶君。疎竹老槐人寂寂。一庭秋雨夜深聞。光陰送盡驛程閒。念別唯應鬢髮斑。佐幕無才成底事。逢人踧踖愧浮顔。瘴暗邊城鼓角愁。羈懷無賴獨登樓。寒蟬咽後門還掩。庭雨蕭蕭夜報秋。世故絲棼脫未能。頻年原隰病相仍。明朝又向凝川去。羨爾安閒物外僧。</text>
<title>龍城友人尹士淵，安順甫，蔡景虛，柳剛而。因事到檜原。爲留數日。臨行。用士淵韻以贈。</title>,<text>天涯瘴雨濕黃梅。邂逅逢君眼忽開。明日又成江海別。想應關路夢頻來。細竹疎松半雜梅。故山荒逕爲誰開。十年形役歸無計。愁見風埃傍馬來。</text>
<title>別文通判子善</title>,<text>營幕經旬滯。邊笳夜有聲。秋從天外至。客向雨中行。歲晏芳菲歇。愁多鬢髮明。嚴程催發馬。見月兩關情。</text>
<title>松雲。次贈柳月篷餘字韻。和贈二首。</title>,<text>四溟禪客畦村老。邂逅天涯跋涉餘。往事傷心何處問。長江滾滾繞鮫居。宿雲初捲江樓敝。一枕淸風午睡餘。安得永拋簪笏事。白頭林下賦閒居。</text>
<title>謹次相公韻</title>,<text>高樓形勝麥秋天。霞鶩分飛棨戟前。歷歷河山愁眼外。寥寥興廢倦吟邊。西岑雨過霾殘照。南浦帆來割暝煙。一作輕瀾欲動魚吹絮。遠壑初分鷺破煙。 景色撩人多感慨。芳時無興對華筵。附元韻建牙重到嶺南天。十二年光逝水前。人物盡銷兵火後。江山猶媚畫圖邊。灘聲暝雜長林雨。月色晴籠近渚煙。風景不殊陳迹變。白頭時夢醉芳筵。</text>
<title>龜臺夜泛錄。示金從事而晦，李使君景明。求和。</title>,<text>百尺巖頭一水流。閒隨桂棹倚汀洲。千年赤壁留餘債。醉挾飛仙闌漫遊。</text>
<title>宿奈城琴君會家。洪就夫來訪有贈。卽酬之。時余有椒井之行。</title>,<text>肯向明時怨不逢。好從林下斂塵蹤。南來喜遂連床話。一壁靑燈照舊容。從來世味足雌黃。正好茅簷對夕陽。偶向村齋成小酌。卻愁臨別判閒忙。</text>
<title>記前遊寄李使君景明 時在泉上</title>,<text>每向終南說舊遊。天涯誰料更靑眸。瓊樽錦燭鈴軒話。野菊崖楓客路愁。聯轡共尋秋社約。扣舷同泛夜湖舟。浮生勝事應星散。他日相思恐白頭。</text>
<title>曺汝益 友仁 追至。次逢字三絶。就夫自其家。又送和章。卽步韻。示汝益。兼寄就夫。</title>,<text>詩老新從飯顆逢。靈泉源上躡仙蹤。十年世事多飜覆。惟有靑山不改容。長途愁殺馬玄黃。誰解詩竆孟溧陽。蛬帶客愁秋後苦。蝶分歸夢病中忙。一別風塵路渺綿。相逢竆峽各衰年。欲知他日分攜處。太白山前有檻泉。</text>
<title>就夫又步前韻以寄。聊復和送。可發一笑。</title>,<text>暮猿秋鶴恣過逢。三日仙區愧俗蹤。吟盡碧雲人更遠。屋樑明月想癯容。悄坐高吟暝靄黃。一年歸計在咸陽。偶因秋興淹吾駕。數日嚴程不覺忙。征袍弊盡欲裝綿。坐聽蛬吟恐失年。百計無成身又老。幾驚塵匣吼龍泉。竆峽誰期忽漫逢。客中連日喜追蹤。共攀幽桂探佳句。輕靄殘霞淡暮容。筆逼王虞句逼黃。看來多慰病襄陽。虎溪同賞應陳迹。不識塵中有底忙。層崖絶壑共聯綿。我輩淸遊又一年。聽盡嶺猿孤夢斷。塵襟洗向石頭泉。停雲幾日始重逢。共對園林想舊蹤。前輩有詩今可驗。故人相見未從容。今歲龜城去歲黃。年年行役鴈隨陽。只緣王事身無暇。非爲平生口業忙。別意重重類楚綿。故人深契舊忘年。夜來優荷雙金贈。筆下方知思湧泉。附就夫韻久別纔歡嶺下逢。分岐遽又阻仙蹤。慰懷賴有詩篇贈。長對芙蓉出水容。滿壚村酒勝鵝黃。臨水樓臺似岳陽。共醉此閒留不得。幕賓行色太悤忙。南來時月客中綿。辜負歸心問幾年。羈思卽今添別恨。滌愁安得酒如泉。附汝益韻相思今日偶相逢。行賞煙霞散客蹤。聽盡夜泉醒俗耳。一燈孤枕話從容。竆峽秋高樹葉黃。嶺猿啼處又斜陽。尋眞漸喜仙源近。忘卻人閒日月忙。芒鞋踏遍綠芊綿。仙蹟留崖不記年。方信人閒藏異境。結廬吾欲漱瑤泉。</text>
<title>汝益先出山。用前韻以贈。汝益在京時。抗章陳時務。不報。仙夢臺在襄陽。歸程約以相訪。故詩中幷及之。</title>,<text>期君早歲得遭逢。韓陸何難接遠蹤。一紙危言曾莫試。世閒誰道直能容。露氣凄淸野色黃。鴈隨秋雨下衡陽。峽神無乃嫌塵客。林鳥催歸亦太忙。臨離驚卻道途綿。與子俱非少壯年。三逕儻容塵跡過。久聞仙夢勝平泉。浮世難期袞袞逢。舊遊回首已無蹤。高吟坐待前村暝。且喜林巒有好容。早識家聲愧四黃。老來豪氣壓高陽。十年壯志頻看鏡。頭上光陰奈忽忙。顚倒風埃歲月綿。靑衫幕府又今年。日新齋上逢佳友。臥聽泠泠百道泉。</text>
<title>宿三溪書院。明向鳳城。謝李大伻問。</title>,<text>一夜淸齋話。三秋遠客心。別來勞望眼。書到慰煩襟。古縣依殘郭。歸雲結暝陰。相思不相見。倚柱發孤吟。</text>
<title>散次客館韻。贈琴正字彥康。</title>,<text>馹騎翩翩趁暮天。溪聲山色倦吟邊。故人珍重來相訪。跋燭秋宵對榻眠。匣中終夜吼交龍。奔走風塵歲月重。瞻眺小軒新霽後。暮山秋氣淡還濃。領略煙霞託晩交。靑山一面試誅茅。畸人契活君休問。石臼爲樽蕙作肴。</text>
<title>次短律戲贈彥康</title>,<text>駕趁斜暉促。杯從遠客斟。煙霞今夕眼。江渭去年心。野館燒香坐。山樓對月吟。玆遊天借便。秋夜得聯衾。異縣逢佳友。何辭酒屢斟。亂雲霾峽口。寒露敗荷心。暮雀依林噪。秋蟲傍砌吟。山城堪再宿。何必戀閨衾。彥康內子。時在椒井。彥康促歸。故末句戲之。</text>
<title>淸凉久有往賞之願。今過近境。又負宿計。豈非王事有期。仙區無分耶。遂書一絶記所感。</title>,<text>淸凉十二玉芙蓉。半世煙霞夢想中。今日偶經山下路。卻嫌行色太悤悤。</text>
<title>金而和 中淸 以書齋韻索和。次贈。</title>,<text>東望長懷谷口廬。風塵幾日間音書。一樽今夜攀淸話。大醉從敎禮法疎。陶逕無緣訪弊廬。秋來兼斷故人書。公庭吏退黃昏靜。對月孤吟捲碧疎。</text>
<title>宣城訪任卓爾。因向陶山。卓爾追寄詩。卽和贈。</title>,<text>早年詞賦氣凌雲。可是揚廷翼聖君。林下草玄今幾日。數年南耗闕相聞。南耗。一作聲問。徂年無地避竆愁。幾向前村問酒樓。徙倚曲欄無一夢。碧梧蒼竹夜鳴秋。</text>
<title>次金山長 圻 詩卷韻</title>,<text>天宇無雲月正南。淸宵佳會偶成三。雪堂舊事嗟難續。今日重來恨未堪。雪堂。金奉化丈號也。丁酉冬。嘗來拜。</text>
<title>題三溪書院講堂</title>,<text>連山跨岸繚周垣。肅詣庭階謁廟門。大節久知扶社稷。貞忠端合薦蘋蘩。長松聳壑寧無本。活水通塘自有源。絃誦卽今多士在。勉培吾道答君恩。</text>
<title>寒栖齋敬次退溪先生韻。呈洞主權松巖 好文。</title>,<text>此夜松臺月欲生。靑眸相對坐天明。主人風致聞來久。須記今宵遠過情。</text>
<title>英陽約山堂。次高翠屛 應陟 韻。</title>,<text>寒溪聞碧玉。列峀展蒼屛。葉盡秋容減。簷虛夜氣生。勝遊詩愧俗。眞界骨嫌腥。谷口饒生事。知君讀且耕。</text>
<title>讚慶樓。次黃參判 孝獻 韻。</title>,<text>峭壁澄灣繞去程。雙旌都入畫中行。天涯節候秋凉冷。客裏光陰月缺盈。浮世勝遊偏得趣。衰年遠別亦關情。夜投空館燒香坐。直到三更夢不成。</text>
<title>到寧海府</title>,<text>一道幽泉㶁㶁鳴。夜深偏作玉琮琤。小堂人靜閒憑枕。空喜寒聲入夢淸。亭空客散酒初醒。風外疎鍾斷續聆。借問仙房高幾許。白雲飛處數峯靑。橫橋側畔客西東。影倒寒波落照中。樓上遙看眞活畫。龍眠應愧筆難工。天風吹亞籜皮冠。俯視平蕪眼界寬。孤店白煙橫一抹。遠村紅日掛三竿。棕鞋踏破一溪苔。暇日幽懷得自開。獨步獨行因獨坐。何曾村巷有人來。一江秋雨擺蘆花。征鴈和雲下晩沙。驚卻夜深風力緊。數行聲入碧空斜。西湖雅賞想依俙。警露聲寒瘦影微。晴日九臯閒刷羽。主人來到不驚飛。千柄荷花冒綠池。天姿元不染淤泥。可憐心賞今難得。除卻濂翁更有誰。露洗遙空絶點埃。長風吹月過山來。逢人可共香山賞。對影何辭太白杯。靄靄淸雲羃遠岑。飛來亭畔落微陰。莫言舒卷都無意。會待他年旱作霖。金絲裊裊陌頭楊。滿地濃陰日政長。多事好風吹雨過。南樓蕭颯晩生凉。蒼髥聳壑凍雲垂。滿目瑤華落地時。欲會園林奇絶事。須看玉綴臥龍枝。牛背閒眠細雨中。蓑衣試拂隴西東。齊家漢傅眞誰事。一笛惟堪弄晩風。南訛時節屬耕耘。隔隴農謳處處聞。日暮荷鋤談底事。家家惟願稼敷雲。秋水澄淸不起瀾。遙看千頃練光寒。至今謝句無人續。自是形容物色難。</text>
<title>重陽黃府伯和甫。觴余于蓮亭。醉次小樓韻。錄奉求和。</title>,<text>報答公私兩不任。園林蕪漫可追尋。驛亭對月秋將老。山館哦詩夜又深。韓子松楸長入夢。希文憂樂正關心。天涯勝節寧虛負。醉後軒池試一臨。</text>
<title>翌朝。以一絶謝府伯。</title>,<text>天涯爲客作重陽。太守當筵侑玉觴。落佩倒冠渾不省。醉中無乃太顚狂。</text>
<title>龍江聯句</title>,<text>撐舟泝碧流。令節淸和勝。聱漢。 遨頭㪺淸遊。嘉客引高興。可畦。 風細柳飄綿。潭虛魚動鏡。黔澗。 開樽酒屢斟。濡筆詩長詠。聱漢。 躑躅倒澄波。笙歌爭落景。可畦。 崷崒仰龍嶽。氣像難比並。緬懷藥山翁。淸言何雋永。舊事耿在心。欲說無人應。黔澗。 乘醉過龍灘。望見無媒逕。聱漢。 誰能記山陰。我欲尋月影。黔澗。 緩棹故遲遲。漸近前山暝。壺傾且莫繼。冠側何須整。黔澗。 世事正糾紛。一任風不定。聱漢。</text>
<title>年友辛公直 敬立 佩酒相訪。宋勉夫 思誠 亦來。乃昔年同榻友也。亂後十載。存亡杳然。今忽相遇。慰喜可知。兩君俱有贈。卽步韻以贈。</title>,<text>頻年爲客易生愁。坐對前山不下樓。賴有故人知此意。一壺相訪野塘秋。征軺遍歷萬山雲。行到湖樓始見君。秋夜燭殘人易散。不堪蟲語隔牕聞。右次公直花山明月洛江雲。交麈無多又別君。寥落驛亭初駐馬。隔林風雨夜偏聞。右次勉夫</text>
<title>和甫邀赴季遲家壽席。余亦同之。醉中。次板上韻。</title>,<text>無堪世事轉頭新。屈指交遊有幾人。燕寢寒多秋滿箔。長林雲濕雨迷津。衰容自幸攀淸賞。傲吏何妨作好賓。今日勸君須盡醉。醉中方見性情眞。山光如沐雨餘新。四顧煙霞更可人。勝會有期初稅駕。浮生無定久知津。親朋已許魚傳信。節候方知鴈作賓。半日琴樽共嘯詠。使君襟抱本淸眞。斷岸臨江傑構新。壺觴卻喜慰征人。風塵擾擾頻看劒。嶺海迢迢幾問津。已好前山邀好月。寧容後閣走竆賓。靑衫紫陌渾閒事。會向林泉訪子眞。</text>
<title>豐山縣。次辛公直寄韻。</title>,<text>官酒那能解別愁。驛亭斜日又登樓。篆煙飛盡眠難著。蟋蟀聲高雨送秋。</text>
<title>道洞訪金昌遠 弘微 寓居。因次贈韻。</title>,<text>瓊樹迢迢入望中。風塵三載思何竆。逢場又作悤悤別。君在花山我洛東。附元韻故人來自靑雲中。風雨聯床興不竆。把酒臨岐倍怊悵。送君斜日路西東。</text>
<title>得短律二章。錄奉昌遠。</title>,<text>洛下三秋別。天涯一笑同。君今爲吏隱。我亦坐詩竆。路遠飛塵黑。天低落照紅。年年王事急。原隰往來中。稅駕南塘路。詩樽忝與同。斯民應有賴。吾道豈終竆。病後頭因白。霜餘葉尙紅。年年落帽節。過盡百憂中。</text>
<title>次昌遠韻。贈族叔佩卿。</title>,<text>吾宗今又至。淸夜共傳杯。睡入殘宵穩。詩從勝處裁。</text>
<title>聯句</title>,<text>故人相見又相送。遠。 秋日乍晴還乍陰。仲。 卻問重逢在何處。遠。 楚雲秦樹兩關心。仲。野菊斑離恨。遠。 秋雲亂別愁。仲。 一杯相送意。江雨滿西樓。遠。</text>
<title>仙夢臺。次壁上韻。示曺汝益，李泰叔善叔諸君。</title>,<text>江雲散盡夜牕虛。萬木霜酣錦不如。倦客初登堪駭矚。詩成斗覺俗緣疎。分外功名覺盡虛。暮年歸計定何如。仙樓一宿驚塵夢。身世居然鬢髮疎。</text>
<title>聯句</title>,<text>秋夜江樓水氣凉。益。 故山迢遞夢蒼茫。風塵十載身偏倦。仲。 恰得餘閒付詠觴。益。</text>
<title>醴泉東軒。有外先祖洪文匡公近律一首。蓋成化年間爲關東伯時作也。詩曰。前村煙暝已藏鴉。客舍沉沉夜不譁。深樹月明啼杜宇。廣庭春盡落梨花。衰顔攬鏡年年換。病眼看書字字斜。夢裏溪山明日去。門前流水是吾家。 撫玩遺跡。感慨係之。謹次一章。書示金友子昷 珽。</title>,<text>屋頭初日已飜鴉。郡吏趨衙漸覺譁。旅館苦吟添白髮。故園佳節負黃花。沉埋案牘身全瘦。顚倒風埃帽半斜。怊悵習池今亦廢。雨中何處訪村家。</text>
<title>李使君實之。次贈月蓬三絶。余亦酬之。</title>,<text>秋來鬢髮雪紛如。庭院沉沉曉雨餘。原隰一年身更遠。不堪歸夢繞宸居。風塵幾度見春歸。剛恨園林舊侶違。祇是聖恩曾未報。此身元不慕輕肥。誰道襄陽勝洛陽。大堤行盡意迷茫。偶逢山簡淹吾駕。峴首秋高落照忙。洛陽。卽商山別號。</text>
<title>酬子昷。次椒井韻。見贈。</title>,<text>世故驅人別又逢。逢時尙憶舊時蹤。年年離恨堪銷骨。倦客偏凋鏡裏容。吸盡瓊樽劈蟹黃。離筵無計駐頹陽。十年壯志衰遲甚。促織催人謾自忙。志切匡時奈力綿。推擠不去又經年。嚴程斗覺秋容老。折得茱萸酌舜泉。</text>
<title>次子昷韻</title>,<text>風塵一別憶前春。邂逅南州亦有因。明日歸田吾已決。白雲靑嶂宿心親。末路何人會賞音。多君投贈紫瓊琴。夜深彈罷峨洋曲。庭雨初收葉隕林。</text>
<title>次客館韻</title>,<text>推擠南北費光陰。卻怪陶潛未覺今。千里夢魂長北闕。五更風雨又西林。世情任卻雲來去。別恨從他酒淺深。萍水異鄕俱可樂。旅人何獨學莊吟。</text>
<title>同宿聯句</title>,<text>遠別曾勞夢。昷。 相逢始解顔。風塵半世味。仲。 萍水一宵歡。細話燈將盡。昷。 孤吟鬢欲斑。仲。 秋聲猶在樹。昷。 月影漸窺欄。仲。 湖海頻年憶。昷。 林泉幾日還。仲。 陶辭行可賦。昷。 張祿不須干。仲。 懶性偏違俗。昷。 幽期肯負山。光陰嗟易失。懷抱若爲寬。仲。 歲暮風霜緊。時危道路艱。昷。 河橋明又去。仲。 相望隔重巒。昷。</text>
<title>竺城滯朴德凝寓居。李汝實來訪。有贈次韻。</title>,<text>朋舊多情載酒來。十年離合摠關懷。鏡中鬢髮經秋改。簷外山容近夕佳。</text>
<title>諸友設酒淸遠亭。朴棐元先賦一律。醉中走次。</title>,<text>經亂餘懷豈盡陳。長嗟南北阻音塵。十年蹤跡風中絮。兩日杯樽瓮裏春。林帶晩霜楓勝錦。江飜疎雨浪成銀。煙霞入眼皆新態。斗覺吟邊興有新。</text>
<title>次淸遠亭舊韻。贈棐元。</title>,<text>一上高亭眼忽開。嚴程數日客忘廻。微霜淅淅催金菊。小雨斑斑洗錦苔。風引水聲淸熱耳。月移梧影蘸深杯。優游歲晩期同老。已把功名付儻來。</text>
<title>崔弟景祥設壽席來邀。馳往道淵。先拜寓菴公墓。因赴筵。夜深乃罷。翌朝。上曠野亭舊基。感昔興懷。情見于詞。錄奉求和。二首○會者。洪叔司果丈，朴棐元，高思省，李士會，舍弟審仲，姪基遠等。十餘人。</title>,<text>上有靑山下有碕。舊時形勝尙依俙。親朋兩日供淸晤。塵土三年化素衣。世事似雲隨手換。宦情如寄轉頭非。梧楸滿目留餘感。登眺危亭已夕暉。古槐疎柳蔭苔磯。步出空階一逕微。殘日漏雲紅纚纚。輕嵐籠樹翠霏霏。靑山紫陌曾何間。白酒黃花且莫違。詩老醉朋均有趣。任他江上各忘歸。</text>
<title>李姨兄舊居。已成荒丘。感歎之餘。棐元先賦一絶。卽次韻。</title>,<text>煙霜九秋後。存沒卄年間。一篴山陽暮。悽風動遠山。</text>
<title>體相承召命。自商山已赴朝。余適因事。過數日乃行。諸鄕丈及親友來會以餞。酒半。尹季守 瑱 先賦一律。座中亦多和之。依韻步四章。奉諸契。</title>,<text>邂逅希菴老。郊扉坐月中。林深歸獨鶴。天遠沒孤鴻。祖席歌三疊。譙樓鼓一通。浮生無限別。莫遣酒樽空。右呈尹季守 號希菴一年爲客地。強半在南中。謾見塵隨馬。那看澤集鴻。傷時思賈傅。賦別憶文通。又逐台旌去。天涯勝事空。右贈金子昷 號西潭十年離難後。千里路岐中。世計皆隍鹿。天時又塞鴻。還須齊得喪。不必問竆通。西出無多日。長途夢易空。右屬全淨遠 號沙西葉落寒初緊。星稀夜已中。幽居辭水竹。舊侶逐鵷鴻。一劒高歌發。三杯大道通。秦城他日約。人事恐成空。右酬成士悅 號聽竹</text>
<title>年友李仁伯 元長。歸木川鄕莊構溪舍以居。寄詩求和。次贈。</title>,<text>溪橋雪盡水添磯。晩日攜筇倚竹扉。酒熟何妨村客至。春晴偏愛隴雲飛。三椽已覺幽居足。數畝寧論舊業微。準擬從君投紱去。免敎平地履危機。</text>
<title>次尹說書景說韻</title>,<text>滿帽風塵鬢欲霜。夢迷南國路何長。許身初計衰猶在。願把文章補舜裳。</text>
<title>韓珍原瀛赴任來告別。醉題扇面。余亦新除永陽。近作南行。</title>,<text>湖嶺初分路。同縣太守章。漸摩愧無術。不是薄淮陽。</text>
<title>重到凝川。次鞠生韻。</title>,<text>淡煙衰草共迢迢。海國逢秋客夢遙。世事欺人堪冷笑。鬢根嬴得雪飄蕭。</text>
<title>邊注書應壁明叔。承命南來。閱武于海上諸營。今向達城。以詩寄之。</title>,<text>簪筆銀臺彥。承綸下玉墀。萊山傾蓋日。凝水把杯時。夜雨催歸夢。秋風動遠思。天涯去留恨。見月始應知。</text>
<title>次權松巖觀物臺退陶板上韻</title>,<text>此夜松臺月欲生。靑眸珍重坐天明。主人風致聞來久。須記今宵遠過情。附元韻觀物須從觀我生。易中微旨邵能明。若敎舍己惟觀物。俯仰鳶魚亦累情。</text>
<title>梁山春帖字 辛亥出宰是邑</title>,<text>報道新陽已破寒。條風吹入大江干。今朝細菜新登案。誰識遨遊愧素餐。右公衙緗簾長下寂無人。鈴牒稀時坐嘯頻。東閣近知詩興足。小梅先占一枝春。右東軒馮生齊馬今誰在。羊續懸魚古亦無。拙守詎能追往迹。門前惟願絶苞苴。右大門塵淸海岱閭閻靜。雨足郊原稻黍豐。鰈域太平知有象。孤臣北望但呼嵩。右客舍邦家治化重膠庠。久識文風遍八方。下邑從今絃誦盛。竚看諸子破天荒。右鄕校公堂鄕會幾時同。朋酒年年樂歲豐。三物導民遺敎在。會須陶卻舊淳風。右鄕廳</text>
<title>次鰲山客館韻</title>,<text>表裏溪山勝。官居住此間。士風猶習魯。王化尙通蠻。邑弊春堪賑。城閒夜不關。仍逢意中友。醉對野花斑。是日分糶。且商山諸友至。唱琴何必問成虧。萬事悠悠我自知。東閣賞梅今亦可。未應何遜獨能詩。山圍古堞樹扶疎。徙倚前楹眼豁如。萬事相違身又病。歸田何必待三餘。</text>
<title>次李叔平韻</title>,<text>風塵鬢欲疎。簿領身方倦。歸計又逢秋。一官何足戀。附元韻萬事與雲頹。一身同鶴倦。裸體北牕風。無營亦無戀。</text>
<title>林直卿適到東閣。邀話于書院。用叔平往日贈人韻以贈。</title>,<text>萬事傷心各白頭。浮生聚散劇悠悠。商南邂逅驚今日。錦上過從問幾秋。風雨隨人添別恨。江山侑客得天遊。停雲望望空搔首。此意能傳景行不。春雨飜江漾鴨頭。行人西去路悠悠。興亡入眼空千載。去住關心又一秋。野外昭穌新物色。樽前邂逅舊交遊。從知勝事成陳迹。他日看雲記我不。</text>
<title>鶴城呼韻</title>,<text>長風吹雨入層樓。爽氣偏生六月秋。開府剩添新勝槩。敞筵因復舊風流。穿楊藝妙人爭賀。出塞歌凄客自愁。深荷使君珍重意。倚鞍何惜重淹留。</text>
<title>贈香兒 兒。卽趙守初存性之愛也。善鼓琴。</title>,<text>守初是我京城舊。見汝依然見守初。南國十年空夢想。瑤琴彈罷意何如。</text>
<title>次籌邊樓新韻。奉呈節度統制兩使。</title>,<text>路入名藩眼界饒。東來不惜馬蹄遙。殘山剩水今猶昔。急雨顚風夜又朝。鬢髮漸稀人自老。梧陰初減葉應凋。明時去國君休怨。恩許遙符暫試蕭。領客登樓興緖饒。天涯寧恨故園遙。後先持節元三路。夷險輸忠又兩朝。去國不堪身更遠。憂時何嘆鬢先凋。名登麟閣應非遠。事業行看亞管蕭。</text>
<title>通度寺。次板上金東峯 克己 韻。奉贈李董戎 侃，全副車 湜。</title>,<text>循山作勝遊。俯臨淸流水。旌節入斜陽。元戎多舊意。相攜鶴城倅。坐對松杉翠。魚從鏡中戲。鶴在巖間睡。擡頭剩有天。舒膝寧無地。禪樓客夢淸。靜榻絶塵滓。西通洞府寬。任卻僧先指。桃源卽此境。誰是漁舟子。卻愧使君行。廚傳煩村里。名區昔擅一。勝賞今無二。攀躋不憚勞。歷盡丘壑美。猶嫌隔年別。肯辭連朝醉。今來償宿願。夜深仍不寐。自與世漸疎。非關人盡棄。前峯月欲落。子規啼有淚。綠樹陰中一逕深。仙鄕聊與故人尋。雲巒簇簇披圖畫。石礀泠泠響筑琴。殘日下時竆眺望。落霞飛處強登臨。僧房細話終朝穩。移席前溪更討心。</text>
<title>臨行贈別</title>,<text>重雲吹雨未全晴。驚殺寒笳趁曉鳴。會待秋風凉冷後。一帆思欲㴑空明。</text>
<title>次雙碧樓韻</title>,<text>小閣誰營斷岸邊。方知體物鬼謀賢。憑虛怳覺身離俗。攬勝還疑骨換仙。雲擁竹樓鳴急雨。水搖膝閣接長天。名區自幸身爲主。準擬誅茅卜渚田。</text>
<title>夜吟憶黃山思叔 愼</title>,<text>病後衰因甚。羈懷更寂寥。眼花風不落。頭雪晛難消。感別流年盡。思歸故國遙。苦吟詩未就。愁對雨蕭蕭。</text>
<title>又用前述懷</title>,<text>一旬人不到。東閣政寥寥。遠岳新曦湧。虛簷宿霧消。開樽宜酩酊。倚竹可逍遙。吟倦日將暮。天風來葦蕭。</text>
<title>次思叔萊山感舊韻</title>,<text>客心飄蕩劇懸旌。更有佳娥唱渭城。忽憶舊遊今卄載。九原誰識故人情。</text>
<title>次萊山客館韻</title>,<text>郊墟極目凍雲屯。廢堞周遭倚斷原。人過睢陽拜遺廟。鶴來華表弔荒村。迷茫返照穿林入。嗚咽寒流帶雨渾。幸賴王靈今再振。坐看殊俗自稱藩。病起樓登望塞門。暗螢和雨傍荒垣。江通大海秋潮咽。月暗孤城曉柝喧。殺氣滿空雲易合。竆陰垂地雨初昏。眼看墟落皆榛莽。往事傷心豈忍言。</text>
<title>次新寧竹閣韻</title>,<text>境絶臨蒼壁。亭高瞰碧虛。月沉千嶂後。霜落萬林初。遇興宜斟酒。乘閒可枕書。淮陽敢云薄。惟願職思居。</text>
<title>次客舍韻</title>,<text>肩輿出郭晩行春。大地昭蘇物象新。岸帶微風搖細草。江飜疎雨躍潛鱗。舞枝亂絮綿方散。隕籜初篁粉末均。父老相邀修社事。一村簫鼓賽田神。</text>
<title>次五梅亭韻</title>,<text>好向丘園保姓名。論交方幸託張兄。談霏玉屑煩襟豁。酒倒瓊樽逸興生。三逕不妨成小築。數間端合抱遺經。最憐牕外梅成伍。倚石臨流細吐聲。</text>
<title>次五峯李相公 好閔 鶴林韻</title>,<text>偶因公務出。端爲使君來。老樹千章合。長流一帶廻。傷時無好况。感古有餘哀。極目平蕪迥。詩成獨上臺。見說金藏勝。何妨載酒來。雲開天遠大。野闊路縈廻。夜店篝燈暈。秋城畫角哀。興亡無處問。陳迹鎖荒臺。附元韻千古興亡地。峯巒鳳舞來。明朝日南至。昨夜賊東廻。風月詩仙去。關河玉篴哀。平生感古淚。長嘯強登臺。</text>
<title>偶吟</title>,<text>酒從案牘閒時飮。詩傍溪山勝處吟。白首不妨成吏隱。自知隨處聖恩深。</text>
<title>詠梁州</title>,<text>古郡新經百戰餘。騷翁重到意何如。孤城寂寞官居弊。比屋消亡里社虛。事急正須堅保障。民竆何計事侵漁。公私半載都無補。攬鏡偏驚鬢髮疎。</text>
<title>次黃會元 汝一 合浦感古韻</title>,<text>畫角聲中日欲頹。海天霜落鴈初來。微茫列峀低還起。嗚咽寒潮去卻回。堞壘荒凉迷歲月。郊墟平遠沒蒿萊。無人解道東征事。感古仍登學士臺。合浦元荒眠。孤城卽舊營。天低山隱顯。海闊浪崢嶸。木落秋聲鬧。簷虛夜氣生。十年重把手。深荷使君情。附元韻遺墟十里古城頹。華鶴千年怳再來。元將艨衝嗟底用。麗王旌旆笑空回。至今形勝餘滄海。依舊田園沒草萊。欲問靑山增感慨。移舟月影上高臺。未信朝廷策。飜移大將營。潮回城寂寞。臺廢月崢嶸。細柳爲誰綠。新筍任自生。傷時元白髮。感舊亦難情。</text>
<title>報恩途中</title>,<text>往在乙未秋。嘗於吟詠中。忽得一聯。余亦莫知其所指。未果掇拾成篇。卽今詩中第五六是也。壬寅春。言事遞職。責守光州。辭出國門。聞朝論漸峻。不敢作行。竄伏村舍。時以諱客之故。親舊罕有相送者。月汀相公尹根壽自西郊匹馬馳至。酌酒敍別。危途惓惓。有古人之風。於是。方覺楊承徐晦之詠。有所以而發也。渡漢數日。臺評始發。得審罷後因削。卽踰嶺南歸。退在鄕庄。僅五旬餘。柏府又申前啓。遂謫公州。四月十九日也。在家聞有命。治任將行。李方伯養久。寄書相問。資送且勤。營在數百里之遠。此非意望所及。又何知桂伯退之之句。果爲終始相符也。噫。無心中其兆已見於詩句。七八年之後。方有其驗。禍福固前定。豈容人爲於其間也。嗚呼。藍關秦嶺之聯。後於潮州之行。始乃續之詩而爲讖。在前輩亦然。以今觀之。可謂異世同懷。莊誦之餘。不無有會於心者。遂因本句。演成一律。非敢以自附於退之之後。第書所感。以俟他日之驗云爾。潮陽一貶已堪悲。况此長沙獨去時。罪大甘爲魑魅禦。言狂猶荷聖明知。楊承餞豈無徐晦。桂伯書應問退之。珍重危途今日事。兩翁心與古人期。一作古道寥寥今復見。苦懷輸入一篇詩。</text>
<title>五月初六日朝。始入雞龍峽。風雨遽作。巖峀晦冥。行不數里。旋復開霽。峯巒歷歷。黛色增媚。頗有向客慰悅之狀。因憶東坡南遷。過太行之作事。若相類故卽和之。又成別韻一律。東坡詩曰。逐客何曾著眼看。太行千里送征鞍。未應愚谷能留柳。可獨衡山解識韓云。噫。坡翁以退之爲之驗。我則以坡翁爲之証云。</title>,<text>龍峯元作太行看。霽色依然入馬鞍。坡老詩篇雖記取。平生正直愧非韓。峽深元有霧。朝雨政紛紛。憐我行方倦。知神意甚勤。太行能送客。衡岳且開雲。萬事應前定。君須質此文。</text>
<title>奉謝燕歧鄭使君直夫 樟。寄問且有惠。</title>,<text>病客愁多日掩廬。官奚來報使君書。開緘宛接平生面。政是江南夢想餘。江南夢想。一作晴牕午睡。尺素殷勤問謫居。病中懷抱轉何如。雲牋一束煩相寄。記得虞卿政著書。</text>
<title>送金牧伯汝秀 尙寯 棄官還鄕 金。卽壬午同年也。余之南來。擬作山谷之曺譜。纔過浹旬。以病遽辭歸。情懷之惡。不但尋常離別然也。</title>,<text>琴鶴風流繼古賢。去來行李本翛然。天涯話別驚今日。洛下傳杯憶去年。村老不須勤臥轍。使君曾已草歸田。傷心鳧舃拚無計。滯客勞歌水一邊。</text>
<title>次全秀才大德韻</title>,<text>從前卻悔未逃名。村席還從野老爭。北望可堪瞻斗極。南遷猶幸滯江城。杯深杯淺從人勸。雲去雲來任物情。傾蓋卽今同舊識。荷君投贈句新淸。</text>
<title>鄭燕岐和送前詩。又有別韻。卽次送。</title>,<text>百里絃歌想武城。其人如玉隔前程。忽驚咳唾隨風至。字字吟來感至情。恭承嚴譴滯孤城。坐想官居近水程。珍重一旬三寄問。危途方見故人情。</text>
<title>苦雨彌月。旅舍甚困。感而賦之。</title>,<text>小屋恒陰瘴。淫霖曉更多。有生長病窶。無地不風波。悶見蛙生竈。愁聞麥化蛾。天時今若是。人事更如何。</text>
<title>金參奉子善 吉遠。自山中寄書。詩以謝之。金本州人。卽十年舊要也。遷謫中。每來相訪。慰豁何如。藏六。乃其自號。</title>,<text>六翁今日寄書來。午夢初驚眼忽開。意出尋常何以報。思懸雲樹未能裁。知君靜榻增詩料。奈我寒廚欠酒材。門掩五更風雨急。幾時交塵敢談雷。</text>
<title>雨中有懷。錄奉藏六，雲栖。兼冀和敎。用牕外三更雨。燈前萬里心。爲韻。</title>,<text>客心孤迥自難降。長物惟存劔一雙。吟盡碧雲人不見。滿天風雨掩西牕。羇懷悄悄無人會。風雨還從今夜最。愁倚高樓北斗低。玉京政在千山外。身隨鷗鷺滯江潭。梅瘴昏昏病未堪。卻憶洛東江上宅。小梅疎竹伴松三。一讀離騷百感生。君應知我此時情。暮年容鬢渾衰謝。浮世炎凉幾變更。江南五月常關戶。炎瘴薰時少佳趣。故人今在亂峯西。何以爲懷孤寺雨。世緣消盡淡如僧。秋後雲山約共登。夜雨春風詩幾首。期君同憶十年燈。錦江樓下水如天。中夜懷人夢未圓。賴有公山如舊識。朝朝相對小簷前。賈傅長沙誰道遠。靈均枉作湘潭怨。男兒行止摠關時。頭上分明天九萬。百年知己仁山子。湖海相從非偶爾。浮生南北本無期。卜隣我欲依仁里。楚客多懷謾苦吟。重雲接地晝常陰。塞翁得失何須問。末路要當保此心。</text>
<title>六月一日記事</title>,<text>僑居在深巷。蝸舍兼湫卑。江流多侵岸。逕草又離離。居人亦知艱。遠客何以支。湓江司馬詠。不意親見之。况當畏景隆。如甑遭深炊。此日尙不堪。奈此三庚時。主翁少佳趣。編薍近簷圍。當面猶云悶。納凉非所希。梅瘴又因之。霪霖連晦朔。庭除化陂塘。鼃黽所窟宅。誰作鼓吹聞。我厭常喧聒。竈沉已多日。濕薪何由爇。牕陰骨易酸。坐潤頭因眩。士竆有如此。三旬臥百戰。那無封築計。誰肯爲吾謀。全侯眞可人。茂宗乃同流。憐我此淪落。有急期料理。擇栖雖已勤。村廬少可意。遂籍課衙徒。荷鍤來趨役。赬肩數十輩。汗流輸沙石。泥深石堪塡。地側沙能鋪。只怕官令嚴。寧知心力痡。穿溝接隴頭。導水非難事。遂令積潦場。變爲乾淨地。松架且苦低。擎以前山木。拓開前面籬。移之屋東角。經營已費念。布置須臾間。風日頓改觀。情境頗寬閒。靑天忽入眼。雲影增淸奇。列峀競來前。點點浮脩眉。所得良已多。恰有淸風來。怳然肌骨醒。散步襟屢開。栖遲亦有餘。炎鬱非所憂。物理固如斯。於身當反求。修治貴及時。田地本吾物。靈臺澹無累。八荒在我闥。畦畛儻未去。山谿茅應塞。吾今有所感。合作終身勖。居停已有託。侯意端可領。厚餉莫知報。此懷徒耿耿。第念服事徒。長日甘苦飢。腁胝在所矜。一飽終難施。豈無挈矩心。甁罌奈已罄。感歎謝爾曹。苦意渠應省。山谷之謫黔南也。張倅茂宗待之頗厚。全君今倅本州。而事亦相類。故詩中及之。</text>
<title>次鄭鶠贈韻 鶠。卽本州貢生也。與我從事於壬辰義陣中。今又到此。朝夕相從。</title>,<text>身隨客路頻年在。影伴村燈此夜孤。堪笑杜陵流落地。不知今有冀公無。倚仗從來皆有數。他鄕不必歎羈孤。吟餘每覺朝眠穩。旅舍還應一事無。天低曠野浮雲盡。客倚疎欞片月孤。門掩五更歸計切。故人何處送文無。屢日跫然知有意。應憐滯客夜眠孤。黃州作賦那能續。湘水投文未可無。州境。有石灘。卽錦江下流也。前朝直臣李正言存吾舊居在焉。自長沙貶所。因歸灘上。憂憤成疾而卒。故有湘水投文之語。長房縮地知無術。浮世相思草幾芳。生死百年同契活。萍蓬一夜共肝腸。山待葉疎方露骨。菊因霜重始揚芳。世閒得失終難免。須試平生鐵石腸。客中我已彈長鋏。霜後君應惜衆芳。始識浮生身是累。世閒無地避羊腸。樓上有詩今寂寞。石灘從古尙流芳。南來此日江頭客。一挹淸風一斷腸。鄭三峯道傳。還自南遷。有錦江樓題詠。嶺海音書斷。風塵歲月流。百年身已老。天地一虛舟。客夜孤燈盡。天時大火流。僑居在江岸。風浪少行舟。宇宙人乾沒。相知在急流。何時一竿竹。歸試五湖舟。蕭騷新鬢髮。潦倒舊風流。病客無人問。何因倒玉舟。</text>
<title>送鄭進士德甫 文振 北還</title>,<text>河關日暮少人行。楊柳依依別有情。海內風塵寧見息。天涯離別未宜輕。今朝雨逐黃梅盡。昨夜愁隨白髮生。誰道兩鄕肝膽隔。會憑鴻鴈寄新聲。</text>
<title>金子善和送。余前日送金汝秀詩。依韻錄呈。</title>,<text>半生期待在前賢。行止吾何不豫然。洛下無人今寄札。天涯有友舊忘年。常思解渴依瓊樹。儻許誅茅卜渚田。藤枕午眠容易罷。一詩來自白雲邊。末契何人似子賢。不堪空谷阻跫然。烏簪白髮龍蛇歲。嶺樹湖雲十二年。遮莫史君傳戲語。應知元亮憶蕪田。投身錦水誰云遠。猶勝坡翁瘴海邊。來詩有金雞等語。故以史君戲語答之。山谷在戎州時。史應之以不是池中物戲之。及其放還也。山谷以詩謝之。詩曰。昨夜風雷震海隅。天心愈擬活焦枯。去年席上蛟龍語。未委先生記得無云。時山谷復有進用之漸。故以此爲証。</text>
<title>鄭燕岐寄長詩。且有米豆雞酒之惠。和韻奉謝。</title>,<text>我愛鄭使君。傳筒不厭數。常情固可慰。時事况云劇。末路有斯人。信義久彌篤。投之五言詩。字字意思別。人言擲地金。我擬連城玉。託意良已勤。把玩情何極。顧慚負累重。錦江非遠謫。猶勝柳柳州。寄跡文身域。半生已枉了。流年近五十。知非亦云晩。省愆徒自切。異鄕親舊稀。旅人誰容接。塊坐雨聲中。光陰閱駒隙。誰言簿書叢。念及長沙客。丁寧寓規諷。歎服心如結。尙友在前修。寧論世代隔。容顔猶勝昔。可想涪翁樂。瀕危尙不挫。器之應有得。患難非自今。吾何遽欣戚。孤忱本無他。所恃天有日。念君氣方銳。可振垂天翼。胡爲屈黃綬。十室困交讁。出治要澄源。事集身應逸。第慮時務殷。上司多督責。潢池且囂然。氓庶不遑息。公心何得安。默默坐成悒。士生於世閒。一念端在國。國事又至斯。誰能便勇決。願公毋遽歸。留使吾民活。園公久艱食。所朘關毫末。頻煩割淸俸。厚饋到竆谷。紛然列案前。點領猶難訖。感歎實至情。肯學修邊幅。世事轉頭新。石交多反目。炎凉獨不負。古義君應察。詩成付來使。衷曲何能白。</text>
<title>子善復和田字詩。寄徵拙語。卽酬之。且以別韻一絶。謝送僧鞋。</title>,<text>消恨難憑酒聖賢。客懷今夜轉悽然。夢迷京口雲籠日。時伯氏在京。 書斷天涯雨送年。陶逕久荒思繞浦。戴溪長阻憶浮田。詩來字字皆心曲。怳接淸顔几席邊。繞浦先人舊宅。浮田子善山庄。雨中孤客 一作湫巷 閉門吟。遙寄雙鞋卻有心。待得明朝泥路淨。一筇江郭試相尋。</text>
<title>韓年友民望 懷。自韓山致書。且以魚醢米酒。送扶旅廚。感歎之餘。投詩以謝。</title>,<text>苦憶西原子。天涯草幾靑。好音今慰客。牢契舊忘形。自可投長鋏。何須嘆獨醒。深情報無路。極目海雲冥。</text>
<title>陰雨始霽。初見秋月。</title>,<text>連旬積雨暗重城。天爲愁人始報晴。最愛入簾今夜月。依然不減舊時明。</text>
<title>又用田字韻。謝子善來訪。</title>,<text>詩比陰何果孰賢。憐君才調早飄然。誰知蕭寺傳筒日。又是湘潭臥病年。人事有期隍入夢。世紛無盡海成田。今來半日同淸賞。不許竆愁到酒邊。</text>
<title>次山谷送曺黔南韻。有懷金休菴汝秀。山谷初謫黔南。黔守曺譜伯達。京洛人也。好事尙文。相顧如骨肉。及其去邑。以詩相贈。詩曰。摩圍山色醉今朝。試問歸程指斗杓。荔子陰成棠棣愛。竹枝歌是去思謠。陽關一曲悲紅袖。巫峽千波㤪畫橈。歸去天心承雨露。雙魚來報舊賓僚。偶閱山谷集。見有此詩。余之於汝秀事適相類。故感而和之。</title>,<text>製錦名高徹聖朝。共驚風彩動魁杓。淸裝只許孤琴載。深惠還騰百里謠。河縣有花留後慕。鬱林無石鎭歸橈。黔南舊義今難得。誰念羇栖槁木寮。</text>
<title>次鄭鶠韻</title>,<text>風塵無處可藏名。萬事從他燕蝠爭。鬢髮不堪侵老病。壺觴猶幸破愁城。世緣消後都無戀。親舊逢來卻有情。跋燭連床殘夜盡。憐渠款款笑談淸。</text>
<title>謝宋尼山仁甫惠寄竆資</title>,<text>洛中情舊佩南符。數月黃堂記我無。三五五三兼五一。忽驚珍賜到寒廚。送物五數三三數五一數五。故詩中及之。</text>
<title>子善近爲東行。邀我敍別。往赴山寺。連枕一夜。子善和贈余前日寄詩。卽酬之。寺。卽其墳菴也。</title>,<text>踏遍江沙取次來。脩林初盡洞門開。愁中遇酒從人勸。醉後哦詩信手裁。古劒埋城誰願掘。長松臥壑不求材。山樓又借蒲團宿。一夜風泉響怒雷。山寺行來約共吟。卻驚離恨滿杯心。眼中無限東關路。魂夢應勞夜夜尋。空巷寥寥幾倦吟。偶隨晴後泛江心。汀洲十里沙如雪。還似山陰一棹尋。長途信馬發孤吟。遠別無端惱客心。欲識臨岐深淺恨。試看江水碧千尋。</text>
<title>感懷二首效八音歌</title>,<text>金波滿庭心。新月光逾皓。石生趁隨人。風煙憑細吐。絲棼世故加。蓬轉形容槁。竹性本來空。與我同懷抱。匏繫此一方。苦覺歸心浩。土囊扇微凉。炎歊得暫掃。革帶與褒衣。誰言男子好。木生不願材。雲林堪送老。又金閨夢已空。遠作江潭行。石交不可期。炎凉元世情。絲髮理猶亂。鏡中餘幾莖。竹竿且須拋。臨流思濯纓。匏樽可相屬。異鄕稀友生。土風不宜人。瘴濕時交幷。革裹乃吾志。到老慚無成。木腸難自制。時作不平鳴。</text>
<title>呂都事聖遇 大老。自海上爲余馳至。亂後乖闊已一紀矣。感昔興懷。披慰如何。子善隨後亦來。鼎坐接欸。豈非遷謫中一幸耶。因記前日遊。遂成短律。錄奉兩兄。求和。</title>,<text>塵街無處避炎蒸。暇日雲山共子登。新月入簷雲葉盡。晩凉侵坐露華凝。一園松菊貧元亮。千里萍蓬病茂陵。蓮社梵殘談笑罷。曉牕昏睡政瞢騰。右贈子善一臥經旬厭鬱蒸。臨溪小閣試同登。十年懷抱逢人快。兩峽煙霞趁暮凝。病帶竆愁還寂寞。酒傳豪氣尙憑陵。贈來瓊句堪傳玩。莫怪明朝紙價騰。右屬聖遇</text>
<title>鄭燕岐寄惠三絶 燕歧。年前在洛時。與伯氏。有交酬之作。今用其韻。幷以伯氏和詩見示。南鄕數月。得慰陟崗之戀。相念之勤。可謂至矣。</title>,<text>作吏元來戒四知。律身今與古人期。淸心自幸官無擾。抑末何妨巿有譏。江鄕流落少新知。長恨黃堂阻好期。浮世多慚名自誤。故山寧免壑爭譏。南中兩世荷曾知。隔水傳筒儘有期。自笑黃岡方坐累。卻嫌詩句犯嘲譏。附燕歧與伯氏相和韻雲雨交情未可知。與兄終始結幽期。商鄕儻借華山半。同隱何嫌世路譏。疎拙難堪世路知。憑兄聊與託襟期。相逢不覺心先醉。詩酒如今又犯譏。右沙谷衷情都許鄭兄知。歲暮行裝與子期。名利儻來眞一夢。莫嫌浮世謾多譏。自憐飄梗少心知。何幸竆途遇子期。從此峨洋成密契。任他塵土足訕譏。右黔㵎孤蹤湖外少相知。彼此何時有好期。相思雨裏偏多感。况復殘生困衆譏。早隨黔㵎結心知。此地逢兄豈所期。聖主洪恩能識未。不妨塵網自多譏。右二首 沙谷。幷寄余。</text>
<title>呂聖遇設酒相敍。並邀林扶安直卿。俱壬午同榜也。醉中。吟贈求和。</title>,<text>茅齋孤迥俯淸流。爽氣翻成滿袖秋。嶺路煙霞千里夢。江鄕風雨一番愁。故人相見堪靑眼。新句初成欲白頭。明日又從官渡去。海山何處獨登樓。遠峀當簷翠欲流。竹聲梧影迫新秋。天時苒苒雨初霽。世事悠悠人自愁。千里華旌新幕客。三杯豪氣舊遨頭。不妨添卻吾吟嘯。一篴斜陽倦倚樓。</text>
<title>次林扶安韻</title>,<text>避寇曾尋谷口廬。十年剛恨阻音書。如何與子重逢日。又是風波萬死餘。</text>
<title>遣懷二首。效建除體。</title>,<text>建申斗杓廻。微凉生夜戶。除卻一卷書。何緣討今古。滿簷露微零。連江霧常聚。平斟一兩盞。飮罷因揮塵。定分果難免。竆通豈無數。執心不自固。三年走塵土。破家已莫言。投身瘴江滸。危途少相親。任作魚鰕伍。成毁自有時。牙琴何待鼓。收拾百年魂。一室安貧窶。開襟時向北。冥煙生高樹。閉門發孤吟。天心月正午。又建立門戶計。老入風塵裏。除拜幾年恩。飄零今日事。滿頭白髮生。壯志知何似。平生林下願。一夢在雲水。定計苦差池。江潭身又累。執友長在念。秋期看又至。破卻客中愁。唯知酒可耳。危襟坐耿耿。省愆從今始。成都草堂老。赤壁嵋山子。收得幾千篇。到竆詩逾美。開卷想餘韻。苦意何曾異。閉藏久知宜。孤吟中夜起。</text>
<title>次朴提督春亨寄韻 鄭三峯道傳。貶會津。及其放還。過公州錦江樓。有詩曰。君不見賈傅投書湘水流。翰林醉賦黃鶴樓。生前轗軻無足憂。逸氣凜凜橫千秋。又不見病夫三年滯炎洲。歸來又到錦江頭。但見江水去悠悠。那知歲月亦不留。此身已與秋雲浮。功名富貴復何求。感今思古一長吁。歌聲激烈風颼颼。忽有飛來雙白鷗。朴丈在商校。步是韻遠寄。其意有在。感歎之餘。和送二章。</title>,<text>君不見江州司馬謫湓流。老向香山開石樓。黃岡有客不須憂。佳句長留赤壁秋。又不見芝翁臥病江上洲。萬事從今歸掉頭。天時遷變世計悠。誰記澤畔空淹留。半生爲客此身浮。分外軒裳非我求。中宵不寐發孤吁。隔牕風雨聲颼颼。身世一任隨輕鷗。又南州佳麗古錦流。長篴聲中人倚樓。塵襟一拂足消憂。况乃物色涵淸秋。若有人兮在中洲。愛而不見空搔頭。世閒萬事儘悠悠。身後不管聲名留。樽酒相逢任拍浮。一壑可卜餘無求。商歌半夜帶長吁。翻風梧葉寒颼颼。明日相期尋海鷗。</text>
<title>次韻。還寄朴提督。</title>,<text>天涯爲客鴈將南。坐伴竆愁廢笑談。遙憶廣文添白髮。自憐司馬泣靑衫。疎梧近榻秋翻露。遠峀當簷暮送嵐。江上一年空臥病。故園無計試歸驂。</text>
<title>次金秀才玹贈韻</title>,<text>四圍山勢自周遭。病裹歸心折大刀。雲宿遠林藏暮雨。月沉寒渚捲秋濤。謫居誰戀今司馬。詩律還慚舊水曹。多謝兩君能起我。投章要廣楚臣騷。莫將憂樂問波臣。歲暮行裝要自珍。長嘯一聲靑鬢改。故山長憶採芝人。</text>
<title>成秀才南秀佩酒遠來。邀我至江上。戲飮歡謔。遂吟贈。與會者。州人康俔康時建。</title>,<text>昌山知我坐竆愁。暇日相邀泛碧流。孤鶩落霞千嶂暮。亂蛬衰草半江秋。沙邊細酌宜添醉。座上淸談可寫憂。勝會一年誰更續。夜深鳴櫓下滄洲。</text>
<title>州人李天章少時。治擧業不遂。因卜居江上。松閒數椽。契活蕭然。與李聖兪 時稷。㴑流往尋。停舟浦口。半日登眺。次壁閒韻。吳同知大獜昆弟。持酒來訪。</title>,<text>茅齋孤迥倚雲端。野老生涯付竹竿。雲送海帆微有影。日沉官渡靜無瀾。鴉翻古峽樹陰合。客掉歸舟秋氣寒。俯視塵區如隔世。幽懷寧許俗人干。步出層厓坐石苔。汀洲十里眼增開。半江殘照人呼渡。知是沙頭遠客來。</text>
<title>奉和伯氏寄贈李牧伯台徵 壽俊 三律韻。因便附達。以寓陟岡之戀。感時興懷。情見乎詞。伯氏詩末章。全爲小弟而作。且有和送之敎。</title>,<text>病起登樓望北辰。一作病裏相思屢浹辰。 鏡中全覺鬢毛新。一年京國愁多夢。千里湘潭老作民。寶唾隨風驚白雪。淸霜拂劔動靑鱗。洛東江水秋應好。何日相攜理釣綸。坐覺流年換故蓂。前期不必問君平。一身已遠從衰廢。萬死猶寬荷聖明。床燭易殘迎雨氣。井梧初隕減秋聲。新詩欲寄還怊悵。不盡江潭感慨情。尺素無因寄遠情。天涯誰解怨徂齡。連床夢已千山隔。去國身應一葉輕。榮悴莫言浮世事。風塵須保舊時形。三湘臥病今多日。行與騷人拾落英。</text>
<title>答鄭直夫書吟贈 書用盈盈一水間。眽眽不得語之句。</title>,<text>盈盈一水故人詩。寫出今朝兩客思。聞道使君今又病。幾時交麈話襟期。</text>
<title>謝李天章送新秔江鮮</title>,<text>茅齋孤迥倚雲開。巖下長江一帶廻。待得高秋蘇渴肺。月中孤艇擬重來。誰把竆資慰遠人。客中今日得嘗新。寒廚自此生顔色。驚卻長腰帶細鱗。</text>
<title>翰林亭。遇李實之。有懷前日事。因得古風短律各一體。去年銜命在嶺。偶患眩濕。往浴太白山椒井。與實之相見於襄陽。今秋待罪公山。舊疾尙爾。聞州東有泉可浴。卜日乃行。適實之自西原來。邂逅於翰林亭。前後俱不期之會也。不亦異乎。故翰林申公遵美以己卯賢科。罷歸鄕庄。江上數里。卽其舊居。疎松十餘株。幷其時所植也。亭號翰林。蓋後人所稱。實之亦前日翰林也。</title>,<text>去年往浴龜城泉。伊時我出襄陽路。襄陽館中逢故人。引我共醉鈴軒雨。他鄕萍水一靑眼。楓菊糚山秋欲暮。勝遊陳迹夢想頻。怊悵湖雲隔秦樹。世事碁飜不可期。嶺外今作長沙傅。胷中寒暑幾日戰。澤畔空吟遠遊賦。靈泉在境行可浴。病裏得與秋風遇。翩翩之子自何方。江上羸驂欣暫駐。依然重對舊時容。浮世閒愁那更吐。連床偶成風雨期。鉢山村舍成佳晤。去年今年泉上行。兩翁前後寧殊趣。天其以此慰吾輩。聚散從來皆有數。感歎聊爲飯顆吟。他日期君投妙句。翰林亭過翰林行。江郭相逢眺朘淸。佳境自同黃鶴勝。此生還作白鷗輕。徂年去國芳菲歇。落日懷人感慨生。駐馬同吟殊未快。更期村榻夜論情。</text>
<title>次李年友叔平自丹陽寄韻</title>,<text>憶向彤墀近赭袍。天涯誰識病吟勞。登樓望斗暮雲斷。聞笛懷人秋月高。容鬢剩添今日老。風期不減舊時豪。親知半世惟君在。卻愛淸詩勝水曹。徂年遠戀寓綈袍。千里寧嫌信使勞。劒寄靑萍光尙動。詞翻白雪韻增高。江潭晩契煩三老。詩酒餘顚壓二豪。珍重苦懷君記取。歲寒相勖在吾曹。</text>
<title>次郭夢得寄韻 時。夢得罷官。在連山鄕庄。</title>,<text>萬事歸來滯海濱。浮生政奈別離頻。園林坐對今宵月。應記湘潭寂寞人。秋來多病臥漳濱。霜鬢還嫌照鏡頻。湖海卽今知己在。數詩來慰獨醒人。幾把煩襟向北開。碧梧初謝覺秋回。一年江上空歸夢。三逕寥寥已草萊。好懷無計共君開。草罷停雲首獨回。榮憔世閒皆有數。豈容夫子老蒿萊。</text>
<title>謝贈高咸陽思勿 商顔。送人致書。</title>,<text>天嶺無多路。經年阻盍簪。書從雨後至。人在病中吟。一戀新秋切。三封舊意深。黃堂不可到。悄坐想鳴琴。</text>
<title>寄鄕山諸友</title>,<text>匹馬孤吟樹影中。長沙行色古今同。百年蕭寺相拚地。顧我慚無蔡季通。黃壚佳約已差池。千里湘潭病臥時。天末懷人魂獨斷。隔牕秋雨政關思。溪橋風雨各消魂。匹馬相尋有意存。扶病餞非今日事。久知高義自東門。病裏緘書慰遠行。暗風吹雨古今情。一年東望無消息。白髮偏從兩鬢生。</text>
<title>次送金子善留別韻 時。金方向關東。</title>,<text>嶺外故人去。天涯相識稀。老隨年共至。身與病相依。露砌寒螿咽。風簷倦鳥飛。臨歧無可贈。一束有當歸。澤畔驚時晩。愁邊感髮稀。琴書同契活。水竹久因依。遠信鴻將至。殘魂蝶共飛。遙知東海客。對月亦思歸。</text>
<title>寄答京友南德光權汝霖</title>,<text>井梧一葉幾時隕。霜鬢千莖今夜繁。天涯相見邈無日。日暮倚門空斷魂。別後音書直幾金。開緘此日見君心。暮年栖息勤相念。到此方知舊意深。</text>
<title>謝贈權海美叔晦送人</title>,<text>花山故人來海西。寄書問我羈客棲。竆途相念有如是。厚意此時誰得齊。况投兼饌旅廚遠。幸免一旬嬌兒啼。含情眽眽不知報。極目關河秋雨迷。</text>
<title>次寄鄭直夫惠韻</title>,<text>昨夜風雷震海城。知君沿檄走嚴程。谷中暖律回無日。默默誰知病客情。心勞政拙舊陽城。太守今宜取作程。憂國愛民頭欲白。不堪鈴牒惱高情。赤壁何人曾賞秋。嵋翁名與水同流。臨江兩賦非吾事。卻喜西風洗客愁。病客南來又一秋。風塵幾憶舊詩流。亂蛬門掩孤村雨。吟到中宵別有愁。世味嘗來萬事輕。勳名元不慕良平。誰憐病後增衰老。自笑年前竊寵榮。作賦豈無蘇太史。投章應有謝宣城。江鄕半歲孤簪盍。四壁秋蟲夜夜聲。黑綬銅魚強號官。行裝元似溧陽寒。醉中高興酬彭澤。詩裏新功逼建安。堪笑有生長聚散。可憐無地不悲歡。漳濱一臥驚遲暮。只覺吟邊日月閒。碧梧飜露月明中。蛬韻依床鴈度空。羈客病添雲水戀。故人身倦簿書叢。霜催白髮年年換。夢入黃堂夜夜同。寄贈驪珠驚滿袖。才華元不數三紅。</text>
<title>又次</title>,<text>年來多病世緣輕。漫把瑤琴撥未平。天襯五雲瞻北極。夢回孤榻倚西榮。寒鴉帶日歸秋浦。殘角隨風咽夜城。隔水傳筒寧厭數。久知侯喜有詩聲。三年塵土謾爲官。身落南州尙一寒。倚伏無常宜理遣。榮枯有命可心安。書來易慰今秋戀。夢罷難尋昨夜歡。獨酌匏樽情更倦。醉憑詩句博長閒。睡足秋牕日正中。荊扉長掩坐書空。歸心故國山千疊。寒雨疎籬菊數叢。天外美人今夜隔。峯頭明月舊時同。相思斗覺形容改。伐木詩成對燭紅。</text>
<title>謝贈呂聖遇 五日爲期。而今尙不來。故詩中及之。</title>,<text>軒蓋難期六日蟾。不堪阻思雨中添。行廚窘苦煩相念。卻喜從今食有鹽。</text>
<title>次鄭鶠病中寄贈</title>,<text>南來天月缺盈三。蝸室寥寥陋亦堪。別卻故山今幾日。久知林㵎亦懷慚。倦倚秋牕一欠伸。山容霞彩雨餘新。何緣拂卻塵中累。去作江湖自在身。江州之記柳州詩。謫客心期已飽知。一臥南江添白髮。秋風夜雨獨吟時。</text>
<title>又次</title>,<text>露滴虛簷夜欲三。羈懷憀慄轉難堪。憐渠病裏詩相贈。欲報荒詞只自慚。半世狂歌志未伸。眼看人事幾回新。一聲鶗鴃羣芳歇。儒術於今奈誤身。東里朝來寄數詩。應憐孤客少親知。荊扉晝掩誰相問。除卻吾人病臥時。</text>
<title>釋奠後州人送胙。感而賦之。</title>,<text>學舍頹然半已蕪。絃歌能似昔時無。猶餘廟貌依山在。卻喜儒紳執豆趨。舍菜已聞丁吉日。分膰誰料及寒廚。斯文盛禮慚非分。莫道官聯舊大夫。</text>
<title>記夢</title>,<text>去國今多日。流光屬暮年。江潭衰甚矣。閶闔路依然。八彩欣臨座。孤忱荷拱筵。如何連夜夢。偏入玉墀邊。有美延城子。如何玉爾音。榮枯今異路。獻替昔同襟。故國饒歸夢。竆秋惱苦吟。三更聯講席。羞著侍臣簪。</text>
<title>次韻山谷秋懷 十首</title>,<text>蓐收久知廻。羈人猶未歸。斗覺天氣凉。夕露沾我衣。殘霞政藹藹。短日方暉暉。黃落會非遠。霜風籠翠微。右一閶闔接仙居。蓬萊生五雲。秋風渡淮水。楚雨更紛紜。幽期托西㵎。古調懷南薰。所思在天末。望望空消魂。右二病知世味辛。老覺塵緣淡。相期在歲暮。士竆寧或濫。屋漏庶加警。莫使鬼來瞰。內省而不疚。斯言可爲鑑。右三霜飛鴈有信。夜靜天無河。節物漸搖落。朝來情緖多。何人今在㵎。我欲歌寬薖。瑤琴試一彈。妙曲飜雲和。右四明月生遠天。微雲斂淸漢。忽驚芳歲徂。憑欄夜參半。商歌對樽酒。積鬱隨冰泮。有命可安之。前賢且遭患。右五一家四兄弟。分飛各異區。關雲暗西秦。嶺樹隔東吳。况今對淸湘。徂年音信疎。永負脊令詩。長吟望斗樞。右六倦客夜無眠。空階咽蟲語。因思萬里人。怕聽三更雨。天外少來書。長途愁九虎。登樓古有賦。知子亦懷土。右七詩工老漸衰。一錢何曾直。黃金已垂橐。遠客無顔色。故人昨寄信。兼之以松石。託意良已勤。感淚隨風滴。右八商聲起樹閒。枕上鳴笙竽。世路少相知。誰思投暗珠。安能竆八表。萬里駕飛菟。寂寞壯心摧。中宵愁據梧。右九四序感平分。蕭晨倍無悰。素髮颯承弁。居然成老翁。空江晩更澄。駕言思盪胷。鳳凰幾時來。朝陽明嶧桐。</text>
<title>秋夕有感。寄兩弟三姪。</title>,<text>孤封數尺洛南村。香火凄凉草幾繁。片碣寥寥埋斷麓。幽泉咽咽繞荒原。風塵南北年年淚。霜露梧楸夜夜魂。節入中秋偏有感。囚山無計奠蕉蘩。負罪明時滯遠州。傷心丘隴又逢秋。憐吾落日長揮涕。念爾佳辰獨薦羞。常恐斷原延野燒。卻思殘砌觸 觸一作上 村牛。天涯寄與丁寧意。風露凄凄助客愁。下隻。一作霜露餘懷白盡頭。</text>
<title>憶病兒書懷</title>,<text>遠念秋應切。尋常淚濕裾。竆通雖係我。憂喜亦關渠。瘦削三年病。差池五月書。西風送殘暑。施灸計何如。</text>
<title>次僧軸贈人</title>,<text>寶軸披來眼忽明。憐君詩格抵僧淸。石灘蕪沒人何處。千古江流恨未平。</text>
<title>寄安使君榮伯</title>,<text>知己因同榜。終南幾勝遊。那堪風雨日。又作別離愁。葉落江潭晩。書廻嶺海秋。知君會隨計。許我一靑眸。</text>
<title>記夢 八月十七日。曉夢訪林兄直卿。直卿呼韻。使我賦詩。卽此篇中間兩聯。是也。首句則雖知押優。而餘辭未能記。余以下聯。屬對未工。方欲改之。吟咏之際。奄忽驚覺。末句未及足成。直卿時在原校。未還。千里神交。不但元白爲然也。他日相逢。當以此叩之。</title>,<text>西風函丈赴東州。驗卻孤山學術優。二十年前曾託契。一千里外共悲秋。浮雲世事那容說。憂國心期老未休。此是夢中吟得句。何時相對話離愁。</text>
<title>成忠州則優 好善。自試所馳至。訪余留話夜深。醉中有贈。依韻奉答。</title>,<text>村家驚報故人至。病起扶筇啓竹扉。聞子已成林下計。幾時江上共苔磯。細竹疎松山下宅。此生長擬老巖扉。明時謾作江潭客。閒卻東湖舊釣磯。忠州病守蓑衣老。來叩公山謫客扉。深荷歲寒珍重意。儻尋江浦共秋磯。天時苒苒鴈橫塞。世事悠悠人掩扉。自笑疎狂餘習在。興來攜酒傍漁磯。</text>
<title>李丹陽叔平。自沔陽試場。迂徑遠來。仍贈一律。依韻交酬。遂各得三章。</title>,<text>淹滯周南日月移。明時枉抱楚臣悲。閒逢遠客談應劇。病得新詩和更遲。世味始從身老驗。交情方向歲寒知。浮生聚散寧非數。會待來春作後期。來春。又當有試所行。無堪世事日推移。病値秋風意轉悲。閶闔尙憂千里隔。音書誰破一年遲。羈懷自是逢人快。別恨惟應見月知。交麈五更無限思。醉憑詩句話深期。時序駸駸斗柄移。峽中寒日葉聲悲。人從斷岸傳觴穩。舟駕長風放櫓遲。嶺路無書驚鴈到。濠梁有趣恐魚知。不妨隨意彈山水。湖海從今遇子期。</text>
<title>叔平邀我往賞錦江。因和余前夏夜泛韻。醉中走次。</title>,<text>共倚西風寫客愁。丹丘仙宰舊詩流。淸江倒浸壺中日。碧樹晴籠畫裏秋。王粲登樓空有賦。希文去國尙懷憂。忽驚五馬臨官渡。故遣移舟傍遠洲。木落江南多少愁。那堪時序客中流。波涵古渡三更月。雨洗長空萬里秋。已覺吟邊酬勝債。寧容醉裏著離憂。高歌撼卻魚龍窟。緩棹行尋白鷺洲。鴻鴈來時客倍愁。深林月黑暗螢流。蘋花易濕思君淚。雨氣常連落木秋。渡口逢人偏有趣。杯心泛菊可忘憂。吟成不覺黃昏盡。潮退前江吐亂洲。往事悠悠秖自愁。不堪陳迹似奔流。升沉有數心常泰。聚散無常鬢已秋。身老常思揮賈涕。時危誰復恤嫠憂。臨風詠罷嵋翁賦。西日蒼涼下晩洲。</text>
<title>叔平以雨不得行。醉中用別韻見贈。遂戲次。</title>,<text>徂年有恨孰知夫。感子來從嶺海迂。萬里秋容糚錦繡。三更灝氣接蓬壺。石灘寂寞餘芳躅。龍峀蒼茫擁舊都。知己百年寧易得。當筵莫怪一投珠。歲暮行裝倚僕夫。故山東望路縈迂。眼明天外雙瓊樹。人醉床頭兩玉壺。霜露一秋悲舊隴。夢魂千里在淸都。何緣共占丹丘勝。展卻瑤編誦蘂珠。</text>
<title>叔平臨行得兩律。一寄李公州台徵。一贈鄙人。遂卽次。時。李以試士。赴淸風未還。</title>,<text>天外相逢倚柁樓。淸江袞袞淡如油。長途冷澀班生劒。永夜寒侵季子裘。衰草露垂蟲有語。遙山木落雨連秋。感君三日淹留意。移向樽前勸玉舟。愁倚元龍百尺樓。才華誰數舊靑油。傷時謾自揮龍劒。感別還應解鹿裘。羈客病懷深似海。詩人行色淡於秋。前宵醉興君須記。錦水灘頭月一舟。</text>
<title>成則優前日書示。贈呂聖遇一律。追次其韻。</title>,<text>天涯邂逅宿心親。伊昔風期動八寅。快 一作雅 論新詩兼老筆。疎髥短髮又長身。村杯款款還宜夜。庭月依依故近人。離恨始憑仙宰去。不堪芝宇隔天津。</text>
<title>韓韓山民望還自淸風。與叔平相遇於連山。各賦油字韻。行到錦江。又得一律。入來書示。依韻奉和。</title>,<text>客心孤迥怯登樓。排悶還思酒瀉油。北斗在瞻懷象闕。東湖入望憶菟裘。塵途聚散三千里。世路悲歡四十秋。聞子又從江海去。夜風吹浪少行舟。落葉隨風自滿樓。前山雲起政油油。霜華忽忽欺潘鬢。雨氣蕭蕭襲晏裘。江館對吟初近夜。驛亭同醉幾經秋。浮名到老知何用。萬事終歸劒刻舟。交蓋西風嶺海濱。要除外貌許心親。沅江木落悲遊子。秦樹雲生望美人。卻老無方那得試。傳筒有路莫辭頻。天涯舊守今誰識。身世從他醉尉嗔。魂夢尋常在漢濱。關河歲晏共誰親。投書弔屈非無客。命駕尋嵇尙有人。世態久知雲雨劇。朋情正奈別離頻。耽詩一癖竆愈甚。半世偏遭造物嗔。</text>
<title>蘇君世安。乃我京族也。自其家置酒。委來相邀。與民望。並轡往赴。醉中主人有求。書贈一律。</title>,<text>同訪郊扉馬首齊。石矼微處路高低。丹楓紫菊秋容老。綠水靑山野興迷。麗曲自飜花十八。歡悰聊倚玉東西。淹留兩日多淸賞。孤鶩殘霞剩入題。</text>
<title>鄭直夫近將西赴。以詩告別。步韻贈行。</title>,<text>世故驅人合且離。客中何日共襟期。晩來江浦西風急。欲採蘋花寄所思。衰年一病更支離。秋雨仍添別後思。君去洛城何日返。扁舟辜負月中期。</text>
<title>次穌齋盧先生韻。謝鄭直夫惠寄竆資。穌齋在謫時。昌平守送物。以詩謝之。詩曰。臥病傖人國。書從孔氏鄕。長腰二千合。衆口數旬糧。瑞麥新成麴。衙蜂剩割房。能施不報地。盛意益難當云。</title>,<text>南遷亦何恨。得近鄭公鄕。問及頻憐病。伻來又繼糧。人思交玉麈。節逼拾萸房。佳什今盈軸。聲華未可當。</text>
<title>金就權自商來見。臨行以詩贈之。遂次贈。</title>,<text>飄零湖海媿身名。逆旅頻遭褐叟爭。一夢常尋洛江水。孤蹤猶滯錦官城。衰年去國能無淚。落日懷鄕剩有情。客裏逢渠成夜話。不知牕外露凄淸。人去江山謾有名。至今陳迹憶交爭。苔侵蘇將千年碣。石老溫王幾疊城。故國興亡隨短夢。竆秋風雨惱遐情。天涯邂逅元多感。况有新詩字字淸。</text>
<title>又次全字韻</title>,<text>推擠南北幾經年。漢水商山夢杳然。浮世悲歡嗟未了。此生忠孝愧難全。風塵擾擾彈長鋏。歲月悠悠撫短編。堪笑五湖前計在。一帆思向葦延緣。草罷停雲日抵年。客中良覿喜跫然。心期已許遭三黜。世事何曾計萬全。霜雪剩添新白髮。箕裘空負舊靑編。臨岐贈語君須記。他日還山有宿緣。</text>
<title>又次絶句二韻</title>,<text>江城秋晩鴈來遲。悄坐蕭晨別有思。東望故山歸計絶。不堪吟到日沉時。一年多病足衰遲。坐待秋風獨爾思。榮悴世閒皆有數。太平誰怨不逢時。五夜秋聲亂樹閒。去留懷抱此時難。洛東江上吾廬在。羨卻沙鷗自在閒。身世萍飄逆旅閒。如何時事又艱難。因渠強發愁中笑。偶得天涯數日閒。</text>
<title>志範翁自黃堂。致盆菊四叢。置諸軒上。淸香可愛。書懷以謝。志範翁。李台徵號。</title>,<text>鈴齋新貯兩三叢。霜後淸香動晩風。寄與衰翁應有意。歲寒心事要相同。數朶疎英紫間黃。逢秋豔豔傲淸霜。莫嫌枝葉今憔悴。我獨憐渠晩節香。湘潭流落楚臣平。蘭雪餘懷耿日星。無限世閒花卉在。夕餐何獨取玆英。曾帶花中隱逸名。久知襟韻契淵明。掇英泛酒非無意。若道忘憂恐不情。堂上移來晩色奇。風霜珍重保幽期。結根失所今誰怨。杜老當年謾有詩。九日黃花笑逐臣。古人詩思卽今人。天涯見汝還無興。奈此樽前白髮新。</text>
<title>夢友人 進退格</title>,<text>萬事悠悠共死生。明時敢怨此飄零。人從嶺海三秋隔。月傍江潭幾處明。天外卻驚書斷絶。夢中偏覺語丁寧。浮生未必常分手。珍重天寒保舊情。</text>
<title>九日。範翁邀我登高。</title>,<text>斗覺秋容瘦。羈人別有思。天涯吹帽節。病裏陟岡詩。落日心猶壯。高歌鬢欲衰。寒香驚滿袖。坐對傲霜枝。</text>
<title>塘洞李丈 鑾。次送余前日觀魚臺韻。依韻。奉答四韻絶句各一首。</title>,<text>夙歲顚狂慕伯倫。衰年多故臥漳濱。秋添病瘦身爲客。酒助詩工興有神。嶺海煙霜欺白髮。汀洲風雨捲靑蘋。林塘數月孤簪盍。何日登門躡後塵。不嫌陳迹破庭苔。特許孤懷盡日開。世故欺人堪冷笑。一秋辜負此重來。</text>
<title>雞岳唱酬 五月中。余謫玆州。郭夢得罷魯城。歸在黃山。相望未百里。而人事多違。莫諧披霧之願。中間有岬寺。卽雞山西麓也。淸秋雨霽。正宜登賞。約會禪房。卜日乃往。季秋初旬。發自州城。促鞭而行。纔入洞望見。有客以蹇驢隻童。自南而來。果吾夢得也。相與一笑。聯鑣上寺。于時千峯露骨。萬壑成錦。添得山家一番奇勝。金玹尾我而至。卽夢得之壻也。遂散髮巖巒。濯纓嘯傲。因成三日淸晤。十年離闊之思。頓覺消歇矣。天涯流落之中。偶成佳會萍水他鄕。豈非數耶。因各書懷。疊至累章。以爲他日相憶之資。別後如有得。幸勿以更寄爲嫌也。</title>,<text>感舊示夢得交蓋鰲山已十霜。中閒得失兩茫茫。離懷耿耿風塵暗。世事悠悠鬢髮蒼。亂後音書稀驛使。天涯面目有詩章。逢秋始趁匡山約。崖菊巖楓媚夕陽。鬢髮蕭蕭已雪霜。曾遊欲記意微茫。霞明遠近秋濃淡。寺閱興亡木老蒼。交麈自多瞻玉樹。投瓜猶幸得瓊章。仍驚聚散還無定。明日黃山隔錦陽。附夢得和韻憐君苦節抱冰霜。嶺外音書隔渺茫。萬里朝天關路杳。十年憂國鬢毛蒼。江潭憔悴逢漁父。湖海飄零憶季章。今日偶成萍水會。佳辰猶喜趁重陽。別來虛度幾星霜。萬事人閒付混茫。衰鬢逢秋愁裏白。故山依舊夢中蒼。南州已分終投老。北闕何煩更上章。此後相從何處是。竆棲還逐鴈隨陽。次夢得韻湖外逢君喜且驚。吟登西麓日初橫。纖雲已散天容淨。短磬初殘月影淸。秋後旅懷元寂寞。病中歸夢不分明。蕭晨穩酌澆書酒。賴有霜花可掇英。詩老何期忽漫逢。塵蹤半世愧飄蓬。淸樽皓首悲歌裏。黃菊丹楓醉眼中。萬事有期眞筭甕。孤懷無賴謾書空。淹留兩日饒眞趣。踏盡煙霞石路竆。散次西浦 夢得號 及金玹絶句韻一年南邑試漸摩。遙想詩人鬢髮華。今日共尋泉石勝。淸談方覺解沉痾。錦繡糚林處處山。禪扉寥落屋三閒。十年世事浮雲盡。竆峽相逢各老顔。南麓有僧寮。與夢得往賞。詠所見遂聯一絶。數疊靑山數曲溪。得。 夜深攜月宿招提。仲。 一筇踏盡蒼苔逕。得。 斜日滿林紅樹迷。仲。又聯一絶禪樓坐對半山陰。仲。 萬壑飜成錦繡林。得。 異域相逢俱是客。仲。 吟詩把酒日西沉。得。夢得以一律敍別。卽酬之。天涯幾度見春歸。詩思尋常在謝池。千里音書常斷絶。十年容鬢各衰遲。竆秋命駕尋山日。遙夜呼燈勸酒時。勝會卻嫌雲易散。兩鄕看月共襟期。夜坐書懷。示夢得。邂逅天南舊使君。同尋古寺倚斜曛。但傾北海樽中酒。莫作東坡嶺外文。鏖枕亂砧驚短夢。入簾秋月破重雲。衰年此會三生幸。靜榻燒香到夜分。夢得因事先還。追至溪上。酌酒相挽。口占一律。湖海十年別。煙霞三日閒。詩樽供細話。楓菊慰衰顔。寺廢干戈後。人存毁譽間。溪橋秋正暮。相送不知還。次留別韻。贈夢得。夜月供詩料。秋風動客思。世閒無限事。今日又分歧。次贈金玹韻試蠟尋山屐。逢君各盡歡。臨流還惜別。秋雨送輕寒。夢得旣出山。悄坐無聊。李聖兪自東鶴寺馳書相邀。蓋前約也。且寄詩兩律。蓋用余前日寄人韻。其餘皆別作也。夜吟和出。明當相訪。㵎草巖花不記名。壺中有趣且誰爭。風襟浩爾懷仙侶。飄馭翛然近化城。紅樹剩添歸客思。碧雲空漏故人情。高吟不覺黃昏盡。午夜泉聲入夢淸。蕭寺來尋趁暮年。登樓快若御泠然。疎簾掛月魂先爽。活水煎茶味更全。好向雲牕成穩夢。何須塵世對陳編。山靈許我非生客。三日淹留斷俗緣。</text>
<title>到東鶴寺。有懷郭夢得。</title>,<text>又向山中別友生。憑欄悄悄度寒更。前峯月隱林無影。遠壑風來水有聲。丈室香燈三夜夢。湖雲嶺樹十年情。隨緣更指東林寺。石逕崎嶇盡日行。</text>
<title>書懷示聖兪</title>,<text>試入雲山洞府深。緣崖線路接叢林。楓殘菊悴秋先老。峽束峯高日易陰。蒼壁插空驚削玉。碧溪經砌想鳴琴。長風送月籠千嶂。步出層臺一散襟。</text>
<title>朴年友景行 輅。有約不至。以詩邀之。</title>,<text>暮山猿鶴許相親。霜月當簷夜夜新。西岬洞中曾送客。東林寺畔更懷人。秋期易盡雙蓬鬢。世事多違一病身。吟了碧雲歸夢斷。對燈無語岸烏巾。</text>
<title>景行有故不果來。送其胤秀才文俊。詩文敏捷。尤足以起余也。出坐盤石。共聯一律。</title>,<text>倦客隨雲入暮山。仲。 霜楓初謝菊花斑。斜陽古棧僧歸院。修。 冥靄前峯月隱彎。邂逅暫成溪上話。兪。 淹留又得客中閒。修。 投章剩慰竆秋戀。賓主相忘未擬還。仲。○子修文俊字。</text>
<title>次子修韻</title>,<text>徂年世事自紛紛。卻愧東西跡似雲。偶對諸君拚盛會。滿林霜葉錦成文。</text>
<title>夜坐僧寮。用聯句韻。</title>,<text>破帽驅驢度遠山。逢秋偏覺鬢毛斑。穿林晩磬聲聲碎。繞砌寒流曲曲彎。虛閣梵殘明月好。古壇松老白雲閒。詩翁有趣無人識。暮鶴朝猿共往還。睡起開牕對晩山。小爐香爇鷓鴣斑。穿簾度壑雲千態。絡石縈林路一彎。領略風煙尋宿債。淋漓詩酒博長閒。懷人悄坐僧房淨。冥入前簷宿鳥還。吟鞍初卸日銜山。步入庭苔破舊斑。舞月疎松和鶴瘦。經林小㵎學弓彎。三杯吸盡時將晩。萬籟沉來夜更閒。自幸淸遊同二客。煙霞收得錦囊還。</text>
<title>朝坐。又成聯句。因用其韻。遂各賦。</title>,<text>一宿禪房俗慮灰。仲。 詩人又自遠方來。修。 蒲團幸借終朝穩。不作千篇未擬回。仲。寺閱興亡帶劫灰。林鴉初散野僧來。一年爲客秋將盡。千里懷人首屢回。溪雲曉散豆稭灰。倦客登樓爽氣來。謝屐擬尋危磴去。洞天寥闊鶴飛回。附子修聖兪兩君韻擁爐深夜坐書灰。雲散前峯皓月來。峽裏秋殘行客斷。隔林惟見一僧回。秋管初飛季月灰。山人招我賦歸來。相攜賴有同心子。詩酒留連未覺回。</text>
<title>日晩。與兩君聯袂上山。將欲遍觀上下巖洞之勝。遇雨入憩歸命菴。</title>,<text>踏盡寒溪落葉聲。洞天深處亂雲生。西風晩送千峯雨。淨掃禪扉客駐行。</text>
<title>次子修韻</title>,<text>度盡雲林路不迷。峽中猿鳥莫驚啼。殘霞靄靄明秋棧。寒雨蕭蕭響晩溪。</text>
<title>吟贈兩君</title>,<text>空谷鈴鈴響斷筇。長風吹興駕雲松。山靈似戲遊人至。故遣煙霞鎖夕峯。</text>
<title>食頃風雨開霽。內外峯巒歷歷可數。遂芒鞋出磴路。右有弊菴。仍書一絶。</title>,<text>雨捲雲收夕照明。三峯飛聳玉崢嶸。千年衡岳應同迹。知有山靈慰此行。</text>
<title>菴弊無僧。有泉淸洌可愛。出坐巖石。移時乃罷。</title>,<text>暇日尋眞二妙同。天風引我度層空。一聲長嘯林霏散。斗覺松臺路已通。</text>
<title>登五松臺 老釋數輩。引我過石磴。有岸斗起。聳出雲外。內山遠近之勝。一擧而盡得者。曰五松臺。扁有三大字。卽韓濩筆。空菴寥落。黃葉滿階。僧言舊日興廢事。荒誕不可徵。遂散坐松間。擧酒引觴。聯詩數章。</title>,<text>蓮房住在翠微中。驚卻高臺倚半空。往事微茫誰記得。一龕相對雪眉翁。</text>
<title>次子修韻</title>,<text>天外峯巒劒戟稠。登臨今古幾詩流。光陰荏苒欺靑鬢。落日蒼凉帶素秋。千里北辰頻入眼。一年東洛倦回頭。憑虛斗覺吟魂爽。好拉飛仙取次遊。</text>
<title>山日易西。凜不可留。因各振衣步出北麓。嵐翠霏微。鎖斷前峯。回望松臺。僅隔數十步。而來路已不可分。</title>,<text>泠風駕腋下崔嵬。度盡脩林坐石苔。紅樹白雲相掩映。回頭已失五松臺。</text>
<title>尨眉老僧號曰仙雲。爲余先導。行至半途而還。遂吟贈。</title>,<text>山僧作意送人歸。杖錫飄然下翠微。記得晩林分手處。西風吹露濕征衣。</text>
<title>暮投息心菴。次子修。</title>,<text>逢人頻上朘鄕臺。病裏危望日九回。最愛入簾天際月。夜深飛過遠峯來。</text>
<title>雲捲月明。庭空人寂。眼底巖巒。渾成銀界。睡起開牕。世念都休。縞衣玄裳。庶幾其相値也。把酒朗吟。夜深乃罷。</title>,<text>試踏山中路。秋高露石稜。衣沾歸命雨。床對息心燈。望北吾應切。登東子亦能。明朝有餘興。歸訪上菴僧。右屬聖兪雨氣藏林梢。霜華拂劒稜。天涯一年夢。峽裏九秋燈。舊興衰猶在。新詩病未能。雲林尋欲遍。起問曉歸僧。右屬子修</text>
<title>又次四韻</title>,<text>幾驚塵匣吼交龍。愁倚高樓紫翠重。雨氣初沉幽壑籟。商聲已帶上方鍾。一年湖海詩情倦。三日煙霞道味濃。酌罷匏樽餘興在。天涯二客又相從。霜風吹樹葉聲乾。高閣捲簾生暮寒。飛泉掛壁幾千尺。重嶺插空三百盤。蘭摧誰惜蕙仍敗。菊老卻愁楓亦殘。明日吟鞭又何處。歸程南指白雲端。名區一躡歲將闌。嵐翠霏霏濕馬鞍。綠玉杖尋幽壑去。黃庭經對夜燈看。風鳴古峽猿吟苦。月入疎松鶴夢寒。睡起開牕天欲曙。一天星斗正欄干。</text>
<title>次壁上韻</title>,<text>萬事相違可聽天。三杯長嘯撫龍泉。迹方賈屈吾差勝。詩比陰何子更賢。風外亂松鳴寶瑟。月中疎檜舞癯仙。連宵穩結禪房夢。卻喜靑藜導我先。</text>
<title>登甲寺。適李使君台徵，金安城希元 長生 來會。遂鼎坐。擧杯相屬。次子修韻。</title>,<text>乾坤駐在此中閒。萬里風煙慰病顔。一馭飄輪塵想斷。攜家不必問三山。</text>
<title>仙雲日晩。追至別我于軍藏菴。贈二絶。</title>,<text>百重危棧始攀躋。鳥外千峯眼力迷。感爾重來同惜別。白雲還隔嶺東西。步陟危岑眺望通。楚雲秦樹杳茫中。無端忽起鄕關思。桑梓迢迢洛水東。</text>
<title>希元以其精舍韻見示。遂次贈。</title>,<text>靑山隱隱樹亭亭。簾捲西樓灝氣淸。浮世升沉渾不管。與君終日賞秋晴。</text>
<title>十八日。台徵以公務先還。希元隨後。歸黃山。吾與子修，聖兪因留。向晩出坐㵎石。聯篇唱酬。以行到水竆處。坐看雲起時。分韻同賦。</title>,<text>褰箔迎雲氣。連筒引水聲。那堪爲客日。又送故人行。棐仲偶入山中來。山中秋欲老。塵寰隔萬重。魂夢何曾到。聖兪老僧採藥歸。巖下雲初起。荷衣掛竹林。濯足淸溪水。子修一篴斜陽外。三杯古峽中。誰知倦遊客。半世坐詩竆。棐仲昨過淨覺來。今向觀音去。來去本無心。明朝又何處。聖兪淸霜著礀楓。秋晩南山下。爲愛泠泠泉。攜樽石上坐。子修出洞水猶急。栖簷雲自閒。閒忙皆物態。聊與子同看。棐仲秋風政瑟瑟。落葉何紛紛。三杯逸興發。筆下生煙雲。聖兪洗心石竇泉。絶迹紅塵裏。山人睡方濃。日午猶未起。子修綠醑看山酌。靑編對竹披。西風多事在。吹到暮鍾時。棐仲</text>
<title>聖兪臨別。又贈詩。遂吟和。</title>,<text>勝緣前世在名山。著處煙霞亦舊顔。會向東林尋宿債。與君隨意傍秋灣。寺廢 廢一作古 餘陳迹。波明絶點塵。詩成猶帶俗。空憶隴西人。愁坐夜如年。苦懷人似玉。咳唾忽隨風。吟來慰離索。</text>
<title>十九日。別兩君下山。</title>,<text>遊賞非吾事。逢秋別有思。如何入山日。又是送人時。赤壁坡翁賦。靑衫白傅詩。平生看已熟。今夕偶如期。</text>
<title>次辛洪州行遠惠韻</title>,<text>湖嶺迢迢隔舊遊。十年奔走白渾頭。分明記得重逢處。一片斜陽水國秋。謾向江鄕賦遠遊。鄕心何日大刀頭。親知半世惟君在。交麈天涯鬢已秋。</text>
<title>金士宣自芝嶺寄詩。卽和送。</title>,<text>旅懷霜落木。人事手摶沙。一夜思君淚。還添錦水波。路闊雲深樹。江空水見沙。殘生長作客。何地不風波。</text>
<title>又次</title>,<text>聚散何能定。竆通且莫論。全生知已幸。淪謫亦寬恩。宿病逢秋減。新詩得友論。江湖空白髮。無計答君恩。</text>
<title>李玉山丈寄一絶。用前日鄙韻。卽和以謝。</title>,<text>天涯是日病吟中。東洛何時釣石同。人事百年皆有數。立心要自一竆通。</text>
<title>李丹陽叔平。復用移字韻見寄。卽酬之。且賡洲字別韻。以寓前日未盡之意。</title>,<text>重來江國歲多移。徙倚高樓鼓角悲。千里懷鄕殊寂寞。一秋爲客足衰遲。荊扉久掩稀相識。瓊句頻投荷舊知。竆達在天寧預己。淵明曾亦慕榮期。歲暮懷人客自愁。欲將離恨較長流。鴻飛暗渚霜驚曉。葉盡孤村雨送秋。靑瑣老臣今受玦。丹丘仙宰昔分憂。何時共遂田園樂。斗酒淋漓醉上洲。上洲。商山別號。</text>
<title>再用房字韻。酬鄭直夫使君。</title>,<text>四載秦城路。今年又楚鄕。門稀問字客。友繼在陳糧。世事霜侵鬢。天時日在房。詩成頻索和。拙手敢承當。</text>
<title>汝秀之歸。深以得君爲幸。世事多違。君亦去矣。感時傷別。次西坰江上送行韻。有懷志範老兄。</title>,<text>曾攀休老歸。繼惜範翁去。唱斷竹枝歌。芳洲何處所。雪勢朝逾甚。離懷夜更多。流年看又盡。楚客倍思家。</text>
<title>次西坰柳學士 根 韻。贈西灣趙持世 緯韓 賢契。</title>,<text>孤臣雙鬢易驚秋。客裏因添歲暮愁。千里神交今日別。亂峯晴雪大江頭。附去歲相逢關塞秋。大同江上別離愁。天涯逆旅還靑眼。積雪孤燈照白頭。右西坰憐君泣玦已經秋。觸物無非謫客愁。最是日沉門掩後。數聲殘角出城頭。右西灣</text>
<title>郭夢得和寄前日分字韻。得兩章錄呈。</title>,<text>風塵無地不思君。古峽相逢日又曛。懷抱幾曾看劒氣。安危長自驗星文。十年聚散頭如雪。千里漂流迹似雲。蓮社梵殘留穩夢。五更蟾影入簾分。酌得山醪爲勸君。從前離合幾朝曛。爐灰撥火籠香篆。劒匣留塵蔽斗文。三夜夢闌蕭寺月。一秋吟倦錦湖雲。邇來又作竆年別。眽眽幽懷自十分。</text>
<title>次送黃公直 榦 寄詩。絶句則蓋用吾韻。</title>,<text>霜月多情滿小池。江南病客獨吟時。休言兩地無消息。賴有淸顔入夢思。右自詠鵾鵬幾欲運天池。萬事應關未遇時。新寄小詩淸似玉。一番吟了一沉思。右屬公直夫子今芝嶺。吾生又錦樓。鄕心憑短夢。別恨較長流。有客悲湘纍。無人問楚囚。相逢又何處。世事劇悠悠。憂時空撫劒。戀闕獨憑樓。短髮經秋改。長江盡日流。地應隨遇適。山豈向人囚。世味嘗曾熟。身名摠謬悠。</text>
<title>次管城朴汝獻 廷老 韻</title>,<text>麗代名臣李正言。遺居寂寞錦西村。洛陽有賦今難續。湘水何心弔屈原。萬事悠悠豈盡言。天涯亦有客愁村。梅谿舊顔君能續。秋日相攜倚斷原。</text>
<title>次韓義興士仰寄韻</title>,<text>雙樹亭前盡日陰。錦流爭似客愁深。親朋海內今誰在。千里毋金玉爾音。亭。在公山。延昌館裏値竆陰。與子傳觴坐夜深。聚散卽今眞一夢。書來動是隔年音。韓。辛丑冬宰竹山時。余嘗一過。</text>
<title>次林同年公直 檜 惠韻 林避地海西已有年。今向錦城舊庄。過路相訪。其意可感。</title>,<text>別來人易老。相見眼先明。塞北三秋夢。湖南萬里情。風塵迷歲月。江海愧身名。久覺機心盡。漁隈且莫 一作亦未。 爭。旅人常臥病。一作一年江上住。 蓬戶可張羅。澤畔從漁問。瀧頭任吏訶。遠山秋後細。寒雨夜深多。一酌離亭酒。君須歌我歌。浪迹從疎放。寬恩荷聖明。詩樽今夕會。風雨故人情。我已隨竆鬼。君須葆美名。行身知有道。於物貴無爭。林居魁海西解額。有人忌之。故戒之。錦上吾曾滯。聞君又向羅。詩篇最奇絶。鬼物亦撝訶。別久星霜換。時危感慨多。離騷一讀罷。時復歌漁歌。</text>
<title>次朴子修來訪有贈</title>,<text>多君村巷遠來情。日暮同登百濟城。風吹錦水未能息。白浪如山那可平。義切通家有舊情。况今淪謫在公城。暮年羈况頻來問。老我何曾百感平。</text>
<title>聞崔興叔 起南 登第。志喜吟贈。</title>,<text>絃矢相違紫陌春。一年強半阻音塵。誰知鴈塔題名日。又是龍山落帽辰。須信卷舒元在我。莫言行止摠由人。惟期早佩湖中綬。訪得江南老逐臣。</text>
<title>次寄郭夢得惠韻</title>,<text>歲序推遷斗柄移。居然又賦落梅詩。深林小雨霾雲葉。古渡微風颺柳絲。老去漸知無意緖。春來偏覺省營爲。因君更起前秋興。命駕尋山問幾時。流落一年門獨掩。條風聞已破竆陰。霏霏曉雨朝猶急。測測春寒夜更深。稍喜邊封收戰伐。寧論僑寓寡參尋。多慚病裏詩工廢。今日因君強作吟。</text>
<title>石村林子順 悌 見過有贈奉次</title>,<text>迂蓋相尋病逐臣。幕賓高義動朝紳。一作藥言珍重可書紳。 殘編散亂從吾懶。厚饋頻煩荷子仁。官柳葉舒江館夜。野梅香入驛樓春。遙知草檄身無事。儻把新篇寄遠人。</text>
<title>寄盧天安容吾丈</title>,<text>僻陋多君遠過情。春來日日倚孤城。因風忽得相思字。忙手開封眼忽明。</text>
<title>次穌齋先生韻。贈別兩弟。穌齋謫中送弟詩曰。不作朝聞鬼。長爲暮出兒。風塵逢弟地。江海別兄時。反臉懸雙淚。停杯設一辭。幽明從此隔。耿耿只心知云。舍弟審仲止仲。歲前到此。留至數旬而去。偶記此詩。步韻以贈。鴒原感傷之意。觀者庶或想矣。</title>,<text>多亂常分手。浮生困小兒。韋床曾幾日。越別又今時。病起無佳致。詩成有苦辭。孤臣欠一死。只荷聖明知。</text>
<title>鄭燕岐來見有贈卽次</title>,<text>殊鄕今作客。聞子且休官。聚散衰年劇。行藏末路難。漸知詩力退。猶願酒杯寬。早 一字缺 銜恩去。歸同十畝閒。歸一作期。潦倒長沙傅。淸新陸浚儀。懷人空有賦。招隱已留詩。郡閣鳴琴日。湘潭解佩時。牕梅一枝發。今夜想容姿。</text>
<title>寄謝安使君榮伯送紙扇</title>,<text>千里書來問故人。衰年靑眼幾回新。離懷浩渺星霜換。世事侵尋疾病頻。白雪飜從新剡曲。淸風起自舊湘濱。天涯厚餉慚虛辱。望斷南雲一愴神。</text>
<title>偶閱郭夢得去年寄詩。忽有會於心者。步韻錄呈。</title>,<text>細徑疎籬寂寞濱。何妨村老往來頻。詩成忽憶黃山子。一樹庭梅更可人。周南滯客病爲濱。詩老多情問獨頻。早晩寬恩還舊隱。煙蓑期作耦耕人。匡床寂寂卷頻開。異國逢春客未回。此日空吟西㵎草。何時重賦北山萊。病裏新詩一軸開。如聞天上紫雲回。丁寧更約尋山日。細雨長鑱斸野萊。</text>
<title>寶晶師自離岳寄書。且有棗實松菌之貺。以詩謝之。</title>,<text>苦憶廬山社。書來問寂寥。棗香宜餠餌。松膩配鹽椒。遠餉何能報。孱魂久已銷。玄精謾相寄。離夢政迢迢。</text>
<title>次呈安提督丈 鵠 春雪韻</title>,<text>春來頻覺旅情闌。咫尺懷人病未千。雲葉滿空朝作雪。霜華拂劒夜生寒。淸添吟肺詩增麗。氣逼茶鐺火易殘。戶庭日高門獨掩。客中容膝亦知安。</text>
<title>希菴尹丈季守。解官還鄕。優游歲晩。頗有園林之樂。年前以幽居韻索和。懶慢因循。今始錄奉。千里停雲之戀。或可以想之也。</title>,<text>谷口誅茅寄數椽。潯陽活計本蕭然。郊原倚郭初春雨。桑柘連村欲暮煙。剛恨別離今隔歲。莫言交契舊忘年。遙知靜榻詩成後。手閱黃庭內外篇。手中空有筆如椽。欲寫離懷意惘然。鬢髮蕭蕭催老病。江山歷歷豁風煙。吳洲見月應千里。湘水投書又一年。海國逢春多夢想。逢人莫惜寄新篇。</text>
<title>李丹陽叔平。向海上。投宿而去。吟贈兩律。去年秋叔平自沔川來訪。余有詩曰。會待明春作後期。蓋以今春試席。爲後期也。適與願會。豈非數耶。亦可謂之詩讖也。</title>,<text>雪盡園林春已闌。雙旌和月過柴關。殘燈穩結通宵夢。細話重攀隔歲歡。官柳野梅新氣象。公山錦水舊容顔。頻年此會天應借。醉把詩篇仔細看。會待來春作後期。故人應記去年詩。天涯邂逅供靑眼。嶺外聲華想白眉。羨子詩篇渾得健。憐吾鬢髮已全衰。他時勝事知誰續。明日江頭又別離。</text>
<title>鄭養一 默 以京試官來過。更步前韻。錄奉求正。</title>,<text>一枕黃粱夢已闌。二年流落滯湖關。天涯見客難成話。病裏逢春易損歡。經卷久知妨老眼。酒杯常欲解衰顔。瓊章莫怪勤相索。替作詩人面目看。邂逅他鄕本不期。晴軒披霧共論詩。春廻古峽花千樹。雲掃長空月一眉。聚散似雲驚老大。山河如昨閱興衰。荷裳芰製思無改。雙佩胡然又陸離。</text>
<title>鄭燕岐。又寄房字韻。卽次以酬。</title>,<text>江上今爲 一作常悲 客。天涯苦憶鄕。久知身有命。誰慍路無糧。契活師玄晏。行藏愧子房。君今老才學。世務可擔當。身世元無定。隨方可作鄕。羈懷鵩鳥賦。藥物禹餘糧。客去廵梅塢。僧來問竹房。丹陽纔發。白足繼至。 春愁知幾許。不可更禁當。官居隣錦水。客夢在芝鄕。賡和漸盈軸。過從荷宿糧。辭飜陶令趣。寓愛贊公房。屢有淸風至。披襟試一當。</text>
<title>呂都事聖遇。攜我赴麻谷寺。偶吟錄示。</title>,<text>斷魂時節雨催花。誰向前村問酒家。遠壑難分雲葉亂。微風不起柳絲斜。羈愁忽忽朝猶苦。歸夢悤悤夜更多。詩老爲傳蕭寺約。海山西望路非賖。鬢欲霜時眼欲花。天涯寒食客思家。橫槎晩渡江空闊。駐馬叢林路又斜。鴈入塞雲春見少。鵑啼峽月夜聞多。踏靑佳節寧虛負。卻喜前村酒可賖。</text>
<title>西坰相公。自江頭寄一絶。次韻。兼示呂聖遇。</title>,<text>聯鑣曉入樹陰中。坐對山花爛漫紅。榮悴殊途俱是客。嶺雲千里望鄕同。禪樓悄坐五更中。古篆香銷火尙紅。世事相尋頻別夢。幾時風雨一樽同。附元韻禪扉遙在碧雲中。一雨新過花欲紅。安得暫拋塵世累。龍門深省與君同。附聖遇次韻偸閒偶入翠微中。愧殺溪花向我紅。羨爾山僧忘世念。半生心迹水雲同。</text>
<title>次壁上韻</title>,<text>新年都臥病。此地偶經過。古徑通林細。濃花出峽多。嶺雲增 一作殊 媚嫵。林日倍淸和。坐覺囂紛息。春衣試薜蘿。浮世元多累。塵筇試拂雲。礀聲穿竹去。林影入簾分。峭壁朝同對。疎鐘夜獨聞。居然還惜別。庭樹已斜曛。</text>
<title>恩師以軸詩見示。步韻錄示聖遇兄求和。且致意於呂友德夫 裕吉。蓋軸上有詩故也。</title>,<text>三年湖幕賦偕偕。萬里風煙入壯懷。倦向邯鄲憑旅枕。行隨淸獻結高齋。攀登野寺同淸賞。點檢詩篇憶舊儕。虛閣夢回香篆歇。鐸聲和月撥雲厓。邯鄲使呂仙翁事。蓋指聖遇也。淸獻。卽自况也。</text>
<title>鄭君嗣安就山居。構小亭。西坰相公以著槎名之。首題一律。得源丈持以示余。且徵拙語。余於鄭君。雖無一日之雅。園林之勝。夢想久矣。爲之步韻。倩李翁書。</title>,<text>倚郭新亭勝。曾聞駐使槎。池通幽㵎闊。山入小牕斜。未到名猶好。相望路不賖。詩成借椽筆。一作新詩驚老眼。 滿紙字無鴉。</text>
<title>著槎亭。吟贈主人。鄭君訪我於麻谷。邀至其家。家在洞口。卽著槎亭也。沿流幷轡。多有煙霞之趣。主人觴余于亭上。跨水爲閣。淸致倍新。是日適上巳日也。主人求詩。醉書一絶以贈。</title>,<text>蕭寺東頭石徑微。聯鑣偶趁踏靑時。臨池小酌終朝穩。雨後山花更滿枝。</text>
<title>觀魚臺。吟呈姜丈德叟 壽鳳。</title>,<text>羈翁閒訪野翁來。來倚觀魚百尺臺。握手湖關今幾日。舊遊陳迹首空回。簷外峯巒走勢來。天涯佳節又登臺。百年聚散知誰管。今日相逢盡醉回。畦翁巖老一時來。村酒頻傳佐芥臺。瞻眺卻知今日快。白鷗飛盡暮天回。江湖春晩客重來。與子攜竿坐釣臺。已向煙波尋宿債。歸帆要趁晩潮回。</text>
<title>牕巖。次余觀魚臺舊題。余亦和奉。牕巖姜丈號。</title>,<text>斗覺詩斑上鬢端。高亭酒罷日三竿。巖閒竹翠飜淸露。岸上花明戰碧瀾。癖在湖山誰得破。盟存鷗鷺不應寒。淹留共喜邊封靜。聖化方知屬舞干。野翁爭席釣爭隈。浮世功名首已回。勝日同尋江上約。好看春水白鷗來。繫馬巖花步紫苔。淸樽珍重爲君開。牕巖錦浦無多地。一棹何妨遇興來。</text>
<title>次牕巖來訪見贈</title>,<text>聞說詩翁卜戴溪。幽居寥落草堂低。嵇生氣槩傾江左。杜老行藏付瀼西。醉後無人眠釣石。春來有事灌蔬畦。天涯舊契今誰在。準擬移家此共栖。湖山今得趣。榮辱舊忘懷。暇日同春醉。村街雨亦佳。</text>
<title>姜佐郞太初 沆 寄書。且送牋。因以一絶寓懷。</title>,<text>千里鵝毛意不輕。領來深荷故人情。揮毫欲草相思字。斗覺霜毛兩鬢生。千里鵝毛。卽姜書中語。</text>
<title>寶晶師自離山。送兩絶。次韻以寄。</title>,<text>寥落楚鄕門獨閉。數詩來自白雲邊。一年湖海空魂夢。縮地無方意惘然。南州今作一廛民。羨爾巖中結社人。領略煙霞成活計。東林棲息幾經春。</text>
<title>吟寄金士宣。傳示尹士淵諸孤。余之西遷也。竺山尹士淵。病不果來見。貽書致贐。申以古道。其意豈偶然。別後已經年。耿耿一念。迨往來心曲。今承士宣書。知前月初。已作古人。感念疇昔。何慟如之。卽賦短律一篇。寄與士宣。乞一傳示諸孤。俾知我此時悼惜之思。</title>,<text>憶昨承嚴譴。聞君病尙嬰。香山 一作元侯 風雨詠。寇老海山行。戒切金蘭重。時危性命輕。長煩千里夢。爲是百年情。故篋書猶在。新阡草已生。臨風無限淚。東望隔前程。</text>
<title>湖南士人高善行用厚。故斯文霽峯之子。年妙才豪。今冠解額。赴京入來相訪。書贈小絶。以答其勤。</title>,<text>客中新識面。湖外舊知情。聚散無竆事。愁吟句未成。</text>
<title>林從事子愼 㥠。過寓相敍。追寄兩律。依韻奉答。</title>,<text>病起淸湘獨曉行。微風吹入錦官城。兩年爲客魂常斷。千里懷人夢不成。交麈卻驚身老大。投詩偏愛句新淸。知君馬上頻消髀。何日王師罷遠征。了盡悲歡二竪嬰。離歌容易使人驚。吳洲有月思張翰。湘水無書弔屈平。懷向雨中偏寂寞。路從關外轉紆縈。天涯眽眽空愁思。起點寒燈數短更。</text>
<title>南村訪子愼。近將西還。贈一律。</title>,<text>野草封村逕。逢君細討襟。開樽成小酌。移席坐淸陰。已足奚囊句。何須越橐金。秦城從此別。西望費懷音。</text>
<title>次西垌贈僧軸韻</title>,<text>白頭流落憶京華。南國風埃劒吐花。遠樹霏霏朝雨濕。虛簷寂寂午陰斜。從知病後詩工廢。敢道年來學力加。何處山僧住飛錫。忽驚牕外鵲槎槎。門閉黃梅雨。寥寥倚曲楹。鏡看雙鬢白。愁對一燈靑。未草長沙賦。空披陸羽經。山僧能解事。淸曉叩柴扃。</text>
<title>復用前韻。寄得源丈。</title>,<text>愁對臨川照筆華。夜深疎雨落簷花。盈樽酒盡眠初穩。彈鋏歌長斗已斜。流水亂山思更遠。白頭黃卷病因加。牕巖有約君知否。好趁晴波共釣槎。</text>
<title>次牕巖惠韻</title>,<text>波紋迎棹碧粼粼。小雨何妨墊角巾。日暮詩成空竚立。隔江知有採蘋人。遠抱從來異俗流。久知人與境俱幽。何時一賭山陰興。占得園林六月秋。</text>
<title>去年秋。高思勿自天嶺寄書。余爲賦一律。適無便。今春始致之。思勿隨後送和章兩篇。今又賡之。以寓遠懷。</title>,<text>白髮南州守。黃塵想滿簪。兩鄕無鴈到。千樹有蟬吟。韻語因人勝。離愁抵海深。天涯珍重意。欲報紫瓊琴。人到書千里。愁來雪半簪。差池雲水約。珍重短長吟。解佩江潭迥。分符歲月深。秋風憶君淚。不待雍門琴。</text>
<title>子愼在洪陽。次送襟字韻二章。復此再賡。</title>,<text>憶昨南塘會。開樽一散襟。朝雲元冉冉。夏木自陰陰。別後頭成雪。詩來字抵金。披尋長在手。一唱有遺音。睡罷僧敲戸。風來爽滿襟。牢愁憐屈宋。苦意憶何陰。手有馮生鋏。囊無季子金。浮生足離別。何地續徽音。</text>
<title>西坰。次韓柳川益之 浚謙 沃川碧波亭韻。見示。謹和錄奉。</title>,<text>仙槎渺渺駐湖亭。魂夢尋常繞禁庭。人道西淸虛講席。我知南斗避文星。盤根已試如投刃。汙俗能移若脫腥。隆景正昏雲潑墨。漲江初溢野開溟。關心憂樂燒香坐。咽耳簫笳對雨聽。筆落新詞飜白雪。腰橫古劒吼靑萍。風塵滿帽身偏倦。簿牒堆床鬢欲零。事業方期調鼎鼐。勳名何獨煥丹靑。蘇州燕寢兵森戟。庾亮高樓月滿汀。公退翛然披鶴氅。手持羲易兩編經。</text>
<title>江上。送李敬差芳叔西歸。時七月望日。</title>,<text>浦樹凉多雨洗秋。蘭舟西下白蘋洲。離歌一曲夕陽盡。無限煙波生客愁。長江無盡月千秋。積雨初收吐亂洲。坡老偶添今日興。玉簫吹徹老蛟愁。</text>
<title>得源丈寄新米。副以絶句。次韻以謝厚意。</title>,<text>天時忽忽已秋初。巷裏跫然怪暫疎。佳貺卽今無以報。旅人深意奈歸虛。</text>
<title>次牕巖贈人韻</title>,<text>陶令園林近北牕。偏憐幽境謝塵哤。雲容月態籠千谷。楓葉蘆花護一江。客罕從敎苔沒逕。詩成遮莫酒盈缸。秋來可續魚臺約。有興何辭寄鯉雙。</text>
<title>次寄朴子順 孝男 惠韻</title>,<text>坐覺形容改。經年別故州。夢迷天北極。人在驛南樓。霧樹荒村暮。霜楓古渡秋。浮沉本無計。書到又離愁。</text>
<title>和送韓士仰寄韻 時。韓流寓淸州。</title>,<text>僑居寄在野橋西。病裏懷人夢易迷。吟斷碧雲空白髮。小階秋夜響莎雞。雨添秋浪政粼粼。愁殺湘潭病逐臣。世事相違身已老。不知誰是會心人。旅情衰草共凄然。萬事傷心欲問天。人在夢中何日見。不堪時序逐奔川。一坼情緘意惘然。沅湘木落已秋天。荒田破屋知如許。人道君居似玉川。</text>
<title>任上舍茂叔 叔英 在泮宮。因便寄詩。和送四章。</title>,<text>茶鐺詩卷作生涯。誰向丘中問子嗟。前輩獨醒知已過。臨淵不必賦懷沙。文如飜水浩無涯。知子詩成在咄嗟。怊悵舊遊空入夢。從來人事類摶沙。採卻蘋花水一涯。懷人不見謾興嗟。病中身世驚遲暮。百計眞同筭海沙。曾沐恩波際聖涯。祇今淪謫不須嗟。石灘寥落人何處。落日孤吟坐釣沙。附元韻經年竄謫在天涯。寄語斯人莫怨嗟。自是公山宜逐客。前朝亦屈李長沙。</text>
<title>辛鱗伯。自洛中寄短律。依韻和送。</title>,<text>潦倒湘潭老。誰知舊學官。人從秋後隔。書入病中看。露草蛬音苦。江樓月影寒。相思不相見。歸夢繞千山。未奮垂天翼。憐君作小官。浮生長是別。何處更相看。短髮催人老。深期託歲寒。危腸餘幾寸。怕對劒鋩山。</text>
<title>西坰以待歸亭韻見示。謹次。亭主。卽金佐郞冠玉。在錦江北岸。舊號四松亭。西坰改以今名。</title>,<text>錦水東頭一草亭。寒松留得四時靑。祇今誰是江湖主。巖下荊扉晝亦扃。</text>
<title>山人法宗。自西林來訪示軸。軸上有姨叔開巖金公 宇宏 韻。次贈。</title>,<text>春寒測測酒成冰。雪後江樓試獨憑。消盡世緣偏愛靜。不妨呼作在家僧。時序駸駸魚上冰。客愁多緖酒堪憑。浮生半世長爲客。問汝前身莫是僧。</text>
<title>宗師再至。用蠶字韻以贈。</title>,<text>風塵十載謾浮沉。遭黜從來愧展禽。雲衲又從何處至。忽驚時日屬吳蠶。</text>
<title>督漕洪先生師古適到州。宗師欲往拜。又用冰韻。爲之先容。</title>,<text>襟抱淸於出壑冰。年來乖闊坐難憑。秋牕寂歷人愁思。卻喜敲門有遠僧。</text>
<title>張君德蓋次贈冰蠶兩韻。卽酬之。</title>,<text>鴈入重雲字半沉。羈懷偏似戀巢禽。二年湖海身如寄。老我行藏愧黠蠶。霜月當簷冷欲冰。暮年行李竟誰憑。客中長物惟詩卷。身是乾坤有髮僧。</text>
<title>贈師古別</title>,<text>拱北樓前酒十觴。黃花佳節又重陽。可憐離恨偏蕭瑟。不是悲秋亦斷腸。</text>
<title>次西坰九日山城宴集韻</title>,<text>粉堞周遭斷岸頭。新開形勢擅湖州。高牙大纛征南府。曲渚長洲拱北樓。地與人和應幷擧。江成天塹爲安流。龍山故事謀賓校。卻許風煙入勝遊。</text>
<title>次金邁古 迪 韻</title>,<text>湖海秋風急。逢君又別君。嶺雲悲獨望。簷雨怕偏聞。浮世方多亂。長程幾觸紛。江潭餘病物。鷗鷺與爲羣。</text>
<title>湖南廵按尹次野。過寓敍舊。用西坰韻以贈。</title>,<text>別離今幾日。木落已天寒。偶爾逢雙節。因之憶二難。人情曾飽閱。物理已冥觀。旅食君休問。黃花可夕餐。</text>
<title>次野到石陽。步韻以寄。又和一首。</title>,<text>百折心猶在。相期保歲寒。病知爲客苦。老覺送人難。事往何須問。詩來可以觀。嚴程一千里。晨夕愼風餐。</text>
<title>去夏種菊數叢。今已冬初。尙無開花之望。豈杜老所謂甘菊移時晩。重陽不堪摘者耶。遂感而賦。</title>,<text>移得芳根小圃閒。秋來要作屈原餐。莫言今負重陽節。會待嚴霜歲暮看。隣舍黃花晩更鮮。東籬數朶尙蕭然。一榮一悴知誰使。始覺天工用意偏。</text>
<title>贈韓士仰傷黃和甫 海原監之來。士仰有所屬。書送鄙懷。</title>,<text>一見知何日。書來病欲穌。正須看晩節。何必嘆竆途。遠託雖情切。相圖奈勢孤。黃兄冤莫洩。遺憾 一作恨 在吾徒。聚散南仍北。存亡楚亦凡。常思義興守。今見海原監。地下悲良友。書中見至諴。五湖歸計失。日暮倚孤帆。</text>
<title>趙夏卿以車復元，玄達夫唱酬之作見示。余於達夫。雖無一日之舊。神交有素。爲之步韻。贈夏卿。後數篇。寓意於達夫。</title>,<text>三尺枯梧一卷詩。詩成聊復寫烏絲。逃空有客常嫌寂。載酒何人強問奇。求學正思敦孝悌。立身端爲繼裘箕。初頭發軔君須審。他日毋貽老大悲。五更香篆半爐沉。探討遺編慰夙心。我已投之靑玉案。君今和以紫瓊琴。悲歡閱後身因老。隴畝荒時歲又侵。聞笛叩舷今日意。不堪重續雪堂吟。鶴斷雙翎馬縶蹄。錦江南畔客羈栖。敗荷倒水傾珠露。新月當簷掛玉鎞。倚伏無常齊得喪。行藏有命足顚隮。知君八斗非吾匹。取敵寧論魯蜀雞。人鬼關頭路已分。十年通籍更從軍。席間雅範溫如玉。身外浮名薄似雲。峀幌儻容逋客隱。湖田堪學老農耘。秋風又動蓴鱸興。學士銀魚政可焚。題輿聲價斗南天。人愛藍田玉吐煙。意氣從來出羣鶴。功名何事上灘船。行須放浪形骸外。不必推擠嶺海邊。多謝倚樓傳好句。喜看風雨落蠻牋。</text>
<title>聞得源丈臥病。以詩問之。</title>,<text>親知寥落每懷音。愁倚西楹獨整襟。黃卷讀來功自得。碧雲吟處意逾深。山從雨後開眞面。菊到霜前見苦心。試向靜中觀物理。村家酒熟與誰斟。三年京洛素成緇。贏得浮生鬢髮衰。異國自多逢此老。危途每許露深期。病從別後偏知苦。詩到竆時奈未奇。巷絶跫然門獨掩。東籬長對傲霜枝。</text>
<title>鄭明仲丈至自屛山。聞伯氏已到商邑。以一律志喜。</title>,<text>採卻靑蓮日。傳臚姓字馨。已知伸久縮。何必歎衰齡。喜氣纏桑梓。歡情動脊令。榮歸聞有日。丘隴慰先靈。</text>
<title>陽月旬一。卽余初度也。諸人設酒。書所感。示明仲，夏卿諸君。</title>,<text>霜露宮坪隴。松楸黑石原。兩山均入夢。千里獨消魂。獺祭那伸痛。烏啼未解冤。劬勞今日是。罔極昊天恩。</text>
<title>高善行高君涉 傅川。中酒南還。入來相訪。各有贈。依韻奉答。南仲懼 忭。持酒亦至。</title>,<text>蕭蕭半夜雨。吹送五更寒。抱卻別離苦。兼之行路難。野店偏牢落。湖關正渺漫。天涯一片月。應入兩鄕看。右次善行握手開襟日。呼燈勸酒辰。詩成堪膾炙。筆落亦精神。已作靑眸舊。休言白首新。平生珍重意。莫負死生濱。右次君涉酌擧吟邊七。顔逢客裏三。何人同惜別。須記趙林南。右次善行一堂萍水會。而我獨支離。無限瀟湘意。臨歧詠楚辭。右次仲懼</text>
<title>送崔通判德輿。解綬還鄕。前年季冬莅任。以灾傷罷歸。</title>,<text>長物琴書在。徂年雨雪催。南鄕尋水竹。東閣別官梅。去住三杯足。行藏萬慮灰。客中連失主。離恨若爲裁。</text>
<title>次西坰韻。贈趙持世。</title>,<text>愁倚前楹月未生。天涯流落愧身名。君來剩慰竆秋戀。卻恨明朝又送行。曾與元方託死生。十年常慕小蘇名。秖今乾沒塵埃裏。肯使騏驎地上行。</text>
<title>韓士仰。次送蘇凡兩律韻。又呈拙酬。可謂不自量者也。</title>,<text>君今憂桂玉。我亦困樵蘇。聚散常千里。升沉又一途。樹留雲葉亂。山戴月輪孤。每懷長沙老。煙波作釣徒。長沙老。指石灘主人。仙居遙幾許。愧我落塵凡。愛酒貧元亮。耽詩老賀監。閉門愁臥病。投翰見披諴。錦水今宵雲。期君一擧帆。</text>
<title>朴子順亦次兩律見寄。依韻奉答。</title>,<text>驚世詩無敵。傳家子不凡。莊吟緣老病。郇哭爲團監。浪迹今王粲。高才舊畢諴。幾時官紱去。歸試五湖帆。右屬子順皓首身仍老。黃鍾月已蘇。時危思報國。計拙奈迷途。樽喜燈前共。形憐澤畔孤。頻年王事急。南北困步徒。右自述附子順韻論議東西漢。文章老少蘇。定虛宣室席。莫哭阮生途。鴈與寒天遠。月同永夜孤。思君不相見。愁醉酒爲徒。江潭憔悴客。風韻素超凡。薄劣兼郵史。淸寒舊縣監。同逢多亂際。未效小民諴。漢外滄波闊。何時掛一帆。</text>
<title>次士仰述懷寄余</title>,<text>扶病南來自北門。獨留江上送朝曛。最憐籬菊今猶在。折得寒香欲贈君。郊居寂寂晝扃門。正愛床頭映隙曛。男子百年憂樂在。江湖雖遠敢忘君。病起淸湘掩蓽門。園林疎冷帶餘曛。客中眠食隨緣足。生事何煩問細君。城山錦水是居停。一室常思養性靈。佳句有時酬李白。故都無處訪丁令。世閒雲雨皆新態。湖外萍蓬尙舊形。珍重故人今日祝。歲寒高義可心銘。</text>
<title>次李秀才汝協贈韻</title>,<text>葉盡前村見遠山。天機袞袞自循環。二年羈况江潭外。千里歸心嶺海閒。下渚鴻將秋雨去。投林鴉帶夕陽還。吟中事業惟詩卷。景色寧敎野客閒。憐君解賦敬亭山。句律鏗然響玦環。高格能追子建後。頹波不數永和間。望雲京國人猶在。捐佩湘臯客未還。隨處不妨成小築。江南江北儘寬閒。</text>
<title>次閔君在汶訪友不遇</title>,<text>霜後秋容媚遠山。仙區東望白雲閒。因君記得曾行處。詩在蒼菴古壁閒。見說詩人駐碧山。淸秋命駕趁餘閒。手題凡鳥尋常事。興在淹留翠竹閒。</text>
<title>洪海運師古。移拜東萊府使。自嘉林村舍。寄書等待。題送一律。平生相信。意非尋常。只以事業勖之。不及惜別之思。</title>,<text>眞儒從古號知兵。壯志何曾數請纓。休怨北辰勞遠夢。會看南服作長城。龔黃政術民猶愛。韓范威聲虜亦驚。靑史他年留事業。海波今待使君平。</text>
<title>姜德叟丈將赴平昌。來告別。以一律爲贐。</title>,<text>蒼顔白髮尙風流。漢竹今分嶺外州。新寵到來榮五馬。舊盟寒處怨雙鷗。疲民政待漸摩手。病客其如去住愁。君去不妨爲吏隱。會須乘興訪仙丘。</text>
<title>又贈兩絶</title>,<text>天涯五馬使君行。斜日停杯問驛程。休道北山多怨鶴。男兒去就未宜輕。浮翁已逐除書去。巖老今隨郡紱歸。從此異鄕相識少。羇愁離恨兩依依。</text>
<title>閔叔推卿氏。自畿甸來訪。留數日。次韻奉別。</title>,<text>萬里逢人日。三年作越吟。行藏貧更病。得喪古猶今。畫角催寒曉。暗雲羃遠岑。天涯空送別。春雨洗竆陰。</text>
<title>牕巖。以西坰送別韻見示。謹次。</title>,<text>三杯邂逅碧溪濱。已報江梅第一春。栗里舊居今又別。宣城遺韻可相親。身閒郡閣鳴琴日。興在仙山採藥辰。遙憶峽中稀簿領。詩成須寄遠遊人。</text>
<title>鄭同福 晦 遞任上歸。入來相訪。有贈卽次。</title>,<text>萬事驚遲暮。君來問謫居。歸心元浩渺。別意故躕躇。把酒春寒重。哦詩夜榻虛。臨歧丈夫淚。莫遣鬢毛疎。</text>
<title>臨行。又以一絶贈別。</title>,<text>萬里光陰逼上元。雪晴江郭動梅魂。風塵二載無消息。湖海相逢日又昏。</text>
<title>郭西浦夢得。與其甥安使君 旭。其胤 希舜。自黃山來訪。留兩日。希舜 賦一律。卽次。</title>,<text>病起全欹白㲲巾。兩鄕猶幸得書頻。誰知一夜連床話。政慰三年去國人。門掩錦城殘雪曉。夢回芝嶺落梅辰。如今萬事何須問。且醉壺中不老春。</text>
<title>聯句</title>,<text>邂逅詩朋錦水春。棐仲。 靑燈相對鬢毛新。明朝又作東南別。夢得。 勝事依然入夢頻。棐仲。</text>
<title>次恩師軸韻</title>,<text>三年湖海未歸人。春入園林夢去頻。雲衲遠來應有意。淸詩欲和奈言塵。</text>
<title>寄咸興倅具士愼</title>,<text>病裏相思已隔年。鐵關西望路三千。無端又作鴒原別。淚盡南雲卻惘然。</text>
<title>感舊一絶。謝李仁伯來訪。</title>,<text>匡山負笈白蛇年。板閣懸燈對榻眠。莫說如今容鬢改。當時遺墨尙依然。</text>
<title>宗人景觀 國賓 來訪弊寓。贈四韻一首。依韻奉酬。</title>,<text>憶曾西掖忝詞臣。萬死如今滯海濱。春到不堪懷寂寞。客來還愛句淸新。義連瓜葛聲華熟。情重金蘭氣槩親。老我行藏君莫問。十年狂走久迷津。附元韻鵠立霜臺舊侍臣。胡然來在瘴江濱。同宗幸慕聲華熟。奉贄何嫌面目新。世事如今不須說。人情於此卽相親。幾時宣室虛前席。吾道悠悠欲問津。</text>
<title>聞寶晶師自華山移住離岳。遙寄一律。</title>,<text>聞師移住天峯裏。碧樹丹厓夢想閒。經卷藥爐新活計。雪眉霜髮舊容顔。江梅落後門長掩。嶺月生時眼幾寒。禪榻詩成須遠寄。春來叵耐鬢毛斑。</text>
<title>次西坰贈金校理而晦韻。寄兩君。</title>,<text>卻怪玄圭落案邊。曾聞包貢九重天。濡毫剩得臨池興。不願腰懸十萬錢。樓成拱北配籌邊。形勢周遭入半天。緩帶輕裘餘興在。喜看文字直靑錢。右呈西坰忽報星槎自日邊。浮生離合摠關天。逢場又作悤悤別。卻愧詩成不直錢。寒梅苦竹小溪邊。與子相攜雪後天。日下每煩千里夢。囊中元缺數文錢。右寄而晦</text>
<title>鄕友李而受與而晦同會歡城。亦次錢字韻。因便送來。卽信筆和寄。</title>,<text>白頭休怨滯湖邊。浮世竆通摠是天。王粲正吟懷土賦。戴符寧要買山錢。編茅占得小溪邊。三載竆途荷二天。時。鄕人盧守吾爲太守。 莫道郊居偏寂寞。巖風涯月不論錢。右屬而受門掩南溪水一邊。春風二月落梅天。西林韻釋求詩軸。東閣先生送酒錢。腐儒無策整三邊。謾有平生劒倚天。春後鬢毛渾帶雪。雨餘楡莢欲流錢。右自述</text>
<title>次景觀贈韻</title>,<text>天涯節物正芳菲。倦對菱花感髮稀。劉篆三千爭學道。蘧年四十未知非。一作常怪馬卿長臥病。卻慚蘧瑗未知非。 誰憐屈子猶荷製。卻怪羅生尙布衣。一作詞成問鵩猶荷製。術妙屠龍尙布衣。 傾蓋卽今還惜別。向來人事奈多違。</text>
<title>郭西浦追步巾字韻。自連山寄來。謹和送兼示景觀。</title>,<text>寒齋悄坐整烏巾。珍重西原問獨頻。夢接淸顔空恨別。詩飜古案卻驚人。一年楊閣吟梅日。千里湘潭解佩辰。蕭寺舊遊如可續。抱琴吾欲和陽春。</text>
<title>李而受頃寄十韻律一首。追和元韻。因便以寄。兼示聖兪，夏卿兩君。</title>,<text>亂後分攜嶺海閒。天涯靑眼偶相看。君今愛酒陶元亮。我是耽詩陸務觀。細酌還須挑興緖。高吟非直破憂端。誰知許國誠深杜。自愧封侯骨乏班。劒拂靑虹懷更苦。詞成白雪和逾難。升沉有數頻看斗。聚散無常獨倚欄。對月不堪勞遠望。逢春那得續前歡。妖氛未息思投筆。泰運方回想舞干。萬里行藏俱逆旅。十年交契各衰顔。能來莫厭連床話。一洗竆儒客味酸。又瘴鄕身世屋三閒。一架殘書抱病看。寒暑悲歡曾飽閱。盈虛消息久冥觀。長捐楚客瓊琚佩。且得嵋翁錦綉端。壯志已拋空慕藺。新詞方進可衙班。直輸肝膽今猶幸。能繼峨洋古亦難。梅落雪晴春尙早。參橫斗轉夜將闌。常思古社雞豚會。永負高堂菽水歡。休道贈言無晏子。卻嫌饒舌有豐干。非關事業窺臯稷。所願門墻學孔顔。一曲高歌聊放膽。詩成不必帶梅酸。梅指聖兪。坡詩有詩句尙帶梅公酸之句。</text>
<title>閔在汶又次山字韻來示。和贈四章。</title>,<text>詩敵淮南大小山。園林半世葆淸閒。來尋不待招邀屢。興在明霞落照間。詩老來從飯顆山。五更吟嘯了餘閒。三年羈况風霜後。半世交情伯仲閒。江南江北飽看山。身與沙鷗一樣閒。休問客中新活計。藥爐詩卷小床閒。相看不厭獨城山。雲去雲來意自閒。濁酒三杯詩百首。人生快意片時閒。</text>
<title>金子善患眼臥浮村。不見已隔年。以其兩胤作詩送來。依韻奉答。</title>,<text>半生常慕卷中賢。人物如今儘渺然。離恨自添垂老日。旅廚因値大無年。逢春尙抱韋卿病。見客偏思季子田。重訪梵樓知有約。幾時攜手白雲邊。不負竆途子實賢。中閒得喪亦同然。病添湖海投簪日。人老江潭受玦年。夜夢每懸天北極。春耕初破瀼西田。相思未得抽身去。極目仙庄隴水邊。右和子善近日跫然怪暫疎。逢人始得一封書。興闌和靖吟梅後。門掩袁安臥雪餘。萬里風霜侵旅鬢。三年魂夢繞宸居。春來轉覺衰慵甚。牕外從他草不除。右次金玹馬氏堂中季最賢。時時投贈句鏗然。立揚政在成名日。趨向須端志學年。行見駿蹄收冀野。不應良寶棄藍田。老夫期待元非淺。規祝當銘座榻邊。右答金瑗</text>
<title>南秀才 忭 告別書贈一絶</title>,<text>三年錦上託新知。人事無端又別離。會待淸和回馬首。天涯應有再逢期。</text>
<title>次金邁古贈韻。因送別。</title>,<text>春愁別意政欽欽。剪燭寒齋爲話心。卻老無方徒自苦。傷時有淚未能禁。詩留面目眞吳體。迹逐萍蓬又越吟。辜負此時珍重意。不才何計答兼金。</text>
<title>踏靑日。有懷子善。</title>,<text>千里南州寄此身。江花江草政愁人。天涯歲月三三節。病裏音書六六鱗。湖海一樽悰緖短。風塵十載鬢絲新。君來我去俱無繫。夜雨何時一榻親。</text>
<title>江上約會。李士宜以小絶贈別。</title>,<text>醉不成歡作別難。東風料峭送輕寒。移舟更向橫塘口。薄暮霞明綺席閒。沙頭酒盡去留難。浦樹依依冥靄寒。爲報長年須緩棹。要看月上斗牛閒。</text>
<title>懷得源</title>,<text>夜深凉月照屛帷。政是羇翁興倦時。竆且樂天希靖節。老猶知足慕榮期。祇今鷗鷺盟初許。依舊湖山癖未醫。怊悵故人何以贈。隴雲雖在不堪持。</text>
<title>林子愼將赴長沙縣。入來相訪。因留數日。臨別書贈。兼示汝直，子餘諸君。</title>,<text>邂逅長沙守。淹留錦水春。雲霾千嶂樹。雨浥九街塵。共把論文酒。俱爲去國人。邊陲政多事。君去慰南民。</text>
<title>子愼在南村。寄和又酬一首。</title>,<text>嶺海今千里。湖湘又一春。不堪催鬢雪。爭奈隔音塵。浮世皆新態。竆途獨此人。幾時邊祲息。同作太平民。</text>
<title>得亡友河而梁舊韻。感而和之。</title>,<text>篋中披舊墨。池上憶曾遊。已矣靑顔隔。傷哉白髮稠。尙憐詩戛玉。還愧迹隨鷗。縱有盈樽酒。無緣更拍浮。附而梁元韻。以備後日遺忘。僑居村卷裏。暫爾假閒遊。緣閣池楊密。披香野萼稠。飄揚得意絮。浩蕩無心鷗。人事爲君擲。吾聞生也浮。</text>
<title>又次一首</title>,<text>見月懷淸範。因詩感舊遊。兩鄕消息斷。雙鬢雪霜稠。眉宇隔黃壤。行裝隨白鷗。斯人不可作。誰念此生浮。</text>
<title>原伯還自嶺南。傳誦鄭景任，李養久唱酬之作。用其韻。有懷兩君。兼示汝直。</title>,<text>攬轡來褰冀境帷。四年原隰倦吟時。離觴轂轉何曾息。世事碁飜不可期。晩渡波迎寒雨捲。陰崖草待曖風醫。行藏尙愧神州老。莫道江山足護持。右屬養久曾在延英侍講帷。怪來才調屈淸時。久知聚散元無定。何意升沉亦有期。閒處謾思尋一壑。病中偏憶謁三醫。如吾老醜誰相念。風裁於今子獨持。右憶景任袁生戶外可披帷。一臥荒村閱幾時。白首尙懷遊子感。黃昏辜負美人期。文成韓老竆難送。竹在蘇翁俗可醫。勤念黔翁有曺倅。近來軀命得扶持。右呈汝直附兩君元韻相思咫尺望襜帷。坐到松牕月午時。欲說豈無心裹事。多情空與夢中期。春回洞壑花初動。愁入江湖病未醫。何日四邊休鍊卒。一樽桑落共君持。鄭景任春山萬疊下書帷。遙想淸宵獨坐時。明月不堪今夕恨。秋風又是隔年期。堆前簿牒難癡了。滿路呻吟底術醫。谷口長松拋擲久。傷心傾廈孰支持。李養久</text>
<title>又次一首示閔必吾</title>,<text>半生攻玉對寒帷。三刖應關未遇時。磨劒幾會思賈島。抱琴徒自憶鍾期。筆端造化詞方進。心上經綸國可醫。萬事卽今拋擲盡。訪山藜杖可同持。</text>
<title>張德輿。次示帷字鱗字兩韻。卽步韻以酬。</title>,<text>雨餘芳草綠成帷。又是江南四月時。民俗豈知通假借。故人猶許共襟期。一聞道後寧憂死。三折肱來可作醫。有寄眞成無敵手。祇今詩壘愧相持。異方看作布衣身。眞箇江湖漫浪人。歲月不曾饒短髮。滄溟猶自活竆鱗。淸談到夜壺將臥。好雨連朝草已新。問字投章今日事。心期不間舊相親。</text>
<title>西浦復寄巾字韻。其胤希舜。又以一律遣示。卽並次送。</title>,<text>曾愧雲衢久濫巾。獨來竆巷檢書頻。鄕心緬邈身將老。春事蹣跚杏欲仁。病起東林行問道。詩成南礀坐竆辰。何緣卜得龍峯會。一接胷中拍拍春。半生交誼許忘年。春日盈盈坐水邊。經濟才疎生最晩。雲林約在訪誰先。學求顔孟方知足。詩到陰何未覺賢。一月閉門落花盡。三杯斟了對床眠。</text>
<title>四月二日。哭先諱。營若府各致祭需。感極書之。</title>,<text>臯生風木五情摧。痛哭玆辰十一廻。雙帖儘從東閣至。四封因自北樓來。宮坪草樹魂參隴。錦水蕉蘩淚滿杯。珍重厚恩慚莫報。老懷今日若爲裁。</text>
<title>得源丈得暇南來。寄書相問。以詩謝之。</title>,<text>有美浮材老。平生想望勤。相逢錦上月。一別漢中雲。夜夢空千里。春愁自十分。還山知有日。江郭可論文。</text>
<title>燈夕半刺來設酒。景華亦自黃山來。次示帷韻。走和以謝。</title>,<text>睡起微風捲薄帷。官街小雨政知時。羈翁自是輕佳節。遠客何曾負好期。一架松筠和我瘦。千家凋瘵待君醫。觀燈故事逢今夕。杯到寧辭右手持。</text>
<title>子愼自長沙。寄示姜太初和章。因用其韻。有懷石村，渴睡兩君。付林子立昆季之行。</title>,<text>地僻官多暇。杯濃竹葉春。吏稀庭合草。床靜硯留塵。聚散頻驚夢。光陰不貸人。循良寧易得。遙慰一方民。睡足禪牕雨。樽思錦水春。祇今君鬢雪。依舊我心塵。吏案偏欺客。儒冠奈誤人。官居政堪想。坐嘯謾憂民。嶺海一分手。江鄕三見春。病中披好句。天外挹淸塵。旅鬢初成雪。庭梅已結仁。竆通要安命。留戒在先民。夢斷三千里。花殘九十春。望中山似劒。愁外雨餘塵。謾作他鄕客。偏思我輩人。時危徒自苦。長羨葛天民。雨後漫天柳絮輕。南書不到鴈無情。碧雲吟苦長魂夢。莫怪湘翁太瘦生。廵簷斗覺病身輕。苦憶長沙別有情。東閣一年吟興倦。可憐刀筆誤書生。數書珍重萬金輕。最慰三年去國情。世事欺人堪冷笑。不如趺坐學無生。千首方知萬戶輕。暮年詩律獨關情。長沙自是宜吾分。誰道明時屈賈生。園林片片落花輕。無乃春風太薄情。珍重故人書數紙。披來恰得慰愁生。三年身世白鷗輕。坐對芳華自愴情。方信一瓢生事足。不須彈鋏學馮生。</text>
<title>張得輿持酒邀話於四松亭。姜德叟丈有詠。走次。張君以公山風月客。自號。</title>,<text>公山風月客來遊。我輩因之共什遊。鷗鷺亦知今日趣。煙霞應記去年遊。憑君莫怪負春遊。得酒何妨取次遊。人世儘知開口少。百年能幾辦玆遊。</text>
<title>次郭景華寄韻</title>,<text>慵病叢中度歲華。頻年浪跡寄天涯。早知世計歸隍鹿。常愧行裝效井蛙。學道無期人自老。尋山有約路非遐。逢場快意惟須飮。萬事相違足歎嗟。</text>
<title>高君善行來訪。卽向京。步其韻以贈。</title>,<text>長爲南滯客。頻送北歸人。故國靑春盡。浮生白髮新。行裝齊得喪。忠孝負君親。極目秦關迥。相隨到錦津。</text>
<title>集句書懷</title>,<text>愔愔濃綠暗林塘。四顧山光接水光。深院日長無箇事。莫敎辜負竹風凉。騷人遙駐木蘭舟。人自傷心水自流。日暮鄕關何處是。思君不見下渝州。</text>
<title>送李俊卿罷官還鄕</title>,<text>榮悴今殊道。天涯作客同。屛樓眠夏夜。錦館醉春風。遠別情逾苦。悲歌曲未終。秋來知有鴈。莫遣尺書空。</text>
<title>高善行還自京歸武珍。以一律贈別。兼寄其姪君涉。</title>,<text>才子逢來慰客心。寒齋剪燭發高吟。無竆世事人南北。不盡離情酒淺深。秦樹兩行雲杳杳。楚山千疊雨涔涔。君家小阮吾常好。隔歲音書字抵金。</text>
<title>西浦在京寄詩。次韻以呈。</title>,<text>天時荏苒不曾留。幾採蘋花賦遠遊。北夢一廻秦嶺雨。南風再落錦江秋。常悲古劒埋塵匣。謾見妖星上戍樓。惆悵時危人更遠。煙波眽眽惱幽愁。雙鬢居然白髮侵。月華空惱倚樓吟。常從巷裏期藏拙。不向塵中覓賞音。遣興全憑詩力健。銷愁不厭酒杯深。百年知己惟君在。頻寄瓊章慰客心。</text>
<title>金接伴而晦。以同行唐人詩。書送求和。依願奉答。</title>,<text>爐薰苒苒度衣篝。山雨涔涔夜報秋。珍重詩篇攜滿袖。頭風今荷故人瘳。睡覺前村雨。通簾爽氣生。忽聞雞亂叫。方見蟻交爭。渴澤波重綠。焦原稼復靑。旅人驚起坐。愁鬱一時平。附元韻雨後汙邪知滿篝。倉箱百室可成秋。不惟赤子堪蘇困。病士無醫亦自瘳。抱病臥牕下。欣看風雨生。荷珠迎鷺戲。花錦任蜂爭。倏忽山林綠。須臾隴畝靑。甘霖及時降。萬姓樂昇平。</text>
<title>鄕友李玉汝 璡 來訪。有贈次韻。</title>,<text>餘生空白髮。長物只靑藜。萬里秋新鴈。三更雨亂雞。謝庭山點點。陶逕草萋萋。試出前村路。攜君坐石堤。</text>
<title>而晦滯雨天安。以一絶致意於公山人。戲次一首。通判及玉汝同賦。</title>,<text>偶結公山百歲期。歡城一夜鬢成絲。離亭淚作明朝雨。始信天公亦有思。附而晦元韻欲雨離亭天不雨。欲晴旅館雨絲絲。天公會事吁何晩。回首公山有所思。附兩君次韻從古公山傳好事。風流元振亦牽絲。天敎晴雨如無誤。寧有人間遠別思。右汝直 通判別淚新添錦江水。江波欲沒綠楊絲。餘痕更作歡城雨。眞宰應憐費夢思。右玉汝</text>
<title>送林秀才得禮還海西寓</title>,<text>湖州傾蓋許忘年。交轡林巒儘有緣。無限別懷秋更苦。海城何處駐吟鞭。</text>
<title>成舒川則生以其大人前者僧軸韻。見示索和。奉次二首。</title>,<text>三年浪跡錦南村。了盡悲歡學漆園。菴弊足供黔老趣。菊殘堪作屈原餐。三更蟋蟀秋聲冷。萬里松楸雨氣昏。節物撩人催白髮。駐筇無語對墻根。坐嘯崔丞不負丞。暮年詩興政難勝。儉師馮淑官齊馬。威戒睢州政效鷹。事急政須堅保障。時危不合老丘塍。湘潭有客休相問。世味從今已折肱。</text>
<title>柳亞使汝見 仲龍 次余恩師軸上偕字韻。見示謹酬二首。與玉汝同賦。</title>,<text>交遊落落坐難偕。邂逅逢君又別懷。跡似靈均思遠去。心如蘇晉學長齋。儘知漁父亦堪和。除卻野翁誰與儕。琴苦劒悲俱不可。一詩題贈續乖厓。三年江上作累人。慚愧詩翁問獨頻。聞子明登嶺南路。不堪回首望行塵。</text>
<title>謝送宋仁叟 英耉 來訪</title>,<text>半世風塵步武隨。執徐同是降生期。閒開燕寢高吟日。快讀離騷痛飮時。沿檄正緣天借便。對床聊爲興添奇。浮生易散知難聚。珍重逢人寄數詩。</text>
<title>仁叟還郡。用余七言詩韻。因便以寄。且報再晤之約。不勝欣慰。和五七言各一體。以伸謝悰。</title>,<text>半世名存謗亦隨。黃昏辜負美人期。一麾病守憂民日。三黜孤臣戀闕時。誰道魏瓢空濩落。自知宛驥謾權奇。因風又報聯床約。副以淸新近體詩。伻來尺素隨。吾友報佳期。鵩集長沙日。鳧飛葉縣時。淸顔入眸快。豪興動人奇。夜久生明月。交襟細說詩。</text>
<title>羅君綬以其淩虛亭韻。來示乞和。卽次贈。</title>,<text>半世浮名覺盡虛。危亭一上意何如。垂綸客去閒移艇。裹飯人歸遠趁墟。孤鶩落霞微雨後。寒松瘦竹晩霜餘。天敎物色分留在。大醉詩成信筆書。</text>
<title>州人南爀謂余有先契。委致木綿芝麻之貺。以詩謝之。</title>,<text>珍重南君札。晨從旅館投。胡麻兩斗重。楚絮卄斤優。舊契君能記。深恩我卽羞。禦寒因繼晷。吾願始能酬。</text>
<title>李天章亭舍。次德叟丈留韻。</title>,<text>有酒如澠不怕空。村家邀我與之同。元暉水墨千峯雨。坡老笙鐘萬壑風。秋晩浪澄天上下。夜深雲散月西東。翰林物色分留少。詩到高亭奈未工。簡齋岳陽樓詩。有翰林物色分留少。詩到巴陵還未工之句。</text>
<title>和寄金使君希元養性堂韻 堂在黃山。卽希元舊業。希元時宰金馬。</title>,<text>靑山隱隱樹亭亭。步入禪樓眺望淸。浮世玆遊眞一幸。不妨呼酒賦新晴。右記往年山遊之樂二年人在醉翁亭。山自高高水自淸。料得此閒眞樂在。一樽相對賞秋晴。右述今秋官居之興萬山明月一孤亭。偏愛疎欞夜氣淸。讀了殘編無箇事。有時濡翰課陰晴。右詠亭趣幽居南隔八長亭。人與琴詩一味淸。未卜山陰乘興日。瘴江秋雨幾時晴。右述懷</text>
<title>李天章送盆菊。爲題二絶。</title>,<text>種菊春未能。羈栖少隙地。何人會此心。助我東籬 一作重陽 醉。獨憐隱逸花。淸香霜後在。非關制頹齡。落英期一採。</text>
<title>孔巖前溪。與金繡衣義重。敍別。</title>,<text>秋晩臨溪細討情。厓楓野菊近人明。誰知昔日霜臺舊。來作天涯御使行。</text>
<title>自孔巖往見新都。與汝直相和。與汝直踰嶺入新都。國初有定鼎之計。開渠聚石。舊迹完然。歷賞鳳林洞。錦繡糚林。激湍成潭。上下泉石。實奇勝可玩。遂下馬徘徊。暮入獅子窟。金志和自魯城已先到。共坐丈室。引酒數酌。一歌一篴。音調寥亮。添卻山家一番勝事。三更有雨。</title>,<text>度盡重巒眼界恢。孤村隱約洞門開。埋龍舊地空衰草。弔鶴遺墟已劫灰。泉向鳳林巖下去。客從獅子窟中來。無端一夜簷前雨。更爲遊人洗錦苔。</text>
<title>宿新院寺。偶吟。</title>,<text>風雨不妨晴亦可。天公餉我故多奇。知君㵎底飜身去。嫌卻塵埃自滿衣。</text>
<title>次李實之孔巖賞秋韻 實之解官。頃自京來信宿而去。</title>,<text>峯回峽束俯澄灣。信馬行來日未殘。勝地逢人須放轡。脩門遇客莫彈冠。蒼松白鶴山家趣。綠醑黃雞野老歡。鹿洞已空絃誦廢。晩林寥落鳥聲寒。病客偏驚歲月流。竆愁一半爲悲秋。無詩自可從人覓。有酒何妨與婦謀。身在楚鄕懷象闕。夢迷芝嶺憶狐丘。逢君幸作連床話。又向天涯惜去留。</text>
<title>次李監察汝儉寄韻</title>,<text>湖樹海雲千里夢。石田茅屋十年貧。一封珍重相思字。能慰天涯去國人。</text>
<title>有人傳誦厓漢兩公送金江陵昌遠赴任詩。謹和元韻。有懷昌遠。昌遠前春。自其鄕作行。厓翁贈詩曰聖主鴻恩重。孤臣罪釁多。一言無報效。萬事實蹉跎。風樹南來遠。宮雲北望賖。唯殘數行淚。寄洒漢江波。漢陰在京。見而和之曰。百病兼離恨。春來白髮多。閉門偏索莫。行世劇蹉跎。只保心期重。休言道路賖。朝朝臨鏡浦。萬斛是恩波。</title>,<text>萬事身將老。三年病亦多。誰知心皎潔。自笑計蹉跎。去國江湖遠。懷人嶺海賖。浮生任漂梗。無地不風波。</text>
<title>李景晦命駕相訪。爲留數日。臨行有贈。追和之。因便以寄。</title>,<text>扶筇來訪野溪灣。之子何期病後看。鄕夢一秋容鬢改。旅遊三載路歧難。無人且勸新州飯。有客能憐范叔寒。極目風塵從此別。孤吟直到暝鴉還。新架茆簷俯碧灣。往來人作雪堂看。愁將病至何時盡。事與心違此會難。西照下山林送暝。北風吹樹座添寒。君歸爲報鍾村舊。湖海羈蹤尙未還。步尋村逕對澄灣。煙景端須共子看。故國無書魂夢苦。浮生有恨別離難。渾山落葉秋藏壑。接地竆陰曉送寒。珍重臨歧詩數句。和章憑寄邑生還。</text>
<title>懷川朴生大中來訪。因以思菴相公詩索和。爲步元韻。以答其勤。</title>,<text>八年苦憶商顔面。浮世傷心久別羣。舟尾山前重把手。村郊木落雨紛紛。朴生亂後。寓商山數年。舟尾在公州。憶昨思菴一代老。牛頭亭上閉門居。瓊章不與人俱去。拜手賡題信筆書。牛頭亭。思庵所構。詩憐子厚題南磵。閒愛陶潛臥北牕。步出前溪迎遠客。雨後秋浪浸平矼。</text>
<title>李仁伯 元長 至自木川。朴景行因事入來。適洪應輔 仁佐 自湖南歷訪。俱不期之會也。人事豈偶然耶。爲邀柳亞使汝見。因作一榜會。</title>,<text>景行入來仁伯滯。他鄕邂逅兩同年。天敎應輔從南至。君到何妨辦一筵。</text>
<title>應輔明將還路。此乃闊別也。醉書一律。</title>,<text>應輔京城舊。聯名一榜間。蒼茫千里夢。稀闊十年顔。邂逅開新釀。淹留續舊歡。三杯還惜別。孤燭五更殘。</text>
<title>酬鄭君應春來訪有贈 愛竹軒。其號。</title>,<text>詩才淸壯近陰何。對酒聊成浩浩歌。夢罷小軒塵事少。攜竿時到白鷗沙。右記竹軒淸趣每向西原憶舊知。還憐衰病獨支離。一鞭江路勤相訪。恰似商顔對雪時。右記商山舊遊</text>
<title>次仁伯木川溪亭韻</title>,<text>牕外靑山檻外磯。磯前流水護柴扉。魚迎暖日朝爭躍。鳥得深林暮倦飛。新月破雲工掩暎。遠樹藏雨漸熹微。婆娑好占田園樂。名利場中已息機。</text>
<title>閔生必吾還自嶺南。書示寒岡先生五蒼臺韻。卽席敬次。臺在星山。卽寒岡舊業。構茆亭。扁以五蒼。上蒼天。下蒼水。後蒼巖石。前蒼老松。中蒼卽蒼顔。先生所自喩也。</title>,<text>頫仰虛明絶點塵。鳶魚飛躍摠宜人。團成鳥翼經千劫。縮作龍鱗閱幾春。地廢無竆嗟往日。亭開有數待今辰。何妨四美中添五。合著頹然一老身。</text>
<title>廵使令公。袖示漢陰寄贈詩。且徵拙語。謹和二章。錄奉求正。下篇窃自寓意於漢老。不審左右以爲如何。漢陰詩曰。憶昨鳴鑣晩出城。楝花微雨濕行旌。老來每記同栖處。別後能忘鼎坐情。世事多歧身已病。年華易謝鬢俱明。遙知錦水連淸漢。時遣雙魚數寄聲。</title>,<text>屹然南服作長城。雙樹營前駐旆旌。棠茇諮詢方係念。雪山輕重豈關情。香凝燕寢琴書靜。日照轅門劒戟明。緩帶曾聞羊叔子。湖州公亦繼馳聲。憶昨承綸出鳳城。天南五月逐台旌。談兵海驛慚聯席。命酒江樓荷討情。世事關心頭欲白。詩章入手眼偏明。堂成綠野非公事。更向彤墀振玉聲。</text>
<title>柳亞使汝見。謂余在寂寞中。馳邀道內同年。設榜會以慰之。醉日得一絶奉謝。與會者。本州朴輅景行，文義鄭時茂應昌，唐津朴衛伯翼曁汝見。與余幷五人。金韓山正受，李參奉仁伯，李進士懷瑾俱不至。張沃川時保。以公幹莫諧所願。送酒饌以助。數年流落之餘。得與諸年契。共做萍水之歡。把酒相敍。以永今夕。此雖出於汝見之主張。而人事亦非偶然。</title>,<text>天涯琴酒會同年。錦席初開月又圓。勝事重逢離亂後。悲歡無賴各華顚。附次韻千里相思日抵年。共看明月幾虧圓。今宵醉興忘歸去。莫笑淸狂太放顚。右汝見曲水同遊聞幾年。東西空歎月虧圓。今朝幸作公山會。興到還悲雪滿顚。右伯翼</text>
<title>次伯翼韻</title>,<text>共向天涯續舊遊。中閒聚散夢悠悠。一聲長篴催豪興。詩愧當年趙倚樓。附元韻蓮營尺素報同遊。身老還忘道路悠。數日公山歡不足。春風更上錦江樓。附次韻三淸洞裏託佳遊。重會公山往事悠。明日客懷何處惡。亂峯殘雪獨憑樓。右景行琴歌此夜辦淸遊。共歎相離歲月悠。醉興未闌還惜別。思君何處獨登樓。右汝見</text>
<title>五山屢惠佳什。稍慰別後之戀。受賜多矣。敢欲效嚬。不已濫乎。</title>,<text>佇立東風欲斷腸。春愁別恨較誰長。故人居在滄江上。日暮煙波更渺茫。閒臨江水倦登山。入眼煙霞摠好顔。白首飄零綠底事。功名應被鬼神慳。園林春盡雨聲中。滿地花殘昨夜風。怊悵故人招不得。村醪雖美與誰同。</text>
<title>又用腸字山字韻</title>,<text>思君無日不消腸。別恨何如錦水長。愁掩小牕吟獨苦。碧空孤月曉蒼茫。朝來愁思積如山。佳句吟來慰病顔。誰識勝區方在險。故人今始破天慳。</text>
<title>一菴自海上。寄書相問。以詩奉謝。</title>,<text>雙魚千里帶書來。兩地居然歲月催。客裏已知蓬鬢改。愁中休道劒心摧。秖今羸悴君何似。依舊顚狂我未裁。江浦五年空抱病。悽風吹助脊令哀。</text>
<title>失題</title>,<text>君方開蔣逕。我亦愛陶廬。謾道今遷客。誰知舊秘書。傳筒情不隔。抱病迹嫌疎。萬事聊同俗。何勞問卜居。</text>
<title>同韻</title>,<text>傍岸開新逕。臨流爲小廬。形骸元土木。契活卽圖書。且喜囂塵息。休論禮法疎。一旬門久閉。寥落似僧居。天涯爲郡日。嶺外望鄕辰。斗覺靑春盡。回驚白髮新。休嫌會面闊。猶幸寄書頻。坐想君心事。吾曾折臂人。</text>
<title>和五山韻。奉寄朴丈。</title>,<text>顧我誰知己。多君會賞音。傳筒今日意。命駕昔年心。感別形容改。思歸歲月深。幾時重把手。淸晤滌煩襟。</text>
<title>再步五山寄和韻</title>,<text>高文合作世津梁。骨法元從馬子長。詩就豈難追蜀道。賦成元不數靈光。夢隨桑梓迷秦路。身逐萍蓬客楚鄕。幾日胷中掃寒暑。能來交麈酌霞觴。詩人命駕自濠梁。睡罷藤床話復長。院落日斜移樹影。園林花謝減春光。衰年臭味元同病。末路行藏又異鄕。休道壯心今寂寞。一詩吟了可傳觴。</text>
<title>謹用夜坐有賦韻。有懷山翁。</title>,<text>錦水嗟長隔。連朝闕寄聲。篇章愧虛辱。肝膽荷同傾。浮世黃金盡。竆途白髮生。湖田元不管。布糓謾催耕。又契切金蘭重。時危性命輕。韓思詩共賦。白憶酒同傾。落月千山影。寒松十里聲。居然塵夢斷。一壑可藏名。</text>
<title>又用前韻</title>,<text>獨夜門還掩。遙聞鼓角聲。危蹤長梗泛。老悃只葵傾。病逐衰年至。愁隨細草生。田園蕪已盡。五載未歸耕。又已卜前期了。吾生本自輕。感時身老大。題卷字欹傾。故國春無信。寒溪夜有聲。思量世間事。惟飮可留名。</text>
<title>次遣懷韻</title>,<text>一劒流落湖州客。人道湓江司馬白。湖州元是國天府。表裏河山歸控扼。聊復狂吟答形勝。長篇短句曾何擇。詩翁近日又移棲。東望盈盈一水隔。可憐物色阻攜手。晨坐孤眠屢竆夕。自知疎賤久同調。誰道行藏曾異迹。西飛光景不可駐。百川東去無回波。丈夫𡸣屼當安之。世閒萬事於吾何。古來才命不同謀。遮莫百計成蹉跎。頻年南北鬢毛疎。入夜江湖風浪多。要得酒杯寬別恨。莫敎憂氣損天和。我今離索轉未堪。閒中有意幸來過。</text>
<title>伯翼又賦一律。卽和兩章。一以呈汝見。一以示諸友。</title>,<text>湖內諸年契。因君得勝遊。自能澆別恨。非但 但一作直 解竆愁。夜風來樹杪。霜月湧雲頭。老我偏乘興。何如赤壁秋。錦是公形勝。娥林 指汝見 辦一遊。詩添芝嶺 指棐仲 逸。酒解蘂城 指景行 愁。玉礀 指伯翼 初靑眼。燕山 指時茂 已白頭。高談驚滿座。爽氣政橫秋。</text>
<title>又得南韻兩律。錄奉求和。</title>,<text>人是廬峯五。杯眞太白三。君來漢水北。我滯錦江南。短律醒能和。竆愁醉未堪。玆遊足淸趣。天月夜同參。老筆詩將百。淸樽夜欲三。開襟風自北。擡眼月初南。醉興狂偏好。僑居陋亦堪。佳人爭昵席。歌笛許前參。</text>
<title>戲錄醉中話</title>,<text>今夕知何夕。樽前俱遠客。此意良已勤。感歎情何極。歸去願頻來。衰年別懷惡。</text>
<title>題公山會帖後 鄕友朴汝珩伯獻，韓璞大玉，韓璡仲瑩，姜績仲成，全湜淨遠，洪友閔，宗人趙光璧汝完，趙係八人。幷轡委來見我。其意良感。京城人李弘老裕甫，池達海得源。開城人車天輅復元。適會此時。共作公山會。列書姓名及貫鄕居地。各成一帖子。以爲日後不忘之資。使復元序其事。</title>,<text>澤畔人顦顇。商顔路杳茫。諸君初命駕。佳節政生陽。聚散元驚夢。存亡幾熱腸。仍悲時晼晩。各怪鬢滄浪。意氣輸然諾。心肝照雪霜。相期保膠漆。誰謂逐炎凉。逸軌思張范。淸塵想惠莊。傳書曾躍鯉。取樂又烹羊。濟國餘形勢。湖藩儘富強。千家連井落。萬里擁金湯。邂逅過三暮。團圝卜一場。使華臨棨戟。詞伯擅文章。舊識兼新識。他鄕是故鄕。談淸人解渴。集勝地留芳。綉席搖瓊佩。金罍溢玉漿。自能傾北海。何必羨南昌。綺饌誇多品。仙娥儼數行。入廚魚婢嫩。登俎木奴香。妒舞看鸜鵒。傳歌引鳳凰。雙淸俱可玩。四美也何妨。散霧河飜影。摧花燭吐光。楚騷休感慨。滕序合鋪張。亂酌還無筭。良宵亦未央。高風敦薄俗。盛事播殊方。義並雞山重。情隨錦水長。陞沈應有定。憂樂本無常。地遠虞翻老。途竆阮籍狂。宜懷齊得喪。委命任行藏。浪迹雖疎放。幽襟或激昂。蘭亭修禊日。蘇子聚星堂。會合寧非數。分攜恐太忙。畫圖留姓字。嘉樹願毋忘。</text>
<title>用亭止房韻。贈李實之。亭止房古刹。在錦江南岸。實公山勝處。</title>,<text>訪盡江南處處山。三年浪迹不曾閒。盈簪白髮無佳致。滿架黃花有好顔。東洛杳茫千樹外。北辰迢遞五雲閒。相逢未盡相思意。行李悤悤信宿還。</text>
<title>審仲弟來自咸羅。留半月還嶺南。又用前韻。書別懷。</title>,<text>憐汝來從海上山。僑樓十日共淸閒。開樽強發愁中笑。攬鏡偏凋病後顔。節序自催晴雨裏。松楸長在夢魂間。越江何處堪傷別。兄未歸時弟獨還。</text>
<title>和送朴子順寄韻</title>,<text>宦薄猶堪慰。能兼吏隱名。居然添白髮。政爾念蒼生。一夜思鄕夢。三年去國情。竆通可安命。天道自虧盈。萬死周南滯。三年負罪名。虞憂因鬢改。歲月又陽生。契切懷淸範。詞高感至情。閉門吟獨苦。梅雪鬪輕盈。附元韻馬上淹三歲。湖中老一名。靑陽容易至。白髮等閒生。久客多鄕思。沈痾少宦情。懷君不相見。寒月又回盈。</text>
<title>立春日。書懷且記夢。</title>,<text>熄盡羣陰萬物春。從來一氣轉洪勻。三年江上孤臣在。只覺丹心老更新。步入靑闈侍講筵。徽音切切對韋編。寒牕月上驚殘夢。已報春回客枕邊。</text>
<title>閔叔推卿氏。和余贈僧軸韻以示。卽次拜呈。</title>,<text>佳句初題字點鴉。夜深贏得共談譁。三年湖海身漂梗。萬里風霜劒吐花。天月入簷華蕩漾。野梅臨水影橫斜。客中斗覺靑陽近。倚枕偏驚夢到家。</text>
<title>次郭生希泰雞岳賞秋韻</title>,<text>頻年多病鬢髼鬆。遭世如何又鞠詾。翟戶久關稀見客。楊書方草少知儂。機心息後偏求靜。豪氣消來敢露鋒。攜被煮茶貧魯望。倚樓披氅老王恭。常思少友輸高義。幾恨幽居隔亂峯。爭識手中摛錦繡。最憐泥底蟄蛟龍。談霏玉屑誰相厭。度豁金天亦可宗。迹放不辭遊更遠。逢竆其奈歲仍凶。天台訪處須尋阮。蔣麓行時莫弔顒。山勢北來臨曠野。地形西走戴高墉。潭深百尺湍應溢。石老千秋蘚自封。訪友風流追剡曲。觀棊氣像想巴邛。金波影動前林月。錦瑟聲傳遠壑松。滿目風煙詩有債。驚心興廢事無蹤。靑毛罥樹尋常見。綠髮栖巖忽漫逢。厓竹覆溪穿翠密。岸花埋逕踏蒙茸。林扉寂寂經旬閉。雲碓寥寥盡日舂。方信岳陽三入眼。莫嫌雲夢一呑胷。淹留謝屐披陳迹。邂逅張槎挹舊容。歸峽白雲翩似鶴。隨風黃葉駭如蜂。攀登玉局塵緣盡。採掇瓊芝道氣濃。茅洞一樽凝琥珀。杜陵雙劒吐芙蓉。陶巾已側三杯足。班筆還投萬事慵。醉興淋漓從落佩。秋懷憀慄費移筇。藏兵古堞風霜老。卜鼎遺墟歲月重。板閣梵殘眠可著。柳磯苔淨釣堪供。徂年旅况驚新鴈。永夜愁吟替暗蛬。潛嶺此時孤並轡。岬寮前歲荷相從。高歌激烈長虹起。破帽攲斜壯髮衝。依舊夢迷東學雨。至今魂爽上方鍾。匡時有策悲吾道。學稼無方愧老農。契託後生情慕陸。身依良宰政追龔。惟耽遇客傾懷抱。不願乘時學奮庸。收拾曩遊成一軸。筆端波浪儘溶溶。</text>
<title>丙戌秋。與金希之 大賢。渡漢南。還到龍駒。分路後數月。自湖南行。過弊居。因以數律爲贈。</title>,<text>世故驅人不定居。鬚根贏得雪紛如。魂消漢北分程後。夢斷江南落木初。雞黍有期君豈負。光陰無賴歲將除。臨歧此別誰知苦。多病餘生故亦疎。委巷經秋病掩廬。驚聞芝駕過村居。離筵酒盡嚴更後。客路寒添晩雪餘。去住關情吾老矣。昇沈由命子何如。龜城上洛無千里。兩地因風可寄書。僻陋誰相問。居然老病催。人從湖外至。樽向雪中開。夜久燈連曉。冬溫臘近梅。離懷驚歲暮。握手重徘徊。</text>
<title>免新時</title>,<text>梅落秦城節欲闌。春心催興上孱顔。休言洛下三宵苦。且進樽前一日歡。溪柳颺絲風送雨。嶺雲分暝日含山。坐中十七俱人傑。願把襟期保歲寒。</text>
<title>懷友人</title>,<text>江雨添潮夜到門。汀洲空失繫舟痕。落花無數隨流下。知有仙家在發源。詩老新居在上流。開牕偏愛浪花浮。一旬東望孤簪盍。默默終朝秖自愁。</text>
<title>會奠寓菴洪先生墓。感懷有吟。余之外祖察訪洪公。卽先生之外孫也。先生於余。爲外外高祖。</title>,<text>香火寥寥已十年。松楸蕭瑟鎖寒煙。孱孫會處同懷痛。薄具陳時敢告虔。好事因成聯被話。佳辰又屬落梅天。願言自此申前約。追遠遺風要久傳。</text>
<title>題北溪契軸</title>,<text>一榜聯名二十秋。䨥鳧今幸下南州。樽前邂逅俱靑眼。兵後悲歡各白頭。洛社更傳新繪事。竹林寧讓舊風流。誰知萬死身還健。共對黃花作勝遊。附跌宕形骸倚半酣。一時蓮榜喜同參。佳辰正値楓如錦。霽景仍憐月滿潭。洛社盤羞纔過五。商翁圖畫卻添三。觀臺此夜占星象。應報賢人聚嶺南。李蒼石</text>
<title>送愚谷以賀至使赴燕京 愚谷。鄭景任初號。</title>,<text>明時負累滯丘園。起廢方知聖主恩。新擁節旄朝上國。擎奉綸綍下東藩。河分禹域雲猶暗。海薄秦城雨欲昏。誰道遠遊懷更苦。馬頭隨處費吟魂。西望神京杳日邊。戒行方趁火流天。才優已誦詩三百。身健何妨路四千。聚散有期頻遠別。悲歡無賴各華顚。關中舊主今安未。一得音書已五年。粉堞崢嶸枕海頭。狼煙久息塞垣秋。武靈當日恢新制。千載居然壯帝居。昌黎縣古頻東指。孤竹城遙望更微。淸聖舊祠臨水在。行人瞻拜卽西歸。夜傍漁陽橋下宿。通州馳到汗飜漿。汀洲遠近檣帆簇。四顧天光接水光。稽首龍墀瞻日表。殊方玉帛混車書。地雷趁復初騰賀。時序駸駸逼歲除。看君詩壘政堂堂。筆下詞翻萬丈光。關塞又成經歲別。老夫臨路獨消腸。</text>
<title>洛江泛月聯句 丁未六月放還後。九月與地主金而敬，李修撰叔平，全都事淨遠，趙郡守得和，金判官晦仲，黃進士公直。同會道院。因泛洛江。誠一時之俊遊也。酒闌。地主首占一句。因屬座中聯句。</title>,<text>洛江槎晩泛。敬。 凉夜二更初。物外神仙會。仲。 樽前禮法疎。平。 高情詩共和。仲。 佳賓畫難如。平。 鱸美宜供鱠。平。 菘肥可作葅。仲。 飄然迎羽客。仲。 怳爾御雲車。平。 莫許傳杯促。遠。 何嫌返棹徐。平。 櫓聲淸落渚。仲。 人影杳懸虛。平。 節序三秋暮。晦。 山河百戰餘。玆區本靈勝。仲。 淑氣想扶輿。平。 山仰鳳逃世。仲。 水聞龜出書。平。 道源知不竭。仲。 文焰喜重噓。平。 院有賢人廟。仲。 基因學士居。平。 敍倫明宇宙。直。 課業惜居諸。平。 濟濟看聯璧。仲。 洋洋喜接裾。平。 祥風消虺毒。仲。 化日照鶉墟。平。 耕鑿安遺俗。遠。 絃歌倡比閭。和。 吾儕眞幸耳。平。 此地幾相於。隱學南山豹。仲。 摶期北海魚。平。 直須趨正道。遠。 免得歎竆廬。平。 規戒資良友。仲。 昏愚起病予。訓謨味芻豢。平 世事任籧篨。洞視古今馬。仲。 肯爲朝暮狙。陞沈皆命也。平。 顚沛始歸歟。舊約尋鷗鷺。仲。 浮名視土苴。平。 趣成渾脫灑。晦。 興盡轉欷歔。平。 露冷衣全濕。仲。 波寒縠欲舒。平。 暫休身役役。仲。 卻似夢蘧蘧。平。 萬籟渾涔寂。仲。 千愁自破除。平。 素心憐水石。仲。 餘日付樵漁。平。 自此返初服。仲。 知非欲效籧。平。</text>
<title>追錄舟中所得。寄同遊諸友。</title>,<text>一聲長笛和龍吟。攜得朋樽盡意斟。攀折柳條相送罷。夕陽搖棹過湖心。</text>
<title>敬次穌齋韻。寄贈晩翠堂賢契。</title>,<text>玉峯留別業。堂枕碧溪潯。水竹生涯足。圖書契分深。名區經戰伐。勝事廢追尋。敗菊團秋露。寒松落晩陰。東林晨碎磬。西舍夜鳴砧。俛仰懷陳迹。經營慰夙心。眞源移玉局。妙訣秘金針。有意鋤陶逕。無心作傅霖。杜從兒學句。韓許婦治絍。宜爲頤神計。非關抱膝吟。野行頻植杖。巖宿或攜衾。翠愛庭前草。靑憐屋後岑。藏修元在昔。物色尙留今。遠信傳雙鯉。何時會盍簪。</text>
<title>養眞軒。次別子昷淸契。</title>,<text>語軟徂長夜。情深復一杯。溪風將別恨。催綻臘前梅。</text>
<title>前蒙歷訪。迨慰下懷。謹步兩律韻。呈稟索和金西潭。</title>,<text>倚柱高吟答鳥鳴。朋知零落最關情。榮枯交遞曾多驗。憂樂相仍亦抱經。供世計歸烏有子。強交書自孔方兄。晴軒半日逢君話。磊塊胷襟可削平。垂老偏驚歲序催。交期猶幸託陳雷。陽消南礀今朝雪。雨放東階昨夜梅。杜老壯圖君未試。徐生狂態我難裁。良辰月滿宜同賞。有意何妨載酒來。</text>
<title>辛亥上元前。一畦翁再疊前韻。錄奉取正。</title>,<text>憐子文章大雅鳴。白頭能保舊時情。商南邂逅春初逼。洛下分攜歲已經。治圃我能移竹祖。築壇君亦種梅兄。兩翁心契要同託。懷抱何爲浪不平。握手因驚老病催。開尊知爲聽談雷。淸通几席牕臨礀。香濕衣巾座近梅。醉後言狂吾已甚。吟中句麗子能裁。上元佳節今宵是。政好長風送月來。</text>
<title>次贈子昷七言律</title>,<text>塵途半世屢摧輈。骨相何曾數虎頭。霜葉不堪催急景。酒杯爭得解竆愁。征南策拙籌邊日。望北誠深去國秋。珍重故人來惜別。五更風雨滿西樓。又長年爲客少安輈。憫見黃埃沒馬頭。洛水商山今日會。薊門遼塞去年愁。杯樽款款初侵夜。歲月悠悠又盡秋。秦樹易遮西望眼。思時莫上夕陽樓。</text>
<title>挽李正郞仲綏 壬午同年</title>,<text>襟抱淸眞迥出塵。一生長對卷中人。靑衫西省容顔悴。白首東華疾病頻。香社契深連巷日。廣陵聲斷輟舂辰。春風去國孤臣淚。卻爲吾兄更滿巾。</text>
<title>挽尹佐郞定卿妻母</title>,<text>系出綾城舊。人知婦德宜。中郞曾有女。伯道竟無兒。潘賦傷生日。延津會劒時。天心嗟莫詰。仁壽奈難期。</text>
<title>順嬪鄭氏挽 明廟後宮也。亂初流寓林川而卒。權厝有年。今因本道廵使申啓。特命下移窆畿鄕。</title>,<text>蘭儀玉度世爭知。栖景宸軒婦德宜。周寢瞻星衾每抱。喬陵望月淚長垂。風塵故國悲紅袖。草樹先原返素帷。怊悵一生熊夢缺。泉臺幽憾洩無時。傷心埋玉瘴江湄。薄命如何際此時。曾負漢宮懷日夢。謾留班篋感秋詞。旅魂飄蕩松楸隔。孤隴荒凉歲月移。涓吉禮遷聞有命。九原今亦荷恩私。早結層城寵。人知象服宜。寧忘辭輦義。常賦抱衾詩。淚灑喬山日。魂飄海國時。笳簫催曉發。秋雨濕旌帷。爲賦幽貞出。如何命獨奇。怨纏鸞鏡早。祥發燕禖遲。喪淑冤何遽。離宮厄已悲。西遷知有日。千里故山陂。</text>
<title>挽沙潭金公 遷葬時</title>,<text>徵君門下挺奇姿。積善誰言食報遲。行播鄕邦敦孝友。家傳淸白繼裘箕。軒墀際會風雲起。湖海聲名草木知。他日社中公可祭。後生徒自仰遺儀。避寇離山共苦辛。壬辰兵亂。各奉偏慈。同寓俗離。 風塵三載未歸人。名編義旅唯孤憤。公召募湖人擧義隊。余亦同之。 慟迫慈闈只隻身。癸巳首夏。聞凶鋒漸逼。移向報恩。一月內。同遭罔極之慟。 川郡訣言猶在耳。甲午夏。與公就食湖南。抵沃川。染癘臥旅邸。數日滯行。不忍相捨。七月在長城。始聞公訃。 恩鄕宿草幾經春。是年秋。旅櫬自沃川移厝于報恩炭釜里。 贒郞卜吉移商隴。今日方知劒合津。庚戌春。始返葬商東墨谷里。乃前夫人墓所也。</text>
<title>挽族叔佩卿氏 光綬○幷小序</title>,<text>余於松坡公。早蒙敎育之恩。而半生狂走。所負多矣。所恃惟公在耳。今又不幸。痛惜何言。衰門凋落。存者幾人。庶幾與公終始相依。誰謂半途宿計乖張。去年仲冬。自商來訪。爲留累日而還。途中得病。積至沉綿。竟以此終。尤增慚靦。八月晦。寄書問我。以伯氏成名爲喜。且及累人事。語頗懇懇。書與訃偕至。季秋旬二也。撫玩墨痕。不覺沾襟。且念一生險釁備至。得年尤促。僅過三旬。天涯悼惜之私。寧有紀極耶。身落湘潭。執紼無從。爲賦數律。以瀉我哀。憶曾來訪錦江濱。隔歲風標入夢頻。剛恨一歡雲雨散。不堪雙鬢雪霜新。情兼慰賀書初到。痛迫存亡跡已陳。千里漬綿慚古義。天涯淚盡獨醒人。此生無計答深恩。怊悵松坡已暮雲。亂後幾悲桑梓廢。堂前尙喜典型存。家恢舊業心常祝。學進新功望每勤。萬事卽今成一慟。生芻何日奠荒原。常恨吾宗賦命奇。弱齡重詠蓼莪詩。塤箎有怨誰相和。琴瑟無聲獨自悲。尙子願違憐少女。老萊衣在痛偏慈。秖今顔壽人皆惜。天道如何漭未知。</text>
<title>挽鄕友河而梁 余與而梁同庚。又同鄕。實孩童舊也。半生攻學。未成一名。且無子。卒竆阨而死。屬纊在秋初。今乃聞之。痛惜奈何。爲人甚奇古。其志足可尙。而世罕知之。余爲悲之。賦數律。記其終始。倘九原有知。必以余爲相悉者矣。</title>,<text>久阻商顔信。今承舍弟書。故人知已矣。吾道復何如。湘水投文後。吳州見月餘。世間身獨在。無地更相於。小少追同隊。峨洋四十春。詞憐曾拔俗。談愛或驚人。寥落攀天夢。沉綿臥榻身。林塘今寂寞。誰復繼淸塵。再鼓莊盆日。俄成百世人。索居憐子夏。深契憶張廵。負笈南庠雪。觀棊北墅春。舊遊嗟莫續。魂斷楚江濱。張，許同年。而月日差先後。遠呼廵爲兄。適相符故言。</text>
<title>挽黃安東和甫 去年。和甫遞職。來在大興村舍。今七月二十五日。偸兒入室。身死凶鋒。不幸孰甚焉。愷悌神扶。此理茫茫。爲賦兩律。以洩我懷。相望未百里。而竟不得一面。益爲之痛恨。</title>,<text>攀檻餘風凜雪霜。至今時論許剛腸。才優供奉名知白。政著循良姓識黃。三徑卻聞陶令去。五更俄報武公亡。九原一閉冤誰洩。慟哭萱花慘北堂。落帽佳辰古福州。嚴程卻爲使君留。習池行樂催高興。襄守顚狂助勝遊。聚散有期眞一夢。悲歡無賴已三秋。湘潭病老今猶在。哭盡親知易白頭。辛丑秋。因公滯花府數日。時適重陽。同赴李遲家酒席。實之。亦自襄陽來會。故及之。</text>
<title>挽洪從叔 世哲</title>,<text>憶在天中節。公來問謫居。淸顔數歲闊。病抱一時除。錦水身猶滯。離峯約已虛。西風五字挽。和淚不堪書。去夏尼村訃。儒城野老傳。斯人吁命矣。今我獨潸然。兆卜他山日。魂歸故隴年。宿心嗟已負。餘恨鎖重泉。系出江寧舊。人知德宇淳。朋交心共許。宗屬意逾親。掩匣瑤琴泠。羅庭玉樹新。悲凉一枕夢。四十六年春。舊業堅城北。荒封數尺崇。十年勤報祀。千里每行蹤。追遠誠堪取。思鄕夢已空。松楸誰可託。休道涕無從。旌善公先祖。於余實外曾。義雖分叔姪。情卽比交朋。已矣陶歌綴。居然柳咎懲。緘辭古道缺。淚盡五更燈。念昔吾先子。提撕自外門。常嗟同氣鮮。所幸我公存。勖以恭桑梓。期之盛子孫。高堂今寂寞。萬事豈容言。</text>
<title>挽盧利川 大河</title>,<text>水月精神雪鶴姿。偶然來降海東陲。政聲遠邁黃承相。淸趣還同墨伯夷。蜀郡文風將大振。雷陽竹葉遽生悲。當年化襄遺民在。沒世難忘去思碑。</text>
<title>挽李玉山丈</title>,<text>話別秦宮夢杳然。風塵南此各推遷。病添湖海投簪日。身老江潭泣玦年。睢岸未成聯社約。衛家空憶對床眠。眼看玉樹承遺韻。方信箕裘業久傳。德範曾從栗谷親。義兼師友實天倫。隨風玉唾詩無敵。落紙銀鉤筆有神。領邑何妨成傲吏。攜琴端合作閒人。槐灘崇阜今同兆。知是延平劒會辰。</text>
<title>挽金季彦</title>,<text>居同鄕井忝隨肩。賤齒於君少九年。契密何妨相爾汝。時危曾憶共推遷。連門每喜過從慣。臥榻誰知疾病纏。痛惜尙生婚未畢。也應遺恨鎖重泉。錦南相訪幾經年。雲樹關心路正綿。返卻水丘眞幸耳。看他容鬢尙依然。聯鑣社席同春醉。枕臂禪房共夜眠。陳迹卽今誰與共。不堪聞笛過荒阡。</text>
<title>挽戚丈金石川 覺</title>,<text>鄕黨推高義。門闌服厚風。傳家承至訓。許國奮孤忠。下邑民猶慕。高堂席已空。竚看遺澤遠。玉樹在庭中。地擅商顔勝。人知四老尊。紫芝歌燁燁。黃髮氣軒軒。德義今猶罕。風流古可論。典刑嗟已遠。題挽淚眸昏。四老。指宋主簿，鄭察訪，尹丹城及公也。歲會公臨席。鄕堂酒十廵。承顔曾幾日。相紼卽今辰。鶴怨川庄曉。鷗驚洛社春。兩龍榮未及。深慟迫號旻。</text>
<title>挽尹希菴丈</title>,<text>舊業從來在國門。卜居商洛爲睽昏。名高輩類詞華盛。行積家庭孝友敦。桂籍長嗟羅抱屈。桐鄕猶幸邑施恩。再拚良覿嗟無路。瘴海前頭拭淚痕。憶曾秋日訪林塘。愍子經年尙臥床。準擬神明扶愷悌。誰知沉痼入膏肓。書傳絶域辭逾苦。塵暗高堂席已凉。賴有掌珠能幹蠱。新阡聞已卜前岡。</text>
<title>挽李兵使</title>,<text>崛起明時早策功。穿楊藝絶輩流中。高牙大纛新開府。緩帶輕裘最有風。盡瘁一生方許國。折衝千里幾輸忠。可憐南服長城廢。星落轅門萬事空。聚散悠悠七載竆。交期曾許露深衷。西州屢荷拚良覿南服誰知託下風。蕭寺共眠山色裏。籌軒同醉雨聲中。天涯勝事誰能續。半世悲歡一夢空。</text>
<title>挽尹僉知</title>,<text>老作宜城宰。新知卽舊知。天涯成邂逅。客裏託襟期。子已歸長夜。吾方困小兒。無緣重勸酒。和淚寫哀詞。賊陷萇山日。聞君負羽隨。初傳袁盎脫。竟見華元歸。喪亂全生幸。勳勞錫命宜。艱虞誰更說。往事入沾衣。</text>
<title>挽金副率 瓛</title>,<text>有美沙潭我所師。每從吾友想遺儀。通班禁掖纔三歲。抱病鄕園又幾時。剛恨鳳飛終不返。誰知劒化會相隨。百年舊業今無託。哀挽題來涕自垂。</text>
<title>挽雪城朴僉知</title>,<text>儒素傳家業。鄕閭位望尊。遐齡逾八耊。餘慶及諸孫。人孰侔公德。天將大子門。哀榮俱盡極。聊是慰泉原。</text>
<title>挽成忠州則優 中秋沔川之行。馳來過我。準擬解綬還鄕。有卒歲優遊之約。十月旬時歸臥東村。後數日馳書見邀。旣望之朝。適成則行自京來訪。旋向君所。鼎坐之晤。期以翌日。策蹇以赴。則屬纊已經宿矣。失我良友。何慟如之。今聞卽遠有期。病未往訣。披閱篋笥。醉墨尙存。東望唏噓。寧忍乎挽哉。</title>,<text>風神驚末俗。敭歷際淸時。紫綬無佳致。靑山有素期。沉冥彭澤酒。洒落謫仙詩。萬事終無問。荒村月色悲。我已公山住。君來自沔陽。時危曾契闊。歲暮共行藏。夜詠應千紙。離懷復一觴。如何同社約。中道遽凄凉。解綬無多日。相邀有尺書。天涯逢令弟。江上訪高居。風雨期猶在。詩樽計已虛。臥床妨執紼。東望淚盈裾。</text>
<title>投贈</title>,<text>別趙可畦以冬至使書狀赴京 李芝峯龍門託契自靑年。二百人中第一仙。蓮榜當時甘瓦後。馬曹今日愧糠前。分飛白首身南北。跋涉黃沙路四千。無奈半生長作別。可堪惆悵酒杯邊。趙可畦以兵曹佐郞赴京。時余爲參議。故第二句云。送趙可畦赴嶺南都事 前人同榜當年第一仙。晩從南幕詠紅蓮。談閒意氣眞千古。夢裏悲懽共十年。錦服晝明商嶺日。綵毫秋動月城煙。無端邂逅還成別。腸斷西風把酒前。別趙棐仲赴嶺南佐幕 尹月汀相逢旋別洛城西。嶺路愁雲鳥外低。惆悵餘生鮮會合。臨歧空復數行啼。湖堂傳誦柳黃詩。幷駕齊驅又一時。嶺外搜求如入手。遺篇試報老夫知。奉別可畦自嶺南赴朝 尹季守幾年千里外。今日一杯中。交義共蛩蚷。離情似燕鴻。音容應久隔。魂夢倘相通。只欲憑書札。休敎鴈足空。又 金子昷馹騎翩翩去。何時返洛中。旅懷秋見月。行色暮隨鴻。樹入秦城遠。雲連楚峀通。兩鄕從此隔。怊悵望遙空。又 李叔載握手三年後。開顔一笑中。交情指淡水。離恨怨孤鴻。嶺樹魂堪斷。關途信不通。尊前不忍別。新月照秋空。春坊直廬醉贈棐仲 金昌遠秋陰晩未捲。野酒已盈杯。敍得三年別。離懷又未裁。公山詩帖 車復元公山佳麗三韓地。遠迹諸君慰顦顇。載酒眞成良夜遊。開襟不負平生意。殊方懽會最堪思。舊識新交共此時。箇中別恨知多少。入海長江無盡期。北溪契軸後小識 鄭愚伏歲丁未。西村公牧吾尙。書抵一善守張君曰。壬午同年在此州者凡五人。皆無恙。榜元又新。自謫所還。而余適吏于此。與君爲隣邑。是數者。非數也耶。何可無一會期哉。乃相與講會于州之北溪。旣酣。歎曰。玆遊樂矣。奈俛仰之間。便成陳迹何。遂留其事于小障以分之。余時縻官達城。不在席。亦忝題焉。嗚呼。同年之分。有兄弟之義。故前輩重之。侯之眷眷焉者。其有慕於前輩之風歟。</text>
<title>挽詞[李埈]</title>,<text>慘慘商顔少耿光。文星流落壯元坊。詞鋒可截松坡壯。世澤遙連石礀長。寶氣忍看埋厚地。淸風猶覺襲仁鄕。鶴來依舊城東路。喚得孤魂倘未亡。相聚欣然別黯然。靑春交契到華顚。可憐兄弟同衰日。忽値幽明永訣年。塚上荒凉新草樹。篋中零落舊詩篇。戢身一木君何憾。心事平生不愧天。才降于天奈不辰。十年虛度錦江春。文章散水淸諧律。標落孤松迥出塵。郞署久稽天下士。風流無復斗南人。世閒棼濁君何樂。紫府今爲第一賓。</text>
<title>挽詞[李睟光]</title>,<text>伯氏書來病始聞。豈料先已死生分。峨洋有指誰知我。天地無情似妒君。千里夢回江北月。九秋魂斷嶠南雲。榜中年少今成老。哭向西風淚滿裙。</text>
<title>挽詞[鄭經世]</title>,<text>憶曾官繫濊人墟。聞訃驚呼有慟乎。千里未隨輀翣後。一杯聊奠几筵初。幾年宿草深黔石。今日新墳壓檢湖。名譽謾留門戶替。善家餘慶理何如。</text>
<title>挽詞[高騁雲]</title>,<text>蕭灑精神耿介心。出塵風彩幾人欽。雲門瑞鳳爭先覩。海底明珠豈久沉。蓮籍香名魁等輩。桂林高步冠紳簪。烏臺六月風霜凜。楚澤三春雨露深。製錦海邦留惠化。投香洛水拂歸襟。一生自是多遭患。二竪如何遽見侵。琴瑟百年頻絶響。塤箎一夕獨無音。淸風直節應傳後。二字缺 芳聲豈稱今。鄭杼輟機悲自激。秦舂不相慟難任。如吾幸入芝蘭室。與子偏同樑月襟。幷駕詞場蠅附驥。齊驅藝苑石交琳。龍猪異後成長別。雲樹思時幾苦吟。珍重已多常眷記。慇懃何幸屢榮臨。如今憔悴誰相問。臨紙題詞淚不禁。</text>
<title>過趙掌令棐仲墓[金允安]</title>,<text>空山寂寂草幽幽。三尺荒墳趙倚樓。天上催成白玉記。人閒舊事淚長流。</text>
