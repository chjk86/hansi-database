<title>寒碧雜詠 贊成公宰淸風時。</title>,<text>夾江楊柳綠陰多。燕子銜泥檻外過。睡起不知前夜雨。遙看紅濕滿汀花。其二莽蕩江天濶。春山雨脚斜。宿雲迷遠樹。新漲上平沙。鷺立漁磯晩。船歸水驛賖。武陵新物色。泛泛落來花。</text>
<title>庚子冬。冒雪還京。宿院村。有卜居意。</title>,<text>地有容疎跡。才無答聖恩。天時頻雨雪。吾道信乾坤。日下新知少。江干舊計存。老親猶洛北。回首却消魂。</text>
<title>登泛槎亭基。有懷慕齋先生。</title>,<text>宮墻數仞仰彌崇。杖屨遺蹤尙不空。當日乘槎浮海志。一輪秋月照江中。其二我祖論公深識公。稱公一語儘非空。唐虞志切君民際。進退名全簡策中。</text>
<title>尹大受 益東 由舟還京。菊花始放蘂。尤可悵也。忠州新堂村有求田計。托大受周旋。要與同歸。詩中及之。</title>,<text>江送孤帆去。山迎缺月來。故人從此別。新菊爲誰開。萬事憐霜髮。孤吟負酒杯。鹿門他日計。期爾歲寒回。</text>
<title>金太白 鎭商 在茂山謫中。寄詩來。以世道經綸爲勉。次韻付其姪希天 聖澤 傳之。</title>,<text>水國天風朝又昏。松凄筠凜帶霜痕。君恩母病平生語。萬死一身何處村。塞俗亦應憐直道。危忠只自戀脩門。經綸志業休相問。世事悠悠只醉魂。君恩母病。卽太白。昔年所贈詩語。</text>
<title>李參判煕卿 縡 大夫人挽 煕卿氏奉親來寓驪江。將轉入麟蹄。余勸仍居江上。遭喪未果而歸。</title>,<text>是母宜是子。義方夙所欽。由來從汝隱。恐不入山深。江峽歸程遠。崦嵫愛日沉。芳隣已乖願。薤唱漫霑襟。</text>
<title>牧谷漫詠</title>,<text>明時耕鑿一丘深。山鳥溪花會夙心。底事歐陽歸未早。十年思潁費長吟。其二雨洗靑山山更深。浮雲流水捴無心。箇中覺得天機動。卧聽寒蟬盡日吟。</text>
<title>偕宗兄 泰鎭。字宗甫。 定兄 靜鎭。字定甫。 往賞荒谷。水石宋戚 述相 與俱。</title>,<text>古峽三秋半。淸遊數子同。馬嘶楓葉下。人語水聲中。雲嶂千重合。桃源一線通。他時百口計。珍重話山翁。人稱此地足以避兵。居民多李，金，林三姓。相遇甚欵。緩急若有恃。故云。</text>
<title>服闋後。過梨涯舊居。志感。</title>,<text>棗栗圍村北。柴荊面野東。水丘遊似昨。耕釣計成空。萬事悲吟裏。孤山落照中。彷徨不能去。庭樹但號風。</text>
<title>至月二日。同金太白，申明瑞 錫鳳。挐舟上神勒寺。家弟幼文 奎鎭 汝明 翼鎭。亦自樂墅携酒至。共次寺樓板上牧隱韻。</title>,<text>古寺淸江曲。危臺白㙮傍。高吟牧老句。催上懶翁堂。野衲頻移席。隣醪更過墻。鍾鳴不知返。煙樹已蒼茫。</text>
<title>臘月二十日夜。李恭甫 世愿 來宿。拈杜律同賦。</title>,<text>不寐坐深夜。談詩轉入微。燈花依幌落。霜氣透窻飛。世事看棊局。交情在布衣。幾何殘臘盡。莫遣酒樽違。</text>
<title>元月之二。終日雨。獨坐愁寂中。朴生萬元來宿。共次宗兄韻。</title>,<text>春風已兩日。一雨乃天心。谷口煙嵐合。籬根雪水侵。柴門關處僻。茅屋坐來深。喜子騎牛至。仍同靜夜吟。</text>
<title>次栗谷先生還鄕作 時畿伯廵到。過前江而去。</title>,<text>芳草門前滿意生。春風何處馬蹄輕。煙波朝暮滄洲路。獨有沙鷗不世情。</text>
<title>寒食志感</title>,<text>三月淸明節。孤生怵惕辰。丘原春幾度。天地我猶人。茁看新栽栢。馨餘舊采蘋。林間遍乳鳥。感爾重霑巾。</text>
<title>夜泊大灘。次趙國甫 觀彬 前日寄示韻。</title>,<text>二月東歸客。孤舟老隱灘。渚風來薄暮。山翠動輕寒。愧乏明時補。休言晩節看。旅窻空百慮。星月五更闌。</text>
<title>永矢菴。次三淵集韻。</title>,<text>伊昔三淵子。於焉一草樓。客來春日暮。人去白雲愁。書籍空門托。巖扃萬事悠。淸流與特嶂。蕭瑟至今留。</text>
<title>將赴北藩。謹次從叔父參議公贈行韻。</title>,<text>肯同兒女惜分離。只爲衰懷異少時。靈樹不凋春後色。竹林應保歲寒期。</text>
<title>樂民樓。敬次先藁韻。</title>,<text>萬歲橋頭百雉端。逈臨滄海出危欄。搖搖地訝空中寄。納納天開度外寬。南望雲山何處極。北來詩酒幾人歡。除非八九呑雲夢。難向玆樓盡意看。</text>
<title>宣化堂。謹次東岳公板上韻。</title>,<text>遲暮難爲客。關河易作悲。那堪出塞曲。更値早秋時。近海雲常暗。遙山日欲垂。忽思江上宅。庭草長離離。</text>
<title>澄淸軒。夜坐。拈唐律韻。</title>,<text>入夜官樓閴。憑虗野望依。暝延關月久。陰見海星稀。客夢嫌虫近。邊愁㥘鴈歸。已從孤燭盡。時有數螢飛。</text>
<title>北山樓。次杜韻。</title>,<text>一嘯長風失百愁。北山高處更危樓。向來亭觀皆虗設。此地登臨始快遊。岳勢渺綿圍野色。海門空豁散河流。傍人莫道身千里。明日吾將上白頭。</text>
<title>開心寺。敬次從祖畏齋公韻。</title>,<text>迢遞磨天北。蒼茫蔚島西。名山開寶界。高釋合冥棲。海近雲藏壑。秋深葉沒蹊。心從幽處豁。扁額儘佳題。</text>
<title>彰烈祠。敬次畏齋公板上韻。</title>,<text>兩世遺芬寄此鄕。燭龍微意詎堪忘。秪應千載砥山月。分照武溪湖上堂。曾王考澤堂先生。築小㙜於山中。名以燭龍。其旨微矣。彰烈書堂。畏齋亦以燭龍。扁其額號。</text>
<title>官齋曉起。送仲行臨分口號。</title>,<text>嶺樹沉沉海氣凄。行人蓐食聽晨雞。多情獨有亭亭月。千里隨君共向西。</text>
<title>仲君歸後。詠懷追寄。</title>,<text>南歸一路直橋頭。日日行人去莫留。對此秪應增別恨。不如無上樂民樓。</text>
<title>鶴浦 幷序</title>,<text>國島之遊。多爲風波所阻。余行在道。連日風色不佳。人皆爲之憂。及至海上。天日淸朗。波濤不揚。津吏迎言。此時正好入島。遂促裝登舟。舟楫便利。快若鴻毛之遇順風。不移晷而周覽已遍矣。回泊沙岸。金生來仲者笑而語曰。生本生於斯老於斯。觀遊客之訪國島者。不啻多矣。未嘗有若今日之快且捷焉。公其有仙分者乎。又袖出一詩牋而示之。卽洪虞瑞 鳳祚 遊覽時作也。卽演金生意。和成一絶。借其手記之。我友金太白，申明瑞。不日當過。此國島之遊。能不愧其友。則鶴浦中。亦不妨更置四仙亭也。未知果然否乎。第要金生示以此紙而問之也。生卽鶴浦主人名必泰。來仲其字也。風波從古路無緣。瓊島淸遊夢幾年。隻鷁輕如孤鶴背。不妨呼我作飛仙。</text>
<title>次朱生炯正韻 幷序</title>,<text>鄕射禮。古也。不見於今之世久矣。獨咸之章甫講習有素。先輩導廸之功大矣。余按道以來。欲一觀其儀。越明年七月。乃與通判魚侯渭瑞 有璜。謀以月之望。肆筵設侯於豐沛館之門。遠近人士咸聚觀焉。禮旣卒。余謂曰。夫禮者。文也。孝悌者。本也。子曰。繪事後素。徒文而不務本。可乎。越二日。行養老儀於館之大庭。自百六歲以下至七十四歲老人俱造。而男女異其所焉。營府各奉板輿以臨覿。眞稀有之盛事也。屬射禮之賓朱生炯正記其事。系以二詩。玆用其韻。以示意焉。敢當遵席禮加隆。喜覩嘉儀作我東。濟濟衿紳三代制。洋洋絃誦二南風。其爭以德文斯在。爲樂無荒衆與同。諸子且須敦本質。玆筵非是事亨豐。其二期頤髦耋共登筵。南極星光北海前。大斗酌時鳩杖穩。令人孝悌起油然。</text>
<title>自北歸路。歷入楓嶽。敬次畏齋公韻。紀遊。</title>,<text>吾家七十年前後。北塞遊蹤再正陽。小子淸緣還亦厚。來從雪嶽去金剛。右用正陽寺韻。千峰木脫露眞顔。誰道楓山是雪山。玉骨本嫌紅粉汚。不須霜葉染成斑。右用戱詠韻。仙遊不必凡流參。獨往還應幽興酣。我有好詩山有月。不妨相對友成三。右用出山韻。梅老尋山共弟昆。松翁詩句惜離羣。如何卽事符前迹。古寺孤吟憶兩君。右用懷人韻。○梅澗李判書兄弟同遊在先。而畏齋公後至。有懷人之作。適余之來也。梅澗之族孫李治仲元亮再從兄弟。又先我入山而歸。不得與之偕。興孤之歎。實與先從祖當日事相符。彼此俱以兩祖旁孫。同繼前躅。而後先離合如此。故云。畏齋一號松澗。</text>
<title>正陽寺。對衆香城。</title>,<text>舊聞山有衆香城。忽訝天開白玉京。微雪不應添皓潔。夕陽偏覺見分明。靈根拔地疑無底。灝氣侵人欲奪精。入夜滿空霜月照。貝宮銀闕一時成。</text>
<title>由萬瀑洞。將向摩訶衍。</title>,<text>度盡千峰色。行尋萬瀑源。橋危容側足。崖斷欲𢥠魂。激石泉聲吼。侵雲壁勢尊。冥搜殊未已。佳處上方存。</text>
<title>表訓寺。次僧軸韻。</title>,<text>山僧爲我詑山居。看取玆山畵不如。萬壑流紅春雨後。千林葉赤早霜餘。</text>
<title>臘月十五夜。乘月馳雪馬。登東臺。</title>,<text>一快浮生足。淸光此夜難。氷江明似鏡。雪馬走如丸。倐過千尋壑。高憑百尺壇。滿襟橫逸氣。霜重不知寒。</text>
<title>以奉安使南下。登拱北樓。次農巖集過公州韻。示內翰金稚明 時粲。</title>,<text>北去纔千里。南來又此樓。客懷花照眼。王事雪盈頭。落日依孤堞。殘霞度遠洲。憑危無限感。非直爲羇遊。</text>
<title>途中。奉次再從兄井邑使君 衡鎭。字遠甫。 虗枉全州韻。</title>,<text>行李隨周史。常華遠楚山。空聞百里駕。難借片時閒。寒碧違同賞。霞標悵獨攀。郵筒珍重句。猶勝夢中顔。寒碧堂。在全州。霞標。卽赤裳寺樓名。</text>
<title>謁寒泉書院。同弟姪。煮花喚鶴庵前。時轉入黃澗。</title>,<text>壁聳千尋翠。潭回百頃淸。冠童春日興。骨肉異鄕情。酒煖供溪鯽。糕香掇野英。盤陀臨水石。留客便忘行。</text>
<title>三山館志感</title>,<text>誰識當年綵服兒。經行處處水丘疑。苔紋尙認殘碑字。淚灑桐鄕去後思。</text>
<title>出峽至驪境。記途中卽景。進退格。○余自作京行。殆無一日之閒。園陵祗役。纔復命。而旋有赤裳之行。去時遵大路至全州。過高山以後。皆峽路。歸由黃澗。歷訪俗離華陽。逶迤迂回行。事頗間關。通計前後程途。殆近千五六百里。是夕當至家。</title>,<text>一身于役二千里。正月離家三月還。關嶺幾多愁裏度。江郊忽覺望中寬。羣鴉落日飛何急。獨樹無風意自閒。今夜草堂眠始足。且從朝旭上三竿。</text>
<title>六月七日。申明瑞舟還。隨到燕灘觀漁。仍與之偕行。暮至梨上會。宿金太白家。次前韻。</title>,<text>永日開襟好。扁舟下瀨遲。身輕官去後。興發客歸時。浪跡親魚鳥。淸談當管絲。乘流忘近遠。無處不宜詩。</text>
<title>六月旣望。太白明瑞。自梨湖命駕。金內翰稚明適見過。與之同舟。上神勒寺。憇于禪樓。夕登臺賞月。共次蘇齋韻。李恭甫亦與焉。</title>,<text>臺高普濟㙮。洲濶九龍居。磬歇風生壑。詩成月湧虗。地堪供跌宕。天亦借狂疎。漁牧名何有。無求史筆書。太白。自號退漁。</text>
<title>翌日。諸客俱散。獨恭甫滯還。仍阻潦。過十有三日。始覓舟歸。以野人載酒來。農談日西夕分韻共賦。歷叙近日事。非以詩也。</title>,<text>與我同心者。棲山又居野。我家山野間。江流繞屋下。相思輒相過。乘船如騎馬。節彼東臺石。炎天殊可人。高檜多淸風。空江絶纖塵。蘭舟共君去。前夜月色新。招提跨一壑。雲月含千載。懶翁不可見。牧老文空在。江流日悠悠。不醉更何待。臺上吟詩罷。舟中有餘酒。移策上江樓。繫纜依汀柳。徘徊憺忘歸。月沉淸夜久。客至雨方歇。客去雨還來。陰晴亦一時。襟抱誰與開。折葵盡餘瀝。留君君莫回。久矣旱焦土。居然雨病農。天宰無全功。人力固難容。歎息日光閟。頑雲潑墨濃。草堂十日雨。詩談兼手談。幽境卽在玆。不必遊伽藍。客亦忘去路。雲霧迷江南。昨夕虹截雨。今朝雲吐日。蟬聲忽滿耳。高樹近我室。緬思方外士。極目江水濶。太白甞被方外客之聖敎。每自詑以恩賜嘉號。栽菊不成叢。蕭疎屋東西。辛勤理荒穢。風雨恐摧低。期爾霜後香。樽醪日同携。寂寂依江閣。冥冥聽雨夕。微爾故淹留。何以慰幽獨。水深尙可舟。奈彼山逕仄。</text>
<title>次梨湖諸君子二老亭觀漲韻</title>,<text>雨餘新漲水。湖上舊名亭。四野同浮白。孤山欲剗靑。詩樽高處會。杖屨幾人停。前夜江雲裏。分明聚德星。</text>
<title>乘漲至梨上。疊前韻。</title>,<text>乍開晴後棹。已到瀼西居。水積疑山淺。天長覺地虗。小堂依岸近。高樹映蘺疎。野友欣相見。招邀不待書。</text>
<title>九月二十日。將還鄕。出次兪展甫 拓基 新村寓所。淹兩宿始別。</title>,<text>客舍連旬病。郊扉信宿期。但能隣有德。何患世無知。浥雨巖楓老。含霜砌菊垂。悠然成一醉。非爲惜分離。</text>
<title>十月旣望。月色甚好。而木葉盡脫。氣象憀慄。適得京信。率爾吟成。時吏判與諸㙜。爲一玉堂駁罷。</title>,<text>霜葉能留幾日紅。一番風雨掃如空。獨憐江上孤輪月。自在淸光夜夜同。第二句。一作晩來搖落一番風。</text>
<title>恭甫歸後。又用前韻。仍要再訪。</title>,<text>君今無好句。梅亦不須開。暎壁燈同冷。窺簷月獨來。琴拋前夜匣。酒斷別時杯。會有山陰雪。休言興盡回。</text>
<title>金監司 鎭玉 挽</title>,<text>溪上宮墻仰益尊。典刑猶有後人存。循良績著根儒術。詩禮風傳證緖言。幾處逢塲叨欵欵。尋常德宇卽溫溫。日看耆舊晨星盡。末路餘生倍愴魂。</text>
<title>永保亭。示同遊李仲三 台重○時以辭嶺伯黜補洪州。</title>,<text>雲去山容浮海遠。潮來湖面拍天寬。城依絶嶂層霄逼。樓納長風盛夏寒。雨後月從前夜滿。客中樽共故人歡。奇遊更覺君恩重。不到洪陽得此難。</text>
<title>黃山八卦亭。次板上韻。</title>,<text>不有智仁樂。安知山水佳。乾坤開大象。湖海一高齋。壁勢危松檻。波光泛竹階。遺風此可挹。匪直勝游諧。</text>
<title>余自洪來覲黃溪。奉板輿。遊冷泉。次幼文韻。</title>,<text>板輿停處洞天長。暇日冠童列作行。雙盖交途均綵戱。闔門同樂捴恩光。山樓晝永留鳩杖。溪院風輕送羽觴。揆分自知榮已極。臨民惟勉視如傷。</text>
<title>秋夕。對月四達亭。次杜少陵韻。</title>,<text>零露漙漙在竹林。半庭柯葉映疎森。新凉月滿中秋色。宿霧天開萬里陰。眼底奕碁浮世事。鬢邊霜雪逐臣心。寒齋百感來孤坐。何處村鳴竟夜砧。</text>
<title>丁巳九月之閏。自洪歸過。別黃子直 梓 于西川庄舍。次其軸中韻。子直出示一詩軸。要余留題。卽洪虞瑞詠主人幽居。而金太白，李器甫，權仲溫，李仲三，韓季明諸人所和也。今子直以中丞被召。余亦有內除。臨別。俱以去就爲念。詩意如此。</title>,<text>暮秋離思滿郊墟。雲日荒荒林木虗。珍重襟期無別語。知君床有晦尤書。無別語。一作不須問。</text>
<title>老親壽辰。知禮使君李汝剛 秉健。赴會有賀詩。次其韻。是日主守。又行養老禮於縣庭。奉老親出外軒。隔帳臨視。</title>,<text>靈氣千年嶽。暄暉十月樓。地宜萱背樹。天與草心酬。綵舞聯歌席。華簪映酒籌。更兼三老養。齊唱太平謳。縣衙。主山卽華嶽。日暖又如春。故第一二句云。</text>
<title>崔丈成甫 敬基 氏。趁老親壽辰來會。有詩奉次。</title>,<text>萱室稱觴喜溢門。季方能養媿爲昆。君恩未報慈顔老。忠孝初心敢易言。</text>
<title>崔丈臨歸有詩。次韻挽行。</title>,<text>三旬不盡兩情歡。千里其如一別難。我母孔懷憂更切。滿天霰雪北風寒。</text>
<title>雙溪寺。次前韻。</title>,<text>蘭若雙溪夜。蒲團一宿淸。風泉和醉夢。雲月會詩情。官去容疎放。身閒仰聖明。伽倻從此往。倘可見崔生。</text>
<title>海印寺。尋希朗臺，學士臺諸勝。次唐人韻。</title>,<text>崔子舊遊地。客來山鳥啼。招提行處得。林壑坐間迷。琴韻風鳴檜。霜華月朗溪。初無長往意。到此欲冥棲。</text>
<title>太白。聞余歸自黃澗。挐舟來訪。有詩依韻。和寄。</title>,<text>春色迎人早。朝來已滿林。風恬悅鳥性。日炙藹花心。漁社新歸樂。牙絃舊賞音。平生載酒棹。還往又江潯。其二野渡浮春漲。輕舟帶遠林。臨流相送處。斜日獨歸心。脉脉簷梅笑。嚶嚶谷鳥音。慇懃二三子。遲我浴沂潯。</text>
<title>登馬巖遊仙臺。得遊字。</title>,<text>春事已云暮。薄言登古丘。麗暉千落靜。元氣衆山浮。雪覆梨花逕。煙深楊柳洲。不須遠人境。卽此可仙遊。</text>
<title>暮春舟過梨巖。招恭甫共載。泝上丹巖。薄晩流下。至東臺。兒輩具花糕。來待登覽。觴詠乃還。</title>,<text>晴碧遊絲纈眼明。輕橈出浦暖風生。回巖淡蕊依依在。深樹斑鳩欵欵鳴。山外客來眞勝約。㙮前僧立自詩情。憑高坐愛春湖色。不管平蕪夕照傾。其二煙花十里畵圖明。忽有林梢白㙮生。村酒醉來幽鳥喚。野航移處晩鍾鳴。心憐節物知衰態。路熟招提見舊情。芳草夕陽無限趣。石臺留客葛巾傾。其三舟輕緣曲渚。波暖弄晴暉。魚樂潭心泳。花明石觜依。欣然看物態。聊復惜春歸。一醉高臺上。浮生孰是非。</text>
<title>退漁歸後。次前韻。</title>,<text>每爲送歸客。相携來水頭。極知非久別。終恨不同遊。遠樹明斜日。滄波杳去舟。羡君方外跡。江海一槎浮。</text>
<title>次元文學華伯 景夏 寄恭甫韻</title>,<text>門前滿芳草。屋上語乳鳥。幽人據梧罷。日長坐悄悄。所懷在何許。離思感春暮。寂寞西湖宅。無與話心素。庭梅久已謝。籠鶴誰爲翔。君方侍銅闈。輔翼輸衷腸。致澤卽可期。江湖安所憂。古來鷗鷺伴。不與夔龍謀。</text>
<title>次寄退漁堂</title>,<text>邇來江上望。每在瀼西庄。莽莽煙郊曠。依依節物忙。香殘紅藥塢。陰重碧梧堂。分華百年計。淸幽最此鄕。</text>
<title>登淸心樓。用劉長卿韻。</title>,<text>雨罷登樓好。風淸捲釣還。忽看雙鷺下。逈立與人閒。翠滴濃陰樹。紅浮返照山。欣然二三子。相對畵圖間。</text>
<title>李生鼎燁。袖示鄭河陽 敾 嘉陵山水畵帖。次帖中李一源 秉淵 韻。題贈。</title>,<text>綠水明堤柳拂舲。依依籬落幾人停。江山恰是黃驪岸。不信嘉陵有此亭。</text>
<title>乘月。過江會幼文。</title>,<text>偶因閒步過汀洲。水面澹澹暑氣牧。沙上一壺吾弟至。滿江凉月卧孤舟。</text>
<title>退漁歸自水鍾寺。投示詩軸。所得甚富。奉和却寄。</title>,<text>怪我朝來心骨淸。水鍾佳句使人驚。月臨大地孤輪滿。客在高峰一笛鳴。指點幾從船上望。依俙如結夢中情。何當與子跨雙鶴。去逐泠風過化城。</text>
<title>次退漁喜雨作</title>,<text>虐魃終無賴。仁天自好生。滂沱一犂雨。歡喜四郊聲。枕席凉和夢。簷鈴響到明。靜思魚鱉樂。新漲動湖城。</text>
<title>余酷愛東臺勝。每遇好月。乘興輒至。獨恨僧舍陋奧不堪宿。雖夜深。未免徑歸。懶翁江月軒舊址。階礎宛然。而緇徒無有志者。尙在茂草中。心焉歎惜久矣。今贊上人袖詩來訪。余遂勸令發願起廢。渠亦樂聞之。聊次其韻以勖之。</title>,<text>牧老幽棲日。高僧與作緣。淸江空舊月。方丈廢何年。特地臨流是。荒臺攬勝偏。待渠修祖業。隨意宿琳筵。</text>
<title>送老堂詠物</title>,<text>香何必馥馥。色豈取皚皚。所貴一元候。能破積陰開。晩實更調鼎。宜爾爲花魁。右梅。種松難作蔭。蒔花只蹔馥。唯竹一年長。其葉四時綠。凌霜佇拂雲。應有鳳凰宿。右竹。而我癖於菊。種之繞我屋。鶴翎與燕頸。黃白錯金玉。獨無醉楊妃。濃艶媚人目。右菊。○醉楊妃菊。名俗謂第一佳品。舊蔓日已長。新蔓日已高。淸泉資漑根。異實垂滿梢。懸時綴明珠。吸來瀉瓊膏。右葡萄。儂家無長物。有此花一欄。翻風紛縷金。映日耀渥丹。借渠作富貴。似嫌人冷看。右牧丹。有花當階側。猩紅又粉白。不必黃腰種。奚取錦亭樂。但願和蘭桂。爲人作良藥。右芍藥。莫以紅萼鮮。莫以綠葉稠。紅綠但一時。結子須待秋。滿腹丹心珠。何由貢玉樓。右石榴。昨夜風色妬。今朝花事非。獨有滿架黃。意欲殿春輝。由來正中色。耻與紅紫歸。右薔薇。</text>
<title>觀漲</title>,<text>連朝雨勢驕。閉門愁偃仰。今日天氣霽。散步試藜杖。村童競來言。近岸翻赤浪。遵渚依高柳。擧頭縱遠望。不虞一夜間。江國忽殊狀。茫茫兩涯涘。已若千里曠。狂濤勢若崩。厚坤入相盪。雷霆共擊撞。蛟鱷競奔放。矗矗馬巖石。孤根恐難抗。微爾吾其魚。屹立幸無恙。想當祈祈初。山澤久醞釀。昔旱旣太甚。今雨一何壯。天應感王德。霈然施景貺。洪漲不足畏。豪興發浩唱。中流縱一葦。四顧低千嶂。蓬壺路不窮。星漢卽可上。泱漭一天地。浮遊隨所向。</text>
<title>和退漁。投示別時作。</title>,<text>梧竹柴門靜。琴尊宿客淸。歸檣林外動。初日渡頭生。還往渾隨興。分張豈繫情。君應來夜月。浩唱發商聲。</text>
<title>避暑淸心樓。次黃漫浪板上韻。</title>,<text>一眉黛色龍門岫。極目滄波燕子洲。元氣茫茫草樹綠。斜陽歷歷帆檣浮。風流今古幾男子。江漢東南無此樓。會向欄頭月明夜。獨來伴宿寒沙鷗。</text>
<title>樓西雜樹翳眼。諭州人斫去。是日。退漁嘗有約來訪。雖中變。不能無企。</title>,<text>斫却樓頭亂樹開。故敎全露水西隈。危欄不礙梨湖望。幾認遙帆誤子來。</text>
<title>次奉退漁子</title>,<text>君我惠而好。襟抱曠不隔。山水一樽酒。天地幾時客。夭者固無數。壽者不滿百。誰能白首日。簪笏徒役役。</text>
<title>退漁來訪。臨歸欲挽不得。聊次前韻以示意。</title>,<text>聚散曾無幾。逢迎每恨遲。江湖共華髮。身世一筇枝。帆外斜陽逼。樽前白雨奇。不須催解纜。吾欲贈新詩。</text>
<title>送後又用前韻却寄 時退漁。携恭甫去。久不放還。</title>,<text>睡覺仍淸坐。江干曙色遲。院篁垂露葉。庭樹灑風枝。被暍多時病。消煩一雨奇。仍思溪上宅。留客幾新詩。</text>
<title>次退漁七夕酬唱韻</title>,<text>端居誰慰白頭心。靜夜危欄且獨臨。流景一年秋代夏。佳辰七夕古猶今。雨從烏鵲橋邊過。風向梧桐葉上侵。不必更論牛女恨。美人西望費長吟。</text>
<title>雨後往川村。次汝明寓居韻。</title>,<text>杖策出林西。日午蟬聲亂。積雨澄餘陰。浮雲聚還散。却棹扁舟去。望望江北岸。其二令弟川西庄。小聚隱喬林。松逕寂無人。桃源不在深。雞犬生意足。聊可度光陰。</text>
<title>七月旣望。將與退漁爲泛舟之遊。前一夜。月色甚好。携兩弟及兒姪輩上東臺。隨興各賦。次從姪士重 沉 韻。</title>,<text>莫以來宵約勝遊。肯敎圓月負扁舟。淸光正在東臺畔。㙮影將人水面浮。</text>
<title>旣到梨上。退漁携簫笛會于浦口。邀任擇夫 選 泛舟二老亭下。洪望汝 益大，申季玉 㻑，金君保 哲行 與焉。次退漁前夜玩月韻。</title>,<text>旣望新秋夜。臨江古石亭。天空月孤白。崖斷檜雙靑。擧酒簫聲發。邀朋棹影停。中流聽所止。一葦御風泠。</text>
<title>趙別提 綸 挽</title>,<text>凄風颯以起。日夕吹驪水。驪水有歸舟。素紼問誰子。邯鄲舊聲價。藉甚倚樓字。詩名固窮人。祿仕少知己。旅舍長安陌。幽吟多苦意。一疾眞无妄。嘔心豈爲祟。丞哉竟負余。命歟而止此。一木隨孤兒。萬事悲故里。言念余丱角。相於在桑梓。所愛芙蕖花。不以淤泥累。遂登長者門。每同當隅侍。我戚子所病。我休子所喜。相看共白頭。襟抱期終始。吹噓力何有。呴濡心徒爾。吾衰卧江臯。君病滯城市。悠悠契濶恨。煙波極淼瀰。遇勝輒相憶。得句欲誰示。獨有李恭甫。每見元賓似。空留篋裏書。共滴行間淚。舊遊怳如夢。滄桑一彈指。丹旌雪城路。悵望寒江涘。</text>
<title>朝陽閣。敬次容齋，栗谷兩先生韻。幷後序</title>,<text>原野蕭條滿目秋。爲寬愁緖强登樓。葵心更覺長安遠。坐愛朝陽遍一洲。余小子以崇禎紀元後再戊午秋。忝叨嶺臬。行部至永川。宿客舘。偶於屛障間。得兩先生遺篇題郡樓者。樓之勝可知。時値大侵。殊無興趣。翌朝歸路。始登朝陽閣。眞絶景。而獨恨壁上無紗籠。以爲後觀。托主人使君。幷刻兩篇。系拙作于下。方揭諸楣間。亦所以著不肖墜落家聲云爾。</text>
<title>僧軸見李幼安 秉泰 詩。感而和之。</title>,<text>濁世脩名爾旣能。支離獨在愧無稱。深春古寺傷心處。零落咳珠映佛燈。</text>
<title>少坐光風樓。次主守趙宗甫 榮祏 韻。</title>,<text>郡樓孤逈小山依。坐處尋常滴翠微。雨足岸花迎客笑。日暄沙鳥近人飛。煙霞有契征驂駐。原隰偸閒案牘稀。認是前脩心所樂。眞源一水檻邊圍。樓下水。發源尋眞洞。</text>
<title>寄示兪展甫 兪度支以端陽前一日。在闕下。夜裁貽我書。旣夢忽至我所。相逢甚歡。覺記夢中所見。歷歷如眼前事。書以示之。其事固奇。其意良勤。聞者亦足感歎。况於我心乎。見書之夕。懷人尤可知矣。會大雨。宵眠失穩。終未做一夢。枕上得句。率爾錄奉。勿以其詩只領其情可也。</title>,<text>書來深見故人情。夢裏分明會達城。怊悵南天風雨夕。客床離思睡難成。</text>
<title>澄淸宣化之間。有小閣。面北多風。最好納凉。余遂扁以迎風。題一律以識之。樓名。舊稱如水閣。</title>,<text>但令心似水。何待陟玆樓。只爲迎風易。偏宜避暑留。近簾梧影轉。繞砌竹香浮。坐送斜陽盡。雲山北望稠。</text>
<title>將歸信宿先七堂。用板上韻。贈通判大防 埉 宗叔。</title>,<text>爲有同人欵我行。臨歸聊復醉宣城。簟淸高閣炎氛遠。梧近虗簷露葉鳴。禮數何關吾輩事。去留俱是異鄕情。極知千里終須別。且要名藍共把觥。其二官閣炎天逗客行。喬林濃綠隱重城。庭心炙日晴仍永。簾額熏風靜不鳴。南國久慙無惠化。幷州却似係離情。江湖此去淸凉足。何用勞勞勸酒觥。其三嶺表歸人啓北行。暮天離思動南城。浮雲杳杳無心去。征馬蕭蕭作意鳴。及爾同來元不偶。秪今相送若爲情。會須訪我驪湖上。月滿漁舟酒滿觥。</text>
<title>河陽縣早發。用放翁韻。</title>,<text>客舍殘鳴角。征人早攬衣。霧含山氣暗。鴉帶曙光飛。驛路何時盡。秋風昨夜歸。行行饒喜事。嘉糓似今稀。</text>
<title>蓮亭快雨</title>,<text>漫空銀竹勢翻潮。亂入池塘意態驕。簾幕風生聞淅瀝。林巒日射見飄颻。幾多金粉花心墜。無數明珠葉上跳。荷氣熏人渾欲醉。曲欄癡坐到深宵。</text>
<title>蘇襄舘。敬次曾王考韻。</title>,<text>詩禮何年對。羹墻此日思。遺篇看在壁。感淚欲霑衣。詎忽追先意。恭聞詔後辭。今來成一宿。免使夙心違。其二緬懷吾祖過。曾在泰昌年。虗舘風煙古。遺蹤父老傳。敢辭迂路訪。不耐愴懷牽。有愧孱孫忝。荒詞續舊篇。</text>
<title>龜鶴亭。敬次曾王考韻。</title>,<text>卽知靈境路無賖。鶴岫龜臺左右遮。定化盤陀臨水止。長留蒼翠際天斜。藏之太廟初非願。跨上揚州詎足誇。先輩風流如欲見。試尋明月白雲涯。金栢巖玏。榮川人也。築亭溪上而歸休焉。亭之傍。有東西龜㙜。前對鶴駕山。頗有蕭灑之趣。嘗以安東伯往來遨遊。一時傳爲勝事。柳西厓諸公。多賦詠以美之。曾王考步其韻。盖乙巳年間。以布衣趍庭。安奇郵舘時作也。與厓相詩至今幷揭于楣上。詩凡三篇。只和其一。</text>
<title>聚遠樓。用周愼齋韻。與諸子同賦。</title>,<text>七十州形勝。孰如太白山。地收千里外。寺在半空間。下界陰晴變。諸天日月閒。我來偶乘興。高卧不知還。</text>
<title>鳳棲亭。次板上韻。</title>,<text>古峽驚秋早。虗樓含夕淸。偏憐晴月色。如待好人明。爽合風松韻。凉兼石瀨聲。仙巖更何處。隔嶺白雲生。</text>
<title>守一庵。謹次遂庵權先生。贈惟印上人韻。</title>,<text>殷壑泉聲轉。干雲壁勢危。實均三洞勝。殊覺上方奇。樹老觀瀾處。風淸坐石時。先生曾結社。百代見心期。</text>
<title>島潭。用簡齋韻。</title>,<text>山圍如畵水如油。忽訝孱顔鏡裏浮。玉立巧成三島峙。星羅均占半江流。奇形戌削排晴昊。斜影參差倒晩洲。恍惚仙蹤何處覓。石門雲鎖壑藏舟。</text>
<title>記遊</title>,<text>我來自南國。宿昔度竹嶺。丹丘山水窟。新秋更晴景。一宿鳳棲亭。理策徒御屛。三洞與兩巖。探討皆仙境。淸流被白石。曲曲琉璃瑩。潭島最奇觀。鼎峙玉山竝。三山卽在玆。千載笑秦政。峰巓架石門。巖竇隱舴艋。蘭橈載餘興。伊軋江路永。前登降仙臺。臺高眺望逈。卽知佳境近。奈此山日暝。有村臨曲岸。捨舟尋細逕。茅簷且寄宿。主人頗致敬。淸晨放船好。雲木鬱掩映。巖巖彼龜峽。峰壁奇秀競。森如劒戟攢。儼若圭笏秉。狀貌多詭異。氣勢何雄勁。中開一泓水。澄碧十里竟。疑有守蓍物。負書出待聖。魚龍互出沒。光怪在俄頃。山水旣淸絶。林壑轉幽夐。泉響如摐玉。淙淙入我聽。蘭若知不遠。蘿外來淸磬。從者忽叫奇。玉筍雲畔挺。亭亭碧琅玕。有若從地逬。孤根浸積水。返照明倒影。不見斧鑿痕。似從繩墨正。偉哉造化功。奇巧自溟涬。靑松掛其側。白雲棲其頂。又有仙鶴巢。時聞淸夜警。所以陶翁賞。至今丹書炳。而我諧夙心。盡日繫歸艇。仰此壁立像。肅然衣襟整。寒碧更入望。危欄思一凭。凌江接桃洞。磵石亦淸淨。冥搜不可窮。幽興何時罄。登樓趁月上。晃然心目醒。時當七月望。白露行秋令。長空無點翳。磨出團團鏡。天地一氷壺。泠風吹骨冷。徙倚凝淸閣。夜久羣籟靜。魂淸不能寐。孤坐發深省。向來擁節旄。徒爾困簿領。才微愧重祿。歲儉憂百姓。形役任奔走。心醉如病酲。吏情遠滄洲。筇屐孤選勝。今行天所借。釋負荷恩幸。官途出仙區。奇賞資逸興。况與淸月値。隨處動高詠。豈獨樂泓崢。聊可怡情性。愛此淸光好。何以吾君贈。滄波浩渺渺。我懷彌耿耿。</text>
<title>鄕行將戒。得太白書。勸勿輕歸。而不得受用。聊次其前日見寄韻。示意。</title>,<text>老去遊京國。春來別友生。江梅應舊萼。谷鳥已新聲。倦跡驚時物。疎才耻聖明。欲須吾事了。何日出東城。</text>
<title>宿退漁堂。同主人步至飛鳥軒。登覽而歸。仍次其韻。</title>,<text>每到梨湖宅。留連笑語淸。天晴登閣望。日晏繞林行。梧竹當階靜。江山照眼明。他時卜隣計。定不負平生。</text>
<title>退漁。旣未遂東臺之遊。詰朝。余就訪于樂墅。及罷歸。有詩見寄。依韻和之。</title>,<text>我且隨君去。君應爲我留。夕陰慳放月。朝日好乘流。村靜藏山曲。臺高出樹頭。相逢卽佳境。何處不淸遊。</text>
<title>李三和 亮臣 挽</title>,<text>承家詩禮見風猷。士望爭推第一流。尺疏詆奸徒憤切。孤忠禦魅亦恩優。松篁豈爲氷霜悴。鸞鳳還悲枳棘留。可惜斯人今厚地。讜言誰復徹宸旒。</text>
<title>焚黃行。歷話東郊端揆依幕。占一律。</title>,<text>相國憂君不顧身。一封明剴聳衿紳。卽知異日扶顚力。要在平時保節人。赤舃未應輕進退。黃扉誰復任經綸。梗楠樗櫟元殊質。錯道江湖德有隣。余於數年前。甞自京歸。就宿于兪相公石林寓舍。有詩曰。但能隣有德。何患世無知。今相公以聯箚。義理未明。再上箚一入奏言。旣不得則退出城外。累被敦召。終不進。又於辭疏附論東朝尊號事。士論多之。余之鄕行。適在此際。人或見謂同去就。故落句云。</text>
<title>渼湖八景。爲兪相公作。</title>,<text>萬年靈運驗珠丘。朝暮蔥籠瑞彩浮。每向江臯瞻望意。怳如身近五雲樓。右珠丘佳氣。石室山高江水空。炎氛天地灑淸風。閒人也解憐喬木。盡日披襟爽籟中。右石室淸風。斜日亭亭下廣津。橫江金柱尙精神。小樓延眺盤桓處。倦鳥閒雲捴可人。右廣津落照。碧落無雲素月秋。一輪流影遍三洲。爲憐前哲分留色。千頃銀波獨泛舟。右三洲朗月。一陣便風十里淵。參差帆影夕陽前。秋來莫作尋常見。會有吳中達士船。右巖淵暮帆。流星幾點落江湍。望裏蒼蒼暝色寒。不辨漁舟人近遠。夜深柔櫓在前灘。右王灘夜漁。何來急雨暗江關。坐失當軒一面山。賴有西風捲却去。夕陽依舊碧螺鬟。右丹山驟雨。一夜羣峰盡玉成。寒空慘憺見孤城。胡塵舊跡天應厭。故遣埋山雪色明。右南城霽雪。</text>
<title>庚申秋社日。短章陳情。出宿纛湖。舟中用李白韻。</title>,<text>江天初霽後。江日欲生時。水遠疑無際。山迎若有期。已驚秋序早。還覺我行遲。柳外翩翩燕。回翔底所思。</text>
<title>夕宿渼湖。相公云於昨夜。待我有詩。奉次。</title>,<text>相國幽棲處。開樓近水程。客帆依岸落。書牖映波明。夜靜懸燈榻。秋生促織聲。驚聞風雨至。疎屋憶扶傾。</text>
<title>立春前一日。還家。退漁投示詩軸。喜次其韻。</title>,<text>遊子言歸日。新春欲發時。梅遲香未謝。酒熟蟻堪吹。吾道江湖在。天機節物移。喜君詩起我。眞不負幽期。</text>
<title>二月旣望。舟向退漁宅。沿江記興。</title>,<text>鳧鴈江湖處處喧。依沙逐水動成羣。何來寡鶴遙空外。時送淸音與客聞。</text>
<title>退漁堂滯雨。次主人與安兄國賓 重觀 酬唱韻。</title>,<text>拍拍春陰滿。蒼蒼野色昏。廉纖度江雨。隱約翳林村。竟日無車馬。留人有酒樽。吟詩亦嫌閙。眞趣在忘言。</text>
<title>過江川遇雨</title>,<text>永日遲遲纜。緣江境轉幽。密陰藏小聚。芳草映孤舟。細雨還高興。靑山且卧遊。翻思在家日。深閉只端憂。</text>
<title>夕泊衣巖。用前韻。</title>,<text>怡情在山水。身健且探幽。明月隨雙屐。淸風滿一舟。却携琴匣去。仍載酒樽遊。卒歲長如此。餘生百不憂。</text>
<title>黃江志感</title>,<text>蕭瑟黃江岸。凄凉遂老門。高山人仰德。逝水客傷魂。古木映疎屋。寒煙凝薄昏。千秋瞻廟貌。誰是繼淵源。</text>
<title>雨中泝龜潭</title>,<text>萬古玄龜宅。雙崖碧玉岑。孤篷乘雨入。羣壑與雲深。滿壁淋漓氣。浮空恍惚心。晩風吹不散。圭角映疎森。</text>
<title>玉泉菴</title>,<text>不道雲蘿外。竹房高處開。山僧鍾後定。江客雨中來。岫色千重合。泉聲百道回。披簑看瀑好。催上㙮西臺。</text>
<title>德泉。敬次曾王考韻。</title>,<text>危時義固遯。竗歲事逾奇。平生雄遠志。尙可一斑窺。昔在崇禎後丙戌。先王考年方二十四。便有意棲遁。卜居于永春山中島潭上流數里許。德泉。卽其地也。余於今行。尋問家基。土人多嚴姓。相傳耕食。卽今主者。卽嚴尙道之姪延云。曾王考贈王考峽行詩曰。駑馬木鞍枝。超乘也復奇。堂堂食牛氣。莫遣路人窺。謹用其韻。以志感。德泉一名德田。志氣雄遠。卽曾王考稱道王考語也。</text>
<title>南窟得玉字</title>,<text>四郡山水會。春城窮隈隩。巖壁多詭異。去去駭人矚。南窟聞名久。言在舟灘曲。我來自丹丘。落帆逗崖側。有石穹其趾。有泉瀉其腹。盈科乃穿竇。泠泠鳴佩玉。引彼一小舠。載我三兩客。延緣入嵌空。巾帽不容窄。宛轉數步頃。广成幾層屋。日月照不及。冥搜憑列燭。愈深勢愈奇。鬼斧所巧斲。或燦如藻繢。或廉如榱桷。下焉設溝塍。上焉撑柱壁。傍有小石臺。崎嶇僅投足。遊人競簫鼓。雲根欲崩坼。往往雪色蝙。驚叫飛且落。水深不見底。疑有潛龍伏。凜乎難久留。睠言且回復。却來踏平地。脫若出幽谷。迎人返照來。依舊橫空碧。</text>
<title>北壁得洞字</title>,<text>我本丹丘客。今來自棲鳳。四宜樓中一。宿淸百花亭。前雙棹弄春。城主人卽仙。吏引我泛入。琉璃洞笑指。北壁天半起。龜潭島潭誰。伯仲遠望張。錦屛近看立。鐵瓮根蟠積。水石勢滑巓。入高穹雲氣。霿屹若砥柱。峙龍門直欲。却回高浪閧。尖如秋隼望。寒空寂無叢。薄羣鳥哢又。値夕陽橫絶。壁中流倒盪。金銀棟陰崖。古窟更肅森。側窺玉溜凝。成凍盡日行。舟蒼黛光颯。颯兩腋寒風。羾橫吹鐵笛。下前灘回巖。沓嶂爭來送。却笑世間多。少子暫時遊。衍夢中夢丹。書粉字謾紛。紛刻留名姓。將焉用安得。手裏握來如。椽筆磨却萬。丈蒼崖鐫我。大東河淸頌。</text>
<title>法月 余之過德泉也。訪法月舊主人於嚴尙道諸人。果有所謂李善達者。來見。自言其曾祖萬奇。當丙子亂時。延接吾家。萬奇子曰欣。欣有兩子允明，英立。渠是允明子也。英立亦甞往來驪上云。盖其所指陳似實。而今則殘敗甚矣。以其村距江十里。非輿不可至。歸時欲歷訪。而因有同舟客。又不果。久猶耿耿。追述與善達問答之語。以備他日考徵。</title>,<text>我家昔避兵。棲寄法月村。地勢阻而深。民俗醇且敦。百口賴以全。此地焉可諼。荏苒百年間。煙火幾家存。今來問幽逕。雲木迷山門。邂逅一田氓。言貌頗謹謜。見我前致辭。云是主翁孫。翁時好家居。子姓連屋垣。流離日淪亡。舊居但荒原。零丁我一人。寂寞守故園。朝夕且去矣。生理尙可論。豈無奠居心。不耐徭役煩。聞此余心悲。歎息久無言。仍念亂離初。軍興事應繁。尙多稅外地。居人樂丘樊。所以民志固。終見社稷尊。譬如風撼木。不顚由有根。胡爲際昇平。反復困黎元。古來若如此。人孰思桃源。此意良亦苦。矯首望天閽。廟議方祛瘼。爾徒毋煩寃。努力勤自持。早晩流膏恩。</text>
<title>復入仙巖。遇雨。少憇雲夕亭。次農巖集韻。</title>,<text>雨洗石逾瑩。雲凝山更碧。吾已入窅冥。不知洞天夕。</text>
<title>中仙巖得臺字</title>,<text>金碧潭承白玉臺。澄光皓質共徘徊。淸陰松桂猶嫌翳。赤日氷霜自作堆。風外長留笙鶴韻。月中應有羽人來。渾忘身已藏壺久。錯道煙霞不放回。</text>
<title>舍人巖</title>,<text>舍人何事强名▣。玉嶂瓊流恐見猜。浪跡漁樵吾已混。莫敎人道尙書來。</text>
<title>鳳棲亭。夜坐晴月絶佳。</title>,<text>夜深風珮響泠泠。如在仙巖洞裏聽。好是玲瓏玉臺月。又隨流水到林亭。</text>
<title>發諸陵奉審行。先向驪州遠甫兄。贈詩爲別。途中次韻。時新膺畿輔之命。</title>,<text>珍重吾兄爲贈言。惜分深見友于敦。暮年情話思聯榻。末路行裝愧觸藩。城市閉門貧匪病。江湖滿地道長存。會須惠好東歸日。白酒黃花醉故園。</text>
<title>聞以嶺臬時事坐罷簡騶御覓舟還京</title>,<text>昨日驅車塵滿顔。今朝快舸下江關。浮雲來去尋常事。依舊靑山自在閒。</text>
<title>夜分乘月至渼湖</title>,<text>風露凄淸滿客衣。扁舟載月到江扉。也應觀水樓頭望。道是漁翁罷釣歸。觀水。兪相樓號。</text>
<title>內行旣發以兒擾。久滯西湖。余亦旋被叙命。姑寢還鄕計。適至江上。記所見。遣懷。</title>,<text>柳外翻風燕翮高。淸秋歸意滿江臯。憐渠尙有雕樑戀。時入疎簾訪舊巢。</text>
<title>見風帆。過前又賦。</title>,<text>碧水明沙十里洲。參差五兩好乘秋。白頭吟望何爲者。如此便風獨繫舟。</text>
<title>次錦平尉 朴公弼成賜几杖宴席詩韻</title>,<text>須知謙愼享尊榮。福履于今見錦平。禁臠四朝長雨露。童顔九袠尙聰明。禮隆賓館頒鳩杖。樂奏雲韶雜鳳聲。前席殊恩又奇事。宸章拜訖孔經橫。自上召見朴公。詢在家何事。對以日讀大學孝經。命誦經一章。仍賜詩嘉奬。又賜樂。</text>
<title>暮春。偕遠甫兄，汝明弟。赴東園宗會。族孫寅彬有小絶。臨罷。依韻醉草。</title>,<text>觴詠蘭亭會。冠童沂上人。孰如我同姓。共樂花樹春。</text>
<title>長慶寺煉藥。夜坐禪樓。霜月甚朗。次退漁。寄渼相詩。時以御藥監劑。在南漢。</title>,<text>十月霜飆厲。諸天桂魄凉。孤吟懷兩友。渼水接驪陽。暮歲心猶壯。危時道自長。淸光應共得。倘可獻吾王。頸聯一作北闕懸。情切東山屬望長。</text>
<title>次丹丘守鳳棲亭韻</title>,<text>令弟元仙尉。詩來語益淸。巖霏移杖滴。溪月上樓明。梅洩先春氣。琴含太古聲。丹砂成幾許。吾欲問長生。</text>
<title>詠盆梅。疊前韻。</title>,<text>愛爾小梅樹。能令江屋淸。老梢抽玉勁。新蘂綴珠明。縹緲憐燈影。蕭疎怕笛聲。最宜微月夜。虗白暗中生。</text>
<title>十三日。欲宿石湖亭。阻風未果。宿水靑灘呂家村。恭甫適與同行。次其韻。</title>,<text>風臺水榭不須多。且愛穿花細路斜。松際月生茅屋靜。夜深淸意在山家。</text>
<title>十四日朝。恭甫落還。口號以贈。</title>,<text>滄波無限白雲多。馬首回時檣影斜。兩岸春光渾似畵。客心曾不羡還家。</text>
<title>沿江記興</title>,<text>楊根郭外綠波多。三四柴扉逐岸斜。滿眼穠花映垂柳。水村無處不宜家。</text>
<title>社寓雨中。記景和，遠甫兄韻。</title>,<text>僑居物色未全貧。門對宮園瀾漫春。嫰葉敷靑花覆雪。一簾微雨卧閒人。</text>
<title>三淸洞歸路。過辛子彝 鼎三 家。紅桃方盛開。爲驢子所觸。擺落如雨。</title>,<text>看罷三淸洞裏山。君家酒熟且忘還。驕驢也解憐春色。衝落庭花滿地斑。</text>
<title>同遠兄。尋淸風溪金丈仲裕 令行。傳太白詩。用其韻。</title>,<text>故宅餘喬木。淸風一小亭。通池新水活。繞砌宿陰停。花惜經春謝。禽憐與客聽。拄筇怊悵久。斜日下疎欞。</text>
<title>淸道守大防宗叔。新構蓮亭。求扁額。强拙寫天然亭三字。旣又拈一律以副之。</title>,<text>鰲山聞有萬枝蓮。太乙眞遊屬吏仙。新起亭臺臨沼上。故敎菡萏繞欄邊。香凝夜月隨風遠。色媚朝暉浥露鮮。塵穢此時無一點。定知心賞在天然。</text>
<title>六言得壺字</title>,<text>沙暄睡鷺拳足。柳暗嚶禽弄雛。野望閒時扶杖。村醪醉後枕壺。</text>
<title>遣興</title>,<text>差喜枯藜支病翁。小庭幽事課兒童。芭蕉葉大抽新碧。躑躅花稀綴晩紅。何處遠山行急雨。晩來虗閣度微風。無人解道閒居趣。語燕喃喃故近櫳。</text>
<title>陰霏連日。拈放翁韻。</title>,<text>江上多煙雨。階陰長蘚衣。叢深花久住。翅重燕低飛。遠樹如將暮。浮雲遂不歸。肯愁泥路滑。車馬到來稀。</text>
<title>卽事</title>,<text>牛羊村巷自知歸。遠樹初生暝色時。野老相逢占夜雨。微風已偃向南枝。</text>
<title>敬次睡谷集。睡龍新築韻。題奪淸亭。幷後序</title>,<text>平鋪江水遠開山。魚鳥煙霞几席間。未必官樓專勝槩。淸緣惟在主人閒。第四弟星鎭之始營斯亭也。余以爲不急而欲已之。亭旣成。愛其地勢爽塏。每臨眺。不覺胸次曠然。鄙吝消盡。信乎亭亦不可無也。遂乃手書奪淸亭三字以與之。盖謂淸心樓之勝。將見奪於斯亭也。人或疑其夸。余笑而應曰。江山風月。閒者是主。據岸臨江。形勝則同。公舘野居。閒忙有別。彼惡得不讓其淸乎。一日與諸兄弟話亭中。先仲父遺集在丌。漫令拈韻。偶得此絶。卽睡村屋成後和人作也。詩意安閒淡泊。不爲景物役。而自有無限樂趣。余小子諷誦之餘。不覺蹶然而作曰。若是者。雖不築亭而揭號。孰得以爭其淸乎。夫景物。外也。吾心。內也。苟使存諸內者不閒。其接乎外者雖淸。不過彼自彼我自我。則何以會于心而有其淸乎。然則亭之淸不淸。惟在主人自點檢如何耳。嗟余季。尙勉之哉。余旣謹書原詩。揭諸壁上。用資其瞻詠感發。仍識其後如此。</text>
<title>壬戌七月。退漁將往臨津赤壁。爲旣望遊。次其韻挽行。要與同遊驪江。</title>,<text>但使新秋晴月圓。扁舟好續雪堂篇。黃驪赤壁名奚擇。興在江光遠接天。</text>
<title>旣望前連夜月色甚佳。次玄澗兄 嵩鎭。字中甫。 韻。促來會。</title>,<text>淸光只領一宵秋。遊事能無寂寞不。三五後前皆可卜。月明須上泛湖舟。</text>
<title>旣望偕堂兄 台鎭字弼元，玄澗兄，丹丘弟士景及子姪輩與恭甫諸人。泛舟前湖。月色如晝。泝至東臺。徹曉而罷。會中權老人聖行。卽前壬戌所嘗遊者。亦一奇也。李生溫先有詩。座上和之。</title>,<text>不有黃驪勝。難爲壬戌秋。空江賖月去。孤㙮御風遊。天意雲陰霽。人情歲序周。未聞赤壁夜。再泛木蘭舟。</text>
<title>拈蠶頭錄韻 二首</title>,<text>迢迢雲際月。忽若與人期。薄翳隨風捲。淸輝入夜奇。石林禪㙮出。沙岸酒船移。且可窮歡賞。何須要好詩。其二露濕覺衣重。星移知夜遙。當空皓月照。極望浮雲銷。宿鷺依沙靜。游魚擲水驕。醉歌君莫笑。浮世幾今宵。</text>
<title>又拈前壬戌驪江錄韻</title>,<text>吾家自有一扁舟。縱遇蘇仙不讓頭。赤壁何多蠶嶺勝。驪湖更繼大灘遊。文章照後遺風遠。節物關心逝水流。欲向良辰追舊蹟。媿無佳句答新秋。</text>
<title>以憑虗御風羽化登仙分韻。以齒爲序。不再押一韻。盖用舊令也。</title>,<text>壬戌秋旣望。之遊自元豐。扁舟赤壁月。傑句東坡翁。逸響留天地。千載尙渢渢。後來繼者誰。遺風在海東。粤我容齋祖。爰曁澤堂公。文章邁古人。光焰吐長虹。佳辰歲月周。勝蹟前後同。蠶楊本一源。近與驪江通。驪江山水窟。大父於焉宮。適丁舊節回。畏翁自峽中。先子衆昆季。左右樂融融。杯樽桂棹輕。杖屨甓㙮崇。詩淸迭塤箎。興高齊華嵩。豈惟修古事。實光紹家風。居然六十載。節物屬余躬。天時與人事。能不感孤衷。所幸丹丘弟。百里駕片篷。亦有梨園兄。七十顔若童。遂及二三子。泛彼千頃洪。天公况吾與。連夜月玲瓏。團團玉一規。瑩若新發礱。天容澈氷壺。水面拭靑銅。商飆起蘋末。白露漙桂叢。何須吹洞簫。有客鳴枯桐。瑤徽聽未了。滄波浩難窮。移席江上臺。維舟巖下楓。竦身臨絶壑。矯首望蒼穹。飛仙若可挾。何處是瀛蓬。因之撫往跡。我懷何忡忡。明時任跌宕。小子眞愚蒙。得詩聊自娛。造語豈求工。愛此滄浪淸。未染軟塵紅。非敢懷孤往。不願效微忠。幸玆堯舜世。國風方冲瀜。骨肉無胥遠。江湖道亦隆。世世當是秋。歡賞不落空。永言彼水月。與之期始終。卽此是樂地。何必超鴻濛。回頭笑端明。但誇文詞雄。</text>
<title>舟下龜潭。望降仙臺，玉筍峰。恨不得盤旋。拈三淵集韻。</title>,<text>瓊臺已與滄浪浮。五老峰前孤一舟。丹壁攢雲萬古秀。玄龜抱子千尋幽。秋風松桂此中老。夜月仙人何處留。我欲攀援不可得。迢迢玉筍空回頭。</text>
<title>望寒碧樓。拈農巖集韻。</title>,<text>柳亞朱欄出。灘喧午枕驚。前年此樓宿。永夜一琴鳴。明月仙遊曠。秋風客棹輕。夕陽怊悵意。柔櫓下江聲。</text>
<title>洪眞寶 遇箕 挽</title>,<text>文藻龍門舊。風標鳳穴奇。上庠名豈著。下邑惠纔遺。雅性元超累。眞遊遽促期。楊江那更過。宿草望中悲。其二壬戌驪江會。洪厓赤壁篇。餘生君與我。佳節後猶前。舊約蘭舟在。新悲薤露先。存亡無限恨。秋月自年年。洪君先大人於前。壬戌來參驪江。旣望之遊。所作詩載錄中。洪君甞與我約。以是秋續故事。而以病不遂。未幾訃至。</text>
<title>九月卄二日。出住纛島。偶得門字詩。因潭和韻。演前意成四絶。更示之。可謂起余者商也。選三首。</title>,<text>秋風駄疾出靑門。江路相隨有白雲。何事二疏歸去日。枉敎車馬送紛紛。其二此行何日更脩門。望裏亭亭華嶽雲。卄載去來成底事。滄浪羞照鬂絲紛。其三歸舟三日滯江門。水國常多薄暮雲。旅屋破窻人已病。不堪風雨夜中紛。</text>
<title>鄕行臨發。得金濟卿 弘澤 寄詩。盖用栗翁韻。其意則深。馬上漫和。遂成五絶。選二首。</title>,<text>丘壑偸生分實甘。難將樗散着廊巖。羸驂尙有衝泥力。不借長風上水帆。初欲舟還以病。由陸路而行。其二經綸只在劑辛甘。爭道商家有傅巖。江上扁舟輕似葉。急流難作濟川帆。</text>
<title>太白嘗有約。各以病不得會。次韻寄意。</title>,<text>江冷虗舟繫。天空皓月流。淸光最今夕。離恨自新秋。多病佳期阻。孤吟永夜幽。君來兼酒熟。何日不堪遊。</text>
<title>疊前韻。戱作古體。示退漁。</title>,<text>屋上有繁霜。門前有急流。離愁集窮陰。勝會悵前秋。天空白月孤。夜寒小庭幽。所懷人如玉。幾日與之遊。</text>
<title>十月之望。月色甚朗。而以病不能遊。集後赤壁賦字寓懷。</title>,<text>十月霜飛肅。高風葉盡流。無人與携酒。有月自橫舟。俛仰驚時暮。江山悄夜幽。一聲何處鶴。如待雪堂遊。</text>
<title>得鳳棲亭分韻詩。衍爲七言和之。</title>,<text>七月天淸十月寒。茫茫赤壁惟明月。借問蘇子何爲者。再泝扁舟恣唐突。秪今吾家世玆遊。終古淸光用不竭。向者黃驪擬黃岡。新秋扣舷簫歌發。兩宵不盡滄洲興。後期更指丹山窟。蟋蟀居然入我床。床上病卧憐衰骨。良宵白月阻瓊潭。索居孤吟悄林樾。是夕聞君鳳亭上。芳樽勝遊謀倉卒。地淸偏多得蟾桂。夜明可以鑑毫髮。澄流影澈玉鏡涵。素石光射羊脂滑。更兼霜飈助皎厲。坐愛奇峰呈峍屼。鐵笛聲聲振穹巖。危巢磔磔驚寒鶻。樓高如坐泛泛舟。興闌不待丁丁伐。二三冠童嘯詠同。佳句何煩金谷罰。蒼顔白髮卧其間。夜久絃歌動淸越。只爲樽前少一人。陟岡詩中思超忽。醉後題封寄惓惓。病裏幽憂寬兀兀。依然坐我二樂樓。水月餘輝疑未沒。風前鶴唳夢中仙。羽化橋頭接怳惚。知爾句漏方鍊竈。肯學參軍空拄笏。直待丹成分我服。騎二茅龍上天闕。下視東坡舊遊處。獨有長江流不歇。憐渠二賦等秋虫。徒爾百年悲磨蝎。</text>
<title>太白之冠子也。余赴賓席。臨罷。主人有詩。次其韻。</title>,<text>誰道天無知。終敎子有兒。三加仍盛禮。一會卽佳期。賓席慚菲質。冠堦愛令儀。由來螟類我。何待夢熊詩。</text>
<title>初度日。適是立春。志感。正月十日。</title>,<text>生日兼春日。新年憶舊年。草心濡雨後。蓬矢逝川前。綵服曾萱背。髧髦已雪顚。小孫床下戱。感爾更潸然。</text>
<title>自余哭內。無一悼亡作。其視潘韋故事。無已薄乎。旣葬而歸。會者皆散。塊處無聊中。白崖兄寄詩與唁。情感于中。不能自已。遂依韻和呈。二首○白崖。卽遠甫兄自號。</title>,<text>偕隱高情自入門。田園晩計想箴言。桑麻滿地無人管。日晏空廊卧繅盆。晩來退休。卽平昔所嘗勉余者。盖自少日。便有輕黻佩之志。一生力治績。亦實事也。其二空齋永日坐如尸。唯有營巢燕入帷。雙去雙來渠自得。喃喃似說主人悲。</text>
<title>丹丘守遊仙巖。次余前日韻見示。不覺牽興。遂和之。</title>,<text>今我無心陟彼臺。仙巖餘戀尙徘徊。遙憑鳧舃尋眞興。喜得驪珠滿紙堆。流水已將花遠去。白雲還與月俱來。卧遊亦足忘愁病。絶勝依俙夢裏回。</text>
<title>江月軒新成。屬有悲擾。久未登覽。爲退漁所要。乘小艇。冒雨往來。用杜韻。</title>,<text>平生魚鳥慣將迎。是日諸天眼更明。江月軒開尊佛界。煙波舟小自州城。朋來頓覺幽愁失。官去能令病體輕。好雨不妨沾滿袖。綠簑靑蒻且徐行。纔聞銓職見解之報。旱餘。又得雨。</text>
<title>登奪淸亭。送退漁還沂上。疊前韻。</title>,<text>三逕何曾俗客迎。兩眸時爲故人明。月中解榻臨溪宅。雨裏停橈傍水城。襟抱百年憂樂共。煙波十里去留輕。小樓地逈新流漲。悵望還如遠送行。</text>
<title>過船得丹丘書。書出纔經宿。次鳳棲亭觀漲韻。</title>,<text>使君豪興鳳棲樓。樓下洪波罨岸流。乘漲一來眞快事。如何虗送下江舟。</text>
<title>雨不絶。拈韻遣愁。</title>,<text>雨中殘暑幾分銷。水國新秋未覺遙。驅海雄聲喧入夜。翻盆急勢下崇朝。簷依飢雀煙沉竈。野少行人水沒橋。老子閉門還自適。江城十日絶紛囂。</text>
<title>拈唐律田家樂事</title>,<text>陰陰桑柘遠炎暉。慵放其間也不非。石井味甘澆麥飯。土床身穩撘麻衣。柴扉日晏閒狵睡。草逕煙深放犢歸。時負枯藜望雲際。斜陽倦鳥自天機。</text>
<title>夜深後。天晴月出。泛舟遊島潭。以淸風徐來分韻。得風字。</title>,<text>雨過秋天朗。煙沉夜壑空。三峰忽在水。孤月已生東。玉露蒼茫外。金波㶑灧中。虗舟倚半醉。滿袖白蘋風。</text>
<title>次丹丘守韻。寄退漁行中。</title>,<text>居然仙島作離亭。怊悵斜陽遠櫓聲。最恨上淸灘水駛。回頭已失白雲程。其二新秋淸夜四宜亭。想見憑欄聽水聲。莫道漁舟來苦晩。桃花春浪易迷程。</text>
<title>退漁書來借馬。可想行事艱辛。聊寄一絶。要與同舟還鄕。</title>,<text>慣是漁翁逐水流。羸驂其奈畏途愁。爭如伴我滄洲路。山色江光共一舟。</text>
<title>用鳳棲亭韻。題燕超樓。</title>,<text>豈無鳳棲勝。偏愛燕居淸。突兀新樓敞。登臨遠岫明。老柯依檻影。幽鳥近簷聲。日夕超然意。閒雲望裏生。</text>
<title>同仲君。將入仙巖。路中次前韻。</title>,<text>此路行曾熟。今來望更淸。白雲深洞出。丹葉小巖明。山送新秋色。溪傳舊日聲。迢迢舍人壁。已見樹梢生。</text>
<title>凝淸閣。用退陶先生韻。志感。</title>,<text>峽拆江明境界靈。每來物色喚人醒。至今月照凝淸閣。依舊山開罨畵屛。白首遊蹤同柱鶴。靑編往事憶窻螢。可憐手種官梨樹。老榦成圍翠滿庭。先府君莅此邑時。余甞做業於閣中。庭前梨樹。卽其時所栽也。每到陳跡依然。</text>
<title>八月。自丹丘將還驪。金仲受 相福 適自嶺南至。同舟到玉筍峰下。分水陸路。次其韻。</title>,<text>客舍逢君喜。聊同出峽船。潭光澄抱日。壁氣爛生煙。玉逬停橈處。楓明把袖前。碧樓應有月。淸話奈無緣。</text>
<title>雨夜。孤卧疊靈字。寄示丹丘弟。</title>,<text>離索年來損性靈。心如中酒幾時醒。黃花節近誰開抱。白首形單但掩屛。危夢偏驚呼侶鴈。病眸無賴照書螢。秋天不借愁人地。月黑江樓雨打庭。</text>
<title>挐舟往梨湖。訪太白。歸路用栗谷詩韻。</title>,<text>江國春晴雪水生。晩風無力野航輕。隨波只管閒來往。魚鳥雲煙亦忘情。</text>
<title>入華陽洞。逢金伯春 元行 喜甚。</title>,<text>惠好思之子。逢迎忽此間。雲林從古秘。塵世幾人閒。春洞新晴雨。葩翁舊隱山。玆遊天實餉。珍重莫催還。</text>
<title>巖棲齋。夜坐吟示伯春。</title>,<text>巖齋超絶雲俱棲。蔭以長松環碧溪。想見先生靜几杖。兀然終日看詩書。煙霞不改洞中鎖。日月長昭巖上題。獨夜危欄坐無寐。水鳴山寂風凄凄。</text>
<title>仙遊洞。憶李大心 維。次泉翁壁題。李公縡。號寒泉。</title>,<text>棲隱當年計。溪山此地淸。室虗黃卷在。牖破白雲生。績學空餘恨。誅茅枉費營。鶺鴒詩揭壁。吟罷一傷情。其二尙憶梅前話。尋眞有宿期。羽衣君化遽。蠟屐我來遲。春冷花難放。山高日易欹。洞仙終不返。遊跡但留奇。</text>
<title>白雲臺 在陽山寺。後嶺之半。石色皓潔。地勢高邃。將踰嶺向延豊。不得久坐。爲可惜。</title>,<text>白雲臺上白雲浮。雲白山靑臺更幽。有路自隨流水至。無人獨與怪禽遊。林深宿雨浥丹萼。湍急寒風生碧湫。欲別慇懃謝石佛。泉聲嶽色爲君留。</text>
<title>送恭甫隨人遊島潭。其歸誦所作。遂和。</title>,<text>三島春風一葉舟。花源水入白雲流。石門斜日應迷路。問爾停橈第幾洲。</text>
<title>下仙巖。見淸風守元華伯題石詩。漫次。</title>,<text>水自無心石不平。狂瀾白日殷雷鳴。若敎减却舂撞勢。一道潺湲自好聲。</text>
<title>三月六日將歸。太守具舟同至龜潭。作別。拈韻共賦。</title>,<text>滿壁神靈氣。中流浩蕩行。不知蘭棹汎。疑化羽衣輕。潭黑窺龜宅。風淸想鶴聲。倚松怊悵意。巖際晩花明。其二令弟同吾老。春風又此行。身將靈境遠。江送客舟輕。把酒移花影。停橈聽鳥聲。偏憐雙玉笋。高並夕陽明。</text>
<title>四月小望之曉。自洪州西倉。向看月島。舟中次東坡渡海韻。</title>,<text>天垂落月依依在。人着孤槎泛泛橫。積水尙含將曙色。便風正借退潮聲。此時淸景知難得。來夕圓光已占明。直指金山催去鷁。先看瑞旭透雲生。</text>
<title>金山寺。次同遊李生遠馨韻。</title>,<text>庵寄無多地。門臨不盡天。數帆元氣裏。獨鳥曙光前。可但棲金佛。眞堪着羽仙。坐來身欲泛。孤嶼似輕船。</text>
<title>向安眠島。風日甚美。沿洄久之。呼韻同賦。</title>,<text>積水延初日。遙山活畵中。杯樽移小棹。行止信輕風。身界渾疑幻。招提亦汎空。緬懷浮海志。當日幾人同。</text>
<title>洪陽客舘。謹次東岳公板上韻。幷後序</title>,<text>古州公舘尙崔嵬。想見名都盛際開。傍海山圍平楚外。繫風樓敞曲欄隈。流傳廳壁當年蹟。經歷吾家二祖來。衮衮諸孫繩武地。雄詞偏仰岳翁才。其二兩世流芳遠。仍孫繼躅遲。上卿還舊秩。甲子又今時。共理慙才短。重來特聖慈。淸朝頻黜補。先訓恐荒隳。謹按本州題名錄。我十代祖康平公。景泰乙亥。以資憲秩。爲判牧使。後五十二年甲子。八代祖蓮軒公。繼爲牧使。凡以我二祖之後孫來莅者。前後爲七人。東岳公卽其一也。若不肖。以罪八載之間。再被斥補。俱牧于此。而資級猥崇。年又値甲子。兩世前後之蹟。若萃于一身。不亦異哉。舘舍見有東岳詩。其兩律俱述先故事。臨去。續題其下。用寓追感之懷焉。</text>
<title>敬次蓮軒，容齋兩先祖洪州壽席韻。幷後序</title>,<text>孝子稱觴喜懼兼。當時綵服映靑帘。秪今遺躅如將見。賡以荒詞敢自嫌。恭惟八代祖蓮軒公。以弘治甲子。出牧玆州。越三年丙寅。卽我中宗大王反正初元也。七代祖容齋公。起謫中還經幄。榮覲獻壽。實在是年冬。其時志喜之作。必不止一二。而獨此絶。見載遺集中。豈不奇且珍乎。今小孫來莅舊州。撫念先躅。不勝羹墻之慕。謹將二祖遺什。鏤揭于公舘。仍系拙語以志感。</text>
<title>恩卧樓。次鄭湖陰韻。</title>,<text>疎慵何有政勞心。尸素徒靡月俸金。自笑暮年經濟事。小池樓匝百花陰。</text>
<title>五月小望。偶入淸風溪。要趙宗甫少坐太古亭。瞻拜仙源金公影堂而歸。次宗甫韻。</title>,<text>端憂何必苦低垂。此地逢君卽好期。赤木蒼松森一壑。閒雲淡日媚三池。淸風偶至初醒酒。黃鳥交飛欲喚詩。莫道吾遊渾漫興。宗臣遺像肅臨玆。</text>
<title>送知禮宰任孺子 安世 之任</title>,<text>地勝名知禮。官淸合詠詩。送君今製錦。憶我舊褰帷。羣玉雙溪近。孤亭一鑑奇。鳴琴且高卧。民物自皇羲。</text>
<title>用三淸洞前韻。贈別平山使君李近甫 光運。</title>,<text>我未歸家又送君。奈如離合劇浮雲。江湖漠漠天多雨。歧路悠悠日欲曛。心事鬂毛皤似雪。行裝匣劒繡成紋。唯應醉守黃堂夢。世故囂塵不入聞。</text>
<title>謹賡藥院宣醞日御詩頒賜韻。奉示都提兪相國。</title>,<text>天申億萬年。功在歧黃先。社稷靈應爾。刀圭力豈然。需雲渙慈渥。奎藻侈恩宣。尙戒騰歡地。毋忘翼日前。</text>
<title>八月卄七日。奉審明陵。纔經改莎。宛若新封。益不勝感慕。夜宿齋室。御題詩板懸揭。適在是日。卽改修時。親臨留題也。謹賡韻。用寓於戱之思。</title>,<text>未死人間白髮臣。幾回天上玉欄春。當時蓐蟻空餘淚。灑向珠丘露草新。</text>
<title>晦日。自長浦先墓。乘舟沿洄轉赤壁。順流而下。風恬浪靜。遊事甚適。登覽花石亭。日已晡矣。阿潭追及。吾行於山下。方在舟。得一律以示。</title>,<text>江湖隨處有舟楫。魚鳥與人無是非。赤壁天應饒浪跡。白頭吾亦厭朝衣。滄波十里日將夕。紅樹千山秋又歸。安得幽棲追栗老。古亭花石永無違。</text>
<title>疊前韻</title>,<text>停車且上釣魚磯。吾道滄洲未覺非。石老江雲扶古閣。壇空松日落秋衣。湖山滿地人何去。歧路迷津我獨歸。猶有沙禽如舊識。飛來飛去不相違。</text>
<title>花石亭。敬次畏齋從祖韻。</title>,<text>夫子恢先業。何年起廢亭。康平眞有後。花石尙餘馨。此地流江漢。斯文揭日星。唯應庭宇下。水月照千齡。康平。先祖謚號。</text>
<title>過松都。不入府。取路城南。直向大興。往跡之傷感。可知也。謹用容齋先祖松京途中韻。</title>,<text>松京官道古城前。一夢依然十四年。萬事已成華表柱。餘生欲廢蓼莪篇。搖搖旌旆秋風裏。歷歷山川夕照邊。行路逢迎多舊面。還羞衰髮見相憐。</text>
<title>和示松留曺彝甫 命敎</title>,<text>相逢一笑寺樓前。聚散中間問幾年。白髮寧論今世事。淸談各出舊吟篇。燈懸夜雨明楓外。風送秋泉響枕邊。看取曉天星落落。交情到老更堪憐。彜甫。卽少日同硏友也。聞余來。先到大興寺。跋燭打話。夜分而罷。和余道中作。意頗繾綣。遂疊其韻。答之。</text>
<title>重陽翌日。與尹鳴叔 鳳朝。會北漢東將臺。次杜韻。</title>,<text>千仞臺臨大地寬。九秋樽共故人歡。多君不負期三角。會我能來自五冠。佳節易過紅葉老。危梯難躡白雲寒。下方回首空餘恨。且拄歸筇盡意看。</text>
<title>李恭甫卽遠之日。適此縻職。無路臨葬。作七絶五篇。送托其子。令納諸幽竁。選三首。</title>,<text>人亡尙可奈詩亡。天意茫茫我恨長。出自性情眞趣味。此生誰與更商量。其二詩誠於子事之餘。我謂其人詩不如。爲是淸氷溫玉質。發言時自響瓊琚。其三到老歡情自弱冠。淡如水處臭如蘭。傷心臨歿相思字。長在床頭不忍看。</text>
<title>乙丑二月卄九日。樂歲舊宅。行三世延謚禮席上。奉次從姊兄朴都正 弼文 韻。</title>,<text>殊錫臨門祗導延。分庭磬折聽臚傳。隆褒節壹名無愧。華誥宣三代有賢。卽席禮恭昭穆序。瞻天情激淚洟先。只應隕結圖酬意。長與雲仍骨髓纏。</text>
<title>趙仲禮 明履 適以審理使來過參宴。有詩奉和。</title>,<text>皇華傳命趁朝暾。三世幽棲尙有村。鸞誥發函光欲爛。猩袍圍座禮無喧。百年公議徵彝典。二月春容滿故園。何幸文星隨使盖。爲將歌詠賁私門。</text>
<title>金都憲太白氏。自酒峽委來。參謚席。追作詩見寄。意甚盛也。遂和其韻。兼屬諸同人。</title>,<text>紫泥日炙龍亭上。雲幕天晴驪水湄。三世易名元曠典。一庭開宴又良時。禮勤徒御來無遠。物薄儀文幸不虧。須識繩繩傳有自。諸孫毋忝爾生爲。</text>
<title>廵路登花石亭。將渡少坐臨碧亭。舟下來蘇亭。歷尋望湍巖。近夕始向長湍。用兪上舍 彥賓 韻。</title>,<text>春洲潮滿夕陽長。欲去沉吟意未央。小檻臨流移玉節。奇巖留客倚沙棠。輕寒風妬山榴信。宿雨波涵杜若香。怊悵栗翁今已遠。暮塗何處問行藏。</text>
<title>雨中。過淸潭洞口。忽得尹景平 心衡 詩札。喜而和之。</title>,<text>千疊雲深一洞遮。客來何處訪仙家。山靈好借催春雨。澗道行看滿眼花。</text>
<title>過光陵。聞溪上有幼文祠。隱時所築沙壇。偕寢郞朴士常 敬鎭 往尋。適遇仙巖歸僧。書贈二絶。令傳于丹丘守。</title>,<text>小溪回處起沙壇。令弟何年此作官。春盡巖花猶未落。慇懃映水待吾看。其二花老瓊潭雲滿壇。丹山何處住仙官。忽逢雪衲將詩去。爲報春光與爾看。</text>
<title>宿崇陵。與寢郞李美卿 徽之 夜坐。惠陵寢郞金元禮 和行 亦至。拈韻共賦。</title>,<text>一洞花千樹。春光减幾分。小齋淸入夜。高檜暝生雲。古意閒中見。新詩醉後聞。偶來成好會。祠隱自仙羣。</text>
<title>尹景孺 汲 送示一新軸。次其前冬赴謫時韻。</title>,<text>聯席天曹罷。一麾下邑隨。行裝同此路。波浪定何時。聖世憂方大。微臣罪敢辭。向來炎瘴地。應不怨歸遲。其二深知薑桂性。難化桔槹隨。北極風雲際。南征雨雪時。恩沾分竹地。忠寓詠蘺辭。萬事唯高卧。佳期肯歎遲。其三薄俗雲俱變。殘生病獨隨。閑門秋雨裏。高枕晩凉時。才短終何補。恩深未忍辭。飛飛簷外燕。臨去故依遲。右自詠。</text>
<title>和贈李一源 牧隱先生之後。槎川翁。以詞學世其家。一日。將尤菴宋夫子所書牧老二大字。投贈於余。盖謂余垂老。稱牧谷子。合受此題也。仍寄一律。勖余晩節。其意甚摯。遂依韻效嚬。聊以見志。詩云乎哉。○槎川。一源自號。</title>,<text>夫子臨池戱。那知屬此翁。寶藏傾嶽下。嘉貺出心中。蹟舊驚神畫。詞高仰祖風。殘年樵牧計。敢擬古今同。</text>
<title>李奉朝賀 秉常 宅。次少歇亭韻。</title>,<text>但能透名利。何必托雲林。市外幽棲地。忙中勇退心。車懸松院靜。羅設柳門深。江漢思歸客。鷗盟幾日尋。</text>
<title>詠懷。寄丹丘守。兼示汝明要和。</title>,<text>旅遊初返舊堂孤。十月江臯百草枯。寂歷殘英餘砌菊。杈枒老榦獨庭梧。有時對影還疑客。無物嬰懷欲喪吾。安得寒天風雪夜。竹床蘆被與君俱。</text>
<title>疊前韻。答丹丘守。</title>,<text>世方宜遯立宜孤。况我形容已槁枯。驥病秪今甘伏櫪。鳳衰何處覓棲梧。宦情白髮難隨俗。交態靑山不負吾。若問江鄕新活計。小梅盆與酒罏俱。</text>
<title>見月憶恭甫。又疊前韻。</title>,<text>索居多病興全孤。有酌生塵硯欲枯。已遣琴翁埋宿草。空留江月掛高梧。悲歡閱世渾疑夢。光景宜人孰起吾。可耐曉窻無寐處。鴈呼雞唱一時俱。恭甫。曾寓琴谷。</text>
<title>拈唐人韻</title>,<text>水國猶孤月。天時已積陰。凄淸遙夜色。濩落暮年心。鳴杵寒村急。懸燈老屋深。百憂集雙鬂。端坐動幽吟。</text>
<title>佛靈庵。得香字。</title>,<text>出關還勝嶽。弭節且輕裝。松桂通幽逕。筇鞋到上方。振衣風磴絶。澆飯藥泉香。老宿留人話。山風掃石床。</text>
<title>月夜。登練光亭。</title>,<text>大江潮漲雨新晴。正値團團白月生。露共波光澄上下。樓將人影泛空明。興酣老子還忘病。坐久炎天不耐淸。載酒遊船何處泊。夜深歌吹隔江聲。</text>
<title>浮碧樓。用前韻。</title>,<text>山開野逈千年亭。危壁淸流十里汀。仙去白雲長渺渺。客來芳草自靑靑。潮生極浦浮天地。樓倚遙空俯月星。多少酒家垂柳岸。賈檣如簇望中停。亭下有朝天石</text>
<title>李子由 箕重 送其兄仲三燕行。自灣上歸路見訪。與汝明弟。同宿練光亭。仍邀大同丞洪載厚 得厚，江西宰尹敬而 心宰，順安宰李士浩 時中，其弟仁夫 最中，三登宰李恒五 剛中 同遊。余亦牽興。屛徒從肩輿出。徑造浮碧樓。遂共眺賞。待月泛舟而還。次三淵集韻。要諸君同和。</title>,<text>偶因閒興發。遂及衆賓遊。雨氣濃松壁。潮光泛石樓。江山自今古。文酒幾風流。向夜應晴月。故遲出浦舟。</text>
<title>汝明臨發滯雨。口占一絶以示之。</title>,<text>雲暗離亭雨意驕。行人立馬到崇朝。極知他日終須別。且幸聯床度一宵。</text>
<title>送汝明行。獨登練光亭。</title>,<text>君自歸家我自留。離心無賴上高樓。孤禽遠影浮雲色。箇箇斜陽望裏愁。</text>
<title>七月旣望夜。泛舟淸流壁下。自余西來。或値雲陰。或値雨潦。未嘗快意翫月。是夜雲捲雨霽。月色甚朗。得奇字。</title>,<text>積雨初收水正肥。雲消點翳月盈規。淸光特借今宵最。令節難逢此地奇。玉露凝空歌席逈。金波翻壁酒船移。滄洲極目愁予處。唱斷蘇仙望美詞。</text>
<title>疊旣望韻。答江東宰金士舒 陽澤 和章。</title>,<text>誰道行藏合遯肥。風流頗似老元規。白頭杖節還千里。明月登樓亦一奇。鐵篴聲將蘭棹遠。銀河影逐酒樽移。淸光滿眼無人共。怊悵幽懷寄短詞。是夕。士舒有約不來。</text>
<title>九月二十二日。箕城舘。夜集呼韻聯句。</title>,<text>秋風匹馬到關西。太白。 白首豪情尙未低。是夜盍簪皆舊要。君範。 相逢擊鉢有新題。酒船明日期江檻。景平。 山屐前宵宿霧溪。秉燭團圝塵話少。士舒。 不辭堅坐聽晨雞。太白。</text>
<title>浮碧樓。同退漁子射帿。</title>,<text>粉布高撐岸。朱欄逈壓汀。天長持滿月。江碧閱流星。唱鵠浮雲遏。鳴鼉白日停。其爭也君子。玆會又名亭。</text>
<title>十月望泛月。拈唐韻。</title>,<text>桂魄盈規鏡面平。白頭難負此宵淸。蘭舟泛入虗無界。汞液浮來縹緲城。赤壁但聞從二客。潁濱曾不共端明。况玆第一江山勝。車笠塤箎各盡情。與仲弟及韓參奉光朝，申上舍珩。同遊。其二煙斂大堤平。江空遙夜淸。褰篷迎皓月。信棹度長城。樓影來浮碧。鍾聲出永明。浮生須一笑。休說望鄕情。</text>
<title>姜都事 鳳休 臨歸。贈以和詩。不可無謝。更疊旣望韻以將之。</title>,<text>素廩殘年愧齧肥。幕中今又失良規。屛藩重寄孤臣病。書劒輕裝一士奇。歲暮山川關外濶。酒闌星漢檻邊移。他宵官閣參差月。可耐懷人獨詠詞。歲暮。一作客路。酒闌。一作離情。○參差月。卽都事詩中語。</text>
<title>冬至副使尹景孺索別語。未副。及至灣上。投示尹鳴叔所贈詩。謂不可無和。以其有屬余意也。依韻。强次四絶。非以詩也。選二首。</title>,<text>離愁無賴月明樓。錦瑟淸樽不管遊。荒政惱人沉病久。依然卧在茂陵秋。原韻。有料理笙歌幾處遊之句。而實不能辦一遊。其二行子休言遠別情。春風好待一樽傾。可堪泉老今千古。路隔荒山哭巨卿。原韻。有云一燈相對泣煕卿。適聞其葬日已卜。故及之。</text>
<title>順川守黃大卿 景源。與阿潭泛舟大同門外。有詩依韻和之。副价行適至。兼要信宿。</title>,<text>物色淸和節。江山縹緲樓。日遲垂柳岸。天濶泛湖舟。一會難名境。相逢盡勝流。慇懃芳草路。莫惜使車留。</text>
<title>四月七日。同景孺諸益。登涵碧亭。趙仲禮適以雲山補外來到。尹景平自江西亦至。遂方舟而下。繫纜長慶門外。疊前韻。</title>,<text>麗景延芳渚。晴波漾碧樓。故人多出塞。暇日與同舟。山遠媚如畵。江長澄不流。微風從緩棹。聊爲一樽留。</text>
<title>景平歸路。又過同宿練光亭。用前韻。</title>,<text>客舍相逢爲破顔。此身渾忘滯關山。淸歡却在笙歌外。幽抱同開水月間。樓逈露侵樽席淨。夜闌龍聽麈談閒。百年浮世難玆境。別後君應悔早還。</text>
<title>與尹鳴叔。會九臯亭。暮歸。</title>,<text>殊方樽酒平生舊。亭午陂塘六月秋。歸騎不妨侵夜色。好隨明月到南樓。</text>
<title>題涵碧亭 幷序</title>,<text>余聞浮碧之勝久矣。及登覽。却恨當面繚以睥睨。殊不軒敞。旣去之。尙病半江見遮。遂就樓之稍北崖壁斗斷處。搆一小亭以便臨流。憑檻而坐。人影落在湖心。極浦遠眺。更無涯涘。淸流壁練光亭。位置拱揖。殆若專爲斯亭之觀。與浮碧僅數武間。而面勢之奇爽。不啻加一層矣。及見平壤誌。舊有涵碧亭在此。不知其起於何代。毁於何年。今斯亭之作。初非有意於興廢。而偶得其舊。仍冒其號。不亦奇乎。頃逢金都憲太白氏來遊。書扁額以揭之。余亦强拙效嚬。旣又尹參判鳴叔氏見過。作文記其事。余不可以無一言。聊成短律。因叙之如此。亦所以識吾輩關外選勝從遊之樂爾。浮碧名樓處。新亭又樹顚。面開淸壁正。勢納大江全。檻外虗無地。帆邊泱漭天。一般臨水榭。偏占好風煙。</text>
<title>尹鳴叔爲同旣望之遊。至自江西。旣而雨終夕。將不諧泛月。鳴叔有詩以祈之。同坐練光亭。方甚無聊。須臾雲捲月湧。喜可知也。急具舟泝。向淸流壁。次席間作。</title>,<text>江樓風雨枉生愁。此夕寧孤一醉謀。入夜方開滿輪月。催人共上汎湖舟。浮光盪岸明危石。灝氣橫空澈遠洲。捴爲坡翁分物色。天敎吾輩筆端收。</text>
<title>九月望。退漁酒泉行。過宿川西草堂。臨別。吟示小絶。追次其韻。</title>,<text>論交自丱童。及老志彌同。他日黃驪誌。倘聯漁牧翁。其二睠彼酒泉勝。昔遊君我同。送君今獨去。疲病奈斯翁。</text>
<title>贐趙和叔 明鼎 燕行</title>,<text>四方專對是君才。三百詩曾誦幾回。行到燕山應有悔。下泉章裏不勝哀。</text>
<title>次族兄叔馨 德欽 氏與族弟文甫 周鎭 韻。幷引</title>,<text>終南之東麓。有一名園。松栝交翠。望之蔚然。人稱以東岳宅東山。謂其壇曰詩壇。謂其樓曰詩樓。其勝可知已。我曾王考所著東岳先生狀德之文。有曰。以兄子某。奉本生家祀。而貧不能自立。捨南山甲第以居之。此卽其第也。傳四世。至敎官公。將斥而與他。判書君遂買有之。其事顚末。宗姪所記詳矣。復何贅焉。噫。天道至公無私。非人爲所得與也。夫以先生愛兄子。猶己子之心。視甲第如一芥。不以與子而與兄子。原其意。豈不欲永世無斁。而及夫百年之後。終必歸諸嗣孫。非先生盛德有以允合天理。垂裕後昆而能致此乎。若李德裕之平泉庄。所以戒子孫如彼其勤。而不一世而墟。安知其自私之心。不爲造物者所惡乎。後之有斯園者。苟欲久保無墜。宜於是乎知所勸戒也。余旣爲判書君喜其復舊物。又以是勉之。義重千金寧問價。事奇百世相傳可。終敎舊物後人歸。盛德深知天意荷。</text>
<title>謹次東岳先生詩壇韻。又贈文甫。</title>,<text>岳老遺居逈且深。市城南畔卽雲林。幽泉不改通池響。喬木長留滿院陰。爽氣山憐詩榻近。淸風壇憶酒樽臨。秪今垣屋重恢地。更感雲仍肯搆心。其二我李家聲冠大東。岳翁門館感先蹤。竹林歡洽同堂際。藝苑名高傡世中。杖屨苔壇痕尙古。珠璣紗壁和難工。共將百代敦親義。淸白文章仰祖風。先曾祖。於東岳公爲再從姪。而事之若親叔父。每入京。輒以東岳宅爲歸。東岳爲念家食。至欲捐半百包。歲給以爲常。及薦文衡也。東岳以宿望屈於下。而不少慊。唯門戶之榮是幸。飮酒歡甚曰。不意吾叔姪幷擬主文。先曾祖詩曰。一代聯名兩館中。此不可不使後人知之也。</text>
<title>次金仁叟 元澤 詠梅韻</title>,<text>穆如貞士住山間。深坐閉門孤笑閒。不有詩翁來雪逕。難回冷質作歡顔。</text>
<title>家弟公山通判明將之任。仁叟置酒邀之。余亦同赴。遂用席上韻。叙別。</title>,<text>爾貧求養急。吾病乞歸遲。鳧舃將飛處。鴒原欲暮時。老梅殘歲感。新酒故人期。不盡今宵醉。其如別後思。</text>
<title>余以九月辭家入洛。因西事聽勘。行期屢退。及歸路。拜親書。命仲弟與元姪載而 景厚。詠落梅以寄。盖衍慈敎惜梅。待兒之意。遂於馬上。依韻成一絶。卽嘉平前一日也。</title>,<text>春風先逐草心回。未臘催開滿樹梅。更覺遊方遲反面。去時歡在菊花杯。</text>
<title>余行至京。始見遠兄記夢詩事。若有不偶然者。不勝感愴。謹次其韻。記夢曰。曉夢侍睡谷府君。似若以台之進退有憂色。仰問則曰。今番進退兩難。而分義亦重。一動恐不免矣。對曰。今番異於常時。暫進何妨耶。曰。然矣。覺後分明記得。意者冥冥中。有所憂念而然耶。不勝愴感。吟示一絶云。</title>,<text>父道兼師以事公。愧無紹述只成翁。同堂一夢徵遺意。倘爲迷塗默誘衷。</text>
<title>承命入瞻先朝御幀。志感。用敦匠諸公韻。</title>,<text>驚喜初如失舊哀。玉旒凝處五雲開。天容穆穆溫音閟。空自呑聲下殿臺。</text>
<title>又和行字律。謹述餘意。</title>,<text>卅載遺民泣大行。洪仁盛德仰生成。丹靑不隔雲鄕邈。天地重回日馭明。如在靈應監聖孝。使前恩與展微誠。含香舊跡崩心處。玉几猶疑卧內橫。己亥以後。耆社所進几杖。常置御床側。</text>
<title>謹賡御賜詩韻 幷後序</title>,<text>追報心如丹。於乎敢忘昔。奎章泣搢紳。聖意示含滌。維戊辰二月二十五日。上親奉肅廟御眞。躋祔于永禧殿。奉安祭訖。還臨慶德宮景賢堂。召入都監諸臣。宣賜餕餘。軒架樂作。親製歌什。其一曰。敬奉影幀兮奠安殿中。回駕慶賀兮萬世吾東。何以繼述兮樂與民同。命諸臣賡和。又其一曰。莫曰逸樂兮實由追慕。若無今歡兮何以垂後。其問守成兮仰惟創業。五十有五兮一心臨淵。戒之戒之兮無已太康。命工被管絃。甚盛擧也。越一日庚辰。藥院入診臣箕鎭。以提調隨都提調趙顯命。登對于興政堂。上特下御製詩二首。分賜兩臣。自天題處。寶墨尙濕矣。於都提調。則曰君臣相與樂東席。惟卿焉。今詩代昨酒。其意豈徒然。於賤臣則曰。大禮順乎成。一心唯憶昔。願將法醞酒。深祝朝朋滌。旁書朝朋。一作舊心。仍有下敎曰。重臣以舊臣。獨漏於昨日入侍。心甚悵然。今此製下。下句有微意。可作頂門上一針。朋字亦爲重臣改下。天語諄勤。聖意藹然。臣不勝感泣惶慄。拜受而退。謹稽首攀和如右。</text>
<title>六月二十日。二弟樂僉舟向京師。其翌日。三弟公山倅。又別去。悵而有作。</title>,<text>昨日送一弟。煙波渺江國。今日送一弟。雲樹彌曠陸。行者各貪程。未暇懷故土。居者只抱憂。孤坐悄空宇。冥冥天又雨。冉冉日將夕。前期豈云遠。一會良可惜。吾衰固已甚。爾顔亦非昔。胡爲契濶多。自貽遲暮戚。但願愼行邁。歸來須及早。愛此江上山。向人靑不老。</text>
<title>兩弟各有和詩。疊韻以寄之。</title>,<text>吾衰遽如許。寸心違報國。空懷古碩人。考槃歌在陸。矧玆淸驪曲。山水美吾土。桑梓蔭古里。茆茨覆衡宇。荷淨野塘秋。月白江樓夕。琴書性所適。節物心所惜。何幸保一樂。棣華猶宿昔。於焉共相羊。餘事無欣戚。有待何時足。欲歸不如早。先人有遺則。舊堂瞻送老。送老堂名。</text>
<title>又用前韻。述懷。</title>,<text>臣罪固當死。狂言何補國。追愆反徼恩。煖吹回寒陸。稽首拜溫綸。有隕無乾土。聖心示虗佇。大度恢天宇。曰汝愼無遠。獻替期朝夕。所愧誠意薄。敢以軀命惜。况玆所蒙被。異渥曠今音。平生一腔血。進退同休戚。只恐朝露先。銜恩報未早。歸對壁上字。高風想牧老。扁額牧老二字。尤翁筆也。</text>
<title>二十六日。舟往梨湖。退漁有詩。追次之。時退漁遍遊海山。往返京口。又要余射帿。</title>,<text>方外金夫子。優游道自成。射應聊取適。詩亦不求名。海嶽孤筇遍。江湖片棹輕。歸來漁牧社。期我共生平。</text>
<title>次退漁詠梅詩</title>,<text>精神破昏萼。標致橫燈枝。穆如孤笑意。似欲索佳詩。燈。一作雪。其二玉栗還馨德。氷寒更活枝。對之自生敬。誰敢易爲詩。</text>
<title>詠牧丹</title>,<text>天香似耻競繁華。春晩孤叢久勒花。一簾微雨紅房拆。應爲吟詩客到家。時蔡上舍希範，趙生鴻烈。適俱到。使之拈韻作詩。</text>
<title>四月五日。病不參賓對被罷。十日出城。早泊廣津仍宿。</title>,<text>且任遲遲上瀨舟。終南盡日望中浮。斜陽下碇休嫌早。今夜猶應宿漢洲。</text>
<title>過梨湖。退漁子。示以江行諸作。走次却寄。</title>,<text>暖風姸日水無波。四月江天萬象和。放與孤臣此中去。一身偏荷聖恩多。</text>
<title>南川郡齋。次退漁韻示太守弟。</title>,<text>福川西畔郡樓開。仲父分符歲幾回。奉檄情孤吾有愧。攀輿路穩爾能來。居民尙說涵遺澤。往躅空悲撫劫灰。且喜隨車時雨足。河陽桃李好須培。利卽先仲父所甞莅。而余又於年前乞養。蒙除未赴而遞。今得仲弟來守。始隨板輿而至。陳跡多可感。故詩意如此。</text>
<title>退漁子病新瘳。冒暑訪中源洞。歸示詩錄有思。余作和韻却寄。</title>,<text>睠彼中源勝。聞君又薄遊。林霏開宿雨。巖瀑漲新流。興逸能忘病。神淸不待秋。吾衰眞可愧。寂寞卧江洲。</text>
<title>關東伯洪虞瑞。還朝之路。約會岫雲庵。用前日蟾江夜遊韻。贈別。</title>,<text>金風玉露蔚藍天。幽興爭如雪後船。丘壑臞容吾已病。蓬萊歸路子眞仙。穿蘿洞邃秋陰易。倚檜樓高夜月先。浮世一歡難淨界。曰頭相對又離筵。</text>
<title>澤風堂感懷。敬次壁上先韻。詠古柳。池中一老柳云。是舊日所種而至今宛然。</title>,<text>不須支廈用。自絶入林斤。裛澤泉長活。噓枯氣尙溫。梯生成老榦。葉茂本深根。默玩栽培理。秋陰滿地繁。附 原韻 舊註始筮澤堂基。得枯楊生梯之爻。又見谷中有古柳。賦此以見志。時萬曆丙辰也。歲久凋容質。材柔免斧斤。偶因生地僻。未及見春溫。野火侵空腹。溪流齧斷根。新梯倘未折。當夏始應繁。</text>
<title>退漁以秋分日。行時享於新寢。有詩見投。此盖古人祭後燕賓之遺意。不可無答。追和却寄。</title>,<text>江上秋晴設燎時。曉天星月正參差。心專祼薦齋容肅。氣感焄蒿孝思悲。霜露節當新寢闢。蘋蘩詩與故人知。獨慚拙語非瓊報。聊替工辭祝壽綏。頷聯。一作怳如左右洋洋在。想見焄蒿惻惻悲。</text>
<title>退漁子葩串之遊。以九秋之望。過南川。適値按使行部。府中方擾。而主人能留客吟詩。聞而喜之。追次其韻。</title>,<text>鬱鬱庭松晩。嚶嚶谷鳥鳴。何妨有公事。眞不負亭名。月與詩樽滿。山迎蠟屐淸。我來君已遠。殘菊但含情。官齋。名以日哦亭。</text>
<title>三月望。欲訪退漁。値雨未果。適聞笛聲過籬外。用前韻賦寄。</title>,<text>撥遣春愁亂若絲。卧看庭院雪飄梨。雨中長笛來何處。牛背閒情自牧兒。</text>
<title>見叨守禦使。三朔撕捱。被嚴旨。進詣楊根郡胥命。十五日。始聞譴罷。冒雨溯漲而歸。舟中令趙生拈韻。</title>,<text>風雨何時歇。江湖此路長。隨身數編策。盡日一爐香。白髮餘生短。黃粱昨夢凉。早知鷗鷺性。只合水雲鄕。</text>
<title>奉板輿。避暑詠歸亭。歸後次涑韻以志喜。</title>,<text>攀輿同弟妹。溪閣供淸歡。玉溜笙簧奏。雲根几席安。日長幽鳥悅。風度晩蟬寒。春服冠童樂。還從戱綵看。</text>
<title>邦慶後。謹次三宰權景賀 䙗 韻。庸寓喜忭之忱。</title>,<text>千官抃手簇盈庭。是日文孫賀篤生。聖誕庚年同八月。祥膺甲觀貳重星。瓜綿慶遠徵天意。飴弄歡融仰睿情。此事吾東曾有幾。小臣何幸見殘齡。</text>
<title>辛未元月。同諸君會寒泉庵。設泡打話。亦山中一勝事也。諸君先唱。老子不得不和。</title>,<text>杖策林棲近。移樽竹院淸。留連一夜話。婣睦百年情。雪屋停燈影。風簷歇磬聲。蒲團眠更穩。端合寄餘生。</text>
<title>用前韻。答幼文詩意。</title>,<text>惠連詩語警。微婉見良規。聖樂言何易。閒遊事不期。禽魚春共得。舟楫老偏宜。巖背花猶在。遲君解紱時。</text>
<title>廣津松石軒僑居書興</title>,<text>水石元吾性。江湖自夙緣。偶因謀僦屋。聊欲娛殘年。細瀑瓊爲瑟。繁花錦作筵。最憐松檻月。翻動鏡光天。</text>
<title>七月八日。自松坡冒雨泝漲。夜泊廣津。</title>,<text>凄風疎雨廣陵秋。暝裏孤征倚小舟。莫道江湖波浪足。至今平地少安流。時聞言官多被譴者。</text>
<title>無忘樓。次光城金公韻。</title>,<text>天豈無心設。虜應送死來。金繒還上策。干櫓孰全才。壁耻千尋屹。江悲萬折廻。北風吹短髮。一嘯且盤徊。</text>
<title>又用前韻。記夜操時事。</title>,<text>至耻棲山處。孤忠仗鉞來。春秋讀無地。軍旅奈非才。日落旌旗簇。天寒睥睨廻。角聲悲永夜。星月爲徘徊。</text>
<title>送申景瞻 思建 赴燕</title>,<text>大東冠盖又燕幽。偏惹南城不盡愁。驕虜逢君如有問。待渠新起受降樓。時西將㙜樓新成。</text>
<title>和採蓮曲 幼文病中和唐絶送示。次其一。</title>,<text>遠浦潮生夕照多。微風何處送纖歌。蘭舟定向橫塘去。遙見江心有偃荷。其二波紋乍起葉聲多。遊女催歸競櫂歌。不分羅裙微點雨。耽看珠顆滑翻荷。</text>
<title>兪子恭 肅基 挽</title>,<text>百淵遺緖有誰尋。如玉其人想雅襟。氣味難從衰世得。工夫漸向暮年深。薄遊郡邑行儒化。偏愛巖泉愜道心。隔岸卜隣空宿計。可堪孤棹下江潯。</text>
<title>正月旣望。退漁以耆社所出大供具。會鄕里故舊於東臺。盡歡而罷。送示詩軸。次其韻。</title>,<text>需雲侈洛社。卿月耀山門。醉馭馳氷快。詩瀾入筆翻。名懸靈閣屹。身卧佛臺尊。此會誠眞率。誰從獨樂園。</text>
<title>南城官齋憶鄕事拈韻</title>,<text>稷契初心笑杜陵。殘年潦倒竟何能。春來倍憶西疇事。正急于茅我屋乘。</text>
<title>悶旱。次退漁淸心樓韻。</title>,<text>忽聞微滴在簷端。驚起推窻喜動顔。誰道膚雲方觸石。已看杲日欲焚山。天高莫究神靈意。主聖空勞奠瘞間。畎畒歸來同啜泣。老臣何敢自偸閒。時聞上親行四禱。</text>
<title>退漁率其子 說澤 挐舟至。夕後。溯往東臺翫月。幼文亦聞而至。同宿僧寮。翌日。潭姪自英齋約隣陵尹寢郞道經 心緯 俱到。便一盛集也。漁老疊前韻。見示奉和。</title>,<text>炎天爽氣最樓端。賸占江風拂醉顔。一日友朋同弟姪。百年樽酒對湖山。向人鷺立晴沙外。留客鶯啼老樹間。休怪斜陽停纜久。向來難得此遊閒。</text>
<title>幼文歸後。次韻寄意。</title>,<text>滿頭渾是雪霜繁。飮暑眞如醉夢昏。爲有卯君同我病。對床終日兩忘言。其二江水正肥雨意繁。留君恨不到黃昏。逢時每有無窮樂。去後應多未了言。</text>
<title>次退漁中伏日絶句韻</title>,<text>病掩重門斷客過。幽愁不耐雨聲多。淸歡獨有漁舟老。萬事滄浪一曲歌。</text>
<title>退漁送示詩軸。系以小序。致意甚勤。第其褒與太過。擬待不倫。殆近於阿好。謂之知己則未也。遂疊和兩律。以解其惑。</title>,<text>萬事都歸一笑端。幾年棲屑抗塵顔。如今夢罷大槐國。從古譏多小草山。雨露恩兼霜雪際。牧漁盟在水雲間。只緣寸悃憂明主。短詠長吁不自閑。其二美人何許隔雲端。夢裏依俙日表顔。積罪在躬宜瘴海。殘生無地答恩山。乾坤大度包容內。葵藿微忱語默間。何物老翁言太錯。敢將駑骨望天閑。</text>
<title>七月旣望。退漁又至。幼文携湙涑來會。士景及閔順之 百順 金士修 敏材 尹道經俱集。溯上神勒寺。乘月流下。夜已三更矣。口號一絶要和。</title>,<text>驪湖秋水濶無波。擊汰中流放浩歌。把酒臨風問明月。雪堂豪興較誰多。</text>
<title>癸酉七月卄七日。與樂村弟及蟾樂閔士元 遇洙。自州岸同舟。往會退漁宅。盖遵洛陽耆英第一會。會于富韓公故事也。用文潞公韻。</title>,<text>驪江未必輸淸洛。秋日還應勝早春。鄕俗尙年宜倣古。野肴從簡豈求珍。若論名德誠爲忝。但要追歡不憚頻。我以愚兄同令弟。子眞賢主致嘉賓。草堂晝永圍梧竹。酒席風淸儼帶紳。有德不孤吾所樂。四人何羡十三人。</text>
<title>翌日。四老同舟而來。舟中用溫公韻。聯句。</title>,<text>溫然四座欲生春。太白。 篷底披襟樂更眞。疎雨送凉還自適。君範。 扁舟買醉豈云貧。滄波沿泝消長日。幼文。 談笑聯翩會衆賓。梨浦餘歡成次第。士元。 風光隨處好留人。太白。</text>
<title>州村第二會。次退漁絶句。</title>,<text>扁舟西去復東來。三老添將一老回。下榻端宜永今夕。歡情不獨在深杯。</text>
<title>樂村會疊來字</title>,<text>緩棹輕輿取次來。樂村高會第三回。池荷亦解參君子。故放新香遠入杯。</text>
<title>蟾村會。又疊來字。</title>,<text>卽知他日有重來。爲是終筵惜遽回。斜日在簷蟬滿樹。携將餘興更呼杯。</text>
<title>旣罷會。偶閱耆英詩。見有文潞公代簡一古詩。以余會中第二人。旣用潞公韻。則此不可獨闕。遂依韻。效其體追奉。諸君子亦所以申後會之約也。</title>,<text>玆會本眞率。所貴無荒樂。酒不過接慇懃。詩不必論美惡。但愛鄕園景物淸。不分京華桃李灼。吾黨幸無遠。隨處卽佳約。况是黃驪上下數十里。多少山亭與水閣。</text>
<title>九月十七日。復會江寺。步富韓公韻。奉諸君子。</title>,<text>有隣不孤德。因人乃勝地。所以古東洛。盛事聞耆會。時運日以降。人物日以貴。幸玆黃驪上。淸絶臨江寺。吾黨二三子。招邀在造次。相將有眞樂。豈獨倣故事。序齒不序官。有道兼有藝。冠者及童子。携手同好惠。風淸㙮臺畔。夜永佛燈底。和氣滿座春。歡意盈樽醴。肴核任眞率。威儀亦敬止。物薄而禮勤。盖聞司馬氏。題詩屬諸君。紀蹟非徒爾。留與蔚藍天。倘可共千祀。</text>
<title>以賞心樂事分韻。得心字。</title>,<text>愛此千尺㙮。屹然立江潯。於焉四老共。期以百年心。</text>
<title>續和三老三絶韻</title>,<text>移舟繫樓前。杖策登臺上。不待明月生。斜陽足淸賞。其二有酒泛黃花。微君誰與酌。高風挹退漁。邃學對蟾樂。其三聯翩皓鬚眉。照暎金沙地。但取眼前歡。那知身外事。</text>
<title>又和蟾樂韻。記臨罷時意境。</title>,<text>煙霞多淨界。天地近純陰。欵欵停舟話。依依拄杖心。鴈橫臨野濶。魚躍俯潭深。眼底無邊景。秪愁夕日沉。</text>
<title>臘月。余以邦慶。作京行。不得與諸老白雲之會。歸後追和。</title>,<text>北風頻雨雪。玄陰塞天地。高人在空谷。幽抱誰與會。吾友退漁翁。平生適意貴。遂乘山陰興。遠期雲際寺。筇屐迭後先。冠童隨第次。繄我獨何故。坐孤一勝事。臣義重同慶。朋歡阻遊藝。名豈齊李杜。迹或殊夷惠。亦知前期在。閒忙分眼底。雖然君子交。淡水異甘醴。但使同臭味。不必論行止。悠悠聚散際。一笑謝諸子。春來浴沂樂。尙可與點爾。只應耆英傳。四老共百祀。</text>
<title>甲戌正月。蟾樂姪閔興之 百奮。自永春任所。辦具而來。爲設耆會。四老相約。卜夜神勒寺。丹陽宰李子由亦至。三疊地字古詩。共賦。兼示兩使君。</title>,<text>有㙮湧寒空。有臺臨無地。煙霞自作窟。山水所共會。人固選勝遊。地亦因人貴。牧翁舊隱處。遺躅尙古寺。所以集耆英。於焉爲信次。宛如資聖院。黃髮映繪事。相與樂眞率。非爲戱文藝。况有兩仙吏。聯翩肎來惠。一自丹丘上。一自白山底。珍肴錯香葅。瓊粻間玉醴。淸話坐夜闌。歡極忘勞止。醉起步禪樓。嘯詠共諸子。春風已浩浩。樂意聊爾爾。回頭笑普濟。江月空千祀。</text>
<title>二月。同樂弟蟾友。舟赴退漁堂。金士修隨至。槐山守李景淳 普祥，沂川齋任李箕祥。亦參席。翌日。四老齊進書院。祗謁而歸。舟中疊前韻。</title>,<text>昔余聞往哲。名敎有樂地。况與同心人。暇日以文會。休言達尊三。惟德爲最貴。逢處卽佳境。何必期蕭寺。但恐久不見。鄙吝萌胸次。同舟須卬友。修稧亦餘事。良規得三益。緖言講六藝。自顧慚康樂。相隨有阿惠。歡情共蘭室。談屑霏篷底。于時雪水來。漲江如潑醴。臨流有老屋。君子所爰止。墨綬與靑衿。逢迎又諸子。酒罷肅賢祠。此遊非徒爾。因之勖吾黨。尙德瞻明祀。</text>
<title>徐尙書汝思 宗伋 譴補忠淸水使。有遣懷作四律。其一屬余也。和韻却寄。</title>,<text>牙旗玉帳水城頭。天與書生得意秋。自是文星謫下界。故敎卿月耀荒陬。海門波晏開詩壘。江國風多閣釣舟。行過洪陽應憶我。向來恩卧有高樓。</text>
<title>敦通齋。示山中諸少輩。要與共和。</title>,<text>齋之設。本以擬他日供芬苾。而兼爲後人藏修之所。謹取先訓中敦行孝悌通明經術字名之。仍敢用古柳詩韻。題于壁上。堂巋瞻如在。齋新又輟斤。將期虔禴祀。要勉行恭溫。肄業文須博。承家孝是根。丁寧貽厥旨。爲爾語頻繁。</text>
<title>惠順獻烈王后尊號樂章 思皇曲</title>,<text>思皇太母。允配睿聖。終順且惠。履坤以正。媲周臣亂。匹宋女舜。先君是聽。永錫祚胤。以翼以安。綏我宗祊。不顯其烈。維德之行。何以敭之。金玉有鐫。於休景命。長樂萬年。</text>
