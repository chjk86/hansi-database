<title>久絶鄕信。人來。喜而賦之。</title>,<text>遠鄕音書阻。秋來能幾字。昨宵燈火喜。今夕家人至。初欣推枕起。復畏道何事。茫如鉗在口。久乃問童稚。兩地幸無𧏮。誰能論別離。唯憐小兒癡。不識父子類。綢繆忘再三。瘦臉泫老淚。徐徐及桑麻。存沒更隣比。听然時啓齒。默爾或酸鼻。所喜秋月獲。病妻免拾穗。蕩分自流離。厚德荷天地。亦知前日禍。諒非人所致。小兒祝汝健。狂走不顚躓。大兒且勤書。愼勿浪遊戲。可念兩丱女。婉娩雙眉翠。平生最難忘。送爺不仰視。百感集胸臆。未足發一喟。聊以暢吾懷。浮雲不可寄。</text>
<title>姜而叟第年會。分韻得不字。序文在下</title>,<text>昔歲在木兔。大比鄕三物。造士詣成均。二百文炳蔚。聯衿擬弟兄。情好更密勿。蓬心倚麻直。何勞施翦拂。步武向明庭。糠粃愧先𩖼。疾走喜顚躓。莫怪余蟄屈。索莫久離群。憶舊心幽鬱。簪裾盍玆辰。丹黧想髣髴。星霜換三紀。鬢絲誰剗袚。爾汝到忘形。白袍間朱紱。言笑雜悲懽。有懷泉滭沸。去者顧奈何。存者宜莫咈。杯樽講故事。未死樂未訖。而叟北海心。勇義還仡仡。一語勖諸年。玆娛恨風欻。倒爵且徵詩。記跡何莊屈。居然卷軸成。而我亦免不。</text>
<title>奉送權相公 鈞 出按關西</title>,<text>朝家重方隅。西北最留恤。有路走皇京。有塞隣桀黠。控制實難人。掄材必崇秩。我公膺汝諧。任重心轉慄。眷彼四十城。形勝古莫匹。有邦自檀箕。風俗嘉醇質。歷漢及隋唐。兵戈累侵軼。重關負河山。抗敵見軍實。自經麗氏衰。厚業民久失。休養旣百年。列聖恩未卒。魚肉痛斯民。國運遭甲乙。連歲値饑荒。列邑興癘疾。原野歎汚萊。里閭空什七。勿藥醫呻吟。呴呴成燕逸。風雷備萬全。一區保寧謐。俗流顧何堪。此時須學術。公行不可徐。公懷誰盡筆。怵惕辭闕下。床褥憂家室。載詠皇華篇。一笑乘飛馹。晩輩愧無能。在世爲蟣蝨。屬籍忝三從。義敦情更密。急難要相扶。杯樽常促膝。遠別苦辛酸。況此悲歲律。我歌試暫陳。所抱能相悉。送迎皆可言。更待徵黃日。</text>
<title>用杜甫公來雪山重。公去雪山輕之句。分韻成詩。送李希剛 長坤 出鎭西塞 十首</title>,<text>我聖撫新運。宵旰憂天工。求賢古不易。拔擢須神聰。明光幾日對。肝肺靈犀通。西門我長顧。我鉞惟煩公。燕人爲死馬。謾築黃金臺。矜能豈破敵。齷齪眞駑駘。皇威不在武。仁義爲風雷。君行好宣布。坐見頑苗來。千里望塞垣。君門更隔絶。邊愁豈盡胡。欲言我無舌。將軍醉燕姬。快意生耳熱。墮指莫問誰。獵罷陰山雪。軍租古有法。古法非容姦。轅門日置犒。士卒無辛艱。吁嗟事不古。頗牧爲髳蠻。處處役鬼神。金帛堆如山。孕彼麒麟胎。植此芝蘭種。瑞世豈無人。造次承天寵。喉舌任從容。肺膈誰滯壅。萬死犯蹕塵。借寇情彌重。制敵如制馬。制急氣先窮。莫折三尺箠。莫引千鈞弓。餘威出沙漠。衛霍非眞雄。恩信結彼此。峴首尋羊公。結髮與君交。十載同出處。大材有大名。此名豈非據。如我復何人。竊籍在玉署。弧矢志四方。擬欲從此去。歲律向崢嶸。壯志心顏劣。古道歎別離。古曲聲一闋。邊風塞草黃。河水層氷裂。珍重黑貂裘。更犯交州雪。央央載白旆。渺渺出西關。丈夫有此事。兒女情能刪。相携又相贈。一語相低顏。學道以養氣。請問之香山。酌君一榼酒。贈君雙玉瑛。酒以養和氣。玉以服堅貞。貞和以濟用。於事無不成。弦韋古有佩。我言君勿輕。</text>
<title>醉中走筆贈李生 壽千</title>,<text>少學屠龍技。技成還無施。村鄕久落魄。曠世誰吾知。樽前謾邀迓。農野相追隨。悶默二三載。想古心驅馳。柴門昨有客。古貌歎衰遲。劇言籍軍實。伊我難逃離。迎堂又開酒。慷慨猶論詩。梗槩觀雅態。未探中奧奇。越日得警欬。夫子是吾師。春雪句正妙。茅齋起慵疲。推枕且携手。半生無今時。薦觴及酩酊。至樂存於斯。君陪龜鶴老。不泯天生慈。文字勖前途。頹世期撑支。須臾出肝肺。坐上頻嗟咨。荷重君有背。傍觀莫扶持。明燭讀聖賢。際此昌明期。上不忝祖烈。下慰窮孤羈。是時更擧酌。愼勿忘吾規。</text>
<title>醉中書懷。付童子堯壽。呈其大人權道原。</title>,<text>吾與道原別。月匝旬又浹。厥初莫究由。裝束不同發。足踏禁城塵。先後有昕昳。消息得衿州。亦不慰飢渴。旅夢苦凄凄。還鄕各有日。櫪駒不難鞭。斗酒不難挈。氷雪誤佳期。愆陽況侵節。陰沴復爲災。不怪人抱疾。相望煙火痕。萬里如隔絶。耿耿夜不眠。百年愁爭結。馳來應門人。掛鞍還有榼。琅琅彼此情。快我胸襟豁。呼斟不算巡。通家意彌切。乃翁許余交。南黌在編髮。悲歡周六年。幾人存乎沒。邇來卜餘生。頭顱莫嗟咄。屨杖必與偕。魚稻樂靡說。造物或有猜。前途恐顚越。作詩箋天公。好事宜莫遏。把臂更負暄。甕頭猶近臘。</text>
<title>次權道原寄示韻</title>,<text>天命有吉凶。人事有是非。事是則吉應。非則凶隨之。我本不知命。於事多參差。吹竽三十載。一言焉道幾。跣足不視地。益見其殆而。走作不知休。況探玄微機。晩築此墟里。問名義可知。顧我非籧氏。竊美斯所爲。命婢卽嫌湯。不怪隣人嗤。辱贈却有思。高處吾當師。</text>
<title>次道原咸家宴席韻</title>,<text>開闢卽有寅。有父卽有子。子父天所然。慈孝誰無志。失天却累家。咸家獨無累。悅親得嘉賓。勝事歸國史。</text>
<title>題神勒寺均上人詩軸</title>,<text>淵明造惠遠。任眞道無妨。退之序文暢。排訐力未遑。我於古賢達。二者誰否臧。少小學周孔。步武尋康莊。芝蘭與荊棘。取舍知有方。人或有可取。不以道相攘。均也性醇愨。於事不劻勷。迷方在緇髡。引頸登吾堂。與語不知倦。繾綣情何忘。離違浹兩紀。鬢髮還滄浪。屬玆守窮寂。舊分明於霜。有圖展我目。有意砭吾肓。江山負宿債。倀倀心如狂。薄業指江干。蓮社喜相望。息交復外交。莫道人披猖。三笑見高致。百世應傳芳。桑楡又可期。勝事聞洛陽。鳩杖擬九老。風流盡一場。師乎勿遠擧。更此安禪床。携我東臺月。洗我塵土腸。</text>
<title>次龍門寺住持義宗詩軸韻</title>,<text>師與諸老衲。語世廟臨幸山中。歎今日衰替。故末寓羸豕躑躅之戒。我家忠驪間。遠目窮日下。修眉露晴雲。月魄疑新破。指點是龍門。仙區隔煙火。一就羽翰微。飛騰事可怕。今夕是何夕。蛻穢同蟬夏。寶坊踏層巓。接裾棲霞者。浩劫一話殘。長空飛鳥過。盛衰況無端。悠悠看變化。</text>
<title>次玄默上人祖雨詩軸韻</title>,<text>大道本無體。聲色非所論。玄也謝形彩。默亦逃聲言。我非西方人。未究佛根源。惟知沙界衆。出此玄牝門。耳目失天機。聲色徒馳奔。反本豈無道。二字亦禪軒。靈犀入空寂。窓外塵囂喧。</text>
<title>過孤竹故城。次亨仲韻。</title>,<text>遠客過平川。朔風吹霜氷。臲卼走長坂。周詩誦戰兢。游目試西南。短碣依前陵。摩挲認前代。弔古悲寒蠅。商籙昔告訖。欲絶無絲緪。人紀蕩誰係。美理師固仍。孤竹僻海隅。茅土祗先承。仁讓慕唐虞。美哉家國興。吁嗟伯叔子。至德吾其徵。弊屣脫千乘。一氣橫雲層。龍蛇滿區宇。雷雨空奔騰。二難守天則。照日心相憑。斯人我無憾。萬古俱淸澄。顧彼老君心。制器亡規繩。天倫得賢聖。遺命非偏憎。嗟季婦人情。大事君無能。興懷及西山。高風更着膺。十亂會八百。義岸爭先登。凜凜道傍語。天陛誰同陞。故城有遺塚。千載情難勝。題詩當蘋藻。晴日東方昇。</text>
<title>漁陽驛。次亨仲韻。</title>,<text>我行近京國。歲盡愁弊衣。籠鋪坐深軫。怯縮玄冥威。煙樹望薊門。四牡閑騑騑。往事問漁陽。古驛生斜暉。唐業昔豐有。芽孼萌其微。胡雛入九闥。廊廟人還非。曲江強解事。相貌焉憑依。疑讒不在彼。金鏡宜長揮。士馬稱幽燕。利劍陰生輝。長蛇與封豕。目中無九圍。虛邑過兩京。萬里煙塵飛。蜀棧連雲高。幾見龍顏肥。嬋娟豈誤人。善惡固有幾。昧者卽玄皇。危亡蹈一機。七百泰運至。庶類安封圻。文物侈前觀。四極尊王畿。興敗孰長慮。聖狂惟所歸。作詩歌逵道。萬一通天扉。</text>
<title>送權攀仲歸安東</title>,<text>花山我鄕貫。先世有遺業。斂衽及高曾。姻睦在累葉。恭平是吾祖。丘樹久佩韘。賓王至登樞。乃自離鄕牒。中歲倦軒冕。歸計常誱誱。孱孫每服膺。故土思一躡。陪親戊己年。宿願忻始愜。鷄豚慰來往。得與鄕人接。人性自朴素。古俗憎輕俠。本業務耕桑。不見虞倉篋。平生山野志。卜此宜早協。因仍六七載。官途足已縶。流竄入窮島。有類烏鳶跕。夫子是畸人。年德吾所揖。憫惻見人窮。不啻痛胸脅。朅尋堂從親。山海遠跋涉。俯念涸轍生。下車勤問喋。半月留公衙。情眷在我浹。行廚屢見分。免我彈長鋏。回程催歲暮。風雪吹殘臘。離別古所難。此路懷轉急。去去對鄕老。羈留獨悒悒。恩私荷天地。軀命猶自立。雷雨遲他年。洛藪就漁獵。何勞賣書籍。有田資僕妾。是時陪杖屨。農歌擬互答。</text>
<title>壬申三月日。次杜詩韻。寄獻之行軒。</title>,<text>山水名關東。造物運神巧。幽處謫仙蹤。異說聞曾飽。興公賦天台。豈識金剛好。一朝謝簪纓。結習君能掃。更與汗漫期。乾坤恣探討。歸來策疲驢。莫負池塘草。</text>
<title>挽人失題</title>,<text>宇宙一長嘯。高才世不常。公生稟奎精。少小稱文章。詩禮學家庭。踐履愈輝光。慕古懷耿耿。挽世回虞唐。遭逢幸千一。許國唯剛腸。高論不避忌。有時招謗傷。知人有堯舜。不虞遺忠良。自從鼎湖哭。斯文厄誰禳。憐公負志氣。泯默趨班行。十年禍乃作。善類宜先當。南遷事已殆。生死天茫茫。紅旌返鬼門。行路亦涕滂。摳衣公門下。小子思可忘。緘辭欲寄哀。啑噎神迷荒。三載困炎瘴。二豎侵膏肓。亨嘉運方開。十日公先亡。下缺</text>
<title>和洪君美 彥邦 風雨書懷</title>,<text>霾暑苦堙鬱。烏皮倚黑甜。敲門喜佳客。倒屣延窮簷。風雨懷仍遠。論思渴欲霑。深情無表裏。一室肯帷簾。炊石難求飽。酌貪誰覺廉。身輕終莫擧。睫邇何能瞻。榮悴天何慮。悲歡歲作淹。充腸蔬糲在。涉世病貧兼。塡海心猶壯。爲山力未厭。詩魔君被祟。酒癖我還黏。跌宕儀頻喪。浮華累或添。反觀期自得。交譽忍相恬。射彩龍埋獄。磨光鏡脫奩。危機當靜處。吉宅且長占。河岳初非鉅。絲毫豈謂纖。高人曾着眼。愚俗孰施砭。早識蹄涔樂。重淵不擬潛。</text>
<title>溪上聯句</title>,<text>與洪公 彥邦。訪李容齋 荇 擇之於溪上。尋源得一瀑流。甚奇壯。相與歎美久之。更約於望日。竝携子伯，子眞，大曜，直卿，公佐諸君來賞。遂同聯句。以堅其約云。泉石三生夢。樊籠萬里身。今朝高興引。公碩 夙昔勝流親。竹杖敲蒼壁。君美 芒鞋踏細辛。層陰遺伏暑。擇之 密樹祕幽人。脚戰苔痕澁。公碩 衣添水氣新。怪禽鳴不見。君美 餘雨灑猶頻。遇險疲前陟。擇之 窮源絶後塵。列屛崖削立。公碩 聚雹瀑喧嗔。十丈看橫練。君美 靑空訝拖紳。威稜山鳥避。擇之 壯觀謫仙隣。幽事妨倉卒。公碩 佳期待浹旬。窪尊天所假。君美 廣樂帝還陳。翳薈須先剔。擇之 風流惜久堙。同舟俱邂逅。公碩 一諾肯逡巡。物色回秋序。君美 關河輾月輪。更宜携數子。擇之 且可答良辰。寂寞頭渾白。公碩 艱難意自眞。詩情從跌宕。君美 交道未碯磷。尙憶吳門市。擇之 終非北海濱。乾坤莽牢落。日暮倚松筠。公碩</text>
<title>洛山寺林亭宴集聯句</title>,<text>天地回秋序。賓朋盍勝流。鋪張淸淨界。公碩 陶寫水雲愁。歌鼓休嫌鬧。耆叟 杯樽且見留。暮光沈碧海。公碩 旅思夢靑樓。日夕山殊勝。耆叟 身疲興轉悠。百年無此擧。公碩 一世有吾儔。詩或溪山助。耆叟 樂非絲竹求。蘭亭千古會。公碩 伽樂一時遊。勝跡終誰較。耆叟 高懷只自酬。行雲凝若散。公碩 人世樂還憂。且可無何飮。耆叟 寧辭太白浮。笑談頻促席。公碩 詩律欲輸籌。思入滄溟闊。耆叟 燈回光焰稠。奇祥飛綵鳳。異境就丹丘。索筆題淸景。那能一一收。公碩</text>
<title>知非小築聯句</title>,<text>己卯之禍。先生自燕還朝。充特進官。入侍經筵。痛陳靜庵之冤。群小切齒。杖配累年。賜環後。卜居忠原知非川上。仍自號曰知非翁。時朴訥齋祥爲牧使。經紀新築。往來唱和。知非渠伯玉。國衡 嗜酒我劉伶。昌世 會合芳菲節。公碩 留連寂寞庭。昌世 天神慳瑞地。田父夢髥靈。國衡 宇宙人來往。江山孰主停。公碩 川回新宅碧。山繞蓽門靑。叔起 奇興雲成態。衰懷酒半醒。公碩 野煙吹淰淰。村杵響丁丁。昌世 沙堰松當逕。土窩竈設陘。國衡 傍軒看暮景。當戶望沙汀。叔起</text>
<title>謝尹上舍 友衡 見訪</title>,<text>積雪春猶白。晴暉暖欲浮。無端一榼酒。要洗百年愁。面豈鄕隣得。情從道義永。行雲看世事。爛醉卽封侯。</text>
<title>李江之酒席。呈諸君求和。</title>,<text>力憊鄕中酒。催鞭果下駒。圓通山崒屼。甘美谷崎嶇。伐草翁牽犢。條桑婦抱雛。田蠶功正急。餔餟愧吾徒。古樹重陰合。幽溪細脈通。桑麻村業厚。梨棗客盤豐。亂酌三豚酒。徐吹四月風。良辰與佳境。一醉許君同。</text>
<title>和老釋祖雨韻</title>,<text>弊業在神勒寺南岸。去秋。師自神勒訪窮居。今在長興寺。寄詩三首。晩卜驪江曲。方圖起小軒。遠公留法嗣。蓮社對柴門。一水通鳧渡。高談破鬼屯。禪乘吾敢問。吟嘯度涼暄。迢遞長興寺。何如也足軒。夢魂尋道友。蹤跡隔禪門。莫怪樊籠密。從前骨相屯。他時陶陸社。餘地結陳暄。太顚何似者。道氣自軒軒。未入無生界。誰言不二門。留衣非吏部。解纜卽東屯。來往隨方外。晴窓共負暄。</text>
<title>和朴昌世 祥 韻</title>,<text>擧杯有淸濁。備世無方圓。語穽終難避。名韁苦久攣。登山應費屐。到水不容鞭。魚鳥供新興。時時入短篇。</text>
<title>寄雞林尹金伯起 楊震○二首</title>,<text>草草郵亭別。幾多南北情。流離新卜築。遲暮再專城。出處非關世。浮休足寄生。他年較功業。一笑看輸贏。鷄林吾祖貫。民俗喜淳厖。百里開新政。千年問故邦。陶甄惟在手。韶濮不同腔。屈意循良傳。猶編士元龐。</text>
<title>次曹舜卿 致虞 歸養韻。送金海之行二首。</title>,<text>憐君今白首。奉檄出朝行。路向盆城遠。心從永水長。未辭開錯節。猶喜近桑鄕。忠孝應專美。榮光動一堂。少時同里閈。蘭舍挹餘香。淸德氷生水。贍才米在倉。雲程回遠翮。西日愛偏光。末路誰相識。高懷正未央。</text>
<title>工堂酒席聯句 先生溪舍。形如工字。訥齋扁以工堂。</title>,<text>對面心無阻。含杯意自通。昌世 江山非勝地。物色是春風。公碩 衮衮更移夜。迢迢月上空。昌世 他年文酒會。能復此時同。公碩</text>
<title>次孝仲見訪韻</title>,<text>知非新卜築。文字得逢君。燕雀初成賀。詩樽孰紀勳。去留心不盡。南北路將分。默記胸中事。扶携敢用文。</text>
<title>聖住寺別訥齋</title>,<text>雪積山逾險。人衰別更傷。五年仁化地。三宿去歸忙。落日頻添酒。輸心莫說詩。相望湖海外。白首此長辭。</text>
<title>寄昌世行軒 幷小序</title>,<text>送別之日。窮山積雪。別恨摧腸。酒乘其隙。昏不省事。賦別之律。錯雜兩韻。詩家無是例。而改則有古。乃輒更張。但破鐵重鑄。益見其劣。殊可笑也。又續一律。以寓戀想之懷。惟冀報擲。雪積山逾險。人衰別更傷。已知窮轍跡。猶解把杯觴。落日情何極。離筵動莫忙。相看俱白首。湖海兩茫茫。行李知何似。氷泥道路賖。鄕心春共好。別恨日俱加。北使應逢驛。南枝已着花。相思人不寐。虛警夜窓紗。</text>
<title>送李相公觀察關西 五首</title>,<text>關西稱劇地。控制實多門。馹路通皇使。嚴城界北垣。長才須委寄。方域且囂喧。珍重靑冥鉞。斯文望益尊。檀箕遺古國。今日是西京。文物彌千古。河山亦幾更。八條人不昧。九井跡猶明。欲紀仁賢化。公心有水衡。名都說形勝。佳麗甲東方。世故仍多難。湯年累値荒。笙歌臨曲檻。財粟殫官倉。處此推公手。弛張豈苟常。天曹曾忝席。十載逐淸塵。出處嫌吾晩。襟懷轉各眞。官僚嗟喪逝。世事幾更新。把酒常悲歎。今朝又別人。星山是吾友。西北摠兵戎。建事寧求合。行言或架空。軍民非異政。憲節復相通。一笑應商略。平生意氣中。</text>
<title>柳判書 濱 挽</title>,<text>我公眞國器。宇量自恢恢。水鑑元無物。經綸豈用才。蜚英餘廿載。養望屬三台。奈何中身事。荒涼付七哀。</text>
<title>劍水驛。次亨仲別崔掌令 山斗 韻。</title>,<text>萬事招堅白。人間岐路多。深杯方競把。輕騎豈重遮。莫說官供乏。猶堪村酒賖。微風吹細雨。跕跕濕歸鴉。</text>
<title>次敏仲盤山道中韻</title>,<text>西行四十日。千里隔皇都。原野何終極。雲天乍有無。長垣依北塞。孤館隱平蕪。朔雪風還急。誰憐七尺軀。</text>
<title>東關車中紀懷</title>,<text>夜雪鋪輕白。風沙洗午昏。借暄南至日。扶疾北來轅。柳色愁征道。梅花問故園。客程悲歲律。無計駐西奔。</text>
<title>山海關門外駐車</title>,<text>肺氣愁長道。天時屬小寒。凍雲凝海面。斜日側峯端。稅駕聽關令。支頤喪客歡。明朝又西去。王事敢求安。</text>
<title>過昌黎縣 二首</title>,<text>道出昌黎境。有懷山斗公。楡關濱海徼。嵩岳當天中。魂魄歸來地。聲名景慕同。蘋蘩無處奠。落日感余衷。一氣分光岳。求公豈小鄕。道聞周孔孟。文起晉隋唐。衛翼功無間。揮排力未遑。江河流更遠。下世任顚僵。</text>
<title>次亨仲訪石鼓韻</title>,<text>偪側市東門。塑安先聖尊。奈何風敎地。無復古規存。璧月波誰導。鳶魚樂未論。偶觀周十鼓。慨想倍朝昏。</text>
<title>過昌黎縣。次前韻二首。</title>,<text>客路昌黎界。時懷吏部公。軒昂孤鳳翮。局促衆鷄中。時世何論遠。風流想或同。遊魂倘來往。一望激愚衷。平蕪關塞傍。韓子是先鄕。有志嘗追古。傷時已晩唐。群囂金可鑠。坐席暖靡遑。悵望千秋下。其如走且僵。</text>
<title>山海關門外駐車。次前韻。</title>,<text>立馬西關外。晩風天政寒。落霞遙海際。殘照古城端。出入闐如市。羈離獨謝歡。王程少餘暇。去去未遑安。</text>
<title>十月十八日夜。與諶之。訪君美舊寓。</title>,<text>油然懷舊別。霜月步虛庭。破落欄蔬竹。荒涼蔭客亭。夢魂馳北斗。愁恨隔南溟。感古君猶癖。吾詩更許聽。</text>
<title>修堗</title>,<text>羈棲憐吾跡。蝸殼歲時更。久被塵煤汚。新加帚扇營。喜看虛室白。不待曙牕明。欲謝恩光借。慇懃好畤生。</text>
<title>竹檠</title>,<text>朝來運神匠。斫竹作懸檠。制豈規繩出。功非膠漆成。窮冬回永夜。遠客抱長情。一點撑燈處。心肝徹底明。</text>
<title>二十四日。水月寺與諸友同賦。</title>,<text>邑城東七里。尋興古胡祠。肺腑藏回密。堂除面勢宜。細泉通道脈。喬木接禪枝。滿坐宜文字。隨觀各入詩。</text>
<title>待家書不至</title>,<text>家書裁幾帛。千里邈無傳。破褐風霜急。窮途歲月遷。殷郵應見辱。陸犬不時旋。朝暮占乾鵲。秪爲愁緖牽。</text>
<title>十二月初二日朝早。枕上有吟。</title>,<text>龍鍾愛床席。旋枕日高欹。蓬鬢梳猶懶。鶉衣攬或遲。颭籬驚暴颶。窺牖媚寒曦。閑味吟成句。非關苦學詩。</text>
<title>臘後五日。東里諸友會弊寓。將散。忽有梅興。聞北墅一樹常早花。諸君使探信。往折數枝。竝詩報之。三首。</title>,<text>未負尋梅約。孤筇曳近隣。三冬方積雪。一樹巧偸春。不綻紅房密。應禁俗子親。明朝剩携酒。玉蕊也能新。北里探梅早。東隣報喜新。馨香如脈脈。花意少津津。煙雨肯資活。蝶蜂還斷夤。吾儕淸分在。煩寄隴頭人。留滯南荒客。重看海國花。朔風吹褐急。梅興動詩多。欲訊來春事。還持舊歲華。高標天獨賦。桃李肯交柯。</text>
<title>人日。邀會諸友。</title>,<text>前賢重令節。人日樂偏繁。杜老江湖興。韓公淸濁樽。陰晴看世故。諷詠暢詩魂。勉子須拚會。隣梅況滿園。</text>
<title>二十九日。夜臥漫占。</title>,<text>春宵與冬夜。在十去三分。促漏人偏苦。晨鷄獨喜聞。惺心蟲度壁。聒耳鼠奔群。憂惱翻成疾。何由膽 缺 溫。</text>
<title>漫成</title>,<text>倦倚南窓晩。宿陰時復晴。鷄聲春色暖。鳥語客心驚。耒耟田家務。筐籠蠶婦情。天涯曾失業。生理獨無營。</text>
<title>同諸君。遊九川場。聯詩題小石。藏之巖竇。</title>,<text>危壁淸溪上。彥邦 玆晨竝馬看。荇 蒼苔今古色。世弼 人事盛衰端。彥昇 雨點催詩急。鶚 杯心引興寬。彥邦 小篇留姓字。荇 牛斗莫相干。世弼缶溪洪彥昇大曜，彥邦君美，德水李荇擇之，雞林金世弼公碩。同李鶚來飮。盡歡而罷。鶚。縣士。字斯立。正德丙寅七月二十有六日識。</text>
<title>六日。從子伯，擇之及子善，元叔，強哉。登主峯望海。聯句三首。</title>,<text>時序重陽近。子伯 江山落日催。擇之 東南迷遠目。公碩 衰病且深杯。子伯 萬里心逾壯。強哉 孤雲首屢廻。擇之 乘桴千古意。公碩 人事轉悠哉。子善目斷滄溟夕。元叔 天高九月秋。公碩 登臨今日意。擇之 風物暮年愁。夷島蜒涎外。子伯 淸樽鰈海頭。公碩 坐中誰主客。子善 談笑付悠悠。子伯未識吾身遠。擇之 唯看馬島平。公碩 層雲生眼底 子善 斜日媚秋晴。擇之 衰鬢淵明菊。子伯 歸心張翰羹。擇之 悠悠今已幸。莫惜醉宜城。公碩</text>
<title>宿酒泉縣</title>,<text>亂山初豁處。殘縣古原頭。翠壁當軒立。淸江繞砌流。長林濃影轉。片石怪談留。千里飛驂客。經過暫解愁。</text>
<title>平昌道中</title>,<text>山行已五日。危險此偏多。畏道千重曲。懸崖百丈斜。鳥鳴谷自響。風颭樹相磨。不盡喧囂語。穿林得石波。</text>
<title>觀音窟</title>,<text>五峯山斷處。崖壑極顚危。蕩潏溟波亂。谽谺石竇奇。白衣靈莫驗。靑鳥信何知。願借雷公斧。芟除萬目疑。</text>
<title>題月精寺</title>,<text>秋旻正蔚藍。行雨洗塵驂。幽壑喧新浪。懸崖捲宿嵐。諸天曾會法。千佛各開龕。異境堪登賞。知名也不慙。</text>
<title>用別韻。贈空師。</title>,<text>我到月精寺。有僧名法空。求詩進一軸。洗耳聞吾風。山斗序文暢。淵明追遠公。古人所不讓。蹤跡紀衰翁。</text>
<title>重宿酒泉縣</title>,<text>吾行知半過。又到此軒前。崖面楓將染。山頭月正圓。灘聲搖客枕。蟲響感流年。磊磈無由洗。誰言是酒泉。</text>
<title>壬申三月日。次杜詩韻。寄獻之行軒。</title>,<text>無雙江夏子。拂袖脫塵羈。芳草春還暮。行吟日正遲。山尋楓岳路。夢到惠連詩。一字能分我。今朝歎別離。</text>
<title>梅花下。次李伯益 希輔 韻。</title>,<text>二月梅花樹。玲瓏拆晩香。文章多令望。江海有疏狂。杯酒成高會。風流盡一場。逋詩何太俗。無地着蘇黃。</text>
<title>次愼希白平丘江堂詩韻</title>,<text>花鳥春深日。攀君江上堂。煙雲閑得趣。歲月孰奔忙。春樹陰還碧。萊衣樂更長。忝成看竹醉。舟壑此堪藏。</text>
<title>奉送李相公觀察平安道</title>,<text>生財古不易。値此亦多奇。慘慘中年事。悠悠各自知。危機還早脫。超擢及明時。報國身何晩。巖廊復又期。</text>
<title>至日。發遼陽有感。</title>,<text>客發遼陽館。時吹暖律灰。微陽何處着。天意暗中回。行路轉京國。巡方及海隈。明堂元會近。玉帛倘趨陪。</text>
<title>玉河館。次亨仲夜吟韻二首。</title>,<text>舊病日相尋。新愁復我侵。靑燈消永夜。白首有孤吟。未理鄕歸夢。空驚鐵作衾。幽期長見負。晩歲悔冠簪。客況又無聊。陰威轉作驕。不愁裘褐弊。還憶道塗遙。王事何年了。歸期會有朝。此時憐鬢髮。寒夜更迢迢。</text>
<title>題閔中樞 泮 所藏畫 四首</title>,<text>江流天共遠。帆影雁俱遲。無限瀟湘意。秋風落日時。衆壑秋還暮。霜天月欲沈。漁燈明復滅。孤客對楓林。似靑還似白。非霧亦非煙。變沒須臾態。乾坤莽蒼邊。急景催年律。頑雲釀雪花。江天愁獨坐。銀海剩生華。</text>
<title>酬成進士 聃齡 投贈韻 五首</title>,<text>詞賦曾酣戰。蟊弧早捷登。昌寧舊文獻。逸氣更軒騰。陶家有奇士。善岸卓高登。詩酒閑生計。龍蛇幾變騰。巢許何爲者。不同皐契登。衢尊當日興。天地豈瞢騰。疾足慙先輩。名途濫早登。樊籠宜見閉。雷雨亦何騰。醉鄕安故業。壽域喜新登。龍竹閑來往。煙雲劇奮騰。</text>
<title>次權上庠韻 二首</title>,<text>晩學樊須稼。年纔籧瑗餘。寓窮非擇里。莫說古人如。浮生五十歲。長付醉醒餘。顧彼營營者。於吾蓋闕如。</text>
<title>和訥齋</title>,<text>坐得桃花月。歸來楊柳風。百年今日興。能着小詩中。</text>
<title>山陰換鵝亭。次板上韻九首。</title>,<text>學製非君事。調羹會有時。庭梅與堂錦。兩美得相宜。右製錦種梅上巳春方好。浮觴此可斟。蘭亭傳勝事。古字掃崖陰。右龍岩濯足異境堪招隱。桃花掩洞門。朱輪行漢詔。烏石豈秦村。右烏石行春繞檻波光闊。無風爽氣頻。登臨消伏暑。誰是寫經人。右換鵝避暑秋水淸如鏡。孤舟晩不歸。中天待明月。風露惜侵衣。右鏡湖泛舟秋晩城南樂。稻香魚極肥。吳中有遺興。聲利幾人歸。右城南觀魚琴閣詩情淡。楡山雪色寒。高吟知有處。爭向灞橋看。右楡山對雪浩劫人何處。千層石累稜。尋眞吾欲往。鷄犬問無曾。右香爐望岩岸度微風闊。波翻夕照明。奔津俱汩沒。如我獨忘行。右潺灘爭渡</text>
<title>聯句</title>,<text>江山君作主。詩酒我逢場。公碩 世事看波浪。園林一夢長。仲平</text>
<title>平山客館夜飮。次金上舍 潤德 韻。</title>,<text>恩尊天上老。杯酒夜間深。別後相思地。遼山月下琴。</text>
<title>黃州客館。夜吟聯句。</title>,<text>此夜黃州館。殘燈遠別杯。亨仲 氷霜平昔分。四坐暫相開。公碩</text>
<title>次李懷壁雙嶺下陣宿韻</title>,<text>風沙迷道路。氷雪鎖關河。區脫依雙嶺。三宵髮解華。</text>
<title>前驅卒射雉。夜月供酒。詩以紀事。</title>,<text>錦翼披山雪。何人一矢忙。慇懃爾馬卒。寒月侑吾觴。</text>
<title>曉吟</title>,<text>鑿壁安燈盞。燒煤煖酒甁。土床溫一席。欹枕到牕明。</text>
<title>夜泛臨津</title>,<text>風凄寒露重。月白夜江深。雙棹橫前岸。三杯起遠心。</text>
<title>戲吟 三首</title>,<text>漂梗情無賴。盍簪歡未稠。關山草回綠。何日夢刀頭。南來身事誤。日月長憂虞。一筆同君詠。三春免興孤。江山隨勝地。詩酒送餘生。百計成迂拙。乾坤空復情。</text>
<title>平山館。夜飮次人韻。</title>,<text>避人又見詩。不覺酒杯深。欲和知無語。餘懷座上琴。</text>
<title>弘濟院餞席。次朴府尹君實 英 韻。贈諸益。君實號松堂</title>,<text>十里丘山路。秋風送別時。故人情不盡。明發更遲疑。</text>
<title>無極驛亭。次孝仲韻。</title>,<text>郵亭風雪夜。墟落草花時。會合元非約。頭顱益見悲。</text>
<title>次成進士 聃齡 見投韻 二首</title>,<text>契闊無長業。今秋値粗登。村鄕人飽興。城市價空騰。浮名看腐鼠。長嘯有孫登。回首蘇門路。靑山雲更騰。</text>
<title>襄陽途中</title>,<text>風定大瀛海。雲籠西塞山。浪吟長短句。摹寫不曾閑。</text>
<title>詠煙臺蒭偶</title>,<text>投鞭百萬士。猶怯八公山。詭敵兵家事。束蒭非等閑。</text>
<title>臨程。又次耆伯亨仲韻。二首。</title>,<text>左右杯無算。縱橫筆有神。莫言耽性癖。多爲遠遊人。臨水登山處。牽裾把酒時。去留情不盡。周道更逶迤。</text>
<title>應製詠落霞 落霞。一作彤雲。</title>,<text>秦女初裁紅錦裙。欲憑歸雁寄郞君。東風萬里知無力。吹散須臾幅幅分。吹散須臾。一作虛擲天涯。</text>
<title>漫記所懷。示二辛君。四首。觀察全羅時。示錦山謫客。</title>,<text>榮辱當時閱幾場。槐安一夢電俱忙。請君高着莊生眼。莫把離騷記短章。度水穿山路欲窮。一區天地喜寬通。更將靑眼披樽對。原隰愁懷已半空。溪山千古錦名州。春雨晴時獨上樓。物色正堪詩着手。草堂人老更誰謀。複閣重樓十二欄。四圍屛障錦爲山。此間棲息須仙侶。如我登臨亦強顏。</text>
<title>和訥齋 二首</title>,<text>百年生死卽朝曛。譽毀終歸幾萬墳。夸奪向來皆腐鼠。醒心哀壑獨 缺 聞。君坐茅亭。見前山有古墳。感而出吟。囚山曾賦此荒村。斗石何人慰飮髡。不數陳蕃前古榻。開心相對失卑尊。</text>
<title>又和訥齋</title>,<text>朱轓累屈蓬蒿宅。淡泊相看別有思。淸水芙蓉天琢語。效嚬其奈不成詩。宣舒通子蓬心久。文墨場中敢起思。鷄栅題來迷下筆。何人解誦杜陵詩。一年一度牛 缺 女。不盡歡情又恨思。烏鵲秋期還未遠。白楡花下可無詩。陽明老子治心學。出入三家晩有聞。道脈千年傳孔孟。一毫差爽亦嫌云。紫陽人去斯文喪。誰把危微考舊聞。學蹈象山多病處。要君評話復云云。蹈。一作到。木鐸當時餘響絶。一編傳習亦多聞。前頭取舍吾心孔。二字缺 西河學僭云。此三詩。論王陽明傳習錄。來詩。有却恐人驚異所云之句。盥手初開兩絶詩。庖人裹束 缺 人遲。杯盤未飣頤先朶。醉飽終看及少廝。旱魃長吟雲漢詩。邵平瓜地結花遲。却從宮圃來仙種。抱甕元非責老廝。溥溥不是鄭人詩。仙掌零時夜正遲。多荷二天分一榼。何嫌僕僕拜輿廝。</text>
<title>奉酬佳什。更希和敎。四首。</title>,<text>與君當日酌宜城。淡泊開懷不近名。却被天公嫌我逸。也從平地起戎兵。千載塵埃走禁城。參差袍笏亦虛名。多慙疾足誇吾輩。此日傷胸未必兵。養眞何必學靑城。靜者還慙隱者名。事業未全輸晩輩。更從詩壘日治兵。秋風吹菊爛江城。令節唐人尙有名。敢向龍山成逸興。攻愁要借酒爲兵。</text>
<title>用訥齋韻。送朴評事 英健 赴寧邊幕。十二首。</title>,<text>別懷多端。無怪乎詞之不殺。元戎李公。卽僕姻從。灣伯金公。亦僕堂兄。而中和，嘉山，德川諸倅。亦皆親厚。故下五絶。別致意焉。幸各報也。西關千里駕飛黃。別酒何嫌引滿觴。壯志男兒弧矢日。爭敎弱念觸冥茫。欣感忘情結夏僧。別人懷抱凜生氷。行驂北極香峯下。兩地相思見月增。幾將文字講精微。淸燕多承玉屑霏。三省洞中虛坐久。可堪芳草賦來歸。功名今昔付賢豪。出試戎行望亦高。認是他年草檄手。直揮廊廟發硎刀。靑油幕下醉鵝黃。杜子風情是濫觴。奇事任輸書一篋。百年唇舌付茫茫。持律何人學定僧。情瀾生處決層氷。平胡制勝非難事。帳裏戎兵氣勢增。六韜遺略入玄微。奇變如風解晩霏。究到十分方一試。陰山事業莫空歸。山西曾得挺人豪。授鉞登壇責望高。塞上威風今兩載。臥閑鈴閣匣藏刀。右屬兵使棘關西邁見梅黃。瘴濕蒸時莫怯觴。館入生陽淸坐好。主人懷抱也蒼茫。右屬中和嘉平山館似居僧。涼吹松間解作氷。杯酒幸同爲郡者。須傳衰病邇來增。右屬嘉山長安山下郡卑微。北接妙香煙靄霏。蔥竹故人今作主。問他南雁幾時歸。右屬德川吾門尊屬國名豪。雄鎭龍灣選更高。消息南州如問訊。知非川上賣龔刀。右屬龍灣</text>
<title>寄京畿都事黃君 七首</title>,<text>離合人間孰主張。向君猶阻十年觴。似聞巡旆過隣境。衰疾何由話對床。一紙州城問謫居。戀窮傷別意非虛。當時風馬西飛疾。惆悵無因報尺書。東郊賦別是何年。高興翩翩訪海仙。行跡至今留勝境。解敎遊子誦淸篇。千古丘山泣別離。形容惟有磵翁詞。逼人咄咄黃修撰。版刻新詩出一奇。畿輔今年事可言。田村無處不傷魂。想知佐幕憂難下。奚背風情損一分。溪山雪月政嘉哉。爬癢何人筆硯開。三昧詩家黃四子。珠璣一掬倘分來。寒天何物長衰翁。芋栗灰中火似紅。茶鼎有時煎雪水。此間風味與誰同。</text>
<title>和嶺南尹節度 思愼 無極驛寄示韻 二首</title>,<text>旌節遙聞出道周。仗威南國凜生秋。迎將豈乏扶羸杖。齋忌空增悵別愁。榮辱升沈幾見周。生涯一世已逢秋。故人何處傷離句。挑發幽牕萬斛愁。</text>
<title>奉贈公亮行史。兼簡嶺南巡察。二首。</title>,<text>使儐當時豈乏名。南行還見錦衣榮。百分詩酒蒼茫外。能記知非挽袖情。嶺伯今知白髮公。千層花柳興難窮。三春羸酒餘生在。誰寄音書慰此翁。</text>
<title>和李判書希剛 長坤 贈道原韻</title>,<text>菟裘君計早年中。營築多慙半死翁。亦有蔓灘新產業。閉門空賦雨濛濛。</text>
<title>坡州道中</title>,<text>西路漫漫問幾千。坡山落照掛長天。百年未慣投棲志。更向燕雲着一鞭。</text>
<title>夜泛臨津</title>,<text>月小山高夜已闌。九天風露正漫漫。仙槎直欲干牛斗。赤壁風流地上看。</text>
<title>碧蹄驛酒席。次人韻。</title>,<text>怵惕西關未盡頭。中年懷抱莫登樓。離分親舊斜陽逼。把酒臨風更作愁。</text>
<title>翌日。次金上舍贈耆伯亨仲韻。</title>,<text>遠別今宵白髮生。莫言詩酒破愁城。四山霏雨添離恨。萬里天都憶此情。</text>
<title>劍水驛。次亨仲韻。別崔掌令。山斗</title>,<text>莫言身世是他鄕。居住東西卽一方。努力臺風須振古。發奸狐兔 三字缺。</text>
<title>又次亨仲韻。付崔君。寄三子。</title>,<text>鞍馬今停劍水驛。兒曹何樣漢陽城。逢場詩酒偏乘興。一紙何勞報爾平。</text>
<title>重次希剛韻 二首</title>,<text>我南君北二村中。日日相携作醉翁。此去驪江還幾里。停雲時復望空濛。壬多甲小我居中。閱世同爲白髮翁。杯酒有時談往昔。任他懷抱各溟濛。</text>
<title>登浮碧樓</title>,<text>畫舡簫鼓傍長洲。扶酒晩登浮碧樓。暫脫塵濛迎灝氣。雲山千里重回頭。</text>
<title>普通院餞席。次柳察訪 仁貴 韻。</title>,<text>平壤城頭暮景催。普通樓上好懷開。東西不盡離分恨。擁鼻高吟暗作雷。</text>
<title>統軍亭夜飮。聯句二首。</title>,<text>遙山百疊火連空。一帶氷江隔我東。亨仲 不起杜陵難綴語。統軍奇壯舊塵蒙。公碩統軍亭子鴨江頭。兒戲百祥浮碧樓。亨仲 遼海湖山輸几席。英雄千古有餘愁。公碩</text>
<title>次成上庠 聃齡 投示韻 二首</title>,<text>阿咸於我是通家。竊服高風想望多。羈縶未堪齎刺去。愧將燕石博瓊華。夫子名聲孰敢前。聖於詩酒耆於年。死生憂喜都捐處。一榻淸風懶欲眠。</text>
<title>寄訥齋 四首○閒中。摘古人同受新年不同賞之句。</title>,<text>同受新年不同賞。園林物色已欣榮。衰遲苦乏趨奔力。未學澹臺在武城。黃堂白屋事相懸。同受新年不同賞。任被乾愁逐歲華。可能梅閣分淸想。東郊迎帝幾多日。開蟄還聞復夜雷。同受新年不同賞。何春何日駕西回。漠漠風光不自聊。柴門獨倚靑藜杖。玉人何處未歸來。同受新年不同賞。</text>
<title>寄魚灌圃子游 八首○得江魚公。由玉堂。出與海。</title>,<text>興州消息近何如。寒錮陰威歲欲除。索莫知非川上老。白頭猶自保窮居。秋夏連蒙海錯珍。同緘十絶況淸新。固知報謝無珠玉。塡壑徒勞覆簣人。文章一世豫章公。淸逸三生灌圃翁。握手開懷知有處。邇來餘響及顓蒙。當秋關嶺盡探奇。行橐多慙貯惡詩。繩尺擬經都料手。一篇聊復寫烏絲。嫁女婚男歲不虛。百年人事半猶餘。尙平未脫情鍾地。何計塵煩一掃除。藍輿竹笠訖工無。轉致唯煩一兩夫。賁飾村鄕如略備。雨天氷路更何虞。婢魚今歲出何遲。東望難堪朶老頤。轉販無人回遠馱。況看親舊一封馳。纖鱗巨口似松江。久識冬時產海邦。尺素故人應遺我。莫嫌非鯉遣烹雙。</text>
<title>和訥齋 二首</title>,<text>百年蹤跡北東西。棲息如今却自迷。欲捻杜家書籍賣。殘生情況轉悲悽。山圍錦繡秋光媚。雁沒長空遠目迷。忽被朱轓同野酌。暫時寬得楚懷悽。</text>
<title>謝魚子游惠墨及古刀魚 十首</title>,<text>客卿何自入齊疆。卽墨專封太僭王。系出水蘇如有譜。食租西浦亦恩光。奎精何日墮玄穹。擎出魚龍鰈海東。欲伴五窮爲益友。臭蘭先謝秩夫翁。玄生名面喚爲圭。磨刮新光射璧奎。甄拔近聞魚太守。前身應是李廷珪。波臣膏液凝爲玉。蘇子精英化作珠。二寶鏗然懷袖裏。敢將聲價議差殊烏金十五拔吾貧。妙製何人問贗眞。分占兒曹傾橐去。渾家多怪墨磨人。蒼魚半尺古刀名。刀化爲魚理孰評。莫是延平風雨劍。千年遺育牣東瀛。飮露湌霞潔我腸。呑刀爲術出何方。故人遠惠非無謂。芟却情田一畝荒。百枚裹束到窮鄕。磨屑偏宜糝藿湯。怪底臟神連夜訴。腥波浸沒菜茹場。磨詰園中折露葵。杜家芹菜煮靑泥。一從珍錯來東海。和作新羞朶客頤。人說刀魚有腹腴。和鹽爲鮓味無徒。五宜最屬嘗茄子。一箸何人塞遠需。</text>
<title>寄畿伯金玉耳 璫 ○五首</title>,<text>雪後巡軺到雪城。知公事事實孚名。野翁不解山陰興。只解袁安獨臥情。文字從公二十年。升沈悲喜敢相捐。頭顱半白吾衰甚。終始何能保宿緣。頃日京師話一杯。戀懷纔破別懷催。撩人鄕思無多力。牽挽行裝火急回。觀風畿甸事何如。信耳多乖況信書。譽毀是非疑似地。更須懸鑑鄭僑魚。知非相望元堂里。南北翁隨不暫離。今日雪城頍弁席。何人解唱鳥鳴詩。</text>
<title>喜雨二絶。寄訥齋行軒。時訥齋爲牧伯</title>,<text>旱乾連月又逾旬。耕播田家奈失春。一雨正霑巡野日。不言膏澤下蒼旻。山無靑草野無塵。不見探花載酒人。甘澍霈時高興動。更聞墟落駐朱輪。</text>
<title>訥齋見訪。席上賦一絶敍謝。</title>,<text>春來屛跡蓬蒿宅。車轍還尋掛席門。不分淸樽開笑語。又將詩句坐黃昏。</text>
<title>次信郁上人詩軸韻 郁。乃玄默法嗣。</title>,<text>座設如來有五臺。幾看塵土苦興哀。山中擬訪希夷去。爐面何人且畫灰。</text>
<title>謹閱訥齋和章。又效一嚬。以希促駕。</title>,<text>屋山新沐靜無塵。草色煙光摠可人。已許風流當一席。預愁西日促飛輪。</text>
<title>次酒軒 四首</title>,<text>千古咸池眇默音。何人容易入琴心。鍾期有耳機還淺。栗里高懷更細尋。朱絃疏越有遺音。盥手吟時竦我心。乾噪寒蟬方寂默。又聞庭外小奚尋。不關牕外奏繁音。把酒三更欲語心。文字更將仙客醉。雲間鷄犬肯推尋。窮伏田廬隔好音。邇來灰盡百年心。相望詩壘頭還縮。圭復淸篇味更尋。附原韻擲地金聲與玉音。朝來洗耳又洗心。欲追戊子先人契。看取詩筒夜晝尋。</text>
<title>次訥齋 四首</title>,<text>問舍何人欲賣書。彭州消息日無虛。爭知恩力輸多小。看取浣花溪上廬。靑山白水稱銜杯。心跡初非歸去來。却笑窮中仁及物。閑敎野雀此安胎。旬間見屈數封書。慰病憐窮意豈虛。缺 得一言還不惡。三斯他日頌吾廬。簷楹新構小如杯。坐臥猶堪對客來。時序一年還欲半。野人籬落竹生胎。附訥齋原韻金公碩結廬知非川上。因鏝人來有書。詩以答之。鏝手擎傳半紙書。忽聞工字 堂體如工字故云 出林虛。主人却愧無錢助。他日徵文起草廬。其二憶昔溪橋酌野杯。相逢不怕夜深來。重尋不盡詩材物。小麥初花大麥胎。</text>
<title>和魚子游東州道院韻 十五首</title>,<text>秩夫爲郡自何年。地近蓬瀛接海仙。設觀邇來開渾沌。塵凡無路得參前。洋洋苦海任風濤。雙鬢難禁雪換毛。悵望東瀛迷處所。可能霞佩接琴高。塵俗紛紛競事華。梅兄淸韻獨專家。玉人襟抱應同調。培埴興州一樹花。崎嶇世路孰知閑。爭說靑山不入山。玩愒主人何似者。百篇詩料費孱顏。憐渠標格百花頭。東閣詩情老未休。莫學苦心何太守。一分精力損爲州。看海看山興未收。知君日日幾登樓。盡輸奇勝吟哦裏。不用丹靑顧虎頭。趙侯當日此城完。辛苦蜣蜋幾轉丸。承序百年懷舊績。安危那得寸心寬。君有詩顚我酒顚。兩家風味各無邊。投筒更詑南烹興。醉渴如呑海錯鮮。使君氷操自淸寒。覺爽貪泉豈苟難。獨爲詩材隳戒律。幾多侵割四隣山。逐臭尋香事盡虛。殘年吾已賦權輿。滄浪莫苦歌淸濁。携客江溪日飽魚。百里休誇養拙身。催科能免守城臣。海征什百桑麻地。不是滄溟不管人。漢陰心跡孰深知。矻矻徒看抱甕時。莫向世人談古學。機關隨事不相宜。默斡胸中杜德機。煕煕氓俗及潛飛。皇王大道誰窺測。君有一斑知者稀。食魚何用必河魴。腊毒人間我飽嘗。鹽豉蓴鱸誰不解。秋風張翰獨歸鄕。君是金鑾第一人。我從塵後忝詞臣。回頭三十年前事。滄海桑田兩老身。</text>
<title>贈詩僧雪庵</title>,<text>半世浮名走強顏。白頭今日始投閑。多慙林下逢靈澈。不是休官是黜官。</text>
<title>寄謝魚子游惠貺 五首</title>,<text>無極亭中撒白鹽。圍爐相對斥飛廉。寒宵不撤杯樽話。任看星河落後簷。千里蓴羹孰下鹽。飣盤三九我非廉。行廚不意分珍錯。驚怪荊釵起傍簷。窮居山澤食無鹽。遠惠偏慙不害廉。拚得一春招客至。幾多花月醉茅簷。十束溪藤色奪鹽。障風新屋價非廉。有時磊塊胸中事。輸寫還宜對月簷。知君道味水中鹽。一酌貪泉更覺廉。宮閣氷梅應托契。早春詩句幾巡簷。</text>
<title>失題 四首</title>,<text>公喜名花我喜詩。投筒疇昔也支離。篋中那得生偸竊。猜妬吟哦有侍兒。溪藤二百割鵝肪。橫展蝸廬眼奪光。春蚓秋蛇吾敢涴。障寒餘地取明陽。不學眞卿書乞帖。何勞靖節種南山。故人誠惠知難謝。任見荊釵解慍顏。殷勤數榼聖賢竝。慰渴文園興轉生。莫說臨邛壚上事。白頭今已倦風情。</text>
<title>失題 二首</title>,<text>半生風雨與塵埃。不分江堂笑語開。勝事園林何氏宅。少陵人去首空回。依欄高興夢初醒。詩酒逢人眼盡靑。無限江湖生暮景。不妨孤艇宿前汀。</text>
<title>贈二壻</title>,<text>艱關此路幾秋春。二子相從意轉親。不許文章驚四海。却隨涯分老全身。</text>
<title>贈訥齋 十首</title>,<text>祗承寵和之什。瓊玩不已。日月流邁。田功何望。布置荒政。此所宜急。夙夜鈴齋。固知無遺算矣。焦傷之懷。自以一得爲貢。想不必執竽以拒也。末致企鬱之意。隔歲奉懷。情不得不爾也。乙酉星夕。麟經曾駭麥禾無。急病徒聞臧大夫。荒政此時須究極。吾州何幸得名儒。荒備閭閻督察無。馳奔愚婦與愚夫。赤心不浹民肌骨。餘外紛紛盡俗儒。橡栗山中早有無。携持篋筥婦同夫。暮三朝四狙公術。任是充飢不害儒。轉勸人家有借無。緣奸鼠輩賣庸夫。指囷爲賄曨官目。那得如傷愷悌儒。賑活飢荒古豈無。苟沿陳跡亦非夫。紙衣豆屑恩何究。奇策須咨范老儒。翦髮桑林責己專。勤憂旱虐七更年。不聞溝壑商民庶。倚恃君臣聖得賢。雲漢遺篇諷詠專。想聞周業中興年。轉災爲福誰將柄。廊廟當時儘任賢。觸興成詩思不專。遣愁那得酒爲年。關心百口籌荒策。慙謝山王托七賢。領略西郊景勝專。結盟魚鳥已三年。省秋官駕知何日。把酒溪橋不避賢。厚德如坤有靜專。如何生養闕今年。招靈岳瀆來供職。從事誰言我獨賢。</text>
<title>淸心樓夜坐有懷。次圃隱韻。奉使相。四首。時先生以副學爲養。拜廣州牧。以公事。至驪江。</title>,<text>桃花新浪漲春江。樓出層霄洞八牕。玉節登臨成一快。楊州駕鶴亦難雙。雲堆簿籍俯淸江。敲扑聲中晩倚牕。欲爲湖山酬宿債。爭如雅俗不成雙。鷗鷺回翔不下江。似嫌燈燭爛軒牕。樓中縱有烏川叟。煙雨詩情奈不雙。不負幽期遠涉江。夜深雲月坐禪牕。蒲團一味何便靜。大勝淸心靑眼雙。</text>
<title>和恭伯炙背詩</title>,<text>一逕松篁送晩淸。負暄終日稱慵情。趁晡更向韝絛去。矯翮西山也不輕。</text>
<title>和恭伯敬夫風雨日有感韻 六首</title>,<text>威振玄冥勢旣深。滿天霜雪苦侵尋。繁華一歲已搖落。松月寒牕自古今。數日風翻溟渤深。魚龍驚騖起千尋。夜來却恐移鼇柱。坐占星文舊若今。露繁霜重與寒深。刻轢群山骨百尋。更被狂風兼暴兩。肯留松桂乞來今。離恨羈愁已莫裁。北來消息日添哀。滿堂諸父唯存一。人壽中身奈又催。近歲憂虞孰易裁。百年懷抱獨余哀。半期兩度聞喪哭。魂魄應知未死催。排悶吾詩屢強裁。憐君投贈亦長哀。臨頭患禍知何奈。但冀西山景莫催。</text>
<title>至日三絶。寄恭敬諸君。三首。</title>,<text>幾將龍血歎玄黃。應見天心未死陽。岸柳山梅猶欲動。茅征何獨阻揚王。不須無疾待朋來。在地猶驚夜半雷。循序自知當更壯。乾坤何處不春臺。扶宅微陽昧戒嚴。窮曛較獵竹抽籤。懸貆一室猶餐素。却愧宮娥線力添。</text>
<title>諶之失牛。苦索乃得。戲詩一絶。寄之。</title>,<text>百年無妄事多嗔。牛繫行人與邑人。得失早知論塞馬。不須悲喜謾煩頻。</text>
<title>歲除日。戲書舊曆後。</title>,<text>年光三十五旬強。辛苦能添鬢髮霜。好去丑神携我恙。重逢他日報休祥。</text>
<title>春帖</title>,<text>一胍今回天地春。漢廷寬詔逐時新。蹄涔幾處逢雷雨。萬頃滄波得縱鱗。</text>
<title>戲贈幹之 幹見余。投書云。旣以文字誤生。又何苦爲。</title>,<text>晴窓黃卷是良朋。貧病窮懷老更憑。淪落豈皆文字累。莫將儒業漫生憎。</text>
<title>醉示楊郞 老吟無節。恐傳醒者。</title>,<text>陽山窮處孰懷開。多子婚姻逐臭來。箕帚敢言吾息女。岳山隨地卽傾杯。</text>
<title>過杻洞。馬上口占。</title>,<text>陰陰萬木路盤回。崖壑前頭孰鑿開。一鳥不鳴山更寂。夕陽人馬踏蒼苔。</text>
<title>詠檜</title>,<text>松身柏葉此窮山。合抱連雲托地安。翠色不凋霜雪後。高風如接泗洙間。</text>
<title>下嶺</title>,<text>層巒疊嶂作重關。俯見鴻濛一氣團。九十九盤飛步下。天風吹腋化塵頑。</text>
<title>嶺下泉石</title>,<text>淸溪十里淨無塵。白石平鋪挾兩漘。仙境若輸劉阮輩。鏡湖何獨媚騷人。</text>
<title>襄陽途中 二首</title>,<text>橫驚西山集幾塵。彌漫東海莫涯漘。誰知匹馬襄陽客。還是胸呑夢澤人。新秋風日十分淸。竝馬論詩亦一淸。收拾奇觀奚背重。此間行李恐妨淸。</text>
<title>望雪岳山</title>,<text>連穹紫翠更盤盤。知是襄陽雪岳山。氷谷豈無人避熱。愧余號暍走塵間。</text>
<title>奉和使相韻</title>,<text>固知離合似搏沙。嶺海逢迎樂更何。況復襄陽兒拍手。接罹欹處興婆娑。</text>
<title>寄關東伯閔耆叟 壽千 巡軒 三首</title>,<text>降屈淸都仙一座。遠巡瀛海問風謠。故人千里緣塵事。棠芾陰中倘見招。臺岳曉光明似玉。鏡湖秋色碧於藍。優游此地皆仙侶。肯許塵蹤得與參。共說關東淸勝地。靑年持節最堪誇。風流石磵 二字缺 世。多少紅粧慰使華。</text>
<title>祥雲亭</title>,<text>祥雲亭上祥雲繞。倦客登臨別有情。十載銷魂望裏事。慇懃論罷朴先生。</text>
<title>祥雲驛路上</title>,<text>十里松陰北接南。西湖東海翠相涵。祥雲日午祥風至。笙鶴千年欲與參。</text>
<title>鏡浦舟中</title>,<text>人說江陵鏡浦臺。夢魂無路訪仙來。蘭舟正値秋風興。摸寫湖山愧不才。</text>
<title>臺上用舟中韻</title>,<text>登舟半日復登臺。湖上奇觀別樣來。黃鶴岳陽誰着句。若無崔杜也駑才。</text>
<title>鏡浦臺。贈李上舍。思溫以奕名世</title>,<text>臨瀛今日欲尋眞。永述高蹤怳若親。一局幾遷塵甲子。桃源吾亦爛柯人。</text>
<title>冒雨重過大嶺</title>,<text>噴薄喧豗百谷川。半天雷兩吼山巓。披蓑盡日攀危磴。心膽長寒寸步前。</text>
<title>月精寺洞口</title>,<text>終朝陰雨閉山門。馬首東西路欲昏。咫尺秪園雲解駁。岳靈元不勒移文。</text>
<title>金剛淵</title>,<text>金剛淵傍月精寺。白日驚雷吼怒龍。不惜飛流侵客坐。十年塵土洗衰容。</text>
<title>月臺</title>,<text>萬壑淸風醒俗耳。一溪流水洗塵襟。梵宮此日投棲客。不是從前學佛心。</text>
<title>贈普願上人</title>,<text>業白名山道眼高。天遊何處不逍遙。世間無限支離子。松檜陰中莫浪交。</text>
<title>別人 二首</title>,<text>悵別仙區眼纈紋。同君幾日袂還分。臨水登山情更苦。此生何地不辛勤。翠屛丹壁縷成紋。步出溪橋路不分。塵土可堪回俗駕。夢魂千里自長勤。</text>
<title>毛老峴途中</title>,<text>倦馬西來不用鞭。離懷脈脈想東邊。畏亭十二天關隔。明月今宵兩惘然。</text>
<title>毛老峴</title>,<text>興盡尋詩林下立。渴來問水谷中求。此行若草關東錄。收拾奚囊盡勝遊。</text>
<title>大和驛。夜有懷。寄䃴兒二首。</title>,<text>平生舐犢老牛心。一脈慈天自不禁。隔嶺我多惟疾念。問渠能體此懷深。寒蛩淸月大和軒。耿耿秋懷夜欲分。膝下情鍾三日別。想渠應亦戀晨昏。</text>
<title>淸心臺</title>,<text>江干矗矗石爲臺。俯視幽谿𢥠若頹。百尺竿頭誰放步。巖墻之下莫遲廻。</text>
<title>大曆巖</title>,<text>幽頤谿山孰指南。大和西路訪奇巖。賦形混沌名唐代。欲問何人解爾喑。</text>
<title>龍淵津 三首</title>,<text>古津何事水如涇。波面無由鑑色形。莫是蜿蜒潭底物。故敎黝碧閉幽靈。平昌郡北古龍淵。崖壁縱橫列後前。晩泊鳧舟波不起。秋風聊慰客愁眠。山圍簇簇水淵淵。闃寂馮夷窟宅前。吟詠愼無高發響。潭心恐觸老龍眠。</text>
<title>過下坪絶壁 二首○崖壁。橫亘數里。高危異常。其面無樹木。只苔蘚。又有細草如毛。亂垂罅隙。尤可異也。</title>,<text>稜層鐵壁萬尋高。仰面難禁頸脰勞。仙掌幾時初劈破。點斑蒼紫又生毛。何人鍊石補天高。造化當年亦太勞。却恐危隳生不測。疾鞭駑馬竦余毛。</text>
<title>贈僧 三首</title>,<text>宗旨而今必有論。維摩何事默無言。爾曹漫聒僧床上。一指彈時道固存。寂寂空空莫細論。非非是是也多言。山風松月生涯足。敢着床頭一物存。平生蹤跡我何論。林下逢僧愧不言。叱馭明朝還上嶺。五峯山色目中存。</text>
<title>麻池津</title>,<text>立馬秋風古渡頭。淺深游泳問方舟。箇中物色還堪賦。丹壁光沈碧玉流。</text>
<title>過沙川 渡處水淺不使舟</title>,<text>去日奔流正濁黃。來時淺揭不濡裳。殘生無用如舟棄。聲利人間悟一場。</text>
<title>渡上逢驟雨</title>,<text>渡水穿山幾萬重。關津日午客龍鍾。無端驟兩天邊過。不洗當年憔悴容。</text>
<title>大峴</title>,<text>我行何日免崎嶇。前嶺還如後嶺踰。誰洗路塵生骨脊。倦驂羸僕却長吁。</text>
<title>盜賊巖 義泉縣朴達峴西洞。有岩竦立爲峯。峯之左右崖岩。亦極峻險。諺傳昔有盜賊藏匿爲患。故名之云云。</title>,<text>離立巉巖有逕庭。解敎奸慝閉聲形。固知藏疾渠家事。一累何嫌損厥靈。</text>
<title>望仙巖 岩卽前賦盜賊岩也。余觀是岩在峭壁中。奇秀峻發。登陟可以撥塵襟。招僊侶。一爲跖盜所汚。久抱惡名。深可歎也。乃更名望僊岩。疊前韻。以誌其略云。</title>,<text>不是君山別洞庭。定從巫峽遠分形。擬攀絶頂招笙鶴。洗舊名新慰地靈。</text>
<title>可興驛。與黃楊口 演金 夜話書懷。</title>,<text>半天凍雨夜凄凄。山館無人月欲低。細話十年悲白首。可堪飄泊任東西。</text>
<title>道寬院川上。次訥齋韻。</title>,<text>牛女秋期歎 缺 遲。此時蕭瑟客增悲。似聞庭對多前席。一疾何便聞舊知。</text>
<title>和李棐仲韻 二首</title>,<text>忠信曾聞禮有鄕。汾川新築慶還長。世喧不到聾巖上。翠色春萱蔭北堂。小白山南聚德鄕。掛繩西日意偏長。蟠桃已結三十實。奉水斑衣更上堂。右愛日堂韻</text>
<title>上津舟中。次國衡韻。</title>,<text>十里澄潭洗我懷。千尋鐵壁劚層階。飛上九天吾脚力。御風乘鶴儘徘諧。</text>
<title>寄京畿黃都事 三首</title>,<text>鑾省前時話夜長。平生意氣有黃香。治中展足非君事。潤色絲綸是舊常。天街覓句紛紛日。岐路相忘事太顚。屈指庚冬今幾歲。凄涼懷抱獨潸然。年來人事遠馳奔。路入臺山訪寺門。衲子爭傳江夏句。愧余蕪拙續何言。</text>
<title>用別韻。戲崔子眞。淑生</title>,<text>十篇詩斷自悠揚。說盡伊吾不盡腸。堪笑東隣貧女在。爲人長作嫁衣裳。</text>
<title>次信郁上人詩軸韻</title>,<text>妙法橫張出一枝。象頭今日有高師。倚巖斗屋無攀處。絶俗何須布蒺藜。</text>
<title>奉邀訥齋</title>,<text>九十韶光只一旬。野花啼鳥尙殘春。溪邊倘屈吟哦興。淸賞應看疊疊新。</text>
<title>次訥齋韻 二首○壬午冬謫居時。蒙宥而作。</title>,<text>笑語號咷後易前。一人情事一樽邊。移文又拆京圻使。今日誰知復粲然。萬事紛紛在目前。固知憂樂自無邊。亂言且莫尋頭緖。看取籧籧栩栩然。附訥齋原韻賀忻擎一笑前。玉樽龍笛夕陽邊。陰州書目來驚興。溪女山翁摠索然。金公碩投書云。京畿觀察使奉宥旨。更移陰州驛遣。余復疊前韻。訥齋。君王解澤霈無前。忽見金鷄下日邊。畿使更移傳好語。省村風日再欣然。三山依舊暮帆前。去國重回北斗邊。祠板幾塵加拂灑。九天昭穆亦蘇然。</text>
<title>和魚子游東州道院韻</title>,<text>畫餠從來不救飢。淸談今古幾人欺。更將出處論吾道。莫向休身寸步移。身一作勞</text>
<title>酒席感懷。與訥齋求和。</title>,<text>臨風把酒思依依。十載經過事半非。席上絃歌吾不醉。數行悲淚欲沾衣。</text>
<title>寄謝魚子游惠貺 二首</title>,<text>幾月盤中白黑鹽。先生元不喜淸廉。故人珍重乾魚味。未及朝炊坐短簷。未慙形貌醜無鹽。探勝何妨坐不廉。蓋蔽童頭還有具。效唐新帽短加簷。</text>
<title>失題</title>,<text>大業玄宮與道隆。不周何事觸共工。千年遺臭須消洗。餘力隨州致乃終。</text>
<title>失題</title>,<text>醉當太古醒今世。坐閱浮生臥暮年。年逾不惑猶蒙昧。飮到無何且挽留。</text>
<title>甁梅</title>,<text>折殘梅萼揷甁空。疏影伶俜素壁中。雪月已將詩興去。吟哦何恨句非工。</text>
<title>題氷庫胥吏詩後 胥吏自十歲已能詩</title>,<text>江山詩酒有斯人。來往冠簪是縉紳。浪詠江湖曾得忝。烏巾休怪有吟呻。</text>
<title>次嶺伯金玉耳 璫 韻 七首</title>,<text>平生鮑叔有吾公。不異心腸處達窮。靡盬不忘歌伐木。遠將篇什記衰翁。右謝和章戀別三春苦憶公。人從聞喜忽投窮。麟脯十脡餘封獻。厚味還嫌老野翁。右謝聞慶人所傳尺書東海得魚公。木貝連朋遠救窮。營築晩來供饋急。不妨恩貺疊孱翁。淸風遙自嶺南公。幾度披襟解暍窮。蘇息一方施闊手。餘波還及此田翁。右謝伻貺同社金權久忝公。伊今哭轍似吾窮。莫嫌郵辱知非子。恩信須頻記兩翁。右謝公貺卽分權金三復周詩雨我公。起看雲漢更呼窮。有書南伯傳新喜。恩渥何偏造物翁。右來書志喜雨。有喜氣兩同之問。故報此意。一年慳澤問龍公。時序經春夏亦窮。龜拆田疇愁望絶。賑饑何託白頭翁。</text>
<title>薊州四絶</title>,<text>莫把前朝問地靈。太平光景草回靑。可憐千古龍河水。不洗當年羯拘腥。利兵強馬是漁陽。封豕中原勢孰張。一陣風流還不武。蜀中行色轉蒼黃。河朔胡塵七百年。薊門今日禹山川。太平有象還無象。鷄犬聲中午竈煙。薊州城外暮煙斜。列鼎鳴鍾幾萬家。天寶開元存往轍。昇平何用向人誇。</text>
<title>奉安東府伯 以執義。歸覲安東時。二十首</title>,<text>早將忠信出專城。德化曾看數郡氓。試手花山朞月後。更聞仁愛在蒼生。皁蓋朱幡下嶺南。淸風雙袖動頑貪。當年美政多前漢。千載龔黃始與三。平生爲學負三多。東魯還參政事科。風化一邦成禮俗。武城今日聽絃歌。憂分北闕長元元。刑罰催科兩不煩。野外桑麻民樂業。一村煙火太平痕。俗吏苞苴痛作讎。寸心惟在省民憂。明朝擬見南回詔。千戶應封卽墨侯。鶴髮吾親疾病纏。春來南臥故鄕田。窮村此日生涯拙。何幸深恩荷二天。尺緘朝夕問村居。臺餽猶看肉與魚。萱室更無彈鋏苦。秦人何事賦權輿。善養曾聞太守仁。歸來黃耇幾多人。吾家白髮偏承惠。左右肥甘次第陳。冠蓋殷勤訪草廬。榮光白日動村閭。滿庭歌舞蘇窮病。追記歡娛更說余。高樓當日綺筵開。歌鼓連雲晩作雷。却怪豎儒爲上客。醉扶仙子強傳杯。以上謝患形勝東南古福州。幾憑騷詠想風流。朅來作客成幽討。到處江山似舊遊。高閣凌雲接洞宮。周馳廈屋有無中。繁華早駐玄陵蹕。自此雄名擅海東。靜對方塘數朶蓮。風來時復裊香煙。一軒最得閑中趣。更有循除㶁㶁泉。滿目江湖一葉舟。微風細雨客登樓。生平無限滄洲計。早晩高盟付白鷗。珍重恭王在莒心。遠將三字侈雲林。螭龍萬古簷楹下。風雨空江影半沈。以上記覽永嘉爲邑自新羅。勤儉唐風遠莫過。一嶺更分三國界。赫居遺業有山河。賊勢滔天國步頻。南來車駕正蒙塵。野翁不識前朝事。閑說觀民嶺外巡。王氏朝廷誤賊肫。掛冠歸老古桑村。關河萬里風塵暗。獨上湖樓白日昏。遠矣吾先卜此鄕。百年遺宅半荒涼。隣翁指說門前道。曾是恭平竹馬場。衣錦重來鬢未蒼。當時日月入詩章。我今訪古悲無奈。景物猶閑人獨亡。以上懷古</text>
<title>上津舟中。用國衡韻三首。</title>,<text>雨後江津水勢豪。黃頭日午倚輕篙。淸遊到處須官秫。歸賦君能效老陶。江頭今日簇輪蹄。十載塵衫我噬臍。天地一區仙有宅。湌霞誰復歎飢啼。天風萬里解霪蒸。羽客丹丘更見仍。鷄犬人間渾欲化。笑看前渚競舟乘。時有中原人來競舟</text>
<title>次人韻</title>,<text>一夜秋空白露淸。故園心事奈人情。愁邊不覺添霜鬢。枕上惟聞蟋蟀聲。</text>
<title>聽鄭生琴</title>,<text>陶家曾畜一張琴。不廢當年山水心。莫把繁絃驚俗耳。梅邊詩酒夜還深。</text>
<title>梅花下次李伯益 希輔 韻</title>,<text>不禁嚬蹙爲酸寒。邂逅梅兄得一歡。洗盡十年塵土想。主人風味與同看。</text>
<title>次祖禹韻</title>,<text>寒薄衣裳酒力微。缺 人其奈送人歸。一帆未借天邊興。官酒携持且見譏。</text>
<title>次亨仲州官設筵餞行韻 二首</title>,<text>十載悲歡酒半醺。更知鄕國此離分。鴨江氷雪催鞭過。歌吹龍灣夢裏聞。老怯詩場又酒席。諸君豪氣薄層霄。一樽莫說燕雲路。醉裏乾坤不見迢。</text>
<title>次亨仲鴨綠江哀溺韻</title>,<text>銀橋十丈橫江面。騰踏兢兢背負氷。捷足憐渠隨俗態。淪胥還與後人懲。</text>
<title>塔遷江邊下營</title>,<text>是日。先鋒將受約束。連山把截下屯宿。乃自行過十里。一行頗苦。及下營。有水草據險之便。霜月亦白。露坐擧酒。不無興焉。此去遼陽知幾舍。長途氷雪馬頻傾。貪程且貰前車律。十里還營不夜城。</text>
<title>過靑石嶺 二首</title>,<text>雙崖百丈路如懸。仰面難看一片天。陰壑幾時回日馭。恐敎魑魅拍人肩。疊石連雲缺一隅。層氷橫拖路盤紆。知君着得高堂念。不許千金試畏途。</text>
<title>遼陽館。夜飮聽琴。吹亨仲韻。</title>,<text>百年懷抱且携琴。牕外何人解越音。星斗半天人未寐。可堪遼鶴怨絃深。</text>
<title>遼陽八絶。復和碧蹄別韻。謹呈兩君。仍寄耆叟舍人。在龍灣見耆叟。用是韻寄懷耆伯。末乃見及。</title>,<text>乾坤當日一搔頭。遠客還傷王粲樓。宣聖不須浮海歎。九夷雖陋也銷愁。誰將遠客一回頭。霜雪難禁凍玉樓。三入市城懷轉惡。深杯聊欲慰乾愁。聞說東京足掉頭。百年王業怕危樓。幼安一榻風塵外。多事張衡詠四愁。管寧舊居。不知的在何里。扶漢功名不盡頭。空聞豪氣百層樓。英靈宇宙應來往。淫黷還成識者愁。關王廟。在西門外。東岑寒日照城頭。策馬來看八角樓。雄侈不關威暴客。幾多勞費見民愁。樓在城西南曲千尋白塔出雲頭。奇巧輪龕又有樓。張設虛無人莫問。僧窓聊解客中愁。白塔寺。在城西。丁鶴何年語柱頭。人民城郭蜃爲樓。客來闤闠囂塵合。悵望三淸空起愁。柱在官倉後庭。正當市角。十載蓬瀛我縮頭。許君才思上瓊樓。如今飄泊遼山雪。珍重詩篇慰客愁。世以中書郞爲仙座。某曾忝跡於此。</text>
<title>在懷遠館書懷。寄贈山舍從學諸生十首。</title>,<text>憶君無日不馳懷。風雪何如臥小齋。千里遼山驢背客。未因疲病興都埋。百年強半歎吾衰。爲學君從少壯時。一力推車須獨任。十分精義顧何師。此言及時勉學。力行致知。須自着功。難仰他人。舜跖之分一念頭。築堤休怪爲簷流。橫奔風馬多岐路。索莫天君底處求。此言善惡之幾。人心之危。要之以求放心。茫茫天地眇然身。一念醒時也佑神。曉鼓未鳴靈府靜。此間光景問誰人。此卽夜氣之說。要學者於此。體驗自得。學絶愚秦道尙存。世儒奇論漫多門。開書更着惺惺法。千載斯文亦與聞。此言俗學橫騖。異學超絶。唯讀書存心。庶聞絶響。學聖非顏莫據依。事斯精勇在危微。百年未究爲山力。暇向傍人說是非。學聖工夫。惟在克復精一。此爲終身究竟法。向外駕說。終不濟事。爲文非欲爲招朋。結友須知善惡徵。鮑臭蘭香隨所入。蓬麻他日見君能。上旣備論爲學本領矣。此又言取友資益之方。一炷名香一椀茶。山齋風味屬詩家。莫將雪月爭功力。心學多從此路差。此卽爲文亦玩物之意。着意吟弄。分了工夫。害却心術。卲家曾說大和湯。咀嚼天眞味更長。愁帚詩鉤猶散誕。枕槽眠甕太顚狂。此戒酒認作淸致。不知準止。終歸顚狂。詩酒恐爲一蕢之虧。故特戒之。曾讀陶家責子篇。高懷畢竟付蒼天。何徒未解杯中趣。一蹴終無到聖賢。寄兒輩老懷區區。豈用爲詩。一覽之後。擲與三豚。幸甚。首絶。不免跌宕。欲諸君知衰骨尙有生意。豈非千里平安信耶。末章。不干君事。可授豚輩。</text>
<title>海州衛道行口占</title>,<text>長程六十戴星行。風露三更百感生。官馬載人何處去。海州軍衛白巖城。</text>
<title>是日夜分。到在城驛。別聖節使朴子實。英號松堂</title>,<text>燭盡鷄鳴客將發。天涯懷抱我何堪。雪霜遼左悤悤意。試與終南三月三。公之西來。某有開懷知有處。遼左雪霜時之句。乃今悤悤不盡。更看他日云。</text>
<title>盤山驛。次東峯居士韻。七首。</title>,<text>渺渺靑丘鰈海東。扶桑先見日輪紅。朝天使者盤山路。萬里歸心夢亦空。申束行裝待曉鍾。旅程纔半已窮冬。氷霜斷盡東歸雁。何處鄕書寄一封。巫閭山上暮光收。白草長原遠客愁。羸馬十鞭還一踣。可堪年律疾如流。朔雪侵裘不禁寒。相看鼻淚玉闌 干。風沙十里川原暗。客路情悰自解顏。煙銷列障又重關。氷合長河與淺灣。攬轡塞垣無箇慮。此時頒玉在塗山。壯志流年苦作潸。世間岐路不知閑。風塵未罷槐安夢。招隱空慙大小山。客入郵亭意轉淸。壁間瓊玉價連城。神交欲托東峯老。名面何須對俗情。</text>
<title>閭陽。贈席秀才。</title>,<text>遠客何人着眼看。巫閭山下解征鞍。白袍黃卷來相問。萬古斯文豈強顏。</text>
<title>大淩河塔</title>,<text>亭亭孤塔古河邊。雨打風磨幾百年。物色重來多不舊。問渠何事獨依然。己未冬。余克質正官赴朝。</text>
<title>紫荊山人家少憩</title>,<text>鷄酒紫荊山下店。衣冠靑木海邊人。式微莫賦艱關態。尊俎猶堪對主賓。</text>
<title>頃承亨仲辱詩。病後有題。時尙伏枕。不堪投和。今依韻作七絶。未免支離。蓋欲紀懷書事。非以爲詩也。</title>,<text>文德街頭日欲沈。客愁無處着春心。自憐倚榻稜稜骨。爭奈韶光入故林。獨坐星河已半沈。一燈明處更惺心。歸途歷歷三千里。雙鬢今宵雪着林。夢尋鷗鷺任浮沈。不負滄波萬里心。一枕土床何處所。覺來愁緖亂如林。怪余愁病日纏沈。不是陰何苦用心。梅柳帝城春意動。一言辜負和詞林。當年志氣謾銷沈。氷炭從他不掛心。獨怪緋衣要儈駔。自言天子起瓊林。鴻臚卿謝成。同李序班。欽坐館廳。稱勑求物。謝秩四品。衣緋。身如枯梗水漂沈。事改浮雲底性心。二十年前皇極地。可堪鴞鳥萃爲林。某去庚申歲朝正。今見謝李所爲。慨想之懷。不覺云云。一穗淸香起水沈。閉牕端坐養閑心。忽驚蹇淺移闤闠。走利人人渴鄧林。賈豎日來諠閧。病懷爲益無聊。</text>
<title>慈恩寺。呈翰林四學士。寺卽海印寺。在皇城北。</title>,<text>蓬萊宮裏會群仙。浪跡東林豈着禪。文字欲陪僧院話。還嗟弱水隔三千。</text>
<title>重贈景仰</title>,<text>諸君湖海歸寧日。我獨悠悠在帝城。南中若可通音問。爲報遼塵試暫平。</text>
<title>帝城三十絶</title>,<text>翼翼京師四極中。衣冠萬國此來同。充賓兩到周庭下。聞樂多慙季子風。千雉縱橫勢複重。金湯非直禦奔衝。紫微看取鉤陳象。天設威儀衛六龍。朝元閣下曉鍾撞。旭日暉暉洞八牕。步武夔龍聞佩響。擎天高柱玉雙雙。金殿端臨白玉墀。稜層簾陛德爲基。百年恭己堯如舜。撫榻誰言大器危。玉河氷泮曉風微。飄散天香出禁闈。儀衛午門稽首罷。祥煙何處傍龍衣。重樓複閣入雲虛。扃鐍深嚴是帝居。趨進萬邦庭宇在。雄誇元不漢秦如。萬歲山高直北隅。春風琪樹翠相扶。未應花鳥生荒怠。九仞還看靜北胡。御溝之水自東西。搖曳波光玉作堤。混混源頭不知渴。千年皇澤與流齊。鬱鬱蔥蔥氣轉佳。上林春色映天街。鋪張禁苑無才思。賦就相如也類俳。路從西市入蓬萊。飛構三淸面面開。綿蕞庭中環佩合。步虛如聽玉皇來。朝天官習儀事天要自事心神。誰說玄淸別有人。名字紛紛隨象設。邇來無極亦衣巾。道觀中像天神。至有稱無極大神者。漾漾晴波綺縠紋。微茫瓊島接春雲。免敎甁鉢搖淸影。鑑徹文明到十分。名刹慈恩傍禁垣。人從西竺會禪門。尋常粥鼓連宮漏。法服時時解至尊。騰踏虹橋跨海瀾。炫煌金碧上危欄。黃塵市角凝千丈。獨對西山雪色寒。愁城日日着牢關。旅榻何人解病顏。一掬琉璃甁貯水。照心端欲洗塵頑。會同名館敞賓筵。牢醴豐香秩豆籩。皇澤百年覃四海。榮光日日敢言偏。當前鼓笛又吹簫。戲作魚龍間衆囂。禮樂虞周應大備。遠人何得少皇朝。鷄鳴風雨更嘐嘐。慙謝屯頑禮不交。山斗高標毛學士。最知河海量幷包。賜宴日。太監，尙書到宴所太早。一行未及迎候。翌日詣禮部謝過。尙書毛公澄。頗寬貸。不峻責。石鼓門前日正高。徘徊何處訪英髦。緬懷夫子東周意。要把遺經問爾曹。滿庭蒼檜影婆娑。鴉鸛聲中歎慨多。木鐸至今餘響絶。武城誰道有絃歌。廟中列樹。鴉鸛爭棲。枯骴腐鼠。散落階庭。殊無涓潔之狀。學舍且空。塵沙滿床。鳴雁雝雝禮盡嘉。誰家遷賄事奢華。前頭不數牽羊馬。金帛盈車路更遮。來從何處去何方。流水遊龍綺陌長。莫道羔裘空曜日。早衙猶自楚襄王。幢幡蔽日道僧竝。優樂喧豗過市行。玉匣珠襦紛昡目。棘人何處致哀誠。碧鷄金馬據何經。香火家家感異靈。荊棘滿城誰翦剔。大明還不燭昏冥。朝廷崇奉二敎。道觀，佛刹。半於閭閻。荊棘之歎。自不能禁。三淸有路卽飛升。禪品還聞大小乘。詭製忽驚班玉筍。二司何代肇名稱。京師有僧錄道錄二司。僧道授二司職者。俱入班。與六部郞相間。玉帛朝元會九州。專城俱是古諸侯。固知一代存王制。何問虞朝與有周。是歲。朝覲式年。天下府州縣官。畢會京師。陸獻麟鳳海獻琛。燕臺多士會如林。風雲明日蛟龍化。膏澤生靈作雨霖。風化文王說二南。流波江漢淼難探。可憐今日皇都下。賣社溫柔亦不慙。負男携女出窮閻。血額號天澤一霑。由溺如傷知己矣。義漿誰復活愚黔。崇文門外拂征衫。鳥出重籠馬脫銜。一望通州江上路。故山春興自難緘。</text>
<title>碧蹄驛酒席。次李懷壁韻。</title>,<text>莫把離樽漫自催。臨分最好夕陽樓。山西萬里無親舊。此日應須掃遠愁。</text>
<title>水月寺</title>,<text>歲暮山林飽雪霜。重來物色轉悽涼。萬竿唯有西坡竹。依舊蒼陰擁佛堂。</text>
<title>送李同年棐仲赴永川 棐仲。李賢輔字。號聾岩。</title>,<text>太白之山連小白。嵬峨盤礴雄南東。騁靈騖奇自白頭。元氣近與蓬瀛通。宣城有縣卽山南。正當淸淑來停窮。土產非金亦非玉。忠信十室何紛蔥。吾友棐仲乃其一。撑天意氣自桑蓬。明光獻賦是靑年。文名十載稱專工。年前戴豸坐烏臺。凜凜肝膽吹霜風。玉堂金馬盡虛座。雲程萬里誰爭雄。日側西岑思偏苦。秋風歸意如驚鴻。朝廷優子借一郡。奉親甘旨何其豐。臨皐古稱山水鄕。會稽豈獨留謝公。千巖萬壑養性情。坱圠至化無爲巾。淳風況自羅代遠。牛刀不必煩吾功。抱病明時送君行。有懷欲語君應恫。十年交遊半塵土。咄咄向壁還書空。南州又訣寓菴人。蒿屍何日歸幽宮。知君道出曠如下。山陽感舊將吾同。營喪其盡十分力。感激義類由君衷。寄語全城二三子。明仲，士輝，浩叔等。 亦知我言爲不訌。</text>
<title>奉別明仲出按關東 明仲。李堣。退溪叔父。</title>,<text>吾聞堯舜垂衣裳。唐虞之治卓千古。豈獨揆岳惟其人。亦有侯牧分九土。道扇皇風動四方。煕煕民俗封比戶。我王當宁四朝元。恢弘至治期三五。一堂吁咈盡爲民。欲使陰谷生春煦。歷簡朝廷任承宣。公於此時賦靡盬。千巖萬壑是關東。地爲勝地民貧苦。木皮爲家棘爲籬。嘵嘵更覺當風雨。歲喜豐登業不敷。石田且非宜秔稌。宸顧當時最在此。不有愷悌能寬撫。滿腹詩書要登人。知公舊學非鹵莽。化成南州降璽書。遺愛至今號召父。公將一路視一州。事有闊狹無精粗。政先富庶有名言。絃歌更使尋東魯。楓岳何人醉題詩。風謠但得歸樂府。虞庭間以明良歌。吾與萬物共欣覩。</text>
<title>和許叔起韻</title>,<text>陽川之許月城金。投分早自騎竹日。木覓山陰鳳凰巖。犢走猿騰勞不息。志學又同力三餘。誦詩讀書忘飢渴。磨戛情親戎始終。雲雨世間多輕薄。蘭香鮑臭愼所之。僶俛德義須秩秩。萬里靑雲是半途。心期肯自安圭蓽。十載光陰瞥眼間。一着靑衫遭禍謫。風前糠粃愧余先。試看欹器盈則覆。十生九死事何言。漂浮海外愁窮獨。是時君吟大雅詩。晩翠何嫌澗畔木。山根結茅庇雨風。襟懷雪月成契托。乾坤旋轉瑞日明。尙憐白頭勞棘屋。年年香桂月中敷。豈無一枝君攀折。有材不售世頻嗟。坐兀一室管穿榻。鑾坡薇省忝無能。把筆幾多慙擊鉢。斲窓時時憶君房。爇天文焰空昭灼。九重何人奏凌雲。寂寞長卿四壁立。脈脈琴心語文君。一場風雅傳幽躅。常山南望白雲深。秋風魚稻春山綠。具慶堂前戲綵衣。曩時京國皆善謔。卜居已知決心神。吉凶不待蓍歸扐。厚味腊毒早聞師。仕途終南敢言捷。朱陳婚嫁樂歲時。農蠶一家指業末。租賦公門視歉豐。更無一事憂法律。一朝貝錦出井鄕。烈火不禁焚良玉。無兄盜嫂古有人。是非百年付一噱。關西山水鳳名州。謫作洞仙非荒說。霜雪冬嚴促行裝。燕路三十方遠發。中宵客館話離違。肝膽此時更磊落。使車南回正韶華。轗軻湘累猶信宿。相携祗知慰君愁。豈料我亦樊籠隔。榮枯後先各有期。禍福之門非懸絶。自慙天道昧虧盈。圓缺小兒同看月。吹竽幾歲混齊門。韶濮有耳應簡別。雀鼠太倉費旣多。朱紫叨榮敢追憶。恩私天地荷寬洪。日月留春甘屛迹。不學賈傅賦長沙。不效昌黎禱衡岳。村人問謫復何爲。寒溫數語喜諄切。三杯濁酒醉無妨。縱有羈愁易驅逐。折肱爲醫子知余。殷勤楚些招魂魄。藉草芳溪叶野情。煮魚烹蔬覆大酌。形骸字內本贅疣。安心苦樂皆所適。木葉欲飛歲將闌。土床溫處鋪一席。能來鷄黍共兒曹。有律何用吹陰谷。</text>
<title>題唐史兩詔使靑鶴洞李相擇之書屋詩後</title>,<text>有鳥有鳥雙靈烏。飛飛千仞翔雲表。一者來捷析木津。一者去向吳天杳。雲海東南幾萬里。孤鳴夜夜聞秋水。鳳書遠頒嘉靖年。黃山老翮鴨江涘。靑田舊侶來相求。邇來不見三千秋。聯騫共舞浹旬月。華山漢水聊爾遊。雄鳴雌和動寥廓。九皐何處尋蹤迹。木密山陰洞壑幽。瑤帙百部新架屋。留語當時鶴背仙。十行妙墨探眞玄。鷄群未舐鼎中瀝。悵望層霄空翩翩。右效唐太史</text>
<title>長歌五闋。送別元之兄出按關北。韓相公效元</title>,<text>吾家王母籍西原。姊於公祖爲名門。兩門子姓百十蕃。再從我弟公爲昆。德業先人尙堪論。繼躅襲美元宜存。奉宗收族任獨尊。親無上下接歡恩。身範足被雲仍孫。駑劣如吾愧箎塤。景仰厚道猶欣奔。嗚呼一歌兮歌行源。聞風亦有薄者敦。詩書爲學學爲優。政事不數由與求。賢關十載更藏修。鶚薦大庭非凡流。玉堂金馬譽望稠。出入內外膺咨疇。南臺北省盡良儔。棠陰幾處生民謳。夙夜不愆揚王休。萬里靑雲不停輈。台階異日名焉浮。嗚呼再歌兮欹宦遊。吾衰不惜塡渠溝。峨峨長白出雲衢。雄盤幾百鎭幽都。長江一帶割東區。天塹莫是愁強胡。重關複險壯方隅。風土却與西南殊。竝山循海民物敷。徑情以直頑爲徒。撫御一乖生睢盱。朝家眷寄豈無虞。公有此行焉勤劬。嗚呼三歌兮歌遠途。許國一身非吾軀。鐵關之北古女眞。化自四聖爲邰豳。百年戎羯野性馴。徙募亦雜南州民。一方勁氣習西秦。臨莅又多麤豪人。驅迫之勢不相親。魚肉已爛威怒新。呻吟不徹于咨詢。古人率物必以身。祛弊只在公深仁。嗚呼四歌兮歌宣巡。憂分九重勞心神。人生五十歎衰遲。泥塗此日還生悲。從遊親故異昔時。生者去眼死長辭。一札又承北行期。越鳥胡馬情難持。旌旆悠悠任驅馳。永懷豈無人相知。淸風未作烝民詩。悵望都門楊柳枝。攀折幾箇如吾思。嗚呼五歌兮歌別離。悲風䬃䬃吹鬢絲。</text>
<title>次洪直卿 彥忠 韻</title>,<text>百年心事君與吾。有用不用如麟角。天涯淪落儘紛紛。只有直卿吾三尺。君家兄弟亦不惡。一席醉狂頻倒絶。拔毛濟世少楊朱。恨我不及鬚鬢綠。</text>
<title>登大關嶺 出東行錄</title>,<text>大關之嶺。雄盤地軸高揷天。俯臨鰈海扶桑東。千仞萬仞左右列。群山培塿不敢齊隆崇。汗漫歸來九垓外。稅彼絶頂一盪平生胸。顧瞻四極。萬象森列於眼前。俯仰長嘯。宇宙還無窮。何物造化戲兒曹。遠岫峙質呈奇雄。峨峨長白鎭幽朔。一支南袤橫蒼空。蜿蜒起伏千百里兮。元氣畜聚爲金剛毗盧峯。馳走朱維更不止。奮聳厥脊而穹窿。後磨雪岳前太白。五臺環腋如兒童。西勢順傾東陡截。阽身若墜滄溟中。皺文襞積占乾戍。晴靄杳杳猶重重。地肺恒浮震巽方。蜃氣突兀馮夷宮。倏去忽來。遊戲乎其間。奇蹤怪狀何紛悤。陰崖百丈下瞰無底兮。晝日常昏蒙鬼穴蒙湫疑潛通。千巖萬壑競秀而爭流兮。幽花異草。雜錯苔痕能白紅。麻生萬木枝柯接連。猩鼯走其上。十里相迎逢。松杉老倒。鱗皮剝落。緣崖跨澗兮。未雲何龍。百折之路。正如脩蟒掛長梢。攀躋上下。幾人心㤝㤝。山根小聚。附着如蠅蚊。云是臨瀛古府。濊貊之遺封。山河百二。秦不能有其險兮。嗤嗤民物運遭千一安蠶農。箇中壯觀。我欲歸示乎蠛蠓兮。高吟日午臨長風。蜀道不見李謫仙。廬山又乏歐陽公。安得潘江陸海洗心孔。縱橫一筆驅化工。附次公碩登大關嶺韻 申企齋光漢金剛之山。八萬二千峯。地紀蓄縮雄關東。鴻荒海外。禹跡所不到。不與五嶽同尊崇。金牛不啓蠶叢路。空使猿狖失木愁捫胸。神仙祕跡往往留澗巖。自非永郞徒探討誰能窮。蒼龍僵立控朱馬。大關一嶺還爭雄。架崖鑿谷混沌死。九十九曲今盤空。渤澥濊貊之封疆。羅列乎其下兮。山河百戰。至今屹立頭陀峯。憶曾出刺眞珠府。征驂一一跨穹窿。風雲暗遇方太山。霓馬紅旗兮有時逢靑童。乾坤偪側到此極。艱險未有寰區中。東臨渤海浩號洶。浪山波岳十萬重。攀援幸有叢桂枝。美人西望明光宮。歸來平地怳如仙夢回。頭上日月空悤悤。凝神白晝再欲超越乎其間兮。仙凡一隔無由通。何人杖藜覓餘聲。世路汩沒塵埃紅。省洞先生 十淸先生。時居省洞。 是我丈人行。零落幾時能相逢。流傳一軸關東錄。十淸先生。曾有關東錄一卷。寄示。 筆端變化其如龍。廬山高蜀道難。未若登大嶺。使人對此愁㤝㤝。能使窮山潤色傳萬古。金泥玉檢後世恐有來登封。誰知此老胸中收拾子長奇。數間茅屋今明農。山高海闊兮。諷詠長短句。牙頰欲起洪濤風。北征風雅杜工部。南山刻鏤韓文公。登臨佳處我欲領其要。欲和二字難爲工。</text>
<title>次盧相國 思愼 孝思亭詩帖韻 四首</title>,<text>公有二帖。前帖卽宣城公爲先生永集搢紳諸作。後帖則交城公涉難起廢之後。徵言一時者。三聖山西古渡頭。得牛得地久培休。陰陰喬木佳城閉。衮衮長江慶澤流。堂構百年開面勢。煙雲十里占淸幽。額題更識高人意。一念遺親也是浮。積慶高曾遠莫追。相門生相是昌期。風流不學東山墅。德業何慙吉甫詩。已向風枝懷罔極。更留篇什記當時。九原可作知誰與。未必雲仍獨有思。盛美人間不足誇。消沈萬劫亦無涯。蓍龜未卜當年事。忠孝能全幾世家。此日湖光生几下。舊時風籟起松丫。眼中成毀重悲感。宰樹如今更着花。赫業名家戟列門。靑氈況復此江村。落霞孤鶩秋天遠。驟雨顚風水府昏。閱世悠悠空發歎。投閑日日獨憑軒。他時屨杖叨陪去。警我民彝二字存。</text>
<title>寄奉甲大用 鏛 韓元之 效元 兩使軒</title>,<text>倦馬東回跡未乾。竝鞭西邁路艱難。平盤泥淖愁巾襪。山海炎蒸觸肺肝。旅況幾時開鬱寂。鄕書當日報平安。三千禮樂爭心力。留滯何嫌季子觀。</text>
<title>次丁佐郞 自堅 見訪韻</title>,<text>娛賓何用促繁絃。排闥靑山盡態姸。草草杯盤非偶爾。圞圞情抱却愀然。死生有命吾曾卜。通塞相環子獨偏。一笑乾坤空納納。醉魂如在葛懷前。</text>
<title>酬訥齋 三首</title>,<text>老懶無心賦遂初。煖床高臥過三餘。詩從東閣添新興。懷及幽人致素書。一歲光陰悲逝水。百年身世泣枯魚。習池何日山公醉。珠玉襟胸滿意攄。反照心原不見初。暮年貧病莫遺餘。樊籠任閉層霄志。溝壑何關一束書。自笑楊雄推點畫。多慙郭璞注蟲魚。萬枚官楮來成益。怊悵滄洲興未攄。中年心事愧吾初。世業兒曹屬緖餘。謝氏階庭人共慕。石家門地史曾書。高門已賀將雛鳳。窮巷偏傷出陸魚。責子有詩還有累。不如杯酒且懷攄。來詩。以兒曹失解。爲歎。</text>
<title>題唐史兩詔使詠靑鶴洞李擇之 荇 書屋詩後</title>,<text>地祕天慳幾百年。鑿開崖壑有儒仙。松間煙火非丹竈。架上牙籤是簡篇。谷口最傷人喪逝。陽隅還恨事推遷。盡輸奇勝容齋下。分付星軺萬國傳。右效史黃門下。聯用辛未重陽語。逍惟十載。感念亦多。</text>
<title>次鄭祖禹韻寄李蔚之 蔚之。居豐德之祖江。余壬午。入京師。因祖禹。聞蔚之消息。有春時共舟相訪之語。</title>,<text>聲利宜休我不休。羨君高臥白蘋洲。百年正坐傷弓鳥。萬事還如打屋頭。人隔千山懷舊別。江通一帶却安流。山陰有棹堪乘興。何必春風蕩子遊。</text>
<title>無極驛亭。次趙都事 仁奎 韻。</title>,<text>春正和時興正濃。何愁越鳥與燕鴻。但看綺席人如玉。不惜衰顏酒借紅。南國殷憂聊暫舍。淸都舊侶喜相同。幕賓解撰甘棠賦。不解揮戈逐日東。</text>
<title>題金大年 彥老 愛敬堂 二首</title>,<text>斷壟殘山大野中。點粧形勢巧藏風。儲祥幾歲有閑土。養德何人作鼻公。肯搆已知張祖業。肥家不必用田功。多君盥手惺惺坐。愛敬堂東日正紅。藏春一宅孰經營。遲日光輝獨占晴。萱草叢深增翠色。鶺鴒沙暖更和鳴。眼前物意生天趣。堂上賓筵露至情。爲卜百年無此興。如澠何怪濁兼淸。</text>
<title>道寬院川上。次訥齋韻。二首。</title>,<text>省斂官車駐小溪。幾村嫠婦聞歌啼。古心未破秋山赤。雅韻慙承老面黧。納納乾坤身轉側。悠悠岐路意都迷。知非日月猶嫌晩。郭索毋嘲打草泥。岸幘潺湲碧玉溪。草間休謝野蟲啼。酒光上面宜成渥。暮色遮山欲作黧。談謔一尊親舊態。駕鞭長道覺前迷。習池他日應相問。拍手如今笑醉泥。附原韻 野席卽事。贈公碩。○訥齋石橋斜日落西溪。溪水溪禽恰恰啼。霜嚇老楓顏更赭。露經枯艾面深黧。拾蝦擧網還驚密。投林歸軨却恨迷。是處相逢渾不謂。山翁敢謝醉如泥。衮衮談懷傍綠溪。丁寧弔客雁悲啼。蟹臍手劈中收紫。梨頰刀翻表瀉黧。同醉野尊猶放曠。暫抛塵事頓冥迷。夜深不恨歸途險。馬健能超九尺泥。</text>
<title>次鄭祖禹韻</title>,<text>十里平湖漾晩風。喜君詩酒遠來同。掛鞍黃釀生新興。落俎銀絲免舊窮。懷抱中年頻作惡。頭顱今日各成翁。相携不覺甁罌臥。索莫難乘醉意濃。</text>
<title>敍懷</title>,<text>風流傳笑嶺南天。嶺北還逢月岳仙。一葉舟回丹峽裏。三層樓架白雲邊。斜風細雨玄眞後。美酒吳姬太白前。孤興未闌連夕醉。綺羅移向蕊城筵。</text>
<title>李修撰 希曾 挽 二首</title>,<text>自賀東韓運屬昌。更看鳴鳳在朝陽。百年氷玉心肝瑩。一世文章光焰長。泡幻有形元是妄。蕙蘭雖死久猶芳。靑綾數夜開懷處。不分高人愛我狂。自是昂昂獨鶴姿。高懷不許俗人知。名場幾縮工倕手。寶樹堪誇謝氏兒。福澤千年應不沫。哀榮一世亦無虧。平生金石元方友。職禁還違負紼馳。</text>
<title>挽人 二首</title>,<text>世德夫人出永嘉。東陽擇配且宜家。兒從胎敎才全美。里化仁風俗可誇。匹鳥至情天莫奪。老烏今日事何嗟。無端行路雙橫涕。忍見都門兩素車。神淸氷雪藹交輝。咳唾還成萬斛璣。早奪錦袍通紫闥。更紆朱紱到黃扉。功名自與才名大。心事都從世事違。可惜中郞誰繼業。九泉今日倍沾衣。</text>
<title>奉謝諶之借衣</title>,<text>豈曰無衣借爾穿。戈矛偕作鄙秦篇。顧瞻肩背誰爭長。寬狹襟懷兩莫愆。善惡早憑堯桀服。病貧休較憲商賢。解看雙袖添新垢。昨日隣家醉甕邊。</text>
<title>朝賢道上。少憩感懷。以下出燕行錄</title>,<text>慘憺前朝白馬津。朝賢今日屬昌辰。雕蟲不敗皇王度。麤武焉知謇藎臣。悶默江郊斜日下。犇悤鞍轡倦途人。興懷未敢催鞭過。殷鑑松山萬古春。</text>
<title>松京道中</title>,<text>扶蘇山色鬱嵯峨。五百興亡似濟羅。行客謾傷臺殿草。居民閑刈市城禾。莫言王氣當年歇。自是昏風季世多。策馬鼓鍾門下路。可堪樵牧夕陽歌。</text>
<title>義州道中</title>,<text>龍川郵館客晨興。倦僕羸驂戒日昇。雲墨塞山天欲雪。酒醒長路背生氷。百年弧矢心猶在。萬里風霜骨已稜。近得遼陽消息惡。飛車誰復駕奇肱。</text>
<title>箕城感古</title>,<text>邈矣仁賢萬古風。殷商文物化吾東。江山百劫消沈後。閭井當時漫滅空。幾處樓臺登倦客。一丘松櫟認頹宮。平陽蒲坂今何似。落日箕城思不窮。</text>
<title>鴨綠江餞幕。次李點馬 公檣 贈行韻。仍簡其春府洞老。允湜</title>,<text>負暄衝雪孰爲賢。勞逸憂歡一任天。鴨水層氷催短景。燕山行色値衰年。旆旌塞上生雄略。歌鼓場中振倦鞭。報道終南花菊老。詩狂隨處費蠻牋。李洞老好養菊</text>
<title>次李懷壁湯站道中韻</title>,<text>鴨江西邁路斜穿。崖谷相呑失後前。一帶長川還繞地。千層鐵壁遠橫天。城池隨處依重險。胡虜何年飮我泉。威化皇明東被極。漢家徒事勒燕然。</text>
<title>遼陽</title>,<text>遼水之東鴨水西。雄藩專據磨樞臍。凌雲樓櫓威觀壯。撲地閭閻產業齊。夷漢幾時爭界限。乾坤今日整端倪。安危不在邊人策。綱紀朝廷要挈提。</text>
<title>廣寧城</title>,<text>行盡平原三百里。名都又有廣寧城。玲瓏紫翠西山逼。縹渺煙雲南極傾。形勝已知藩蔽重。威風還見羯胡驚。樓臺處處堪登賞。王事其如展客情。</text>
<title>醫巫閭山</title>,<text>鳳舞龍盤張遠勢。西南橫亘是巫閭。界分冀下堯封近。雲盡遼天禹跡餘。幾度英雄來竊險。異時胡虜更乘虛。皇家威德今何似。山外黎烝各莫居。</text>
<title>連日坐車。錄呈亨仲耆伯。</title>,<text>風蓬何代制良規。殷質周文各有儀。皇統百年看轍跡。使人今日載疲羸。和鸞未奏雲衢坦。輪輻頻傾雪坂危。怯被寒威龜六縮。羨君鞭馬任交馳。</text>
<title>宿曹莊驛。肺疾轉苦。書贈醫者李懷璧。用自家語。仍以調戲。</title>,<text>肺爲華蓋覆胸堂。呼吸通喉利五藏。氣屬金行秋始旺。兒強冬日母先傷。三焦不理玄虛府。六賊交侵熱惱腸。世乏和佗誰滌疾。空聞奇效有良方。</text>
<title>凌河驛前數里。夜行失路。譯官朴杞。歷叩人家間道。所向疑有變。皆不應。有一老漢出導。</title>,<text>閭陽行過十三山。百里西馳道苦艱。羲馭催年鞭更疾。冥威乘夜酷何頑。步兵不必窮途哭。老馬猶堪識路還。咫尺郵亭看秉燭。三杯如夢解愁顏。</text>
<title>訪石鼓錄。懷呈亨仲耆伯。</title>,<text>岐山此去三千里。周德東衰又幾年。劫石中原燒不死。神鞭古物遠來遷。摩挲更欲尋奇字。吟諷何人有大篇。好事如君同訪舊。斯文還是大明天。</text>
<title>謁文丞相廟</title>,<text>顚風怪雨自何方。簸蕩神州勢莫將。赤手欲撑天北極。黃袍胥溺海中央。綱常萬古留柴市。魂魄千秋在首陽。牲幣謾陳祠廟下。肯同元鬼食斯鄕。將一作當</text>
<title>次亨仲前韻</title>,<text>久嗟丞相不同時。凜凜風神管試窺。碧草欲侵諸葛廟。遊人爭涕峴山碑。百年胡運空懷憤。一寸貞心更結綏。未死民彝還感激。敎忠坊額豈吾欺。</text>
<title>海州衛在城驛。贈顧秀才。敬</title>,<text>會合何須問後先。神交千里且忘年。支離莫怪殊方語。方寸還同自在天。遼海風煙難滯跡。金臺日夜急招賢。知君早晩經綸業。不與芸牕事點硏。</text>
<title>遼陽懷遠館。次顧秀才韻。</title>,<text>聯床盡日情無盡。欲別難禁涕泗流。寸紙要留他日信。海邦今去幾程悠。跋山涉水空勞夢。挽袖牽裾亦拙謀。奮翼南溟知不遠。蹄涔還肯病鱗收。</text>
<title>次湯站途中李懷璧韻</title>,<text>西望燕山雪逕穿。羸蹄策策不能前。開城古道元朝石。遼野千重塞外天。不用關防勞警戍。難禁胡馬飮甘泉。蕭條民舍十空九。但見煙墩倚遠巓。</text>
<title>義州途中。次前韻。</title>,<text>每夜郵亭戒夙興。今朝堆枕日初昇。狂風客路邊沙暗。白草荒陂野渡氷。迢遞鄕關雲漠漠。單寒羈骨病稜稜。莫言行盡西偏道。霜露明宵重曲肱。</text>
<title>上元日書懷</title>,<text>憔悴無心作上元。東隣糯飯喚晨飧。朝暉特借編蓬戶。聾病誰醫縮薺樽。新春十五添光景。故里三千隔夢魂。零落紫荊今已矣。敷榮惟冀北堂萱。</text>
<title>和李斯立 鶚 韻 謫巨濟時作○七首</title>,<text>獻賦當年走帝衢。照牕乾雪想增吁。魚充彭越懷鄕味。粟近敖倉餒客軀。交際固難飜覆手。附麗宜愼愛憎烏。橐裘莫恨留秦苦。十策蘇君思不枯。聞斯立寓倉洞。而戲及右長安客況。半年遊子滯京衢。遙向高堂幾悵吁。倚企門閭干業地。風流鄕里訪眞軀。背萱春色疑叢桂。極宿宵光敵踆烏。晝錦恩榮期尙邇。賀筵吾臂不偏枯。常謂斯立前身仙骨。故使眞字。右高堂好信。少將高武布亨衢。一得誰知失處吁。文墨自慙無遠計。雷霆何怪被頑軀。爭如叢薄安巢雀。應笑泥塗跕翅烏。兩度春風吹海菊。榮光不借澤邊枯。右海上羈懷似聞君寓近鍾衢。偏遠吾廬每歎吁。多謝寒溫傳病老。更煩生死語窮軀。熏心春社尋棲燕。忍淚前林反哺烏。總角兩兒癡騃甚。豈知人世有榮枯。右謝傳消息好是東皇御震衢。羈人何事獨憂吁。細看品彙皆生意。遙憶家山未脫軀。北里梅梢前度雪。南陵松樹舊時烏。客中懷抱君如我。芳草春心兩不枯。詠梅賦烏。皆在去春。斯立亦記否。況吾所厭見。在斯立猶苦憶。彼此懷抱。易地皆然。追風逸足度雲衢。地上駑駘仰更吁。藝苑一鳴宜索價。詞場三捷尙充軀。絶域久羈嘶病驥。荒郊猶怕啄瘡烏。飽聞漢室歌天馬。縱得孫陽骨已枯。右奉賀堯尊重飮古康衢。民物當時孰見吁。屋比封旌淳俗化。人知耕鑿養形軀。甘歌聲樂來儀鳳。肯賦詩篇莫黑鳥。摹寫太平應有象。帶春花木豈曾枯。右都城景興</text>
<title>橫溪驛 見李校理希舜詩。追惟往昔。感念之餘。仍和其韻。一以記風土。一以寓存歿之懷云。</title>,<text>參天喬木立亭亭。古驛投來別有情。五穀稻粱栽不秀。四時陽燠數偏零。飢寒豈在凶荒歲。榮衛長虞保攝生。怪底一區風土異。忍敎顓頊更司刑。亂山窮處見郵亭。倦客投棲不耐情。板上有詩人去久。牕前無語涕先零。官寮玉署推前輩。懷抱靑綾托後生。卅載飄浮餘喘在。和吟猶自想儀刑。耐一作能去聲</text>
<title>洛山寺連曉望日出 頑雲巧蔽。不諧願。將發之夜。耿耿達曙。又爲雨陰所欺。造物之戲人。每如是矣。</title>,<text>寄宿東陲地盡端。五更携被獨凭欄。蕭蕭山雨聲初斷。咽咽秋蟲響欲殘。雲彩替回星彩亂。松濤猶雜海濤寒。嵎夷不展寅賓禮。始識人天契會難。</text>
<title>河趙臺</title>,<text>祥雲南指一長亭。疊石爲臺入海汀。蜃氣接天成殿閣。浪花環坐浸階庭。扶疏松竹生淸韻。出沒魚龍見怪形。徙倚乾坤懷抱在。杯樽今日酌東溟。</text>
<title>和烏竹軒韻 李思溫軒前。種烏竹以自號。有詩求和。二首</title>,<text>此君軒上此閑身。卜地眞成德有隣。愛向蒼陰聊散髮。何須玉食更兼珍。暮年且托明霜分。靑眼應無白首新。桃李狄門誰競走。風流公子是高人。百年雲水不羈身。淡泊生涯竹作隣。塵土肯勞槐國夢。淸寒猶愛自家珍。莫言棋局藏機密。惟有詩篇發興新。長嘯海山誰伴侶。滿軒明月足三人。</text>
<title>題普願上人詩軸中佔畢齋韻 二首</title>,<text>宗旨曹溪早有聞。托盟猿鶴出塵群。半生向壁心如鐵。一夕飛筇跡掃雲。水石題詩還漫浪。陶劉結社亦紛紜。慈航苦海無邊意。法祖當年已各分。老宿伊今孰與師。五臺山下起予思。十年如昨奉恩話。一軸生風佔畢詞。萬事變遷泡幻妄。高人行止水雲隨。對床三夜挑燈處。靈籟時聞鎖鶴枝。歲丙子。余牧廣陵。與師話奉恩寺。</text>
<title>次月精寺僧法空詩軸韻。詠寺蹟。</title>,<text>佳境關東蔗入甘。月精淸味異酸鹹。庭中古物風鍾塔。山上靈蹤淨孝庵。七佛遠勞天竺國。五臺爭聳部洲南。恢張左說從何代。老衲丁寧語不慙。淨神，孝明菴。爲五臺靈跡之最。</text>
<title>毛老峴道中聯句</title>,<text>巖竇水聲微復壯。衡之 嶺頭雲影掩還開。雨晴野草溥溥露。歲久陰崖點點苔。公碩 紅照林間窺客日。衡之 白枯溪畔棄時材。公碩 空吟井底觀天句。衡之 欲寫幽奇愧不才。公碩</text>
<title>追和月精寺僧義敏詩軸</title>,<text>曩在月精。師求詩甚勤。遠人行李悤悤。且疲於應答。未副其意。有同棲僧戒通。踵余西來。付書追索。繾綣甚至。末語似戲。實自嘉尙。觀空吾道自無師。坐閱山中幾歲時。過客如吾應擾擾。秋風今日又吹吹。鶴經半夜天容淨。雲偈千峯月色遲。一事恐爲淸境累。煙霞勤買俗官詩。</text>
<title>和李棐仲 賢輔 韻</title>,<text>棐仲二親。年皆八旬。所居禮安縣。去安東府僅一舍。棐仲爲府使。設養老禮。奉二親壓內外席。後以執義往覲嶺表。示所題養老宴詩。及聾巖愛日堂韻。求和。堂乃娛奉二親之所。卽其鄕采水石別搆。風樹人人怨彼天。一家龜鶴獨彌年。名都正在推恩日。庶老歡從戲綵邊。感發民彝增盛美。扶携壽域更留連。如今勝事多前觀。聳聽中丞設慶筵。</text>
<title>挽人失題</title>,<text>百年交道只知心。窮病天涯兩不尋。早謝塵簪名更重。催還夢筆怪應深。玉堂金馬當年事。流水浮雲此日吟。賴有階庭留寶樹。異時家業莫敎沈。</text>
<title>寄金士衡 彥平 琴軒 酸酒三杯。世嘲石磵風味。故戲士衡云。</title>,<text>故人分虎古溟州。千載廉平郭細侯。東閣幾時看興作。北扉當日愧名浮。風流石磵應嫌薄。客子金閨最寡儔。爲戲詩樽相對處。肯將塵土憶乾愁。</text>
<title>上津舟中。次權國衡 鈞 韻。</title>,<text>雲間初聽一聲鷄。路入天台步步迷。俗子何從探勝去。幽禽無數向人啼。依俙欲接三淸夢。惆悵空回五馬蹄。莫把塵緣催客棹。夕陽猶在亂峯西。步步。一作處處。</text>
<title>簡寄韓元之 效元 令公使軒</title>,<text>關西分寄苦心懸。芹泮皐比愧暮年。東郭風痺猶去日。交河憂病不曾痊。停閑諸子門高掩。徵逐何人袂更聯。獨臥山齋風露夜。可堪燕市夢相牽。</text>
<title>奉寄李御史黿</title>,<text>伏枕聞止義兩郞聯名蓮榜。賀意可言。況元郞大擧。不日有聲。缺 於高堂福履何 缺。白頭戲綵。世所罕見。乘此大慶。益堪稱頌。玆用力疾書懷。馳奉御史。詩禮相傳行義敦。百年宗室更推尊。緦功服盡恩雖殺。翰墨場開譽益存。霧豹南山爭炳蔚。雲鵬北海欲騰騫。棠陰萱草新增翠。戲綵榮光動一門。</text>
<title>用南士華 衮 贈僧詩韻。呈使相曁諸位。</title>,<text>征夫欲伐丁丁木。官妓休歌四牡詩。雲日半開靑海面。蒼陰重合古墻眉。坐中文字人通塞。歲晩襟懷酒把持。王事悠悠形役苦。蓬瀛何處問佺期。</text>
<title>通州潞河驛。次安南國使臣韻。</title>,<text>潞河淸漲驛門前。倦客登臨思渺然。岸柳汀花春欲半。遼山鴨水路餘千。茫茫宇宙身如寄。汩汩風塵旆尙懸。極浦遙岑聊聘目。蓬瀛何處問神仙。</text>
<title>逍遙洞 洞在海島。時謫巨濟。與李容齋，崔盎齋。唱酬甚多。今多不存。</title>,<text>愧負溪邊 一作春風 躑躅花。丹楓更奈九秋何。遊魚得計潭心靜。蒼壁無蹤雨脚斜。勝事從來 一作前 難屢挹。故人何日 一作有約 許重過。今朝減却靑春 一作林 色。雲外懸流不受遮。澤堂曰。此在容齋集中。非公詩。乃贈公詩。他無可考。姑存之云。題云。十日書事。○是日。刪薈蔚于神淸潭之上。欲成四日之約也。</text>
<title>送金公碩赴燕京[鄭虛庵希良]</title>,<text>共許雲間陸士龍。少年聲譽冠諸公。優游風月三千界。蟠屈溪山八九胸。逸足自能空冀北。高才誰敢詑遼東。期君刮目歸來早。如我疏慵一病翁。己未冬。先生以質正官赴燕。是時。先生年二十七歲。此詩。虛庵謫龍灣時所贈也。</text>
<title>公碩以雀舌茶見餉[公碩時爲全羅監司○李容齋荇]</title>,<text>平生喜酒頗中傷。剛制年來爲覆觴。忽把湖南甘露椀。解催春色到池塘。胸中磊隗正須澆。七椀還如勝一瓢。安得與君商略此。靑山有路早招要。門外何須載酒人。風爐雪水亦精神。請君更致題三百。南嶽新芽破早春。</text>
<title>贈公碩邀觀燈</title>,<text>明日是休暇。南山曾有期。觀燈仍坐月。把酒更論詩。此樂無相負。流年不可追。醉隨靑鶴舞。塵念忽如遺。</text>
<title>公碩遺竹扇。歸戲題其上。</title>,<text>愛惜炎天懷袖裏。豈言中道遽相忘。恩情旋被秋涼變。萬事眞成不可常。翻覆悠悠自一時。用之何德舍何悲。莫須更望火雲日。渭畝森森多竹枝。</text>
<title>公碩落職在忠州農舍。初約相就。道枉未果。謹寄拙句代書。</title>,<text>爲報金承旨。田園果若何。佳期慙自負。枉道阻相過。飮酒防傷性。開懷要有科。我肱經屢折。言盡意還多。</text>
<title>勸止酒贈公碩</title>,<text>敗性非一物。酒禍難具陳。古人重賓祭。所以交人神。三爵斯可矣。過此爲沈淪。小以亂其志。大則戕厥身。吾徒頗喜飮。一醉忘秋春。往者不自重。此道寧因循。我今欲知悔。肺病困吟呻。朋友雖異體。義與兄弟均。藥言苟相廢。胡貴於天倫。況君千金軀。上有鶴髮親。事又與吾異。剛制莫逡巡。因茲及諸友。不但書君紳。</text>
<title>直卿公碩。次余舡韻見示。復和之。</title>,<text>生涯眞箇使風舡。漂泊非人自有天。往日靑衫無一補。祗今炎海已三遷。朝廷未必憎魑魅。造物庸知解糾纏。更恐悠悠時易失。白雲廻首獨潸然。</text>
<title>饋直卿山蔬。兼示公碩。</title>,<text>采采山中菜。傾筐亦不盈。相思人甚遠。有信物無輕。功莫煩庖宰。眞堪佐麴生。南隣舊御史。一笑與同評。</text>
<title>寄直卿。兼示君美公碩。</title>,<text>數君無病灸。吾自抱憂眠。誰更尋衰老。還如隔歲年。鷄龍山月近。高絶嶺雲連。餐飯今佳否。憑詩仔細傳。</text>
<title>次金公碩謝人見訪韻[金慕齋安國]</title>,<text>四月春方盛。聊從盞面浮。山花挑客興。村酒辟塵愁。萬事眞成懶。百年非所求。林泉娛歲月。何啻傲公侯。</text>
<title>贈金廣州公碩</title>,<text>中年漸不喜虛名。十室猶堪學送迎。養志君今無所憾。誤恩吾欲更何營。西山爽氣時耽看。南畝暄陽好勸耕。腰折豈關心裏事。淵明當日似硜硜。三輔山川羨祖鞭。終南丘壑尙能專。早年詩禮心俱冷。晩日杯尊興最顚。舊卷可無韓孟句。一方須着魯龔賢。休誇若若腰間綬。我亦將求二頃田。</text>
<title>答金公碩簡 時公碩退居忠原</title>,<text>省咎何妨斷信音。四年魂夢費追尋。應知髮映靑山晩。共切葵傾白日心。</text>
<title>神勒寺尙均師。持小圖一軸。下有十淸軒敍詩。示余索題。余觀是圖。宛一神勒結社圖也。畫之初意。未必及此。想則形成。理或冥會。無乃造物者或出於戲劇。而以示萬事之莫不有默定者耶。睡餘戲書其端以還之。</title>,<text>臨江神勒寺。煙雲深復深。長林前掩映。上有靑山岑。杖錫鳴溪橋。暮色方駸駸。雲遊幾萬里。倦鳥投舊林。蕭條數屋椽。亦對江南潯。知是十淸叟。卜築謝纓簪。招邀禹灣叟。伴坐巖磯吟。神勒爲白蓮。均遠故同襟。兩叟卽陶陸。從此常相尋。橋溪想名虎。談携過不禁。恰成三笑圖。過去猶現今。九老似云雜。何須興羨歆。東皐臥一老。嗒爾久忘心。倘許結社約。時往同茗葠。非三亦非九。東臺發商音。</text>
<title>再遊神勒寺。醉題尙均師詩軸。軸中有十淸金公碩詩序。</title>,<text>四載重逢未偶然。世間何事不由天。東臺耽看鯈魚樂。西岳都忘夕照懸。文字十淸聊一軸。風流三笑邈千年。醉餘揮手還相別。回首煙江甓塔前。</text>
<title>江祠答公碩書[朴訥齋祥]</title>,<text>將變三時一極無。江祠乞雨答耘夫。相公在野憂民切。荒政先期勉小儒。稷官久廢術非專。守宰仍兼又幾年。里甲帖差分勸課。張家最劣更求賢。</text>
<title>贈金公碩以季子成親向溟州。溟州。古蒼海郡。</title>,<text>蒼海秋風禁臠床。大人治任押三郞。歸途載馱應偏重。一萬煙霞貯錦囊。怾怛山南阿每西。大關高揷白雲齊。客窓咫尺扶桑樹。報曉天鷄半夜啼。</text>
<title>朴司藝以寬赴闕。書贈十韻。仍寄同成均金公碩。</title>,<text>再命趨東學。菁莪挽有肩。緇帷公碩在。漢道擇之傳。首善源林溷。臨雍實最賢。風流徵晉日。禮樂爽周天。識者寒心處。吾儒用力專。兩岐留美頌。行李贈靑錢。萱閣晨昏曠。鴒原夢寐懸。屢廻遲去旆。催召授征鞭。十月山城雨。三秋病客氈。携壺孤遠席。面目付詩篇。</text>
<title>題金公碩新堂。堂形似工字。</title>,<text>工字新堂背小山。前川一帶曲於彎。沙堤制水橫龍脊。烏道交簷擢霧鬟。薑葉未齊開圃淺。菊芽纔出破天慳。把杯半日探幽事。塵世紛紛百不關。暑氣薰然着遠林。行春却恨負花深。暮年多病妨鞍馬。不是村賖懶再尋。</text>
<title>贈送金公碩赴燕[金沖庵淨]</title>,<text>晨駕促嚴程。銜命朝天庭。歲晩黃葉零。念子逐飄萍。百年會有役。壯夫志四溟。局促爲少停。王命詎遑寧。陸行豺虎橫。涉水蛟螭腥。荒荒頹景晩。漫漫陰雲冥。路難難重陳。客遠愁伶俜。狂塵蓋四野。松柏凌霄靑。蘭生海東岸。風起遠聞馨。天惟本無阿。信直扶陰靈。往日雁隨陽。回時鹿食萍。門前柳條綠。家人傾淥醽。迢迢故交心。天末托遙翎。人去臥雙甁。瞻望立郊坰。</text>
<title>過介峴金公碩舊居。有感。[申企齋光漢]</title>,<text>同時逐客幾人存。立馬東風獨斷魂。煙雨介山寒食路。不堪聞笛夕陽村。</text>
<title>三月三日。寄茅洞朴大丘 璨。</title>,<text>三三九九年年會。舊約猶存事獨違。芳草踏靑今日是。淸樽浮白故人非。風前燕語聞初嫩。雨後桃花看亦稀。茅洞丈人多不俗。可能無意典春衣。企齋。與陰崖及十淸先生。約以三月三日。九月九日。會于介山。歲以爲常。後申，李兩公來會。而先生已下世。不堪山陽之懷。作此詩。寄朴大丘。</text>
<title>和寄公碩[魚灌圃得江]</title>,<text>官況年來偶自如。此邦三見歲時除。只緣久抱煙霞病。魂夢無時不舊居。夜光明月未爲珍。爭似君詩句句新。可與歐梅共驅駕。如余合作執鞭人。早將人事付空虛。知命餘年有幾餘。結習年來消已盡。文房一癖未全除。不向利名生計較。聊從吟詠着工夫。詩人例不關治道。糠粃何曾鑄得虞。</text>
<title>觀瀾亭。次公碩韻。[沈漁村彥光]</title>,<text>離亭日暮更逡巡。同是艱危十載身。誰信滄溟如許大。洪波無處着窮鱗。</text>
<title>上仲氏參奉公 𥗫 訣語</title>,<text>丙午八月初十日。舍弟遠與家兄別。西南千里兩無因。死生後事宜有托。成人廿有二年來。旣無男女身孑孑。兄家四子皆可人。第二旣長計當決。但以遷延尙未定。又有一念待後日。同壻成公有子女。兩家相合尤有益。成之長女生己亥。兄胤第三年相若。幸得成婚爲一家。乃定繼後依禮法。夫妻所托俱可恃。死生庶免爲窮獨。萬一子女或不幸。兩家情志或乖剌。不遂吾計尤罔極。若此罔極復何言。當以第二爲我續。臨分情緖非亂投。此志已定非今日。見我死生長與短。用此一律爲面目。行忙不得告諸般。文不成章信禿筆。行人弟䃴。始先生末年。知奸凶忌嫉未怠。且料他日世道又必有士禍。深戒子弟攖觸世禍。佐郞公至是。適當三司。首折邪議。竟罹慘禍。仲氏參奉公。謹守先訓。除官不出。守靜林居。終保身家。人皆歎服。而先生先見之明。至是始著焉。佐郞公登第之初。卽選南床。田博士。直陞銓郞。凶黨甚憎之。密旨之下。公以持平。持論甚勁。凶徒益切齒。竄三水。仍卽賜藥。三司小官之賜死。自古所無云。野史云。佐郞公赴謫時。母夫人。出送東門外。抱持痛哭。公旣辭上馬。夫人隨後號哭不已。以此幾終日不成行。最末奮衣。痛哭而去。殆同絶裾云。蓋自分必死故也。佐郞公所上仲氏訣語。亦以永訣爲辭。當時火色可想。先世傳言。佐郞公賜死命下。母夫人持先生己卯獄中血衣。痛哭曰。汝父之禍。猶賴上有聖君。幸而得生矣。今則主上年僅十餘歲。奸臣必欲殺汝。汝安得免死云。</text>
