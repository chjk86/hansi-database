<title>壽母生朝述懷 己巳○時呈乞養䟽。</title>,<text>此來正爲貧。六朔迄未歸。風雪獨孤立。寤寐勞形儀。今夕是何夕。偏親屆弧期。由米慚莫負。穎羹恨無遺。孟門險在前。吹毫覔其疵。尸素纏金泥。醉夢度玉池。那將反哺心。借得上林枝。</text>
<title>大殿立春帖 庚午</title>,<text>在衡如事親。準海更添籌。慶賀无疆曆。休祥捷若桴。先庚三日告。亭午一元會。欽若昊天功。永令吾道泰。赤道玄機斡。靑陽絳黻垂。日新躋聖德。八域囿平治。</text>
<title>直中述懷 用先集韻</title>,<text>昨獻延祥帖。今珥宜春筆。古人體制盛。未得窺一一。恥問誠病根。時時多灼欝。苟索莫掩瘢。何敢望中節。誠惶因九頓。不覺遺手笏。隔壁摠浪吟。精英逼髓骨。可以被管絃。方是描天日。玉堂柱聯。有彩筆描天之句。 區區番玉聲。玉堂之地卑者。但能入番。故時人謂之番玉。番玉玉之假者。 相距儘燕越。最有可疑者。陳勉意思缺。晉唐古學士。私悃寓蓬蓽。以是備觀省。豈敢逞媚悅。皇天實鑑臨。鬼神禍福决。視同應文具。得無不謹失。至愚不揆愚。引用或古訣。擧館必嗤笑。敢曰憂愛竭。然猶見得是。欲遏不可遏。無往非納誨。不可局一物。庶幾免罪戾。菲懷倍戰栗。濡盡玉滴露。狂妄己意述。</text>
<title>挽權源吉 福淵○壬申</title>,<text>天地閉成冬。莫扶君子陽。名祖有忠定。賢父繼荷蒼。寒谷淸冰出。大韛襲寶藏。韻隨孤査發。跡獨遠林翔。簡約以律己。明詳有雅量。特緣游張好。能容我狂驤。病祟居憂日。感纏傷貧章。每說遐遯計。鹿豕與徜徉。惟幸輿疾捷。天上動宿房。曾究四可義。豈但守東岡。開春來恐遅。又送一篇長。蘭音與絶筆。忽幷西風凉。七耋抱獨孫。萬事日益荒。文章曾幾世。埋沒獨窮鄕。後死無以勸。天涯淚浪浪。</text>
<title>送洪副學 遠植 赴燕京 幷序○癸酉</title>,<text>贈言古道也。行者未必不足於言。言者未必盡合於理。而猶尙言之。苟在可言而不言則又或有求言之禮。若是者何。盖使於四方。不辱君命。爲人臣至難之事。則豈有獨任己見。能成詞令之美者乎。此東里之所以適野謀獲而見稱於列國。皇華之所以周諮度詢而見採於詩人也。雖然晩燾草野寒苦之士也。幨帷之盛。羽旄之美。固所罕見。而言之則諂也。交好之義。往來之禮。固所欽歎。而言之則贅也。建州之風雨凄悲。瀋陽之烟樹蒼茫。吾非不能言。而言之誠無益也。第念吾東遵父師之敎。服仁賢之化。五百年獨保中華之名者。以其禮樂文物之菀然可觀也。中州又安知無堯舜三代之民。同聲以來求者乎。彼若問及於吾東理學之人。如古時禮曹報去者。將何以爲對也。彼又不知有辥文淸之正。而但以王陳爲說者。又將何以辨之。此宜夙講留意。而朋舊進言之中。或有如愚言之迂者耶。凡此雖若無關於使事。而如使宣子不論魯禮。吳季不觀周樂。秉史者未必書其區區聘幣之節而已也。且夫諸家著述。莫盛於今日。其間不能無多言害道之弊。亦有小說奇談之不中義理而爲一塲戱笑之資者。奚取於西晉之陋習也。獨不媿於燕肆之賈人也耶。行矣勉之。庶擇狂言。副提學是副行人。三十男兒萬里津。送會塗山時有聖。後朝郟鄏史非眞。九月西風橫雨雪。百年東國寶仁親。幾微莫見辭庭夕。王事賢勞古藎臣。</text>
<title>甲戌三月初七日。上親行南殿酌獻禮。以元子誕生也。小臣猥以五室 英宗 執尊獲參。尹士賢 柱憲 呼強使志。凡得四十韻。</title>,<text>定鼎王業曆八回。我后欽承泰平開。寶闕重新民子來。春秋匪懈薦韭梅。中興盛烈參衛騋。海舶敺除獻凱盃。 翼考遺臣尙低徊。鶴禁久閉欲生苔。天愛聖人克肖才。爰命高媒往隲哉。厥泣皇皇無害災。煦嫗陰化成且財。八域鰲抃盪闔埃。小海咸仰拱宸魁。三屆七日陽復䨓。 聖王不自有德嵬。手閱流案軫枉摧。文告廟宮國壝堆。寅虔將事大小該。賤臣時則忝亞㙜。五雲偏荷昵瀛萊。旣入璿源殿枚枚。篆烟薰爐鬯金醅。陟降如在遐福培。那意而辰又執罍。敬擧布冪內府裁。昭明焄蒿窮覆垓。在庭疇不交感哀。靈壽法宴際重恢。臣是知樞古家孩。况隷 五室非偶催。蓂草庭前幾經灰。履齊蹌蹌霤頤擡。仰瞻 龍顔垂綃煤。霧列雲屯戒壁隈。麟趍鳳舞動躔台。豐隆雨師左右陪。適時大霔庶草栽。烟月康衢醉飽頹。自是三農永無悝。</text>
<title>挽金進士 濟源</title>,<text>冰雪百年香。道義爲根柢。一枝江南春。遺韻菀未替。鸎袍獻彩舞。靑春少年時。眉顔明氣耀。才調無不宜。法門規範在。奚但適吏才。公議猶可見。難得老天回。有山益險危。有水益淵深。𥌒者忽無相。倀倀難自任。</text>
<title>端午帖</title>,<text>薰琴調舜殿。蒲酒樂唐宮。萬物當亨運。神功配帝隆。</text>
<title>北門諸詠 祈晴時</title>,<text>受香王曰雨害稼。登門禜四方。小臣隷肅靖。受香夜茫茫。奉版太常寺。執燭陟崇岡。巖上無人家。薪饌取吾囊。却似行營卒。不是薦膋肓。將事門上設神幄。綿蕝序尊卑。籩豆旣整嘉。工祝乃致辭。顒若祼有孚。陟降若在玆。老木閃雲車。飛泉聽玦離。如登泰山上。望仙築玉墀。微風菀菀起。庶見畢躔移。享僕年十六。不見錯誤時。周旋動中禮。可惜賤人姿。拱手前立語。曷任三宿期。觀漲雨歇朝暾出。堞角晒濕衾。苟非諸僚誠。實荷聖君心。欣欣生羽翰。觀漲更登嶔。東自廣津頭。西曁大海浸。上下數百里。盪汩鯨鯤吟。歸雲呈百態。萬里風入襟。時時水邊鳥。飛入中空音。無源必夕除。此理造物任。歸來拾松子。燖爐坐欽欽。肅靖門慮遠門不樓。此去北漢路。千年不欲開。石佛坐守戶。三角山䧺䧺三角山。獨尊天之下。中有金湯險。誰敢侮我者。北嶽北嶽當心高。恰似立木翠。願齊天皇德。萬八春光醉。木覔山子孫還作案。精華太乙居。夜夜燧卒眠。八域民安鋤。冠嶽山冠嶽列外朝。火氣齊崑岡。千里逢賓主。文運邁姬蒼。不諒陰祟伏。指山獨厚望。瞰都內寶闕隆天起。閭閻撲地卑。萬瓦魚鱗疊。人行蟻磨疑。造化風雲泣。變動山嶽移。太半口腹役。朝市鮮忘期。生死日幾何。悲歡亦幾時。不過彈丸裏。所爭毫髮離。登山小魯邦。聖歎正由玆。拳石無所用。猶存闢丑姿。瞻彼昂莊木。千年立頹墀。人生嗟可憐。不樂復何爲。在享所拜東壁寂寂空山裏。玄思日上征。兩隷執小報。向我太關情。宿趼又誤恩。忝首媿時英。不妨違天牌。此地亦玉京。山顔如動色。草樹襲天香。白雲簷端起。橫立萬里程。享罷後。從城下捷徑歸泮。夜深乏代步。不敢過市朝。門卒顧相謂。緣城捷一條。禽驚時打帽。草深汗不消。尙恐外人知。掩燭度迢迢。良朋二三人。來日千里遙。</text>
<title>旅居讀書十七詠</title>,<text>山野性鄙拙。不喜車馬喧。就僻無所事。案上老祖言。極疲敎跪坐。瞬養忘煩燠。會此自悔頭。方能進一躅。素乏記誦才。百讀不慣音。務須味大旨。強探亦害心。收心最爲難。輒走胡孫橋。尙恠前宵夢。對書見平朝。兩友善居齋。長夏不撤吟。暫違無足傷。相望意更深。兩友權祖源，申羲繼。絶恠明淸文。妄效先秦色。力量素不及。瑕纇終無極。書字本玩好。反正罪還深。千金爭取買。哀哉世人心。善人零落盡。長夜轉已深。誰能扶一脉。容使後生尋。宰相用讀書。多見起巖屋。此法廢已久。云云亦無足。淸談西晉儒。專述老莊閟。不知五胡患。適以其末繫。淸凉我家園。固足任舒歗。未得金丹訣。謾將騁遐眺。私與朋知語。不能辨句行。侍講何等地。寧不媿德凉。苟自知不足。有何事不平。辛勤多少工。欲於此處明。句讀多誤分。睿鑑焉無斁。書庫猶未備。祇堪歎有識。王大妃出送古文於玉堂。命懸吐以入。御書庫無爾雅。求見不得。寒暑自往來。晦蝕亦日月。天道備於人。聖言非高絶。地褊時不同。事業莫輕擬。七退有家法。秋月照寒水。元亮時有母。可能刺歸舟。蹶起欲問之。千秋杳海鷗。</text>
<title>七夕夜</title>,<text>孰知蔽塞雲。一夜成廓然。靑天無恙大。半月更澄鮮。喜步如生羽。愛坐學參禪。欲誦已熟書。幾多失外牽。是夜天孫降。河道一倍淸。何由謀一槎。任敎濯雙纓。匪乏文錦手。自足描天經。謾創分離恨。使我徒營營。</text>
<title>三失歎 幷序</title>,<text>秋雨霽。毛氈曬墻頭。日暮覔之無有。東陵幸行。當穆陵典祀官。黃昏受祭物至東門。門已閉。入守門廳待罷漏將出。驢忽逸。徒步至徽慶園前。視足鞋一隻見換。三日而歸問。廳將已替番。不知在處。入館檢弊履則一隻又被偸兒竊去。以故名存三隻而隻各異樣。出門外不得。匣中曾有眼鏡。因眩暈索之則又沒形迹。噫此三者。皆切於吾身而一時幷失。莫非吾慢藏之致。而入我室而竊我物者。其窮非有甚於余乎。是不當推詰。且奪履使之斂迹。奪氈使無過冬。奪玉使勿看書。亦非所以敎我者耶。橫天肅殺氣。遊人感旅庭。竊我三件物。冦賊任宵行。淹留何所事。無非滄浪纓。雖乏蓴魚美。足悅親戚情。穎封永錫類。翳桑舍半贏。余不及古人。柰何忝所生。</text>
<title>送李僚 建昌 赴燕 用先祖贈宋圭菴赴京韻。</title>,<text>穆叔韓宣禀義膓。重拜鹿鳴聽甘棠。禮樂吾東行㙜選。淡寧家世出天潢。文昭武穆忠貞篤。時値親睦協和方。蘭㙜玉局芳齡八。視草演綸燁成章。平林坦坦珍駕御。百鍊爐韛動精芒。男兒壯遊於是始。未負昔心蓬矢張。皮幣珠玉事得免。三重可能徵夏商。折節韋布歡心得。玉筍交疊登車光。而我多病將退伏。隘甃曷識有大洋。尙賴十載班聯好。心期齊許歲晏霜。令儀令德四國書。是日君子陽始長。也知東皇先子返。凭寄消息報北堂。</text>
<title>挽道山尹丈 最植</title>,<text>踐實方爲學。易言豈足云。獨由眞正路。一脉與斯文。抽關想祭酒。遯跡似土亭。終古丹山裏。乘化作仙靈。痛矣山南北。一時拂士空。吾猶見靜坐。反以詔兒蒙。</text>
<title>立春。敬次先祖退溪先生韻。乙亥</title>,<text>邇筵幾度妨時賢。呈牘歸來釋負然。祇賴三陽開泰運。衢樽同樂奏薰絃。</text>
<title>挽秋槎金丈 輝大</title>,<text>堂堂乎氣節。特特也風神。南國中高士。東川上主人。志不忘丘壑。義能轉鐵輪。仙藜何日夢。滿篋不朽珍。</text>
<title>挽權丈 章夏</title>,<text>聘君嘗與先君言。夫也吾門業最敦。矻矻六旬無間日。後生敢說公車寃。夏月巖泉草樹薰。儒仙秉軸士如雲。可憐依舊陶鎔地。减却風流五七分。洞屬怡顔親意承。此心恒若履淵冰。推而及物吾偏感。千里星奔借馬乘。</text>
<title>挽權丈 載爀</title>,<text>犖犖風神燁燁華。一中不復入西闍。瘦鷹奮迅新秋月。老柏差池古澗霞。叫陛如將推士望。登山嘗欲庇民家。知音莫若吾先子。此痛幽明詎有涯。</text>
<title>挽宗丈 亨晩</title>,<text>氣岸崚嶒矍鑠容。衰年人物出凡庸。本支千百吾諸族。咸曰亶宜得姓宗。塗丹我室旣勤墉。缺界重圓有好悰。爲作梁歌相賀地。徑將薤露弔荒封。</text>
<title>夏日卽事</title>,<text>帥氣操心一室空。熏炎不敎上顔紅。何關己事看書外。反驗人心抱病中。貪蚋到頭皆食物。鳴蟬止處自淸風。隔牎尙有談經客。聲氣時時默與通。</text>
<title>送尹評事 祖榮 之北關 幷序</title>,<text>名士之立朝者。入而翰林注書玉堂㙜諫。出而御史書狀京試評事。此盖大畧。而其淸榮。內外一致也。又近例評事必用曾經翰注者。盖選而又選也。吾友尹侍讀膺是選。其詞翰與才具可知已。余與侍讀。盖嘗齊趼於對讀之列。情好固密。如他人行。尙不可無言。於侍讀乎。尤不宜默默也。然評事之職。開市則曰請市御史。主筆則曰主司先生。無事則直隷北梱。能以書生參機務。故行一官而三事皆得。有能擧於其職則他日進塗。由是闢焉。夫天地之氣。自北而南。故堯都平陽。舜都蒲坂。我東自弁馬來。皆本於北而盛於南。大而國家之祚長。小而人臣之進就。其理則一也。吾友其知之乎。尙亦勉之。學士銜恩乘駿騣。朔雲朝日起文虹。一千里外尊賓禮。二十管中御史風。角能較藝興多士。齊物平施惠百工。唐突有言能採未。蒼蒼案戶北南通。</text>
<title>送張揚仲 錫烋 還鄕</title>,<text>飮餞朝來夕已醒。那將十斗戀軍廳。天氣重陽將閉塞。人生三樂在家庭。一水蒼葭孤鴈白。萬山紅葉短驢靑。記中別有中心語。莫使他人轉聞聽。曾爲揚仲作小亭記。</text>
<title>與權校理 魯淵，趙景羲 在九 共賦。</title>,<text>爲愛詩料秋後開。黃翎飛處挹深盃。有限榮名蕉下佚。無端華髮鏡中來。候鴈寒聲明月夜。故人消息白雲㙜。蕭蕭匹馬同歸路。莫待山牎已著梅。</text>
<title>㙜牌不進</title>,<text>淸晨秖牌整冠笏。尊主丹心若事天。晠世無關言責任。已將明德勉前筵。十二月十三日晝講講泮水章。有所陳勉。</text>
<title>二十三日常參經筵取禀。有明日只晝講允下。喜書一絶。向者朝晝講。以臘享致齊例停。今又復開。</title>,<text>邸報欣聞開晝講。曾承睿旨付全篇。詩經將畢今年內。 聖學光明德日遷。自止。玉堂例先付入。而泮水章講退後。將付閟宮章。自止難於半截。方且趑趄。自上使付全篇以入。</text>
<title>大王大妃殿春帖子 丙子</title>,<text>瑞旭昭融薄太淸。千門氣色一時平。含章德美居中蘊。贊化陰功著外生。柳眼梅腮噓暖律。桃符椒頌藹春聲。朝朝問寢歸長樂。克嗣徽音見仰成。某日先三告。韶光動禁林。受玆王母福。克合女堯心。施惠東郊晏。推恩北闕深。麻姑來獻壽。歲歲願如今。柔化參天地。兆民賴以寧。玆當更始日。闕狄是衣靑。</text>
<title>贈金時龍</title>,<text>徐伐集大統。興武仗斧鉞。節孝若三足。大闡乃家閥。我國南董誰。濯爺補史闕。雲門尖天立。七點尙突兀。睠彼神明後。兟兟處閩越。列聖嘉爾祖。崇奬侈梡橛。此等百世宥。毋使比編卒。邈矣正丘首。勢也柰沉沒。抱狀有道門。褒幽孝思竭。歸去讀祖書。是爲迷津筏。否泰天有理。會見根柢發。沂上有大老。須將我言謁。</text>
<title>挽李承旨 後善</title>,<text>二十年前公議存。儒冠不到貴人門。宏詞博學賢良選。展也咸推至德孫。出而民牧入而師。所學生平畧試之。苟假從心年以上。讀書宰相可能辭。淸儉澡身寒士如。一塵不染案中書。世人莫道時文易。枉擲傍蹊說輻輿。昕皷黌宮取士時。淸明光采動芝眉。一旬坐了春風下。豈料文昌遽爾虧。</text>
<title>贈修信使金令 綺秀</title>,<text>手折扶桑枝。爲賓日出方。文虹起貝闕。不使海波揚。</text>
<title>七點山在梁山大下島。世人認爲金海之山者誤矣。莅任之初。以島民被災尤甚。躬往安接。而見此山錯落如星斗。尖秀明姸。分明是七十州都捍門也。古駕洛國旵始仙人隱居于此。遺址尙存。余欲登覽而恐爲民弊。不免悤悤以歸。是可恨也。</title>,<text>旵始仙踪水去空。猶餘七點大瀦中。名區自屬梁州界。俗吏堪羞過歷悤。</text>
<title>過臨鏡㙜 丁丑</title>,<text>臨鏡㙜前水鏡開。濛濛細雨客心催。崔仙一去無消息。惟有漁舟載月來。</text>
<title>新受兵符 前冬大闕災。符契盡入灰燼。新制 頒降。</title>,<text>都督府中替發兵。靑油半夜照重楹。舊知郡是新知郡。千一黃河誓帶淸。</text>
<title>自南倉。乘舟上龍堂致齊。</title>,<text>孤帆乘風上碧灘。輕裘二月不堪寒。遠山活動龍蛇勢。一座從容衽席安。人鷗不辨明沙濶。蘆竹交疑夕霧看。是日龍王知我到。滿江宿雨送添瀾。</text>
<title>立春夜。夢拜族兄愼菴公。晩愨 公示一絶詩。余浪吟一回。覺來詩不記而但記其韻。因步志感。戊寅</title>,<text>鼎呂吾門頹俗壓。淸標絶世落難狎。宛然昔日巖扃下。評隲瓊琚盈一匣。義理之心榮利壓。半生堪與名韁狎。嗟嗟小子敢言詩。重歎梅牕空寶匣。</text>
<title>過右兵營古址</title>,<text>風雨先天月已圓。古城頹壓不知年。大海南呈甁水巧。高山北擁畫屛全。魍魎晝哭荒墳上。猿狖春愁敗壘前。造物文人相戲劇。陰雲是日極南天。</text>
<title>嶺南樓</title>,<text>樓映澄潭上下天。遊人倒坐畫舫前。雨意初收靑嶂外。江聲遙落白鷗邊。巨壁撑來三里郭。飛甍篆出萬家烟。自從驄馬論民事。苟不因公不上筵。</text>
<title>鶴城歸路。權涵吉 祺淵 投詩馬首次和。</title>,<text>我有嘉賓病在哦。無端虐令困人多。逃之鶴北才歸路。又送新詩馬首何。折腰鄕里爲私情。堪媿虛名載八城。脫然舍去非無意。其柰災民費送迎。直指以治最褒聞。</text>
<title>族孫章彥 宜燦 書。謂余能事了。故答寄一絶。</title>,<text>君道吾人能事了。旣了能事更無求。能事吾人猶未了。安知是心更無求。</text>
<title>皮朴北有水落洞。洞口小瀑甚奇。己卯</title>,<text>寒泉掛石壁。飛雪洒丹楓。康王終不遇。埋沒峽山中。</text>
<title>杏田路</title>,<text>山兒不識馬。聚觀若有榮。試使投糓草。枉作叱牛聲。</text>
<title>玉堂唱酬 壬午</title>,<text>聯番上下職司分。偏感仁天荷五雲。嚶禽入苑靑春早。老樹當牕白日曛。拂拭至今皆造化。儱侗猶昔媿無聞。延英門外乘軒客。曾是邇筵幷武羣。三加儲聖德彌高。七十年來慶一遭。羣蟄還蘇膏雨岸。名花初發向陽𦤎。仙仗當天迎曉旭。賀庭如海涌人濤。明時供奉邇臣責。壯志何須任釣鰲。</text>
<title>挽箕山鄭都正丈 民秉○癸未</title>,<text>烟霞痼疾掛瓢風。終古箕山處士宮。篤學淸修存法度。家庭親見立齋翁。往事蒼茫漢水濱。萋萋芳草沒寒烟。籲天無地曾何恨。歸報先民此義伸。</text>
<title>次寄金愚坡 鎭麟</title>,<text>山林獨往是眞英。韜晦平生不欲名。收來博士春秋學。皷出純臣李杜聲。老木深仁當道立。秋雲餘意近天行。休言幷世無䨓煥。光焰會看發古城。</text>
<title>次夢仙閣韻 月灘金公昌錫所建。中被懷襄之厄。今年後孫始重構。</title>,<text>喚起蘇仙白玉樓。風流曠百辦同遊。赤壁舟中孤鶴返。仇池水上小天浮。家聲當代三文壯。先業如今一閣留。媿我黃粱塵世客。登臨虛負月千秋。</text>
<title>落淵</title>,<text>翻天澒地闘風霆。飛霧成虹抱日明。奪得神功剖判始。䧺名南北穿川爭。銕壁金城出潰圍。將軍吟叱尙餘威。浣花秋夜東征感。長使英䧺雪涕揮。</text>
<title>上禪菴</title>,<text>始看孤菴天上橫。登來天上覺山行。詭玩每從危處得。幽懷偏向靜中生。白雲入戶峯容活。紅果當軒石氣明。弊帚臨分留韻釋。吾人亦復有人情。</text>
<title>上外舅杞泉翁詩札</title>,<text>瞻仰三年阻。翹首北雲騰。乾沒塵間客。心神無定凝。候鴈戾天飛。秋風動觚稜。幸逢箭溪友。恭問感慨增。世事不欲視。一疾只是憑。杖屨猶自力。巖泉上下層。白髮荊花下。雙鶴人間稱。義理芻豢悅。二酉固鐍縢。徽音抑戒在。欽仰不自勝。霽潦此行裝。難於大夫滕。復入轅間駒。却羡脫韝鷹。窮陰嶺北路。我馬且凌兢。目前一日福。抄寫了塵簦。雨師遺我詩。尙復望杜陵。寄語我涵吉。搶楡詎頡鵬。或俟美痾間。幸復顧樞繩。吾又得代步。撰杖亦復應。習懶猶難必。荒句寫晨興。杞菊饒晩餉。壽骨祝歲仍。不解白圭誦。庶望來音承。</text>
<title>挽韓相國 啓源</title>,<text>家述西平業。國承樊老功。全歸無事日。栗里獨淸風。早年就有道。砥柱頹波功。木覔高如昨。誰能下士風。</text>
<title>與權涵吉詩札</title>,<text>明時聖廡闢。文猷蔚典謨。多士集如雲。抱章籲天都。是時故人書。鄕山入畫圖。慰我冷散跡。香火奉蒼梧。祀骨還堪恥。器使本非瑚。遙憶松㙜下。白日路崎嶇。大老筇屨健。仙餌服靈蒲。如何入孝地。初心倦蓬弧。不病以爲病。潛心溯關湖。自全山埜樂。安保七尺軀。可笑今我行。出門三易駒。幸登黃江船。三日伴浮鳧。磨巖銕串險。天設是負隅。九超將軍恨。嗚咽聞餘桴。淸遊別天上。風興夙計符。日下長安上。繁華昔日無。桑海麻姑泣。歲色感簹舖。準擬南至後。擡頭復初途。已告舍中兒。冬衣莫役奴。久速無關係。多感念區區。南枝說宿懷。北山不歸辜。我田有我稼。願豐無旱枯。歸人方立促。呵凍擁晨爐。恨闕北堂書。代報望孝烏。</text>
<title>挽李同樞 壽亨○乙酉</title>,<text>主簿之旌昔我書。今朝又送達尊車。幸賴寸膠千丈混。上江明月下江於。</text>
<title>挽金丈 在瓚○己丑</title>,<text>花山東北古多賢。惟一家庭有正傳。餘派至今伊水上。從容秉拂說珍編。玉樹夭夭帶雪神。見其文又信其人。明時隱士茅茹日。推挽如何獨廢親。石門西出謁高廬。誨語溫溫足感余。從此法家陽九恨。滿天風雪故紛拏。</text>
<title>挽金丈 濟寅</title>,<text>東國貞忠世。南州詞賦宗。四海皆知己。八旬始入廱。寸銕牢中執。英華發外容。一毛曾不白。仙伯何山封。</text>
<title>挽黃丈 冕九</title>,<text>關東有一士。胸懷乃簡亢。展也海老宗。令聞又令望。早謝公車業。超然守東岡。案蓄諸子書。行著日用常。接人和氣襲。敎子必義方。八景雖云好。無如躡公堂。終南有捷逕。人人皆爛羊。時有蹇脩媒。一笑指黃粱。竹間有小窩。執易坐焚香。杞泉與岩后。千里應聲光。一字不輕許。作記大舖張。隣鴈來鳴日。我亦拜龎床。大朴未斲喪。法家風猷長。至論猶盈耳。倏忽已卅霜。來歲溫泉路。謂將問扶桑。那知海中室。居易遽秘藏。東望歌一曲。雨雪正悲凉。</text>
<title>挽李丈 進淵</title>,<text>靈芝草復生。汾水月重來。風景園亭好。主人胡不回。剛明以爲性。通亮又其才。舌下嚴斧鉞。肚裏藏瓊瑰。實見實得處。風飛又厲䨓。康濟自家身。森然法度該。百世不遷宗。增修舊業恢。盛名登鄕薦。我田我自栽。八耋優老典。人何昏夜媒。有隕辭不膺。萬丈杜妄㙜。煌煌編年述。蔑學敢刪裁。跋語難輕出。尙冀識解開。那知滄海水。一朝揚塵埃。三蘭已先萎。春容更發荄。鄕無經綸手。孰念民生哀。晩唱蒿里辭。過鳥鳴徘徊。</text>
<title>與禹漆谷 成圭 詩札 庚寅</title>,<text>丹丘仙吏去。靈芝花幾落。越鳥催人愁。莊蝶夢一著。惟將道路譽。庶慰我懷惡。分職民社間。所學可推度。豈必竆廬下。空言慕糟粕。乾坤一逆旅。光陰蛇赴壑。忍心蒙棰楚。榮衛無戌削。依近會稽鄕。合族啗肥臄。賢器騁北路。驒驒惟我駱。顧此鍛鍊身。山裏甘耕鑿。河海天恩重。豈敢憂轍涸。省愆古紙中。無能味咀嚼。七載床褥老。精力非復昨。㙜弟長安歸。志業多落魄。前歲葛仙行。山水益寥廓。重感觀音詩。議立思君閣。展也景陶公。素志自有託。慇懃約中語。聞之宜不愕。胡靳賜指揮。早見茅棟縛。無病右拾遺。九原已難作。吾儒閒界事。誰復施方畧。泉石寧無主。巖間聞㤪鶴。北岸美材寫。西隣妙手斮。仙巖負正脉。柹丘合展拓。乃謹庠序敎。卽此實眞樂。苟使論輕重。趙孟失其爵。我自知公心。盡言惟無怍。岳靈先入夢。好事爲一噱。何時一樽酒。更奉陽春脚。拜書南天望。白雲下簷箔。禹號景陶。自云景慕陶山之義。</text>
<title>挽權丈 大紳</title>,<text>雙蓮石下宅。再見法門開。固竆悅理義。奇古颯風裁。天職平章洞。宗盟水落㙜。三仙一日化。我馬赤城尵。水島朴侍郞，渚谷權同樞及公。皆我先執。每歲寂歷之行。歷候陪誨。今三老俱化。區區悲感。不特龍岩舊契而已。</text>
<title>挽金公振 麟洛</title>,<text>上古一眞人。適來衰季正何意。純心也純性。齷齪少年皆掉臂。獨恠夫天無今古殊。胡乃禍福又舛施。君不見龍門高高百尺桐。一削二削方直遂。又不見黃河伏而流汪汪。終成千里駛。</text>
<title>挽吳致陽 世益</title>,<text>大靑南壁攢文巒。狀得君家伯仲難。適値今行少一恨。非時霖雨故漫漫。世事紛紛早託聾。一生巽順下眞工。標號題旌無曰汰。幾人留意古書中。四世同分白水懷。晩來相得外形骸。始知臨別難當語。準備而今自己埋。</text>
<title>次卄川亭韻</title>,<text>靈鷲仙官屋數椽。扶桑橫壓坐超然。投紱已能安義分。趍時寧復合方圓。大地從他星物易。人家須有子孫賢。百年鷰下雕梁語。今我磨溪古卄川。</text>
<title>龍壽寺羅麗古刹。先人芳躅。無家不有。余特勸申孟集 義浩 以購有之。盖孟集先祖牧使公得列陶山諸弟。以有栖龍壽一事。可據於師門家書中故也。孟集不以余言爲不可。來審形止。旣又因吾仲圓姪 中轍 求和其述懷之作。因循未副。孟集從兄達遠丈 鍾浩 又轉索甚勤。遂忘拙幷續。期見成效云。</title>,<text>君自龍門訪我居。龍門曾是讀書廬。此行非被蕘言動。自愛淵源一線如。和孟集師門當日許孤居。吾輩相從又此廬。一擧手間塵刹報。無將龍肉坐談如。和達遠丈</text>
<title>挽族孫子章 炳瀚</title>,<text>溪東式廓四兄宅。新埜吾宗近世賢。線危一脉扶持責。賴有如君讀古篇。郡擧孝廉卧不起。是心眞箇孝廉人。莫將方潔疑於隘。多見流循失本眞。近道之姿望道志。一生韜晦畏人知。如吾十讀敬齋箴。不若看君靜坐時。</text>
<title>甁山金先生挽 用先詩韻○改葬時</title>,<text>復起先生三百年。風裁凜凜豸冠圓。聖世如今無一事。王城咫尺過恬然。忠順堂高乙巳年。先從中學正論圓。却嫌聲色云云字。史筆賺連說泛然。嶺海何傷二十年。風雲還得一堂圓。幾多同志天涯外。埜草萋萋魂寞然。丘首仁心從葬年。融融地下樂復圓。移動能無逕庭似。梅花南國亦依然。文純吾祖昔同年。寶佩相連橘柚圓。今來始踐龜城約。霜月秋天不偶然。</text>
<title>柏洞書堂成。次敬齋金公 是楨 韻。癸巳</title>,<text>攀柏遺芬久恐微。數椽重築發天機。山開郛郭臨村逈。泉透罅縫聒枕飛。一氣昭明愴俯仰。百年黥刖得容歸。抱書月宿雲同卧。蒼翠深深不用扉。</text>
<title>西泉 甲午</title>,<text>西壁通泉眼。交橫落幔坡。惜乾猶涓滴。霪注不添多。細蟹偸穿石。滑鼯飮攀蘿。澡身雪氷齒。淸晨意味何。</text>
<title>家食</title>,<text>翠柏苦可食。晨霞高可飡。如何口腹憂。不避往來難。石脫懸徑澁。雨過暝彴寒。猶多靜坐時。松巓我月看。</text>
<title>曉望</title>,<text>山閣夢先罷。東牕日欲明。霧抱江形出。雲行壁色淸。番堤餘宿火。獨杵落初聲。老眼難分虱。單衾晒短甍。</text>
<title>悶旱</title>,<text>六穰六旱十二饑。歲行升降自天機。先王肆設三十通。九年食餘必防微。太倉控折萬里波。可代覆鼎三角巍。豐年屢洽醉衢樽。六氣調均玉燭輝。近年天道每違舛。旱歲何多穰歲希。癸未年說丙子稔。戊子人視癸未肥。千官缺祿王祭乏。四郊多壘耀戈甲。萬姓顑頷漏船中。又値大旱無野峽。一自太宗靈渥後。積旬杲杲火傘壓。况聞沿海七八邑。兩麥已不食一粒。四野滌滌無靑色。萬黎喁喁絶綆汲。時有片雲行礟車。近山遠山微𩁺集。不有恒風反扇散。必有妖蝀乘陽吸。火賊白晝當街打。赤子襁負溝壑泣。山人沐浴起中堂。恭籲皇天何降殃。發洩土脉燒金銀。罪在興利小賈商。浚民膏澤斲元氣。罪在都都吏貪贓。各梱各鎭罪反浮。不戢盜賊賊民良。淸兵浪殺湖南民。罪在棄城稱甘棠。漆齒五千汎海至。拔劒半夜逼御床。丙枕驚起勞應變。罪在內應嬖人臧。我后聖明有至性。祖宗基業奉無疆。歲歲南壇將幣璧。爲民一念聞馨香。哀哀庶民本無罪。未曾矯誣自速亡。出作入息勤天職。責孝課忠秉彜常。洪纖不遺聽卑地。我言敢有毫髮佯。罪在罪人罪厥罪。堂堂未乏三尺章。苟令無故移於歲。禮樂擧爲氈裘塲。腥穢彌蒼人極墜。仁愛之道無欠傷。我願皇天早賜雨。及此中庚未甚凉。萬品蘇枯咸仰首。㤪咨一變爲和祥。多黍多稌雖難望。食菜食糓或小康。山人安敢又無罪。鍛鍊已經廷尉當。焚則可以爲神巫。㬥則可以憐病尩。小礎無能蒸生潤。小泉無能去作滂。痛哭痛哭雙淚下。雙淚成波襟浪浪。瞻天望雲攢手祝。下爲吾民上吾王。</text>
<title>夜懷 時有脅約事</title>,<text>旄頭入紫微。蝙蝠戾蒼穹。雲薄難行雨。槐高獨受風。乞憐七日限。商度五條中。向背如何决。天涯淚眼矇。</text>
<title>啄木</title>,<text>啄木善相蟲。啄木一尺深。霏霏下雪屑。聲聲聞皷音。一飽忽飛去。文采絢雲岑。津潤如復合。庶或保穹林。尙恨年旣大。腐敗益雨霪。蟲爲木所生。而莫㤪飛禽。</text>
<title>有懷</title>,<text>我懷直言姜政府。黑田初入燭奸肚。土中應復逢首相。尙有評罷前時怒。丙子黑田初來。姜判書蘭馨以政府堂上。參本府會議。非其迎入之論曰開門納賊。又曰墮其術中。領相李最應大怒。啓罷之。我懷擧幡洪節士。柱血逬流折轘軌。虜人亦有義理心。反奬危忠致哀誄。辛巳洪在鶴以關東斥和䟽。首被極刑。方出車軸折。柱血有異恠。倭人以不當殺譏我。奮刀殺賊平壤兵。千乘山河獨渠名。若使背城能一戰。異代豈必借豪英。今聞倭兵犯闕時。平壤兵五百人刺殺甚多。自上止之。五百人痛哭棄仗而歸云。</text>
<title>昨秋與李明叔 壽萬，李凝之 鉉命 遊日月山。使凝之成遊錄。淋漓可讀。而間或闕漏。故稍加增補。仍追附諸作。</title>,<text>登姑母山城昔稱姑母城。今道濟州阡。卓立承銅掌。平停汎藕船。白雲迷七聖。玄實偸千年。日落要歸宿。秋風露積前。宿門巖夜驚哭聲驚泰山。豪客起平林。朝視皆非實。曾傷錯動心。將軍細柳去。草木八公深。谷谷訛言甚。杞人憂孰任。過慶州石一片窮厓石。千年古國名。周墻繚禁索。广閣雜香烹。活佛心雖做。補天力反輕。名山無史記。過鳥空悲鳴。世傳新羅史庫在龍華寺。寺今不存。石在路旁。尙冒都名。登馬巖峯不見龍華寺。徒登天馬嵬。峰峰圍執戟。樹樹走含枚。方士麤心墮。書生膽氣開。孫陽何日至。沙苑充龍媒。出門巖巨巖走入水。大路割成門。函谷迎牛隱。井陘出皷喧。海師淸淨界。趙氏膏腴原。野客愼無納。守牕虎網翻。瓦皋一水𤨿鳴玉。四山趣曲磬。月星耀隱屛。魚虎躍風磴。造物逞奇心。騷人飛逸興。世稱李氏地。踈漏我家乘。瓦𦤎或稱李𦤎。族弟聖擧嘗爲我言松安君嘗相地於此。故𦤎冒吾姓。未知有何考也。半月山七星峯在右。魚麗谷虎尾山在左。梧山口呼九秋東泰峯。七日御長風。天地精華色。繪來葉葉楓。</text>
<title>記峽行 時東學逼近。與季君聯筇入峽。</title>,<text>登搴芝山 幷用老杜韻秋風攜玉弟。斜日訪芝林。商峀榮非采。篔簹恨滿襟。東來皆赤子。北望苦丹心。乾凈在何處。不聞塵世音。宿孤山神禹斧三劫。林仙地一隅。九原難復作。二弟哭竆途。不讀無山好。重關見勇夫。炯然壁上鶴。驚客下平蕪。先兄墓在村後。登鳥山萬丈天高揷。三家壁寂寥。玉京御氣逼。朱鳥羣仙朝。身恐山全動。勢尊地抱遙。慇懃勸麥湯。可代流霞招。涉月明潭下流神龍故宅蟄。明月今宵多。官吏恭圭璧。童冠足詠歌。躍金絢霧縠。浮玉落峯荷。借取千尋碧。煩襟洗一過。潭卽禱雨之處。宿缶項 一名藏龜項斷嶺橫鳴缶。攢峯列舞兒。人間天少有。太古民無爲。抱水三方險。當關一戟宜。藏龜足曳尾。不願世人知。</text>
<title>和老杜秋興 八首</title>,<text>摵摵秋聲動晩林。乾坤一夜入蕭森。風牕北掩嫌全爽。暾箔東垂護半陰。天仁猶有成功雨。人病徒存畏老心。困懶麻衣生骨子。蒼黃小婦下新砧。西望長安白日斜。萬區玉帛正繁華。火礟穿山跨豎廡。璃車入水軼張槎。竆神造化無千古。至樂同和足一笳。瑤㙜偃蹇銀河遠。寒淚潺湲旁菊花。斜風引雨掩傾暉。雨勢方高風却微。萬林愁寂豹孤宿。百恠嚘嚶螢挾飛。天女何心始強笑。䨓公未必擊愆違。已憂沉陸爲橧窟。奚恤盤渦側澗肥。兒戲紛紛等奕碁。勝者欣然敗者悲。焚囊終是風流世。敎子堪疑揖遜時。過行何用旁人著。孤注翻成見事遲。學得爛柯方是學。靑山深處別吾思。風聲哮虎下羣山。蘭蕙委靡塞道間。會獵皆言迎赤壁。首功何恠帝函關。地理人和歸弁髦。壺漿簞食忍奴顔。夕陽獨返纓潭路。萬事全輸列玉班。鳳綸高揭九街頭。制度文章革舊秋。太祖官名無敢問。大明衣服入閒愁。煩徭極感懲貪狠。鮮食猶憂學白鷗。無分貴賤曾何害。反朴人皇長九州。心腹疾深藥不功。一身良苦百年中。眞元自賊催膏火。客氣任他挾隙風。荒唐梁父禪雲白。蕭索牛山落照紅。康濟自家猶未得。壽民誰信伊川翁。辭梁歸鷰故逶迤。明歲含泥復僻陂。去路愼無炎海跕。來時遺我榠欞枝。與爾郊禖千祀祝。莫令王謝舊堂移。送別丁寧悵佇立。楓林生夜玉繩垂。</text>
<title>和老杜閣夜</title>,<text>晩誦韋編不識味。東山待月坐秋宵。龍蛇遁蟄淵深黑。豺虎咆哮嶽動搖。夜璧投時皆抱劒。暮風多處樂歸樵。十行新綍從天下。答去殊恩莫寂寥。</text>
<title>和老杜憶昔 二首</title>,<text>憶昔瑞日出東方。儒臣抱冊朝靑陽。皇王帝伯經國道。關石和匀王府藏。行違學非焉敢容。五倫有叙立三綱。多士雲興觀光忙。黃圖無缺祖宗基。責孝課忠民八方。育英一院天中起。異言異服康莊當。靑絲白馬繫未央。何人是華何人羌。文物衣冠歸疊床。天地更新統一王。寄語顔淵及卜商。地下信歸修文郞。憶昔愛民節用日。諫臣褒賞乾淸宮。內季兄姜參判公䟽諫乾淸宮不宜作。褒批陞資。 夏官夜守不動銀。余以一軍色入直兵曹。見封不動銀庫守直軍。 御營籍報七年實。御將以七年舊米。稟報放料。 金城天府關以固。仁壽開皇富無出。市兒執餠闘一上。府庫之財盡耗失。百官缺祿兵乏食。太廟烹饗能漆漆。皇華使節勤委積。山川望秩加禮律。空名告身孰自願。興利塩銕勞心血。行旅夜行道不拾。關嶺今爲豕蛇穴。搢紳不得騎馬行。逢之撞奪口有說。赤刀弘璧輸龍浦。天上大臣華新秩。私食進御無庶飢。十行感激問民疾。</text>
<title>族姪伯瞻 中軾 仲圓登王母城。相木柵便宜。賦示二律。</title>,<text>少有洞天王母城。多君陰雨好經營。頹墻石泣三韓夢。古社神慳單里誠。同舟自得羣心合。汔井無勞萬丈淸。昔我已攀靑鳥翼。九華燈下更逢迎。余曾有鳥山之行。五陵仙客坐金城。更上瑤池別宅營。周王八駿都虛事。漢帝蟠桃自獻誠。大野平臨縈九曲。中天高揷入三淸。風雨逍遙雖暇日。蜀人橋下已相迎。別呈伯瞻</text>
<title>重陽風雨</title>,<text>慘惔重陽日。凄凉白髮翁。懶蟾尋穴早。警鴈守更同。登棗氤弓末。卧禾避汙中。乾坤風雨急。吾道獨何竆。</text>
<title>荏子</title>,<text>一分畊貝畒。三足晒墻堧。謹避村鷄啄。還嫌谷鳥咽。日熏防倒落。風摵護旁顚。積以終年力。照來不夜天。</text>
<title>用老杜同谷歌韻。爲卽事歌。</title>,<text>有客有客紅顔美。今秋白髮垂雙耳。歌女慘慘黃泉飮。王孫喞喞鳴壁裏。朝暮相對包犧氏。仰觀俯察知生死。嗚呼一歌兮歌正哀。獨寂山室明月來。指東指西北斗柄。酒漿挹彼活萬命。鸕鷀終是窺淺井。鸛鶴如何走長脛。兌口离腹其憂患。我罪眞宰判動靜。嗚呼二歌兮歌莫放。赤子道路聞惆悵。有棗難登在南方。倩人上剝一聲強。羣童雲集爭取去。反與倩人分利長。試思春日方鳴鶬。此果何曾耀路旁。嗚呼三歌兮歌好發。主人愼莫怒顫骨。野雉入庭草分離。山犬宿簷渠亦癡。小簷何能備罥夫。小庭獨非山梁時。猶信老翁忘機久。隨風不揚駊騀旗。嗚呼四歌兮歌四奏。柴荊寥落掩淸晝。蒼官蒼官歲寒急。無風恒聞絃燥濕。當暑分陰嫌盖小。帶月迎牕悟人立。枝拂鵶穒非不難。却嫌引類鸞不集。嗚呼五歌兮歌正長。偓佺與期朝帝鄕。東山白雲起壁湫。上擎朝日扶桑樛。三千銀海光搖動。十二瓊樓仙遨遊。南陽未必起卧龍。隴上自足弘景休。嗚呼六歌兮歌思遲。山外莫問狗變姿。方朔自稱不死老。得炭猶問西域道。我除我庭得磁器。千歲在前聞不早。白牛時節非遺物。漢陰或是來甕抱。嗚呼七歌兮悄終曲。吾道至大無久速。</text>
<title>濁樽</title>,<text>九秋連接濁樽寬。胡不登高強一歡。故吏已忘今歲曆。短髮爲正大明冠。五更月落飛烏㤪。萬里風生義鶻寒。滄海揚塵猶海爾。百川焉往試君看。</text>
<title>和老杜瘦馬行。哭送姜伯受 𣶶 專道。往年冬。哭我玄坡大兄。悲無所寄。遠入新城石浦之間。經旬而返。時則君絡我馬頭。致意繾綣。今絡猶在手而君不可復見矣。故作此歌以侑之。</title>,<text>歲寒齋下草樹傷。爾絡我馬縶之塲。遂與乃翁登太白。千峯萬壑共高驤。我馬瘦骨在泥坂。爾馬胡爲蹶道旁。沁水滔滔風遠向。雪城秋月踏曉霜。自是眞種汗血駒。可憐塩車一脊將。食之不充鳴不通。駑駘反鄙嘲玄黃。胡然伯樂顧後時。慘惔悲風沙苑防。尙有季春騰遊生。骨骼硉矹眼電光。視彼三千雲錦匹。箭雨方下受痍瘡。乃翁亦是古塞翁。一聽我歌皷缶長。</text>
<title>正月六日入牧谷。不得栖息。翌日乃還。乙未</title>,<text>掩身無樂處。曳策返冰塘。王母勞空柵。丹砂秘異香。疾風偏老屋。伍長難全鄕。寒事詎能久。春線黃道央。</text>
<title>立春日。將往廣德墳菴。行宿仙塘。</title>,<text>冰雪盈竆壑。水失祖宗川。春王新改紀。無曆自去年。山中多草花。開落摠自然。廣德路云遠。仙塘屋比姸。日暮遂止宿。親朋繞樽前。洪師說某山。權老話擊鮮。臈白雖失徵。富麥尙色芊。最患重賦斂。災民不息肩。叔贊直爲憂。誚我依旁邊。旁邊固可罪。柰此盡東田。</text>
<title>新月峴望明堂山</title>,<text>年年辰省日。傷心此往還。今來仰白巖。白雪絢征鞍。卧雲又在北。黝雲作波瀾。厚坤無庶冷。玄天必循環。寧敢自爲謀。依近送歲寒。已發洪氏夢。包荒濟艱難。曾考墓在山北卧雲川。王考墓在山南白巖寺洞。洪姓人自西道來栖於寺墟。夢一大人被烏帽章服來臨曰。我之居在左麓。爾之宅隣。誠可嘉。洪居之十許年無恙。每對不肖。丁寧說與。致意甚勤。</text>
<title>看雪</title>,<text>天意憐竆士。朝來坐玉城。恣觀雙眼潔。撿攝一心明。枯井淸滋脉。寒松白履盟。風椽各葺未。戀結故鄕生。</text>
<title>廣德雜詠</title>,<text>德山峯邑改山不改。一陽必一陰。德積然後發。看取洞府深。巽澗淙淙巽嶺水。來過山門東。日夕弄潺湲。潔齊義在中。國士峯 或云國思峯國士吾非敢。又敢宗國思。偶入名峯下。欲避不得避。柟亭倚澗一柟樹。亭亭似許長。淸陰三伏日。彷彿聞雨浪。竹𢨪不願嶰谷音。不願瀟湘陂。偏近幽人室。偃笑意何多。杏田可憐二寃阡。託在杏林踈。杏開魂不至。愴歎廢我書。武士峯屹屹武士峯。彎弓勇有餘。出而爲禦侮。板蕩可慰予。不知洞我來不知洞。雪白山益淸。莫敎桃花浪。放去響琮琤。上有桃洞新月谷圓峯峙鼎足。新月分三影。靑厖松下眠。別界自乾凈。蘆洞側入葫蘆口。鷄犬數家聲。番風晩來急。麻麥事專評。泉谷收來各川潔。抱送一屛碧。垂綸魚不淰。太古意無斁。樵夫樵童磨利鎌。蒙霧山中去。卑近多枯木。歌聲發危處。</text>
<title>山居書事</title>,<text>陽地雪消陰地白。西山日落東山紅。升降消長爭這裏。孜孜事業恐全空。峽谷蔽虧夕易成。夕成猶喜半牕明。無將夕食勤來迫。準讀書籤未盡程。松燈吹壁盪呈明。點火時驚散爆聲。煖室氤氳熨四體。莫敎念誦怠心生。老松盤屈一山遲。我屋新謀接北枝。非能猥託風霜契。寂寞乾坤偃息宜。山頭孤鴈北歸聲。和墨濃雲向晩晴。小牕半闢迎春色。山影蒼蒼硯北淸。三冬不死麥心靑。凍雨翻驚宿葉鳴。透地非無興勃意。猶嫌重膜隔陽明。聞說山中紫草蓁。新芽還拆舊根春。自從殊色亂朱後。長鑱不復染人人。門掩冰山不夜城。任他林薄迭陰晴。猛虎何心頻夜過。村兒驚報雪跟明。</text>
<title>往不知洞暮歸</title>,<text>帶雪和泥路半平。晩穿歸屐卦文生。主人愼莫挽吾苦。已聞西疇布糓聲。山開陽面草先香。路出風磴石氣凉。不知洞裏黃昏月。形影相隨也不忘。</text>
<title>挽族孫子靜 炳商</title>,<text>我家文獻數新川。達德鴻儒耀後先。衰世何人不墜落。惟君兄弟典型傳。人物如今正藐然。後生能得奉周旋。魁姿脩榦儼望畏。我固方之上百年。乃仲雍容法度人。我攀朝露已傷神。地下湛和雖儘急。此時胡不念親親。</text>
<title>有歎</title>,<text>西蜀崎嶇地。尙謁唐天子。季龍雖胡羯。四年達一矢。上天無二日。江漢必朝宗。北壇曾有事。小臣亦侍從。良人有廢疾。貞婦不再嫁。堂堂我東方。古稱小中華。</text>
<title>烟村之行。恥翁族叔 彙商 爲誦所作兩絶詩。取其中誰是舍命者。支離送百年二句。分韻成十律以仰復。</title>,<text>秋日江亭下。長歌皷缶誰。太初皆卉服。我國本東夷。日月幸重明。陰陽必易移。今人何議擬。我且語前時。三苗與觀扈。昏迷干國是。聖王赫伐之。忠義寧尙耳。牧野鷹初揚。西山人餓死。詩書漏姓名。竊爲周人耻。驪山有禍胎。被髮菜先舍。列國猶尊周。盟壇知主夏。夷狄遇秦人。苞茅責楚野。及當盡獻邑。蹈海士何啞。桃李媿名家。琵琶憐薄命。苟無蘇子卿。虛辱太阿柄。尙恠娶胡婦。能同生子慶。猶爲名節倡。在在金丹性。五胡亂大綱。魏武誤之者。天子靑衣行。名臣泣血洒。強藩又跋扈。半壁難支廈。賴有柴桑翁。猶傳菊露寫。便橋盟固好。王會圖何支。羯皷漁陽起。皇輿劒閣危。睢忠嚴保障。常守炳連枝。遺像凜千古。宜無毁破兒。二帝蒙塵土。中原復黍離。奸臣執國命。薪膽付笆籬。文陸死爲榮。岳宗勇孰知。胡元雖竊據。禮樂愛文治。烈烈朴阿飡。滄波遠執送。三韓激義氣。萬古亘梁棟。壯士矗樓魂。忠臣萊府痛。試看宣靖陵。草樹尙餘烘。將軍柳下亡。可贖人身百。學士幽燕行。忠貞貫日白。尊卑分定久。時義當重覈。閏臈若將捐。難知松與柏。山狂吾健履。壁面叔尊年。舊有玄端服。今何囚首憐。說時皆易易。著己鮮乾乾。飮酒濡余首。陶陶混沌前。</text>
<title>挽安文興丈 鎬重</title>,<text>氣岸千人往。風流一代宗。揣摩優手分。加倍洞襟胸。西海參戎筭。南庠遠毒鋒。陳東歸拜地。何說可從容。</text>
<title>今日是大行皇后閔氏變出之周朞也。凡我臣庶。當此遇變之日。偃息私室。都無一事。大是未安。敢同吏部姪中斗。參奉姪中軾及舍弟校理晩煃會里閭。綿蕝望哭。謹用朱夫子孝宗皇帝挽歌韻。與舍弟共賦。以道悲痛之忱。丙申八月二十日</title>,<text>黃裳四十年。陰化佐熾昌。瑤華奄一缺。流星已周光。練祭未卜珓。因山未卜疆。望哭無公文。悲痛倍遐鄕。相率就里閭。綿蕝淚滂滂。㐫變那忍說。傳聞喧周行。權臣始竊命。蠻蠋生閨房。忠原已往事。失禮行方喪。夷戎乃雜錯。典憲盡毁傷。開化獨立說。不知爲餌香。文武我壃土。拱手輸賊囊。 母后始覺察。撥轉神機揚。變法不可行。剃髮不可忙。㐫奸囑讐隣。鬱攸㤪恨長。鑾輿倚他陣。幾旬明禮廂。義旅乃雲起。萬國議張皇。變極宜思治。天地有裁量。百禮願利成。春秋永王章。</text>
<title>挽姜內姪養元 祖永</title>,<text>我昔承顔學可翁。多君克似衆孫中。特特風神蹲泰嶽。恢恢手法挫羆熊。綿蕝好從閒界說。潛郞堪笑晩年充。可憐烏石岡頭路。誰復眞心樽酒逢。</text>
<title>挽琴丈 翼明</title>,<text>孤山世有讀書人。看取淸凉起烈烟。不死吾儒何所用。猶將法服拜先民。王後盧前擅少時。穎貧顔醜晩何奇。梅翁可惜㙜端屈。降比賢咸猶小施。山室天寒手自煬。八旬差帖出非常。大笑一番仍擲火。祝融高絶月如霜。</text>
<title>挽金丈 龍鉉</title>,<text>南郭嗒然隱。瑞巖自問惺。養生恭子職。爲善不時情。刺史猶知薦。儒章孰使停。永嘉失北鑰。忍聽胡笳聲。</text>
<title>挽金叔贊 奭敎○丁酉</title>,<text>風神磊落百夫特。氣岸崚嶒威抑抑。積雪巖厓贔屭中。槎枒老木千尋直。西崦東屯不適居。所居孚信及豚魚。餓虎飢熊寧困卧。肯羣彼兔爰爰如。六月戎衣家有受。除㐫無計報君后。惟有昌平從鬱攸。畢方先集乃家嘔。殘營皷竭各歸休。胡逝我門不我留。門前楊柳春還入。空復相思來水頭。</text>
<title>挽吳致淵 世潤</title>,<text>細雨東風過大靑。雲山百匝晩花馨。擧世求田稱福地。公何舍此入冥冥。鸚鵡能言縱可憐。滚歸觸破琉璃禪。豈若謙謙君子學。早從岐下得眞詮。</text>
<title>挽李象三 鉉台</title>,<text>石川多善人。於君見父子。謙恭安拙分。深藏不自市。萱堂春色遲。至誠奉甘旨。一方推篤行。天心故戲耳。乃弟亦仁善。爲兄築菟裘。屋成兄不待。猿鳥爲之愁。</text>
<title>謙菴柳先生挽 改葬時○戊戌</title>,<text>先生天賦良。早歲遊亦樂。近思與節要。階級靡他適。重內而輕外。門蔭爲親屈。吳山絃誦起。砥柱遂橫截。王曰兄歸養。弟專體使决。忠孝卓雙立。中興嵬功執。甘旨又多暇。盡瘁累紆紱。陳章論設險。排難賀歲福。荊花樂團圓。玉燭調寒燠。禮儀湔俗陋。睦婣因心篤。剛介濟和遜。恭讓惕日夕。斯道有所宗。終養天何嗇。師門問答錄。景仰如我獨。玄和今再遷。永春春三月。海波方沸騰。何以更討復。如將聞至戒。多士欣接跡。先生無落莫。文武有長幅。</text>
<title>書堂前稺松自㫰歲一年再生枝。今春被人折。折處生笋。脗然無間。心切異之。己亥</title>,<text>靈芝三秀昔人感。今見寒松再挺枝。上天偏費陶匀力。報答宜何風雪時。胡逝我庭方長折。折痕脂合笋猗猗。天定勝人那不信。且看出壑干雲時。</text>
<title>挽族姪時可 中默</title>,<text>我謂土中今可安。君何不安更出灤。正使水土侵衣冠。豈若猛獸噴血囋。君姿開明類琅玗。君質溫馴類芝蘭。幼被巖后直繩彈。仰面不敢飛鳥看。魯論七篇期細鑽。東山一詩好永歎。承宗不失本生歡。何有何亡力克殫。年年七月慶晬盤。滿室和氣趍鵠鸞。一自鮎魚欺上竿。幾犯松坡漲天漫。拾得芝菌千歲團。大書淸字沃心肝。有時白日掩重欄。寂若無人好深蟠。剛剛寸銕猶折奸。晏晏言笑猶排難。所以漏船下奔灘。襦之袽之安如磐。昔日畢方止屋端。先靈三喚起而觀。今也尙寐夜已闌。胡不使之起玉棺。四龍矯矯方蜒蜿。生出麒麟及駱驒。深淵必也見急湍。試念君家昔孤單。最憐吾曹日衰殘。剪厥喙觜及羽翰。從而吹洗索疵瘢。叵耐顚風急雨寒。勸君無作修文官。勸君須作十王倌。人家少年如枉犴。逆之覆之捄百般。君去復安安厥土。草露瀼瀼我涕汍。</text>
<title>挽南同樞 興壽</title>,<text>卄亭何突兀。晩塾又便安。事業居家大。風流倚海寬。深衣來有自。優老本無干。去必安期室。徒然我淚汍。</text>
<title>洛川會席次金聖一 輝道 韻 庚子</title>,<text>耆會虛名我洛社。竹林寧復託嵇康。古壁笙簧悲過鳥。世間榮辱付亡羊。明沙細柳營丘筆。疊嶂層巖菩薩眶。休云此夕風流薄。已挽長河一洗膓。</text>
<title>次南上舍 廷瓚 悠然亭韻</title>,<text>聞爾南山屋。柴桑豈獨然。香樽明月下。流水落花前。夢繞三王學。秋深五子田。優遊以卒歲。土皷長淵淵。</text>
<title>挽權祖源 世淵</title>,<text>永嘉人物百夫䧺。觀行家聲七世隆。鵬天九萬威儀內。鯨海三千變動中。案上不嫌年紀大。門前難禁姓名通。長城頹自金湯下。北鑰何能獨效功。</text>
<title>挽權道顔 相稷</title>,<text>忠厚家風自。坦夷德性然。不將大玉琢。寧施素琴絃。務實眞爲學。含章有隕天。完人歸地下。時運正堪憐。</text>
<title>遠陰之山。來自聖主峯。暇日登其峯。峯下有數三屋。亦名念主洞。因感賦一絶。壬寅</title>,<text>聖主峯前念主洞。何人始宅立嘉名。如吾假迹雖知僭。不是同羣鳥獸情。</text>
<title>挽應敎族兄 晩正</title>,<text>噫我侍講兄。衰世一豪英。義氣秋蕭瑟。風神岳崢嶸。翻吻河漢决。運掌雲雨成。少年自期待。伊尹顔淵幷。庭敎斯已富。門師又待評。地負海涵書。幾年傍佛檠。有如皷鍾宮。厥聲自鍧鍧。云何屢見躓。白雪滿鬂莖。螻蟻亦可制。斥鷃亦可爭。及夫一咆哮。百獸乃震驚。六品循例陞。四世逮覃榮。是爲眞孝廉。何必養三牲。岹嶢玉直中。勤勤啓沃誠。自感風樹後。因而少宦情。我將我書讀。我就我田耕。追思愼菴訣。言勿牓新楹。自是會鍛鍊。自是貴玄貞。有時朋友筵。美酒㶑灩盈。扼腕天下事。氣格猶錚錚。二豪如螟蛉。侯喜歸彭亨。惟彼丹砂曲。日日省親塋。彈碁一少頃。葛仙倏來迎。嗟嗟原濕裒。孰不悲鶺鴒。我猥被折輩。肝膽早相傾。乾坤入長夜。世變何層生。凡所同憂樂。難以筆舌明。惟其商確時。種種寄風情。之東故之西。一縱又一橫。詡詡卒爛漫。此樂永不更。畢竟晝夜理。使我獨零丁。傷心霹靂岩。霹靂固來攖。不被潦水去。根本似許勍。萬事俱已矣。恨唱不諧聲。</text>
<title>登觀水樓有感 用先詩韻○癸卯</title>,<text>水流銀漢位。山立洞庭君。風景三韓邈。閭閻二國分。畫梁愁落雨。藻板弔歸雲。高倚一長嘯。夕陽翻壁文。日本兵站在江北。題板日人多掇去云。</text>
<title>挽金稺長 儁相</title>,<text>北風其厲雪紛紛。鷙鳥孤征鴈失羣。吾人何獨無離別。離別歌聲君試聞。城府深深皮膜重。耐煩透徹更從容。坐鎭如山君子里。林林春入百花穠。人所難行我則行。我之可說人難說。事事違人人自服。大羹玄酒尙前列。五老秋風鏡水紋。寒栖吉日鬱金薰。論文論禮惟當理。任他髦士各紛紜。汎汎楊舟十里天。君爲三老我長年。鶉不掩肩頭半雪。莫將辛苦別人傳。洛社風流近益踈。柏枝小酌幸歡如。那知此別成千古。曾是冰輪不一除。</text>
<title>次許乃敬 在瓚 履露齋韻 甲辰</title>,<text>霜露人皆感。惟君獨善居。浮榮知外物。眞樂卽吾書。違面年將迫。寄聲誼有餘。願言勤繼述。無負立心初。</text>
<title>入山登墟峴。望平海白巖山。乙巳上䟽後</title>,<text>我入古隱山。東望白巖山。白巖知是騎牛關。其下又有白巖蹈海灣。古隱山古隱山。何代何人此來攀。古隱之西有名白巖地秘慳。莫是白巖子昔往還。今我先隴在此間。所以不肖來潛跧。若曰今隱實厚顔。高麗李騎牛子罔僕我朝。謫平海。栖息于白巖山。金白巖以平海郡事。革命後蹈海于龜尾津。</text>
<title>聞宋祭酒 秉璿 請對不得。遺䟽自盡。有感而作。丙午</title>,<text>賓師死亂古稀有。祭酒如何獨隕身。大義尊周尤老宅。如今更驗有其人。念昔枉門日。已欽德義尊。嗟乎竟一著。如我欲無言。</text>
<title>才山中新村。或曰筬谷。術說爲織錦形也。或曰盤松洞。洞有盤松也。今見官簿曰明洞。洞在日月山下。合山名爲洞名。不亦善乎。因成古風一首。</title>,<text>日月山明洞。洞名合山名。人能日日新。己德亦復明。織爲天孫錦。秀作大冬貞。塵翳自不到。光華幷崢嶸。</text>
<title>上新村南有方丈山。山自東南來。折而還向東南。其折處有小谷出靈泉。有二人居之。徧壁菑畬可食無公稅。往尋賦一絶。</title>,<text>方丈山深僻。行尋風氣溫。何由起一屋。仙侶與翩翻。</text>
<title>余曾寓秣谷稱某谷。今來遠巖。又曰某巖。盖取其聲相近也。叔考墓移鳳谷時。得人表石。刻其地名曰思洞。思字於吾爲思慕之義。實非偶然也。各賦一絶。</title>,<text>昔日某谷客。今來居某巖。仰懷皷皷子。雙淚濕蘿衫。鳳谷曰思洞。天慳發得眞。甄亭當復作。朝暮寓如新。</text>
<title>要崔季亨 炳壎</title>,<text>白髮投竆谷。海仙期不來。何由共馭鶴。雲水好徘徊。</text>
<title>夏夜短</title>,<text>人愛夏日長。我愛夏夜短。夜短易成寐。百憂自消散。</text>
<title>採金銀花</title>,<text>麗日攜筇芳草行。金銀花發澗邊明。呼兒更取小筐去。堪與遊蜂盡掇英。遊蜂尙爲其君役。我遺何人兩手盈。峽麥若登同釀酒。一盃不醉二盃傾。</text>
<title>旱餘得雨</title>,<text>朝雲三冪國思峯。一夜甘霖遌赤松。滌滌山川爲樂世。綠林爾亦各歸農。</text>
<title>澗行</title>,<text>石澗添新雨。樹陰當午天。擷芳行且息。禽鳥共懽然。</text>
<title>木榻</title>,<text>五月炎蒸蚤蝎房。房加木榻替風堂。山人爭笑胡不歸。欲答無辭心自傷。</text>
<title>聞閔忠正 泳煥 自刎殯生竹</title>,<text>高名萬國閔忠正。容易自裁庭請身。孰知晩節能如許。曾謂當朝一貴人。天於忠正爲心惻。點點殷紅化粉身。若使粉身可制梃。還能撻去楚秦人。</text>
<title>採葛</title>,<text>陟彼高山採葛節。徙倚溪石短長別。分破頭尾奏哀絲。脫去皮骨明皚雪。兩肩山聳刀遊恢。不覺雲沉山日昳。葛覃后妃昔何時。旄丘伯兮那忍說。我欲結網以佃魚。溪流斷續無魚鱉。我欲織爲漉酒巾。七十無婦謀已觖。一杖聊隨費長房。有用無用奚必苦屑屑。</text>
<title>捕蠅</title>,<text>昔蠅晝作惡。今蠅夜亦營。物亦今昔異。我眠不得成。朝來取木枕。中央媒糓精。須臾若雲屯。弊屣乃猛抨。全羣破頭腦。醜液反滿盈。認爲可食物。餘徒復將迎。抨之又抨之。百死猶本情。隣人笑器械。是則徒有聲。試取砒霜末。和水置破鐺。遂復依其說。一時二方行。始也希踈集。移時如赴令。或有立地殪。或有飛去傾。滿室散黑星。掃去僕屢更。爾性固惡死。我心亦好生。貪而不知戢。是用刑章明。</text>
<title>廣德次雲谷雜詠</title>,<text>登山探幽入深林。選勝躡峻嶺。採薇薇亦剛。採葛葛亦永。峯名何國思。我思爲耿耿。値風猛氣摧山岳。餘威拔屋木。飛廉爲驅戮。羊角尙翻覆。擁笠偪側行。書生還自恧。玩月一天纖雲去。月行何肅肅。奸情洞綠林。勤事繼白屋。姮娥縱孤栖。豈若吾幽獨。謝客山路多險截。虎豹行朝夕。何須遠來尋。我有身疾極。况於文墨間。本不辨白黑。勞農我少能鄙事。田務知急緩。時時戒居停。反嚇心不滿。嗟乎可已矣。不須計長短。講道父子君臣道。斯須不可冥。所講今在此。緦功不足爭。寄語諸君子。何以沒吾寧。懷友撫念我情友。皆作九原遊。餘者成落落。一夢每悠悠。花草徧山谷。誰與共夷猶。倦遊潛伏先兆下。認作正首丘。欲舞寒袖澁。欲歌短髮愁。兩眼兼昏霧。又不得卧遊。修書述作固不易。整理又大關。惟我昧魚魯。全外掃蠧奸。宋子堂之下。猶知善不間。宴坐在室神格思。欺心天必厭。斂持束筋骸。矜莊常磋砭。惟彼觀心者。珠有百八念。下山上山凜梯飛。下山鬱甕底。異鳥款舊顔。幽泉咽新齒。夕烟出谷口。人緣廑數里。還家曰歸又曰歸。前秋又今秋。心事三蠶宿。精神一烟浮。著處吾家是。七尺豈但憂。</text>
<title>族孫纘緖 國鎬，國賓 用鎬，族曾孫致俊 彦求 皆致書。以五言一絶答之。</title>,<text>多病乃自放。何須勞問書。更願移此意。向上惜居諸。</text>
<title>某巖次武夷雜詠韻 幷序</title>,<text>余寓某巖久矣。病中不能作詩。雖或出之呻囈。自不敢擬古。惟是金侍郞 煕周 公嘗居葛川。擬武夷作九曲詩。吾之某巖包在其中。今依侍郞公之意。亦於某巖追次武夷雜詠。不其僭矣乎。第其名義之彷彿本目者因襲之。如精舍，晩對，鐵笛，釣磯，茶竈，漁艇是也。其於本目依倣不得者。則取本詩中要語二字而爲題。如蒼厓，晨牕，故人，薜蘿，負笈，抱甕是也。然晩對無亭而亦存本目者何哉。見今所居西岸田中多瓦礫。必是古人藏修之處。就其處觀之則晩對之趣亦在而恨亭未就也。與其攬竊仁智隱求齋堂之分。所不宜如此替低一等。依樣葫蘆。庶幾爲免罪故也。精舍乾坤一逆旅。何物非爲客。山裏來託身。我心獨非石。蒼厓四面阻蒼厓。何自來一水。休憂坐井中。天亦九萬里。晨牕晨牕上雨風。喔喔隣鷄響。重誦牛山章。善心安得長。故人故人冒險程。種種尋衡宇。文字輕重間。吾何當一黍。薜蘿薜蘿施松上。故掩晝門深。閒坐索胡繩。悠悠太古心。負笈二妙負笈言。不煖吾師席。從間願從之。媿無資益力。二妙金昌碩，金完壽。抱甕抱甕主人翁。忘機自食力。入夜每戒孫。此山皆石壁。晩對出門何所之。三疊南山對。麋鹿走兟兟。薈兮還更翠。鐵笛山童吹鐵笛。石裂雲穿開。鄒律何須借。春風畢竟來。釣磯石石雪開氈。淵淵藍凜碧。一絲七里風。誰復羊裘識。茶竈仙人茶竈處。龜石拆中央。烟歇潦來滿。難尋坐席香。漁艇載人任太重。販物利還輕。豈若小川上。閒聽潑剌聲。</text>
<title>次黃漢卿 泳 甲日韻</title>,<text>過去須除六十年。以今端午作初年。姓名自了探丸日。毛髮已星指樹年。未盡工夫宜更勉。無竆事業待他年。黃石仙人君卽是。我歌還媿李延年。</text>
<title>立巖</title>,<text>葛仙何事化爲巖。幻劫千年付楚凡。金剛勃勃山門叱。翁仲堂堂水口巉。已敎白鶴來登柱。且放靑牛出去函。豈若道旁木居士。無知猶復假衣衫。</text>
<title>挽權樗散 經夏○丁未</title>,<text>博學以文富。通才非俗儒。踰垣熏熱避。竄谷線陽扶。恬靜安循理。溫恭有若無。今焉何處得。吾道正堪吁。</text>
<title>次國賓畫梅韻</title>,<text>進和商羹不足多。退怨湘纍亦云過。豈若不虧長伴月。饕風掀倒莫渠何。</text>
<title>次族孫濟卿 康鎬 見寄韻</title>,<text>山有殯廬棄。取容已浹旬。梁低立側弁。架窄卧斜鞇。谷轉泉鳴玉。樹深禽自珍。幽懷於此寄。物表莫云伸。鷰乳風常煖。蛙鳴雨亦滋。占便身易病。處獨心爲師。民事塲登麥。天機律叶蕤。隣人來勸酒。是我強排時。</text>
<title>和贈白紀汝 肇運</title>,<text>長相思。而昔丹丘老仙人。要我起舞吹蕤賓。佩以嬋姸明月璫。飮以㶑灩流霞觴。醉來空山卧。遙遙隔扶桑。鳥獸亦旣羣。魚鰕亦旣嘗。長相思。更願共跨一白鳳。靑牛使前叱。靑鳥使後哢。閬風玄圃朝頡頏。崆峒具茨夕翺翔。周流觀四極。遂同丁威還舊方。惟此可庶幾。大言有所當。白雲常在谷。山月皎如霜。長相思。不可忘不可忘。</text>
<title>挽金丈 常壽</title>,<text>大老古多川上下。箎塤迭唱感恩稀。備嘗荼蓼心愈辣。耐咀華英體自肥。一山雲掩神龜嚥。四海塵昏獨鶴飛。待對五聯全盛事。後人知否涕沾衣。</text>
<title>自廣德出城隍作 時山中賊警甚急○戊申</title>,<text>昨夜虎食狗。今夜虎食牛。遂出城隍里。更欲向靑丘。靑丘與田頭。夜夜攫搏愁。癘疫况四熾。霪雨苦不收。天下無家客。何處復淹留。</text>
<title>卽事</title>,<text>陟巘搜林盤石坐。雉鳴角角水潺潺。回看不借經行處。一抹閒雲半掩山。</text>
<title>田螺</title>,<text>有角不知觸。有殼自爲郛。羞同酣蟻戰。寧作壁上枯。負家成獨往。不借他沫濡。何彼風枝鳥。失巢膓自枯。</text>
<title>宜春李君纘雨新其考 洪錫 文山亭。請作梁頌。余病深不能強。步亭韻以寄。</title>,<text>篤行淸修樂隱居。文山尙有一精廬。古木春深投宿鳥。方塘風靜躍游魚。漣江遺法承師旨。山海遠源讀祖書。苟令還成輪奐美。賢男又是食其餘。</text>
<title>哭柳聖嘉 亨植</title>,<text>嗟嗟柳聖嘉。此行何父子。白首抱。黃河杳杳竢。開爽爾質好。恢拓爾才美。透脫文墨迂。變動米塩啙。軒眉劒色嵯。揮手雲翻起。出而宜燥濕。入則謹滫瀡。兒有不足處。人每尤外氏。傑傑或踈濶。爾亦云云矣。惟其進取道。未必不在此。鄧甥雖自多。於爾最期擬。畢竟漆先割。我果昧於理。惟有痛切者。爾能識爾妣。同時男女中。才藝無等比。竟爲寒士婦。不能飽糠粃。猶無怨讁語。恤恤撫豐兕。謂有不食報。今焉其已已。竆山一病夫。輾轉媿不死。自不敢對人。人亦不屑耳。惟爾數慇懃。兩腋風披披。用心如此古。幾何不顚委。寄語世間生子人。生子當犬豕。無才又無知。始乃得遐祉。更洒曾傷淚。某巖石木卽我是。</text>
<title>挽崔正言聖可 圭升○己酉</title>,<text>兄登豸閣弟司馬。竿木逢塲作戲心。淸揚迥脫浮華色。融濶兼將蕭瑟音。休誇早遂耕南計。無故恒沾望北襟。翩翩大鳥止何處。智異山光沉復沉。</text>
<title>挽沈丈 義億</title>,<text>靑𦤎寥廓有耆宿。溫溫其恭謙自牧。十世相傳血脉宗。通國所罕有家福。惕慮憂勤事舊疇。孝友爲本敦宗族。橫逆之來受不報。形勢塗中羞僕僕。雲山門下多美才。不言躬行誰眉目。山菅野褐登登拜。不與畦畛推心腹。夫何峽水學世態。襄我門前易陵谷。家益竆空聽子年。豐歲不能繼饘粥。日暮尙望舊雨客。分付兒孫掃庭塾。仙齡八十荷優恩。等輩喬松伍綺甪。一飮須傾一斗酒。綠髮紺瞳映黃菊。兩家先人少年時。淸凉山裏書共讀。題名尙留厓壁顔。公輒語我哀蓼蓼。嗟我益咽竆途中。逝將百年攀劒筑。如何此日高閣望。閣後起塚草欲鞠。溘然無知今固可。人情何復噭噭哭。噭噭兮又噭噭。蒼山半裂奔麋鹿。</text>
<title>除夕。用老杜韻寄濟卿。</title>,<text>古木巢新鵲。殘冰負脩鱗。風竹厭兵力。烟柳發眼神。嗟我無變動。依然一病身。荒社聞䨓皷。終市亘長虹。家家打餠食。兒兒誇線功。見此當何思。藏身惟酒中。繼照於千歲。金膏玉燭調。延祥詩孰能。亥囊官孰要。遙遙千里外。掩淚獻一笑。</text>
<title>庚戌八月二十日夜口占 絶食已七日</title>,<text>擧目山河異。籲天那復階。却慚匹夫諒。無計報涓埃。我雖無所學。所學驗於今。後人宜勉勵。本分更欽欽。</text>
<title>九月初二日夜口占</title>,<text>胸中葷血盡。此心更虛明。明日生羽翰。逍遙上玉京。閣瘦茅簷坐。川淙夜深深。萬理雖未淨。寧順自安心。</text>
<title>初三日牓客位 自絶食以來。遠近親戚知舊逐日來問。而病縷尙延。徒勞苦人。歉媿殊深。遂書此以謝。</title>,<text>自欺而欺人。畏天又畏地。尙貰一縷息。彼哉閻羅吏。惟願諸賢達。無復枉竆谷。</text>
<title>答李丈 錫永○丁酉</title>,<text>變亂顚沛之中。自不禁瞻仰之情。况宇內名德落落如晨星。而値吾道益孤之秋乎。不能以一書恭修起居之禮。而反承下問先之。感媿伏切。何敢曰戀德之有素耶。仍審靜養體候康泰。圖書滿壁。花月盈庭。冲襟虛閒。至樂自全。伏慰且賀。晩燾尙欠一死。難容於覆載。而季君又幾不免鬼扑。恐懼之心猶切於內。朋舊之間往往強加遊辭以寬之者。已自汗下。而乃得非倫之擬於敵以上。其爲悚仄尤當若何。固當奉以還納。而於分亦有所不敢者。祇得尊而閣之。以勉方來。是或仰體至意之道耶。叔祖遺文今欲活印者。乃爲時象所動。而編巨力拙。了刷難必也。所示挽什。初中本皆不載。而詩類印出。業已過半。若隨年第攙入則前功皆棄。不得已欲付編末。無或欠於謹愼之道乎。每欲會具眼諸家。又爲一番梳洗。而辦得爲難柰何。周卿華汝已得安樂法。酉山今日吊者有幾人。竄伏窮山。不敢擡頭作人事。悲歎何言。</text>
<title>答崔肅仲 正基○辛丑</title>,<text>客冬惠書。久未仰復。當此秋高。懷想益切。伏惟靜居味道體况康護。遠溯不弛。晩燾衰病比舊殊甚。隨分猷業。常患不接續。嗟嘆柰何。吾兄自檢近日事何如。眞知實踐之工。漸造崇深。守吾宗旨。扶此頹俗。是平日所望於左右者。况今法門頹敗之日乎。金溪終祥不遠。吾黨安倣之痛。去益切矣。兄於此老。恩深義重。逈出諸子。尤當何以爲心也。遺稿謄出。尙未成帙。姑未得奉閱。然謏聞蔑識。何能擔任此事。異日乕帝之役。欲要左右爲前茅耳。龜岩集追刻。實斯文盛擧。都檢之任。本非賤分所堪。故本孫之來。已遜辭矣。不意千里再來。責以校勘。加之以弁語枉囑。如兄之知我實狀者。何不挽禁也。揆諸義分。不敢虛還。然拙訥之辭。决不可用。議于觀臺僉賢。更求鉅筆之兼德望者用之。至當至當。若念吾先故而不忍棄則兄須痛加修改。俾免大謬。千萬切祝。聞諸本孫則元續別三篇渾合爲一。愚意不然。元集已經先輩編摩。更著後人手分。似欠尊畏。續集成於近世。與今別集渾編。似或寡過。未知盛意如何。續集一番流看。排行字畫頗多可商。故僭有籤標。元集詩類磵石臺。必是石磵之誤換。是臺在陶山下數弓地。壬戌春龜岩以慶尹來時。先祖送別于此。書贈唐詩。今見龜岩詩。不但用其韻。其詞意的道當日事。則誤換無疑矣。其題下註老仙臺云云。又爽實。聾岩之老仙臺。自在於其下愛日堂前。愚意則刪去此註。以當時事實。略綽成語懸附如何。附錄中陶山及門錄附師門詩與書者。又似未當。盖及門錄倣理學錄例。故諸賢之下皆有詩書之附。在此集則師門手札多至數冊者。沒附則猶可。何必就其中節約以附之也。沒附者本集之零星者。或用此例。此集則本自不少。又何必如是。其書與錄云者刪之如何。又考全書謄送問答幾許條。幸須商量添入。而其中答周舜弼書云云。絜矩之釋云云。愼獨之釋云云。恐在所當入也。越中山水願遊而久未得。今有素心人同行。决意圖之。強病遠遊。是甚興致。自笑自笑。</text>
<title>與李致栢 泰煥○癸卯</title>,<text>先先生遺集。近與舊本參看。則元編行狀及續編詩類題目中。南冥先生稱謂。種種有改動者。前此草本來此時。燾未及覺察。而今於刊布之後。始敢云云。何所逃其罪哉。大抵先輩已勘之書。吾輩後生輕自改動。則不惟未安於南冥先生。尤爲得罪於先先生也。此若不依本本而修正則士林公議峻發之後。其將何辭而自解乎。此燾不審之罪也。自首於大觀臺僉任之前。以俟嚴誅。若乃區區情私。不可不悉暴於左右。</text>
<title>題名玉堂入直錄。伏次先君韻。己巳</title>,<text>橫經昵侍九重仙。追憶遺詩增愾然。聖主之恩賢父緖。鞠躳努力盡吾年。</text>
<title>旅居讀書</title>,<text>人道旅京害讀書。惟吾閒閴勝於家。被人指點何須恤。恐負臨門詔戒多。</text>
<title>投壺</title>,<text>文物優優集賢廳。彝器由來多詭靈。銀杯醉桃長不零。玉燈空樑光熒熒。最是投壺鹿閭形。恒留堂北倚寢屛。柘矢十六文紅靑。哨口三連守如甁。稽諸故事傳幾齡。館吏莫對待簷鈴。有時仙僚會如溟。玉珮左右聲瓏玲。有酒如淮與魚腥。豪氣爭先馬駉駉。飛若雲霄簇霜翎。落處箇箇發音筳。嗟我山野一伶俜。畏伏一隅畫圄囹。縱被強願難從聽。春夜莫無笑螟蛉。不能辭疾元著經。匪有別般分渭涇。至義八當又四亭。諸君其已透關扃。公侯燕禮誦鶺鴒。卿士鄕飮酒未醒。賓主樂胥備使令。枉矢於焉請于庭。晉齊代興心各銘。辥魯弟子有賞刑。此堂從古設此瓴。夫豈徒然一範型。侍講論思摠識丁。代撰毫端逐風霆。辛苦愼勿入沈冥。迨其閒暇經筵停。使之優游心志寧。足以相觀德之馨。罔非恩波攸汪渟。未必巧狎資娉婷。區區所見如爝螢。不足羣公奉以聆。妙技已乏不龜洴。大知那敢託榠欞。賜余是甘罰一鉶。醉夢猶得繞階蓂。</text>
<title>追賀宋戚丈 在衡 壽席 壬申</title>,<text>大關此老壽。聳勵世人功。靈草何山採。妖魑遠藪空。湖平龜出葉。節届鳳翔風。更切敦姻誼。期頤大爺同。</text>
<title>送李進士文玉 郁成 榮歸 癸酉</title>,<text>二老何年卜宅同。遙憐梓樹倚幽空。追攜客地成鄕國。笑語今時見古風。謙虛遠度推先進。儉率歸裝嘖市僮。肯以一名安自棄。聖謨賢訓業無竆。</text>
<title>輓趙丈 時成○甲戌</title>,<text>博學宏詞間世雄。始何明達晩何竆。牢籠宇宙胷襟裏。翻覆風雲笑語中。萬事無心流水域。一生行樂太虛宮。幽蘭不復馨香聞。後輩無從託契同。</text>
<title>酬柳洗山 止鎬○乙亥</title>,<text>神精爽朗每如醒。好遫佳賓滿一廳。彈棊不害消長日。跬步何曾出戶庭。漠漠匏花含雨白。依依柟樹接天靑。辛勤積仕餘三載。無負臨門詔戒聽。</text>
<title>和權霞石 魯淵</title>,<text>一夜秋風病欲醒。閒來追逐盡高廳。牛行露草身如沐。蟬拂孤桐響滿庭。席末少年今種白。世間榮業孰紆靑。前度風流猶每减。莫將羌篴夕陽聽。</text>
<title>又次秋懷韻</title>,<text>木覓山光錦繡流。遊人蕭瑟最驚秋。大酌登時忘客土。一天高處憶瓊樓。忙迫人情碪復落。繁華物色菊偏留。金丹歲暮無消息。錯路幾人南劒州。</text>
<title>祭伽倻津龍堂 丁丑</title>,<text>丁丑歲之正。將幣龍堂前。秩文視侯王。利澤能豐年。水入三千海。山飛九五天。是日大風起。昭假豈徒然。</text>
<title>左水營</title>,<text>高山落入大灣頭。橫截中腰壯閫營。馬島烟消霪雨霽。將軍閒坐禁松棚。</text>
<title>臨鏡臺</title>,<text>搜勝仙區最愛臺。歸思每逐鏡波洄。隱隱孤帆烟雨暮。翩翩白鴈荻花開。蒼藤老㙮雲千古。芳草荒原酒一杯。莫抱塵心棧道過。姸媸在在觸形來。</text>
<title>淸心瀑</title>,<text>小流成瀑徹心淸。可愛盈科日有征。戛戛俄看磋玉鐋。馮馮還聽築城楨。古人未了名山債。是日猶容美號㫌。歸路爲歌滄浪曲。巖屛花發洞天晴。瀑俗號兒妓淵。不雅之甚。故改以淸心。刻揭巖壁。</text>
<title>鰲淵亭。贈孫氏諸友。戊寅</title>,<text>鰲淵的脈自天淵。百世那忘孔李緣。山雨濛濛留去馬。巖花灼灼對初筵。慈孫莫恨金絲撤。古道尙如日月懸。遊息藏修家法在。北方吾輩未能先。</text>
<title>古風三絶。贈牙音三族君。</title>,<text>小吏密語兒。門外有客來。昔聞今始見。一宵情話開。南方地肥饒。家家蓄黃金。獨抱雲門曲。誰識伯牙音。源遠流必長。何往非吾溪。更加篤敬行。無負我詩題。</text>
<title>輓申澹人 佐模○己卯</title>,<text>天爲文星墜。降公湖水灣。高官雖吏部。稱職是賢關。早歸雷雨夕。晩業魯齊間。燁燁也神彩。其寧掩一山。</text>
<title>輓金進士伯鸞 泰林</title>,<text>壞我儒林萬里城。緱笙七月忍聞聲。明時廟剡初何意。孝子又歸上舍㫌。</text>
<title>次宋進士 泰仁 歸鄕韻</title>,<text>最愛靑門嫩柳生。今朝忍折太無情。一館風流從此减。兩川寒月屬君明。乍雨有心停去馬。冷醪不力罷愁城。時當竹竹當歸菜。一束寄來我案橫。</text>
<title>與族姪運卿 中斗 詩札 庚辰</title>,<text>故人千里外。音信一何稀。別路線陽動。思樓柳眼微。孟門雖云險。方圓會同歸。幾度殿講席。恭瞻日月輝。徵皷舍菜舞。虀䀋得無饑。羣居肄所業。交勉毋相違。而我山裏物。粗覺昨日非。耕鑿守本分。寂寂掩荊扉。冠兒遵古禮。恐有汰哉譏。拙構半途廢。難見鳥斯翬。僻巷多奇聞。裒如一幷揮。名塗念灰久。縣牒已忘機。凭君猶一問。熟處堪可唏。璧沼波生紋。禁苑草欲菲。菊坡應復來。陋齋愛餘暉。翼郞曁丹翁。冷薄俱前依。我琴恨太短。未徧溯幽徽。相逢告此意。毋庶我也誹。渡水水益深。陟山山益巍。含容又遜退。莊重自有威。莫使太陽氣。致損發善幾。能言雖犯戒。猶可備弦韋。</text>
<title>輓復齋姜丈 楗○辛巳</title>,<text>同由一弊屋。昔我外翁居。不絶如線業。松燈讀朱書。涪州風雨夕。徒步往從之。篤信能如此。莊嚴又自持。身作萬人頭。惟公獨不起。非無尊道誠。語默當於理。宰相薦名字。招㫌朝暮至。墓題亦有命。在我奚軒輊。</text>
<title>宜春許氏新構墳庵。名曰存著。桓杓兩君求和甚勤。玆用走次。</title>,<text>存著庵成嘉禮村。題名又出大方門。春秋怵愴履霜露。祖考精神驗子孫。湖隱高風人共仰。潭溪往躅我能言。羣穆羣昭咸在地。瓣香何日溯同源。</text>
<title>臨川講會。洞主頤齋先生出四韻。伏和以呈。</title>,<text>憂道書中復析言。幾經風雨撞來翻。眞源一帶餘派遠。巨壁千層氣象存。此間事業良非淺。世外紛紜莫把論。媿我屠兒猶學佛。半生無計脫塵喧。</text>
<title>和族兄正文 明浩○癸未</title>,<text>是古四兄宅。六年今始行。舊人乘鶴去。新閣挾笙鳴。無風冬亦愛。有月雪偏情。一夜逍遙樂。心天十分淸。先祖稱貞愍公爲四兄詩集。屢用風雨逍遙之語。</text>
<title>輓金公敍 敦相○乙酉</title>,<text>召文故國列荒塋。貴介王公不記名。况也如君衣草士。他年誰識送丹㫌。後彫堂下一株梅。移放江南綽約開。偏向上枝再折去。化翁心事苦難回。重厚䟽通酷似舅。勉從繩墨脫科臼。楣光曾爲吾兄賀。僅出童年友壻右。</text>
<title>輓鄭參議 昌東</title>,<text>崛起藥爺後。功名自一家。盛夏雷鳴嶽。殘陽玉出花。聯襟陶社會。共騎歃良驊。常切敬宗意。隆恩一例加。</text>
<title>次許𤃡亭韻 舊名白水亭。亭主南公應元有孝行。鶴峯薦之不仕。後贈僕正。</title>,<text>魯社南邊白水亭。波光遙接石門淸。月明彩索多謠俗。春入芳枝送鳥聲。此地空餘廬墓洞。在天應作少微星。塵踪虛度山門外。先蹟追惟媿不誠。亭扁先君手筆。</text>
<title>輓宗兄同知公 晩恁○庚寅</title>,<text>開刱吾宗四百年。百年分屬一人身。今去上天滋雨露。萬年松使萬年新。</text>
<title>先祖文純公四十九歲。石崙寺次紫極宮感秋詩韻。王考霞溪府君四十九歲。亦次是韻。不肖今年猥躋是齡。追感往事。兼傷卉物之變。適與相符。敢次以遣懷。</title>,<text>聞道小白山。結實徧苦竹。恰如己酉秋。感慨淚盈匊。鳳鳥至不至。病廢愁余獨。逆旅紫極宮。今年猥一宿。莫復問天孫。恐敎成都卜。世世我家書。咀嚼耐反復。莫憂燭無光。莫憂水已覆。大地風霜後。別有他黃熟。</text>
<title>輓權擎日 相琦○辛卯</title>,<text>抄啓文臣五部郞。奇花朝發禁園風。上枝最結辛勤實。那意不秋凡草同。玉笛峯前擊石歌。風流文采未渠央。無情秋雨蒼苔字。過客摩挲空斷膓。三絶才名耻自居。案頭還把素屛加。欲求如玉其人相。猶向黃昏月上枒。</text>
<title>輓金伯陽 復林</title>,<text>小白前秋徧竹實。今聞丹鳳又來鳴。分明善類前身化。故作休祥繪太平。古語云竹結實。善人多亡。國朝屢驗。寃惜何須對擎日。乃家自是有難兄。切偲忠信由來訓。更與何人可講明。先祖答開巖書有曰言貴忠信。友當切偲。風騷一變俗流蕩。愛子殘年向裏尋。新嗜方甘咀嚼地。如何偏戲化兒心。</text>
<title>輓權琴棲 胄煥○甲午</title>,<text>長劖長劖閃集蝟。鑿得黃金金得未。不諒人中有眞金。反從物上錯識氣。試看草澗舊亭屹。七旬讀書掛牌拂。斯文尊衛投炎荒。先烈揄揚感紫綍。子虛甘泉寧媒身。甕牖陋巷自安貧。乃覺無味還有味。本非爲人豈多人。烟霞痼疾最難治。山嵓畫像况有因。時從閒曠卽講授。好以禮律齊襟紳。盛夏草遇長養風。等視龍門百尺桐。嚴霜一零二零後。始入崎嶇問商宮。我以寂歷山中淚。幾參逍遙臺上醉。醉中睥睨猛獸至。爲抱麒麟祝來嗣。終然至寶天爲惜。去射牛斗光爀爀。襄陽復作耆舊傳。朴山泉子與一格。</text>
<title>輓族孫正五 定洛○乙未</title>,<text>一脈眞詮景玉宗。後生僅得拜樞公。樞公每撫佳孫背。紹述家謨在爾躳。高人才又高人識。繩墨無違寸鐵剛。豈必侈然標榜後。始爲學問人堂堂。玉山重築同謀度。君爲其堊我爲斤。白玉上梁功告後。餘毫須及玉山文。</text>
<title>和從弟舜絃 晩薰 贈韻</title>,<text>年來多病愛居山。風雨不驚鳥獸安。纖月初升分正朔。一天高大尙圓冠。轍竆阮籍時時哭。鍤荷劉伶去去看。知己自深兄弟樂。莫將行止錯相干。</text>
<title>次金都事樂灃大隱亭韻</title>,<text>大隱新亭鶴北山。翁年六十厭塵間。惟天反有人心在。此地不如仕宦慳。園草經灰春入面。梵鍾侵夜月生顔。藐余雖是塵中客。一棹相尋鷺夢閒。</text>
<title>輓崔進士 晩喜</title>,<text>文昌貞武大家聲。八世東京太學生。萬鍾於我何加益。一命在君不足榮。得來何處無驕法。犯去空然滅性名。四十王陵今寂寞。不憐崔氏宅新塋。</text>
<title>夜坐</title>,<text>天灾孝武値乾封。世變金人欲劫盟。已聞治郡皆黃龔。寧信煕朝有檜京。喘息須臾慚鬼扑。顚連無告柰愚氓。魍魎忽過響急喘。雨徵無復舞山楹。</text>
<title>輓族姪應休 中運</title>,<text>我從櫟遷路。送子漆園前。材有用不用。難移一定天。潦落潭光潔。花飛實充津。春雪忽示讖。䬪飥食何人。聞君甞賦春雪。人多和之。明沙縈軟綠。古栢月如霜。形骸樽酒處。愁雲一茫茫。往年同葺沙禽齋舍。前秋遠客之來。與姜大卿同宿柏洞。此陳跡之大者。</text>
<title>哭族孫瓚五 光鎬，族曾孫元五 仁求。</title>,<text>二君山北晩求田。田欲有年人不年。飢寒當守飢寒分。稍涉營爲禍反纏。一名詞賦一名詩。自是才高非力爲。粥粥初無進取意。善渠託故例忙時。嗟我時成木偶鼻。每令繩削出奇智。或言或默盡更攻。尙謂家門同此事。親年七十又無兒。後死還稱前死悲。况也弟兄能急難。任敎封樹不踰時。</text>
<title>輓都正族兄 晩逸</title>,<text>柳絮梨花淡淡風。天然田舍做閒翁。一身都在精神上。萬事皆明分數中。天定會看餘慶大。年高自是例恩隆。黃塵漲滿白雲遠。慟泣公私眼欲瞢。</text>
<title>輓族兄 道夏</title>,<text>地下分明戎狄無。如公今日獨全軀。儒業東亭扶墜緖。茂才南省恨遺珠。由由與物皆天性。粥粥無能是丈夫。遺戒賢男尊攘義。蟄翁家法素涵濡。</text>
<title>捕蛇歌</title>,<text>我自德山返栢栖。羣雀空庭亂相啼。起視妖蟒蟠薪葉。其大如椽色微黧。索杖欲擊轉眄頃。逸入石戺掩蒺藜。尋常疑恐不安居。况多徒跣行小兒。毁戺滅穴嫌人力。姑先薙草置荏畦。冉舌石隙乍出視。擧鍤一衝迷端倪。一日諸兒來折花。忽報出穴過石梯。竈前一男握火丫。勇躍輕視如螬蠐。一棒五步擡頭走。再棒三步委尾低。環貫入庭聲罪惡。爾何穿穴侵我閣。滿腹若無害人心。吾人豈必待汝薄。因投烈炎流脂膏。餘骨畏刺深埋却。嗟嗟大澤深山裏。橫行皆是汝種落。不得伯益三代上。願得道輔九原作。使我大地奠安樂。</text>
<title>輓李乃範 錫基</title>,<text>丈夫志節薑心辣。男子風流劒色高。遙憐紫閣峯前路。尙有芳花陰雨膏。傳家球璧會蒼籕。史記名山對共尊。付託何人能穀似。暮天孤鴈獨呼寃。</text>
<title>輓族姪啓賢 中殷○丁酉</title>,<text>二月雪風太放顚。丹崖爲哭主人賢。生年六十非爲促。仰慰無辭鶴髮前。冲襟不欲學時情。眞率風流一室盈。最感白雲礱石日。孝心傍達共經營。</text>
<title>輓白進士 基東</title>,<text>東海有故老。謙謙又溫溫。本原要涵養。文詞豈足言。振業承家日。樂貧聽子年。世無進士法。公何不壽千。</text>
<title>輓李正朝 寅植</title>,<text>廣德時出來。槐川何時還。今日等是死。於君尙汗顔。</text>
<title>輓白士眞 </title>,<text>淸水芙蓉凈。金盤玉露團。操戈登丈室。直轡抗騷壇。屈己嫌常赴。闡先感美官。海防都摠死。義士共悲嘆。</text>
<title>贈吳進承 庚子</title>,<text>竆山栗烈天。與汝共兩朔。汝讀論語文。廑至論禮樂。非爾才鈍滯。乃我敎導駁。今當送汝歸。何言更切琢。戒汝必靜坐。靜坐是善學。百體自斂束。一心得把捉。讀書要致一。句句當解剝。字音必分明。勿令亂淸濁。書亦六藝一。胡爲不習數。每日新讀底。一一入管握。古之孝弟者。起必鷄初喔。爾胡狃安逸。白日上寢幄。相彼熊虎猛。餐雪伏南嶽。爾胡食求飽。主宰不立卓。足容與手容。古訓自明較。此皆救急病。他不暇商確。汝年今十五。早自竪坏樸。幸須有恒心。聽言勿藐藐。耕耨而不暋。膏沃反磽确。文章若斐然。羣飛立鸑鷟。</text>
<title>昌原匡廬山下。有慕廬庵。盧孝子正中，晟中兄弟終慕之室也。其孫鍾萬介金君相頊請記於余。余病不能文。且念孝子旣蒙㫌贈。區區私言。還涉未安。只以古風一首。寓瞻賀之意。辛丑</title>,<text>盧家兄及弟。事死如事生。截彼匡廬山。至行與重輕。墳上禾呈異。渡頭水有情。雙㫌當天屹。全嶺爲屛營。吾無記載筆。虛負故人誠。</text>
<title>次族姪伯瞻 中軾 甲日韻</title>,<text>承歡方是生朝奇。况又遺榮好栖遲。時値太常垂特典。會因行葦廣親知。五辛年上承承慶。百子屛中疊疊詩。寒盡竆山無曆日。東風於我等閒思。僕初度。在來歲正月。</text>
<title>輓成丈 周永</title>,<text>竹皋先生貽我疏。竹皋記文可疾書。因循未副訃車至。辜負幽明痛何居。厥初芙翁入竹溪。溪爺因以大門閭。承承文學昌本支。紅白蟬聯慶有餘。公以重厚遲鈍質。透徹工夫貧寒於。雖以科目從事乎。道氣道味自粹如。晩貢楊州卽篠簜。人賀平陸卓芙蕖。歲律云暮霜雪稠。戚戚柯葉掩蓬廬。再隨琅函叩脩門。堪嗟桃李正紛挐。不妄言笑持身簡。平實地頭日閒輿。如擧全德以言之。服膺淇澳三章詩。雖以一善表出者。孟宗之泣自可比。至如開元義竹類。屑屑無足較等夷。嗟呼至今烏石下。更有何人家法持。家法元在忠信上。豈但訓詁與文詞。昔我幼從籊籊竿。就公問字如嚴師。及此蒼顔同老大。乃反以我二仲期。時節尙喜平安報。月落庭空影何虧。作此哀歌以代記。白玉樓上應有知。</text>
<title>題族孫泰淑 鍾岱 畫幅六絶</title>,<text>西山採薇卓卓西山節。越自讓國時。如何採薇曲。不入三百詩。商山四皓孰謂四皓出。依舊在商山。燁燁紫芝曲。洋洋聞耳間。桐江七里諫議是何職。桐江足一絲。東漢諸名節。倡之更而誰。南陽草廬草堂睡初覺。門外有人至。如非帝室胄。十至何曾起。栗里五柳松菊多勁節。五柳又和風。不夷不惠間。從容有陶公。西湖放鶴起居棹迎鶴。精神月入梅。滔滔慾海外。一湖鏡面開。</text>
<title>輓李景心 仲淵</title>,<text>同樞乃祖善居鄕。報本敦宗儲令望。如君庶得追先軌。足恃其非膂力強。面如蒸棗眼如電。義氣堂堂羣帥中。合變乖宜皆我過。感君朝日溯江風。殘生七十等流波。閱歷桑瀛此別多。却憐依舊汾江樹。挈榼復誰勸我歌。</text>
<title>次江城書院講堂重建韻</title>,<text>憂老功兼孝。楓翁道著忠。笙簧悽古壁。絃誦闢新宮。水澈來明月。壇高靜晩風。聊思塵刹報。勉勉心身工。</text>
<title>輓李德杓 𤧣○甲辰</title>,<text>人說東門大。東門大有人。才華無敵手。文采動全身。寡和言依古。愛間氣益伸。快哉罷貢擧。素旐亦風神。</text>
<title>輓姜丈 稫</title>,<text>天爲典庵惜。遐齡乃仲伸。雨打湖南曲。風敺漢水濱。義精能到骨。筆快又驚神。季考知心友。滚歸松下塵。</text>
<title>花川 丙午</title>,<text>滿川花石是。花不在於山。况値山花發。幽人立兩間。</text>
<title>雨後用金昌碩韻</title>,<text>霪霖三日更靑天。震盪餘威輸汩川。與其長注火流後。曷若分滂金伏前。反風尙爲農人靜。好月尠從孤客圓。野酒載來多險涉。感嘆爲說紫陽篇。</text>
<title>次族孫濟卿 康鎬○丁未</title>,<text>牕蛛下枝鵲𠴨。異人謂遠駕。珍什忽柴關。吟去吟來夜若何。一天寒月洞區寰。鹿兟兟鳥𠴨𠴨。物乃得其氣。命何有所關。憐渠無欲菡山子。自在風流汎汎寰。菡山濟卿號</text>
<title>輓安殷輔 弼重○戊申</title>,<text>洛城傑句批何人。五嶽閒遊屬此身。洪爐範去山山曙。煖律吹來谷谷春。當年義氣如君少。竆道猖狂不我嗔。有酒此行又更遫。逝將膏秣趁明晨。</text>
<title>留後坪墳庵寄濟卿</title>,<text>淸明偕上壟。殘月獨墳庵。斷麓成門密。飛泉瀉石甘。鳥啼花影動。雨過草心含。多別吾人恨。飄風每自南。</text>
<title>權博士 心說 來訪。次其韻以贈。</title>,<text>今來權博士。舊日竹醉翁。乞巧心難巧。送竆身益竆。寶刀更礪白。快箭得中紅。所職秦官在。專門漢業同。科名惟此路。文字尙成功。步出龍頭北。委尋燕谷東。榴花含宿雨。麥穗翻薰風。搖首薄霞窟。轉喉碎玉䕺。他山亦立石。古社况餘桐。終窶君何恨。前程質彼穹。</text>
<title>葵花</title>,<text>此心向上一陰晴。頭戴天時占得明。何人生出伯牛說。城國謾令西子傾。用溫公韻人道葵花老失性。顆成不復適時量。此非頭重難回轉。將欲還扶地底陽。用東坡韻</text>
<title>贈權子愼 頊淵</title>,<text>蕭蕭楓葉打牕寒。風捲飛霜撲夜缸。欲寫此懷爲別語。病吟悽短未成腔。</text>
<title>輓權正五丈 龍普</title>,<text>康衢皷腹歌何誇。絳縣使年語何奢。不如山浦九十翁。且耕且讀持名家。無私壽域皇春澤。普被竆厓常棣華。庭有義方架別築。里有厚俗約申加。好善好義心無忮。任分任天樂無涯。多病如我芳隣接。那堪次第大耋嗟。惟彼岡頭太古石。獅吼羆躍臨谽谺。惟彼野畔蔽牛木。百戰風霜立杈枒。藐爾後生知也未。我將七分以招些。</text>
<title>追次權贊粹 相翊 所寄韻</title>,<text>竆山憀慄節偏遒。蚓結龍蟠鳥養羞。堪笑風枝虛殼子。前秋不落又今秋。陰往陽來道在玆。人惟墜道道何墜。欲容人力道扶來。善閉至關毋表幟。</text>
<title>酬權達卿 徹淵</title>,<text>前星高照掃蚩尤。九死猶甘湘水頭。夫子文章天下誦。輕心著穢後生羞。晴沙先生肅宗丁亥。爲景宗上疏謫海南。其遺集今將剞劂而請弁文故云。任他時運有升沈。好把遺經仔細尋。門前有㙮相輪否。對㙮不如上㙮深。</text>
<title>金邦彥 駿欽 自號素隱。要余一言。病中強構以贈。己酉</title>,<text>素隱素隱稱何意。君子之行素其位。富貴之尊素不得。惟行患難貧賤卑。嗟乎素隱有風神。嗟乎素隱有術智。日征月邁博約床。咸曰金昆又玉季。况是高陽赫赫家。岳牧推薦謂易易。如何波羅入命宮。乃以素隱自翫戲。巍巍日月作箕山。涓涓巽川爲衡泌。負笈之背可採薪。弄翰之手可藝稺。三旬九食食則飽。十日乃煬煬則睡。曲肱之樂縱不及。縕袍可以珮玉視。種種金石悲壯聲。橫戛流雲驚鬼魅。未知朝菌同蟪蛄。等視奇花可遞次。善我薄相元不幸。使君好人終帶累。東吳之說卽強耳。北塞之言亦且置。歸諸時運斯可矣。看彼肝腦方塗地。使君若得富且貴。仰裨 宵憂爲善治。素貧也故一己憂。素賤也故一己思。不如冬衣典山市。三萬六千日長醉。不平盡向毛孔散。人間萬事皆脫屣。我方醉中言無倫。君子所當止禮義。易曰素履往獨行。子以後素言繪事。後素忠信君其人。後素以往君之志。素隱素隱請改祝。毋以此說爲不至。</text>
<title>輓權潤叟 演夏○庚戌</title>,<text>老檟風摧折。羈鳥獨悲鳴。孤負上元酌。新月謾盈盈。我謂此樂土。樂土君別有。瞻言又百里。善爲人父母。</text>
<title>金壻翰九有書。以古風答之。</title>,<text>羣鴈𡄸野門。一書委山廬。此心良可愛。病懷復焉如。玆當志學年。早自惜居諸。</text>
<title>輓宋僉知 ▣▣○八月二十三日</title>,<text>歲暮竆途客。幾年遠陰曲。隣有九耋翁。貌古心淳直。桑麻每對道。胡繩每對索。濁醪歌浩浩。忘歲又忘月。翁雖貧且拙。陸鮮次第擊。負入藤谷後。音聞兩斷絶。俄見故山側。峩峩封馬鬣。舊客一揮淚。諸棘拜且說。願乞留淚跡。聊以遺後日。因循未能副。是我十日辟穀將化夕。</text>
<title>輓琴子凝 鼎基○九月初一日</title>,<text>德山會研朱。平生最得意。我且辟烟火。從君遊樂地。</text>
