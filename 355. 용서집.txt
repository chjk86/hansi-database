<title>送從兄覲嶺南郵館 甲寅</title>,<text>君歸千里道。燕語萬家春。望極雲天遠。愁連煙草新。山花紅半綻。溪柳綠初均。今日城中客。明朝嶺外人。</text>
<title>斑竹枝</title>,<text>斑竹枝斑竹枝。萬行淚千竿血。蒼梧雲盡古木愁。一曲瑤瑟瀟湘月。竹枝血何時移。千載空餘楚客悲。</text>
<title>薔薇 丁巳</title>,<text>終日鶯啼半掩扉。桃花落盡柳花飛。風動疏簾香暗起。一庭春色貸薔薇。貸。一作在。</text>
<title>寄李明夫兄</title>,<text>雨後空齋冷。忽念石村客。茅簷伴農人。相與語豐熟。遙知歸思多。洛城楊柳綠。誰問我所思。悄悄度朝夕。</text>
<title>秋夕呼韻</title>,<text>蒼蒼十里萬家煙。獨鳥歸來欲暮天。秋思暗如離別意。露蟬寒葉自凄然。</text>
<title>葛川濯足</title>,<text>溪靜魚侵足。林幽鳥蹙衣。石苔坐不厭。遠壑暮雲歸。</text>
<title>留宿葛川</title>,<text>潺湲溪水繞扉鳴。燈火寥寥意不平。坐到中宵猶未寐。隔籬行旅計前程。</text>
<title>愁歇院</title>,<text>燈火寥寥四壁明。呼童秣馬戒行裝。寒窓獨坐鄕愁切。蟋蟀悲鳴繞客床。</text>
<title>抵弓院。欲見尹公潤。聞病不出戶。悵然有作。</title>,<text>旅舍西風征遠客。寒燈明滅未眠愁。咫尺故人身病夜。蕭條茅屋雨聲秋。山圍村逕雲偏濕。葉打柴門水急流。秣馬臨程更回首。思君不見下公州。</text>
<title>到魯城</title>,<text>少小離鄕結髮回。居人相顧指吾來。獨立夕陽多少意。故池苔合草堂頹。</text>
<title>雪中。登喚仙樓。樓在順天。先生爲芝峯李公外孫壻。而李公宰順天時。委禽府中。故有諸作。</title>,<text>一上高樓幽興狂。山光雪色捲簾長。竹圍曠野村墟碧。梅壓寒溪水石香。獵客呼鷹尋鳥道。漁翁垂釣立魚梁。沈吟把酒無歸意。海島微茫欲夕陽。</text>
<title>天 芝峯呼韻</title>,<text>澹澹悠悠萬古空。包涵四海氣鴻濛。星辰日月影形裏。雷雨風雲動運中。造化盛衰看草木。陰陽開閉識昆蟲。人生人死隨朝夕。聖道長存與始終。</text>
<title>携酒登城</title>,<text>春城綠酒興悠然。枳棘梅花擁石川。栗圃歸人千樹暮。竹林啼鳥萬家煙。笑對金樽春草裏。愁聞畫角夕陽邊。此時但盡杯中樂。不向蓬萊訪羽仙。</text>
<title>雪中偶吟。上芝峯李公。求酒。</title>,<text>狂風吹捲地。春雪滿邊城。碧海人南住。靑天雁北鳴。罇空多恨意。梅發動鄕情。安得靑田核。忘憂盡日傾。</text>
<title>沈居士 玧 茅茨 戊午</title>,<text>昔聞君家好。今尋滿月臺。君家滿月下。適遇春雨來。以茲未登臨。飮君流霞杯。冬柏階上落。春梅窓外開。醉倚竹軒歌。雙鶴閑徘徊。款乃漁浦口。船從暮煙廻。善積花間寺。疏鍾濕雲隈。茅茨山水間。洒掃無塵埃。始知沈生樂。平生常晏哉。</text>
<title>雨中。聞尹進士 瑱 到城西。明將啓行。悵然作。</title>,<text>獨坐空簾雨。聞君到城西。煙深歸路濕。叢竹暮鴉啼。</text>
<title>江南逢暮春</title>,<text>燕子橋頭春已暮。江南歸客淚沾衣。落花鳥向村邊語。芳草人從沙際歸。</text>
<title>莎衣</title>,<text>身上莎衣綠更淨。孤舟披拂弄溪沙。落花香帶春風細。芳草煙沾暮雨斜。醉後忘留沽酒店。晴時棄在釣魚家。吾知紫綬塵埃縳。何似閑翁任脫加。</text>
<title>留別李正郞 敏求</title>,<text>天涯旅舍屢經旬。俶戒行裝起早晨。歌燕似將留遠客。啼鶯如惜送征人。陰陰樹色初濃夏。灼灼花光已委春。今日與君逢又別。滿樽明月不同親。</text>
<title>松峙 在順天</title>,<text>石壁千層躑躅花。溪流一曲小橋斜。兄弟共爲天際客。可憐今日獨歸家。</text>
<title>潺水渡 在順天</title>,<text>寂寂淸江雲際廻。行人孤渡夕陽來。舟中遙見烏山寺。綠樹鶯啼十二臺。</text>
<title>宿星峙 在南原</title>,<text>石路緣雲入。孤峯捫日歸。行行人不見。鷙鳥眼前飛。</text>
<title>南原府</title>,<text>雉堞南原府。黃雲古戰場。可憐李飛將。一死報君王。</text>
<title>獒樹驛</title>,<text>石溪流水急。空院鳥聲多。平沙芳草路。南北遠人過。</text>
<title>龍淵石 在曼曼洞。全州地也。</title>,<text>淸溪朝日轉。綠樹影玲瓏。高枕眠石上。忘却在途中。</text>
<title>全州山城</title>,<text>按劍看三國。彎弓據一方。終焉身破死。千載古城荒。</text>
<title>參禮驛</title>,<text>滿野鶯啼春已窮。暗香歸路草花風。多少人家參禮下。村煙散山綠陰中。</text>
<title>礪山院</title>,<text>小庭煙濕莓苔合。高閣塵深歲月遙。始覺浮生長在路。少年三渡院前橋。</text>
<title>錦江</title>,<text>淸江繚繞郡城下。十里明沙白鳥飛。招招舟子斜陽裏。多少行人去復歸。</text>
<title>愁歇院</title>,<text>征馬長嘶殘月明。曉雲如水望中平。參差野鳥啼林外。能碎東風遠客情。</text>
<title>葛川</title>,<text>披襟坐石頭。濯足弄淸流。魚子來侵嚙。鳧雛近戲游。天晴雲似絮。溪靜月如鉤。余本忘機者。深盟在白鷗。</text>
<title>漢江。送柳來叔入春州。</title>,<text>同醉江南酒。三春爛熳遊。胡爲漢水上。送子入春州。</text>
<title>玉川書院四景</title>,<text>空溪宿霧收。朝日照深林。幽人起梳洗。簾外露蟬吟。右朝遠天浮雲起。時向野中消。幽人眠已熟。臺上獨逍遙。右午石上莓苔淨。溪邊樹木陰。空齋日暮後。嗽碧洗塵心。右夕夜久微風起。空齋萬木淸。陶然世慮遠。閑臥聽流聲。右夜</text>
<title>與玉川書院諸子。酌酒溪邊。</title>,<text>白雲遙勸酒。山鳥又能歌。壺傾人欲倒。耳聒水聲多。</text>
<title>玉川雨中</title>,<text>淅瀝空溪雨。霏微濕水樓。色連村郭暮。聲入竹林幽。亂打玄鴉噪。寒侵白鳥浮。前山雲外出。獨自上簾鉤。</text>
<title>送申僉知 弘壽 從軍</title>,<text>將軍拂劍向西遼。腰下兼橫碧玉簫。關塞秋深明月夜。應吹一曲泣天驕。</text>
<title>江南謫客。於溪邊。新構草舍。余與李伊川 聖求 往觀。仍題詩。時宗室龜川君抗直疏。謫順川。</title>,<text>公子溪邊結草亭。水雲幽鳥滿沙汀。漁歌遠近蘆花暮。樵笛高低竹樹冥。莫問世愁形外在。可憐樽酒眼中靑。玉簫一曲邀仙處。玄鶴徘徊客未醒。</text>
<title>次李正郞 敏求 潺水渡韻</title>,<text>名山北峙鳳城墟。潺水中流帶邑居。楓葉岸紅霜氣積。蘆花洲白月光疏。行人渡後斜煙斂。漁子歸時小艇餘。借問問津沙上者。江南風景復何如。</text>
<title>富林寺路中</title>,<text>落葉無媒路。輕風吹雨斜。遙聞山犬吠。隔水見人家。</text>
<title>富林寺 三首</title>,<text>有山鬱岪而崔嵬。上磨蒼蒼之天。下俯漫漫之流。天空獨鳥倦。水闊歸雲愁。靑島碧峯望裏細。海仙山神夢中遊。松醪蘿月宇宙興。黃菊丹楓天地秋。日暮來風吹煙霞。孤鶴一聲巖扉幽。道人說罷蕊珠經。獨上天壇拜斗牛。疏鐘響殘宿翠微。世上萬事空悠悠。借問蓬瀛歸路是何處。我欲從之訪丹丘。江南山水明且異。富林之寺尤無儔。平臨滄海眼底闊。下鎖碧洞雲間幽。我來正當九月時。殘照斜飛疏雨秋。茅茨竹籬數點煙。隔溪遠近樵人謳。捫蘿十里聽鐘聲。落葉蕭蕭山逕悠。丹楓影裏黃菊老。翠崖斷處淸溪流。松門日夕遠公迎。厖眉黃面仍靑眸。禪房掃盡坐瑤席。瓊芝石髓餐仙羞。高林月出山寂寂。淸磬一聲爐煙收。林端水砧等閑舂。窓前翠黛依微愁。夜雲茫茫水漫漫。瀛洲蓬島何處求。孤飛鳥帶海天色。一帆人還漁浦舟。松醪滿酌勸山翁。白雲爲我杯中留。人間是非苦回首。扶桑日出喧啾啾。看山欲效許由隱。臨海忽思尼叟浮。囂塵城市更不歸。從此去入箕穎遊。神仙中人超世子。手携玉杖披雲裘。明山秀水恣往來。一生謝屐探眞遊。辭家浪迹無遠近。隨興偶落江湖陬。曹溪毋岳歷踏盡。暮雲百里淸江流。遠公招我富林寺。一逕斜穿松柏脩。數村殘照半崖陰。犬吠寒煙溪水頭。茅茨竹籬隔世塵。山鳥盡日鳴啾啾。忽疑身在桃源路。樵童草笛漁人謳。崎嶇危石困攀援。一聲淸磬雲端愁。松門喚開老衲迎。洒掃石壇蒼苔幽。人間回首鳥空還。靑天碧海思悠悠。銀臺金闕如夢中。欹岸側島秋毫浮。孤帆暮入細雨寒。碧波微茫煙未收。焚香夜宿翠微裏。夢生羽翼尋丹丘。歸路漫漫幾千里。空中玉佩鳴琅璆。停梭織女烏鵲橋。悔藥姮娥明月樓。安期韓衆揖我問。赤松君平請我留。相携忽上玉京望。九點秋煙杳齊州。流霞酒盡醉已醒。空山枕席迷莊周。烏紗半岸倚雲樹。目霽心淸風景稠。微微仙梵動霜林。遠遠漁火明滄洲。丹楓斷壑杯中畫。落葉黃花衣上秋。松濤夜半起下視。蘿月依依照簾鉤。黃庭讀罷掩書幔。可憐百歲如蜉蝣。蘧瑗方知向來非。棄瓢眞是全身謀。東魯聖人欲浮海。南關眞氣鞭靑牛。終留玉舃此山巓。歸訪蓬萊廣成儔。</text>
<title>送安士秀 時俊 之京</title>,<text>富人贈以財。君子贈以言。愧無財與言。握手臨東門。朝日上竹嶼。林間鳥雀喧。雲生別浦色。雁斷離亭魂。問君何處之。京洛動行軒。山遠道路難。天寒霜雪繁。何以慰征人。酌彼林中樽。停觴默無語。淚如九河飜。擧世莫我知。歎息心常煩。管鮑去已遠。誰人比箎塤。斗酒強然諾。薄俗難具論。南溟鯤變化。北極鵬高騫。千里忽相合。喜此知音存。不學世雲雨。結交如弟昆。負笈富林寺。佩壺蘇安村。坐見滄海夕。明月滿崑崙。相對安期子。門留杯渡髡。谷口萬籟靜。松窓聽泉源。菊花池上醉。綠竹正黃昏。朋友雜歌笑。賢豪狎蘭蓀。歡娛能幾時。舊遊不可諼。慇懃送行處。惆悵憶故園。</text>
<title>九日喚仙樓呼韻</title>,<text>溪上一樽酒。高歌落帽風。蘆花和月白。楓葉對人紅。色遠微茫裏。聲寒淅瀝中。三山何處是。酬酢盡仙翁。</text>
<title>贈周浦房士人 元井○周浦。在南原。</title>,<text>交有白頭新。交有傾蓋親。今君非白頭。乃是傾蓋人。問君何處住。風煙周浦濱。周浦我嘗過。石古波粼粼。紅亭波石裏。夕陽含綠筠。興來欲憑欄。小艇藏白蘋。是時不知君。長嘯難爲因。歸來恨尙在。夢想煙花頻。今夕忽逢君。把酒論心神。簾前日初舒。寒梅待早春。歡娛莫辭醉。不醉多愁辛。乞君半流水。茅茨願卜隣。</text>
<title>鄭子宜郊居 己未</title>,<text>隴畝逶迤栗圃西。子眞茅屋野雲低。曰斜滿月龍頭浦。竹帶淸風燕子溪。梅返氷魂四五蕊。鳥迎春色兩三啼。虛舟泛泛忘形外。樽酒相酬意不迷。</text>
<title>山火</title>,<text>山火連天雲際紅。赤城遙在渺冥中。神功却愧欒巴術。德政誰回長者風。玉石俱隨聲勢盡。芝蘭直與棘林空。皇天豈斷陽和氣。爲送三更夜雨濛。</text>
<title>獒樹驛。逢雙溪僧。</title>,<text>獒樹溪頭芳草生。野村煙落午鷄鳴。行人自是悲長路。釋子如何苦遠征。靑鶴峯巒仙鶴夢。孤雲松石白雲情。紅塵世上多機事。高臥山窓待月明。</text>
<title>鳳頭亭</title>,<text>鳳頭亭出暮雲端。湖上人家畫作難。南去潮聲掀半月。北驅山勢壯皐蘭。芳洲日下漁歌暖。松逕風來醉面寒。有路蓬瀛知不遠。欲招仙客暫盤桓。</text>
<title>蘿巖寺</title>,<text>春意悠悠山下歸。煙花三月雨霏微。鐘聲縹緲回漁渚。海色空濛上石扉。邂逅平生皆故舊。登臨此日盡芳菲。穿蘿小路知何處。獨出前林看鳥飛。</text>
<title>遊方丈山有感</title>,<text>方丈仙人去不回。白雲深鎖玉簫臺。長松日下千峯雪。瀑布氷流萬壑雷。山外不聞靑鶴唳。林中空見老禪來。微茫歸路無尋處。落葉題詩坐碧苔。</text>
<title>挽金將軍 應河</title>,<text>日落沙昏雷鼓聲。漢兵深入近胡營。旌旗未擧人先變。劍戟初交勢已傾。士卒不聞南八死。元戎欲效李陵生。當時若匪將軍烈。誰信吾東禮義名。</text>
<title>田家秋懷</title>,<text>林外寒煙空復空。暮天愁思動簾櫳。茅齋盡曰蕭蕭雨。落木高秋颯颯風。自覺窮愁消日月。可憐無事老英雄。歸田早學樊遲稼。猶向村翁問歲豐。</text>
<title>田家夏日卽事</title>,<text>窮巷無人槐柳陰。黃鸝枝上兩三音。空庭避日頻移席。曲岸迎風更散襟。農父緩歌收大麥。牧童疏笛過前林。塵喧不到足閑睡。復有村翁携酒尋。</text>
<title>有懷</title>,<text>蕭蕭風日下荒橋。獨向柴門掩寂寥。爲問相思何處在。暮雲歸思正迢迢。</text>
<title>果川寒食 權夫人墓。在果川。○辛酉</title>,<text>此地存亡恨。平原芳草深。春風無限淚。落日獨歸心。出洞却迷路。沿溪何處尋。行行人不見。空自短長吟。</text>
<title>秋懷</title>,<text>長歌天地日悠悠。木落山河萬國秋。回首豐城看夜氣。龍光上射斗牛愁。</text>
<title>秋夜有懷</title>,<text>旅館秋生愁轉新。捲簾明月自相親。悲蟲切切淸宵久。風動虛帷似有人。</text>
<title>送安士高歸山陽</title>,<text>人生惜別離。遊子悲故鄕。相携坐空室。念彼歸路長。江漢莫盪舟。蘆嶺傷遠將。山陽何處在。江南連比彊。我昔此中遊。秋風興難忘。方丈入靑天。喚仙臨滄浪。鱸魚想已肥。橘柚時未黃。邑中二三子。飮酒頗淸狂。空懷昔日樂。萬里遙相望。因君問消息。道我涕沾裳。</text>
<title>宿李子馨茅茨</title>,<text>對酌茅簷酒。蕭條寒雨聲。醉來歸未得。無限主人情。</text>
<title>題畫雁</title>,<text>獨立瀟湘雁。夜深霜露濃。驚風欲飛去。月白蘆葦中。</text>
<title>偶吟 二首</title>,<text>買醉高陽酒。朝來暫入城。布兒爭拍手。誰識達人情。日落秋天遠。南雲望故鄕。魂歸招不得。幽興尙難忘。</text>
<title>閑居卽事 八首</title>,<text>塵世絶交後。柴門抱病時。巷深喧自息。室暖起常遲。野色窓前近。秋聲葉上知。東隣有我友。樽酒問佳期。歲晏東山宅。柴門秋日橫。鳥啼當戶宿。牛下向村鳴。田畝收禾黍。詩書道性情。自知難謝業。掩口笑蒼生。江漢東流去。滄溟幾時盈。黃河千載覩。白髮一朝生。簞食惟深樂。鳴琴自不平。無人知此意。端坐待天明。天地悠悠裏。浮生恨不窮。月明虛室靜。秋盡小園空。世事今朝變。風光昨夜同。孤琴深夜語。宿鳥起篁叢。漠漠西林雨。森森萬木寒。烏啼誠可惡。鬼嘯且無端。漸覺歸人少。方知行路難。長歌天地闊。時序幸未闌。垂釣空溪靜。淸風吹滿衣。來看濠上樂。坐息漢陰機。嚴子被羊老。姜公遇獵歸。吾心何所適。獨立帶斜暉。寂寂高人意。悠悠靜裏看。浮雲千里盡。好月九秋團。無人勸我酒。有露濕衣寒。蟋蟀能知恨。悲聲到夜闌。芳草滋盈畹。思將雨露榮。菉葹紛早茂。鶗鴂恐先鳴。何處春風好。今來夜氣淸。馨香應有聞。白髮且休生。</text>
<title>城西。遇汝遇。握手敍舊。又告別。悵然作。</title>,<text>依依楊柳碧溪頭。邂逅還生離別愁。握手慇懃今一夕。分襟惆悵幾三秋。暮煙偏濕城西路。疏雨多聞水上樓。此後相逢何處再。深樽莫掉主人留。</text>
<title>夏日網橋卽事 四首</title>,<text>潮上湖平雲日陰。波間鷗鷺好浮沈。江村遠近歸人見。野樹高低暮色尋。借問世愁何處在。獨將樽酒此中臨。由來不必求名譽。自有乾坤混浩心。宣城十里樹陰陰。潮滿西湖山影沈。斜日漁舟仍不繫。荒村煙路更誰尋。歸來莫問人間事。寂寞應須海上臨。魚鳥從來忘彼我。此中今已息機心。坐久林亭月色陰。湖城野樹欲沈沈。白鷗已向蘋中宿。孤鶴初從松下尋。窮巷每要村酒醉。柴扉誰枉小車臨。人生到此同榮辱。日夜悠悠滄海心。彭澤門前五柳陰。角巾樽酒此中沈。白衣窮巷誰相問。山鳥茅茨獨自尋。苦竹聲來風暗聞。疏松影落月遙臨。可憐孤鶴啼淸夜。應有滄洲憶侶心。</text>
<title>果川元日 壬戌</title>,<text>落日淸溪道。東風吹客衣。年年來此地。回首悵忘歸。</text>
<title>感遇</title>,<text>初宵雲氣盛。明月何由見。中霄雲暫收。掩映光一片。長風萬里起。四際纖翳捲。北斗掛西柄。銀河淨如練。魑魅不逃形。悲號隱深院。夜來暗復明。窓聞獨轉輾。</text>
<title>渡氷</title>,<text>北風吹倒山。江漢作平地。舟楫復安用。軒轅不須智。魚龍何所托。皇天似相棄。可憐精衛鳥。庶遂平生志。</text>
<title>詠懷</title>,<text>天地悠悠裏。吾道如流水。曲肱與簞瓢。孜孜樂一理。富貴不可求。浮雲同一視。如何世中人。役役未能已。</text>
<title>次洪士達韻 二首</title>,<text>不學樊遲稼。能安子路衣。平生希孔道。暇日詠周詩。世事關心少。浮華掛眼稀。愧無來遠友。終日掩柴扉。長歌千載後。人世一荷衣。窮達從天命。閑愁有古詩。家貧心自足。村僻客來稀。獨坐看書帙。殘暉已滿扉。</text>
<title>詠雪</title>,<text>朝來洞壑異平時。昨日乾坤摠不知。月窟崑山何處是。淸都眞境此中疑。翩翩鶴駕遙相望。寂寂瓊花忽滿枝。萬里瑤池空有約。周王一夕髮如絲。</text>
<title>留別奇時可</title>,<text>西湖春色近黃昏。對酌茅簷酒一樽。芳草欲生多恨意。暮雲何處斷離魂。獨看天地心無事。兩忘榮枯世莫論。可歎龍光衝斗久。奇生終不抱柴門。</text>
<title>春日。請金生遊。</title>,<text>昔別花未開。今來花欲老。春風正淡蕩。新月亦云好。閑愁轉牢落。離懷不足道。一杯獨就醉。何能慰草草。舊聞此地樂。煙霞王母島。杜鵑尙可煮。林樽尙可倒。吾兄接芳隣。相知恨不早。奇生亦有約。近日思幽討。良會誠及時。靑春難自保。人生苦多務。萬事請爾掃。況聞西方報。單于頭已腦。新興兼此喜。足以展我抱。故人倘相許。扁舟泛幽藻。</text>
<title>春遊一首。贈尹華伯。</title>,<text>有酒請君醑。無酒請君沽。良會不可得。佳節不可孤。春風亦已晩。春日亦已晡。芳草正滿地。雜花爭披敷。野麥聞雉雊。林蕊見蜂鬚。主人本多興。況來名勝區。春來日日醉。門前垂五株。招我松柏路。坐我滄海隅。島嶼北依渺。洞壑東縈紆。落霞漸微茫。山色似有無。鷺鶿翡翠杯。靑絲白玉壺。座中二三子。可憐皆腐儒。奇生抱大才。有心雄萬夫。作賦輕鸚鵡。詠詩凌鷓鴣。誰愛席上珍。我是高陽徒。浮生但一醉。何須哭窮途。萬事且待命。古人寧我誣。天地有否泰。百物齊榮枯。鄕里惡少年。今日盡紆朱。張良隨赤松。鴟夷泛五湖。誰爲佐明主。朔北驕凶奴。羽書晝夜馳。蒼生困邊虞。江湖憂不淺。日暮當酒壚。白雲遙勸酒。松風滿耳娛。歎息且奈何。日月如隙駒。</text>
<title>留別奇時可</title>,<text>昨日不相見。今來是別筵。爲君留去馬。多我得詩仙。樽酒將行色。漁歌欲晩天。歸來知不遠。更與醉湖邊。</text>
<title>果川道中有感</title>,<text>路出石溪頭。傷心今日遊。人亡迷舊迹。日落見深愁。春草爲誰綠。寒聲空自流。年年經此地。遙憶喚仙樓。</text>
<title>病中寄韓 元立 求和</title>,<text>臥病空齋萬慮輕。柴門長掩斷人行。池塘日日荷新出。庭卢陰陰草自生。郊雨滿陂歸牧笛。洞雲低樹亂啼鶯。漁村咫尺難相見。時聽孤舟款乃聲。</text>
<title>犢傷歎</title>,<text>東隣有病駒。北隣有傷犢。一則惜其才。一則論其肉。人之愛牛豈異馬。但自其味有厚薄。平朝出郊芳草長。濕濕雙耳纔出角。田畔老農見之歎。主人不憂耕南麓。牧童橫笛帶朝煙。不覺腰間鎌脫却。牛驚躑躅忽爲傷。倒臥村邊蹄似束。庖丁磨刀退且進。落日悲鳴形觳觫。齊宣惻隱竟奈何。旁有仁人救未得。里中老少爭一臠。誰識他時萬匀力。君不見丈夫古來避膏腴。乃知膏腴人所欲。</text>
<title>秋日飮客</title>,<text>蕭蕭秋日下柴門。客至茅簷酒滿樽。天地卽今留醉興。湖山自古絶塵喧。池塘露冷芙蓉老。簾箔風高燕子翻。可歎浮生難自好。狂歌一曲又黃昏。</text>
<title>贈子縉從弟 雲擧</title>,<text>耿耿孤燈影。依依久別心。開樽難自醉。懷舊更長吟。夜色連南郭。寒聲動北林。携君方促膝。簾捲正橫參。</text>
<title>獨酌</title>,<text>獨酌誰相勸。寒蟾亦可親。秋風空淅瀝。蟋蟀自酸辛。湖海歸來客。乾坤醉裏人。長吟復短嘯。蕭颯百憂新。</text>
<title>寄童土從兄</title>,<text>日日看雲魂正飛。數行來語寄相思。慇懃欲報情難盡。瓠落多違志自知。霜打離鴻驚北渚。風飜宿鵲繞南枝。夢中歷歷尼丘路。何事如今歸去遲。</text>
<title>別子縉</title>,<text>支石相逢日。西湖別望時。浮雲南去盡。宿鳥暮歸遲。夢想山川隔。狂歌歲月移。人來君不問。回首獨爲思。</text>
<title>寄李處士子廣。約與圍棊。</title>,<text>松間初月上荊扉。一局留看白黑圍。風急西南多死勢。兵驅秦楚有餘威。虛心未學九枰法。守默終迷千變機。樽酒細斟要手話。不關爭道與相違。</text>
<title>酬宋兄幼輝 時瑩</title>,<text>一別年將暮。相思髮欲華。何時論此恨。今日未歸家。</text>
<title>溪上偶興</title>,<text>晩晴南澗水生波。綠草飛花總覺多。垂釣無心逢渭獵。臨樽何意發商歌。沙頭鸂鷘鴛鴦滿。岸上蜻蜓蛺蝶過。就醉習池留酒伴。東山高臥興如何。</text>
<title>山下村記行</title>,<text>山郭朝煙淡。茅簷就日暄。溪林寒寡色。鳥雀凍無喧。地僻民居朴。途難征馬煩。慇懃逢處士。向晩問前村。</text>
<title>夜坐詠懷</title>,<text>深夜空齋燈火靑。沈吟獨坐有誰聽。閉門恒抱長卿病。得酒還嫌屈子醒。萬事無心皆外物。一樽留客便忘形。人生自貴知天命。浮世悠悠水上萍。</text>
<title>秋日下第還鄕</title>,<text>可歎無成歲月流。登山臨水未消憂。凄凄色近村煙暮。淅淅聲高渚樹秋。見在貧窮誰欲送。倘來榮達不須求。塵埃昨日營何事。臥此虛堂却自羞。</text>
<title>次人韻</title>,<text>嘗聞一釣六鼇連。可笑三年滄海邊。暫動還休緍不定。乍來而去屐空穿。人生到此方知命。世事如今半欲眠。何處有醅能醉客。夕陽乘興更揚鞭。</text>
<title>次蟹山韻敬呈 三首</title>,<text>多病無心西入京。空勞童子報新晴。爲文不喜綺羅麗。學道要須氷雪淸。湖海悠悠一瓢樂。塵寰役役萬鍾輕。呻吟此日吾誰怨。天意方知用玉成。古堤東畔一茅廬。寂寂寥寥彭澤居。歸路孤村喬木下。閉門秋草夕陽餘。犬迎不吠曾來客。僮報初烹暮釣魚。復有村醪寬萬慮。悠悠此外儘皆虛。獨倚柴門聽馬鳴。遙知邀我倒衣行。秋深海色蒼蒼遠。日暮村煙淡淡生。美酒佳朋難盡興。今朝昨夕自多情。樽前莫歏黃昏近。秉燭何妨到五更。</text>
<title>偶成</title>,<text>功名如弊屣。富貴若浮雲。計拙仍多病。言危更少文。茅茨足容膝。麋鹿可爲群。至樂知何在。松醪獨自醺。</text>
<title>㳄鄭林川 維城 睡懷韻 二首○甲子後</title>,<text>臥病西湖却忘榮。閑眠終日未曾驚。魂迷落絮隨風去。心逐浮雲帶雨行。乍入春山還歷亂。更沾芳草不分明。覺來庭樹鶯聲滿。忽憶幽人空復情。半生書劍摠無成。却撫流年夢亦驚。天降我才應有用。心懷吾道幾時行。湖山病臥煙花暗。宇宙狂歌日月明。可歎此身無羽翼。雲霄空望獨紆情。</text>
<title>梨花酒</title>,<text>玉屑光凝春鞠香。梨花時節釀瓊漿。陶陶自有微醺樂。怭怭應無旣醉狂。儀狄若醅寧見棄。屈平如嚌定頻嘗。年來不耐相如渴。冷水調成味更長。</text>
<title>贈兪伯生</title>,<text>故人溪上有佳期。扶病來尋亦不辭。且自酣歌聊共樂。可憐交道莫相疑。芳樽酒滿留歡處。綠樹鶯啼落日時。塵世悠悠俱物役。臨分握手故遲遲。</text>
<title>直指寺。偶吟。</title>,<text>靜地逍遙獨看天。悠悠生滅若雲煙。自憐月出千山裏。誰送風來萬竅前。栩栩夢中忘有我。于于形外覺無緣。怡然坐到淸宵久。座上闍尼半欲眠。</text>
<title>與李副學 敬輿，趙承旨 邦直 諸公。共登蓬萊亭。</title>,<text>蓬萊亭畔繫蘭舟。潮水初平月欲浮。春酒似繩迷主客。落花如雨滿汀洲。河陽彭澤俱乘興。玉署銀臺亦告休。何幸鯫生忝末席。仙區物色共分留。</text>
<title>偶成。贈湖南繡衣尹信伯。棨○辛未</title>,<text>我生樗散任優遊。茅屋蕭條已覺秋。制酒未能忘酒味。安貧不肯作貧愁。溪山獨立風煙晩。宇宙狂歌日月流。役役百年徒自苦。悠悠身世復何求。</text>
<title>贈方丈山僧</title>,<text>東海朝鮮國。南州方丈山。孤雲曾羽化。雙水尙潺湲。天地生如寄。煙霞夢自閑。期君遊汗漫。待我九垓間。</text>
<title>感遇</title>,<text>浮生汩汩爲誰忙。世事悠悠不足傷。禍福吉凶俱失馬。賢愚貴賤共亡羊。林花乍發還風雨。澗水長流更夕陽。天地去來常作客。江山到處儘吾鄕。</text>
<title>寄童土從兄 二首</title>,<text>去年今日漢陽城。獻壽萱堂樂未央。諸父共歌籌海曲。群孫對舞彩衣香。花開王母蟠桃樹。露和麻姑白玉漿。安得此身生羽翼。歸魂猶在第三行。三冬隨蟄臥滄洲。千里家鄕錦水頭。誰送茅龍騎北里。難將竹葉泛東流。蕭蕭雪月村墟白。漠漠風煙洞壑幽。樽酒獨斟猶未寐。思君半夜上高樓。</text>
<title>贈唐人李成龍 卽天將李如松之孫也。</title>,<text>十年西望未歸人。萬死東來秪一身。何日燕關通道路。至今遼塞暗煙塵。三春旅夢聞鷄早。半夜悲歌撫劍頻。爾祖吾邦勳業在。相逢離亂更酸辛。</text>
<title>寄謝星州使君尹 衡覺</title>,<text>柏實伽倻落。碧魚東海生。慇懃一壺酒。知是故人情。</text>
<title>寄宋英甫 時烈</title>,<text>可歎東籬菊。開花霜露時。淸香空滿谷。不見子離離。</text>
<title>贈湖西伯金文叔 弘郁○丙戌</title>,<text>一別十年後。相逢皆老夫。君今建牙纛。我自臥江湖。膩燭黃岡館。香醪白玉壺。依然迷出處。握手問王都。</text>
<title>送白江李相國 敬輿 赴珍島謫所</title>,<text>東還幾日復南來。赤舃從容素羃催。落虎穴中甘嚙雪。攖龍喉下不驚雷。湖山春晩棠陰合。海島秋晴橘影回。惆悵白江江上月。想應今夜照空臺。</text>
<title>留贈李副學月如 之恒</title>,<text>翡翠珍木林。鷺鶿白沙洲。豈無彈丸懼。曾未稻粱謀。滄江煙雨裏。來往自由由。</text>
<title>贈趙仲初 復陽</title>,<text>茅簷獨坐負朝暄。欲說心中已忘言。志氣空餘歌草澤。事功都付理荒園。缺 風拂拂驚梧葉。墜露泠泠響竹根。忽看一鳥從南去。回首浮雲意緖繁。</text>
<title>神定寺</title>,<text>神定寺前滿月明。鷄龍山上欲河傾。雙壺春酒千峯醉。一笛秋風萬木驚。天地悠悠人世幻。雲煙杳杳客身輕。朝來出谷遊何處。三友溪邊更有情。</text>
<title>辛卯冬。宗會丙舍。以花發多風雨。人生足別離。分韻賦詩。</title>,<text>兄弟日分散。鄕閭獨歎嗟。今來能復幾。此去恐難加。把酒情何極。吟詩鬢欲華。依依却無寐。夜久落燈花。</text>
<title>贈申曼倩 曼</title>,<text>日晏前溪步出遲。客來窮巷未曾期。吾詩只可逢君說。子道惟能使我悲。天地氤氲春暮月。風煙淡蕩夕陽時。恨無濁醪留同醉。別後空勞轉輾思。</text>
<title>與吉甫，兪武仲 棨。會南臺蕭寺。呼韻。癸巳</title>,<text>山外煙江山上臺。登臨三月雜花開。韶光幾向閑中度。良友新從謫裏來。交契百年看古劍。悲歡今日盡餘杯。悠悠榮辱何須說。其奈樽前白髮催。</text>
<title>聞宋英甫自燕江順流南下。往待黃山。</title>,<text>聞道孤舟發燕川。飄然來待彩雲邊。三江水落歸帆斷。應泊皐蘭古寺前。</text>
<title>癸巳仲秋。宗會于後塘。兪武仲適至。命韻。</title>,<text>長幼齊歌常棣花。西村置酒惠連家。佳賓適至同酬酢。況是中秋翫月華。</text>
<title>挽浦渚趙相公 翼○二首○乙未</title>,<text>瑞日和風坐上春。巖廊喜得讀書人。大臣爲政書云孝。君子存心孟曰仁。聖主未應遺我老。皇天何忍棄斯民。鴻飛鶴弔無窮恨。加額空瞻畫裏身。峨冠正色立朝端。道學文章一世觀。前後極言邪說闢。始終全德古人難。龍歸洛水雲容暗。鳳去岐山日色寒。函丈從容更何日。遺篇三復涕汍瀾。</text>
<title>挽車判官轉坤</title>,<text>妙年廷試唱名辰。誰道終爲令長人。校理亦嗟尋舊館。太常何故病江濱。跡陳鷄岳雲千里。魂斷龍門月一輪。車氏文章從此絶。五山遺集不宜塵。</text>
<title>挽愼獨齋金先生 丙辰</title>,<text>昔在崇禎紀元之後二十有二祀。東方聖人登寶位。大老三人俱入朝。多士蔚興思文治。金膏洋溢玉燭調。西賮南琛可立致。無端平地起波瀾。嘉會終爲造物戲。淸陰老浦渚老。相繼捐館舍。不知何人更明當今第一義。泰山北斗望夫子。天若祚宋應復起。夫子謙謙若無能。雅量孰敢窺涯涘。古人出處未易言。道學淵源有所自。偃息惟能藩魏國。段木千秋誰得似。或遠或近心王室。廊廟田園亦何異。異數崇班不自當。儉約平生一寒士。家庭傳習禮三千。修潤成書善繼志。扶植綱常是誰力。至今朝士持淸議。皇天不慗遺一老。吁嗟國家將安恃。德業文章何可論。八旬光陰如隙駟。龍亡鳳去國空虛。貿貿吾東豈天意。俎豆何日復見之。從此衣冠弊于地。小子迷方騖虛遠。五十知非嗟晩矣。年來始欲學靜坐。狂簡徒懷滅裂恥。孤雲昔日杖屨路。哭送喪車向於此。山木蒼蒼白日暮。一曲薤歌不盡淚。</text>
<title>挽崔鎭安 振海</title>,<text>首陽家世世多賢。吏隱誰知是謫仙。鳧舃再飛珠網曉。鳳城長入玉壺眠。達生不作西河慼。善謔猶餘北海傳。人日淸詩久零落。春風淚洒錦江天。</text>
<title>次童土從兄金溝縣夢樂堂韻</title>,<text>周之尹氏夢爲僕。啽囈呻呼苦逋昔。夢中却羨老役夫。反自爲君樂無極。從知勞逸相翻覆。欲兼夢覺那可得。人生動靜一日內。晝宵平分五十刻。其眞其夢何足論。以夢爲眞西海國。晝之所事夜所夢。六夢何須分正咢。縣齋夢樂未可知。使君能不爲形役。治人食人固不同。或勞其心或勞力。勞力猶能心自如。勞心安得心自若。與接爲構日以鬪。何由得夢閒閒樂。吾兄之夢自樂樂。乃知腦中無爵祿。南山白石無知音。富貴功名等蕉鹿。牛刀割鷄自恢恢。衙罷琴書日幽寂。天邊白雲動逸興。日暮靑岑繞縣郭。虛堂客散一事無。岸巾吟詩仍醉墨。誰言縣門臨大道。翛然宛在深山谷。始識心閑夢亦閑。煙霞其趣塵埃迹。隨遇而安不外慕。知足之足常自足。古人所以隱於吏。混世含光聊自適。百年如寄官如夢。不知何人是先覺。莊周蝴蝶一枕上。栩栩蘧蘧紛變易。得意何必在林皐。夢裏高歌望崇嶽。淵明莫賦歸去來。彭澤何異潯陽曲。況復梅花窓外開。更有淸風動林竹。相思一夜夢忽飛。東閣淸樽山月白。附原韻 童土聞千則役萬則僕。視後猶今亦猶昔。小大強弱道有無。冬夏陰陽各一極。總總萬物變化蟺。最靈吾人其秀得。少年聞道愧無成。旋顧平生痛自刻。黃冠自可老鄕園。黑綬如何又南國。嗟我之生本柔兆。甲子一周逢作咢。不仁知又無禮義。到此徒然恥人役。傴僂詎是智若愚。▼(土/吳)無分命與力。頭角長垂腰已折。辱人賤行莫我若。倀倀不耐這中苦。栩栩還耽夢裏樂。夢裏樂事難具論。不換人間萬鍾祿。天君泰然位靈臺。飛躍魚鳥伏麀鹿。日月聯璧玉燭調。茅茨無爲土階寂。頑苗自格干羽舞。率普誰爭七里郭。覆盂之安在四維。縈帶非關守如墨。天地得一以淸寧。江海悠悠長百谷。黃童白叟攔街衢。競誦太平王者迹。鼓腹而嬉擊壤歌。家家自給人人足。步趣三五煕煕如。俱登春臺各適適。俄驚剝啄鷄更攪。樂夢未終蘧然覺。覺來身世只依舊。恁地行藏觀大易。咸其自取怒者誰。爽氣今朝在西嶽。聊持齊物誦萬過。却詠歸來辭一曲。遙憐故園松菊存。可笑隨風偃庭竹。永夜虛堂坐申朝。亭亭曙色牕東白。</text>
<title>題神定寺三友臺</title>,<text>古槐陰合石盤陀。綠水縈廻覆碧蘿。瑤瑟松聲雲際遠。錦屛山色日邊多。盈盈竹葉淺深酌。採採黃花長短歌。今夕偶然成一醉。明朝回首奈愁何。</text>
<title>挽金水原 光爀</title>,<text>子是仙源相國孫。龍韜虎力不須論。空愁天地風塵合。自歎江湖日月奔。遷轉二州寧展驥。零丁五十幾啼猿。南來未遇幽明隔。題罷哀詞獨斷魂。</text>
<title>贈處慧上人</title>,<text>天地悠悠寄此生。三山夜夜夢中行。僧來剩說金剛勝。雲外如聞萬瀑聲。</text>
<title>挽慶進士 延後</title>,<text>晉士功名何大遲。窮經北學又多時。屠龍破產空長歎。得兔忘蹄未易期。歸去東籬黃菊在。逍遙南浦白鷗隨。城村邂逅猶無蜣。今日哀詞却自疑。</text>
<title>夏日。戲贈魯城宋使君 光栻。</title>,<text>喜雨成陰雨。空床臥子桑。誰爲好事者。終曰苦吟長。</text>
<title>挽都同知 是亮</title>,<text>露積峯前醉夢堂。客來求食酒盈觴。素封千戶庇三族。加爵二階榮一鄕。禍福由來俱失馬。賢愚從古共亡羊。紼謳此日有餘恨。嬴博孤墳草已荒。</text>
<title>挽李井邑 維楨</title>,<text>去歲逢君在楚城。衰容相對却相驚。亦知嬴博能催老。豈意桐鄕卽了生。遺愛秖今聞北海。詩聲當日動西京。湖山一別成千古。執紼臨岐淚濯纓。</text>
<title>挽柳進士 濟民</title>,<text>詩名當日動湖西。筆法金生見印泥。若出晉唐應玉署。還如樗櫟獨巖棲。逍遙亭水浮生盡。天護山雲舊跡迷。邂逅城村如昨日。不堪薤露曉凄凄。</text>
<title>挽兪市南 棨○甲辰</title>,<text>天奪胡爲不少遲。蒼生無倚士林悲。九遷未極巖廊望。三黜曾深魏闕思。陳迹故園春去後。靑山丹旐日斜時。誰知一別成千古。雪涕空吟夢贈詩。</text>
<title>挽慶進士 賓</title>,<text>碧桃紅杏是誰春。茅屋黃花老病身。去歲相逢如夢寐。白雲何處逐仙人。</text>
<title>龍城九秋。留別崔中丞子有 攸之。</title>,<text>黃菊一壺酒。白頭吾兩翁。慇懃不忍別。楓葉醉顏紅。</text>
<title>贈壺山呂使君景三 台齊</title>,<text>壺山太守一壺春。滿酌慇懃勸旅人。正是菊花明月夜。不知霜露入衣巾。</text>
<title>赴宋英甫冠孫之會宴席。書贈。</title>,<text>初筵愧上客。邂逅多故人。誰是山林宰。飄然滄海濱。</text>
<title>寄閔楊州明允 晉亮○二首</title>,<text>江山本是無常主。風月何曾有直錢。自笑吾生天餉厚。浮遊人世保殘年。用拙堂前春早來。寒梅窓外一花開。主人有期何時至。旅思悠悠節更催。</text>
<title>贈童土從兄 時童土公赴召入城。○乙巳</title>,<text>日暮漁翁乘小舟。持竿宛在水中流。得魚或恐風波作。回泊前村不自由。</text>
<title>次閔明允翠壁菴韻 二首</title>,<text>借宅來依笠浦初。主翁重寄未歸書。同遊不顧煙波約。獨去還營水石居。溪興孰與湖興逸。宦情爭似世情疏。缺 ▣▣▣▣▣▣▣。一夕閑眠卽我廬。雲潭之北月峯南。乘鶴人開翠壁菴。一帶山容明夕照。數家村落隱朝嵐。興來縱未樽前賞。魂往惟多夢裏探。聞說又爲安邑去。從今幽趣向誰談。</text>
<title>挽宋珍山 有佺</title>,<text>邂逅江南逆旅間。使君行色赴珍山。惟言後會期僧室。誰識前程迫鬼關。孤鳳莫嗟棲翠棘。二龍相繼起滄灣。專城遺恨慈烏哺。夜哭偏令客淚潸。</text>
<title>挽堂侄抑</title>,<text>吾門喜見石麒麟。自是慈詳愷悌人。曾謂琮璜當薦廟。豈知圭壁遽埋塵。東風舊宅梅初發。夜雨新阡草又春。今日送君先隴去。伶俜何以慰雙親。</text>
<title>贈宋英甫</title>,<text>我入南塘日。君歸東嶽時。燕鴻從此別。花月更相思。</text>
<title>挽李參奉 恒吉</title>,<text>遯巖書院舊山長。曾是沙溪門下生。有似磵松空晩碧。還如籬菊獨寒香。九齡自足田園樂。一命何嘗寵辱驚。陳迹卽今回白首。薤歌霜月曉蒼蒼。</text>
<title>挽李丹城 碩揆○丙午</title>,<text>何處逢君亂離後。市南庭戶七山中。提携欲說芝翁德。談笑如承相國風。笠浦僑居頻款款。丹城歸路忽悤悤。那知遠器終無壽。哭送秋江淚不窮。</text>
<title>自遣</title>,<text>碧簫吟弄坐蒼苔。紅樹西風落景催。憂樂世間春一夢。事功身上酒三杯。山雲寂寂舒還卷。江水悠悠去復來。百歲優遊無適莫。玉壺天地共徘徊。</text>
<title>贈趙廣文君實 光亨</title>,<text>相逢普光寺。相送龍淵庵。慇懃不盡語。何日更喃喃。</text>
<title>挽李別坐 顒</title>,<text>吾弟曾誇有玉郞。友朋皆道白眉良。明珠未採魚呑急。好卉將開雨打忙。壽夭問天天邈邈。盈虧看月月蒼蒼。廬翁莫作西河哭。餘慶班班在五璋。</text>
<title>龍塘 在舒川</title>,<text>山看俎豆海看杯。醉後胸襟一望開。欲去踟蹰不能去。白鷗何事更飛來。</text>
<title>挽友人</title>,<text>吾兄身世詎堪言。寂寂寥寥獨掩門。海渴山崩浮世閱。天飜地覆一身存。可憐與我同心事。何處逢君更話論。回首舊遊泉路隔。暮雲春樹迥消魂。</text>
<title>宗會丙舍。送童土從兄之京。丁未</title>,<text>兄弟俱來會。黃梅細雨春。今宵良可惜。明日別愁新。</text>
<title>趙廣文君實送舟相邀</title>,<text>知君獨臥小蓬萊。更送扁舟載我來。汀草和煙隨意綠。岸花經雨向人開。三山翠黛供詩筆。萬里滄溟瀉酒杯。留待夜深橫玉籧。碧空雲盡月徘徊。</text>
<title>挽李司諫 垕○戊申</title>,<text>豸冠正議動巖廊。朝野咸嗟塞北行。已喜金鷄催卽唱。何知鶗鴂忽先鳴。斑衣纔復萱堂舞。驄馬空餘柏府聲。下榻黃岡同榜客。白頭吟望涕交橫。</text>
<title>挽金甥 弘瑞</title>,<text>從古賢才多少年。莫將脩短問蒼天。顏淵純粹曾何永。管輅聰明亦不延。造物方知無可奈。爺孃長痛且徒然。靑山埋玉終誰怨。霜露凄凄月滿川。</text>
<title>草堂閑吟 辛亥後</title>,<text>鶉衣鶴髮負朝陽。却笑隆中有盛名。盡瘁漢家何事業。獨留江磧陣雲生。</text>
<title>挽權炭翁 諰</title>,<text>逆旅初逢若舊知。傾情談笑不相疑。窮源學術終歸海。務本仁心必達枝。出處百年同毀譽。存亡一夕獨傷悲。芳樽對酌曾何地。回首春風落日時。</text>
<title>挽李參判 時楳</title>,<text>體素文章在二珠。當時光價耀京都。龍騰鳳翥雲霄迥。柏古棠寒景物殊。天道屈伸方兩世。人生存歿卽須臾。舊遊如昨幽明隔。何處相酬酒一壺。</text>
<title>挽崔翊衛 徽之</title>,<text>戔戔束帛賁丘園。寂寂琴書掩洞門。栗里遺風三逕暮。香山餘景八灘喧。常嗟地遠雲煙隔。豈意天遊日月奔。遙憶丹崖九老會。涕零今夕季方存。</text>
<title>挽黃參奉 自厚</title>,<text>妙年詞賦擬班楊。白首貧居類子桑。窮達由來知有命。屈伸於此可無傷。分明昨夜夢平昔。奄忽今朝歸杳茫。握手開襟更何日。湖山洒淚欲斜陽。</text>
<title>挽金別坐 自鍵</title>,<text>滾滾安川水。依依高井山。遙思丹旐路。悵望白雲還。一命嗟遲暮。稀年獨險難。先歸眞可羨。無樂此人間。</text>
<title>挽閔綾州 汝老</title>,<text>一鶴歸來松逕微。似君氷蘗古人稀。簞瓢不厭顏淵食。縕袍猶垂季路衣。鷄岳風煙魂杳杳。烏臺霜月夢依依。七旬三命終無憾。更爲淸時涕淚揮。</text>
<title>挽趙松谷 復陽</title>,<text>歲荒民瘵我邦疑。此老天何不憖遺。仁孝家風文武憲。忠貞世德聖明知。芝焚蕙歎非私痛。虎逝龍亡爲國悲。白首情親湖外客。病吟揮涕寫哀詞。</text>
<title>挽李別提 希英</title>,<text>尊師取友舊知名。鵬翼方搏九萬程。東野微官嗟已晩。反哺終不得專城。</text>
<title>麥浪</title>,<text>東皐晴日御風遊。綠浪飜空地欲浮。碧海桑田非妄語。怳然身在一虛舟。</text>
<title>和朴參奉 惟棟○二首</title>,<text>靑眼今宵雪滿巾。却驚非復曩時人。相思一夢在山寺。同榻諸朋皆鬼隣。衰病不知朝夕死。強康何患室家貧。休言喪難悲哀事。且盡離杯更展親。憐君林下老儒巾。泉石逍遙棄世人。松逕寂寥麋鹿友。茅茨孤迥白雲隣。新詩滿篋還爲富。古籍盈箱亦不貧。追憶少年連枕日。交情於我最相親。</text>
<title>騅不逝</title>,<text>騅能逝天與我。百萬漢軍流雎水。騅不逝天亡我。一夕烏江舟自艤。江東父兄復何面。壯士今爲若德死。</text>
<title>體仁足以長人 科製三中</title>,<text>玄微子與無極翁。登於春臺之上。和風至。慶雲興。芽甲潛動。洪纖類應。萬方煕煕。四海皆春。於是。玄微子喟然而歎曰。大哉乾元。統上天知大始。生生不息。蕩蕩乃施。視之不見其首。察之不見其端。混混乎無所不已而顯其德。洋洋乎發育萬物而藏諸仁。運玄機而自然。紛轇輵而渾淪。物誘然而皆生。羌磅礴而旁達。寔造化之大原。固神妙之不測。無極翁莞爾而笑曰。盛哉言。子知天乎。吾爲子推乾之元。以言人之仁也。夫仁也者。主五性。長萬善。人之所生。道之所本。不忍其心。惻隱其端。充之可以盡道。擴之足以保民是。在人之乾元。爲王者之所作。斯乃視民如傷。若保赤子。旣博其施。又康其濟。天覆雨潤。春噓物茁。豈天人之有間。沕上下之於穆。三皇所以亨屯。五帝所以立極。堯舜所以變化。湯武所以拯溺。誠肫肫而合德。擧一視而同仁。斯天下之所歸。敦至化於不言。豈比效之有地。驗德元之長人。嗟夫子之探元。發乾道之所蘊。開群蒙於千古。視萬民猶一己。抱君德而龍潛。慨王澤之掃地。轍環寰宇。純亦不已。俯仰乾坤。太和元氣。玄微子聞言心醉曰。運元於上天。以是仁生物。體元於下人。以是仁成育。根荄動植。無一物而非天。禮樂敎化。無一事而非仁。遂擊壤而歌曰。渾元默運。藹昭融兮。品物資始。出無窮兮。吾王則之。仁亦同兮。</text>
<title>斷帶乞詩 科製三上追附</title>,<text>嬌花未笑含紅怨。蛺蝶飛飛蜂不窺。雲屛寂寂掩孤嚬。綠綺暗暗藏深悲。東風不道珠簾隔。海棠睡罷驚新詩。芳心脈脈倚雕欄。綠柳低垂花影移。臨煙嬌語却輕輕。瀲艶秋波蓮半披。春情欲寄作詩人。柳腰纖纖羅帶垂。黃金翦刀斷春碧。因君爲乞瓊琚詞。誰知此意結好緣。願得珠唾成佳期。王孫豈惜數行字。莫使蘭閨花信遲。只緣佳句感妾心。不是娼條難自持。西津解佩豈無意。語盡含羞低翠眉。落絮紛紛春日暮。多少香愁靑鳥知。銷魂橋 追附朝別㶚水橋。暮別㶚水橋。㶚水流悠悠。行人朝復朝。若遣折楊柳。此地無柳條。柴塞燕關路無極。吳山楚水雲遙遙。與君今日遠相送。與君何日還相邀。歸期浩蕩不自定。芳草年年愁思搖。慇懃不盡一樽酒。空山落日風蕭蕭。金鞍繡轂上無力。白馬靑驪嘶不驕。塞路何處得泰山。截路何處得大刀。人生一世長送別。冤淚悲歌愁碧霄。誰言別離有遠近。可惜離魂同一銷。</text>
<title>題喚仙樓 丁巳後</title>,<text>夕陽喚仙閣。悠悠孤客來。水聲雲際遠。山色日邊開。雪壓千家竹。風傳一樹梅。登臨鄕思切。何處笛流哀。</text>
<title>江南行</title>,<text>江南二三月。處處桃李花。仙源知不隔。取醉喚仙家。</text>
<title>題雙溪寺僧詩軸</title>,<text>雙溪釋子道仙眞。靑鶴孤峯鶴到頻。仙客上天留舊迹。白雲芳草石門春。</text>
<title>喚仙亭霽月</title>,<text>雲散空溪宿雨晴。竹嶼初月入簾明。歸人渡口喧爭渡。多少春禽隔水聲。</text>
<title>燕子橋月夜</title>,<text>燕子橋空春月明。桃花滿岸石流鳴。一樽此夜邊城醉。長笛何人出塞聲。</text>
<title>贈江南人梁輝</title>,<text>莫說中原使我悲。孤舟何日落天涯。滄波渺渺風塵隔。回首蘇州鬢已絲。</text>
<title>毋勞院</title>,<text>子規啼欲歇。殘月滿前林。請君吹玉笛。毋勞遠客心。</text>
<title>網橋松壇</title>,<text>密葉臨風響。疏柯影月寒。夜深空壇靜。幽人獨盤桓。</text>
<title>題宋生茅簷</title>,<text>一樽空齋暮。梧桐細雨聲。閉門長日醉。人世不知名。</text>
<title>大光寺。贈趙佑。</title>,<text>夜話僧齋月滿山。自言家住凌波間。蘆渚夕陽無限興。鱖魚肥處伴鷗閑。自言亭名伴鷗。故及之。</text>
<title>贈金友兼</title>,<text>昔我江南來。始與金生識。今我玉川上。又與金生瀆。金生江海士。野質非世俗。時論古今事。同流意相適。促膝夜不寐。急雨驚窓竹。空齋衾同爛。淸澗足共濯。如何與君別。使我淚沾臆。他年貢隨計。訪我京西郭。</text>
<title>夜坐</title>,<text>明掩月簾雲有濕。冷穿風戶雨知斜。孤懷吟斷無人問。寂寞寒燈自落花。</text>
<title>醉翁 二首</title>,<text>每索隣家酒。江頭醉不歸。浮生如此樂。何必爲人鞿。漁客持壺酒。輕舟待水還。醉迷花柳下。明月已漫山。</text>
<title>田家</title>,<text>草屋寒煙裏。柴門澗水邊。鳥啼殘夢外。樵笛夕陽前。遠樹連平野。高山接暮天。寥寥人不到。閑坐聽風泉。</text>
<title>寒沙村</title>,<text>淸江十里繞村流。處處梨花春興幽。晩出煙沙隨釣伴。靑山影裏一漁舟。</text>
<title>走筆贈朴宗之 二首</title>,<text>匹馬溪頭踏暮雲。黃花時節欲離君。落葉寒聲驚別意。晩山斜日不堪聞。雲山歸路正蕭條。匹馬遲遲江霧朝。千里相分秋欲暮。丹楓黃菊意悠悠。</text>
<title>夜到曺文秀家。呼韻。二首</title>,<text>暗煙疏雨鎖黃昏。燈火寥寥點遠村。來到高齋人定後。草蟲寒葉閉重門。微雨蕭蕭寒日昏。數聲砧杵隔秋村。高齋對坐淸宵久。長樂鍾殘人掩門。</text>
<title>素沙野</title>,<text>天淸野曠雲蕭索。獨樹孤煙處處村。路壓淸溪行盡日。寒流已縮見沙痕。</text>
<title>送從兄謫湖南 從兄高山公勛擧。罹海獄。謫順天。</title>,<text>湖南瘴癘地。凄斷弟兄哀。別恨溪橋月。離情渡口梅。一樽心鬱曲。千里馬虺隤。哀淚江天暮。悲風渭樹來。寒煙野店夕。殘照驛亭苔。白雪吳山遠。黃雲楚水廻。相分送客處。獨上望鄕臺。采石仙人謫。長沙太傅才。聖朝多雨露。何事更徘徊。</text>
<title>薔薇</title>,<text>微風拂拂雨霏霏。日暮黃花繞客衣。却愛不爭梅柳早。綠陰深處獨芳菲。</text>
<title>喚仙亭</title>,<text>春水無聲繞紫霞。一城微雨萬蹊花。啼鶯喚起桃源夢。乳燕飛來竹裏家。芳草人迷漁笛遠。暮煙舟入棹歌斜。醉盡瓊液矇矓曉。玉女當窓語碧紗。</text>
<title>田家秋懷</title>,<text>雨後園林動秋風。重簾愁思坐玲瓏。鶴驚明月前溪聞。泉送寒聲半夜通。雲樹古陵零露外。野村孤笛曉光中。離懷吟斷無人問。彭澤樽罍歎久空。</text>
<title>宿李子馨茅茨</title>,<text>可惜三更夜。明朝萬里行。相看樽酒盡。猶有未窮情。</text>
<title>詠雪</title>,<text>太古淳風夢未期。今朝坐看此何時。人間汚穢同歸淨。天下崎嶇盡變夷。少昊威儀徒自見。羲皇民物怳難知。朱門金闕終還恥。翠黛紅顏却不思。</text>
<title>幽居偶吟</title>,<text>寂寂重門掩。悠悠見物情。鳥啼深樹得。泉出近山淸。世事誰相問。人生足自榮。陶然思慮遠。千里暮雲平。</text>
<title>李野老茅茨。次壁上韻。己未</title>,<text>林影參差山影遲。寂寥虛巷短疏籬。竹含曉露鳴風澗。荷送微涼泛月池。不屬萍同遊子跡。長生瓢是野人巵。村翁結社相邀樂。白酒黃鷄興自知。</text>
<title>古風</title>,<text>天地如車輪。日月不暫住。紅顏能幾時。靑春忽已暮。驅車彼何人。悠悠指窮路。痛哭竟何爲。人生有常務。</text>
<title>寄子縉</title>,<text>明時長太息。海上作愚氓。冬暖知天意。年豐賴此生。一樽存妙理。千里有離情。可惜丈夫志。空吟無所成。</text>
<title>踏靑日示同志</title>,<text>長笛在湖上。淸樽對夕陽。故人何處至。新興此時狂。醉後踏靑草。門前垂綠楊。春風今已晩。臨別更彷徨。</text>
<title>訪韓伯男</title>,<text>日下柴扉滄海明。漁村處處暮煙生。主人有酒勸歸客。垂柳落花無限情。</text>
<title>落鶩島。春遊遣懷。</title>,<text>我生本多興。湖海來春望。春風一何怒。春波一何揚。春雨一何足。春日一何長。歸雁雙雙飛。戲鷗雙雙颺。西南望唐津。東北望南陽。郡邑浮前浦。乾坤蕩雲鄕。潮掀島嶼沒。帆逐夕陽忙。漁歌數聲動。遊客三兩行。滄溟作我酒。魏瓢作我觴。晩來遺形骸。相携醉詞場。醉後舞傞傞。萬事皆亡羊。堯舜旣已沒。孔孟旣已亡。桀犬常晝吠。賢人空斷腸。魚目混荊璞。衆草凌孤芳。痛哭復何事。時人皆謂狂。年將二十餘。怳怳迷四方。何處是樂土。到頭皆危邦。鱣鮪不可化。桃源亦荒唐。人心似九疑。世路劇懼塘。白絲不足悲。菉葹徒爲荒。魯連欲蹈海。漁父歌滄浪。二儒徵不起。四皓商山藏。西郊獲麒麟。何時聞鳳凰。誰處蓬蒿室。誰倚白玉堂。顏回樂一瓢。李賀帶錦囊。人間白髮早。汀洲花草香。此地多勝槩。仙山落座傍。煙霞正欲暮。我醉瓊瑤漿。月露滿羽衣。仙飆吹霓裳。韓衆安期子。來佩爭琅琅。身如在玉壺。志欲窮扶桑。單于此時起。我弓弛不張。心輕百戰勝。骨酸萬民瘡。擧手視旄頭。落日看霜鋩。欲請終軍纓。時宰見尋常。自有矍鑠翁。可笑白面郞。浮生但自醉。誰若論彭殤。一日亦云樂。何必經千霜。俗子饕富貴。不識此爲殃。黃犬不足道。靑門苽獨嘗。支離自可保。白犢亦爲祥。駑駘當道鳴。飛兔顚且僵。人皆謂不才。伯樂淚滂滂。誰能貴駿骨。樂毅空彷徨。仲尼竟不遇。甯戚徒歌商。歎息將奈何。海色忽蒼茫。酒盡興不窮。談笑樂未央。隣翁須再沽。相如解鷫鸘。百年半哀樂。今辰卜云良。虛舟泛相對。老幼皆扶將。莫云景已畢。新月揚輝光。歸來夜已深。宿鵲驚垂楊。澹然百慮空。長吟望蒼蒼。</text>
<title>贈尹高靈 䙗</title>,<text>彭澤門前五柳垂。春風倚醉聽黃鸝。樽深落日紛紛絮。席拂輕煙裊裊絲。塵世功名嗟已晩。江湖歸去亦何遲。可憐白鳥還多意。故狎幽人下夕池。</text>
<title>題韓伯男茅茨</title>,<text>海上三山近。來尋韓衆家。潮掀孤嶼沒。風引落霞斜。樽酒多幽興。汀洲有晩花。白鷗元不避。垂釣坐煙沙。</text>
<title>宿李生家</title>,<text>此地昔相過。今來芳草深。柴門帶流水。茅屋背疏林。爛熳中春酒。慇懃半夜心。嘗存親舊意。愧我路傍尋。</text>
<title>秋懷</title>,<text>蕭蕭秋雨漢陽城。獨坐虛堂遠別情。盡日閉門忘世事。誰言田竇互相傾。</text>
<title>壬戌春。鑿小溏種蓮。賦辭。</title>,<text>池水纔盈尺。池荷小如錢。丁東半夜雨。羃䍥平朝煙。細草上萋萋。浮萍亦田田。茅茨影顚倒。瀲灎斜陽前。白鷺不來窺。有時游小鮮。狂風暫動面。微波暗相連。主人喜開鑿。家僮具小船。中有鼓枻人。怳若乘蓮仙。自持一勺多。正涵子陽天。樽酒日夕携。狎臨開小筵。五柳請先生。竹林來七賢。淸談縱橫起。芳杯三兩傳。東園欲上月。坐客暢幽悁。出樹漸微茫。中天得應專。誰謂潦水功。可保大暵年。淤泥濕相就。亦得曳輕漣。無源獨如此。有源能長遷。可以觀大海。吾何守此邊。醉後任喧譁。欲罷還可憐。垂柳外裊娜。芙蓉出天然。此興正相洽。此樂正相纏。賦詩欲取適。反歌愛淸綿。神疲倚素琴。萬慮徒爲捐。如何閣閣蛙。使我未能眠。</text>
<title>偶吟</title>,<text>海棠花落花開雨。漁釣人來人去天。獨閉柴門君不到。坐看庭下草芊芊。村逕煙常碧。庭前草不除。故人今始至。童子爲開廬。</text>
<title>次李子廣韻 二首</title>,<text>自知樗散古來閑。魏國空瓢泛海間。慟哭明時長笑賈。安貧陋巷獨希顏。門關白日苔深逕。簾捲中宵月滿山。更喜幽人頻有問。淸詞婉轉若重攀。離離草色滿空扉。晏起茅堂朝日暉。樽酒有時成獨酌。飯蔬今世不長飢。林中語𤁧鶯兒囀。簾畔翅低燕子飛。此地幽居觀物變。可憐蘊玉自生輝。</text>
<title>曉雨</title>,<text>曉雨空齋夜。秋風客夢涼。梧桐驚淅瀝。荷葉滿池溏。草濕蛩聲滑。簾疏燭影荒。浮生良可歎。世事摠亡羊。</text>
<title>寄鄭德升</title>,<text>相逢漢陽城。相送漢陽城。城頭日初出。城下人欲行。依依不盡語。黯黯難爲情。別後今幾日。夢魂多所驚。欲寄一片書。怱怱難自成。</text>
<title>聽潮堂八詠</title>,<text>蕩蕩南湖水。峨峨天際山。參差殘照外。出沒浪花間。目極猶無倦。魂飛自不還。蓬瀛何處是。鶴去杳難攀。右伽倻遠山滴滴湖邊嶼。依依窓外峯。崟岑蹲怒虎。偃蹇奮潛龍。秋落形新瘦。雲晴態更濃。殘霞飛過盡。凝睇坐高舂。右落鶩奇峯鬱鬱東林竹。冷冷夜雨聲。初從庭下聞。更向枕邊鳴。淅瀝多秋意。蕭條動客情。開軒煙正濕。宿鵲亦頻驚。右東林雨竹茫茫西浦色。渺渺北歸舟。影入秋天遠。風殘落日愁。參差過島嶼。繚繞近汀洲。一曲漁歌斷。遙望起白鷗。右西浦風帆村村花柳晩。處處動漁歌。爭入湖中亂。群歸渚上多。微茫廻遠島。縹緲落前阿。日暮孤舟在。遙望起夕波。右水村漁歌泛泛湖中鳥。嗈嗈沙渚鳴。遙聞秋兩暗。漸覺暮潮生。波蕩心無適。風飜夢自驚。由來機已息。永結水雲盟。右沙渚鳴禽瀰瀰湖天闊。亭亭落日低。煙生村路遠。影落客帆齊。極浦人歸暗。遙山鳥度迷。空齋坐已久。暮色復萋萋。右湖天返照遠遠海門闢。陰陰殘月輝。天將秋水合。霜打塞鴻飛。寂寞迷村路。空濛辨釣磯。一聲何處笛。山半更依依。右海門殘月</text>
<title>李晉士失子</title>,<text>且聽東野詩。莫作西河悲。子夏伏其過。退之寧我欺。萬物賦太虛。其始皆無之。昔日豈有子。今日豈無兒。有時自無時。無時亦有時。一有而一無。去來誰得知。而況有兒孫。不爲無子噫。且復人世間。物理未可推。細腰何孤獨。魚腹何繁滋。獨亦非天嗇。繁亦非天私。或然或不然。可疑可無疑。有得必有喪。無成固無虧。乾坤有消歇。造化有盛衰。節序倏回換。日月方交馳。汩汩百年內。吾生寧久持。餘齡更無多。落葉秋風危。永訣亦小別。幾日是生離。腐臭非腐臭。新奇非新奇。死生相飜覆。脩短皆有涯。槿菌一日壽。松柏千年期。少年與大年。旣稟不可移。一日亦不促。千年亦不遲。千年一日積。古今無參差。宇宙逆旅間。久客將何爲。仰視天蒼蒼。人命其誰司。夭壽何足論。彭殤同一尸。天地固無窮。晦在知爲誰。人生與憂俱。愈老愈煩思。情塵積山岳。愛流漲天池。苟非達士懷。何能遣於斯。莊叟非虛妄。悔泣有驪姬。媿然寢臣室。痛哭寧非癡。爲此寬譬語。收君涕淚垂。淚盡却見骨。死者終難追。勿爲無益憂。努力把酒巵。</text>
<title>贈濟州使君李 璌</title>,<text>地拆天崩未死身。鶉居鷇息幾經春。欲浮東海嗟無勇。夢裏山河日月新。</text>
<title>勉金生 世鳴</title>,<text>細泉山下發涓涓。亂石崢嶸斷復連。晝夜源源如不息。終能學海碧浮天。</text>
<title>宿金子長草堂</title>,<text>湖海曾傾蓋。幽居始叩門。寒煙一逕路。落日數家村。山色蒼蒼遠。溪流㶁㶁喧。慇懃多少意。杯酒到黃昏。</text>
<title>送魯城宰金 慶祖 歸鄕</title>,<text>東閣寒梅樹。南池小草亭。花應別後白。藕亦夢中靑。嶺路雲千里。湖山酒一甁。攀轅留不得。望望涕交零。</text>
<title>挽蘇監司 東道</title>,<text>名士南州第一人。穎濱元祐是前身。倘來人爵終三品。適去天齡僅八旬。柏府銀臺曾幾日。龍灣橘島舊行春。浮生小別成千古。金馬同遊似隔晨。</text>
<title>挽李文義 尙淵</title>,<text>魯城三載去思深。民口爲碑誦至今。訟息堂懸徐子榻。公餘坐撫宓生琴。丹旌豈意連山過。自蓋纔聞近邑臨。病臥窮廬違執紼。南雲悵望淚盈襟。</text>
<title>贈申曼倩</title>,<text>莫釣滄溟水。毋耕雲夢田。雲夢漭難易。滄溟浩無邊。宜耘宅前畝。好看山下泉。孜孜日勤力。禾黍大有年。</text>
<title>鳳頭亭。次尹星州 衡覺 韻。</title>,<text>雨歇山樓罷酒歸。君家詩興滿江扉。暗黃浮岸柳初嫩。淡白粧林梅正肥。花發草生皆我意。鳥飛魚躍亦天機。香醪滿酌從吾飮。醒者何知醉者非。</text>
<title>次兪武仲韻 庚寅</title>,<text>別夢迢迢塞雁隨。離懷寂寂望春悲。園林雨過孤芳識。岸草風來獨活知。雪嶺應愁飆似劍。氈城幾見月如規。聖朝恩譴非終棄。宣室淸宵更有思。</text>
<title>挽李僉知</title>,<text>蕭條窮巷一茅廬。寂寞空床數卷書。苦竹秋聲動几席。疏松寒影落庭除。千年鶴去雲霄迥。半夜烏啼霜露餘。最是傷心更何物。南園棗栗北溪魚。</text>
<title>贈嘉林太守呂 孝曾</title>,<text>寓居方見故人情。令我貧愁自不生。童子莫言官酒薄。使君爲政水如淸。</text>
<title>次近民堂韻。贈呂使君景三。台齊</title>,<text>盡日鳴琴不下堂。坐看荷葉滿池塘。淸香冉冉風縈席。密影依依月近床。訟息猶聞禽鳥樂。政平還似吏民良。壺山春酒迷歸客。忘却前程迫故鄕。</text>
<title>贈謝徐君實携酒來訪</title>,<text>多謝君來問。況茲酒果隨。鷄山寒雨後。鳳水夕陽時。我識君佳士。君知我是誰。慇懃更何語。兩忘不相疑。</text>
<title>挽朴進士 鴻遇</title>,<text>鳴鶴書齋麗澤年。上庠文彩自翩翩。紫蘭豈意先霜萎。紅杏方期倚日邊。數畝田園生計薄。一床經籍事業專。莫言身世終寥落。何幸靑氈有子傳。</text>
<title>贈兪山陰</title>,<text>奇偉磊落不羈身。江海相逢寂寞濱。韓信知非袴下士。君平豈是世中人。重來樽酒忘形醉。陋巷單瓢如客貧。莫向紅塵追駟馬。福川聊與鹿爲隣。</text>
<title>病中偶吟 壬子七月初病劇。賦一絶。乃絶筆也。</title>,<text>苦待立秋七月節。病中過日如過年。秋風一夕吹煩惱。不覺沈疴却自痊。</text>
<title>祭從弟子縉 雲擧 文 刊畢後。追得附刊。</title>,<text>維九月哉生明越七日。從兄元擧。謹以菲薄。哭奠于從弟通訓大夫行鴻山縣監靈筵。嗚呼子經。魯西別厪逾時。別後平安報。不日訃忽至。夢耶眞耶。雖巵於傷。尙善饛。雖齄肌。肉不消。惟冀其引年。君亦嘗曰。求一小邑便養。必近吾桑梓。意謂此別。不久當合竝。豈知此別。遽至於斯。老大各形役。參商常以恨。夢寐少年日。同裯眠聯袂。遊者連宵耿耿。豈知參商。轉而幽明。老大恨。仍成死生哀耶。北堂夜哭震烈。膝下二稚兒。纔能言已孩提。且聞有遺腹。嗚呼子縉。其瞑其不瞑。人生與憂俱生。一月開口笑者無幾日。矧今世路日益險。時事日益憂。庸詎知生之樂。不如死之無憂也耶。百年須臾。脩短同歸。吾又何悲。九峯山下。故宅依然。黃花赤葉。十年前歡會佳節。今日而薄酒寒羞。不復見君之倒一巵也。慟哭慟哭。夫復何言。尙饗。附魯西先生與兪市南書一。革內需私藏。內官典守之弊。南秋江復昭陵疏中一款。請罷內需司。而觀其疏意。則當時內需司設莊儲穀。凡諸宮家責應之需。取用於內司。奴婢之賜牌。亦出於內司。故疏中之語。請令外庭主之。勿視爲私藏。奴婢賜牌。皆命公頒之矣。今日則奴婢賜牌出於各司。各司凋弊。故樂靜。曾請諸宮賜牌。只用內司。而勿侵各司云。爲今之計。不必全革內司。只合別設官員。如他各司之例。勿令中官主之。而諸官奴婢。皆出內司。如樂靜之論。則誠爲罷除私藏。聳動國人之第一義也。一。罷諸宮各衙折受屯田之弊。魚，鹽收稅。盡爲私門之用。一切罷除。盡入公家。以爲軍國之需。則太公靑齊之富。不難致矣。如此然後人心悅服。不但爲物力之殷盛。而黃秋浦箚論之意。甚善矣。一。申明戶籍之義。三代之制。祖宗之憲。豈不賢於號牌括民之弊法乎。此不可一日緩也。一。制節上下之辨。體易卦之義。制貴賤之節。凡百皆然。而先從喪祭始。則餘不難矣。如祭用油蜜果。喪用四池車。王家之用。士大夫之僭用。非禮也。而從厚之俗。不能自節。先革此弊。則第宅以下。可一切掃之矣。一。復諸衛正軍之法。忠義，忠順以下。凡以衛爲名者。無非親兵也。先行良民從毋役之法。然後正軍悉充國朝四十萬之額。而上番正軍。待之訓之。一如三手之例。則不出三年。八道四十萬兵。皆爲精卒矣。如京砲禦營等無用驕蹇之卒。悉皆罷除。惟存束伍之法。而束伍勿侵良民。惟以公私賤定之。而資裝之費。勿令自辦。則正軍及束伍。皆樂爲之矣。資裝公費之擧。亦無他道。各官束伍之數。皆計田結多少而限之幾結。資一卒則雖無別給。奉足之事。亦可以有裕矣。一。定學生校生之制。在京者。爲學生。在鄕者。爲校生。餘皆爲保人而已。盡革儒學武學之別。名目必自京中卿相家始之。則自無閒遊之丁矣。科擧之制。國朝舊法備矣。且於大比之外。不必設別科。或如增廣，庭，謁取人之規。先講實學。而後試製述。無一紙三下通籍之路。則人才輩出矣。一。婦人從夫服。我國堂上以下。不許衣錦。婦人亦依此限。則奢侈之習自息矣。崇儉之本。雖自宮中始。而禁奢之令。亦不可不制矣。聞諸古人。雖婚姻大禮。有禁亂醫女來詗。故必爲製綿布紅長衫。以示禁女多賂送歸。然後乃設同牢宴。而着錦衣云矣。一。良民從毋役。栗谷之論。浦渚亦嘗主之。丙子。金宰獻箚而未施。李錫而之疏。又甚好矣。一。八道盡行大同。以救西北民刻骨之痛。栗谷之一結一斗。秋浦之六斗。只計貢物之價。而不計本官之需矣。幷官需而計之。則有些加減云。蓋大同之法。必以損上爲主。凡百浮費。一切罷除。然後愈久而無弊矣。且欲以田結。資裝束伍。則損上一事。尤不可循常守舊而已。衛文大布之義。可法也。損上。不但上躬而已。各道營納虎贖牛贖等木。一切蠲罷可矣。一。列邑耗穀盡收爲元穀。以備不虞之蓄。以上。蓋龍西從兄。嘗所眷眷於此。今茲若干條。皆從兄之說也。[附魯西先生與兪市南書]一國之內。皆王土也。皆王民也。而自公卿以下。至于士庶。皆得有土有民。田收什五之利。家擅生殺之柄。是一國之人。皆君也。以此而求治。雖有善者。亦末如之何矣。第流來久遠之弊習。今不能猝變。可依田賦什一之例。計臧獲多少。各自納布。名曰傭布。十口而收一布。未滿五口者。減之。田過三結者。亦視十口之入。而永除騎步兵收布。則庶無良民偏苦之怨。士族偏逸之弊。此乃虧盈益寡之道。扶弱抑強之術也。此乃龍西從兄所效者也。按先生卷懷丘園以沒身。素抱匡時濟民之略。而亦不以示人。雖交好如市南。進筦樞要之後。亦不欲自發。故魯西先生。爲之代布。蓋先生自守之道然也。茲附此兩書于下。以見先生惓惓民國。要非空言。可底實用如此云。</text>
<title>挽章[宋時烈]</title>,<text>南雲一慟哭。泉下閟知音。浩氣凌秋昊。徽言聳士林。山高神院野。波闊錦江潯。不待丹靑寫。能生百世欽。</text>
<title>挽章[李惟泰]</title>,<text>塵穢胸中一點無。爲人羞作小人儒。應知萬事都休置。雲過長空與化俱。</text>
<title>挽章[李憕]</title>,<text>徵君晩節出塵氛。高臥龍西一壑雲。歎世常懷東海志。爲官寧愧北山文。夢池春草同傳道。入室芳蘭早襲薰。存沒百年餘白首。生蒭何日哭孤墳。</text>
<title>挽章[金楦]</title>,<text>玩窮三易學而優。達識冥觀孰擬侔。恢恑已排齊物論。逍遙猶作爲身謀。氣呑宇宙蹤藏拙。志在經綸國有羞。除却世囂歸化路。纖埃收盡月盈秋。</text>
