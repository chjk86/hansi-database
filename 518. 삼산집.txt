<title>自警 乙巳</title>,<text>人於天地受中生。擔荷吾身自不輕。虞夏商周非異代。洛閩鄒魯卽常程。千金莫道三年藝。一鑑只要百鍊精。早晏歸來論旨訣。昭昭星日在誠明。</text>
<title>元日偶吟 丙午</title>,<text>志業緣何久未成。頹慵長伴誤平生。從今斫破根株去。分付東風勿復萌。</text>
<title>題畫屛山寺暮鐘</title>,<text>樓外重重列幾峯。鐘懸烟靄有無中。尙嫌妙處描難得。遺卻聲聲落太空。</text>
<title>題畫竹</title>,<text>誰把琅玕上我屛。蕭蕭如聞耳邊聲。夜來莫近床頭展。只恐風霜惱客情。</text>
<title>題扇面</title>,<text>滿袖淸風六月鑪。人爲到此化翁無。炎凉世態何須說。用舍行藏子與吾。</text>
<title>漢江舟上呼韻 癸丑</title>,<text>笑汝漢江江上舟。去來終日未曾休。紛紛競渡皆名利。寧得閒人扣枻遊。</text>
<title>奉同陽坡從叔 觀鉉 棲黃山。次韻。五首○丙辰</title>,<text>霧裏將尋萬里行。眼盲安得不心盲。香鑪寶篆千緣靜。暗室孤燈一點明。花到實時方透馥。草留根處更抽萌。相從得失知何許。山外聲名恥過情。人生鮮不自吾吾。不向吾身辨智愚。世態幾多絲變素。浮名爭羨紱來朱。戰兢始做眞豪傑。齷齪毋庸小丈夫。珍重一編垂敎意。風流何似撚吟鬚。早晏文移汗漫遊。此山幽債十年留。蠧餘古𥳑思龜決。鳳去遺棲愜鳥求。磬響淸生中夜枕。林香暖入夕陽樓。老成詩句還先占。強把花鈿飾臼頭。躳耕不解寸田耕。只覺光陰誤此生。六氣願聞鄒子律。一經還愧漢儒名。朱書在案神愈灑。綠樹當軒句自成。况是天倫眞樂事。頂針時復喚人醒。十載騎驢爲底求。偶然齊轡九街遊。無才繪日徒欺世。有賦凌雲亦類優。半額姸華斯俗弊。存心喫著古人羞。明珠滿掬將何謝。下士猶期拙自修。</text>
<title>又次觀書貪多戲吟</title>,<text>滄海茫洋涌浪花。扁舟何日拔鯨牙。唇如老蠧飢徒食。爪借仙烏癢未爬。歧伯醫方先性味。邵翁春意見萌芽。言多是病固爲病。且合歸來溫理加。</text>
<title>玄寺夜吟</title>,<text>襲月霜花淨。乘風磬響淸。斂襟端坐久。時問主翁惺。</text>
<title>戲次再從弟善長 景源 雞雛強韻 癸亥</title>,<text>抱卵工夫譬念臍。啄苞時屬見虹霓。若推正叔觀仁妙。庶恤同胞壑中擠。</text>
<title>遊淸凉山 七首</title>,<text>花雨簾纖度北巒。仙區縹緲有無閒。山靈不待潛心禱。已捲雲霏露半顔。王母何年宴罷歸。碧江無語白雲飛。一屛尙展瓊瑤疊。幾斛丹砂作護圍。右丹砂巨靈功力半拳麤。剖破全瑤倒瀉壺。何不巫山十二下。一泓留作洞庭湖。鏡水彷徨出戶時。玉峯瑤壁自躕踟。江山欲罷情愈緊。處士孤亭特地奇。右孤山蒼巖綠樹互紆縈。林杪遙聞暮磬聲。天駐淸和重有閏。月添新景始生明。烟霞印宛神仙字。貝玉屛深造化情。飛上芙蓉樓畔坐。輕風已拂六塵醒。右入寺獨上蓮花最上峯。羣山迎眼盡兒童。長風萬里吹雙腋。直欲遐翹訪赤松。右蓮花峯山人念我下山危。斫贈春紅樹一枝。得此扶持應不老。月扉重打九秋時。僧獻躑躅杖</text>
<title>東朝端午帖 己巳</title>,<text>時物葳蕤度巽齊。前宵鳥咮已流西。迎來吉慶隨葭律。祓去妖祲命火黎。艾虎引風祥靄轉。槐龍舞雨彩雲低。東朝此節廻千萬。天意丁寧譬手攜。節廻重午最穪佳。角黍香團處處皆。吹得蕤賓嘉會曲。祝禠長樂願無涯。晃蕩千門闢璘璘。劒佩隨栗留如解。意鳴在萬年枝。</text>
<title>南山觀花柳次人韻</title>,<text>周廻千里目。領略萬家春。於此方宜醉。呼盃酌數巡。</text>
<title>九月十九夜。夢遊金剛。路次簑笠人韻。覺而書之。癸酉</title>,<text>九月秋將盡。凉風吹脩脩。我策一款段。遠作蓬萊遊。倰空歌浩浩。萬二千峯頭。拂袖而歸來。山閒月一鉤。又聞君遊勝。景物句裏收。大小雖不同。意趣各有求。旣望吳門馬。更泛武陵舟。二者苟難兼。何異鶴又州。悠然起我興。神𨓏洞府幽。</text>
<title>十一月初吉夜。以弼善進書筵。大朝宣醞。甲戌</title>,<text>講罷離筵夜未央。兩行蓮燭列煌煌。臨門中使催宣旨。擎出流霞滿瓿香。</text>
<title>臘月二十夜偶題</title>,<text>獨坐支頤夜幾更。朔風吹雨百愁生。臣心似水寧逾貉。聖渥如山強負蝱。南國園林容易晩。西江波浪苦難平。小奴不解雞號亂。隔壁飜騰鼾睡聲。</text>
<title>大殿春帖子</title>,<text>東郊迎氣賀今朝。禁苑和風柳線搖。鳳曆重廻移郟鼎。乙亥定都漢陽。 鴻功初見奏虞韶。逢新喜色盤傳菜。獻壽歡情酒溢椒。體得至仁流晟澤。扶桑日月萬千遙。建陽門曉闢。靑帝獻元和。歲律三杓轉。仙籌十屋多。綵翻輦道燕。祥繞上林柯。處處歌含哺。應聞微服過。九重新曉五雲深。一線和風吹禁林。動處求端元有妙。復初非獨見天心。忽報東君到。初聞第五鐘。辰時。 吾王時對育。匝域泰和濃。</text>
<title>同月二十八日。出補通川。次趙季溫  韻。</title>,<text>夜辭天陛出城催。渭水終南首屢回。旣罷蝨官安素分。幾殘龍戶柰菲才。百年宿債酬楓嶽。千里鄕音杳驛梅。雪棧冰厓談笑過。此行全藉帶君來。</text>
<title>金化路中除夕。復次趙季溫韻。二首</title>,<text>大海東頭地欲竆。不愁風雪賴君同。荒村守歲三杯酒。戀主思鄕此夜中。五十二年今夜竆。光陰斗覺逝川同。如君少壯宜加勉。他日思吾此句中。</text>
<title>二月送人家鄕。五旬不返。不勝愁寂。適聞樵唱。仍成一絶。乙亥</title>,<text>東閣孤禪又惹愁。山謳何處咽枯喉。聞來忽有興懷處。解唱江南約白鷗。</text>
<title>疊趙季溫韻 二首</title>,<text>聞道鶴林縣。鈴齋靜復深。詩情逢雪霽。官况對篁陰。有客酬瓊佩。無民納矢金。未須愁遠謫。隨處足安心。一吷金蘭邑。云何瘼已深。雹餘山益瘦。雪後海常陰。四野皆炊玉。九原尙賦金。淮陽旣不薄。只可盡吾心。</text>
<title>次權士兢 正雄，李孝移 忠國 惠寄韻 三首</title>,<text>驛梅誰寄一枝春。喜劇翻令愁殺人。京口幾年聯武客。天涯今日未歸臣。蘧然會合惟憑夢。別後胷襟已滿塵。千里酬君無別事。古來崇德卽安身。右酬士兢鳴珂行趁載陽春。千里湖西佐幕人。隨處子能安素履。滿朝誰解惜才臣。學因務𥳑宜加勉。心爲官閒不惹塵。莫向江潭憐楚客。聖恩優許病慵身。右酬孝移春到東溟不見春。雪窻三月臥畸人。鄕心似水無停住。聖渥如山但主臣。愁後飮多方識趣。靜中吟苦亦成塵。何時脫得鞿韁去。長作江湖自在身。右自道</text>
<title>登金剛毗盧峯。四望述懷。四首</title>,<text>無限滄溟眼底平。咸池暘谷正分明。願從安樂窩中老。依附機緘仔細評。一抹祥雲日下紅。依微三角最高峯。微臣去國今經歲。西向踟躕耿耿衷。慣道撑天鳥嶺尊。平臨此日等兒孫。猶能遮我南回首。何處三山洛水園。我家通判滯楡關。雪積何山是白山。春盡海雲歸鴈少。一書無計問平安。</text>
<title>贈指路山人 二首</title>,<text>三日吾行導。白雲千萬重。臨分尙有恨。不指仙人蹤。仙人不可見。怊悵下山前。路上逢行客。還疑我是仙。</text>
<title>鉢淵洞。次楊蓬萊三五七言。</title>,<text>登蓬萊。憶蓬萊。龍蛇依古壁。猿鳥自空臺。月白英靈何處過。不知人世我今來。</text>
<title>還宿南涯津有感 二首</title>,<text>絶壑雲兼萬里風。祝融豪氣朗吟中。歇惺樓上三杯酒。庚午庚辰日偶同。詩爲養情又蕩情。當年南嶽戒丁寧。如今放浪無收拾。不待吟多病已生。</text>
<title>次宗叔月會堂 元鉉 韻</title>,<text>尋仙不必入蓬山。仙在吾家雲水閒。可笑探砂句漏客。臨書忽覺駐朱顔。</text>
<title>次趙季溫韻</title>,<text>滄溟西畔嶺東厓。瞰野殘郛境亦佳。事𥳑牙僮惟弄笛。人稀山鳥自馴階。雪簷滴作通宵雨。海颶吹來盡日霾。嘿嘿無端寒館裏。何如居士坐脩齋。</text>
<title>偶題</title>,<text>北風吹雪郡齋寒。愁伴孤燈做夢難。太歲又看殘臘盡。浮生能得幾時閒。離家日月多如髮。沿海江山只強顔。點檢初心無一道。㩜衣推枕起盤桓。</text>
<title>次李惠仲 敏迪 棣華亭韻</title>,<text>玆邱蔽顯詎無緣。天畁閒人縛數椽。烟外晴巒呈突兀。月中脩竹倍嬋娟。每憐桃李園同醉。何待池塘草入眠。賸欲與君分一壑。風簾詩酒度餘年。</text>
<title>次贈李敬美 世靖</title>,<text>三戹考亭歎少年。嘉君能早作眞仙。一橫烟霧方堆地。萬古溪山自洞天。豕零自慙頭已白。豹斑那敢口談玄。無端薪水添閒話。標牓猶嫌世共傳。修鍊功深自引年。別無方法學登仙。一心鎭住平平地。萬事只從漠漠天。正色莫敎齊敗紫。妙論方擬漢推玄。君家旨訣明如日。好趁靑陽奕世傳。</text>
<title>酬裴深之 絳 韻 庚辰</title>,<text>吾生自有百年涯。誰遣羲和駐日車。憐我謏聞空白首。惜君奇氣屈靑霞。世情莫復迎人說。交誼應無到老差。只恨逢場難滾滾。江山十里亦云賖。</text>
<title>又次韻 二首</title>,<text>還我四方事。隨緣更息情。靜因居僻致。閒自習慵成。漸覺殘年味。粗分外物輕。夜來春雨足。幽礀枕邊淸。紛囂久已厭。且愛吾廬幽。偃蹇山孤立。琮琤㵎自流。縱無眞箇樂。寧惹等閒愁。頭白君休恨。幾人能白頭。</text>
<title>次權士安 正宅 韻</title>,<text>旅窻吟病苦炎天。聽子宏談覺灑然。粗識臂肝皆一致。休將牛斗問三緣。論詩自愧參君社。爲學旋憂舍己田。堪笑奔忙街上子。胷中不耐火膏燃。</text>
<title>次高順之 裕 韻 二首</title>,<text>六月蟬初響。雨餘景色新。浮名幾誤世。高語忽驚人。水石懷吾土。風埃笑此身。故人先我擭。一暢一傷神。經旬空館雨。愁緖一番新。世態嫌工瑟。鄕思喜似人。考祥惟視履。崇德可安身。子固吟還澀。慙君捷有神。</text>
<title>次善長紅桃強韻 壬戌</title>,<text>丹唇恰似白家蠻。尙畏春寒一笑慳。消息如今眞箇好。待他開滿卻闌珊。</text>
<title>次李景裕 孝甲 霞巖亭韻</title>,<text>淸幽一壑似匡廬。蕭灑高亭暎碧虛。竟夜松篁聲淅瀝。爭春梅柳影扶疎。丹厓偶合蘇仙壁。白石還同李氏居。爲問主人何事業。一張琴韻萬籤書。</text>
<title>方塘</title>,<text>裁石爲塘半畝開。纖雲捲處月徘徊。盈盈活水渟無盡。恐有蹴波燕子來。</text>
<title>李惠仲斸露西厓石面。次韻戲呈。</title>,<text>剗卻層厓傍古壇。蒼然物色出雲端。富媼千年呈秘怪。閒翁此日任盤桓。如今稜骨太多露。依舊孱顔尙好看。池邊影倒愈奇絶。徙倚新甍下釣竿。</text>
<title>暮渡浮浦津</title>,<text>蘿浮古渡喚長年。日落烟孤暫扣舷。白鷗不識忘機客。驚拂平沙入暮雲。</text>
<title>又感</title>,<text>此去纓潭未十里。昔人遺馥滿江流。吾輩百年山仰地。珍編一部在心求。</text>
<title>次趙久叔 守誼 韻。送全明兼 謙 還鄕。二首</title>,<text>憐君未送五竆儔。立命安身此路由。七載班資醒蟻夢。一宵鄕思入猿愁。莫須祖道悲田墓。且喜朋樽勝石尤。我亦賦歸歸不早。摻裾怊悵立江頭。得無懽喜失無悽。爲問莊生說物齊。紫陌通津愁裏過。靑山流水夢中低。寧甘乖俗守伉直。肯使隨時役畛畦。促膝蕭蕭風雨夜。隣雞徒亂搏塒啼。</text>
<title>次贈淨水菴殖上人</title>,<text>淨界尋眞去。禪窻講法餘。菴僧皆俗子。遊屐莫躕躇。</text>
<title>輓金思叔 復濂○二首</title>,<text>洛水千尋淸且淪。巖巖鶴峀入秋旻。先生井囿今無恙。人道來孫又好人。未酬淸債在蓬萊。愁殺蹇驢半道回。一夕行裝催鶴背。飄然去臥紫霞臺。</text>
<title>輓李參議季通 世泰</title>,<text>大賢遺澤百年垂。冰雪襟懷世共推。爲學儘從鞭約做。制心先得脊梁持。辭榮淸路伸三揖。寄惠疲氓頌兩歧。聖眷方深君不待。特甄恩命到靈帷。</text>
<title>輓李世卿 廷萬</title>,<text>大專槃衆萬。予敓苦參差。淸焉終欠厚。粹則亦善虧。自古莫不然。於君益驗之。昔我景玉公。含硡閼厥施。猶能長有人。緖業傳弓箕。蘇文三世顯。蔡學一轍追。惟君自羈丱。才器已超夷。上而盡孝敬。下而篤愉怡。溫醇以應接。方嚴以矜持。豈惟天賦美。蓋亦賢揉治。千金學亢藝。穿榻不窺葵。荒荒七澤富。巨細入蒐披。閎中肆諸外。浩若風卷漪。常嫌糠粃陋。思躡作者規。翀霄鳳棲起。橫海驥蹏馳。聯翩雙棣萼。光價動一時。當年未定天。可必伊在斯。郢音終寡和。卞刖空齎咨。行將剗鱗甲。近裏評路歧。辦得吾家計。無復覓醋梨。斯志亦已大。豈意中道隳。落落排雲榦。摧折蓁莽委。聲名四十年。已虖竟何爲。堪憐孟貞曜。又乏承家兒。朋知摠酸噎。我慟尤無涯。兩家自先世。交誼譬塤篪。而我癡獃者。齒行實差池。峩洋許知音。曲鍼愧受磁。襟期泂無阻。戛骨而磨肌。一朝舍我去。倀倀將與誰。深懷卜夢寐。樑月幾夜疑。今聞返眞宅。矯首徒漣洏。平生贈別意。此日何以貽。人生在世閒。所貴脩名垂。亨屯本外物。久促卒同逵。假令不義得。以彼寧易玆。君應審得失。行矣莫自悲。</text>
<title>擬古作大鳥詞。誄或人。</title>,<text>大鳥大鳥生南州。五采斐亹毛羽脩。一飛搏雲霄。一鳴震海區。彼哉啁啾槍楡輩。有口有翅徒自羞。人言瑞世姿。行將漸逵爲羽儀。無人借以上林枝。棲棲棲向枳棘卑。天何爲生此鳥。復使嘵嘵音政悲。大鳥復大鳥。嗟嗟柰何汝命奇。汝翮鎩汝足絏。嶺頭雲關外雪。南枝幾年繞歸夢。半夜啼盡林中血。金雞對仗無消息。子鵩斜日還告櫱。魂逐杜宇愁山月。愁聽晩沙鶺鴒啼。愁見塵奩鸞影銷。又愁鳳雛尾翛翛。塵寰擾擾一蠛蠓。肯敎寄歸夜朝同。奇毛異彩尋無處。惜哉好音過耳空。大鳥復大鳥。爲汝誰訟司命公。</text>
<title>輓詞[趙葵陽]</title>,<text>才德文章海內傾。嶺南推許柳先生。玉堂金馬天恩重。叢石蓬萊葉履輕。直諫不曾違素學。世人誰復識丹誠。卽今知己晨星盡。雪滿三山涕自橫。</text>
<title>輓詞[李守貞]</title>,<text>葳蕤瓊佩響雲逵。特地恩波溢鳳池。玉署論思虛夜席。薇垣寵擢契風期。從知瑟瓚黃流在。佇見山龍五采施。驥步如今中道蹶。嶺南人士不勝悲。</text>
<title>輓詞[李世師]</title>,<text>山河鍾淑氣。南國有眞儒。理賾晴窻易。心籠古壁圖。虛席宸紆眷。執經士識趨。閒龍瞻洛水。鳴鳳聽岡梧。憂樂知先後。休殃付有無。客窻臨絶咏。先獲邵堯夫。</text>
<title>輓詞[金光憲]</title>,<text>翹首三山外。吾南道日孤。疾應憂國祟。直豈爲名沽。聖主開東閤。飈輪忽上都。文章靑𥳑在。猶可此詩無。</text>
<title>輓詞[李龜應]</title>,<text>氣鍾山嶽動星辰。閒出奇才絶代人。早歲力竆天下事。晩年深造易中眞。祥麟瑞鳳瞻聆日。玉署金閨進退身。紫殿鶴書勤聖念。可憐難起九原臣。文章經術業俱新。南國通儒擬正倫。身貴猶全山野質。心閒聊樂太平春。聖恩不許江湖臥。人望方期廊廟珍。臨絶幾揮憂國淚。篋中遺草盡經綸。疇昔門牆跡有因。丁寧誨語極諄諄。虎龍變化誠難學。理義精微豈易臻。鶴駕尋醫轝返室。花城縻爵淚沾巾。迷途擿埴將安仰。一瓣心香更哭陳。</text>
<title>輓詞[權濂]</title>,<text>強得東南氣渺然。十年天許在林泉。天入竹裏聆餘韻。緩謹和中像往賢。肚大可能容宰相。時來還復作神仙。丁寧臘夢要相問。謾托哀詞紼後傳。</text>
<title>輓詞[李龜星] 改葬時</title>,<text>南服羣龍宋盛時。天生夫子贊鴻煕。稟全河嶽純剛氣。學邃圖書潔淨辭。進退當年終守確。消長吾道獨知幾。高山百載灤和出。賤疾重慙責沈私。</text>
<title>輓詞[李野淳]</title>,<text>明若宵燈晝壁開。刃游隨處不何恢。淸朝奬用猶遺恨。諫院裁容宰相材。精微潔靜孰窺門。易解丁寧會一源。庭戶遺風今更驗。珍編追勘有慈孫。人世居然七十蓂。歸來蕉荔卻無馨。山雲亦似幽潛恨。幾日三巒聳更靑。</text>
<title>輓詞[李秉運]</title>,<text>不識先生面。相傳故老評。模楷李元禮。書帶鄭康成。滿腹文今古。擔身道重輕。全歸經七紀。光氣散風霆。海桑閱幾刦。孔李想當時。幷武鴻臚唱。論心鮑叔知。山川値鍾毓。鸞鳳何葳蕤。吾道久蕭索。拚和如哭私。</text>
