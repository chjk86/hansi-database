<title>屠龍 乙亥</title>,<text>藐余生之大於志兮。早魁奇而卓犖。彎桑弧於初載兮。落九烏於天日。揮百尺之脩竿兮。釣六鰲於溟渤。下大鳳於天墟兮。斬飛鵬於日域。紛吾旣有此壯圖兮。又重之以不輟。緬異聞於方外兮。喜屠龍之有術。幾年悲歌而慷慨兮。獨騁懷而馳思。紛遑遑其求索兮。得支離與之爲師。破千金之浮費兮。傳玅技於心機。眞詮之旣內受兮。已洞極於玄微。想夫批其鬚决其頤。碎玉腦捩瓊腮。劙腹則雲披廣漠。拉鱗則雪漲天衢。剜皮離骨。剔體分膚。叢筋剝落。殷血糢糊。迎刃自解。觸處瞭然。得之心而應之手兮。諒神完而守專。投所向而皆虛兮。類目牛之無全。臻不二之法門兮。術旣玅而歸來。冀一見夫在田兮。庶游刃之恢恢。羌神物之希有兮。孰池中之可窺。仰玄間之寥廓兮。雲漫漫以蔽之。俯重淵之幽幽兮。波瀰瀰以揚澌。嗟龍之不可以利見兮。慨所學之虛泯。拔長鋏而四顧兮。心鬱結而紆軫。彼屠狗之小技兮。與解牛之賤手。咸得意於招邀兮。日千百而恐後。伊我藝之亢極兮。旣不賈而奚售。曩余學之信美兮。今胡爲乎大而無當。曾歔欷余鬱悒兮。哀時命之乖張。撫玉珥而掩涕兮。沾余襟之浪浪。然君子之有道兮。貴自守而自臧。孔轍環而不慍兮。謇待價而深藏。孟不遇於齊梁兮。竟知天於臧倉。苟中情其練要兮。莫已知兮何傷。矧蓋棺事乃了兮。又焉知遇合之有時。呂望之鼓刀兮。遭周文而有爲。說操築於傅巖兮。商宗用之不疑。顧余術之未爽兮。豈一施之無期。聊固守而靜竢兮。姑不見用兮其焉悲。</text>
<title>復齋琴</title>,<text>禁吾心之有器兮。美桐孫之在茲。音已諧於律呂兮。制亦古於庖犧。含玅韻兮窅以默。閟玉眞兮誰與開。曰兩美其必合兮。結雅賞於高齋。夫何若人之耿介兮。乃有契乎深衷。玩心地之高明兮。蕩邪穢以消融。養天眞之有要兮。非徒事乎砰然。夙潛心於羲卦兮。繹聖旨而竆硏。幾年潔淨而精微兮。務心得乎虛明。認畫前之有易兮。迹已陳於遺經。六十四誰非至理。獨有味乎陽復之時義。是入道之門戶兮。喜三字之有符。闢一室兮岑寂。斯揭號之非他。㗳主靜而淵觀兮。體元和之機牙。豈無藝可以游兮。何獨愛此瑤琴。瑤琴兮在御。羌靜好兮理我心。虛堂夜寂。玉宇蟾圓。悠然整襟。拊我淸絃。聲冷冷兮指下。思穆穆兮心原。游神於一陽之表。注意於天心之元。琴之靜兮。雷伏竆泉。琴之作兮。物物皆春。混兮闢兮。屈而伸兮。一氣坱圠兮。化自無垠。元亨兮利貞。咸自此而陶甄。旣顯微之無間兮。知體用之一原。橫一張之冰徽兮。覷萬化之玄根。異元亮之浪撫兮。殊伯牙之峩洋。協性情之中和兮。絶外物之交相。旣本原之虛靜兮。理何隱而遺照。吾固知若人之成德兮。亦有賴乎深造。宜無故而不離兮。作葆藏於後嗣。覽手澤之如存兮。承服玩而罔墜。獨惜乎歌斷南薰。世遠姚姬。衆哇咬之環聽。孰傾耳於咸池。俾笙鏞治道之大器兮。竟草野之堙沒。幾回春草之消歇。嘆韋編之空絶。覿古器之寥落兮。慨餘韻之難緝。願煎膠而續絃兮。尋舊譜於義易。誦紫陽之遺銘兮。懷若人兮欽服。明余目兮起余心。演餘意兮三復。重爲銘曰。識爨下邕有聲。舞玄鶴曠流名。雖則信美。匪我思存。復齋有琴。手撫天根。人去琴留。玅指誰下。惟易有譜。盍言觀者。</text>
<title>遊淸凉山 乙亥</title>,<text>久厭塵世喧。試假雲霞容。仙山催逸興。野逕鳴孤筇。淸風九月秋。霽日千林楓。忽過溫溪北。轉指慈山東。蒼茫迷所之。前路問村翁。指點亂松裏。途遠不可竆。蹇驢懶揮鞕。斜暉已西舂。靈嶽隔一水。望望難飛蹤。禪家應在邇。鯨音聞暮鐘。暝投孤店宿。籬落面危峯。桑柘境自幽。人入桃源中。一夜武陵夢。春水泛殘紅。從今覺仙路。且去尋瀛蓬。始至大慈山失路。問之田夫。答云淸凉尙遠。今夕未達矣。乃入宿猿石村。村前桃樹成林。故詩未及之。</text>
<title>入山吟</title>,<text>雞鳴雲水村。殘月欲曙天。促轡郊前路。晨去越晴川。巖橋步凌兢。浦潊入迍邅。激湍泝凜冽。寒粟生奴肩。策杖去歷歷。徑到祝融前。洞霧白紛紛。靑谿迷去邊。崖懸石逕細。磴滑苔文鮮。幽深入竆林。轉訝人世捐。綠羆嘯空谷。蒼鼯啼樹顚。魄爽松下陰。心淸澗底泉。攀緣俯慄慄。遠上層巒巓。挺身出霞外。嶺旭散淸姸。高菴出林抄。隔熜見簷騫。靈飈吹我衣。飛到玉堂眠。一覺百慮空。蕭然遺俗緣。老僧戴松絡。問我何少年。靜對若無聞。不答思愈緜。超氛表獨立。快若御蹁躚。相期赤松游。揮手謝時賢。</text>
<title>蓮臺寺述懷</title>,<text>浮生贅穹壤。眇若滄海粟。寄形百年間。光陰流電促。處世孰無累。冗故自纏束。紛紛名利場。苦被衆形役。走肉日不間。誰尋方外迹。我年已二九。塵容始抗服。仙游空夢想。絶境阻咫尺。今者偶抽身。煙霞展素癖。世念尙未灰。復悲人事續。六塵苦難解。撫已增歎息。我聞至道人。逍遙在雲壁。葆光養淸眞。鍊丹潄瓊液。願言從之游。飛步擁笙鶴。懷哉不成往。豈謂我無足。倫彝安敢廢。此生還可惜。雖然儒者事。豈必在巖壑。潔身人道僻。偸生天理逆。不待入深林。平地有至樂。况得此心定。萬變在酬酢。已矣復何求。從今庶自勖。</text>
<title>自蓮臺上大乘菴</title>,<text>古刹依巖底。寒霜洗玉峯。斷崖懸翠柏。晴日映丹楓。境寂仙壺裏。雲閒活畫中。翛然超物外。淸嘯徹層空。</text>
<title>登硯滴峯，紫霄峯</title>,<text>擢秀危峯聳碧空。登臨人在杳冥中。彈丸縣邑塵寰裏。杯勺江湖渤海東。太白北廻爭遠勢。伽倻南峙讓奇峯。若爲化作雲霄翮。汗漫高凌九萬風。</text>
<title>致遠臺，克一菴二絶</title>,<text>風穴巖邊致遠臺。古菴寥閴少人來。孤雲去後幾千載。石逕荒凉封綠苔。崔子巖棲月滿臺。驂鸞靜夜去還來。至今何處尋高躅。古寺空餘一逕苔。</text>
<title>動石吟</title>,<text>淸凉寺傍有一峯。峯上有一大石。隨風自動。名曰動石。異哉。余觀世之處名利分競之場。而心爲形役。不暇休息者。有似乎茲石之自動者。噫石之動。豈石之性也哉。由其所處有未寧靜故耳。豈若移之靜處而復其初哉。余方苦世累之撓奪。思就山林之幽寂。故於石之動者。聊以寓戒云耳。危峯高起一塊頑。轉動隨風不自閒。見汝失眞由汝處。不如移向靜中安。</text>
<title>金達遠 垓 李慶郁 貽後 聞余在山中來訪。仍與游山次韻。</title>,<text>作意登高臺。崖巓旭已紅。九月山始寒。松檜吟秋風。壁圍萬古屛。霜染千林楓。擡頭遠天豁。目極雲飛鴻。蒼茫酣逸興。長嘯倚層峯。</text>
<title>留月餘將出山偶吟</title>,<text>世故愁無柰。滔滔今古水。人生大夢如。歲月飛電似。况爲衆形役。至死靡所止。長閒惟碧山。秀色終古是。峩峩不騫崩。幾閱夸毗子。游人空往來。山色自如耳。浩歎俯一世。天地無竆已。聖賢有不朽。可恃猶可喜。而我亦何憂。此心惟一理。欲喚孤雲語。前峯白雲起。</text>
<title>陽山歌 丙子</title>,<text>陽山山頭日欲暮。陽山山下江自波。王孫一去不復還。慘憺雲物愁關河。東風吹恨天茫茫。桂枝楓葉迷山阿。扶餘醜虜眞虎狼。邊城禍結何紛挐。王孫秉節受閫寄。碧油幢下羅金戈。玉壘風雲激壯懷。一劒期將淸四遐。無端半夜鐵騎蹙。飛簇蝟集驚交加。龍顚虎倒頃刻裏。戰骨相撐如亂麻。王孫握槊奮雄膽。隻手橫探豺虎牙。身嬰白刃壯氣挫。許國軀命輕拋梭。旌旗無光隻輪稀。血汚游魂歸路賖。傾觴布奠哭邦人。一曲哀歌淚滂沱。娟娟心目不可見。去時尙記驂驪騧。陽山歌歌正苦。春草萋萋啼暮鴉。巴人竹枝洞庭晩。黃陵淸唱愁湘娥。人生沾臆無古今。野氓指點山嵯峨。千年遺恨凜如昨。夜夜鬼哭荒山坡。</text>
<title>冬至吟 戊寅</title>,<text>仲冬玄律竆。六合閉重陰。亢極龍戰野。玄黃血流淫。碩果不見食。下生理昭森。忽然子夜半。雷發地中深。天心無改移。至仁如見今。千門與萬戶。次第開關鈐。無中含有象。希聲是大音。藹然生意動。物物皆春心。聖稱顔氏子。庶幾時義欽。不善卽知之。纔知不萌尋。吾儕志學易。茲道神所歆。拳拳三字符。進進四勿箴。善端本眇緜。培養齊嵩岑。閉關息商旅。柔道絶牽侵。潛心肅齋莊。儼若上帝臨。從今識聖路。征邁期駸駸。</text>
<title>蟋蟀竢秋吟 壬午○自此至花暖吟。皆月課。</title>,<text>金井梧桐一葉秋。窓間絡緯響啾啾。却憐物候元相應。便覺天機不自休。釣罷渭濱逢伯獵。耕餘莘野待湯求。雲龍風虎由來事。長夜聞蟲意轉悠。</text>
<title>春田帶雨耕 乙酉</title>,<text>幽居樂閒曠。勝事在耦耕。昨夜春風至。園林桑扈鳴。巾車理良耜。南畒載經營。靈雨來霏霏。綠簑身自嬰。黃牛得草肥。澤澤犂鋒輕。濛濛煙雨裏。深樹聞倉庚。我藝我黍稷。畇畇原隰平。離離禾竟畒。望秋期有成。佇見銍艾穫。登塲百室盈。竆耕豈不樂。樂處非俗情。安分遠諂辱。百年會有程。四體勤何勞。得趣遺勢榮。人生貴知足。滿腹不願贏。此間有眞味。未可爲人評。</text>
<title>花暖靑牛卧</title>,<text>酒肆春風驚醉夢。名山獨往岸烏紗。飛泉噴石煩襟滌。羣峭摩天逸興加。白鶴穩眠松上月。靑牛閒卧澗邊花。眞翁正是朝玄府。仙物從他傍玉葩。日映翠毛籠彩霧。風披琪樹絢紅霞。多生結習瑤臺迥。半世閒心玉界遐。象外蟠桃看結子。鼎中龍虎養神砂。蹔辭鶴駕三山侶。誤落人間七貴家。去飾芙蓉徒謾語。奪袍宮錦揔虛誇。如今更到淸眞境。長得逍遙管物華。</text>
<title>呈覲將歸。禮判西厓先生贈詩。次呈。</title>,<text>昨夜家山夢。蒼顔久倚門。投簪辭北闕。驅馬指東原。渺渺懷人恨。營營織路魂。煙花故園月。歸去奉晨昏。</text>
<title>是歲暮春。上開目寺。僧誕峻袖西厓先生詩來乞詩。次韻贈之。</title>,<text>解紱歸村塢。尋眞陟遠坡。雲深石逕細。寺靜亂松多。意會修丹鼎。心冥愛綠蘿。滄洲人似玉。春盡戀如何。</text>
<title>栢潭具先生輓 丙戌</title>,<text>小子將安仗。東南間氣收。天生如有意。世道竟無由。夙負匡時望。爰膺夢弼求。英聲騰帝里。俊彩動神州。苞羽欣爭覩。靈文賀敍疇。銀臺兼玉署。栢府與蓬邱。炳炳功名煥。恢恢器業優。論思承睿想。綸綍贊皇猷。節按忠淸路。民興蔽芾謳。巖廊須碩輔。帷幄竚賢儔。出入專咸係。行藏否泰攸。方期巨川楫。難測太行輈。協力思調劑。分門競比周。吹毛人事巧。成錦世情婾。鷹擊鸞凰去。霜摧蕙茝幽。公之按湖南也。李潑居憂在南平。公以非素交而不通問。發恨之。後劾公爲沈義謙門客。其捏誣甚矣。公平生杜門不出。未嘗與人交游。况沈之登第。在公入玉堂之後。乃反付托於沈耶。今以是爲題目。千萬不近。人莫不憤之。 羣飛方好好。洪量自休休。隱約林中樂。婆娑物外游。寧知魔作祟。詎意命竆籌。一疾天遄奪。千秋恨轉悠。山摧士林痛。柱圮廟堂憂。生忝鄕閭末。衣曾堂塾摳。提撕警昏懦。湔祓滌愆尤。期我前途遠。敦余學業修。已蒙恩繾綣。况乃附葭莩。洛邸驚初訃。炎程滯幾郵。今來又局限。將去永增惆。莫執阡南紼。旋催漢北舟。烏情誠切急。鶴髮願綢繆。爲養奔忙際。臨歧悵惘頭。遲遲行且邁。悄悄歲將遒。雨暗寒蛩夜。山空落木秋。遙裁薤露曲。回首涕橫流。</text>
<title>松巖祈雨歌 丁亥</title>,<text>永嘉高士有松巖。世居洛北天燈南。年踰強壯在隱約。素與俗子殊酸鹹。爲人莊栗少語言。自能持戒金人緘。工夫又欲謹屋漏。恒念感神由至諴。歲在丁亥苦旱魃。夏首微沾曁六月。三農久斷其雨望。赫赫炎曦膏澤渴。下土焦盡如惔焚。百萬生靈命欲絶。靡神不告聽茫茫。列宰徒勞圭璧卒。越茲卄一日庚辰。乃命若士祈龍神。龍神堂在象山峽。峽束林深猿狖隣。邇來猛虎患一方。白日磨牙人不親。從前祭者不詣所。假投村店來逡廵。若人勇進宿齋戒。壹志勵精能匪懈。守卒從吏更諫謁。暮夜倉卒不可悔。高人見定一麾退。意氣彌堅確不解。一點明燈一炷香。中夜正襟仍拜跪。豆籩未撤黝雲起。大雨傾盆數百里。神人交感本一理。彼此不曾容尺咫。人云偶値天數會。斯言未達吾不旨。村氓記實傳此事。病漢矢歌聊志喜。</text>
<title>輓金惟一齋先生 彥璣○戊子</title>,<text>餘事浮名豈是榮。誨人無倦育羣英。林泉半世超氛垢。詩酒平生樂性情。六袠光陰俄一夢。千年仙鶴奄三淸。鄕閭耆舊凋零盡。薤露哀章慘不成。</text>
<title>偶得拙句。贈權師傅定甫 宇。</title>,<text>馹騎歸寧鶴髮親。聖君恩許感無垠。花明柳綠家山曉。醉舞斑衣指暮春。淋灕官酒慰王人。更覺君恩到底新。遙憶思歸未歸客。靑燈獨夜苦吟呻。念兄塊坐夜窓虛。愁滿寒眉悄未舒。掩卷有懷誰與晤。起看殘月下空除。</text>
<title>輓琴勉進齋 應壎</title>,<text>耆老凋零盡。傷心豈忍聞。霜寒後凋樹。月冷日休門。墜緖誰宗統。遺風悼世紛。烏川空式里。素幔悵斜曛。</text>
<title>明農吟</title>,<text>樗散宜爲棄。依依分牧樵。驅牛幽草合。憇樹早鸎嬌。糾笠明農計。時買細笠。監農計也。 狂言恃聖朝。近聞邊冦去。耕鑿祝神堯。</text>
<title>丙申秋。舍兄與金守愚 允明，而靜 允安 兄弟。會鳳停寺。余適出歸家。聞其臨罷。送呈數壺酒。幷以詩呈謝。</title>,<text>禪窓紅葉傍人飛。知有高遊入翠微。偶御冷風三日返。未參吟轡一聯歸。山陰夜月空回舸。湖上籠禽悵晩暉。余之出也。而靜訪我空返。又兩兄再送人報我。而使皆空返云。 却寄羅浮聊遠餉。爲憐無處典秋衣。</text>
<title>二兄聞余返家。與守愚，而靜卽來訪飮敍。翌日各散。次守愚，而靜示韻。四首</title>,<text>戴笠披簑學野翁。汲泉烹藥課奚童。幻場脫去名無用。愁陣空來酒有功。鳧短鶴長從物性。鼠肝蟲臂聽天工。至今棄擲成樗散。羡爾長歌保始終。長歌而靜自號。兄今休歎鬢成翁。兄昔專場我丱童。兄木有根含晩翠。我山虧簣廢前功。潛心大業竆逾篤。餘事新詩老益工。自幸芳隣曾此卜。獲扶麻直庶成終。和尙猶能喚主翁。吾心何苦未忘童。鳶魚玅用流行處。水鑑靈源靜養功。酬酢正要觀大本。進修從可奪天工。箇中已有持循訣。一敬曾聞貫始終。晩成須驗渭磯翁。我齒看他尙幼童。勵志要加磨杵力。苦心宜着塞溟功。竆而耕稼全吾樂。達則經綸贊化工。夭壽超然期不貳。考終其事始爲終。</text>
<title>松雲到鳳寺。致書來告。用昨日飛字韻。書送四首。</title>,<text>秋林霜葉不風飛。物理天機動自微。已見巢邊雙鷰去。時聞塞外一鴻歸。逝波袞袞鳴寒瀨。遠樹蕭蕭帶夕暉。這裏戀懷無以寫。寄詩聊復當留衣。或怕淵淪或怕飛。人心難靠道心微。流爲物役獸禽類。習與性成賢聖歸。生世正要存事業。做工端可惜光暉。從前枉費臨歧恨。朱淚何須空滿衣。兔烏頭邊劇梭飛。舊學荒疎道力微。萬卷如今要實用。一身從古貴全歸。天機說處憑尖筆。世故愁來竚短暉。忽憶松雲圓覺老。斯人別有祖傳衣。鵬徙天池九萬飛。鸒鳩誰數搶揄微。量隨高下無邊限。見自洪纖有指歸。龍起城邊看曉月。天燈山下對晨暉。松雲老鶴應淸幻。夜夜蹁躚夢羽衣。</text>
<title>是夕往覲馬巖。歸路偶吟前韻。</title>,<text>健筆題詩手若飛。鬼輸神語徹玄微。却愁退虜有何用。謾恨藏身無處歸。晻靄浮雲隔遠峀。曈曨朝日透寒暉。江楓渚鴈思人苦。矯首長安詠袞衣。</text>
<title>歸路雨作。馬上復用前韻。</title>,<text>桑上鳴鳩濕不飛。淡煙衰草雨霏微。披簑絶澗吟詩過。信馬長堤緩節歸。閉戶藏隣當亂世。買羊釃酒趁餘暉。宦情覊思今安有。魚稻江鄕好拂衣。</text>
<title>是年冬栖鳳寺。復用西厓韻續題。</title>,<text>醉夢爲生死。吾生眞可哀。風埃頭白後。林下始歸來。</text>
<title>次李寬甫 民宬 示韻 二首</title>,<text>廢棄何心入漢陽。邇來魂夢絶鵷行。禪龕睡處雲同榻。詩句吟時月共牀。惕罰敢言追曠達。放閒聊自習淸狂。屈伸行止君休說。世味酸辛巳備嘗。已去卅齡那等後。方來百歲亦猶前。歸鴻往鷰觀時節。細草繁花閱每年。微分有涯隨道廢。韶華無賴趁愁蠲。茶鐺詩卷還多事。一任冥心醉復眠。</text>
<title>雷雨吟。寄金而得 允思。</title>,<text>雷雨忽奔驟。勢如河漢翻。潛蛟舞幽窟。戰豹禠精魂。屈注傾天府。殷粼動地根。向來愁旱魃。俄頃洗乾坤。</text>
<title>用前韻答而得</title>,<text>投瓜得珍報。瓊韻佩環翻。艶麗江淹筆。淸新庾信魂。風斤揮堊鼻。利器遇盤根。謂子專科業。今驚可緯坤。</text>
<title>金而靜在屛院。以書論詩。復用前韻答之。</title>,<text>詩道寧輕說。誠難一字翻。語粗還病俗。吟苦轉迷魂。學步笑失本。李白詩。壽陵失本步。 類俳慙不根。漢書皋朔不根。 須探易門戶。且去讀乾坤。</text>
<title>次李而壯 民寏 韻 丁酉○時而壯以翰林來過。傳誦頗牧在禁中之韻。余卽次贈。</title>,<text>萬化從來自一中。近聞丹道耳偏聦。瑰材合薦巖廊用。樗散甘追放達風。百劫可能行地上。三山本說在天東。久知浮世眞如夢。何必邯鄲訪呂翁。</text>
<title>又次前韻</title>,<text>一年佳節屬天中。四闢重門想舜聦。禁篋衣頒飄細葛。御爐香篆縷薰風。衆星自古心傾北。至治如今道在東。跡滯周南經幾歲。鬢毛衰颯已成翁。</text>
<title>天旱甚。又次前韻。</title>,<text>民物如焚烈火中。璧圭雖卒聽無聦。誰招地下烹羊汲。莫訟天門閣雨風。晠代都將忘南北。世人寧復紹西東。湔腸滌胃匡時策。數百年前仰晦翁。</text>
<title>金士悅 兌 來訪。是時喜雨連下。方營鳳巖臺。</title>,<text>境僻人誰至。情深話共長。原田忻有雨。國稷慶無疆。訪舊腸頻熱。憂君鬢欲霜。何時臺上坐。梧樹映朝陽。</text>
<title>輓李湖堂 厚○代人作</title>,<text>交道韓公父子間。相逢披露兩心肝。湖西旌節承前後。洛北官僚試熱寒。盡美騷壇名滿世。修文地府鬼催關。古來顔夭終難詰。獨向高旻涕自潸。</text>
<title>贈別申順夫 之悌</title>,<text>惆悵春風送子歸。嬌紅嫰綠照征衣。洛城如見舊相識。爲道衰翁鬢已絲。</text>
<title>是年孟秋。與金士悅期及重陽。更謀鳳臺。時倭賊未退。用前韻。</title>,<text>梧夕凉風起。蘭交鷰語長。參差雜今古。商略說邊疆。月白花山渚。楓酣鳳峀霜。何時茅棟就。更與敍重陽。</text>
<title>輓金直長 宗一</title>,<text>系出聞韶赫世傳。南河一派最嬋嫣。田園勝槩觀農稼。鄕社壺觴樂管絃。八袠光陰驚忽過。工孤風樹恨空纏。新開洞約公長逝。此日題詞淚逬泉。</text>
<title>金守愚寄書。兼示近體五言一首。憂讒憤世。走次三首。</title>,<text>麟泣痛宣聖。鳳歌悲楚狂。澆風散淳朴。世道降王皇。月滿無端缺。花殘有底忙。銷沈今若此。難禁九秋霜。桑扈臝行苦。箕翁被髮狂。嚴陵辭漢祖。徐巿避秦皇。今古孤煙滅。賢邪一瞥忙。腰間斬佞劒。匣裏耀新霜。吾生殊孟浪。聖世轉淸狂。樂此綠蘿裊。笑他朱紱皇。塞邊齊禍福。心上了閒忙。坡老能言者。說來靴滿霜。</text>
<title>自映湖樓。偕柳謙菴原州令公 雲龍 來。宴于臨淸閣。原州錄示一絶。席上次呈。</title>,<text>百花潭上綠醑酒。高柳岸邊黃栗留。爲賀淸詩留繾綣。把盃長夏盡情遊。</text>
<title>馬巖途中遇雪。馬上口占近體一首。</title>,<text>羣仙今夕宴天津。羽蓋蹁躚縞服新。戲撒粧臺瓊粉屑。亂飛庖刃玉龍鱗。從敎大界晶光動。故遣長空素靄繽。向曉想應昇霽日。平看銀海浩無垠。</text>
<title>同諸友游鳳寺。次僧軸中西厓先生韻。二首</title>,<text>步屣入蕭寺。洞門深復深。長年常此過。陳迹每重尋。世故經千變。時爻値一陰。煩襟何以寫。軒竹碎寒金。說有有非有。言深深不深。惺惺須體念。進進好參尋。修道敬兼義。立天陽與陰。吾儕反經耳。辨惑在分金。</text>
<title>嘗李實偶吟</title>,<text>舍南有李樹。當春開白花。花開萬雪堆。馥郁香滿家。花落實離離。嫩脆繁且多。煙雨靑而黃。金丸綴枝斜。炎㬢六月天。摘摘筠籠加。盥手薦冰盤。細嚼淸齒牙。一嘗潤枯腸。再嘗痊沈痾。我欲獻王宮。將以遺下娃。宮娃飫珍羞。柑橘競奢華。睨此不可口。擲置雕牆坡。美芹固已癡。白豕空自嗟。古來有如此。延竚謾吟哦。</text>
<title>輓謙菴柳令公 辛丑</title>,<text>公病我及門。留刺故逡廵。欲見情豈涯。離懷久輪囷。顧惟起居煩。恐妨調養珍。問疾不務入。陪宿厓齋晨。謂言當勿藥。奉袂覲後伸。豎已會有日。燕賀豈無辰。草生鳥嚶鳴。再來指暮春。豈意轉沈緜。凶訃隔一旬。醫忘弓幻蛇。天高鬼虐人。驚怛徹寤寐。匍匐後親賓。江蘺春寂寂。哭奠傷我神。倘知死別近。忍違曩日臻。追歡失前期。覿德更無因。公生積善家。位躋貂蟬臣。嬋嫣紹前休。鴈序又台勻。乘龍二壻榮。蘭玉聯簪紳。承顔侍萱闈。集慶在公身。遠邁石謹醇。高追閔孝純。誰料嗇遐齡。福善理失眞。跖壽與顔夭。咄嘖自先民。鴒原心貯火。鶴髮鬢垂銀。知公目不瞑。飮泣幽明均。脩短固乘化。到此天不仁。玄宅卽有期。故山碧嶙峋。一去金溪曲。祖道盡情親。昔爲笑語迎。今見駕靈輴。翩翩丹旐飛。瞻望各悲辛。風雲爲動色。朝日愁高旻。綠陰改慘悽。黃鳥收淸新。浮生揔有期。畢竟歸一塵。悲歡百年內。轉眄迹成陳。題封薤露詞。知是浪沾巾。</text>
<title>與舍兄及金安陰諸公。會佳野谷林亭。次退陶先生板上韻。二首○壬寅</title>,<text>不堪離索滯孤村。共約逍遙涉勝園。艶艶闌花嬌欲語。悠悠池水靜無喧。豪吟豈必揮千首。細酌何妨對一罇。想得醉歸山路暝。願言攜手過柴門。弊居是諸公歸路故云。惆悵仙蹤歲月深。竹畦無復玉成林。花間反舌饒閒弄。日下濃雲送晩陰。把酒偶成今夕會。誦詩猶見古人心。他年好事如相問。爲報薔薇盥後吟。</text>
<title>金溪齋寺。謹次西厓先生韻。</title>,<text>已拚竆達付天翁。時向高齋一笑同。更覺子諒生意茁。綠陰偏早此山中。</text>
<title>謹次退陶先生韻。題一勳軸。</title>,<text>鶴馭久寒雲外躅。鯫生今賞軸中詩。爾從師手傳瓊韻。猶說仙遊甲子時。甲子年。先生遊淸凉。勳之師慶喜得詩云。</text>
<title>是年秋。雨城主 洪府使履祥，尹判官齊賢。 獻壽。次洪城主齡字韻。</title>,<text>雙趨萊服祝千齡。並坐麻姑敍一庚。塵世驚看薦桃盌。邑人爭覩凸霞觥。雲和緩奏仙娥舞。羯鼓高撾衆樂轟。會倩龍眠傳勝事。萬家縑價自騰贏。</text>
<title>曺汝益 友仁 來傳仙夢臺韻。次贈六絶。</title>,<text>大夢從來一幻虛。夢中情境揔如如。瑤臺未到吾能了。翠壁明沙鶴影疎。浮世行藏任太虛。悲忻竆達欲何如。春深蠟屐湖山約。寄語溪翁莫放疎。養眞玄牝計歸虛。遺世雲間我不如。鼎器一虧無可柰。滿顚霜雪已蕭疎。閒雲捲盡一天虛。澹澹長空自廓如。興到徑尋梅塢去。月黃昏裏影扶疎。魯論稱顔實若虛。每言終日一愚如。彼何人也希之是。痛着工夫莫自疎。曾聞善入在心虛。寡欲工程貴繹如。一息間來天理晦。毫差挨去聖功疎。</text>
<title>詠張良示兒</title>,<text>漢祖龍飛逐鹿時。景從三傑共追隨。誰知鳥盡弓藏後。獨有超然帝者師。</text>
<title>鄧攸</title>,<text>常懷鄧伯道。痛恨少恩慈。保侄固爲善。棄兒胡忍茲。宜甘同死活。詎可决分離。子仆應流血。翁看柰割肌。人言時勢迫。我惜至情虧。天道非偏爽。無知是佞辭。余常念處伯道之地。則當並侄與兒僥倖共免。雖至於不幸。尙可甘心同死而已。爲父母者。忍加繫縛於顚仆追隨流血滿面之兒而决去之哉。伯道乃忍於此。則其天理人情。已滅盡矣。畢竟絶嗣。乃是天道之固然也。非無知也。吾之意見常如此。故偶吟錄此。而最後見事文類聚中。亦有貶鄧攸此事之說矣。</text>
<title>往參廬江書院享禮。偶吟近體二首。錄呈諸益。</title>,<text>叨參禋祀秋將半。宴坐淸齋月未圓。整肅共期心慮湛。薰陶更覺吝萌捐。虛窓爽氣三更後。靜夜灘聲一夢先。仍憶舊遊今卅載。鬢毛安得不蒼然。爲學工程安敢贅。嘐嘐余志行難圓。閑邪力至千魔退。伏卵神專萬慮捐。敬義夾持開我後。明誠兩進在民先。娼家讀禮雖堪笑。姑誦前聞一斐然。</text>
<title>次養浩樓韻</title>,<text>端居秋日靜林邱。散步淸齋又上樓。雨洗玉峯濃翠黛。波添石瀨響鳴球。須從集義深功養。莫用憂苗強襲求。倘得至剛兼至大。士生斯世可希鄒。</text>
<title>洪府使瓜滿遞歸。以紙徵別詩。復用前韻。甲辰</title>,<text>使君瓜限二周齡。節近中秋斗指庚。津吏維舟舷滿土。村翁酌餞水盈觥。遮途忍見征軺遠。揮涕愁聞鼓吹轟。遺愛在民傳萬口。杜公沈石謾求贏。</text>
<title>輓琴惺齋 蘭秀</title>,<text>早得師門味道腴。晩紆縣紱動民謳。煙簑月艇生涯足。翠壁蒼波境界孤。玉樹羅庭揔華國。勝筵開社輒傾壺。如公福德眞希有。拙筆題詞不盡摹。</text>
<title>松雲僧承命入日本。行過安東。以書抵余。兼示諸宰贈行詩。本松雲韻也。走次贈別。</title>,<text>朝家賴爾作長城。遠送扶桑感慨生。圃老舊遊梅已晩。鶴翁陳迹恨空縈。三韓奠枕身輕葉。萬世流名困勝榮。大事了來忠信耳。知君蠻貊可安行。</text>
<title>來价立竢。怱卒步韻一絶。</title>,<text>松雲一鶴下淸秋。怒氣蒼然橫九州。自有日間千慧劒。用時除是屈人謀。</text>
<title>謹次西厓先生韻 乙巳</title>,<text>厓老詩臻玅。蒼然挹古眞。蘇州追澹雅。開府邁淸新。苧里花明塢。河潭水膩春。相思便命駕。何日到嶙峋。</text>
<title>寬甫爲當路所中。急赴耽羅。用東坡惶恐灘韻。以寄意。</title>,<text>迥脫凡流是大人。不爲威惕丈夫身。秉均中爾千層浪。造物嘗君一介臣。雲豁挐山聳鯨額。櫓搖耽渚劈龍鱗。若爲一擧凌雲翰。快迓歸舟館首津。</text>
<title>七月。寬甫自耽羅竣事。復命歸覲。而壯亦以關西御史竣事。同覲獻壽。而余適病未往參。又用前韻寄呈。</title>,<text>任他勻軸忮心人。天護滄溟一葉身。灔澦正襟知學力。蜚廉啓路驗貞臣。季回關節開瓊席。伯漉陂池膾玉鱗。遙賀霞觴祝岡壽。合堂和氣藹津津。</text>
<title>奉化姪甥朴椅茂，桐茂獻壽于姊氏。余陪舍兄往參。席上書懷呈示。丙午</title>,<text>一氣分形傷暮齡。筭來寥落似晨星。今朝棣萼三枝合。往歲荊花二樹零。冉冉餘生難更會。悠悠世故若爲情。爾曹壽席吾偏感。秉燭寧辭達五更。</text>
<title>登鄭文峯 惟一 㙮臺。李太華誦權靑巖 東輔 公弔文峯韻。要余和。</title>,<text>登臨古意怳心驚。逝水浮雲一愴情。學士金魚誰復見。暮鴻多事送酸聲。</text>
<title>是日酒後又吟</title>,<text>大諫遺墟古㙮原。秋風匹馬弔寒村。英豪意氣今何在。獻納風聲半不存。矗矗文峯愁遠黛。鮮鮮寒菊泣荒園。雍門一曲君知否。寥落空悲萬古魂。</text>
<title>敬次西厓先生贈僧韻</title>,<text>我生常有遠遊志。百年心事已歸虛。鬢髮蕭疎鼎器。虧拊己自恨塵寰居。厓公碩德夙出羣。肎同吾儕浪沾裾。何時去結鍊室友。並驂鸞鶴昇天墟。下視人間夸毗子。揮手一謝無柰渠。</text>
<title>敬次褒忠，表節祠會祭圖詩二韻。幷序○丁未</title>,<text>先祖大將軍諱顗。死節于平壤。樞密副使崔春命。以死守城。前朝褒贈。入我朝萬曆己亥歲。寒岡以大將軍雲孫。爲成川府使。亦於樞密公爲外派也。報于監司。以爲雙忠並節。不可不表章。激勸後人。監司徐公渻。具聞于朝。聖上特下褒綸。乃命方伯。建祠宇于平壤，成川等鎭。賜額曰褒忠，表節祠。申命道內守令。具官以祭。寒岡繪畫其會祭之圖。粧軸分于祭官。因敍其事。而監司以下祭官贊相皆有詩。寒岡之兄西川君和其二韻。至丁未歲。寒岡來守安東。以士信同是大將軍雲孫也。出示其軸。曰子不可不和也。士信安敢辭。節義雙高竦萬尋。新宮輝映沸江潯。一方苗裔增曠感。百爾瞻聆起敬欽。駭浪層瀾撐柱力。大寒嚴雪秀松心。寧嫌炳烈湮沈久。聖代如今是賞音。帝遣民彝振海東。二公高節薄蒼穹。褒綸已立千夫懦。祀典宜崇百世忠。更感雲仍承有德。剩加摹寫耀無竆。檜淵鋪敍西川句。幾入三韓歎賞中。</text>
<title>仙遊亭。次諸公韻。</title>,<text>一過仙山二十秋。幾回霞想夢淸幽。今來政値玄冬閉。會待陽和到上頭。方壺玉千峯。誰遣幻鮫幅。怳入畵中天。瑤潭洗塵目。法王露全身。明沙又白石。十行九回顧。不覺日西夕。</text>
<title>又次鶴峯先生韻</title>,<text>怊悵儒仙今不見。玉峯千仞紫霄高。夜深徙倚孤亭上。落月樑空鶴警巢。</text>
<title>戊申秋。以安胎使往公州。與牧使趙起伯 振 遊雞龍山。路上偶吟。</title>,<text>幄次靑溪曲。巖崖面面奇。潭淸無俗滓。松老不常姿。偶値鹿門往。閒陪鳧舃隨。鳴騶催短角。恠我滯還期。</text>
<title>牧使主人徵別詩。用主人金剛山韻。題贈二首。</title>,<text>艮菴心事玉亭亭。來鎭淸淮作翰屛。木索長閒威不怒。蒲鞕自在化無形。詩傳秀句摛雲錦。學扣玄關啓鐍扃。纔添定交還惜別。幾時重與眼雙靑。末學長嗟天喪文。幸叩蘭室接微言。自多契合期膠漆。還恨分攜咏樹雲。數句圖書眞盛賜。一場諧笑亦天恩。明朝匹馬西川路。鴈叫江淸不見君。</text>
<title>還過淸州月梧村先墟。與牧使洪令公夜話。</title>,<text>秋盡湖西楓菊疎。月梧村裏訪先墟。舊情邂逅開襟抱。遙夜甁罇告罄虛。十載感時增歎慨。百年追遠屢欷歔。細思冉冉浮生理。往古來今一夢如。</text>
<title>李潤卿 睟光 令公。聞吾入洛來訪。感贈五言近體一首。</title>,<text>闊別尋常戀。重逢二十春。蒼顔今面目。白髮舊精神。學力公加進。丹功我失眞。百年形化裏。誰是不芒人。附次韻 芝峯十載天南別。相逢漢北春。向來同臭味。雖老尙風神。寵辱方知命。行藏各任眞。玄都看花處。幾箇舊游人。</text>
<title>潤卿次示。又用其韻。二首</title>,<text>憶曾單閼歲。叨並玉堂春。零落今餘幾。驚呼各愴神。守隅悲我拙。訪舊愛公眞。學味余全廢。深慙伎倆人。倚玉吹竽日。韻華兩鬢春。離違幾經歲。潦到共傷神。覊宦空催老。衡茅可養眞。江湖知滿地。今作鳳城人。</text>
<title>送韓義興佐戎關西 庚戌</title>,<text>箕城欲放梅。浿水揚春澌。借問子何之。簡書不敢辭。子有范甲兵。談鋒白差差。成否懸乎天。聊將爲所爲。塵淸塞外狼烟絶。玉壘題詩慰我思。</text>
<title>洪輝世 瑞鳳 將赴江原監司。送紙徵別詩。題贈一絶。</title>,<text>使節輝煌映上春。仙山今又入仙人。正陽菴裏應留訣。虛待無爲一氣神。</text>
<title>又呈一律</title>,<text>宴坐毗盧頂上身。俯觀塵世一酸呻。九竅賅存奚損益。百年形化揔悲辛。彈金珠去空貪鳥。被袞衣來枉負薪。公歸試問眞仙侶。應道花山鄭谷神。</text>
<title>辛亥二月。余自燕京復命。宋參判 渾元 令公。以其紅白連枝梅。預作近體四首。示余曰吾欲得諸文士之和。粧成梅帖傳後。仍卽和呈三首。</title>,<text>剩將詩律鬪深嚴。絶韻專高不自謙。勁質何妨嬌艶惱。淡交寧避俗人嫌。連枝紅白風流迥。混世淸和吏隱兼。霜雪任他侵到骨。玉成終古擧魚鹽。天然本不飾矜嚴。冷蘂低枝欲試謙。玉骨冰魂知有素。金罇檀板詎無嫌。兩般絶艶穠寒倂。十分精神色相兼。竆臘久拚淸耐苦。曉庭寧怕雪堆鹽。料峭春寒末解嚴。梅兄意氣尙溫謙。冰容拔俗元無賴。紅蘂和光也不嫌。艶色淸標今儷美。暗香疎影已相兼。廣平四詠超玄了。賦海何人不道鹽。</text>
<title>壬子秋。避寓鳳停寺。僧勝天持軸求詩。</title>,<text>降魔伏虎渠家事。師也如今號勝天。天是自然何用勝。靜功端可合天然。</text>
<title>又詠卷首墨梅竹</title>,<text>畵師墨玅含蔬筍。依樣葫蘆不出天。猶向時窓開卷看。暗香淸韻一森然。</text>
<title>癸丑春在京。金而靜以近體二首寄示索和。走次送之。</title>,<text>梅窓况味㤼春寒。淸曉愁容上臉間。忽見騷人傳好句。絶勝塵世得高官。芊緜草綠茵鋪地。爛熳花紅錦絢山。攜手願言同野逸。退身何待急流灘。饑凶兼癘疫。鄕信不堪聞。敝罶星方在。牂羊首已羵。宦情同棄肋。世道劇翻雲。只合回靑眼。相看對綠罇。</text>
<title>李養吾 志完 赴京。求別詩。</title>,<text>東國名賢李養吾。妙年淸譽溢寰區。施爲禮樂笑談了。咳唾珠璣遊戲俱。專對應時知倚賴。別懷經歲柰睽孤。儂嘗忝識觀周路。遙想雄關一棄繻。</text>
<title>又贈一絶</title>,<text>皇極殿前曾拜命。漢陽城裏又隨緣。此生行止元無住。猶向離筵一黯然。</text>
<title>又吟四韻二首。呈行軒。</title>,<text>我向南州路。公臨北塞程。相看萬里別。共指才心明。主宰無多法。持循有一誠。歸來竣事後。嶺外問梅兄。鳳柱歌三疉。雲罍酒十千。唯應報明主。不用惜離筵。遼塞風鳴磧。通州月滿船。生平弧矢志。淸夢又君邊。</text>
<title>輓柳狼川汝章 椅</title>,<text>親舊凋零盡。餘生鬢髮衰。那將百年恨。忍寫一聯詩。福善但虛語。壽仁徒謾辭。河村今寂寞。腸斷笛聲悲。</text>
<title>次贈法器上人軸中韻</title>,<text>形下謂之器。夫道在倫彝。爾旣離色相。法器果何爲。</text>
<title>是年秋赴密陽。洪輝世送一絶求和。步韻却寄。</title>,<text>假帶龍驤洪學士。權分虎符鄭將軍。懸知霜雪嚴冬後。共保松心我與君。</text>
<title>九月初四日。到任密城。十一日與友宴凌波堂。次板上退陶先生近體韻。</title>,<text>誰誇水色共長天。鏡面新開几案前。積翠瑤岑平野外。酣紅錦樹落霞邊。杯盤屢進堆銀膾。舞袖輕回裊篆煙。入夜未須歌管鬧。靜看凉月滿華筵。</text>
<title>復次前韻</title>,<text>來趁賓鴻九月天。悠悠征旆在樓前。蕭條氓戶黃茅裏。藍縷編軍赤立邊。百弊詢時心貯火。千艱憂處口生煙。瘡痍滌盡妖氛廓。然後淹留玳瑁筵。</text>
<title>輓權舍人叔節 昕</title>,<text>天畀神精秀。人推性行良。家庭純孝友。朝著慕端詳。瑚璉方成器。芝蘭遽隕霜。慶觴歡共被。凶訃慘焚腸。福善天何謬。壽仁理轉茫。塤篪齊祝聖。公之兄嶺伯昐封輓題辭。云兄弟相會。感祝聖恩云云。 薤露溘晞陽。京國音容隔。終天悲恨長。棠陰摧痛地。吏士共沾裳。</text>
<title>廬江咏子規 丙辰</title>,<text>翼短天長恨未歸。落花芳草不勝啼。東風半夜愁心處。五老峯前月欲低。</text>
<title>泛舟暮歸</title>,<text>春暖芳洲江草齊。白鷗閒處任忘機。數聲漁唱波外。一棹飄然月裏歸。</text>
<title>又吟一首</title>,<text>忽起滄洲趣。從他夜色微。輕陰收暝彩。素月送淸輝。棹劈汀煙過。舷侵岸柳歸。洞簫聲欲斷。孤鶴掠人飛。</text>
<title>書丁巳曆面</title>,<text>荏苒流光柰老催。盛年心事已如灰。久慚伯玉知非歲。六十何嘗一化來。</text>
<title>松京滿月臺二絶 己酉○此下關西酬唱</title>,<text>虎去龍亡氣闇然。故宮陳迹摠堪憐。只今濯濯無靑木。誰記當時鏡讖傳。新羅末。張昌瑾古鏡文。有曰一蛇藏身靑木中云云。靑木者松也。滿月臺松木。入我朝尙依舊。亂離前十餘年間。有一留守許民取燎。不一年兀盡。興懷氣槩三盃酒。弔古豪華一笛風。只有斷橋靑草路。逢人猶說鄭文忠。流芳百世。在乎立大節。自餘如好音過耳。榮華飄風耳。</text>
<title>吾助川吟</title>,<text>吾非助川者。川是助吾雅。源朴 朴淵下流故云。 知有本。盈科流不舍。泓渟類育德。彎曲如彀射。潭影淡虛明。客心空而寫。閒雲自往來。酬酢希無我。風行以享帝。月印認 缺 派。游魚躍淸波。活潑察於下。澄之又不濁。汎濫挹還乍。丹壁蘸淸輝。法王露眞駕。端宜仁智樂。亟稱應嘆咜。生平慕蕭灑。見此愛非假。皇華亦好事。貞珉誌曾過。</text>
<title>韓同知子善令公。與余於去冬苦寒。同爲慕華館武試官。今又同出關路幸也。行到葱秀山。令公示以前在都揔府。用熊天使鴨江韻之作。索余和。卽走次二首呈上。</title>,<text>夫子英豪鬢已蒼。時賢勢利藐微茫。文如霽日摛雲錦。筆似便風放海檣。較藝試塲冬雪虐。啣綸關路夏葩香。屢陪亦是吾君賜。共沐恩波玉溜傍。玉溜泉名。風起炎塵面帶蒼。昏花着眼視茫茫。時艱正似燎原草。學力還同上瀨檣。只冀驅馳職分效。寧謀竹帛姓名香。滔滔孟夏秋當返。共沐恩波禁掖傍。時久旱塵起。遡風而行。髭鬚盡變。</text>
<title>瓮津李縣令 磝 江陵人也。與余有舊。邂逅黃崗。乃以詩卷苦索余詩。次卷首西京近體韻以贈。</title>,<text>看君大隱瓮城壺。塵世浮榮視若無。賤跡久蟠閩嶺外。名湖長憶濊溟隅。婢供春菜挑山玉。妻補秋衣坼海圖。偶落樊籠今走俗。若爲去訪述郞徒。</text>
<title>納淸亭。用黃洪憲天使韻。</title>,<text>納淸亭子風漪淸。高柳疎松交影橫。蹔憇如別佳人去。十行九顧若爲情。</text>
<title>用熊化天使韻</title>,<text>占勝官途興轉悠。淪漪繞砌湛無流。雲收丹壁玉屛古。風撚蒼松琴韻幽。喜見軒楣騰彩筆。快如鷹隼出華鞲。廵簷未忍忙歸去。爲輟嚴程故故留。</text>
<title>用史道天使韻</title>,<text>嚴程日馳百十里。忽見官亭映澗水。淸輝迥絶謝眺句。玅趣難傳伯牙指。眞同靚粧適淡濃。恰似端儀調野史。疎慵久廢鉛槧功。握管吟哦自今始。</text>
<title>雲興館。再用史道韻。贈同行李而實令公。</title>,<text>有智無智較幾里。觀君海者難爲水。同行盡日澹相對。意會已叶峩洋指。高詞不讓媲蘇黃。至行久服追曾史。吾聞韓子說蚷蛩。願得從游永終始。</text>
<title>再用納淸亭近體。以贈靜春。</title>,<text>數日分携戀意悠。幾回陟巘更臨流。今朝會面迎春敞。此夜開懷趣勝幽。雅論淸新冰出水。雄才豪逸隼飛鞲。這廝所以遲遲至。天遣吾儕戛骨留。這廝指劉用也。</text>
<title>登統軍亭</title>,<text>一上高亭望。華戒眼底分。西看松鶻立。北瞰犬羊屯。雲豁俯遼野。江橫連海門。消沈萬古恨。歸鳥日西曛。</text>
<title>統軍亭。次曹汝益丙午年近體韻。</title>,<text>風斯在下氣蒼蟠。不羡憑虛羽化翰。夷夏微茫雲浩浩。山川紆曲海漫漫。停盃眺處圓方杳。倚劒吟來宇宙寬。却似騰身千里背。蒙貂六月也呼寒。博物志。唐時以千里馬奏事。騎馬者雖盛夏。必顧蒙貂帽。</text>
<title>有懷汝益。時汝益在京。</title>,<text>矯矯曹公子。翩翩丙午春。詩篇渾灑落。筆法亦淸新。人或嫌疎放。我猶愛逸眞。素衣留京洛。應不受緇塵。</text>
<title>對話金文吾。別後有懷。復用春字韻。</title>,<text>有美文吾甫。分携在上春。江雲幾番暮。關月四回新。悅子持風栽。憐余保拙眞。相逢忽漫處。朝雨浥輕塵。</text>
<title>復用史道韻。遣興二首。</title>,<text>非心爵祿慕百里。亦有閔子逃汶水。哀哉俗子汩末流。失其肩背養一指。後車猶可戒前車。覆轍斑斑在靑史。不可已乎喚醒處。宜挹鄒章究終始。我家花山苧田里。亭臺輝映淸溪水。把酒春風艶艶曲。聽琴秋月纖纖指。興闌歸卧一室靜。驥子琅琅誦經史。胡爲舍此漫形役。却悔决科登仕始。</text>
<title>復用前韻。寄洛中友。三首</title>,<text>漢城回望一千里。別後悠悠隔雲水。追惟晤語漫書空。苦憶歸期頻屈指。士固盡於知己者。匠收連抱稱衛史。近聞拂拭果然否。發軔雲衢從此始。師襄豈屑奏下里。嫫母自猜窺鑑水。伊余奇釁衆所惡。自分半世攢百指。不有甌臾止走丸。誰湔玷累流靑史。溢譽令德恐近諛。但願余心不渝始。論交豈必舊同里。君子之心淡如水。文會要須三益資。屋漏常畏十手指。如蘭斷金誦聖辭。負荊刎頸徵往史。所貴只在相知心。面友寧能保終始。</text>
<title>統軍亭席上。鄭士和 浹 誦其早春所題。因次其韻二絶。</title>,<text>地少湖平湛綠油。危亭宛向畫中浮。情懽已困盃心凸。一曲陽春和末由。攻苦曾焚幾斛油。功名身外本來浮。弊衣狐貉君何憾。千百人中一仲由。</text>
<title>復用史道韻。奉呈遠接使行軒。</title>,<text>西坰詞源闡錦里。大雅汪汪鴨江水。舒爲淪漣鼓爲浪。陣馬風檣隨意指。再儐華使賁三韓。游刃恢恢罕前史。伊余幸荷一言譽。登接龍門自隗始。</text>
<title>續題近體一首。呈座上。</title>,<text>危亭寥廓絶纖塵。俯壓蒼忙瀚海濱。眞率向來成獨往。招邀此日共情親。高談間出掀溟渤。警句時傳泣鬼神。聞說化工嫌透漏。莫敎乘興唱酬頻。</text>
<title>鄭士和惠寄唐牋六幅。戲呈一絶以謝。</title>,<text>潑眼華牋勝薛濤。欲令揮灑艶生毫。拙篇三十今加六。續惠須敎六六饒。</text>
<title>士和和示濤字韻。更步二絶以謝。</title>,<text>玉山詞海浩鯨濤。更遣華牋運彩毫。塵累向來嫌卒富。淸篇今日喜新饒。玉山士和號也。幽居久慣聽松濤。得趣乘閒弄逸毫。底事龍灣坐長夏。愁邊華髮不余饒。</text>
<title>送趙陰浦善繼令公千秋使之行 幷序</title>,<text>僕於曩者閒中。無所事事。呻畢詩文有年矣。時或寓興揮灑連篇累什。乃是伎倆事也。而獨於贈別吾陰浦。必以此一絶表而出之者。其意專在於末句七箇字。不欲以汨董閒說話混之也。加餐淸慮者。古所謂愼飮食少思慮。惟此之望也。斷將迎者。澄心省事之要也。修檢一身。鈐束一行。不外乎此。祥麟帖耳而猛獸自不敢前。威鳳斂翮而鷙鳥自不敢犯。以其有異者在中也。幸勿以一句之鄙俚而不省也。鴨江東畔送君行。多少登臨今古情。此日贈言珍重意。加餐淸慮斷將迎。</text>
<title>續題近體一首</title>,<text>卄載重相見。三秋復此行。龍灣爲客日。鰈塞送君情。炎潦盤山路。冰霜薊水城。經過寒暑變。賴有素心明。</text>
<title>柳書狀浩叔到龍灣徵余詩。力疾錄呈。</title>,<text>送子玉京行。夷猶空復情。炎塵關外別。冰雪路中迎。節序居然改。離懷謾自驚。丈夫孤劒在。看取照心明。</text>
<title>對話友人。偶見巢燕雛飛。</title>,<text>閱月龍灣會不期。開襟苦道戀鄕思。來時始見啣泥燕。燕已飛雛人未歸。</text>
<title>柳書狀以其別卷中波字韻索余詩。仍用其韻。作鴨綠渡江曲二絶。分呈使軒書狀兩行史。</title>,<text>生憎瞻望鴨江波。篙相寒聲此日多。制淚勸盃須更盡。遼西無復故人家。船開棹進水增波。征馬寒嘶渡口多。此夜月明何處宿。九零城下竹籬家。</text>
<title>六月六日。與韓德遠，李必榮，尹暉，柳湙，辛義立，鄭浹，南以興諸公。登故宮山亭。復用波字韻二絶。</title>,<text>追惟駐蹕淚橫波。玉座曾臨二玩多。此日鼎湖弓劒遠。莫攀龍馭玉皇家。二玩堂名。鴨水無情漾綠波。朘京樓下夕陽多。萍逢盡是思歸客。共說羇遊不在家。</text>
<title>聖節使柳令公六月登統軍亭。賤病作魔。偶阻陪賞。馳想遣懷。仰塵淸案。竊希和敎。</title>,<text>天公侈我大詞宗。故遣奇觀勝賞中。銀竹洗空炎宇廓。玉虹騰彩夕陽舂。海汀野闊蒼江遠。朔漠雲收翠黛濃。自笑薄遊仙分少。病吟辜負一罇同。</text>
<title>敬奉垂和。愛玩無已。敢賡拙吟。仰謝盛意。四首</title>,<text>夙欽詞海百川宗。鮫鰐風雷鼓舞中。古鼎躍來看頡屈。華鐘撞去聽洪舂。玄如南郭忘吾我。粧比西湖適淡濃。自笑巴人眞鄙俚。思賡白雪邈難同。蒹葭倚玉元非分。共作羇遊鰈塞中。續荷詩篇撩逸興。肎愁孤寂坐高舂。開煩濯熱淸風爽。破吝痊痾道氣濃。只爲別離應未遠。不妨連日晤言同。昭格誰言自岱宗。瓣香元在此心中。須敎精意先堪享。始遺粢盛次可舂。楓殿已聞圭薦卒。桑林佇見霈霑濃。能推父母乾坤理。恰得顚連惠澤同。憂民共說我仁宗。遇旱焚香在禁中。却推振乏無留粟。竟至昇遐不相舂。昨聞一德馨香動。今見千山雨意濃。屈注甘霖蘇赤子。豐亨可得丙申同。</text>
<title>復用前韻。寄呈二首。</title>,<text>道分邪正辨支宗。多少工夫靜養中。隣照何妨供夜讀。甁儲自可繼朝舂。機深嗜慾天機淺。味淡蔬芹學味濃。直待相從虛室白。話心寧較異還同。因得其親自可宗。知心收一百人中。交情未肎隨寒熱。素抱何嘗在燎舂。琴去五絃桐韻古。門臨三逕柳陰濃。他年遂我南歸志。竹杖芒鞋倘許同。</text>
<title>默好柳令公 夢寅 因索別章。卽於席次。口占近體一首。</title>,<text>夫子風標慕幾年。自慚慵拙鬢蒼然。寧知邂逅開襟地。轉作分携惜別筵。鶴野微忙雲似墨。鴨江淸漲水如天。只應悵望空歸夕。旅館靑燈對篆烟。</text>
<title>更吟五言近體以贈</title>,<text>龍灣頻送客。官柳欠長條。况復南鄕隔。分携北塞遙。殊方親舊少。衰鬢雪霜饒。瞻望歸空館。那堪益不聊。</text>
<title>善繼令公越江之日。書贈臨江別二絶。</title>,<text>同是萍蹤又忽分。替人垂淚雨紛紛。明宵霽出遼陽月。靑石參天不見君。數聲柔櫓破江烟。邊馬頻嘶跼不前。長物向來惟制淚。此時容易一潸然。</text>
<title>舟上次默好令公別千秋使之韻</title>,<text>誰敎彩鷁過長洲。却挽征衫半日遊。人勸玉觴開舊抱。天垂銀竹助新愁。粼粼波起如相送。款款詩成且蹔留。君去試須窺鏡面。秪應今夜雪渾頭。</text>
<title>歸館遣懷。走次舟上韻。兼呈晩悔，默好僉令史求和。</title>,<text>海環坤載杳如洲。誰道燕雲是遠遊。認了幻泡能破滯。識來塵劫可蠲愁。若休如寄拚生死。得坎乘流任去留。從古丈夫無別淚。不須怊悵鴨江頭。</text>
<title>漫興遣懷。復用前韻。兼呈晩悔，默好淸案求和。</title>,<text>君可倒流鸚鵡洲。我能飛步學仙遊。驅除縹帙五車累。滌蕩枯腸千古愁。柱邊未遇令威語。關外閒招老耳留。丹室待公充伴侶。朝天幾日大刀頭。</text>
<title>登統軍亭。有懷妙香山。復用前韻。</title>,<text>二水中分白鷺洲。鳳凰臺上鳳凰遊。誰知關塞三韓地。亦有登臨萬古愁。遼海月明雲自度。妙香松老鶴長留。望中鶻岳摩天翠。翼日還須到上頭。</text>
<title>默好令公越江之日。舟上贈臨江別二絶。</title>,<text>好去從此別。滄洲空復情。分襟獨歸處。孤鳥夕陽明。右呈使軒扶病送君發。自憐猶未歸。少陵先獲我。題贈當新詩。時方足疾。強起往送舟上。杜詩二句恰似羇苦未歸之情。故專用贈之。右呈書狀</text>
<title>麟山僉使申恕甫善書畫。委來敍話。示以其鎭別屋題咏之韻。仍索余和。乃走次贈之。</title>,<text>世末物多怪。愁深人未閒。天涯少親舊。客路改容顔。得子跫音際。開襟燕坐間。逍遙鼎器外。忘却老西關。物怪指劉。聞子轅門靜。燒香小屋閒。人寰悲白髮。塵陌笑蒼顔。放浪琴書外。浮游雲海間。眞仙應未遠。紫氣滿函關。</text>
<title>久客龍灣。苦胃病。諸友招邀不赴。無聊中吟近體一首。</title>,<text>節序行看大火流。來時初夏綠盈疇。已知王事懷靡及。其柰鄕思惱未休。不分統軍亭上飮。生憎聚勝閣中遊。居人莫道鴨江好。日暮烟波無限愁。</text>
<title>獨留空館。益不自聊。忽見劉郞白牌。蓋否極而泰來也。走草一首。聊以志喜。</title>,<text>今夕知何夕。劉郞白牌傳。天長終有際。地闊豈無邊。會見追程到。行看計日旋。新秋入京洛。桂殿月應圓。</text>
<title>次遼東幕府相公示韻</title>,<text>皇恩無外藹和春。一視箕封率土濱。邊圉邇來刁斗絶。坐令民俗盡還淳。</text>
<title>又次近體一律寄呈</title>,<text>一字褒踰衮紱榮。豈宜歌頌及鯫生。詞如河漢摛雲錦。律比崑崙綴玉英。筆下彩虹揮處吐。詩邊雄槊賦時橫。塵淸絶塞轅門靜。畫角空傳萬里城。</text>
<title>次人韻遣興</title>,<text>野闊江流遠。簷虛燕語長。居然送殘暑。何日打歸裝。</text>
<title>謝恩使李延原 光庭 相公到龍灣。纔數日啓程。以五峯韻徵別詩。忘拙和呈。</title>,<text>立懦淸風追伯叔。經邦大志失蕭曹。恩深寶冊膺宸簡。節届淫霖愼淖壕。觀周願遂桑弧素。報國誠懸魏闕高。遙想會同欽賜宴。紫霞香醞醉仙桃。</text>
<title>奉別謝恩副使相公行軒</title>,<text>萍逢此日舊襟期。忍說龍蛇瘼亂離。分手共驚衰鬢改。回轅却指早梅時。烟開鴨水孤檣遠。路轉遼山匹馬嘶。作客天涯還送別。陽關三疊益凄其。</text>
<title>奉別黃書狀。用前日臨江韻。</title>,<text>君指灤河薊樹烟。我歸京邑駱峯前。男兒已信桑弧志。作別天涯却惘然。</text>
<title>孟秋曉起遣興</title>,<text>去留淹速在靑冥。不必臨風歎水萍。畿甸曩時看嫩綠。塞垣今夜見流螢。瑤空大火躔初改。金井高梧葉已零。開卷曉窓秋氣爽。燒香默會洗心經。</text>
<title>偶吟</title>,<text>劒水水無劒。平山山不平。博觀人世事。到底揔虛名。</text>
<title>宿坡州。喜見紫蟹而欠新淸酒。庚戌○以下朝天紀行詩</title>,<text>聞道雲安麴米香。一嘗能使潤枯腸。坡山比歲官厨冷。左手空持郭索郞。唐人呼蟹爲郭索郞。又咏有蟹無酒詩云。左手持鰲右手空。</text>
<title>松京</title>,<text>龍飛鳳舞鬱嵸巃。松岳天摩氣勢雄。五百運竆朝市變。一千期會聖神融。祥雲靄靄三义峀。往事悠悠一篴風。殷鑑瞭然今不遠。憂勤成立怠荒凶。近日廟堂宜戒怠荒。故及之。</text>
<title>午憇葱秀山</title>,<text>二年三過海西州。魚鳥依然認白頭。葱秀井泉仍舊溜。鐵籠雲物霽新秋。行厨美醞飛金斝。驛路嘶騘映玉輈。到底君恩深似海。涓埃未報只心羞。</text>
<title>宿龍泉。新淸酒極佳。仍飮數盃醉。用前韻。</title>,<text>瑞城官酒邁靑州。主倅風流最上頭。暈動韶華排老醜。春噓牙頰屛凉秋。今宵喜叶三淸夢。明日歡催萬里輈。悅食膏肓何足筭。醉吟荒句不知羞。</text>
<title>書狀金荷潭子中 時讓 和示葱秀山韻。題一絶以呈。</title>,<text>世味年來已備嘗。敢期靑史姓名香。此行萬里猶多幸。長對霜臺白玉郞。附次韻仙老風流識未嘗。此行還喜襲蘭香。松桂歲寒從可保。莫嫌親我少年郞。</text>
<title>他邑客舍。東軒爲勝。而獨黃州西軒最勝。</title>,<text>齊安勝槩在西軒。野闊山低水護村。滿畒黃雲知歲熟。擲波金尺見魚飜。聯翩征旆來京國。縹緲商帆颭海門。更有壺觴供眺覽。佳人解唱亦君恩。亦君恩。歌妓曲末語。</text>
<title>午憇中和。夕宿平壤。仍憶中和郡名。</title>,<text>情之未發謂之中。發皆中節是爲和。從古聖賢無外法。由今位育有何加。初從戒懼功尤密。循至高明用豈差。通夕郡齋仍不寐。顧名思義費吟哦。</text>
<title>登練光亭 幷序</title>,<text>到平壤。餞慰使申叔凈 湜 令公留練光亭。與察訪柳舜翼作主人接客。叔凈與評事書狀及監司弟崔珪等。泛畫船作樂。泝流向浮碧樓古址。余與上使及察訪。俱有服不往。登練光。俯視江船。蓋亭上之曠遠閒適。舟中之啾哇嘈雜。其標致迥殊。不足多辨。何則。處卑而量局。眼高而見大也。賈誼曰。黃鵠之一擧兮。知山川之紆曲。再擧兮。覩天地之圓方。若賈生者。可謂識逍遙大小之分者也。因援筆吟。聞說不知眞面自。只緣身在坎中偏。舵頭鬧聽啁啾樂。亭上平看汗漫天。俯視仰窺知孰大。簟舠雲檻較誰賢。休誇滿載扁舟月。何似瑤壇桂影圓。</text>
<title>浿江謠</title>,<text>浿江之水流湯湯。兩岸行人經幾場。檀君去後數千載。瞥眼愚智俱亡羊。從今直至天地竆。交爭蚊睫眞堪傷。世有持此以爲常。費盡心機空自戕。百年瞬息萬世忙。順理平中樂且康。男兒須識這意味。浩笑風前傾一觴。</text>
<title>順安路上偶吟</title>,<text>山娟娟水迢迢。壤順訐樂關外饒。西郊莽蕩砥如平。周道矢直花騘驕。微霜未隕白露晞。滿野禾黍風蕭蕭。淸秋物色洗昏眸。夾路粲粲金英嬌。金英應笑倦遊客。東籬已負村翁招。嚴程屈指計了了。落帽佳節遼山高。歸期擬趁燕來春。曷日對酌花山醪。懷哉靡監是職分。載驟駸駸敢言勞。川名巖齒昔艱過。今迎鳳詔營新橋。去年自義州餞慰還。阻此水留二日。今以冉天使迎送成橋故云耳。 川原遠出法興寺。嶺峙慈雲鬱岧嶤。妙香眞脈萃西京。牽絲斷藕連蜂腰。肇開天眼創仙都。檀君氣力眞英豪。千年物換世不嗣。幸有箕聖來蘇枯。微子抱器存宗祧。夷齊歸餓首山嶅。天敎夫子遂行遯。驅馬悠悠海東皋。舊聞羶行蟻自聚。推作君師由我曹。存神過化理固爾。成邑成都證豈遼。朝周受封遷史謬。著辨我已濡霜毫。設之敎梐導民彝。免爲被髮之頑獠。畫之井地制恒産。至今遺墟龜坼㕛。淪肌浹髓化文明。靡禹其魚其羽毛。顓蒙小子去觀周。行邁遲遲歌且謠。永懷千載聖人心。月印秋潭夜寂寥。箕子朝周受封辨。見雜著卷中。</text>
<title>登百祥樓</title>,<text>寧嫌樓上酒盃深。且樂樽前細話心。此日登臨千古意。浮雲過鳥恨難禁。</text>
<title>向車輦。未至館五里。巖臺奇絶。右顧石竇。有道人居。</title>,<text>信宿宣城館。來登鐵郡亭。崖懸雲萬古。松老月千齡。氣槩吟邊筆。生涯水上萍。何人開道眼。圭竇倚巖扃。</text>
<title>書狀示五言一絶。幷引諷余以一二日來。何不作詩。須效李白百韻云。余卽次韻。</title>,<text>不量挑強敵。無方繼出奇。况勞鉛粉斧。乾沒懶尋詩。</text>
<title>再和荷潭示韻。增成近體。</title>,<text>松陰藏太古。歲歲看逾奇。車輦流名舊。皇華見賞宜。爽多除傘蓋。風撚奏桐絲。幾閱英豪眼。聊吟老草詩。</text>
<title>發向良策路上。再用前韻。</title>,<text>路出濃陰外。橋阡景益奇。菊鮮秋色可。山遠夕陽宜。冉冉時將晩。行行鬢欲絲。前途猶萬里。遮莫早徵詩。書狀諷余不作詩。故末句云云。</text>
<title>到良策。書狀示近體一首。余卽和呈。</title>,<text>夢惹芳魂句。曾欽一字師。今來會面地。更荷洗心詩。峻潔神情秀。雄豪氣像奇。勖君常砥礪。醫國聖明時。夢匝字。書狀請改夢惹故云。</text>
<title>次車輦松韻</title>,<text>晩翠高標夾道長。虬枝交影倚天蒼。亭亭陰作千年蓋。颯颯凉生六月霜。鸞鳳想應巢葉上。茯苓從可 缺 根傍。人生安得如渠壽。閱盡征途萬里忙。</text>
<title>奉呈王遊府參佐 汲 侍史 二首</title>,<text>帝命詩書將。壇開虎鶻巒。形便控襟帶。鎖鑰壯邊關。羽扇風塵靜。綸巾意氣間。庭闈又養志。彩服戲斑斕。天畀容姿秀。人推器量雄。華夷振英略。遠邇動仁風。玉壘韜鈐壯。萱闈奉養隆。近聞移大樹。離恨看飛鴻。</text>
<title>路上偶吟</title>,<text>湯站山水淸且麗。三韓行客澹容與。霜林夕照爛錦明。石瀨澄波寒玉淠。畫中籬落白楊村。更有奇峯雲外厲。</text>
<title>過柳田村</title>,<text>行穿細浦峴。路入柳田村。櫟峀堆雲錦。菁畦散彘豚。何人壯結搆。宿昔廣田園。見說通官死。端宜閉禍門。</text>
<title>次書狀韻</title>,<text>千林錦葉政堆紅。遼塞行看落帽風。自有男兒隨處樂。遠懷聊付朗吟中。</text>
<title>午憇龍鳳山。村前綠柳淸川。無可坐處。坐樹陰。</title>,<text>高柳護岸匝。晴川拂鏡廻。遼氓沒風致。這裏欠亭臺。</text>
<title>到分水嶺偶吟</title>,<text>嶺上雙條水。分流步步殊。初如幾善惡。漸似判賢愚。末謬雖千里。纔差只一銖。路頭須自省。處獨愼工夫。</text>
<title>聞書狀說將軍廟</title>,<text>古廟丹靑好。苔碑草樹深。衰頑懶尋討。俊逸銳登臨。秋晩粲霜菊。天空抽玉簪。沿途多感慨。宇宙古今心。</text>
<title>見奇峯峻拔。偶吟。</title>,<text>拔地千尋倚碧空。晴秋削出玉芙蓉。看渠氣勢今如許。孰與吾人卓立雄。</text>
<title>路上偶吟 四首</title>,<text>行穿甜水站。松翠影扶疎。荷潭注日記。疑有仙人居。右甜水站嵳峩靑石嶺。犖确路崎嶇。屢顧無然忽。安驅不意踰。山川雖自異。風景未曾殊。霽日明楓樹。孤村點畫圖。右靑石嶺聞說庚寅藥圃公。茲山信宿免凶鋒。只今豈弟人何處。依舊孱顔夕照紅。右狼子峴</text>
<title>王祥墓</title>,<text>王祥墓在亂松崗。叫進通官聞得詳。握兵天順爲名將。不是冰魚孝子祥。</text>
<title>秣馬冷亭偶吟</title>,<text>趁日晨興戒起程。秋風畫角兩三聲。遼城未到吾能說。白塔撐天粉堞明。</text>
<title>望遼城</title>,<text>縱目遼城下。雄都氣像寬。村居烟樹裏。墳塚隴阡間。野闊天垂地。人稠語化讙。直西千萬里。浮靄海漫漫。</text>
<title>自中江入上國。處處有關王廟。崇奉甚至。</title>,<text>落落義氣關雲長。英姿颯爽而軒昂。胯間赤兎掣奔電。手中偃月橫淸霜。顔良授首頃刻裏。曹瞞褫魄喑啞塲。威稜赫赫震華夏。許都朝暮潛摧藏。奸謀暗搆司馬郞。陸遜豎子飜爲殃。英雄運訖麥城西。彼蒼者天殲我良。阿蒙鬼蜮未及封。正氣獨去摩穹蒼。英靈凜凜若生存。下視羣孽如狐羊。千秋際會大明帝。默贊神兵效鷹揚。精靈契合聖人心。嘆賞陰騭感非常。酬功報德揭典式。立廟塑像垂無疆。坊坊曲曲煥丹靑。明禋禱祀升馨香。曠世遭逢亦有數。護衛皇朝鎭四方。悠悠死者古非一。夫子至今有耿光。</text>
<title>留懷遠館偶吟</title>,<text>男子桑弧志。今來自可償。令威曾一語。華柱已千霜。路繞鞍山遠。雲連鶴野長。異鄕爲客處。明日是重陽。</text>
<title>九日偶吟 三首</title>,<text>愁聞佳節居然至。客子年來不在家。九月高風吹葉盡。五更殘角度遼多。黃雞催曉人空老。白塔懸天路自賖。莫把茱萸開冷笑。不如扶醉故山坡。遼城此日對黃花。泛蘂仍須問酒家。華表柱邊仙鶴遠。望京樓外暮雲多。腰間紫綬風霜晩。鏡裏衰顔驛路賖。疎雨滴來孤館暝。不禁歸夢永嘉坡。鬢髮星星眼着花。殘生端合屛田家。銜恩爲有邱山重。濟世非無俊乂多。遼塞地竆山趾斷。鶴坪天豁路歧賖。明年返旆春風動。穩踏關西軟草坡。</text>
<title>次贈荷潭韻</title>,<text>聽得荷潭說。登臨眺落曛。鱗鱗屋槩合。井井路平分。俊彩紛成列。高門爛出雲。東氓眞井底。空說李將軍。</text>
<title>復寄呈荷潭 二首</title>,<text>撲窓風雪不堪聞。客子行裝對夕曛。病眼暮朝昏不擧。關河咫尺杳難分。盤山地下渟寒水。鶴野天低鎖凍雲。賴有荷潭時起我。一揮詩筆掃千軍。彈鋏悲歌夜正長。杪秋風雪客遼陽。邊聲四起心猶壯。轅馬孤嘶鬢欲霜。已分桑弧酬素志。休言石片念閨香。今朝幸得離姦穴。快擧征鞕指杳忙。姦穴。杜良辰之窟穴也。</text>
<title>因譯官李雲祥。聞千山之勝。而節日迫近。未能探討。自歎濟勝無分。偶吟寄興。</title>,<text>不見千山勝。猶憑衆譯傳。穿崖經一竇。陟巘俯三天。境出塵寰外。人行閬苑邊。湍飛界下土。霞起標層顚。桂樹冬團碧。琪花雪鬪姸。幢羅香馥郁。巢比鶴蹁躚。列峀禪翁對。通言絶壑懸。李譯言目見如此。 長松蔭落落。芳草藉芊芊。孫子天台興。茅君玉洞緣。居僧渾習靜。過客訝登仙。曩者靑邱使。偕來白石賢。李月沙與李叔平遊此山。李譯官其同來者也。叔平自號蒼石。余常以爲不如白石故改之。非但欲叶於音響也。 躋攀曾獨往。飄忽已多年。我輩今蹉過。通官尙口宣。幽懷雖緬慕。使事敢屯邅。賀節程期迫。尋眞宿債愆。龍泉楓錦爛。祖寺月輪圓。龍泉祖越山中寺名。 未蠟東山屐。空催北塞鞕。玆行徒晼晩。後恨柰纏綿。感激猶高詠。蒼忙秪自憐。靑雲時矯首。仙馭下冷然。</text>
<title>中夜偶吟</title>,<text>靑燈明滅欲三更。欹枕空牀夢不成。刁斗寒聲終夜響。兎蟾淸影透窓明。沙河歷遍义河闊。遼樹行穿薊樹平。迢遞客程書仔細。僕夫頻告斗杓傾。</text>
<title>大野吟</title>,<text>大野擡眸覺地寬。接天渾似大洋漫。茫茫宇宙人無數。幾箇男兒體自胖。</text>
<title>夢覺</title>,<text>夢覺筭歸日。悠悠屈指多。已看秋樹謝。行見早梅葩。玉漏風傳箭。瑤空月渡河。興言問前路。鏡裏鬢添華。</text>
<title>書狀示以近體一首。和呈三首。</title>,<text>勞勞緣許國。悒悒爲傷時。忽忽三時飯。駸駸百里馳。野橋流水遠。孤店夕陽遲。去國懷曾攪。登臨有所思。生晩空懷古。匏懸歎後時。觀周曾宿願。許國敢辭馳。薊樹歸雲暝。醫山去鳥遲。長程須自毖。愼食少閒思。人世苦多障。難逢開眼時。憂中夢猶愕。惱處坐成馳。爲學應須敏。安心敢少遲。天靈人各有。中夜試深思。</text>
<title>復用前韻</title>,<text>至道誰希聖。瑤琴不合時。爭心紛日起。宦念競交馳。佩玉趨宜緩。長裾步自遲。常須毋不敬。儼若穆然思。</text>
<title>醫無閭行</title>,<text>醫無閭山鎭廣寧。浮嵐積翠脩眉橫。橫鋪南北百里長。霜崖雪崿朝陽明。蜿蜒葱鬱亦佳哉。扶輿磅礴流精英。降生申甫振雄風。起來共作邦家楨。氊裘遁迹漠南空。燀爀威靈衛神京。三韓客子駐征軺。千秋秀色長天晴。仰看突兀衆峯出。感通不借韓公誠。䕺生桂樹洞門幽。想見夜月吹鸞笙。黃庭誤讀落塵土。誰知宿世昇三淸。悠悠宇宙意不盡。浩歌聊作醫山行。</text>
<title>長牆</title>,<text>長牆起自東昌外。虬走龍盤接廣寧。地勢遠分沙磧白。風烟橫斷拂廬靑。層臺近峙通邊報。濬洫旁刳遏外獰。奠枕燕雲誰肇辦。至今楊照姓名馨。</text>
<title>復用前韻</title>,<text>長牆設險多中策。驕虜心寒薊塞寧。濠水逶迤拖帶白。閭山迢遞展眉靑。橫遮不怕胡塵擾。界截何愁異俗獰。百世想應傳姓字。一盃聊復薦芳馨。</text>
<title>次柳應文制勝堡館中壁上韻 三首</title>,<text>淸秋廣野浩無垠。東望遼天不見雲。虎竹百年嚴鎖鑰。龍沙萬里靜塵氛。巿街羅綺熏天富。郭裏閭閻撲地殷。向夜邊聲紛四起。五更刁斗客中聞。遼山寒早邁西凉。九月還驚雪後霜。已襲衣兼狐白煖。頻呼盃凸鬱金香。擊鮮屢進銀絲膾。間飯新炊玉色粱。到底君恩深似海。征途誰憚塞天長。擧世如今笑我迂。徒然闊步又長趨。新詩只可舒幽憤。野質猶宜敦薄夫。不是酸鹹追古異。那堪嗜好與人殊。褰帷更望前途遠。天地容吾一腐儒。</text>
<title>又次柳應文壁上所題散韻長篇</title>,<text>淸秋廣野朘不極。碧天雲盡琉璃色。靑邱使价谷神翁。玉節翩然朝上國。征驂歷歷薊門樹。歸夢依依漢陽路。吾人有命在蒼天。㺚虜游塵何足數。醫無閭山嵐翠浮。少陵河水漾淸流。丈夫行李一古劒。高歌慷慨空搔頭。我家南望靑城山。山前白鳥滄海間。一落紅塵浪自苦。薄 缺 空使鷗盟寒。百年身世已強半。迷車復路期不遠。明年春風早歸來。醉舞花前影凌亂。</text>
<title>自遼東行十里。始見淸川二絶。</title>,<text>閭陽西面大凌河。河水源從漠北賖。景物不隨風土異。玉流蘭枻漾晴沙。聞說山南大海漫。山中蘭若碧雲間。征途却自忙忙過。怊悵無緣半日閒。</text>
<title>杏山之間。多見馳馬帶弓矢者。</title>,<text>玉壘防秋急。人皆健馬馳。揚鞕誇捷疾。撚箭耀風威。驍將新軍律。胡塵靜塞陲。卽今行李穩。知荷聖明時。</text>
<title>憶老病長姊</title>,<text>往年仲氏夭。丁未喪嚴兄。權妹悲瓮泉。朴姊哭昌坪。我本七鴈行。居然四摧傾。只有最長姊。七十二歲丁。早寡今衰暮。倚仗一孤甥。孤兒鬢已皤。母老宜無贏。虛羸日尩悴。宿疾痼寒幷。別時泣且言。懸知隔幽明。悲辭感我耳。制淚恐含睛。謂言保無他。寒暑須臾更。今來浩萬里。音書誰寄呈。死者永已矣。存者冀餘生。晨興占夢寐。肅肅戒長程。楡關衰草黃。玉塞霜風淸。胡村隔咫尺。烽燧連軍營。蕭蕭邊馬鳴。徒御寂無聲。軀命信蒼天。趁期催旆旌。曷日我還歸。相看話此情。</text>
<title>憶弟士毅。用退溪先生韻。</title>,<text>一弟憐衰白。新居佳野村。顔容那易見。消息苦難聞。薊水魚來少。遼天鴈影分。何時竣事了。歸去共淸罇。</text>
<title>見海口偶吟</title>,<text>溟渤吟邊坼。鯨波浴太陽。遼氓指西海。野羯號南洋。路傀汀砂曲。驢因㺚塞忙。洲洲羅萬國。夷夏一微忙。催驢者呼㺚子。則驢行甚忙。</text>
<title>達觀吟。以終前篇末句之意。</title>,<text>大海環坤際。神區露渚洲。人分千界別。天覆一玄周。物我元同氣。華夷是幷儔。莫將私小見。強自辨啁啾。</text>
<title>次二使韻</title>,<text>遠客無多法。須防百慮侵。世紛從代謝。行路任晴陰。絶塞冰霜凜。邊城劒戟森。爾儀宜自愼。後視亦猶今。</text>
<title>留山海關。次寓家壁上竹窓，道峯二人韻。</title>,<text>生平自許氣豪雄。罇俎猶堪任折衝。老去壯遊今萬里。度來關路幾千重。俯看一勺滄溟水。渺視丸泥山海封。只爲浮生兼過鳥。永懷千古芥心胷。遼燕絶塞揚鞕度。山海雄關瞥眼過。謾倚霜華橫劒鍔。任敎槎影犯天河。龍沙磧裏飛金斝。虎竹城邊振玉珂。暇日不妨聊縱目。醉呼強伴陟嵯峨。萬里城頭第一關。三韓行客縱奇觀。橫天粉堞威客壯。坼地滄溟宇宙寬。錦繡盈廛輝日色。丹靑溢郭爛雲端。皇朝氣勢今如許。北虜聞來膽已寒。</text>
<title>望海亭</title>,<text>萬里城東地盡頭。危亭宛向畫中浮。壯遊摸寫吾差熟。此日難憑一筆收。</text>
<title>復用壁上關字韻</title>,<text>五日淹留山海關。靜中時復試心觀。勿忘勿助神常澹。無吝無拘境自寬。已弄圓丸知氣母。旋居靈舍體仁端。且看再撫寰區外。須戒凝冰起一寒。</text>
<title>次書狀山海關韻</title>,<text>眼大曾無愜壯觀。天高今得俯雄關。千尋鐵鎖譙樓矗。一帶濠池渤澥漫。城繚角山雲出沒。島竆姜石鳥飛還。皇朝帝力今何有。萬里塵淸四海安。</text>
<title>楡關</title>,<text>楡關於史舊聞名。玉節于今曉出城。此日烟村看掩映。昔時枯骨想崢嶸。山河萬古依然在。時世千秋倐爾更。昭代絶無刁斗警。滿天晴旭照人明。</text>
<title>望昌黎縣。荷潭示近體一首。次韻以呈。</title>,<text>正直開衡霧。精誠動鰐天。起衰文八代。尋墜緖千年。華筆南金潤。高名北斗懸。今朝逕故址。指點駐征鞕。</text>
<title>次荷潭射虎石韻</title>,<text>專一應爲萬事根。請看飮羽石開痕。看他弄得精神妙。何不移來善用軍。不侯以屢敗軍故云。</text>
<title>孤竹祠。次荷潭韻。</title>,<text>孤竹遺墟萬古情。聖祠華扁照人明。求仁棄屣心何怨。叩馬存經意自平。雲淡瑤空雙峀立。風恬鷗渚一潭淸。登臺更覺輕千駟。賁飾于今死也榮。</text>
<title>次荷潭韻</title>,<text>夜靜皇城閉正陽。永懷東國水雲鄕。梨腮霜鬢丹心苦。玉佩金珂紫陌長。宿願桑蓬酬壯志。裝餘書劒倚剛腸。此行更勵歸田計。眇視浮榮不滿眶。正陽。皇城南門名。</text>
<title>還到通州。是夜荷潭寄示近體二首。卽和呈。</title>,<text>客程發不發。簡書來不來。靑陽行裏逼。白髮鬢邊催。勝友三人對。羇懷一笑開。瓊篇投暗至。蕪語倚愁裁。萬里回程自日邊。潞河羇滯轉悽然。難憑譯舌重三地。能蔽浮雲尺五天。故國新秋車載牽。皇州竆臘月初弦。靑燈旅榻苦吟處。更鼓遲遲夜似年。</text>
<title>將渡江冰。遇醉㺚子二人。遮馬執鞚。徵索錢物。獰惡難狀。忽見華人五騎。馳來救解。冠服甚盛。蓋俠士之類也。其惠可勝言哉。</title>,<text>朝天回旆苦遲遲。羯奴無端肆突隳。酗酒赤瞳侔猘犬。索錢獰吼類狂獅。橫遮軺馬看長劒。誑䝱輜車使短箠。逢彼誅求曾不意。任他驕橫却無辭。翩翩俠客從何所。嶷嶷雄姿會不期。駿馬揚鞕聯五騎。狐裘耀日綴雙緌。馳來赴救心殊切。喝去叮嚀辯亦奇。護衛不辭煩送違。擁扶寧憚久移時。解紛釋難多公義。結舌緘誠愧我癡。擧手頻頻但稱謝。凝睇脈脈只低垂。話言莫接情安在。紵縞無憑禮已虧。爭如倉卒精神聚。不計絲毫意氣隨。得喪泛觀無可柰。成虧前定有誰知。當時若不蒙奇遇。此日何能脫險危。獨倚旅窓追感幸。紀行聊復寫新詩。</text>
<title>次荷潭韻</title>,<text>莽蕩堪輿大。微身眇海東。三才猶妙貫。一理自心通。俯仰知無愧。逍遙運不竆。春風今日是。歸路浩千重。</text>
<title>朝發寧遠。主人朱姓。濡筆苦請題壁。</title>,<text>奉表三韓客。朝天萬里槎。旅窓催曉發。今日是春華。是日立春節也。</text>
<title>宿連山驛士人李國植家。臨行題贈。</title>,<text>梅梢春信至。驛路客行遲。萍水還相別。吳州見月思。</text>
<title>戲用荷潭韻。</title>,<text>塵寰烏兎近。忽忽西復東。所以廣成子。鍊丹眞術通。飛步入太淸。直至天地竆。下視人間世。奚啻億千重。</text>
<title>有懷村居。復用前韻。二首</title>,<text>峻嶺紆村北。淸溪繞舍東。竹畦凉露下。松塢細泉通。幾年存性拙。今日念途竆。迢遞凌河外。鄕關隔萬重。禁城思漢北。田舍憶江東。忽忽心無賴。遙遙信不通。朔風吹未已。遼塞去何竆。到得龍灣日。愁雲捲一重。</text>
<title>謾興復用前韻 二首</title>,<text>三韓一豪士。浪跡海天東。氣或長虹吐。精應列宿通。終期援世溺。不意哭途竆。聖代方虛席。丹誠徹九重。智者行無事。宜如禹水東。浩然忘勢利。渙爾任亨通。專柄天應厭。貪權禍不竆。何如賢達士。歸隱碧山重。</text>
<title>偶次杜子夔府詠懷百韻。</title>,<text>倦客遼河外。歸驂薊塞邊。羇遊獻新歲。寂寞送殘年。虎竹淸邊警。龍鱗替步船。李白詩。將軍分虎竹。又曰氷龍鯖兮難容舠。韓文曰步有新船。 行便眞幸耳。學廢柰忙然。滅裂心無得。昏愚善未遷。尙存慚故態。屢化媿前篇。懲忿年徒積。修辭月幾圓。紛華喜逐物。屋漏久欺天。狷狹仍情勝。輕浮任性偏。身心膠舊習。時序劇奔川。每憶陶園退。猶懷魏闕懸。厠塵諸彥列。耗廩太倉錢。踽踽曾何補。悁悁秪自憐。苧田留弊宅。竹院俯淸泉。鶴舞停雲靄。朋來細霧穿。壺觴堪晤語。游衍或輿肩。花柳重三節。冠童八九員。風雩高榭詠。列坐晩汀緣。浹洽宜拚醉。寬舒可就便。藥欄暈紅霧。香榻篆靑烟。妙舞芳罇下。淸歌艶蘂前。歡娛渾取適。瞻望若登仙。洛社遺風遠。蘭亭勝事傳。參玄思緬邈。隨水弄潺湲。安分捐憂累。隨宜謝惱煎。如何飫粱肉。似欲慕腥羶。流落風塵際。淹留玳瑁筵。竆途嘆虎兕。懦志少鷹鸇。失路何由復。行迷倘自悛。古稱辭爵祿。曾比蹈戈鋋。臂掉羞僥倖。愁來避勢權。胡爲輕進取。又被 二字缺 攣。顯秩紆榮忝。恩波滌垢蠲。材非巖穴隱。寵異渭陽畋。科目名重混。經綸道豈全。涓流安敢效。聖化庶可宣。遽奉張騫使。多慚季札賢。衰齡逾五十。長路念三千。潭筍饞無分。琨鞕着有先。潭筍。潭陽竹筍也。余未差冬至使之前。幸參潭陽之望。未得爲饞。太守李公先我着鞕故云。 省墳南騖乍。差榖北征翩。祖帳饒杯勺。離亭奏管絃。深懷斷金友。敢忘得魚筌。末俗雖衰矣。情親自別焉。鄕閭漸隔遠。京洛已回還。公議彈曾發。天恩理 缺 玄。有綸稱允合。無路遂歸田。金殿龍顔近。芝函玉指連。宸衷擎炳炳。霽日照鮮鮮。蹔輟臨津棹。俄登浿水船。諏詢涉箕壤。吟咏掃蠻牋。陟寺芒鞋始。浮船錦纜牽。妖姬誠婉孌。使事敢屯邅。瞥過一餉樂。超然百慮捐。憂時懷耿耿。戀主涕漣漣。木覓侔嵩嶽。松溪類澗瀍。長吟渭濱句。杜詩尙戀終南山。回首淸渭濱。 苦憶漢陽阡。丹陛思鳴珮。靑坡想擧鞕。悲嘶馬跼顧。太息女嬋娟。楚詞女嬋娟兮。爲予太息。 歸日聞黃鳥。來時咽暮蟬。載罹寒暑變。已覺道途綿。尙飽東韓米。誰餐北海氊。君恩銜粉骨。堅誓擬金鈿。圖報心如結。輸忠筆似椽。常思筋力逮。不待雪霜顚。醫國倘名立。乞骸祈病痊。衡門映白髮。居士訪靑蓮。秋水流釵股。詩傳註。荇莖如釵股。流謂順水之流而取之也。 春山採蕨拳。盈筐煑蔬䔩。收網膾鱸鱣。曳屐閒忙蠟。騎驢背掛韉。逕幽花簇簇。澗細水涓涓。雅趣超塵界。疎蹤逸海壖。還如跨騄駬。終不受覊纏。供哺黃精熟。怡神白日眠。有能評此樂。無物敵其堅。堅重也。語出莊子。 不羡公侯貴。寧論女色姸。卑枝棲息穩。弱羽去來翾。淡泊從天放。眞醇豈勉旃。時邀善人聚。精應德星躔。接物襟期湛。祭先誠意虔。鄕隣猶感化。穉幼亦陶甄。始信心生相。相書曰。相隨心生。 誰言脅見騈。左傳公子重耳騈脅。註美相也。 尋遺帶能守。渡蟻竹曾編。生是天心主。天地之大德曰生。 元爲善業專。元者善之長也。 投麏憐赴袴。墜鴈愍聞弦。李白咏鴈曰。聞弦虛墜良可哀。 仁愛知推類。慈悲肎落禪。居然違素志。颯爾背眞詮。弔古千年鶴。瞻天萬里燕。嘯歌猶矯亢。感慨類騰騫。落托身何許。飄零恨已延。鄕關空入夢。靜味謾流涎。曷日催歸馹。何時聽杜鵑。謂不如歸也。 幽期尋縹緲。宿願奉周旋。妙意徵莊老。仙風配偓佺。松簷迎月蔽。雲箔受風褰。躍沼觀游鯉。飛天玩竦鳶。詩傳註云鳶之在上。竦身直翅而已。 如能悟至理。不但補前愆。自訟恐難固。玆盟期永鐫。驛樓梅粲粲。關路草芊芊。車發無留轍。騎奔更策孱。東山追謝傅。北闕傲山銓。山濤爲吏部。銓衡人物。</text>
<title>辛亥正月一日留廣寧。想得一家弟侄。齊會宗家。參拜祠廟。旅泊絶塞。懷可知也。遂次杜子得弟觀書韻。</title>,<text>此日宗家會。懸知正憶吾。燒香虔薦祼。對客乍懽娛。以吾不在。想未成懽。故下乍字。 共祝神明勞。因須豈弟扶。梅腮粲嶺嶠。冰腹泮江湖。覽物心焉痗。經年嘯也吁。鴒原思咏棣。鴈序緬含蘆。命酌懷猶遣。吟詩氣欲蘇。歸期何日是。春滿漢陽都。</text>
<title>次杜子夔府詠懷四十韻</title>,<text>末學誠愚魯。前編幸得師。多聞好古敏。敬長後行遲。勉勉精居業。孜孜習趁時。秉忠懷主德。思孝奉親慈。立處猶傳禮。興來要學詩。孔仁必求是。造次必於是。 顔樂玩於其。其字當玩味。 屋漏須無愧。閒居敢自欺。誰憐虛室白。肎落坐禪緇。汎愛容羣物。同胞克己私。致知援世溺。貫道起文衰。造詣高明地。超尋遠大期。道凝襟宇湛。心養性靈頤。成豈欣欣喜。虧寧戚戚悲。無心辭白屋。有分拜彤墀。衮闕堪添線。班微詎拾遺。蛟騰牋上筆。龍動硯中旗。顯秩雖簪玉。貧炊幾糝藜。京華愁旅泊。客榻費歌詞。素業嗟空失。羇蹤浪自疑。時艱憂抗捏。世敎悶陵夷。每憶無文樸。長懷不剪茨。編氓競珠履。甲第匝羅幃。奢弊今如此。天災豈至玆。垂衣肅淸靜。端冕儼矜持。文具修無益。徵求卽有司。大東空杼柚。下戶最瘡痍。索朽宜深戒。民碞倘少思。飢充身已割。舟覆悔何追。邪侒遠尖舌。姸姿屛曲眉。直言侔藥石。耆德擬蓍龜。賢進茅征彙。才甄潁脫錐。惠鮮有養也。帛肉以安之。不定應輸局。從來譬擧棊。還如知冷暖。正似御裘絺。施濟追虞舜。修安法聖尼。陰爻防蹢躅。姦覬絶盱睢。治理高懸日。微忱願效葵。股肱須共協。柱石庶其尸。北塞勞人曲。東陲聽者誰。濡毫揮素練。人日綴征緌。</text>
<title>偶吟</title>,<text>忽忽身將老。悠悠歲已經。草芽抽似約。梅信動如盟。靜處禪參坐。閒時韻始賡。舊聞男子志。非獨爲功名。</text>
<title>次杜子寄劉協律排律四十韻</title>,<text>塵世邯鄲夢。黃梁幾度蒸。羲軒俱寂寞。虞夏已邱陵。馳騖英雄馬。縱橫道義朋。時移緬芳臭。事往失飛騰。無路回全樸。何由返結繩。嘗聞萬化出。只在一心澄。聖代乾坤整。昭融福壽增。儲坊純孝著。當宁至仁稱。道妙傳香瓣。天休迓日升。冀空千里駿。海運九霄鵬。恩喣噓萌茁。威淸凜玉冰。仁推嗽水蟻。儉邁寄奴燈。輔弼憑賢德。驅鞕御智能。府宮無間阻。流化有宣承。元老雙姬奭。貞臣兩魏徵。由來斥施妲。敢有貢獒鷹。永撫金甌靜。曾傷玉几憑。諒闇神所勞。恭默道先凝。訪落三年畢。持循百行矜。顚連涵惠澤。鰥寡免欺凌。菲食减珍膳。卑宮去殿層。風調兼雨順。時若屢年登。符瑞爰滋至。人材又蔚興。黃金同土棄。紅腐亦陳仍。俊傑登瀛可。愚蒙置散應。林園愜志願。田畒理溝塍。特操看松栢。攀緣辨葛藤。農談親野老。禪味托閒僧。春水桃波膩。秋山玉嶂稜。雲霞穿蠟屐。烟雨捲魚罾。尙戀含恩重。猶懷縷命兢。如逢知我宰。子曰。太宰知我乎。斷章取對。 寧憚負余丞。肘繫濡砂印。床留劑藥秤。仙風期海渴。遐筭指山崩。養性捐憂惱。怡神絶愛憎。昨非迷必復。今是忿思懲。榮贈竚泉壤。丹誠銘肺膺。歡忻宜抃舞。酒肉想陵澠。感激饒歌頌。棲遲遠繳矰。擬聞儀世鳳。誰慮止樊蠅。韻中塍以換增。憎以換矜。避疊故也。</text>
<title>客裏。人日燈夕。居然而過。又次杜子贈王侍郞排律四十韻。</title>,<text>耿介三韓客。驅馳萬里身。塞天浮遠樹。朔吹漲游塵。薊北迎新歲。遼陽缷早春。非關紆遠別。何由枉沾巾。嶺蘂行將綻。河冰漸欲淪。嘉魚羡魴鯉。每與荷潭論關西膾味。 冷炙飫䳺鶉。自玉河至廣寧。飫喫鶉炙。 斷酒傳杯輟。題詩覓紙頻。雕鎪猶放浪。揮灑尙精神。做事甘咬菜。安仁耐喫辛。矜才笑孫楚。纍印鄙蘇秦。達則蒼生福。竆宜綠水綸。依歸惟道義。敬愛是君親。斷斷無他技。昂昂有此臣。丹心難自變。素性孰能馴。田舍春醅熟。江洲霽景新。援琴暢幽趣。取醉樂天眞。心廣居因廣。身貧道不貧。淸風吟翠栢。明月影蒼筠。隱几忘南郭。登樓望北辰。龍文騰彩靄。柳色壓城勻。昭代捐珠玉。瓊林散貝銀。園陵敬桑梓。宗祧肅蘩蘋。振乏哀惸獨。寬征哿富人。龔黃分字牧。方召付宣旬。麟趾仁無敵。關睢德有隣。本支宗戚友。禮待大臣賓。顧問勤三接。肥甘减八珍。歡聲溢鄕邑。歌頌動城闉。醉德民薰骨。談經士爛唇。叨逢邁文武。誰復咏苓榛。自愧散樗質。空懷淸渭濱。蘭坡曾接武。金鑠已侵筋。北闕俄擎表。南鄕正憶蓴。奉表發行。正是八月秋風時也。 關河策飛馹。楡塞逐奔輪。艱險寧辭死。憂虞敢告勤。林泉思靜夜。禁掖戀淸晨。倘得推恩贈。無忘贊化淳。中和甄至治。郊藪産祥麟。庶見羣生被。終期宿願伸。陰陽調玉燭。誰筭席門陳。</text>
<title>遼陽詠雪。次杜子寄張山人三十韻。全篇不用雪。</title>,<text>京輦勤皇札。遼天賀上春。春秋傳。悶雨者。勤雨也。在燕時皇帝降手札曰。前年無雪。以致歲凶。今又無雪。甚儆朕心。時方祈雪云。嘉靖中。至正月元日始雪。閣老夏言進賀。御史楊爵駁之。賀字本此。 盤飛應瑞歲。戲舞似娛人。歷亂初迷眼。霏微轉襯巾。裝沾韌枯索。逕濕裛行塵。詩客吟沿灞。飢人卧接隣。緣簷玉釧溜。着樹粉葩新。風絮飄無數。空鹽撒絶倫。豪吟已俊逸。閨咏亦精神。銀海花生眩。瓊樓粟遍身。和詩驚韻妙。待酒較囊貧。宮裏嘉延聖。山中恠叛親。幣招陳善日。禪覺見星晨。稟受爰知白。昭融又見眞。隨形幻珪璧。化水任甘辛。潔凈俄凝質。潛消不愛珍。來多寧厭積。下就未嫌頻。訪友回蘭枻。枚騁虎臣。氊毛添戀漢。鬢髮映逃秦。小室麑曾養。湖廬鶴自馴。匿汚藏糞壤。泯迹赴江濱。軒翥仙禽舞。婆娑鷺羽陳。無常開後昧。善涅認前因。渙爾形雖解。冷然御已伸。藏蝗凜正義。登歲類深仁。馬走留銀迹。車奔輾縞輪。猶疑眞塹穽。轉訝壓衡岷。虐勢埋遼碣。高標㨖斗辰。千山絶飛影。萬瀨捲絲綸。南徼愁冷犀。西郊泣凍麟。故園千里外。遙憶秀松筠。</text>
<title>贈關西伯一絶 幷序</title>,<text>關西伯見余必問火候。余囅然而復之曰。未易言也。此可於深山靜夜。撥爐火相對。意會一二而已。非可以立談草次間也。姑舍是。毋落吾行事可矣。最愛關西伯。淸標玉立溫。從余問火候。笑答是難言。</text>
<title>又贈近體</title>,<text>紫氣公能識。東歸一笑溫。經文雖可寫。道玅若爲言。欲語還成默。臨行更惜分。不如呼美酒。埋照送西曛。阮籍詩云沈醉似埋照。或曰此埋照。亦返照回光之意。</text>
<title>輓詞[金允安]</title>,<text>初見潭門方妙年。疑如朝日照藍田。千篇詞翰倒三峽。一賦凌雲驚八堧。滿院槐陰天上望。重輝桂萼月中鮮。宣城解道玄暉練。上國爭稱季子賢。靑瑣彤庭曉漏下。牙籤玉軸晴窓前。騎曹宗伯列宿應。防禦牧民文武全。稼穡惟知代祿食。山林足樂饒雲煙。鵬兒遠勢不可量。甲子一終何倐然。</text>
<title>朝天贈行詩 一時名公詩。幾盡散逸。只此若干篇收錄。 [柳根]</title>,<text>君才難可久推擠。再騁天衢若有梯。直北雲程寧少礙。圖南鵬翼未應低。高秋木落風煙肅。合殿香飄雨露迷。三度壯游今老病。自憐無夢到遼西。西坰柳根</text>
<title>朝天贈行詩[權春蘭]</title>,<text>誦詩三百有斯人。季子觀周上國眞。遙想玉河淸照日。一陽初動萬方春。鑑源權春蘭</text>
<title>朝天贈行詩[洪履祥]</title>,<text>季子觀周日。張槎上漢年。乾坤供眼底。景物入吟邊。萬國衣冠藪。三淸禮樂筵。男兒志可償。撫劒賀君前。慕亭洪履祥</text>
<title>朝天贈行詩[李睟光]</title>,<text>曾把蒹葭倚玉叢。春盃醉罷鳳池東。秪今白首紅塵下。依舊靑眸紫禁中。萬里離懷當暮景。一槎行色又秋風。江山正待君題品。須試平生筆力雄。芝峯李睟光</text>
<title>朝天贈行詩[申之悌]</title>,<text>高秋冠蓋去堂堂。瞻望西州道路長。王事未應分險易。壯游那更較閒忙。雲間五彩開金闕。天上羣仙謁玉皇。老眼恰觀周禮樂。歸來說與病夫詳。吾人高義薄雲霄。命如今入聖朝。鴨水淸秋波浩浩。燕山落日路遙遙。從他浮議何須問。倚箇剛腸未盡銷。此去足償弧矢志。異時胸次子應饒。梧峯申之悌</text>
<title>朝天贈行詩[朴而章]</title>,<text>崢嶸高論騁莊周。今作扶搖九萬游。閶闔茫茫瞻日月。山河杳杳看盃邱。淸都飽聽仙璈樂。玉界應尋十二樓。壯志圖南能不負。乘風好返海東陬。龍潭朴而章</text>
<title>朝天贈行詩[柳夢寅]</title>,<text>一歲佳辰日南至。萬邦筐篚集明庭。鮫綃或間驪珠煥。朱鬕還兼碧瞷熒。麗幣玉階天逼仄。趁班瓊珮曉當丁。誰知東國奎精聚。再籍芳名千佛經。去歲鴨水君離我。今歲鳳城吾送君。兩地連年分片月。長風無處着孤雲。撐舟濠岸胡天迥。繫馬村祠塞日曛。故國煙巒秋水外。晩楓寒菊倍沾裙。艮庵柳夢寅</text>
<title>朝天贈行詩[李埈]</title>,<text>岧嶤雙闕入雲霄。曾逐鵷鸞趁早朝。往事已隨塵夢隔。別程今指玉京遙。狼星夜落妖氛靜。鴨水秋平瘴霧消。穩向紫宸聞廣樂。壯游他日較誰饒。蒼石李埈</text>
<title>朝天贈行詩[黃汝一]</title>,<text>春隨海使至。香逐鳳牋生。天上文星動。人間晝錦榮。感君情繾綣。忘我迹零丁。此去如相問。安耕荷聖明。海月軒黃汝一渾元</text>
<title>朝天贈行詩[曺友仁]</title>,<text>聖神臨御撫中區。萬國梯航此委輸。正是一陽生子半。恭瞻三極展嵩呼。晨赮紫殿香煙合。天樂珠樓瑞色敷。他日歸來誇覷大。如吾眞箇一蛙拘。頤齋曺友仁汝益</text>
<title>敬次家君眞字韻。仰呈。[權泰一]</title>,<text>朝天冠蓋幾多人。今日儀章始見眞。幹事歸來報明主。繡裳猶帶鳳城春。令意欲以朝服入參賀班。革去前古因循之陋。甚盛事也。句中聊述此意。千里人分萬里人。臨行握手更論眞。歸期正趁桃花節。同醉湖山爛熳春。客中又作關河之別。尤覺悵黯。家君詩以眞字相勉。故幷及之。藏谷權泰一</text>
