<title>題陽川村壁</title>,<text>巴陵問前館。立馬小橋西。官柳枝枝弱。風鴉不定棲。</text>
<title>窓竹 二首</title>,<text>舊竹扶新竹。交柯整復斜。傲霜蒼翠色。眞箇友黃花。新籜如鞭走。繁陰帶月斜。風來香細細。疑有葉間花。</text>
<title>除夕次韻 二首</title>,<text>今宵是除夕。明日卽元朝。雪片如相媚。投窓細細飄。此日人皆得。王春第一朝。騎驢灞橋客。滿袖雪花飄。</text>
<title>過黃州</title>,<text>地卽黃岡勝。官如玉局閑。居然小雪日。喚作此堂顏。</text>
<title>畫屛</title>,<text>蛟潔孤山樹。微茫一幅斜。枝禽喜不去。似護落來花。</text>
<title>元日二首豐呈時</title>,<text>王春第一日。鳴玉罷朝還。九陌鸎鸎隊。花業雪裏看。節序相繼次。佳辰去復還。悠悠此除夕。願自百年看。</text>
<title>長花峴葬夫人</title>,<text>寂寞花岡下。孤墳一片留。山門慟哭出。五步九回頭。</text>
<title>次都事李君瑞韻</title>,<text>白日蒼溪掩竹關。歸雲和雨濕山顏。晩來活畫開平遠。坐我營丘水墨間。風生竹樹玉相磨。雲疊成衣月斂波。却喜西窓添睡課。芭蕉葉大雨聲多。</text>
<title>秋日</title>,<text>泣露玄蟬早報秋。松聲竹影自山樓。吟髭撚斷成癡坐。半是騷翁覓句愁。</text>
<title>次贈上人</title>,<text>落日蒼蒼境轉幽。靑鞋曾拉惠休遊。磬聲來處尋蘿逕。一點香燈認寺樓。隨雲行坐意俱遲。靑壁飛流倒掛垂。滿壑煙霞堪把玩。葛巾輕颺立多時。</text>
<title>隣梅</title>,<text>聽說盆梅已吐香。誰將健步置中堂。玉妃消息墻西隔。枉費今宵一夢長。</text>
<title>次韻</title>,<text>靑天白石粲明星。瑞彩輝輝遶草亭。獨夜山窓難着睡。澗聲和雨送泠泠。斷雁橫空點數星。竹間愁倚玉亭亭。病餘詩料渾無賴。暗水遙聞月下泠。</text>
<title>次鵝翁韻</title>,<text>疏簾相伴復誰過。裊裊茶煙繞鬢斜。秪是黃鸝無意緖。數聲啼在碧桃花。</text>
<title>仲春望月</title>,<text>病後逢春興索然。殘梅落地柳參天。好風吹送黃昏月。似向西疇報有年。</text>
<title>次御使韻</title>,<text>世間榮辱儘悠悠。得莫欣然失莫愁。憑向江天放舟去。白蘋紅蓼望中秋。</text>
<title>夜坐呼韻走筆</title>,<text>東遊仙旆幾時旋。雪嶽風煙屬暮年。莫向春明催去馹。近聞宣室正求賢。毗盧秀色入周旋。編節仙遊占一年。我欲往從治謝屐。爲緣東道主人賢。右送李郞相如往覲 名萬相。公之壻。星彩羅天白石明。街頭十二報鍾聲。西峯新月如相媚。偏照杯中灎灎盈。梧梢露泫月華團。一片閑愁倚曲欄。怊悵南飛江上雁。數聲中斷曉天寒。新月纔高樹影團。西山爽氣滿東欄。須臾萬里成銀界。疑是騰身入廣寒。籬邊露浥菊花團。螢鑑輝輝繞井闌。自是推敲閑事業。孤吟不讓浪仙寒。閑來口業喜龍團。苔意扶靑上毀闌。何處玄暉着吟▒。一秋山色滿簾寒。玉麈頻揮夜語團。相逢喜氣溢門闌。倦遊洛下衣全綻。戀戀誰憐范叔寒。右贈亨伯</text>
<title>次謝</title>,<text>黃花愁對筆床頭。十里佳期隔錦洲。津有會名人未會。獨敎沙鳥領淸秋。淸宵離思集眉頭。帶月鴻聲落遠洲。時覺淸香來冉冉。藕花零落小塘秋。</text>
<title>寓新門內</title>,<text>公子華園壓小簷。滿林濃綠正挼藍。席間時有涼飆至。不用氷環握再三。</text>
<title>次子方</title>,<text>宛轉西湖美且都。桃花波暖浴輕鳧。飮中自有藏身地。咲指仙人碧玉壺。</text>
<title>三田渡呼韻</title>,<text>亂後江山尙帶塵。杜陵曾愧百年身。沙鷗故故迎舡出。應笑三田再渡人。未投班筆掃風塵。三宿三田誤此身。識字從來憂患始。悔他初學衛夫人。</text>
<title>次沈修撰</title>,<text>甁臥床頭酒已乾。金莖一氣報初寒。玲瓏廿八藍田玉。却刮昏花取次看。霜重銀橋水欲乾。宮簾翡翠不勝寒。天機衮衮相推敓。吾道須從點易看。敗荷顚倒小塘乾。雲物凄迷却釀寒。坐詠陽春三疊曲。匹如芝宇對床看。暮年才退筆花乾。壇上詩盟久已寒。却愛休文佳句妙。夜深癡坐捩燈看。</text>
<title>次韻贈上人</title>,<text>山外疏鍾聽半宵。遡波柔櫓月中搖。秪今鴻跡難尋雪。夢裏梅花隔水遙。</text>
<title>挽鄭宗相</title>,<text>阿咸家裏對淸揚。每愛溫溫玉潤光。碧蕙捐霜驚短夢。舊芸零落讀書床。女蘿誰使錦絲牽。月老期輸皓首緣。香帨只留三歲結。不堪吟斷柏舟篇。</text>
<title>坐齋南別殿呼韻</title>,<text>蕭晨悄悄坐淸齋。雨洗纖塵月滿街。鏖暑柳風來枕上。匹如寒玉置襟懷。十字街頭楊柳多。弼雲西畔掛銀河。東隣玉節瞻依近。一夜相思對燭花。右贈尹監司墀</text>
<title>挽李玄風蓍賢內</title>,<text>蓮莩飽識蕙姿柔。湖外經年詠柏舟。怊悵婺星收寶彩。▒香消盡鏡中秋。</text>
<title>燈下</title>,<text>蚊力支山轉不勝。官銜却怪一條氷。西湖微雨鳧波闊。三月桃花幾尺增。月彩投窓冷不勝。輕紈吹展一池氷。春光欲答無佳句。謾向騷壇老氣增。</text>
<title>別嚴都事重叔</title>,<text>桐江於我一家親。存歿居然過十春。唯幸仲容能趾美。龍門快覩鳳毛新。吾雖一日長乎君。慣向三春會以文。伴直疏簾如畫裏。玉堂風月幾平分。玉堂風月幾平分。幕裏紅蓮更吐芬。自是頭銜眞學士。出關何必慕終軍。紅遠飛樓揷鏡中。登臨物色此爲雄。玉簫吹徹江天月。仙桂香飄閬苑風。栽松十里似蘇堤。無限群山玉不齊。試向大同江上望。蓬萊常近五雲西。五雲西望近蓬萊。一帶滄溟眼底開。八月年年槎影斷。鯨魚自在不驚猜。出塞行行辦丈夫。白門衰柳掛西晡。離筵欲問防秋事。不覺狂歌缺唾壺。鐵峽風煙接大荒。謫仙於此鬢成霜。相逢若問吾消息。爲說秋曹病侍郞。</text>
<title>次天壽亭韻</title>,<text>萬弩風過斷柳飛。天寒白鶴漫無歸。秪今嗚咽高亭水。似爲麗家訴是非。</text>
<title>留別申瑛</title>,<text>春風洛北君猶住。芳草江西我獨歸。佳期莫待蟾輪缺。樽酒黃花候竹扉。</text>
<title>金生呼韻</title>,<text>寒房燭影夜深微。小雪殘梅共鬪輝。獨喜湖南淸絶地。風煙輸與錦囊歸。喚鋪歌席翠巖邊。石竇鳴泉裊裊懸。▒愛海山如媚我。夕陽凝黛拱樽前。</text>
<title>次澤堂惠韻</title>,<text>左賓行色向金微。回首終南步步遲。紫禁懸知冠尾集。五更歸夢已多時。百谷自知東海就。衆星咸拱北辰居。由來物性眞難奪。已荷三韓再造餘。</text>
<title>蔥秀山。遇雨次韻。</title>,<text>玉鑑虛明雲影移。翠屛山色錦新披。陰霏忽作蕭蕭雨。似爲王孫泣別離。</text>
<title>次金進士虎翼</title>,<text>強飮佳辰纈眼花。對山長任帽簷斜。明朝跋馬晴川路。細草離愁滿水涯。</text>
<title>玉溜泉次韻</title>,<text>漢節曾從此地過。秪今仙佩隔彤霞。玉泉唯有金陵筆。半入苔封若護紗。</text>
<title>納淸亭</title>,<text>溪山猶帶舊時容。白首重來對碧松。十五年前歌舞地。雪泥無復記鴻蹤。</text>
<title>戲贈都事嚴重叔</title>,<text>薄暮輕陰漸下山。蒼松偃蹇對人閑。無端喚起金釵興。輸與春光滿座間。蛾眉流落滯關山。錦瑟花鈿摠等閑。却似潯陽舊商婦。再逢詞客十年間。過雨行雲似峽山。一般春意滿簾閑。新安欲問花消息。正在依紅泛綠間。杏花籬落半依山。誇酒靑帘自在閑。明月滿天淸夜永。玉簫吹徹彩雲間。謝公吟料在靑山。暫▒嚴程博一閑。莫道邊城春▒晩。杏花如雪出林間。朝朝爽氣對前山。消盡名香一榻閑。欲解金龜謨白墮。碧帘輕颺杏花間。</text>
<title>次任察訪翰伯戲韻</title>,<text>華燈夜展驛南樓。却喜明珠暗裏投。斗帳生波淸不寐。五更星彩掛城頭。長干飛出小紅樓。一曲▒琴意已投。半嚲烏雲慵不整。座間誰贈玉搔頭。</text>
<title>齊山亭</title>,<text>山亭夕氣似蕭晨。松露霏微半墊巾。明向▒▒▒▒路。白鷗應笑去來頻。</text>
<title>次韻戲西伯 二首</title>,<text>風擧緱山鶴背遙。玉簫迢遞倚雲飄。凌波不動輕盈月。襪下香塵步步嬌。擣盡玄霜歲月遙。九華燈影隔簾飄。流鶯莫恨春光老。留得桃顋睡後嬌。</text>
<title>卽景用前韻</title>,<text>隔葉鸎聲送兩三。水分千澗遠從藍。詠歸何處酬佳節。沂上春風可試衫。</text>
<title>呼韻</title>,<text>漢岫雲容潑墨油。朝來爽氣逼高秋。客邊安得如刀酒。斷盡長亭滯雨愁。</text>
<title>到松站口號</title>,<text>雨臥風餐野柳中。暗泉循席響玲瓏。夾途翠蓋聞天籟。始信鋪名十八公。</text>
<title>立秋。次二師惠韻。</title>,<text>雨後頹雲濕欲流。晩來吟緖轉悠悠。今宵月宇涼如水。應作嫦娥一段愁。</text>
<title>迎春堂。次蘇陽谷韻。</title>,<text>陽谷曾遊槎上日。迎春雪裏謾題詩。百年繼有蘇仙至。文杏重新事亦奇。</text>
<title>次白洲統軍亭韻</title>,<text>題詩天畔海山靑。風壤蒼茫隔漢庭。黃鶴秪今餘物色。汝南詞客若晨星。江山延賞眼長靑。千古何人說洞庭。蘭渚夜深漁火出。小奚容易報流星。</text>
<title>豐潤贈主人大硯</title>,<text>豐城曾識主人賢。數載重逢亦有緣。一面陶泓供十手。▒毫須寫贈行篇。</text>
<title>射虎石</title>,<text>雲根橫道振還蹲。怒氣猶含白羽痕。物自遇人名亦顯。數奇應咲李將軍。</text>
<title>山海關次韻</title>,<text>只備長城不備宮。宮胡無賴此城雄。素虯截破蒼山色。萬里蜿蜿飮海中。天遣秦城繞漢宮。世回千劫尙誇雄。秪今無賴金湯力。物色全輸古月中。</text>
<title>次霽湖韻</title>,<text>六作龍灣遠接行。強扶衰病往來輕。縱然得句從誰唱。只把賢勞報聖明。白雪關山路杳茫。却隨戎馬幾騰裝。自憐身老長如此。纔了忙時便着忙。</text>
<title>次韻贈上人</title>,<text>邇來心事類彫氷。簾捲終南爽氣增。茶夢欲圓驚扣戶。乞詩知有奉恩僧。</text>
<title>靖陵寺次僧軸韻</title>,<text>葉山南畔奉恩寺。雲衲翩翩候道周。軟語欲闌香篆歇。不堪禪榻鬢絲秋。</text>
<title>題僧軸</title>,<text>殘花雜樹初迎夏。澗水松風鎭作秋。堪羨坐禪閑白足。一生隨分占淸幽。</text>
<title>次湖洲</title>,<text>獨坐槐根似野亭。終南報火遠疑星。邇來無事西曹客。閑寫烏絲倚半醒。淸標每挹玉亭亭。十載金門混歲星。病裏忽吟瓊屑語。盥回薇露灑然醒。竹裏端宜置小亭。池魚吹沫競浮星。湖州司馬瞻依近。自是風流不愛醒。半月岡頭一草亭。風林暗水帶秋星。十年城市終何事。白首因循夢未醒。埤梧疏雨洗新秋。滴滴工添靜裏愁。愁欲剗除須底物。鷫鸘宜向酒家留。</text>
<title>西郊次韻</title>,<text>十里楊花在眼前。長思沙際白鷗眠。湖山自古無常主。誰識吾亭是浩然。</text>
<title>次九峯韻</title>,<text>山似樊姬望裏低。滿城花柳使人迷。終南他日相尋處。莫遣龍門鳳字題。</text>
<title>送緯姪赴大興</title>,<text>別席何人暖眼開。南塘雪路獨歸來。白雲飛處綾羅杳。夢着斑衣夜夜廻。</text>
<title>贈人</title>,<text>緇衣誰賦大夫賢。遠適江湖興杳然。馬上黃花佳節近。不妨隨處玉揮舡。</text>
<title>扈往椒井次韻</title>,<text>鳴鑾初下弼雲東。玉井天香送晩風。此日山靈偏借便。免敎微雨過層空。</text>
<title>題扇別東萊鄭聖能</title>,<text>一掬離愁正滿眉。匡床病起勸餘巵。今春折盡靑郊柳。無復長條舊樣垂。</text>
<title>次東溟茶山</title>,<text>秋天皓月滿軍營。一任街鍾下五更。明日罷朝歸去路。傍人指點玉山行。詩酒風流迥軼群。書堂彩筆動江雲。東湖每醉黃封賜。何似前人對馬軍。</text>
<title>湖伯睦性之別席呼韻</title>,<text>楊柳靑靑野水昏。望君征旆只銷魂。廣寒樓上重尋處。怊悵嫦娥月裏奔。靑郊把酒惜餘春。況是明朝送所親。却想湖南淸絶地。棠花影入畫熊塵。</text>
<title>贈柳龍岡之發</title>,<text>黃龍太守昨來辭。相對蕭然玉雪姿。關外喜連鴻雁影。兩州天借一家私。</text>
<title>次樂夫</title>,<text>花枝餘雨隕珠啼。滿箔微涼醉眼迷。客子不來晴晝永。畫樑東畔燕沾泥。雨外春鳩送晩啼。藥峯桃渚望還迷。尋花步履宜輕過。莫遣濃葩謾委泥。春愁無賴鳥空啼。新捲疏簾意轉迷。昨夜前村風雨惡。定敎花蕊落封泥。山東父老萬行啼。林畔前年殺氣迷。南館預開齊綺饌。天書爭覩降金泥。</text>
<title>別許扶安珽</title>,<text>離觴到手莫留殘。便面揮毫句欲安。怊悵白門相送日。却因風雨合簪難。</text>
<title>坐齋感舊</title>,<text>槐龍舞影掖垣東。濺淚殘花已褪紅。獨夜淸齋愁倚枕。不堪仙漏往時同。</text>
<title>被論時次黃子由</title>,<text>誰將衰白問群仙。頭上光陰七十年。老馬雖存難策力。長途不受衆人憐。白雪高吟興欲仙。騷壇執御已忘年。嚴詩編杜眞知僭。草草斑文照影憐。塵寰曾識謫來仙。太史奇才自妙年。抱玉秪今成按劍。異時應被聖君憐。匡床癡坐亢如仙。却値黃楊厄閏年。最荷一言勤見慰。非君同病更誰憐。老來閑適是爲仙。不待金丹可引年。何物小兒翻作累。丈夫名位最堪憐。</text>
<title>次韻。送家姪海牧。</title>,<text>廉纖過雨帶城陰。脈脈離愁滿素襟。剛恨杜陵疏懶叔。竹林孤負共遊心。</text>
<title>九日。次湖陰韻。</title>,<text>七七花開九九辰。寒生南澗雁初賓。高秋漫興渾無賴。擬折茱萸寄遠人。霜風吹帽迫佳辰。好對黃花送主賓。快意當前須▒飮。男兒肯作可憐人。</text>
<title>次白軒韻。題僧軸。</title>,<text>貝葉玄談起病翁。霏霏揮麈不知終。却驚太白煙霞氣。已滿東欄一席中。麗藻驚看落上台。僧來不語坐庭苔。何時更起調殷鼎。太白山中有萬梅。</text>
<title>對月</title>,<text>逸興飄然滿素襟。一軒花月直千金。今宵不耐姮娥冷。河漢茫茫獨夜心。山色掀簾餉夕晴。倚墻蒼檜散陰輕。滿天明月涼如水。何處高樓一笛橫。</text>
<title>呼韻</title>,<text>淺山濃黛望中微。苔逕寥寥掩竹扉。花外酒村知不遠。任敎工部典朝夜。悄坐黃昏對翠微。蕭然苔巷似烏衣。殘花解惜殘春去。紅淚涓涓着雨飛。</text>
<title>雨中</title>,<text>雲陰垂地撥難開。舊友還從好雨來。對酒莫嫌刀匕淨。園丁巳報菜生臺。</text>
<title>餞春</title>,<text>九十春光忽忽移。紅愁綠恨雨絲絲。來從何處歸何處。欲問東君知不知。</text>
<title>呼韻</title>,<text>翠黛遙連紫閣峯。白留殘雪半成濃。氷輪皓彩懸簷額。一點曾無芥滯胸。終南延賞最高峯。坐對悠然興欲濃。理屐何時凌絶頂。盡收雲物快呑胸。目送終南第一峯。蒼松萬樹雪中濃。謝安不倦登臨興。下視三江一盪胸。</text>
<title>次金柏谷韻</title>,<text>梯飆曾踏素琴樓。萬壑松聲六月秋。遙望竹西歌吹路。靑山一髮是楊州。盡把書囊載柁樓。滿天星月動高秋。鍾聲半夜來神勒。已過黃驪第一州。</text>
<title>次鄭察訪詠鷄兒韻</title>,<text>杜陵編栅養群雛。弱未登塒傍母娛。想得喈喈風雨▒。海中先見翥金烏。</text>
<title>葡萄架</title>,<text>弱莖承架裊然長。得雨前宵葉葉蒼。直待高秋堪釀酎。休誇竝舍滿樽芳。新葉纔敷舊幹長。怒芽鞭走過墻蒼。秋來快吸垂垂實。剛笑涼州一㪷芳。</text>
<title>詠梅</title>,<text>橫斜疏影映窓扉。香霧時時欲濕衣。雪後西湖消息斷。障羞遙待玉人歸。爲問梅何落較遲。答云要得竹南詩。竹南老矣無佳句。唯向嫦娥作後期。靑枝白花若粘鹽。皎潔氷標獨也廉。注目燈前誰得似。素娥新障水晶簾。</text>
<title>次韻</title>,<text>沐雨前山翠萬重。南郊春意十分濃。中宵月色看看好。更遣庭杉學舞龍。</text>
<title>暮秋</title>,<text>老來佳節怕頻廻。黃菊多情向我開。每喜終南延駐目。不須彭澤縱名杯。</text>
<title>次蘇詩</title>,<text>滿眼風光只博嗟。餘紅棲葉殿春華。殘梅月下▒▒影。恰似西湖處士家。老境逢春莫怨嗟。滿城桃李摠韶華。龍頭江上長懸夢。白石靑莎是我家。</text>
<title>次韻贈湧▒僧</title>,<text>樓前嶽色蹙脩▒。▒石評雲席屢移。倘向春山能▒討。不辭筋力寄筇枝。</text>
<title>次竹西樓韻</title>,<text>雨透危簷爽溢襟。紛披竹樹亂交陰。無端意內尋前事。挑盡孤燈到夜深。淸風萬里快開襟。迢遞層空起遠陰。六六峯前吹鐵笛。鶴▒驚破洞雲深。</text>
<title>走筆次韻贈上人</title>,<text>詩牋色奪曉霞紅。筆爲昏花淡又濃。持此飄然向何處。萬千峯上一枝▒。頻繁乞句叩相仍。▒▒年來謝不能。軟語欲闌香篆歇。留衣只愧退之僧。</text>
<title>贈僧</title>,<text>閑居寂寞似▒虛。世事年來夢亦疏。飛錫忽看來剝戶。玄談勝讀古人書。</text>
<title>玩月</title>,<text>玉鏡飛天正滿規。持杯覓句故遲遲。淸光剩覺今宵最。疑是吳仙斫桂枝。</text>
<title>庭松</title>,<text>十八公標獨也靑。盤枝偃蓋自成亭。纖穿葉裏疏星見。點點還疑度遠螢。</text>
<title>次唐音韻</title>,<text>千林葉脫未藏鴉。昨夜輕氷纈澗涯。頭白野翁慵放坐。負暄唯嗜把茅家。</text>
<title>詠梅</title>,<text>古幹如筇合飾鳩。句尖鷹觜纈靑韝。盆中弱植橫孤影。看作西湖雪裏洲。</text>
<title>葡萄架</title>,<text>濃陰當午欠纖穿。逆蔓句將密葉連。稍待秋深佳實熟。釀成芳酎倒罇前。</text>
<title>有感</title>,<text>毀譽紛紛豈滯膺。由來多口是爲滕。形便一據爭軒翥。欲近黃扉毒熱蒸</text>
<title>春夜</title>,<text>老逢佳節興難支。階竹新抽綠玉枝。白日關門塵事少。一春光景了吟詩。</text>
<title>次僧軸韻</title>,<text>病抛書卷亂成堆。雲衲求詩一再回。隔水香爐長在眼。靑鞋何日共歸來。平林展眺野雲堆。小雨扶靑柳上回。揮犀竟日淹留坐。不覺前山暝色來。</text>
<title>夜坐呼韻</title>,<text>三農一雨荷神工。冉冉前山暝色籠。滿樹春紅圍錦繡。旁人見說富家翁。山河融結自天工。不盡蒼然古色籠。莫恨世間人獨老。草名還有白頭翁。妙句偸他造化工。飄如仙翮脫樊籠。靑蓮亦在春江上。好折雙葩慰若翁。右贈金海如</text>
<title>次韻</title>,<text>獨向茅簷嗜負陽。床頭歷亂只書囊。眼前殘雪融城盡。健水奔溪一派長。</text>
<title>次韻</title>,<text>藥峯東畔愛吾廬。淸夜疏梧蔭石除。月下對尊如水鑑。沐毫安得借方諸。白日柴門靜者廬。溪聲一注細循除。閑情何似高常侍。謾把漁樵憶孟諸。</text>
<title>呼韻</title>,<text>氷輪初轉白門南。鸚鵡驚寒夜報簾。世味飫嘗如橘柚。坡翁先我識酸甘。弱線纔添日正南。淺山新綠媚鉤簾。放慵一榻支拳臥。鼻息雷鳴睡味甘。柳意將舒小澗南。山浮玉氣透前簾。龍團烹雪添佳事。竹葉休誇旨且甘。老年藏六藥峯南。客斷門前每下簾。世上紛紛然諾處。淡交何似壞於甘。</text>
<title>用前韻。贈兩孫。</title>,<text>鳳孫鵬翮定圖南。豈問君平卜肆簾。氣壓鄴侯三萬軸。王堂金馬分宜甘。</text>
<title>夜吟</title>,<text>夜欲闌時屋掛星。孤燈獨與眼俱靑。臥飜書葉渾無睡。時放高吟養性靈。</text>
<title>至月二十五日</title>,<text>懸弧節後復追歡。長至纔經歲已闌。白雪絃高淸夜永。恨無明月好相看。淺酌涓涓寄一歡。小梅窓畔興全闌。色絲佳句還驚眼。絶勝營丘畫裏看。</text>
<title>燈下</title>,<text>一葉雲無一鏡天。水亭偏受月華先。街東更鼓頻傳杵。老眼如魚未着眠。夕燧如星耿遠輝。歸雲細細不成衣。萬家煙樹黃昏月。畫出營丘水墨微。曦輪一隕失晶輝。玉座塵生想舜衣。惆悵東陵松柏路。曉天唯見五雲飛。時値國恤</text>
<title>次東槎韻</title>,<text>孤燈不寐似鰥魚。纖手誰傳野外蔬。莫遣侯鯖誇美品。山居口業樂蒲菹。</text>
<title>次東坡賞牧丹韻</title>,<text>花王國色錦新裁。持燭何人點檢來。剛咲東坡多事在。明年預恐太遲開。紅白應經玉尺裁。天公巧手逐春來。白頭厭見花顏色。却向年年願不開。白白紅紅滿意裁。春光天地逐花來。詩腸定與花神化。彩筆揮來錦繡開。</text>
<title>呼韻</title>,<text>凍雨霏霏雪半融。濕雲團蓋近窓櫳。子眞今夜來相視。竹谷懸燈對竹翁。時鄭察訪期泰來宿新曦添線覺春融。三杵鍾聲殷夜櫳。萬物世間無不老。草中還有白頭翁。紫閣峯頭臘雪融。晩來嵐翠撲虛櫳。竹爐棐几消香坐。滋味人間集此翁。闌干星斗壓寒簷。句引松笙爽倍添。寶氣中宵驚滿室。三篇珠玉一時兼。雪片留殘着小簷。爐擁匡坐酒頻添。病餘閑掛通天帶。爭道西樞吏隱兼。</text>
<title>呼韻</title>,<text>寒宵衣冷換重綿。苛令玄冥最擅權。酒後欲眠癡坐久。葛巾欹側入支拳。老來襟韻與誰同。坐對薰爐酒一中。斗帳低垂春意盎。不知窓外雪兼風。</text>
<title>次鄭察訪韻</title>,<text>舞雪隨風不作花。暗投窓隙近燈斜。凍齋搜句成癡坐。銀海看看眩玉麻。龍公試手散瓊花。薄暮隨風眩眼斜。才過樹間輕似絮。亂飛窓外皎如麻。</text>
<title>次韻</title>,<text>朝朝霜鬢怯靑銅。厭聽東隣歌吹濛。可惜三春花柳興。一時回施少年叢。</text>
<title>除夕</title>,<text>學書初學右軍書。半世功名一咲餘。寂寞門前皆掉臂。最知榮悴互乘除。</text>
<title>耆老會次韻</title>,<text>耆集曾修白蓮社。盤羞無謝紫駝峯。從今且待東陽酒。重把琉璃舊日鍾。</text>
<title>除夕次唐絶</title>,<text>老眼如魚未着眠。燈前心事却茫然。流光忽忽相鱗次。又是明朝八十年。</text>
<title>次韻謝人惠梨</title>,<text>百藥無由一盪胸。中宵渴夢欲呑江。仙曹快果圭分我。幡立愁城始受降。</text>
<title>盆梅呼韻</title>,<text>孤標獨稟聖之淸。室白渾疑夜雪晴。占得西湖春色早。數枝疏冷攪詩情。</text>
<title>納淸亭</title>,<text>晩過石橋畔。春光何處尋。行雲猶雨意。臥樹亦花心。溪淨羅鋪帶。山高玉揷簪。翛然坐無語。寂寞散煩襟。</text>
<title>次韻 三首</title>,<text>曉起瞻東旭。宵征遡北風。黑雲迷磧上。紫氣滿關中。莫問沖霄鶴。難尋印雪鴻。郵籤空自算。長路幾時窮。騰裝常帶月。傍柳幾餐風。世路曾三折。村醪復一中。驅車如退鷁。流目但飛鴻。客意長悽惻。行行歲已窮。巫閭猶晝霧。大陸更天風。納納乾坤內。悠悠道路中。奚囊隨去馬。鄕信斷歸鴻。卷幔時回首。西南眼力窮。</text>
<title>次投筆亭韻 四首</title>,<text>人文始生兆。此物竝河圖。佐禹勳曾策。遭秦眷最紆。普天爲用大。一日不宜無。英也胡投去。於今判二途。玉管非資牘。金城可寫圖。硯羞潭月暗。劍吼匣龍紆。氣槩三邊去。攙搶一掃無。從今誰拂拭。毛氏泣窮途。筆是文章貨。亭開水墨圖。風煙驕不伏。川嶽鬱相紆。撫玩摹難得。登臨句欲無。發揮還寂寞。佳境卽殊途。楣戶標雄志。江山入戰圖。毛錐安足用。籌策本來紆。未覩凌雲健。猶憐掃地無。仲升先汝着。穎脫玉關途。</text>
<title>人日呈潛谷</title>,<text>遲暮無相籍。追隨托所親。仙槎星是客。佳節日爲人。少海祥初啓。王春氣已新。嘉平歌鞍處。消息喜聞眞。</text>
<title>到平壤</title>,<text>弱路黃泥滑。徐驅四牡軒。朝辭安定館。暮入普通門。雨罷山如沐。江空月有痕。銀河望不極。今夕會天孫。</text>
<title>次魚川察訪任公翰伯 二首</title>,<text>孤齋跨雪巘。錯莫俯蒼灣。望遠偏懷土。臨表合謝官。倦游悲季子。高義托任安。會待句當了。東還可竝鞍。龍淵騰雪馬。嘯傲撼深灣。雋彩驅流俗。沈吟束小官。窮途唯義取。隨處便心安。玉署虛經席。那能久事鞍。</text>
<title>再用前韻。書權公大運便面。</title>,<text>飮氷候燕客。衝雪走龍灣。可惜從戎地。還逢問禮官。馹飛才報緩。蒲坐小成安。畫角催登道。黃昏又戒鞍。</text>
<title>陪公主出塞。次西伯。</title>,<text>幾向關西度。今從渭上過。靑牛看道氣。黃鵠聽悲歌。謝練鋪江淨。韓簪揷岫多。佳辰當遏密。無意把金荷。</text>
<title>燈下次海伯</title>,<text>踏盡廻瀾石。招招渡野航。歇鞍投古館。欹枕借匡床。雨壓前簷瀉。雲橫半嶺長。川塗望浩渺。何處是黃岡。</text>
<title>次洪僉知乃範</title>,<text>每殿王孫後。徐驅敢問程。臨危當盡節。作宦豈徇名。報喜燈蟲結。高吟櫪馬驚。囊中有面藥。千里荷宸情。</text>
<title>次平壤庶尹</title>,<text>遠客催旋旆。逢君作小遊。天虛霞泛彩。江斂水凝秋。杯渡親沙鳥。槎橫問斗牛。今宵倚寒閣。見月憶吳州。</text>
<title>次東州</title>,<text>出城多暇日。隱几養殘年。偶得閑中趣。何妨醉後眠。評經雲傍石。洗鉢水生蓮。一別成三咲。溪風爲颯然。</text>
<title>次韻 六首</title>,<text>名爲斯文重。功臨往策稀。尊榮懸地望。語默自天機。正賴嘉謨在。還淳舊俗非。由來少陵老。生理倚黃扉。一室西林遠。三春舊識稀。靑山獨隱几。白日坐忘機。檢藥頻加減。評詩定是非。蕭然了生事。唯有此郊扉。平明獨騎馬。忽復到階除。拂榻驚梁燕。抽編走壁魚。叨蒙相國禮。勝讀古人書。白首難忘意。唯應報未虛。浮世蒼茫意。須將酒破除。郊原逢射雉。湖海欲觀魚。謾說高談麈。猶存痛哭書。臨溪坐終日。寂寂對淸虛。久抱▒園病。遙思玉井蓮。詩名已較老。吾道敢求全。悄悄如傷別。悠悠只愛眠。靑苔門巷裏。無復聽跫然。何所無芳草。南塘獨愛蓮。風流眞一致。淸韻要雙全。少醉聊挑悶。高吟且撥眠。向來幽事足。拚賞日悠然。原韻三首 沈已喜論交卑。那妨會面稀。空傳庾信賦。未息漢陰機。豈是儒冠誤。徒緣世道非。還憐春夜夢。應入故山扉。形役何時了。塵緣未盡除。乘軒非寵鶴。束帶愧金魚。海客違前諾。山人纔報書。鏡中雙鬢雪。身計轉成虛。梁引葡萄蔓。階移小木蓮。知時甘澤注。潤物化功全。寒藻輕鰷聚。空林濕雀眠。非無箇中趣。人事日蕭然。</text>
<title>席上次君平</title>,<text>寥落文章事。憑君可細論。大名藏白日。浮世傲淸尊。眉聳高吟態。衣留舊酒痕。平生丈夫志。莫作可憐言。原韻 君平詞伯吳侯在。其餘不足論。平生嗜美酒。每讀廢芳尊。定有江山助。元無斧鑿痕。鍾期去已久。難與俗人言。</text>
<title>次黃子由往淨土韻六首</title>,<text>斯文蕭寺會。麗藻洛陽傳。臺迥雙詩眼。江長萬里船。煙塵曾歷地。雪月正浮天。好在山中桂。聊煩小隱篇。斫雪西菴路。尋幽二妙來。聞鍾悲撫世。向酒懶徵杯。談勝繁淸露。爐殘撥白灰。蒼茫詩罷地。重覺惜人才。孔李通家遠。存亡入感來。蘭亭脩古事。花甲讓先杯。往跡驚留雪。沈吟坐畫灰。鳳毛今瑞世。公輔蘊奇才。掩戶甘衰白。無人可往來。那期詞伯至。共把壽辰杯。倚玉揮談麈。添香換篆灰。雷門持布鼓。攀和愧微才。瀼岸東西近。詩筒一再傳。身依金掌月。興入白湖舡。名敎存吾地。浮榮任老天。向來多少趣。聊賦寂寥篇。巫閭隣藥谷。鎭日好音傳。逕竹通詩榻。簷花送酒舡。開襟迎皓月。恣意視靑天。風物無情思。含毫強就篇。</text>
<title>贈宋進士敏古</title>,<text>久識閑居樂。非關俗物來。乾坤寄長句。湖海縱名杯。精力猶聞健。年光不受催。吟哦無外事。一任醉成頹。</text>
<title>贈人</title>,<text>呂氏棲遲處。園林喜寂寥。澄江宜落日。古木記前朝。墅店皆依岸。春潮欲沒橋。何當來卜築。詩酒共招邀。</text>
<title>次呂子固</title>,<text>照夜金蓮吐。迎門玉樹高。酒醒餘宿債。詩態得吾曹。紫動衝星氣。霜稀入鏡毛。滄江緘逸興。煙月滿漁篙。</text>
<title>次子時 四首</title>,<text>麗藻翩然至。春光雪裏生。江湖披鶴氅。霄漢阻鵬程。硬語千人廢。詞場一顧傾。斯文亦君病。調性貴淸明。酒癖天應赭。誰言禍所生。周公不入夢。歡伯剩通程。金錯隨緣貸。瓊舟取次傾。至人元少寐。淸省賴神明。每憶華山叟。何曾比管生。難成九龍睡。肯棄一經程。嗒爾凝眸坐。陶然盡意傾。烹爐有妙理。此德最明明。我愛東州老。風流嗜麴生。一冬能幾嚼。三斛以爲程。此物寬心最。何時把臂傾。相思消永夜。洒洒曙窓明。</text>
<title>次贈洪武庫</title>,<text>驛路追塵後。鴻蹤印雪餘。今看一軸詠。勝讀十年書。法自詞壇有。才非武庫疏。吾衰治藥圃。爭道老農如。</text>
<title>別康津倅</title>,<text>二邑皆辭赴。於津更一麾。升沈元繫數。聚散自隨時。橘沸吹香霧。濤舂納彩曦。眼中飛動興。名位豈嫌卑。</text>
<title>次黃岡判官鄭錀</title>,<text>世路難如此。君胡逐遠鴻。黃岡今別駕。烏府昔乘驄。彩服明▒晝。慈帷闢晩風。碧霞山獻壽。佳氣滿尊中。</text>
<title>挽人</title>,<text>媲德聞聲慣。賢郞托禊親。居然戲綵日。遽作復衣辰。寶婺沈滄海。仙桃隔絳津。千鍾仍色養。九十少三春。</text>
<title>挽李知事淹</title>,<text>舊洞脩春禊。吾猶及後塵。江鄕遺雪鯉。湍府煮秋蓴。遐算垂頤耇。高官邁等倫。凄然覺曉夢。樑月解傷神。</text>
<title>挽權僉知子</title>,<text>孝友曾誰惜。沈綿度幾春。何期潔飧夕。遽作復衣晨。黃壤忘身世。丹爐慘藥塵。情鍾在我輩。無語慰雙親。</text>
<title>挽李廣州禬</title>,<text>一室塤篪樂。長衾友愛偏。通才無復礙。剸務孰能先。倚伏元難定。盈虧竟互遷。那堪對伯也。談虎涕漣漣。</text>
<title>挽安僉知應昌夫人</title>,<text>年華近耳順。忽隕婺星精。閨範留彤史。鸞驂上玉京。龍門桐半死。楚匣劍雄鳴。夫子鰥鰥慟。還同老我情。</text>
<title>挽君平大夫人</title>,<text>夙作陶家客。深知孟母賢。玄經留絳帳。玉署是靑氈。俯仰門闌舊。驚呼歲月遷。精靈成婺彩。應照首陽巓。</text>
<title>挽金進士鼎之</title>,<text>歷歷交遊事。驚呼負此生。可怜莩托義。不減棣華情。案廢齊眉影。珠▒在掌明。靑山伐木處。猶自聽鸎聲。</text>
<title>挽</title>,<text>雪裏承君訃。驚呼久慘心。靑蓮忝聞喜。白首托知音。委命天難▒。懷才陸已沈。存亡今已矣。雙涕剩沾襟。</text>
<title>挽</title>,<text>年輩雖相遠。芳隣誼最深。交情金可斷。風雅玉爲琛。偕席纔如昨。靈車忽有今。風流一代盡。無復勘孤琴。</text>
<title>挽尹奉事宗建</title>,<text>表族凋零盡。參尋獨見公。自然無物累。未信有途窮。鶴算稀年過。鴻蹤萬事空。驪原就長夜。薤露慘秋風。</text>
<title>挽</title>,<text>愷悌人爭慕。聲華世共推。花磚身搢笏。桐邑口騰碑。偶疾眞無妄。傷心奈有斯。風流一代盡。惻惻只成悲。</text>
<title>挽洪洪州景美</title>,<text>舊侶皆凋盡。今君又至斯。門前衆賓散。路上幾人悲。愷悌誰曾惜。心期我獨知。只餘遺慶在。喜見鳳雛奇。</text>
<title>挽李順天子弟</title>,<text>嚴旆南旋日。斑衣病少宜。若知終永訣。那忍暫相離。慘惔趨庭地。依俙見面時。驚呼無處覓。江漢淚雙垂。</text>
<title>挽金丹城士重</title>,<text>花燭南川日。初逢海鶴姿。還從一家義。擬作百年期。夢桂違攀月。爲官▒簸箕。魚梁幽問至。薤露不成辭。</text>
<title>挽權司禦</title>,<text>桃渚瞻非遠。芝眉久作離。卑官寧宦達。高壽亦天私。屋有疑顏月。林餘掛劍枝。相哀題薤曲。凄斷不成辭。</text>
<title>挽李判書</title>,<text>位峙淸時際。門高積善餘。秉文曾大學。典禮卽尙書。屢問常期會。斯言竟墮虛。老生猶後死。淚洒小蘇裾。</text>
<title>挽</title>,<text>銅峴攻文日。三難與我俱。君常在側畔。學不輟斯須。墨綬曾如▒。丹旌忽自湖。泉塗會荊樹。應更卜歡娛。</text>
<title>挽龍仁金同知</title>,<text>雨中幽耗至。推枕却驚呼。宦業橫金帶。襟期瑩玉壺。八旬斯曰壽。六胤已稱孤。童伴無餘在。年年淚袖濡。</text>
<title>挽元司諫內</title>,<text>從弟人皆有。衰翁我獨無。未亡長願逝。伴影幾驚呼。婺隕凄瓊宇。鳳歸悴碧梧。承家恢後慶。生子不須吾。</text>
<title>挽鄭監司夫人</title>,<text>夫子何無壽。孤孀怨未亡。矢心同入土。蓬首幾經霜。劍合延津氣。星沈寶婺光。靑氈餘舊業。佇見鳳毛翔。</text>
<title>挽李淸風夫人</title>,<text>忠孝留餘慶。簾帷怨未亡。魚軒揚彩服。鸞誥綰恩光。壽享金桃熟。庭羅土樹芳。平生兩家義。恨負一升堂。</text>
<title>挽</title>,<text>名門淸議衆。爭覩十朱輪。服禮能求古。追先不廢晨。平生花竝棣。垂老德爲隣。盛事今冥漠。編靑付史臣。</text>
<title>挽</title>,<text>海岸蒼黃日。兵戈震蕩辰。扶親徒竭力。捨命更成仁。沒有終天痛。魂經淺土春。扁舟掩素幔。慘惔向▒津。</text>
<title>挽李參議有謙 二首</title>,<text>少日花田寓。過逢德照隣。所談皆古禮。於我▒嘉賓。自幸塤篪合。無華悃愊眞。回思舊遊跡。五十六經春。我妹入高門。江都遇裂翻。寧馨終死孝。烈節敢求存。此事俱光史。餘悲只慘魂。幽明均至愛。膝下對晨昏。</text>
<title>挽蔡進士時龜內</title>,<text>婉婉名家秀。溫溫婦範敦。蘭枯秋不待。塵掩鏡無痕。瑤海凰飛遠。璇霄婺彩昏。猿腸能幾斷。相慰却忘言。</text>
<title>挽鄭白川維</title>,<text>風雨金川館。相逢地主賢。殘燈帶餘醉。孤榻着同眠。一別雲俱散。三秋月幾圓。呑聲助薤露。何忍寫哀篇。</text>
<title>挽</title>,<text>自沛言旋後。書伻幾度廻。每思相展抱。何恙竟成災。惡耗傳前夕。驚呼盡一哀。麟州吾從弟。泉路倘追陪。</text>
<title>挽安公侹</title>,<text>春社修花甲。西遊忝席珍。爲官稱愷悌。所性本淸眞。委巷頻停駕。餘芳尙在茵。無端承惡耗。題挽淚盈巾。</text>
<title>雪夜。次明翰林朱紘大書夜讀韻。</title>,<text>一室生虛白。▒光射素毫。皎然如展燭。政尒捨焚膏。披拂看朱筆。淋漓起翠濤。今宵堪把玩。詩興正陶陶。</text>
<title>次杜律興悠哉韻紀夢</title>,<text>夢裏龍顏近。雲間雉尾開。異香吹路暗。仙蹕竝江廻。暖眼遙瞻仰。溫音亟召來。丁寧再三命。爾筆定悠哉。</text>
<title>次君平</title>,<text>淸蹕臨湖右。神泉在此間。硫黃眞得力。玉色頓敷顏。▒雪增千壽。靈丹哂九還。欣迎羽旄美。佳氣滿江山。</text>
<title>次遲川南草韻</title>,<text>本草書曾漏。南靈號始傳。孤根出滄海。萬國散靑煙。口業如粱嗜。頭風勿藥痊。當爐評至味。竹葉讓先鞭。原韻南國有靈草。初從海賈傳。接筒承煴火。入竹滿靑煙。疢疾宜全效。煩腦亦自痊。只緣生異域。炎帝不曾鞭。</text>
<title>對南山。次西坰爺韻。</title>,<text>紫閣如含酎。匡床作臥游。濃▒新黛膩。橫處細眉▒。白晝雲生箔。黃昏雨滿樓。詞人難刻畫。吟▒伴閑▒。</text>
<title>夜坐次霽峯韻</title>,<text>門有杉松樹。爭稱宰相家。正憐頭戴雪。還訝眼生花。氣短詩難就。腸枯酒未賖。天機元自熟。一道望歸鴉。</text>
<title>夜坐</title>,<text>玉漏報籌催。金爐煖夜杯。竹墻風瑟縮。松嶺月徘徊。雪片迎陽盡。梅花待臘開。曉來搘小枕。淸夢掛瑤臺。</text>
<title>山寺</title>,<text>▣臥雲居寺。三春欲盡時。非無廬嶽勝。恨乏謫仙詩。古殿蘿陰合。空壇日影遲。東風多少意。愁對落花枝。</text>
<title>次贈勝卞上人</title>,<text>雪衲何來此。靑郊始啓門。煙霞驅倦塵。花雨滿芳園。業白元耽靜。談玄却近喧。誰能卞道勝。喜與惠詢論。</text>
<title>次僧軸韻</title>,<text>軸裏淸新句。吟來破鬱蒸。興生雙蠟屐。官滯一條氷。隱几時聞鶴。題詩每惹僧。蓮峯長在眼。遙望玉千層。</text>
<title>行中次簡齋韻</title>,<text>跋馬晴川指遠山。遙瞻佳氣滿西關。邑人咸造爭稱慶。天道由來亦好還。冬暖莫言愆節候。春宮應遣護平安。遙知問寢龍樓日。紫禁煙花瑞靄間。昔忝銅龍供奉班。一年西路再追攀。謳歌正屬艱危際。筋力都輸跋涉間。少海澄波春接漢。前星寶彩夜臨▒。百祥▒號方知驗。鶴駕將迎此地還。</text>
<title>次安州觀德亭韻</title>,<text>大陸風驅萬馬群。玄冥苛令劇商君。吟扃尙聳含綸客。墮指翻墨負羽軍。路向晴川通北塞。營開細柳鎭西門。揚鏕自有酬恩地。行役寧辭夙夜勤。</text>
<title>向蔥秀山</title>,<text>朝旭蒼涼未半竿。官炊破卯戒歸鞍。泉聲注玉穿林落。岳色擎蓮出霧寒。絶塞飮氷時易換。長途倚馬句難安。蔥山十里看看近。仙榻應須借暫閑。</text>
<title>次書狀官燕京元日韻</title>,<text>幅勝家家競頌春。持杯兀醉我符神。知時物色如尋舊。鬪鬢年光巧著新。北極名都千古麗。西遊壯志一朝伸。愧無傑句酬佳節。隱几唯欹漉酒巾。</text>
<title>到松都。次贈汝擴還朝。</title>,<text>玉署登仙有去思。松都父老淚如絲。共將昔日難忘德。霆表吾家不昧碑。目極風煙元凱峴。夢牽春草惠連池。南樓曉月鍾聲動。催遣行人齕馬時。</text>
<title>玉華館。次五峯韻。</title>,<text>閉門都不省春歸。茶至方知立夏期。睡起旅窓成獨飮。憶從薇架覓新詩。深簷燕絶應嫌客。遠樹鶯啼已幾時。安得藍輿容出郭。綠陰幽草對傾巵。</text>
<title>瀋陽次淸陰相公眎韻。</title>,<text>天心錯莫有誰知。終古英雄幾涕洟。九死敢忘持節處。三年不見下樓時。眼中的的前星近。頭上昭昭白日垂。歸對弼峯千仞立。高標長挹寄相思。原韻 淸陰壯心磊落莫吾知。中夜悲歌攬涕洟。孤夢遠迷雲▒處。弊表先覺雪來時。凍吟詩句筆鋒折。醉拂髭鬚氷筋垂。別後憑君報一語。天涯辛苦不須思。</text>
<title>次問禮官惠韻</title>,<text>經歲悠悠作遠人。蒼茫獨立大江濱。前星北陸瞻佳氣。少日春坊備講臣。舊典已知無此例。深衷未訢與誰親。謳歌父老歡迎處。不恨邊城繫馬頻。</text>
<title>松都次曺長淵示韻</title>,<text>前朝欲問暫停車。一抹愁雲自卷舒。柳院鳴鑾纔辨路。花園飛棟久成墟。鹿遊毀砌全埋草。龜臥殘碑半蝕書。最是竹橋存義魄。祗今行旅式鄕閭。</text>
<title>次贈庶尹</title>,<text>頻收燭跋素襟披。望月亭前夜色遲。綠蟻杯深留客處。靑牛氣壓度關時。文章已覺通三昧。吾道從知不二岐。五日幸同荀令席。餘香更入囊中持。</text>
<title>次寄子時</title>,<text>官橋東畔柳如癡。午睡初回坐柱頤。萬事從今聊復爾。百年爲役至於斯。關心長路寧嫌遠。悔禍高天卽聽卑。却羨海翁閑自在。離騷讀罷醉淋漓。長安街上雪花飛。客裏逢春減帶圍。縱欲寬心愁不去。早知開口咲全稀。烏臺却値懸弧節。燕市還敎買酒婦。今夜尙堪供一醉。遺忘物我任天機。右燕京</text>
<title>栽松亭道中</title>,<text>雲葉離離泛遠山。倦鞍孤望未全闌。詩驕欲吐玲瓏語。物態猶含媚嫵顏。百二重關爲表裏。三千脩路此中間。鍾聲暮出藤蘿外。煙寺遙思着▒殘。</text>
<title>宿博川。復用前韻。</title>,<text>臥龍山下不開門。境靜初無一事紛。蝴蝶倦成南郭夢。鷓鴣銷盡北窓薰。溪循除側氷生渡。樹護樓陰蘚着痕。潭府也知淳古地。鑿耕誰識聖朝恩。恭將御帖出都門。沙嶺蒼茫雨雪紛。酒肆競誇靑幔美。詩奚愁濕錦囊薰。穿林偸作飛花樣。滿路供成刻佩痕。物理細推窮必返。陽春何日布深恩。右記行</text>
<title>行中次裁松韻 三首</title>,<text>雪裏騰裝到玉山。倦尋棲榻夜將闌。頻噓稚火燒靈草。且改新詩作好顏。馬齕枯箕喧戶外。鼠窺餘粟繞甁間。寒窓淅瀝眠難着。看盡薰爐寶篆殘。右玉山何年丹鳳下靑山。山色蒼然歲月闌。湍彩未瞻千仞翮。墨花空揭一堂顏。更無仙跡尋雲外。只有簫聲出洞間。舊事悠悠流水在。擣餘茶臼隔溪殘。右鳳山秦關歸路出唐山。四野蒼茫雪意闌。玉塞自憐擎歲帛。丹爐無計駐年顏。行裝幾着干戈際。筋力全衰跋涉間。喚取官醪成小醉。麗▒寒掛曉星殘。右中和</text>
<title>次贈西伯 三首</title>,<text>水搖林表碧生鱗。彩舫徐廻十里津。勝地摠爲揩眼▒。芳辰誰復賞心人。▒頭香隕杏花雨。渡口靑歸▒葉春。唯有繡峯如媚我。夕陽煙黛望中新。雲海音書斷羽鱗。西遊幾問此官津。關頭紫氣非今日。馬上靑山是故人。曷不題詩酬遠役。偶然携酒惜餘春。取歡却恨譙鍾動。回首嚴城月色新。流光遷次似魚鱗。水潑葡萄接遠津。移棹却成天上坐。近花仍作畫中人。襟懷幾隔吳洲月。尊酒相留鄭▒春。莫把驪駒催晼晩。飮氷重覺別愁新。</text>
<title>挾山亭次韻</title>,<text>紅亭飛出碧霄干。新扁偸它小篆安。嶽色正憐眞玉女。湖名不羨左郞官。十洲笙鶴常承席。萬里乾坤此倚欄。會挹列仙遊汗漫。桂花留向月中看。</text>
<title>走次金通源以撥送示韻</title>,<text>白雪高詞未易攀。終宵圭復字應漫。初疑彩幅生春色。却愛靑松挺歲寒。此去長亭非異路。相隨何處得同歡。瓊琚一字貧難買。細雨簷前取次看。星近高樓手可攀。疏簾匡坐夜漫漫。川塗浩渺雙魚阻。歲月崢嶸一劍寒。只有風煙供遠眺。更無觴詠寄餘歡。年年津吏頻相迓。應向關頭紫氣看。</text>
<title>遼東白塔</title>,<text>何年畫出玉芙蓉。望眼先明雪萬重。白出山頭初似鶴。素騰雲裏却疑龍。層陰倒掛天門樹。遠勢平臨日觀峯。緬憶唐皇經始意。借名仙塔護堯封。</text>
<title>次西伯韻 二首</title>,<text>雨後輕陰欲釀寒。前村煙景杳茫間。依依遠岫圍松蓋。裊裊脩泉注竹竿。馬上有時成倦睡。眼中無處着餘歡。迎人故堠如相識。長短亭邊次第看。宣城坐對一簾寒。山色渾增顧眄間。漠漠邊秋聞塞曲。亭亭落日照旗竿。隨緣且作看花興。弛禁仍成把酒讙。三疊佳篇能起我。獨携殘燭夜深看。</text>
<title>裁松亭贈問禮官</title>,<text>灣館淹留已數旬。詩筒不厭往來頻。歌回白雪元無敵。句帶靑霞却有神。蓮燭幾殘彤管曉。花甎頻醉寶樽春。君今欲問緣何事。有媿平生學禮身。子美詩吟首路西。龍淵物候正凄凄。春回遠水紈初展。雪罷群峯玉不齊。千里倦遊長作客。一枝何處強安棲。相呼且作南坡會。細履隨緣踏淨泥。</text>
<title>閔侍直煦呼韻</title>,<text>古月陰風吹大陸。蕃家物色縱吟初。路穿錦肆光難定。城擁霞樓畫不如。黯黯愁支一龜榻。轔轔聲動萬牛車。春坊結夏無餘事。時向晴窓漫浪書。</text>
<title>題西華扇</title>,<text>華表之西混水上。萬家煙火夕陽初。天涯節候秋蟬近。籠裏羈心海鶴如。取醉敢謀陶令酒。聯鏕幸御李君車。談霏日日供淸謔。氣象時分彩筆書。</text>
<title>次永平主人家壁上韻</title>,<text>北平舊是盧龍郡。岳峙川停地勢雄。炎路雖逢酷吏日。澄河却挹聖人風。心從境得欣相遇。跡與雲輕訝許同。十里旗亭誇酒美。衰顏願借暫時紅。</text>
<title>次金虎翼韻。示重叔二首。</title>,<text>西來四牡正騑騑。塞外聊隨旅雁歸。紫氣臨關迎道駕。異香携袖認朝衣。芳筵喜對平原客。寶唾驚霑滿▒霏。傳語風光近佳節。玄冥已釋勒花威。平原館裏住驂騑。獨對靑山坐不歸。溪柳漸舒纔着絮。嶺雲初散未成衣。夕烽過後樽猶在。夜麈揮時語▒霏。斗覺邊城風日▒。陽春一曲波寒威。</text>
<title>次重叔</title>,<text>詩簡獨伴遠遊身。才盡何嫌擣桂辛。春酒正濃空訴病。好山相對可論親。關頭紫氣迷長路。天上仙槎隔幾津。蓮幕幸成萍水會。風流不減兩都賓。</text>
<title>謝道源贈贐</title>,<text>騰裝晩出普通門。蓬勃風埃未解紛。最荷范袍輸古義。却看荀席帶餘薰。機頭翦破霞千片。篋裏蟠回玉一痕。行贐縱非無處餽。天涯霜雪亦知恩。</text>
<title>復用前韻</title>,<text>銅龍咫尺闢靑門。小海祥光纈眼紛。星彩照關通北極。風聲應律動南薰。城凝遠樹移雲氣。旗拂春宵帶月痕。却想宮壺重拜賜。分明饌玉荷鴻恩。</text>
<title>蔥秀山仙榻次韻</title>,<text>坐來仙榻敵淸都。嗽罷靈泉湛玉壺。古木蒼藤杜陵句。斷橋紅葉輞川圖。獨看魚鳥供詩硯。誰把溪山助畫廚。曲水政宜修小飮。一秋歸興未應孤。</text>
<title>次二師惠韻</title>,<text>瑤田仙鶴本淸癯。春雪依然半上鬚。隔幔久拚宵奉寐。樞衣幸荷日趨隅。欽心自醉非關酒。苦味都忘每啜茶。珍重一篇能起我。詠來殘月落金樞。</text>
<title>次二師惠韻抝體</title>,<text>昨夜客窓秋氣至。銀河漸朗金波舒。遼天不入堯封藉。風壤還疑越絶書。雁霜欲下疊楓冷。鷗雨初晴高柳疏。却喜宮師名位重。陪遊此地幸相於。</text>
<title>二師誦漢陰律。卽席次呈。</title>,<text>同隨淸蹕異方來。懷抱難憑酒賦開。却向雄壇慙騁筆。還從弱戶怯擎杯。秋江寂寞龍猶蟄。遼郭蒼茫鶴未回。世路秪今無處着。此身如錦付人裁。</text>
<title>鶴城侍中臺次韻 二首</title>,<text>宇宙之間此一隈。高秋獨上侍中臺。西山石老雲猶在。東海天寒鶴不來。雲影倒飛晴落席。波光屈注碧添杯。仙區報答將何物。佳句唯從片雨催。孤城直壓白雲隈。天作重關石作臺。西崦夕陽鴉背盡。北陵秋色眼邊來。山橫靺鞨平如掌。海接蓬萊小似杯。好是登臨佳節近。任從歸騎莫挏催。</text>
<title>次正使東沙惠韻</title>,<text>銜命頻繁入朔庭。南冠却換鏡中形。視同夷險堪棲息。命有升沈付杳冥。不寢獨看秦地月。充饑每憶楚江萍。戒嚴只恨佳期阻。東館難趨僕射廳。原韻 東沙千里相隨到北庭。異鄕猶阻舊儀形。晴天霹靂風驅雨。曠磧塵沙晝變冥。楚奏不堪聞白雪。吳鉤聊復撫靑萍。君留我去應成別。莫惜跫然問客廳。</text>
<title>瀋館。次李士致。</title>,<text>懸燈東館倚詩囊。相對依然似洛陽。紅杏舊栽丞相宅。黃柑新賜壯元郞。離親莫洒天涯淚。近御將含殿上香。好伴靑春旋旆日。月中仙桂艶高堂。</text>
<title>發玉河館 二首</title>,<text>借曉騰裝出玉河。氈車行色異仙槎。身同海鶴初超檻。跡似冥鴻暫印沙。未到西關都作客。却瞻東路當還家。馬前飛雪如相媚。巧點歸衣故作花。飮氷行色度黃沙。却倚燕山放筆花。地勢自雄瞻踞虎。天機正熟數歸鴉。金臺暝色當樓盡。蘆水邊聲入夜多。心事豈從詹尹卜。吟詩只遣帽簷斜。</text>
<title>嘉平館</title>,<text>午炊纔過納淸亭。路轉峯頭是曉星。天近北辰瞻日月。山蟠大陸寫丹靑。髮因去國霜全換。淚爲傷時血共零。投宿郡齋燒短燭。夜深松韻爽襟靈。</text>
<title>玉流泉次韻</title>,<text>東林晨旭未全生。薄霧冥濛滿驛程。跋馬獨來尋舊跡。傍泉相對聽新聲。霜鱗細落銀絲繪。露菜香聞錦蔕羹。拚勝直須同取醉。畫中他日只含情。</text>
<title>白塔</title>,<text>怒起銀虯聳幾尋。空中雪色破幽陰。天晴宿霧長縈帶。野闊斜陽極照臨。華表接顚疑鶴舞。遼河倒影聽龍吟。可憐白玉擎天柱。獨立風塵歲月深。</text>
<title>龍灣。次趙日章自白馬送示韻二首。</title>,<text>數點晨星配月流。前冬雪裏走中州。官儀遠愧吳觀樂。佳句長吟趙倚樓。未買芳園招野鶴。空瞻紫氣度關牛。絃中郢曲誰相語。山水悠悠散不收。鴨江遙作玉虹流。百二關雄四十州。天地風塵曾對壘。古今懷抱此登樓。海騰積氣渾疑馬。劍吐冤氛謾射牛。指點蓬山何處是。乍驚雲物坐來收。</text>
<title>鴨江。次重叔留別。</title>,<text>消魂只在此江頭。數曲驪歌判去留。回首漸看城影遠。隔林唯聽水聲悠。途中碧草封春恨。幕裏紅蓮帶暮愁。今夜一樽誰與共。月明應上最高樓。</text>
<title>百祥樓。次姜天使韻二首。</title>,<text>紅遠飛樓切太淸。坐來褰箔納江明。鍾聲曉出金沙寺。海色朝開鐵甕城。未把涓埃酬德意。謾從遲暮減詩情。懸知別後西溟月。的的遙隨彩鷁行。炎天長對玉壺淸。出海雙珠覺夜明。萬里來遊仍水國。十年多難此金城。兵餘幽事供仙賞。樓上閑吟近物情。勝地幸拚聞健醉。匹如風詠舞雩行。</text>
<title>次太虛樓韻</title>,<text>樓勢騰空問幾尋。炎天却怕雪霜侵。杉松鶴舞前峯月。風▣龍吟太澤陰。鄕里先生曾命額。江山千載尙論心。追惟勝事渾如夢。獨伴疏簾坐夜深。</text>
<title>冬至到肅川</title>,<text>倦客重尋小雪堂。爲因佳節強呼觴。葭灰吹管三陽動。豆粥登盤十字香。丹綍獨臨西塞外。朱衣遙想北宸傍。窮愁縱欲憑詩遣。一詠愁隨一線長。</text>
<title>次贈宣川倅古宣城有宛溪靈寺</title>,<text>宣川宦業轉荒涼。從古詩人辦此鄕。佳句直超唐以上。片愁遙掛漢之陽。樓明宛水工延月。鍾動靈源迥得霜。物色曾分存笏地。風流莫訴雪堂觴。</text>
<title>次南判官</title>,<text>愁邊暮景遠懸林。鬢着詩斑巧受侵。西塞風塵猶滿眼。十年岐路最關心。慣迎賓客雖多酒。正値艱虞只細斟。喚取鐵簫吹夜月。佇聞川底老龍吟。</text>
<title>途中次遲川</title>,<text>二月春寒凍未消。霜華似惱鬢毛凋。西歸却叱王尊馭。再渡還憐杜子橋。玉節迎郊相脈脈。松牌記路轉遙遙。黃岡別後無親舊。唯向頑童狎作僚。遠遊豪氣逐年消。匣裏秋蓮半已凋。宿霧欲收纔辨岫。弱水難渡却尋橋。寧愁窘步鮎竿進。自覺關心驛路遙。此去遼陽元不惡。擬呼仙鶴與爲僚。客魂何事黯然消。兵後餘民到處凋。疏店依山全失業。枯査掛石半成橋。回頭北極星辰近。屈指西程歲月遙。歸及鴨江迎鶴駕。十年曾忝舊宮僚。朝旭蒼涼宿霧消。客邊裘褐半成凋。身馳白雪關山路。夢踏靑雲洛水橋。拔地春巒吟裏近。極天煙樹望中遙。聯鏕幸作同行樂。共是秋曹舊日僚容華漸覺出關消。春半如秋物象凋。剩欲題詩尋北嶽。不妨行樂到東橋。蒼茫野色兼天闊。縹緲城陰帶水遙。昨夜文星報增彩。黃岡應聚玉堂僚。</text>
<title>途中卽事</title>,<text>咽咽悲泉逝不停。野花開盡短長亭。磧中休恨頻爲客。宇內從知摠寓形。遼郭去來如化鶴。天機流轉幾移星。直將眼力淩平陸。雲際遙岑半露靑。</text>
<title>寒食。金公虎翼呼韻。</title>,<text>三月晴光媚遠天。名區一宿有前緣。遮寒却下銷金帳。取醉頻揮藥玉舡。素紙作錢仍舊俗。靑楓起火是新煙。愛君傑句酬佳節。不用紅粧置眼前。</text>
<title>夜坐。權弼善呼韻。</title>,<text>萬里雄心倚劍眠。風煙一面接祁連。葡樽夜醉氍毹月。宛馬春肥苜蓿天。山勢北來開大陸。地形中斷注長川。樓蘭獵罷歸來晩。却帶花鈿且後先。</text>
<title>次朱天使蔥秀山韻</title>,<text>春光醉殺武陵桃。壺裏風煙集彩毫。談麈撼松驚睡鶴。釣竿投水起蟠鼇。但敎仙客空留詠。誰把靈泉變作醪。怊悵雪泥難討跡。壯心時撫劍吹毛。</text>
<title>次韻</title>,<text>酒樓何處買紅纏。湖海豪心孰比肩。釵整綠雲輕抹鬢。步移丹葉暖含躔。招呼雪月仍成伴。指點銀缾更酌賢。稍待春風解氷玉。彩舡搖曳鏡中天。</text>
<title>次芝峯東槎韻</title>,<text>談霏衮衮夜籌深。倒揷銀河屋後岑。曾上龍灣留地角。共迎鸞詔降天心。懸三十里有無智。動八九旬長短吟。盛事秪今商略久。鬢毛俱惱雪霜侵。</text>
<title>大凌河。夢𥫃弟。</title>,<text>地窮滄海絶無天。松郭風煙淚眼邊。大小河流如濯錦。十三山聳正擎蓮。東還好與靑春伴。午倦仍成白日眠。直待藥峯荊樹會。更能聞健向尊前。</text>
<title>次贈西伯</title>,<text>交轡關河共踏氷。棲臺幾處費攀登。高才每愛許丁卯。懶性自憐吳武陵。十役東槎衰鬢改。再持西節盛名增。忘年剩托襟期好。注目寒江雪月澄。初如碎玉旋鋪氷。用法龍公報歲登。大酒誰家酬爛熳。雄篇何處討憑陵。着驢灞上肩應聳。回棹山陰興幾增。獨喜同遊許玄度。滿襟風月本淸澄。聽流堂上映寒氷。振策西遊復一登。對水弱籬連北澗。隔山遙火出東陵。燈昏夢逐雲俱遠。樽綠愁隨酒共增。夜雪投窓▒撼我。吟詩猶助句淸澄。處世無能學鏤氷。平生從善勇如登。殘年倦跡淹西塞。少日豪心掛五陵。驛路雲山渾舊識。奚囊雪月較新增。寒宵茗席成癡坐。獨撫秋蓮夜色澄。</text>
<title>次西伯朴公遾韻</title>,<text>八渡三章壓衆家。按廉才調鬱靑霞。天涯共把逡巡酒。月下仍聞窈窕歌。滿眼芳華驚節序。傷心物色對關河。歸來小榻餘醺縛。渴夢頻呑顧渚茶。</text>
<title>贈庶尹柳公時定</title>,<text>浿江東畔有高樓。千古登臨一散愁。欲說湖山難脫口。未忘煙月尙盈眸。掃空百紙搖毫迅。倒瀉長江注硯池。自是公權多造化。落花飛絮滿西州。</text>
<title>次松都經歷</title>,<text>南閣鍾聲初報夜。鳳城星彩早知秋。燈前却對天涯面。塞外來從地盡頭。小話悤悤猶款曲。嚴程役役敢遲留。東還明日無相伴。何處丁丁伐木求。</text>
<title>北關次戶判韻</title>,<text>北志初題司馬橋。驅馳王事早揚鑣。西看落日長安近。北走陰山使節遙。地座虛來如望歲。天心簡出又還朝。思量邦計同家事。殊錫終慙獨揷貂。再過咸陽渡渭橋。嚴程叱馭振長鑣。一邊浸海腥常漲。四月多風暖尙遙。北地初看傅介子。西戎應款聖明朝。行間伴使將何補。楚楚空餘季子貂。樓壓層城城壓橋。將軍上馬曉銜鑣。五拳毬落驚星散。八札弓開引月遙。樽酒迥臨滄海闊。轅門平受雪山朝。奇祥重譯爭來送。白雉于今有黑貂。平明擊鼓咸陽橋。萬馬不鳴銜兩鑣。滄海之東使節住。鐵關以北威聲遙。曾聞胡騎已逃夜。復道天王將款朝。籍籍預傳凱歌曲。幙中賓客橫金貂。君才籍甚許渾橋。天馬昂然迥脫鑣。詞苑新聲萬人動。壯元陳迹廿年遙。洛中名勝誰爭長。榜下衣冠摠滿朝。自是陽春難和曲。強將荒語續於貂。元陵松柏接官橋。虛殿常趨鐵馬鑣。日月繼衢宗祀大。風塵提劍霸圖遙。山圍北陸千重立。水謁東溟萬折朝。我有長纓堪報國。全勝頭揷侍臣貂。</text>
<title>次韻</title>,<text>樓上風鈴報晩晴。滿天雲物較分明。飮氷長路猶無慈。見月他鄕倍有情。前度使君今再到。同庚太守又聯行。何時了事相携去。煙雨沙田學耦耕。</text>
<title>金浦陵幸時次韻</title>,<text>山綰煙鬟萬點抽。騰裝江上豁詩眸。金陵隔水停歸騎。黃帽廻舟起遠鷗。倚玉春曹先詣祀。揮犀夜榻始覺愁。明朝鷺渚催龍馭。十里天香擁上游。</text>
<title>途中</title>,<text>炎曦炙面路關心。遠樹浮空彩霧沈。大小河澄鋪謝練。十三山聳揷韓簪。鏡邊暫賞承魚笱。屛裏聊成信馬吟。冉冉征途別有界。欹巾直欲滌煩襟。</text>
<title>別北伯李君瑞</title>,<text>崑玉平生是席珍。可堪衰白別離頻。靑門日下憑熊使。紫塞年前對鵬人。父老爭迎新繡鉞。山河頓換舊精神。褰帷剩有澄淸地。棠樹歌傳處處春。</text>
<title>別書狀官南公龍翼</title>,<text>尺一新承五色裁。摶桑使節趁黃梅。文章照水魚龍伏。奎彩騰空霧雨開。物色句收摛藻壯。胸襟賸借捲濤來。柁樓高處長吟坐。東海風煙滿袖廻。</text>
<title>送李務安行進</title>,<text>文星昨夜下丹墀。八月江南把一麾。邑自安閑無健訟。境皆淸絶可吟詩。絃歌百里生春色。梅竹千家帶好姿。此去賢聲應藉藉。別來愁聽鷓鴣詞。</text>
<title>送呂襄陽爾徵</title>,<text>半世名山夢不眞。春明慣送畫熊頻。大堤佳麗聞猶久。峴首風煙賞更新。午夜金鴉飜碧海。淸秋雪鶴舞層旻。祕仙臺上題詩處。誰識前身是洞賓。</text>
<title>贈西伯沈公澤</title>,<text>元方於我同花甲。沙峴曾成此別離。十載公今又持節。一家相繼共稱奇。紫荊遽隕庭邊樹。華棣應聯浿上碑。前後政聲傳藉藉。西民重誦召南詩。</text>
<title>納淸亭。別李判書。</title>,<text>官柳全摧贈別枝。蒼茫雪裏共臨岐。那堪淸磵分襟處。却似黃岡把酒時。長路送迎眞有數。一年先後本非期。奇觀正在灤河上。前度風煙我最知。</text>
<title>別黃海都事</title>,<text>休將內外較窮通。聞健驅馳在盡忠。都事爲官貳方伯。海西之勝冠天東。芙蓉院落三更月。薇蕨山河萬古風。淸賞壯遊還可羨。一樽安得與君同。</text>
<title>送嚴重叔赴義城</title>,<text>聞韶捧檄感蒼穹。玉舃南飛粉署空。列鼎但思供一日。專城詎肯換三公。霞觴挹海春長滿。彩服迎暉雪正融。頭白不堪孤露恨。夜烏啼盡竹林風。</text>
<title>次贈北伯李公厚源</title>,<text>倚玉秋曹得緖餘。推公綜密我空疏。春來伴鶴歸遼後。雪裏憑熊按沛初。直把賢勞輸道路。還將聖化布詩書。關防正賴儒紳重。廿二提封盡晏如。</text>
<title>別關東伯</title>,<text>西曹撫罷白雲書。八月還隨奉使車。定喚飛仙同駕鶴。還怜學士未焚魚。東溟晝映銜杯外。萬嶽秋高攬轡初。爲問竹西賢太守。渚煙樓月近何如。</text>
<title>席上。次韻別安東林載叔。</title>,<text>別席悤悤酒暫隨。氷壺照座喜無私。淸裝和鶴寧嫌淡。素札憑魚莫較遲。雪罷環峯遙掃黛。雨肥膠瀨暗生澌。雄州保障聞名久。自是麗朝舊置司。</text>
<title>題扇。別西伯沈潤甫。</title>,<text>玉節遙臨藥磵湄。靑藜搘病赴佳期。可怜風雨開樽處。無限煙花滿眼時。只是老懷難作別。非關春色易生悲。題詩便面聊相贈。明月團團解遠隨。</text>
<title>題扇。別李南原禬。</title>,<text>雙旌枉沐出郊端。自說明朝向廣寒。最識塵緣曾脫習。却從仙界好爲官。玄霜擣月連裾濕。碧桂經秋蔭座團。欲寫黃庭學君術。竹靑須寄萬琅玕。</text>
<title>別書狀沈公儒行</title>,<text>白門初旭照朝班。旌旆遙遙不可攀。雋彩爭瞻丞相胄。風稜却着惠文冠。盤山地闊三千里。望海亭高宇宙間。王事壯游眞快活。少年行路莫言難。</text>
<title>別靑松倅</title>,<text>瀛州琴輟又桃源。笙鶴遙從月下聞。隨處政聲淸似水。向來詩態靄如雲。暾含翠岳光承嚥。露浥丹經字帶痕。鈴閣春深煮瑤草。幸分靈液慰文園。</text>
<title>贈別</title>,<text>恩波一隔臥松雲。誰復乘槎上紫氛。氣射斗牛猶勃律。詩將風月欲平分。狂奴故態誰憐我。學士淸光獨映君。剩得醉歸林徑黑。從前苦恨久離群。</text>
<title>別副使兪公暢</title>,<text>金門曉日捧芝綸。紫氣先浮析木津。敦睦暫違花樹會。遊方遙隔彩衣春。周旋中禮斯爲盛。險阻平心只任眞。了却句當廻棹日。北堂稱壽揷貂新。</text>
<title>次贈舞鶴倅南公九萬</title>,<text>雪花雲葉半離披。鞍馬悠悠出塞遲。唐岳幸拚燒燭語。巴陵却似讀書時。休將賓客愁行役。且爲王孫泣路岐。意氣平生重然諾。秋蓮自有手中持。</text>
<title>送江華留守鄭公</title>,<text>紫閣峯連白門谷。過逢咫尺好開顏。老來知己今誰藉。海上分司此別難。雪罷群巒呈淺黛。春回遠水展輕紈。靑簾白舫嗚橈發。臥護江淮壁壘閑。</text>
<title>別金道源</title>,<text>黃鶴樓前月幾彎。一春詩興未全闌。纔聞玉舃留霜壟。却綰金章按雪山。遠別可堪頭白後。盛名應在汗靑間。棠陰正滿經行地。最是風流露冕閑。白日柴門惜別遲。桐陰呼席坐頻移。交遊散落身仍病。世事浮沈鬢已絲。西巷薄醪成暫醉。東床隕玉抱餘悲。眼中樂緖無多在。牽率何妨罄一巵。</text>
<title>挽柳德甫</title>,<text>昔爲秦贅入君家。五十三年麗澤多。如友弟兄仍共里。不論風雨每相過。雖因樂聖初成疾。不譬衰吾盡作皤。誰料此翁猶寄世。向公先哭淚傾河。雙鳧湖外幾低回。擁節關東黛色開。魁岸平生無餒氣。錯盤隨處挺奇才。從知世路元多梗。始信天公亦見猜。奎璧忽驚埋厚夜。是非誰惹碧山隈。</text>
<title>挽姜掌令鶴年</title>,<text>曾從舞勺勘朱絃。喜續城南吏部聯。離合十年頻隔面。交遊兩世幾隨肩。樂存名敎人如玉。興發林泉筆似椽。怊悵鸞棲舊臺柏。只餘香葉日蕭然。</text>
<title>挽鄭肅川以重</title>,<text>媾好平生托宿緣。龍韜快見控鳴弦。西河奉蹕忠勤著。北塞分符聖奬偏。燥濕任遭寧擇地。班資未達總由天。倚門鶴髮誰寬譬。至痛應摧薤露邊。</text>
<title>挽李判書溟</title>,<text>耆宿當朝罕比肩。星辰振步接台躔。人推國器爲時重。天向家居注意偏。世上獨專眞富貴。洛中爭仰老神仙。蒼茫大澤龍歸遠。只聽風雷半夜傳。</text>
<title>挽李都正大夫人</title>,<text>宗英雋彩隔存亡。鸞泣孤菱幾過霜。身上紫泥霑鳳誥。膝邊玄度綰金章。延津劍合神龍氣。河漢星沈寶婺光。分義平生三世篤。稱觴猶恨未升堂。</text>
<title>挽</title>,<text>玄洞靑坡隔小園。兒時騎竹往來煩。吾家伯父爲君叔。南世交親卽一門。愷悌善人宜得壽。蒼黃惡耗不堪聞。北來丹旐過江上。齋負相迎只斷魂。</text>
<title>挽沈成川𢋡</title>,<text>託結金蘭五十春。丹靑交合宿心親。銀臺鷄樹含香久。巫峽魚符製錦新。病後擬成聯袂會。秋來忍聽復衣辰。開花逝水無廻日。哭望扁舟泛遠津。</text>
<title>挽韓政丞</title>,<text>吾家始覩好麒麟。屈指今經五十春。樂處每敦兄弟義。危時轉覺死生親。黃扉坐鎭方孚望。丹竈功虧遽返眞。泉下倘能逢我妹。爲言斑鬢總如銀。</text>
<title>挽李參議悠也</title>,<text>弱齡初遇卽相親。端雅脩然最席珍。白首久拚膠漆固。靑眸直取性情眞。錯盤但見恢餘刃。名位誰憐似衆人。粉字丹旌和淚寫。曉來樑月解傷神。纔因問疾扣門楣。臥內驚看氣不支。執手噫噓如訣意。好顏酬酢只權辭。永嘉作夢寧無驗。司寇爲官若有期。泣對欒欒難盡道。英靈倘亦此心知。</text>
<title>挽沈監司演</title>,<text>名勝當朝有幾人。到君籌指再難伸。交情自篤同花田。謔語爭誇折桂辰。展武雲衢飛驥迅。建牙棠路畫熊頻。秪今望屬經綸地。唯見丹旌渡漢津。</text>
<title>挽李仁川碩望</title>,<text>相識垂髫六十春。靑蓮同榜且同隣。從來累世敦先義。自是通家若懿親。名姓未題仙塔雁。調遷纔佩數州麟。秪今舊事渾成夢。蔥歎蕭晨淚滿巾。</text>
<title>全昌君翁主挽</title>,<text>平陽夙德播蘭芬。名位當今祖母尊。五紀瑟琴恒率禮。二朝雨露每垂恩。星沈寶婺秋無影。月掩瓊娥曉有痕。可忍琅玕留客處。秦樓泣對魏陽元。</text>
<title>挽金判書光煜</title>,<text>接武黃扉荷主恩。八旬無恙老星尊。身名處世元孚望。策慮匡時未易論。雅度共瞻騰鳳彩。高才爭道鑿龍門。他年欲識桑楡業。看取螭頭節惠存。釋吝芝蘭意盡傾。揮犀重見古人情。從遊到老兼師友。分義平生若弟兄。雪裏幾拚烹鯉問。湖邊共約㰱鷗盟。耆英寂寞難成會。忍聽靑門薤露聲。</text>
<title>挽柳和順</title>,<text>黌宮拜疏五賢時。子讀吾書鎭日隨。地望爭推香案吏。天公終▒桂花枝。中年遭痛無千古。▒▒▒官困一麾。輪了平生均夢事。唯將薤譜皺悲▒。</text>
<title>挽李參判君瑞</title>,<text>早從蘭室挹芝眉。快覩靑冥振羽儀。遇事盡言諭鯁直。當官思效答恩私。使星北陸曾留化。卿月東銓遽▒虧。却把范雲知己淚。灑添江漢咽成悲。</text>
<title>挽柳承旨道三</title>,<text>忘年交誼託塤箎。藥巷論文幾把巵。妙歲詞凌鸚鵡賦。淸時步到鳳凰池。瓊樓作記偏符夢。玉局尋仙已▒期。▒▒雙親留海曲。倚閭虛待暮歸遲。</text>
<title>挽進士徐士高鄕長</title>,<text>自幼從游荷擊蒙。極知眞率有淳風。久拚物外䨥蓬鬢。獨見鄕中百歲翁。紫誥陞資恩最重。靑氈傳業慶應隆。前冬數札猶藏篋。逬淚幽吟愴未窮。</text>
<title>挽朗善君夫人</title>,<text>幽耗蒼皇報瀼西。親因強近最悲悽。卿卿秉禮宜家▒。婦婦低眉擧案齊。玉劍塵生龍泣柙。碧梧風撼鳳鶩棲。沁園芳草王孫淚。沾洒蕭晨薤露凄。</text>
<title>挽孫僉知</title>,<text>昏朝名動上書辰。一脈斯文賴未湮。晦迹久聞推地望。博閑終喜任天眞。靑蓮士集東南美。蒼艾年登九十春。義篤伯郞如我弟。欲題哀語已霑巾。</text>
<title>挽溪谷遷葬</title>,<text>早結同庚忝席珍。吾差日月後張巡。文章關運傾東國。精爽騎箕拱北辰。舊隧曾聞非地旺。新阡却喜得天因。風流大雅那重覩。三百年來不數人。相公驂鶴上蒼蒼。月谷衣冠閟幾霜。昨日玉棺重出世。千秋白水始封岡。孝心只爲先靈妥。選地非要後福昌。江漢西流餘皓首。一哀猶有九廻腸。</text>
<title>挽安參判應亨</title>,<text>高年於世衆知尊。雙璧飛騰荷主恩。滿眼芝蘭皆俊彩。傳家詩禮有淵源。却看耆宿今誰在。每想風流古意存。幾挹官曹聯席末。不堪題挽倍傷魂。</text>
<title>挽晉原夫人</title>,<text>山斗纔頹哭寢門。閨儀八十忍求存。苫間斷粥應初決。葬後隨亡豈易言。雙劍相尋經一暑。新塋對起慘同原。莩私慣作升堂拜。撫迹重沾舊淚痕。</text>
<title>挽崔承旨有淵</title>,<text>花甲相同到七旬。吾差月日後張巡。靑雲官業歸新輩。白首湖田伴逸民。寶劍幾年騰紫氣。文星半夜隕蒼旻。曾憑庭玉纔申問。忍寫哀詞薤露晨。</text>
<title>挽金參判蓍國</title>,<text>名家型範聳朝紳。棠棣交輝德照隣。晩節會須看進退。平居猶自守淸貧。詩鳴藝苑傳三昧。壽過耆班到八旬。唯幸謝庭餘慶在。金籝看取鳳毛新。</text>
<title>挽李監司</title>,<text>君髫我冠住比隣。六十三春似隔晨。幾挹蘭芬敦世誼。況同蓮榜轉情親。一心沈靜能容物。萬務疏通最服人。玉節銀臺均夢事。只留樑月解傷神。</text>
<title>挽尹都事▒</title>,<text>兩家兄弟昔相於。藥岫之東共卜居。不厭竹筇長往返。每悲花萼各蕭疏。分憂銅虎頻垂紱。抱疾金吾暫曳裾。一月西行爲永訣。可堪聞笛夕陽初。</text>
<title>挽李副學楘</title>,<text>曾爲先碑索我書。却從函丈幸相於。剛方正直天應賦。博約操存學有餘。愷悌儀朝神所佑。沈綿經歲藥成虛。祗今耆舊凋零盡。無復朱雲立玉除。</text>
<title>挽沈校理儒行</title>,<text>丞相庭前秀白眉。當時髫丱已能詩。靑冥振▒官仍達。玉署揮毫出每遲。始謂沈痾有神佑。維傳幽問却心疑。餘生此世無知己。何處朱絃覓子期。</text>
<title>挽晉原爺</title>,<text>上元之日奉淸規。信宿無端急羽馳。數向西曹頗翰札。仍詢副帥偃旌▒。蒼黃已就孤舟發。咫尺空傳永訣辭。文藻秪今餘故宅。獨纏貞敬未亡悲。</text>
<title>挽尹趾美</title>,<text>尙書福德世爭推。簪笏盈床摠白眉。爲問蒼天何所負。還驚伯胤至於斯。淚垂堂上猿腸斷。風折行間雁影虧。怊悵烏臺舊時柏。春來香葉亦含悲。</text>
<title>挽朴參判</title>,<text>曾隨銅輦飽嘗艱。四載風霜盡瘁還。已喜沈綿纔勿藥。那知奄忽太無端。褰帷赤甸棠猶在。降綍銀臺墨叔乾。玉樹聯芳能趾美。盈門看取盛衣冠。</text>
<title>挽綾原大君</title>,<text>樓居最近夾城端。尺五常垂御氣闌。名位極尊踰魯錫。威儀且美類堯顏。纔回班筍埋奎彩。定賞仙花侍王欄。警䠋蒼皇臨慟處。不堪沾洒忝春官。</text>
<title>挽李潭陽𢭞</title>,<text>七旬持服古稱難。踰制胡爲每止餐。縱恃神明扶愷悌。豈容衰悴保全安。攀號三載愆終孝。歸侍重泉罄永歡。最是諸孤莩義篤。忍將何語慰欒欒。</text>
<title>挽趙大憲大夫人</title>,<text>斑衣都憲奉慈歡。紗幔家風秉禮閑。景仰厓賢移敬慕。時因驪信認平安。秋深却怕凋萱草。訃至還疑誤耿蘭。鸞鏡九旬如月蝕。好隨龍劍始成團。</text>
<title>挽金承旨夫人</title>,<text>早向承宣托素期。慣聞閨範邁齊眉。誰知白首諧琴樂。遽作靑山掩玉悲。花謝仙桃春未老。塵生寶鏡月全虧。簟床空處猶寬慰。雛鳳翩翩振彩儀。</text>
<title>挽睦監司性善</title>,<text>風雨秋郊惜別遲。別來蓂葉未全衰。微痾縱報寧關念。惡耗纔承且起疑。哭向虛堂檢書帙。驚呼何處覓容姿。嶠南返櫬尋佳兆。吾輩情鍾只益悲。</text>
<title>挽趙判書夫人</title>,<text>洲老蒼黃出塞時。呑聲作別已成悲。從來宿憊難行藥。却坐沈憂未見醫。恨結彩雲隨北去。魂乘寶婺向西馳。遙知此後州南錄。卷裏新添白傅詩。</text>
<title>挽卞同知誠之</title>,<text>御史橋頭立別遲。雪中岐路各參差。縱因行役仍沈痼。只恃神明且護持。樑月忽驚中夜夢。菊花猶帶舊時姿。風披素幔如相語。進爵燒香淚自垂。</text>
<title>挽柳掌令大夫人</title>,<text>高門嘉則自純仁。彩服聯翩具慶茵。紅線深緣重結月。白頭偕老八經旬。婺星天上藏春影。慈竹堂前鎖曉塵。兩棘勉思終孝地。強寬號絶慰嚴親。</text>
<title>挽崔興海始量</title>,<text>始戴冠時挹後塵。名門快覩鳳毛新。論交每喜同花甲。通籍仍聯折桂辰。志屈十年存疢疾。官遷四品任沈淪。嶠南一夜文星落。素幔遙穿月峽濱。</text>
<title>挽始益妻</title>,<text>見說于歸婦道純。年回二十四靑春。鼓琴每喜成天合。竊藥還驚入月輪。花擺碧桃朝謝露。玉沈黃壤夜無晨。薤聲工逬安仁淚。重爲慈闈倍愴神。</text>
<title>挽曺監司文秀</title>,<text>聖恩纔借萬千峯。仙霧吹紅上羽幢。垂老別懷殊錯莫。臨岐小晤未從容。天東秀句期相遞。地下修文遽報凶。絶藝平生松雪筆。那堪直作閉堂封。</text>
<title>挽安公應昌子</title>,<text>皎皎爭稱氷雪姿。踏槐還躓折蓮詩。遺珠在澤能成媚。逸翮沖霄庶未遲。豈料讀書蘿寺日。忽驚催記玉樓時。蒼黃盡室爭奔哭。和淚空題薤露詞。</text>
<title>挽白洲</title>,<text>善人爲禍至於斯。天道茫茫竟問誰。大屋樑摧長已矣。吾家玉潤又何之。倉黃淺土經霖雨。慘惔孤孀擗路岐。所祝秪今唯後事。英靈應佑兩孫兒。</text>
<title>挽藍浦黃直長</title>,<text>藍田美彩自瑰珍。謝紱平居到八旬。晦迹初無諧俗韻。博閑猶得任天眞。鄕皆稱孝聞皐鶴。門有褒旌式路人。手植只留雙翠柏。諸孤長是泣攀辰。</text>
<title>挽鄭判書維城夫人</title>,<text>早挹尙書共結隣。飽聞閨範迥超倫。持家以禮常從約。擧案爲恭不道貧。簫度鳳樓調膳潔。花封鸞誥錫名新。那堪寶婺淪輝處。更爲安仁一愴神。</text>
<title>挽仁平尉</title>,<text>海鶴仙標禁臠親。聯班時復挹淸眞。鳳樓爭慶吹簫日。牛壟還驚掩玉辰。寶桂易摧非所意。芳蘭難茂轉堪嚬。沁園華屋游塵鎖。唯遣鶯聲喚舊春。</text>
<title>挽李政丞東沙</title>,<text>翩翩雋采座生春。四十年來接鳳麟。黃閣尊榮懸地望。白頭披豁見天眞。身遊名敎斯爲樂。家滿詩書且不貧。弘濟已孤重手額。街民雨泣復衣辰。扣枻巴江歲暮天。蒼茫告別短籬前。杯盤嫌淡尋魚笱。諧笑隨緣坐馬韉。湖上幾垂憂國淚。雪中仍贈送行篇。秪今往事渾冥漠。無復孤桐勘舊絃。</text>
<title>挽睦知事</title>,<text>名家型範聳朝紳。聯棣當年德照隣。眞福會須觀晩節。平居獨自守淸貧。榮綿桂籍傳諸胤。恩進耆班過八旬。門館向來存沒淚。白頭重洒曉江濱。</text>
<title>挽義昌君</title>,<text>獨領宗卿二十春。翩翩符彩卽天人。尊爲叔父謙恭極。禮異群臣視遇頻。妙歲從容身蹈律。平居游戲筆傳神。呑聲只對來禽帖。擬作餘生挹後塵。</text>
<title>挽平雲君</title>,<text>制盡喬山歲再移。平遷巍秩荷恩私。達人以飮爲當事。快意當前不復▒。玉樹易摧▒可惜。芳蘭難茂轉堪悲。丹旌曉濕靑門雪。落月依然見舊儀。</text>
<title>挽完南府院君</title>,<text>西壁曾叨最受知。慣看端委廟堂姿。尊居勳貴常從約。事到謀猷必得宜。蝕月纔經周斗換。賞花應待舜裳垂。黃扉已失蒼生望。重爲公哀豈爲私。</text>
<title>挽盧安邊峻命</title>,<text>數年離思轉依依。黃鶴樓中尺素稀。文彩每欽賢相胄。雪燈同掩禮坊扉。商顏草樹新阡近。峴首風煙舊跡非。悵望丹旌孤絮酒。殘雲猶似別時飛。</text>
<title>挽沈判書</title>,<text>自從童稚荷光輝。沐誨龍門喜得依。八座聯台曳文履。六旬當日舞斑衣。傳家忠孝靑氈在。謝病江湖白髮稀。耆德風流難再覩。不堪陳跡已全非。阿戎顚沛返燕都。白日昭昭敢自誣。慘惔慈情成一訣。蒼皇嚴譴就長途。心中至痛終難釋。口裏微聲若有呼。尺疏緘哀終未達。唯將血淚洒林烏。</text>
<title>挽金參議尙</title>,<text>風味溫溫每發揮。幾拚談麈座間霏。白村集句開襟久。蒼嶼呼舟撫跡違。湖路棠花迎玉節。銀臺香霧濕朝衣。桐絃不盡知音淚。洒向西林露未晞。</text>
<title>挽洪沔川柱後</title>,<text>男兒雋彩似公稀。談麈頻拚座上揮。暫綰麟符才豈展。擬攀蟾窟志全違。連因罹禍方成疾。竟未勝喪遽復衣。老蟄白門聞薤唱。淚和風雨▒霏霏。</text>
<title>挽</title>,<text>沈綿藥餌已經春。夫子西遊隔幾塵。纔自玉關旋旆日。却驚香閤復衣辰。蒼茫月宇娥輝缺。迢遞星河婺彩淪。唯幸謝庭餘慶在。金籝看取鳳毛新。</text>
<title>挽李參判景義</title>,<text>曾從舞勺結深緣。簸弄詞壇四十年。蓮社呼燈尋夜字。銅▒斫雪臥寒氈。壯元祝吉心應獲。銓亞題名兆已先。每把舊遊供一謔。不▒輸入薤歌傳。尺牘時時問草堂。一年同病似韋郞。身同護玉相申戒。囊乏還丹竟失方。鶴影蒼茫餘歲月。筆華零落舊書床。曉天雪暗東門路。淚洒靑烏白水岡。君家翰墨是靑氈。彩筆頻裁制誥篇。雋氣直超浮世累。豪才不受衆人怜。風期烈烈談諧際。俗物茫茫睥睨前。男子似公難再覩。他時寶劍擬高懸。北風東札寄聯翩。淸漢黃沙限各天。回自異方成暫晤。却因同病每相怜。詩篇遞問供披豁。藥物經年欠節宣。忍把孤桐重勘譜。春來白雪斷朱絃。</text>
<title>挽金參判榮祖</title>,<text>憶着鑾坡竝直年。燭花頻跋對床眠。持衡吏部名仍重。垂趐鄕園樂亦全。遠別縱違頻問訊。寸情長繫久沈綿。南天寂寞收奎彩。和淚空題薤露篇。</text>
<title>挽靑松君</title>,<text>再秉東銓位望懸。官尊極品列台躔。康寧未有須臾疾。壽耇猶垂九十年。膝下樂成眞福祿。洛中爭道老神仙。哀榮兩盡無餘憾。泣慰欒欒大小連。</text>
<title>挽李同知徵厚夫人</title>,<text>隱德靑門得靜便。年來衛武久沈綿。恩陞樞宰同天爵。名聳街談比地仙。壽養息龜登九十。春驚歸鶴化三千。滿前蘭玉俱佳秀。員外郞孫況最賢。</text>
<title>挽</title>,<text>玉舃來尋藥磵邊。尊前持贈索詩牋。酒因惜別重成酌。詩到臨岐未了篇。身計秪應關物色。才華曾不受人怜。蒼茫東郡回丹旐。風雨中宵涕泫然。</text>
<title>挽洪修撰柱三內</title>,<text>飫知閨範秉柔貞。蘭蕙如何遽謝榮。擧案幾經宜婦婦。鼓琴無復喚卿卿。出遊夫子蒼黃返。被跣諸兒擗踊迎。自是東床吾宅相。夙敦莩義最傷情。</text>
<title>挽愼參判</title>,<text>白郭過從歲幾更。少時豪興劇縱橫。久同一榻仍薰沐。相對虛舟輒倒傾。參上玉樓催作記。海南朱雀獨懸名。七旬二品寧酬器。唯有慈孫繼美聲。</text>
<title>挽柳大司憲慶昌</title>,<text>君爲文學我賓客。當日西河苦幾嘗。正直剛方天所賦。淸貧儉素士之常。焚黃先隴纔承暇。折玉佳城遽掩光。怊悵霜臺舊時柏。只餘香葉漸荒涼。</text>
<title>挽權承旨濤</title>,<text>落羽南飛各異方。夢中頻對舊匡床。別愁將雪侵頭易。陳跡如花過眼忙。白簡直聲曾振彩。銀臺文藻只留芳。天涯絮酒慙相負。哀曲遙憑薤露章。</text>
<title>挽成執義台耇</title>,<text>敦睦相歡早荷偏。每憑庭鯉問沈綿。却驚玉局仙期促。未見丹爐藥力宣。鵠立瓊班今寂寞。烏衣綺陌幾騰騫。西門忍把羊曇淚。沾洒凄凄薤露篇。</text>
<title>挽南參議老星大夫人</title>,<text>色憂頻對侍郞賢。爲說慈闈欠節宣。愛日易頹風振樹。婺星纔晦劍歸淵。施方已遍嘗靈藥。竭孝無由感老天。却向千年修禊地。相哀何忍強題篇。</text>
<title>挽西平韓爺</title>,<text>金華玉署早扶搖。名入街僮賸作謠。民望久孚司馬相。賢聲遠擅穆陵朝。尊居國舅身常約。壽過耆年德益昭。南極試瞻雲霧裏。不堪奎彩隕中宵。</text>
<title>挽韓平君</title>,<text>憶曾瞻仰自髫兒。門下從遊且四朞。最荷空疏偏勸讀。多慙奬掖與言詩。靑燈沐誨難忘德。一斗當歡未見衰。瑞草橋邊函丈地。只餘鳩玉照參差。</text>
<title>挽趙同知錫胤</title>,<text>曾從纂局意相傾。每愛氷壺照座淸。彩筆久推修鳳手。詞壇早擅執牛盟。惠州喫飯名猶盛。長樂聞鍾夢忽驚。萬事蒼茫歸薤曲。渭南誰繼舊家聲。</text>
<title>挽沈判書夫人</title>,<text>南極星兼寶婺精。九旬纔抱未亡情。連姻幾荷升堂拜。稱壽曾霑奉爵榮。分義平生猶視母。諸郞許我忝推兄。六秋忍見欒欒痛。不盡林烏半夜聲。</text>
<title>挽鄭知事應聖</title>,<text>周廬伴直意相傾。自喜吾猶及老成。喧世朱門萬石貴。盈庭玉樹五枝榮。松楸謝病仍崇秩。八十居閑有盛名。了却始終無復憾。首陽遙助薤歌聲。</text>
<title>挽孫正必大</title>,<text>禮坊同寓幾相迎。說賦論詩意盡傾。每向榮▒搖手止。雖逢逆境處心平。佳期久約西郊會。劇疾還驚二豎嬰。老蟄杜門孤往哭。此情深愧負餘生。</text>
<title>挽邊兵使</title>,<text>追陪鄕社意相傾。自喜吾猶及老成。累世簪纓能振業。三邊草木盡知名。英姿已炳麒麟閣。繡鉞曾臨驃騎營。怊悵將壇星彩隕。劍光零落匣龍驚。</text>
<title>挽洪判書茂績</title>,<text>此老平生異姓兄。每聞風旨凜霜橫。剛方任性天應賦。直切爲忠志獨明。更待朱雲排禁闥。那知白日閉佳城。邇來耆宿凋零盡。無復桐絃勘舊聲。</text>
<title>挽閔大司憲應協</title>,<text>聞君雅論幾相傾。釋吝蘭馨意自淸。早結生平爲益友。每將年事忝推兄。處心樂易都無悶。接物溫和必盡情。知己世間那更得。只留樑月照分明。</text>
<title>挽李正志▒</title>,<text>郊䨾同病歲華更。但把寒暄數寄聲。攀桂俱深兩世義。連莩轉見一家情。高才每惜身名晩。末路非關物色輕。牢滯直廬孤絮酒。曉鸎工逬淚痕明。</text>
<title>挽金知事湜</title>,<text>曾從靑郭送歸旌。一臥商顏世累輕。纔擢西班卿月峻。遙瞻南極壽星明。干戈滿地收淸福。出處關時保令名。先執凋零誰復在。白頭垂淚舊門生。</text>
<title>挽朴豐德大華</title>,<text>三世交親類鶺鴒。靑蓮同榜且忘形。嗣音豐邑頻烹鯉。臥病隋城幾度螢。羸悴不曾扶藥餌。驚呼無復接蘭馨。題詞破涕還成慰。人壽良難七十齡。</text>
<title>挽徐承旨祥履</title>,<text>偪側聯居巷北南。藩籬生逕每相參。金蘭最篤忘年契。玉麈頻揮聽雨談。庭鯉眼前驚忽逝。巴猿腸斷病仍添。薤謳明發仙遊遠。天外飛鸞倘可驂。</text>
<title>挽李仁川命達</title>,<text>當年直疏動明廷。氣槩交親眼幾靑。兩綬坼州垂若若。五花天廏閱駉駉。江湖拜散心懸日。八十投閑髮盡星。義篤平生孤絮酒。洛中題挽涕空零。</text>
<title>挽柳僉正</title>,<text>夙托葭莩到白頭。公年長我十春秋。招邀幾作杯中樂。謔浪眞消病裏憂。墨綬五城寧滿器。金章一子又封侯。新阡幸與蓮山近。地下應從伯仲遊。</text>
<title>次韓知事退老帖韻</title>,<text>鴒洞棲遲異鹿門。脩然物色自山村。琴樽無恙陶公室。梅竹相忘白傅軒。依壟只緣歸老計。謝官非爲避塵喧。卷中多少煙霞趣。一味吟哦摠主恩。羲皇日月醉鄕門。栗里千秋更栗村。醫市幾蒙垂遠札。藥山長憶枉高軒。休嫌舊業林間少。已喜新篇洛下喧。容待數春陪履舃。擬登耆席祝君恩。</text>
<title>次吏判韻</title>,<text>水霧霏微暗濺衣。參差遠樹散淸暉。觀魚濠上應行樂。病鶴籠中未奮飛。晏境賞心春又盡。少年陳迹夢還非。黃昏喝過靑苔巷。吏部爭瞻倒載歸。雨餘鼇背振塵衣。雲葉離披漏夕暉。隴麥靑靑含潤舞。沙禽白白劇乾飛。閑來酒債尋常有。亂後風流一半非。何處鵑聲解人意。夜深剛道不如歸。</text>
<title>羅州贈高遂初</title>,<text>遠來湖外莫言遲。剛及秋螢未亂時。錦里共尋新竹徑。玉山休夢舊漁磯。表家親戚今誰在。此夜團欒摠苦辭。欲向松楸展香辮。菊秋涼後可同歸。</text>
<title>次沈參議𢋡韻</title>,<text>對越昭昭感聖衷。雷師驅雨沛然同。祈壇玉帛纔聞備。望歲田家已占豐。變態玄雲垂野外。韜光赤日隱天中。上皇快瀉銀河水。願博商霖第一功。</text>
<title>次金參判統軍亭韻</title>,<text>工部壇臨太尉營。筆鋒游戲墨爲兵。巴音自愧尋常曲。楚壁難酬十五城。少日交遊空老大。暮秋豪興更縱橫。直廬何物供延賞。百朶黃花照兩楹。白頭於世絶經營。司直仍兼五衛兵。山揷彩屛爭挹戶。樹張新錦巧粧城。懸鉦彩旭三竿上。擘絮晴雲一抹橫。擬趁芳辰謀酒事。靑蓮每喜臥前楹。淸關如水了無營。學古胸藏不戰兵。春雪吟成今吏部。澄江句壓古宣城。佇看弱羽吹天送。休說孤舟盡日橫。袖裏從容提玉尺。匠園誰詰我爲楹。</text>
<title>耆老會</title>,<text>芳招屢沐荷高情。紫閣前峯淺黛明。策馬共携三老至。猶龍喜見上公迎。風鳴萬檜秋聲近。雲擁層城雨意生。晏歲千金須善保。肯敎容易把深觥。</text>
<title>訪江居友人</title>,<text>面面淸江曲曲山。方知異境在人間。百年鷗鷺長爲伴。四壁圖書剩博閑。喬木倚雲占宅舊。三洲廻岸認大慳。請君借我源西地。賴得餘丹少駐顏。</text>
<title>次東村寄眎韻</title>,<text>傍山依約見芳園。花逕爭傳繡轂喧。却展華燈隨習俗。暫因佳節許開樽。明星的的遙懸樹。香霧濛濛正漲坤。拚勝直須聞健醉。主人忘我我忘言。八日燈懸第一園。靑絲寶騎夜深喧。離離春色暗薰樹。浥浥香煙濕滿樽。皓鶴舞回光吐月。金鼇戴起勢浮坤。酒闌更覺餘醺縛。賓主風流玉不言。右燈夕曾從休浣涉名園。一面山扉晝不喧。碧檜承簷搖棐几。白雲生石護窪尊。談揮玉麈風驅暑。筆掣鯨魚海抹坤。多病秪今懷舊賞。寄詩還愧摠陳言。右屬東▒積來風雨簸林園。攪夢泉聲一味喧。綠綺絃▒蒸着匣。舊醅芬歇澁生尊。四圍山沐爭呈象。十里湖貪欲失坤。獨下葦簾心似水。篆煙消盡坐忘言。右久雨藥谷煙霞占小園。疏簷玉子靜中喧。細看鬪雀催新句。時對閑花理舊尊。一雨無聲渾潤物。三農生意正資坤。醉來剩覺吟眉蹙。眞景前頭未易言。不正柴門閉小園。巷連城市也無喧。詩成白戰初逢雪。酒憶黃封舊賜▒。萬卷▒胸何補世。長虹吐氣▒橫坤。酣餘寂寞時搖筆。絶勝王家麈尾言。選勝岡顏闢一園。隔林朝市屛紛喧。雄心自愧詩鳴世。時事唯看酒滿尊。壑檜昂姿凌碧宇。籬花正色稟黃坤。風流物我相忘處。佳趣曾聞玉局言。右閑興一面靑皐數畝園。地閑元不受塵喧。松陰偃蓋晴當戶。山色挼藍翠滴尊。駱里煙花迷北極。我家雲水寄西坤。沙邊白鳥嗔機淺。來歲歸期莫浪言。君居南巷我西園。桃藥分村絶世喧。幽逕破苔迎好客。佳辰多病屛淸尊。滿階葵葉金傾日。隔水山光玉拔坤。睡起草堂香字退。獨憑烏几聽禽言。右謝朴監司東皐携我講西園。一洗詞林百鳥喧。蕪語幾回災蜆紙。賞音曾遇斲犧尊。自憐持管難窺海。最覺培根正得坤。白首侯芭多失墜。依歸只誦卷中言。右述舊一剡三章臥故園。深扃岫幌大名喧。年來未識雙龍劍。胸次難澆五石尊。吏部投閑瞻北斗。山林借重側東坤。詩篇餘事縑緗富。金薤琳琅幾萬言。天人學接董公園。更覺寰區秀句喧。大呂舂容列淸廟。雲斤睥睨斲華尊。江河不廢流終古。丘垤皆低任厚坤。銘佩敢忘珍重意。別時三絶摠嘉言。梁棟宜生匠石園。蚍蜉撼樹只成喧。褒詩屢荷推雙轂。飮德渾如醉上尊。高義敢忘酬玉璧。斯文不椓信乾坤。向來風旨兼師友。何日周旋奉緖言。每放淸狂着習園。談霏脫麈任成喧。詞華幾被褒爲衮。德意都輸挹彼尊。莫道餘生霑忌刻。唯將此道委乾坤。喚人騕褭如評價。三倍終須借一言。右寄澤堂次韻 澤堂猗猗美竹秀淇園。知子淸標絶俗喧。詩格早追唐藝苑。筆鋒眞逼漢彝樽。偏蒙睿想恩傾海。合得高名響振坤。末路宦情甘落拓。陳篇須對古人言。城南一室對丘園。淸疾年來慮不喧。寓物高懷聊抱槧。向人眞性畏空樽。軒臨江練西趨海。窓列雲屛北鎭坤。朝暮煙嵐供悅目。不妨模寫費精言。隱几灰心似漆園。耳邊天籟不知喧。高詞忽見吳興筆。豪氣仍思北海尊。雨脚如麻宵漏屋。雲陰似墨晝䨪坤。城南十里佳期阻。連榻何時諷道言。燈宵詩播仲長園。布鼓雷門敢效喧。憶昔追遊看花竹。尋常酣飮罄罍樽。人生此日俱阽壑。國步何時再奠坤。陳迹算來堪雪涕。一杯聊欲與君言。城東北有給孤園。山翠成圍石瀨喧。佛榻靜須披竹簡。僧茶味足敵匏樽。早知巖谷宜肥遯。爭奈雲雷未轉坤。便合與君同作社。爇松燒芋講前言。</text>
<title>呼韻</title>,<text>客帶靑坡暝色來。龍團催碾替金杯。風傳鍾漏愁欹枕。句覓陰何坐撥灰。北闕身趨翔鳳闕。西湖夢上釣魚臺。煙霞的有尋眞分。何日襟期得好開。</text>
<title>戲贈徐進士嶸</title>,<text>麤衣大帶掛長身。行世因循七十春。最喜卜隣西北近。不嫌扶杖往來頻。杯觴有分從爲樂。悃愊無華却任眞。徐邈狂言休更問。賓能忘主主忘賓。</text>
<title>訪屯村李判書</title>,<text>尙書休浣臥江村。選勝湖山戴主恩。聖世正逢邦運泰。誰人錯道里名屯。殘花絳戀孤林住。細草靑回曲岸痕。跋馬迂尋成小晤。朝陰不覺改苔門。</text>
<title>次金承旨韻。兼謝玉堂。</title>,<text>玉堂依約接銀臺。魚鑰鳧鍾次第催。夜拆詞頭香案字。春霑講舌紫霞杯。晴池繞戶初疑練。殘雪棲林乍學梅。社稷秪今堪涕淚。漢庭誰是賈生才。</text>
<title>賀人重牢</title>,<text>尙書大耋夫人德。賓待卿呼兩敬之。道得造端能秉正。禮成如始可儀時。新歡重倚同心席。舊意都存入手巵。更竢甲回裒壽什。賀門料理許重隨。</text>
<title>次前韻</title>,<text>景陽分錦夢中思。脫手佳篇動色絲。水上雄持漢家幟。山陰快掃戴公碑。驅來五嶽摧詩陣。攬取三江注硯池。且莫輕揮修月斧。良工妙在苦心時。</text>
<title>次御史趙日章送眎韻 三首</title>,<text>吾廬寄在藥峯西。白日關扉澗道迷。萬事何心咨伯始。古文唯喜讀昌黎。衣功機上無留絮。食籍盤中有凍虀。時脫葛巾蒭麥酒。莫敎方法報山妻。密綸初捧五雲西。草草儒冠物色迷。地歷廿城乘白馬。吏評千石訪黔黎。勳勞敢擬將軍樹。道渴唯思學士虀。自是玉堂金印在。歸家應見下機妻。彩眉憂顧每嚬西。亂後風煙十室迷。哀痛屢聞傳漢詔。了遺唯見泣周黎。朝酬官稅甁無粟。暮拾園畦啜有虀。太半鄕閭今日異。秋原哭盡杞梁妻。</text>
<title>次李相國韻</title>,<text>白頭於世意都迷。獨占風煙瀼水西。宦業年來唯樂退。詩名病後不嫌低。看雲北岫初褰箔。待月東樓急上梯。潦倒秪今慵萬事。漫呼椽筆續前題。</text>
<title>次大學士遊東淮主家韻</title>,<text>携得驪珠滿袖回。東淮物色眼中開。淸飆髣髴生陰洞。雜佩分明下月臺。銀燭鎭收秋夜跋。山尊仍把洛陽杯。白雲正在題詩處。一車何時共往來。淸江十里過仍回。雲葉離離指顧開。滿眼月華通桂府。披襟風色爽蘭臺。慣迎佳客琅玕簟。催喚芳辰琥珀杯。秪是勝遊難屢巵。若爲摹取畫中來。休浣東游且未回。江天無際曠懷開。淸秋晼晩催黃菊。佳句玲瓏繼玉臺。可向一年三百日。堪消十萬八千杯。風流不復能拘礙。校獵平原跋馬來。桂逞團圓十二回。今宵快覩鏡新開。渾疑羽腋攀蟾窟。却認蕭聲在鳳臺。吏部初拚甕間醉。姮娥遙勸掌中杯。淸光偏爲詩仙餉。自是塵寰舊謫來。東湖勝槩討曾回。面面山光活畫開。花鬧獨穿明月峽。櫓搖遙指白雲臺。尖毫觸物難成句。弱戶逢場每訴杯。酒賦何時共公子。更携春色好歸來。</text>
<title>雨中東溟來訪。卽席次韻。</title>,<text>西蹊地僻伴鵾鷄。好客今朝散馬蹄。佳句纔圓驚國手。舊醅宜漉命山妻。窓含雨氣滋書蠹。榻借松聲撼幔犀。羞澁錦囊才力退。飮中牽率強爲題。</text>
<title>用前韻</title>,<text>獨夜無眠聽遠鷄。老來榮辱摠荃蹄。忘形末路唯輸友。留舌何人但示妻。良晤幾旬違覩鳳。交情一點似通犀。元朝定進宜春帖。誰撰尊前舞白題。</text>
<title>次朴經歷日省韻</title>,<text>少日三淸修禊後。靑蓮盛會杳鴻蹤。莫嫌東洛寒暄阻。却喜西程一再逢。雪裏且開新臘酒。燈前仍把舊時鍾。明朝跋馬金川路。回首雲岑隔幾重。</text>
<title>簡謝西伯金道源</title>,<text>西伯魚書自備司。四枚吳筆鎭相隨。爲言▒外尋餘迹。每向屛間慰所思。老去彩毫驚退舍。興來章草喜臨池。翠雲黃藁如終惠。三友風流亦一時。</text>
<title>富平次韓平示韻</title>,<text>平生弄筆學元常。發興時時掃一堂。大繭纏雲洗章草。潛蛟飮墨泫池塘。連娟月彩圓仍紫。縹緲松香瘦更蒼。扣戶何人求醉帖。坐眠端合負簷陽。右詠硯墨壺觴掛手日爲常。擬築蘇仙載酒堂。但喜往來乘下澤。從敎問訊向南塘。人生義貴呈丹素。活計貧慙仗赤蒼。謾聳詩肩吟雪裏。不妨呼作孟襄陽。樂道安貧是士常。席門穿雪臥溪堂。凌寒老柏昂層壑。吹沫窮魚守小塘。自喜吾徒距楊墨。且怜才淑逐廝蒼。窓暉坐愛添▒線。回首璇杓轉一陽。風煙滿眼鎭居常。萬里湖山一草堂。傲世元因墮詩酒。懶朝非爲愛林塘。陶翁至樂唯浮白。杜老端憂莫問蒼。自是逸居無境界。不須歸隱太行陽。天寒酒債討尋常。歲暮西湖掩小堂。帳煖銷金擢香穟。舟揮藥王瀉錢塘。遙看水葉鷗邊白。却惱燈花鬢上蒼。濕雪冷煙相對處。強將詩律發春陽。慕君爲性本天常。密邇曾叨講學堂。宣勸幾經霑玉盌。從容每出步荷塘。那知小海煙塵黑。只見長陵草樹蒼。獨鶴西來何事叫。不堪消息問遼陽。山色迎人作故常。長留偃蹇滿虛堂。鬢因衰謝羞看鏡。心爲澄明愛照塘。半世功名無赫赫。西湖流落任蒼蒼。靑萍擬撥琉璃匣。起舞猶堪轉夕陽。男兒雄膽迥超常。八尺投軀寄一堂。醉欲放歌凌海嶽。任思走馬繞河塘。鳳飛千仞簫聲杳。龍吼中宵劍氣蒼。詠罷小山松桂發。春明路隔夏江陽。犀利詞鋒已勝常。論詩猶喜早升堂。時因謾興題僧卷。却惜明珠落野塘。石硯斲開雲月白。錦囊收入海山蒼。優遊且莫生分別。小學親書問紫陽。</text>
<title>次鄭評事寄韻</title>,<text>柴門尺素好誰傳。中有瓊琚二十篇。材力秪今開突奧。文章自古惹迍邅。吟同工部遊夔日。句勝東坡過嶺年。聞健騷壇張赤幟。疲鋒欲整意茫然。靑油檄草漫流傳。倚馬恢張賦幾篇。早識雄才躡飛動。誰敎奇骨借迍邅。丈夫樹業宜求晩。萬里封侯莫計年。自有長纓堪報國。好將名姓勒燕然。谷口聲名洛下傳。弱冠能賦鹿鳴篇。雲霄側趐鵷鸞隔。雪嶺關心道路邅。海內正逢多事日。樽前強說太平年。愁顏且欲憑詩破。詩末圓時已悵然。天東秀句漢南傳。掣出鯨鯢子美篇。拔俗心無更拘束。窮途跡有但廻邅。投壺玉帳宜遲日。躍馬沙▒倚少年。一辦西涼由白面。莫敎勳業墮茫然。</text>
<title>贈桂別坐</title>,<text>官齋寄在敬亭傍。一面風煙似妙香。谷裏樵歌時自短。瀼西詩興較誰長。雲初起處堪疑畫。花正開時莫訴觴。桂子應知天上謫。黃庭曾誤讀瓊章。</text>
<title>再次許韻</title>,<text>沈靜胸襟井不波。怡然獨眄一庭柯。年華易代催全老。世事無端入浩歌。每喜倦遊閑自得。漸知佳境味偏多。擬賡丁卯淸圓句。我錦都還奈爾何。</text>
<title>太廟次示湖洲</title>,<text>進香淸廟強扶痾。翠柏陰陰隱絳霞。祝冊署名書謹遣。犧人持牒報儀多。玉衣晨擧瞻猶近。仙醴香浮禮自和。列聖秪今遺厚澤。白頭聊詠中興歌。灑然終日祛沈痾。倚玉樓中氣吐霞。荷色出池當午媚。蟬聲集樹報秋多。吟詩每愛唐天寶。搦筆空臨晉永和。事業年來存虛物。與君酬唱替高歌。</text>
<title>次東溟</title>,<text>破的高才擅藝場。龍門爭覩獸袍光。曹劉方駕波瀾闊。屈賈平看弟子行。處世身名元皎潔。藏山文字合游揚。佳期且趁籬花發。共泛鵝兒滿斝黃。</text>
<title>內局錄奉潛谷</title>,<text>滿院霏微篆穗▒。常年臘日▒玄霜。靑囊杏訣初成煉。紅袖蔥尖盡染香。細瀉寶函騰馥郁。密糊羅帕絢輝光。却慙無術堪醫國。一任調和付政堂。細㵸浮花鼎已湘。睛霞寶彩壓瓊霜。丸時不待黃鶯囀。搖▒還疑玉兔忙。鎭日品題緗案上。平明監進朶雲傍。從今聖壽增千歲。何用經先取次嘗。</text>
<title>次蒼石爺眎韻</title>,<text>漫▒歸期手折第。幾時休浣出芳郊。曾憐一徑春移竹。正想前宵月掛梢。曉砌新花團寶靨。風簷▒燕護危巢。淸秋會解黃金印。爲報林巒莫送嘲。</text>
<title>次李子時韻</title>,<text>垂老湖山有勝緣。匡床偃臥腹便便。毫端喚起千秋業。江上行謀數頃田。鷗社幾廻爭席暖。龍門曾識奪袍鮮。詞人受凍元來事。生理唯須一任天。</text>
<title>次東州惠韻</title>,<text>勝遊回憶洛陽城。王謝風流世共驚。往事依然垂涕淚。主恩無以答生成。雪泥未討冥鴻跡。關塞空吟猛虎行。却畏簡書孤一挹。香爐遙望紫煙橫。</text>
<title>次寄潛谷台</title>,<text>官轍遙遙迭後前。尙書簡任豈悠然。儀須多享情方達。策到能權事必全。幾度驅驂經此地。相隨附驥又今年。靑宮不用宜春帖。佳氣先浮鴨水邊。</text>
<title>走次白洲</title>,<text>誰會悠悠歲暮心。病來門巷沒蓬深。呼燈夜榻書猶檢。踏月晨珂夢獨尋。擣盡玄霜無好訣。吟殘白雪有遺音。秋墟葉落疏舂歇。山外銀河一半沈。</text>
<title>贈關東倅</title>,<text>上游佳政效中牟。窓對仙山萬玉抽。笙鶴下空時送響。琴書滿室百無憂。祥呈赤舃初回夢。澤酌蒼生競獻謳。公退陶然徵淺碧。任他眞率葛爲篘。</text>
<title>又用前韻</title>,<text>才懷鸚鵡尙岑牟。終古名場合早抽。柳眼已舒如自媚。蕉心未展爲誰憂。林間巧送金衣曲。馬上寧煩翠袖謳。春事漸闌佳節近。杏花村酒想盈篘。</text>
<title>走次紺坡惠韻</title>,<text>小築相聯異姓兄。幽居不用大夫名。只緣風雨違佳晤。空有詩篇寄好聲。出海朝雲飄素練。倚床秋劍吼靑萍。狂歌遮莫驚沙鳥。故故相親慰客情。平林雨脚壓前郊。愁濕黃鶯竝坐交。壁護曾題紗已汚。橋怜再渡土全坳。瓊苞乍捧鸞回紙。玉節爭瞻鳳擢巢。飮德不嫌聞健醉。任他霜髮數莖抛。</text>
<title>次郭佐郞</title>,<text>西峯活畫類南屛。馬踏香塵簇幔亭。花揷水甁宜自玩。琴張月席好誰聽。欲酬淸債隨群彥。羞向芳辰愛獨醒。剛喜林宗先授簡。朗吟時復響泠泠。</text>
<title>又次嚴重叔韻</title>,<text>鵠鸞爭覩峙仍停。詩禮分明自過庭。關塞相逢今作雨。風塵誰識歲爲星。坐承草細衣全濕。眠借松涼酒易醒。剛喜異方同此興。月中頻扣柳邊扃。</text>
<title>次金判決事韻</title>,<text>匣中風雨幾驚秋。林壑隨緣着勝遊。拚鶴十年餘白鬢。騰蛟一幅付蒼頭。淺山急雪回仍舞。殘郭頑雲濕不流。佳句朗吟爐篆換。小梅窓畔轉淸幽。</text>
<title>次寄李尙書</title>,<text>至後餘寒凍玉樓。閑居與物共天遊。爲緣冬日嬰衰疾。未向春明慰滯留。錦肆傳詩吟送老。黃金擲牝價難酬。窓梅蓓蕾知時早。却取羲經驗案頭。</text>
<title>次金貳師苦暑韻</title>,<text>壓簷烘景沸如湯。七尺頹然寄一床。楚賦椎風思濯▒。漢宮仙露未沾涼。杜陵對食逃無處。袁紹含杯醉有鄕。▒喜氷莊光滿座。願將身世此中藏。十字初鳴蟹眼湯。午慵挑睡臥胡床。思霑玉井堪鏖暑。擬架靑松剩借涼。渴夢乍回風雨夕。淸遊遙憶水雲鄕。闌臺快賦無人和。暗裏明珠且愼藏。</text>
<title>次白軒踏靑眎韻</title>,<text>令節今▒七十霜。滿林風雨燕飛忙。麗人不見長安水。▒句空傳工部郞。鳩玉鎭隨耆宿社。鶯花孤負少年場。只餘詩癖天應赭。蕪語聊酬綠墅堂。</text>
<title>走次李郞相如</title>,<text>袖中佳句妙陰何。酒後騎驢幸見過。惜景且須吟不倦。逢場唯願酌無多。羨君豪氣江湖窄。憐我衰毛一半皤。剩把朱黃氷玉意。盡輸床上蒯緱歌。</text>
<title>次一松韻</title>,<text>孤松落落挺千林。氷玉平生貯素襟。養在性靈全是酒。樂存山水且非琴。黃堂已報民加額。赤舃先孚帝齎心。十九年來經濟地。紛紛毀譽兩難禁。</text>
<title>耆老會次白軒韻</title>,<text>杯盤草草不成筵。鳩玉參差照列仙。歌響正憐縈扇裊。松陰剛喜護簷便。飮中獸錦摛台筆。夜半龍文射斗躔。百歲主翁輸鶴算。從今又見百加年。耆宿初開亂後筵。朱軒交慰洞中仙。任眞鶴髮堪攀趣。支倦烏皮最覺便。壽酒如泉斟北斗。老星當席耀南躔。精華自有長生訣。借問前頭幾百年。</text>
<title>次湖洲</title>,<text>掛肘龜金入掉頭。乘舟取醉最風流。但將深分投歡伯。不願浮名到徹侯。左掖黃封如隔夢。西湖白髮正宜秋。時時擊鉢高吟處。句律輸君第一籌。白門之外紫岩頭。高詠閑臨曲水流。立誓共推詩社主。策勳宜作醉鄕侯。池金亂浴樓前月。竹玉涼含簟上秋。占却風光機事斷。呼杯落筆是良籌。</text>
<title>九日呼韻</title>,<text>莫說秋來興甚長。孤懷無賴倚匡床。未將彩筆題▒字。只摘黃花滿錦囊。佳節自憐玄晏病。虛簾唯納玉山涼。歸鴉却羨天機熟。一道遙空閃夕陽。白頭朱紱算非長。謝客寬閑懶下床。藥磵涓流懸石竇。巫峯秀色滿奚囊。銀鱗承笱朝盤媚。檜頂挼藍午榻涼。竹葉黃花還有分。不妨頻作後重陽。霽宇涵秋雁影長。團團玉露下銀床。試拈桐葉斜揮筆。却取茱花緝作囊。幽磵迎吟爭獻媚。淺山欺賞自生涼。佳辰易過人猶病。不用登臨送夕陽。自是男兒七尺長。雄心寧復守書床。終成閣上丹靑畫。一斷雲中赤白囊。劍氣今宵衝北斗。笛聲何處奏西涼。挽回春蹕應非遠。縹緲祥光啓少陽。</text>
<title>郊居次韻</title>,<text>瓊瑤雪色浩難收。白日柴門擅素侯。望遠高歌時發興。從他一醉且忘憂。龍驤未害長棲跡。烏帽休嫌尙戀頭。簷外玉峯增賁飾。空敎臥內作淸遊。十里風煙取次收。錦囊詞律敵王侯。浮生聚散終難料。卒歲行藏且莫憂。積漸微陰爭革面。飛騰暮景怯回頭。騷人宿債長和病。羸臥無心賦遠遊。</text>
<title>呼韻拗體</title>,<text>風幔離披雨送涼。熏鑪字退鷓鴣香。君持赤幟立詩壘。我擅素侯遊醉鄕。摘艶含英差有味。倒冠遺佩亦何傷。時時三尺吼龍匣。籌畫遠慙張子房。</text>
<title>次韻</title>,<text>雲葉離披已放晴。敬亭山色繞寒城。滿簾花月春無限。隔岸風泉夜有聲。暗濕靑雲傳一注。明添白髮照三更。良宵苦意誰相會。朱紱深慙誤此生。</text>
<title>次九日登高韻</title>,<text>衮衮高岡振袂登。坐來平撫碧雲層。山呈螺髻遙浮玉。江展鮫綃細熨氷。在手濁醪愁可破。揷頭黃菊興堪憑。豪心落落凌寥廓。直欲鞭笞九萬鵬。</text>
<title>次韻</title>,<text>十里西湖天滿霜。蕭森萬象摠含光。前村工織悲紅女。隔水商歌聽翠娘。無策可回遼左駕。請纓誰繫漠南王。錦囊只有春坊賜。淚向箱間濕舊香。</text>
<title>次韻</title>,<text>白門衰柳未藏鴉。千里歸來兩鬢華。亂後已空西北里。澗邊唯着二三家。初聞紫陌鍾聲近。獨對靑郊月色賖。此夜繁憂難自整。秋蓮虛老匣中花。</text>
<title>閑居</title>,<text>梅橘成陰次第層。何須紅錦作涼棚。溪頭浪淨孤査穩。湖外秋生萬象澄。興至但知醒復醉。客來那問愛兼憎。風流耆舊連門巷。不必西南遠得朋。</text>
<title>雪後</title>,<text>大雪初晴縞草堂。閉門孤坐嗜簷陽。凍喉吐句愁粘筆。纖手臨樽怯膠觴。猛勢壓松欹半蓋。寒聲瀉竹嘯遺簧。扁舟剡曲難乘興。秪索新梅共笑長。</text>
<title>竹洞</title>,<text>終南山下東遷日。對雪陰陰竹洞深。暫取濁醪聊撥悶。却嫌塵事每關心。懶從晨鼓頻呼燭。催着朝衣爲整簪。一字何曾經幄補。寸筳宜遜大鏞音。</text>
<title>祈晴祭</title>,<text>積雨蒼茫滿禁城。南宮牋乞北門晴。黃扉攝禮供晨事。玄酒登壇享聖情。影靜官班鳴佩定。光搖庭燎宿禽驚。詞臣不寐瞻雲漢。頻挽吟髭斷數莖。</text>
<title>夜坐</title>,<text>草堂簷短透霜輕。節候新驚夜氣淸。縱有文章差底病。唯將藥物送餘生。白門秋後身全老。黃卷燈前眼獨明。倦倚圓蒲渾失睡。絡蟲何事不平鳴。</text>
<title>漏洩春光有柳條 月課一下</title>,<text>岸帶春容雪盡消。嘉平一氣動今朝。句回淑景先催柳。細放姸姿暗着條。淺色乍隨初旭媚。微絲欲向好風嬌。更看杜語天機發。應雜新鶯入鳳簫。</text>
<title>次湖陰韻</title>,<text>白頭黃卷每含英。苦思從敎太瘦生。風雨落花三月過。江湖浪迹十年行。且憑樽蟻宜酬節。會見沙鷗許歃盟。習氣由來未消歇。新詩還逼謝宣城。</text>
<title>次申駱峯韻。題濠上亭。</title>,<text>溶溶碧玉漾長川。匡坐翛然席屢遷。月色淸籠沙上柳。灘聲暝戛雨中煙。心爲不競初何間。樂到相忘便是全。剩覺亭顏能取意。白頭吟斷漆園篇。</text>
<title>次東坡韻</title>,<text>地僻城西草閣涼。憶曾經幄侍含香。却怜老柏參天直。何事飛花竟日忙。治病以來殊得藥。安心之外更無方。苦吟性癖天應赭。會見雄篇接混茫。</text>
<title>雨後走次東坡韻</title>,<text>雲氣彭亨拖雨行。南山晩眺愜詩情。炊煙漲樹全藏屋。夕照和虹半掛城。潤物已供田舍喜。洗兵何用海波淸。雪堂賀句分留色。書葉飜時畫有聲。</text>
<title>山所。次芝峯韻。</title>,<text>靜分秋夜燭花偏。臥聽鳴蟲候暮年。急雨送寒懸樹抄。明星讓彩掛簷前。隴松蕭瑟悲霜露。書葉沈潛▒聖賢。喚話隣僧有滋味。莫言浮白勝談玄。</text>
<title>除夕。次白沙相公韻。</title>,<text>爆竹儺錚競餞年。喧喧人語九街連。今宵促漏留無術。半壁寒燈鬪不眠。老遇靑春殊作惡。新梳白髮強成姸。兒曹畫紙紛紛戲。擲▒相呼太劇顚。</text>
<title>次湖陰韻</title>,<text>雪堂遺譜賦歸來。紙上雲煙瑞色開。暫醉山中千日酒。獨登江上百年臺。天排列岫浮靑髻。雨寵千花破絳顋。門外何人來問字。恐敎穿破錦紋苔。</text>
<title>排悶</title>,<text>年來瘦骨不勝衣。供世眞如劍上炊。勳業聽時寧取速。英雄見事莫嫌遲。尋常酒債宜謀婦。長短歌聲肯吐雌。此夜牢愁何處瀉。昌黎之筆少陵詩。</text>
<title>次贈海印僧</title>,<text>藥峯三逕已成資。池面荷拳似小兒。赤日久聞玄武畫。碧雲空詠惠休詩。水曹倚席閑方得。玉麈談山興不支。飛錫翩然還告別。啼鶯恰恰獨移時。</text>
<title>次東坡韻</title>,<text>荷敗朝衣未賦歸。塵中歲月劇波馳。枕高白日堪晞髮。簾捲靑山可解頤。渭上已無千橘柚。瀼西唯有一茅茨。晩來襟韻殊牢落。快遡長風萬里披。</text>
<title>江舍次韻</title>,<text>一曲滄江塵事微。弱籬斜掩木東扉。荷風細颺琴生韻。竹月平鋪鳥獨歸。禁裏幾携蒼玉佩。夢中虛着綠蓑衣。晴窓▒綴陽春句。却怕騷壇和者稀。</text>
<title>次吳肅羽江西寺韻</title>,<text>三面奇峯揷大湖。憑高遐矚未全孤。地分龍虎山爲鎭。日抱黿鼉水所都。天險肇從開闢有。時危安得戰爭無。臨流謾自長纓濯。擬取呼韓縛作奴。泝盡錢江似鑑湖。忽聞淸磬出山孤。煙帆隱約藏回浦。風壤蒼茫接古都。禪榻法言三昧在。石門花事九分無。茶瓢自汲階前水。不待陶家有異奴。山上高樓樓下湖。登臨斗覺一身孤。天低大野浮秦樹。地裂長江注漢都。海飮虹光初掩映。雲含雨意竟虛無。軒曲玉月生氷雪。搖扇何煩太白奴。爲尋蘭若過西湖。衮衮登臨意不孤。觀察新篇在禪壁。風雲古色動麗都。塔經浩劫空庭得。香揷中宵萬累無。天棘江蓮誰續句。此行慙負錦囊奴。</text>
<title>丙午夏。伯父與玄軒，月沙，柳川，仙源，鄭和伯同登箕城君家後。作七言律。謹次其韻。</title>,<text>名園却在碧城隅。高會風流六大夫。滿眼鶯花餘宿債。暫時談笑亦良圖。登臨謾興渾忘倦。樽酒相隨不待呼。勝事秪今鴻跡遠。瓊琚篇裏挹氷壺。公子華園駱岫隅。路迷花外問村夫。偶成洛水佳辰會。合作風流盛事圖。彩筆逢春增氣象。高談倚酒任喧呼。相留未繫西飛日。歸路何妨聽漏壺。</text>
<title>奉審恭陵。書示左相。</title>,<text>赤舃平明出白門。層陰垂野暗同雲。三農得雨由賢佐。萬物爲春摠聖恩。鬪草芳回寒食路。賣花聲送麗人村。何時好向桑楡去。料理東風濁酒樽。</text>
<title>元朝呼韻</title>,<text>斗轉璇杓已建寅。今朝歲律又逢辛。萬千門換桃符舊。鸚鵡杯濃柏葉新。絳幘傳呼元會日。白題來舞太平春。喧喧寶馬穿香陌。不怕金吾午夜巡。</text>
<title>贈僧</title>,<text>葉階匡坐數花鬚。得酒衰顏暫借朱。物外遊心無復㘈。閑來癡業未全孤。卽看白足尋窮巷。多喜玄談起老夫。問法看詩俱不惡。從知杜子一何愚。</text>
<title>次贈金剛僧</title>,<text>軸聯新舊溢佳詩。八萬鋪張又一奇。宗炳臥遊渾寂寞。樂天歸興謾參差。唯憑雪竇評茶品。未向靑山問桂枝。吟弄四時專管攝。騷家權柄屬於師。</text>
<title>夢亡弟覺後。急題示子壻。</title>,<text>弧日那堪獨命尊。紫荊零落雪堆門。今年慘禍逢辰歲。何處驚呼覓卯君。無復壽觴持勸我。只憑宵夢對忘言。五更起坐雙垂淚。江外孤鴻叫失群。</text>
<title>次杜律</title>,<text>獨對巫山第一峯。有時蕭寺報遙鍾。江心散綺霞千片。松頂篩金月萬重。盡釋磵氷傳夜響。微舒岸柳帶春容。倦尋吟榻供淸塵。頭白昏昏只放慵。</text>
<title>次詠梅韻</title>,<text>天然玉色自淸眞。十月偸他一種春。休說向人矜寶靨。正憐於我有嘉賓。倘呼李白羞爲伍。似闢楊朱意最珍。對坐擬賡和靖句。吟眉山蹙未舒嚬。</text>
<title>閱蘭亭。次蘇律。</title>,<text>蘭亭帖裏挹淸眞。字字奇葩帶暮春。列坐咸稱晉賢士。搖毫獨掃衛夫人。丹山翥鳳全舒翼。碧海游龍半偃身。堪笑此生無指授。行年六十斲車輪。</text>
<title>次東槎韻</title>,<text>流光鼎鼎赴如期。別意逢春自足悲。列岫晴看凝黛遠。落霞濃學罷粧時。只緣藥物關心久。非爲英雄見事遲。直到南亭始分手。床頭獨對臥空巵。</text>
<title>次韻</title>,<text>風送花香細細吹。爲緣延月下簾遲。正憐過眼春難住。久識人情老易悲。詩律漸看三舍退。韶華無賴二毛衰。紅愁綠恨渾相𢞓。側帽沈吟倚柱時。</text>
<title>送相如赴瀋</title>,<text>落景離離泛遠山。乘憂我髮已成斑。人生此別前應定。天道元來往必還。會把千金須善保。難堪一念苦相關。佳期且約玄蟬後。莫待氷輪十二彎。</text>
<title>次贈江原都事</title>,<text>萬瀑春流湛玉壺。紅蓮幕府領仙區。山容戴雪看疑畫。海色涵天望欲無。名勝壯游應宿債。人生快意是良圖。洞門逸老相逢處。應是當年博士盧。</text>
<title>次韻。贈柳德甫之綾州。</title>,<text>大家詩禮有章程。沐誨東床鎭日迎。最荷深恩似黃幹。敢稱尊岳譬靑城。揚名我作中樞宰。趾美君兼節制兵。三十七年兄弟義。秪今餘澤共沾榮。離旌照日上遙程。不復當年捧檄迎。每把餘哀泣孤露。定知無樂享專城。從敎繫悶江爲帶。莫道銷憂酒有兵。感舊茫然仍惜別。鷓鴣休唱米嘉榮。算盡郵籤七百程。江南物色喜重迎。官因聖后初陞號。邑自麗朝屢置城。話到艱危宜假寐。誰將經術好論兵。白頭玄晏空多病。雪裏關門是竊榮。消魂黯黯付烏程。歲暮相分幾日迎。殊錫曾叨大都護。倦遊空記錦官城。尋常行路多穿竹。一半居人不識兵。印雪飛鴻無處覓。只拚秋鬢謝春榮。一秋重踏兩湖程。無限雲山管送迎。風彩爭瞻前御史。詞華獨繼古宣城。黃知沸橘香吹霧。綠愛脩篁儼挺兵。物色南鄕最淸絶。爲官到此始稱榮。</text>
<title>贈別林判書</title>,<text>練光華棟倚城偏。宿昔登臨興杳然。一點輕塵不到地。三更皓月正浮天。只應物色渾依舊。那得風流總似前。君去共誰諧勝賞。吾家亦有仲容賢。</text>
<title>別嚴重叔燕行</title>,<text>天門初日照行裝。萬里猩袍帶御香。老境最知離別苦。長途却畏簡書忙。周旋應物誠能動。黽勉當官敬是將。回首不堪曾過地。擁蓑風雨宿漁陽。</text>
<title>次李相國贈別田公</title>,<text>世事蒼茫去矣休。君今抱玉向滄洲。懸燈聽法水西寺。摘葉題詩溪上樓。少日交游同雨散。一時詞客憶風流。晩沙宿草呑聲久。莫把生離枉作愁。</text>
<title>送濟牧李公禬</title>,<text>妙割高才早發硎。西湖玉舃度南溟。風恬鼇背波神鉢。雨帶龍涎海氣腥。仙嶽長含太古雪。官齋直對老人星。君歸正▒還珠化。卿月褒章下禁庭。</text>
<title>送昇平倅李君瑞</title>,<text>離懷如醉復如憨。況値蕭晨政不堪。玉舃官爲大都護。黃柑地是小江南。海中日月當窓躍。天外神仙接袂談。此去還應宿債在。可能無夢到朝參。</text>
<title>送李務安行進</title>,<text>綿村解纜暫經過。一面風煙接錦波。三日勝遊成寂寞。數年佳致問如何。月邊聞樂笙簫下。酒後題詩橘柚多。仙侶爲官應有契。左魚行色儘堪誇。</text>
<title>送張經叔知密州</title>,<text>西門雪裏暫相迎。經取壺觴細細傾。學自鯉庭能紹業。宦同鸞棘正關情。南樓錦燭應留債。大嶺寒梅早寄聲。別後悄然還掩戶。滿空淸籟爲誰鳴。</text>
<title>送北伯</title>,<text>不赴箕都赴沛鄕。男兒隨處聽行藏。功名假使均西北。勞逸眞堪較短長。東閣憶霑丞相賜。秋曹喜挹令君香。秪今籍籍賢聲遠。喬木餘陰入憩棠。</text>
<title>別書狀權公大運</title>,<text>宮錦香兼柱後霜。都門別意轉蒼茫。絶裾戀爲辭親割。載筆身因叱馭忙。紫氣西浮遙度塞。白雲東望暫遊方。歸來忠孝全雙美。秋日萱堂舞彩長。</text>
<title>次送壻郞隨大哥入瀋</title>,<text>白洲曾任備邊堂。歸鳳將雛自作忙。病裏繫匏瞻北路。雪中行李憶東床。敦詩說禮才須仗。緩帶輕裘策最長。老墮祗今惟涕淚。決雲無計握于將。</text>
<title>次送朴尙州長遠</title>,<text>榮枯休道萃中年。解雨隨春却沛然。努力當官眞有地。含恩便養豈非天。今公捧檄辭朝遠。老我關情惜別偏。不待及苽應報政。肯敎經幄久虛筵。臘餘殘雪入新年。丹徼騰裝望杳然。喜着萊衣仍作郡。夢隨銀燭幾朝天。北辰雲隔仙班迥。南極星臨壽席偏。忠孝久知無二致。却將雙美頌離筵。</text>
<title>挽海州柳生昌文昌辰大人</title>,<text>七十非仁壽。公胡遽至斯。淹留存晩計。出處負明時。蒼艾身猶健。丹砂藥未醫。夜寒遼海鶴。春滿謝庭芝。義缺綿蒭奠。悲題薤露詞。傷心大池路。垂淚送靈輀。</text>
<title>挽尹知事夫人</title>,<text>敦睦從先世。仍知婦德純。齊眉年已耋。結髮敬如賓。花燭重回日。金桃幾換春。歡娛驚一夢。倚伏問蒼旻。寶婺雲藏彩。靈梭曉着塵。傷心赤縣路。壟草漸看新。</text>
<title>挽韓延安會一</title>,<text>少日終南下。初逢海鶴姿。惟時大相國。仍贈五言詩。遂有通家義。偏蒙下榻私。平居每唯諾。吾道未磷緇。把酒看眞態。論懷笑獨知。身無禁臠貴。迹似布衣卑。詩禮元先訓。謙恭不自持。分符幾銅虎。橫帶且金龜。遇錯神明懼。酬恩早夜思。善人宜壽福。造物却參差。白璧曾雙隕。靑氈竟一虧。驚呼無處覓。苦淚向來垂。至痛空無益。深憂實在茲。鹽州雖誤着。畫舫有佳期。柳色辭京兆。荷香愛大池。好書纔了翫。惡耗奈如斯。古驛遺魂在。孤孀隻影隨。那知文翼德。終作鄧攸悲。月暗蓮城路。風凄薤露詞。它年過宿草。把劍掛何枝。</text>
<title>仁祖大王國挽</title>,<text>有聖臨東土。如星拱北辰。神功由致孝。天意本從人。廣蕩光前烈。恢張立大倫。迎慈名位正。扶社憲章新。道竝三元躅。言咸六籍醇。初疑就如日。更覩物爲春。造化高無敵。昭融獨運神。暫時雖値孼。再造實由身。丙枕凝憂切。蒼生送喜頻。方期綿舜曆。忽復霣羲輪。黼座瞻何及。靈砂藥未陳。八方思若考。一德在斯民。盡制情猶歉。崇終禮必伸。易名仍配祖。褒實且加仁。銀海無朝謁。瑤池未返巡。兆開千古妥。營就舊山因。淸漏同前夜。玄臺不再晨。秋深悲象設。日繞想龍鱗。早擬酬天地。慙孤補露塵。五雲松柏路。泣血向蒼旻。</text>
<title>孝宗大王國挽</title>,<text>百世綿鴻祚。東方出聖人。瑞圖天所授。玄德日惟純。翼亮承基重。躬行致道淳。鑑臨皆普照。衡運但平均。盛德齊山峻。汪恩極海垠。韋弦修庶績。駕馭勖同寅。制作持回古。憂勤實自身。典謨殊蕩蕩。文質且彬彬。律度諧鳴籥。光華竝燭輪。賢關培士氣。淸廟薦淸禋。軌物元由孝。刑家本出仁。戴慈隆國養。撫弟篤天倫。萬壽承顏日。三朝視膳晨。衾長聯夢暖。棣秀結花新。敬愛曾無匹。歡愉最莫珍。群生咸見化。大業豈容磷。遇亂思存楚。投危類寄秦。衣冠披草莽。社稷偃經綸。鸞輅揚鏕遠。龍顏映塞春。塵埃無不識。毨辮敢生嗔。鐵馬猶知避。金龜更報神。讖歸天日表。靈祐帝王眞。北告重离慘。東還引頸辰。啓傳先務本。周政急亨屯。已有前籌在。誰將此義申。恢張期樹立。克復謝因循。守道遵先訓。求猷敬大臣。臨經窮突奧。受諫肯逡巡。徵逸偕治職。傾誠若待賓。詳延垂繾綣。密勿動諮詢。波沐交薰髓。衢樽盡飮醇。恤刑冤氣息。優老錫恩頻。民隱先躬責。租蠲軫歲貧。邇英初掇講。藥餌忽盈旬。悶雨忘違豫。祈郊恨未親。通宵丹地立。瞻漢彩眉嚬。強疾寧無召。潛傷固有因。諸方沸蘭局。何策護楓宸。靈液迷仙嶠。瓊桃隔絳津。曦虧金殿側。弓遠鼎湖濱。銀海無朝燭。靑門啓曉輴。窮山喪若考。遺澤在斯民。緬想庚辰歲。叨陪瀋磧塵。開函分赤管。當暑賜烏巾。玉趾頻臨屋。瑤觴幾侍筃。微忠長鏤骨。聖語只書紳。未死看今日。餘生泣向旻。更無葵悃效。唯把薤歌陳。永祝邦家泰。彌膺壽福臻。本支昌熾遠。繼繼又振振。</text>
<title>金大妃國挽 二首○代家親作</title>,<text>誕佑中興烈。陰資積德繁。金枝占聖瑞。銀派溢仙源。最樂東平善。優承北極恩。遺弓纏孺慕。閉戶畏飛言。禍迫天倫滅。災丁曆數屯。他山蒙玉盌。幾歲奉香蘩。倚伏憑天理。憂懽閱世翻。陰功開日月。赫業整乾坤。至養宮新築。追封國大藩。▣霜悲宿草。孤露慘晨萱。前後儀文備。幽明禮數尊。孝深求合厝。誠篤事如存。選日移騩御。傾朝擁駿奔。佳城恢異兆。玄寢卜同原。鶴郭疑新影。龍池返舊魂。餘哀天飮泣。長痛地含冤。漢樹迷秋色。巴雲帶曉痕。金陵龍虎地。百世本支蕃。玄鳥開商日。黃龍應漢年。休徵元有待。靈感豈徒然。遡彼生民始。恭惟積慶綿。名家當代一。陰德活人千。往者彝倫喪。吾東祚命顚。謳歌歸夏啓。鴻雁憶周宣。寶璽終符夢。黃金肯惜捐。徽稱長樂亞。聖孝四方先。政仰怡愉極。誰期疢疾纏。名山禱無賴。御手藥虛煎。春至萱先謝。光沈桂未圓。褒衣儀故殺。遂服意彌堅。卜日靈輀駕。侵星羽衛騈。繐帷虛別殿。玉匣掩重泉。地卽金陵古。天敎鳳曆延。微臣忝勳籍。嗚咽篆旌邊。</text>
<title>鄭同知子脩挽</title>,<text>昔遇芝峯宅。君時弱冠年。襟期淸映玉。詞藻麗生煙。喩契三言合。隨行一字聯。霜蹄俄闊步。風翮靄孤騫。銀省星辰近。金貂雨露邊。猶憑勁氣在。不受衆人憐。志屈應關世。才高莫問天。孤吟伴烏几。萬事欲華顚。白璧埋何遽。丹砂病未痊。斷鴻驚曉怨。芳蕙抱霜捐。篋有新酬札。床餘舊贈篇。向來知己慟。臨挽淚雙懸。</text>
<title>王世子挽</title>,<text>誕啓重輪彩。遙承樹業宏。春筵脩秬鬯。夏禮講庠黌。岐德隨言動。撝謙出性情。姿由天縱得。學自日將成。至孝唯思盡。嘉謨正率行。漢帷承燕翼。周寢趁鷄鳴。每頌猗蘭盛。爭歌寶籙亨。元良宜見佑。倚伏杳難評。震蕩關時運。蒼皇遇丙丁。衣冠永嘉色。風雨洛陽驚。北磧當靑蹕。西河入玉笙。從禽垂十載。跋馬幾千程。秦質能嘗備。燕塵已飽更。好還應物理。懷惠在吾誠。莫謂烏頭待。旋瞻紫氣盈。前星輝北極。少海潤東瀛。蹈舞環邦忭。謳歌競野迎。跋朝申賀典。戒曙告宗祊。流慶金頒札。騰祥碧溢餳。趁晨歡奉冕。踰月視調烹。祿固躋長享。災誰睹未萌。靑囊非佐使。丹火失和平。忽爾驚東閣。終然夢兩楹。流虹俄寢彩。離照遽沈晶。鶴算斯知命。龜稽實未禎。文孫猶扣地。朱禮向提衡。痛戚重宸結。咨嗟八路幷。儀文遵祖憲。典則訪儒卿。節惠仍褒實。循章且易名。垂光留琬琰。紀德播絃箏。玄兆開堯隴。靈休擁漢京。曉晞新薤露。香委舊書檠。盡制情還歉。崇終事始貞。雲愁低奕幙。雨淚洒佳城。昔忝賓筵末。偏承震澤傾。唯將博望頌。留與野人賡。</text>
<title>挽白江</title>,<text>靑門昔遇各成童。不待文犀意已通。賸馥幾拚蘭室裏。纖埃都絶玉壺中。用儒作相溫公始。憂國如家范老同。掃祲正愁難自力。扶顚獨立匪吾躬。西河見縶曾持節。綠野居閑但罄忠。霖雨久思霑八域。輔星俄報隕層穹。丁寧封事猶臨簀。剴切規言亦激衷。悵望新阡丹旐遠。蒼茫曉月滿山籠。</text>
<title>挽昇平府院君</title>,<text>奕世家承卓絶風。異才轇轕挺天東。從容捧日綱常立。擺闔鞭霆事業雄。訓出六經山岳重。名高萬古羽毛空。彝銘再溢勳榮大。幕府兼持節制通。華國以文同子產。用儒爲相自溫公。物情共倚安危際。睿想方垂出處中。霖雨幾遭霑八域。輔星俄報折層穹。丁寧封事猶臨簀。剴切忠言本激衷。恩賻御袍分寶幄。弔循師禮降春宮。推誠隱卒踰常典。節惠貽徽荷永終。不廢長江流浩蕩。難淆正氣竟消融。平生鳩玉陪遊地。白首侯芭愴未窮。</text>
<title>挽潛谷</title>,<text>西坰宅裏荷相知。丙午于今歲幾移。屢沐招要蕭寺會。慣看端委廟堂姿。庭承詩禮芳華蔚。篇擁琳琅俊彩馳。佩服蕙蘭離濁世。脩藏文字伴棲遲。白駒任被吟空谷。黃犢隨緣理穢菑。士望喧推上庠日。壯元聲動中興時。遍敭華地懷氷蘖。振迅靑冥刷羽儀。萬役存心均賦斂。兩朝陳力究匡毗。箴由丹悃頻披腹。念切蒼生每察眉。晩節尊榮眞自致。平遷名位盛於斯。用儒作相溫公得。憂國如家范老推。冠冕百僚稱柱石。儀刑一代見蓍龜。纂書該博能垂後。惠學分明實在茲。禁臠玉飧鳩杖旨。斑衣金帶鳳毛奇。微痾偶發醫何及。宿德居然痛不遺。已隔英塵如過電。難追精爽杳騎箕。秋間小會成長訣。日後重期竟爾虧。臨簀忠言猶耿耿。進函封事亦孜孜。哲謀定入名臣傳。亡鑑殊紆聖主悲。故宅空餘文藻在。公哀私悼淚雙垂。</text>
<title>挽李通禮元圭</title>,<text>金無留礦玉無疵。蒼爺遺風儼在茲。東野平生元冷淡。子雲身世謾低垂。久持雅望違靑瑣。終賦閑居詠紫芝。天上忽催修記召。塵門已滿返仙期。淸輝掛屋疑顏色。素札留箱撿手滋。商嶺迢迢孤絮酒。淚添江漢咽成悲。</text>
<title>挽湖洲</title>,<text>白門之外紫岩下。跬武招要鎭日隨。年事忝推加十二。生平相得似塤箎。早知驥步無千里。快折蟾宮第一枝。臨紙已多馳檄手。高吟不用皺心眉。八乂摛藻諧唐律。一鼓登壇建漢旗。荐秉東銓裁玉尺。恒趨北闕度丹墀。處心樂易都無悶。接物恢疏最得宜。咸道善良爲口實。慣看淸儉是身資。寒天客位留蒲薦。積雨家居庇草茨。價越藍瑛眞學士。翩如海鶴好風儀。卯申所務仍相惱。麴孼爲災未橃衰。正擬台躔推地望。俄傳奎彩晦天逵。纔經周斗期何促。遽掇秦舂里作悲。惡耗忍聞山簡報。驚呼恐被耿蘭欺。淸輝掛屋疑顏色。素札留箱撿手滋。經爨蔡邕絃亦斷。解床吳育霧難披。佳城埋玉還今日。靑墅逢春異昔時。始以交歡終作祟。不然茹痛豈如斯。仁聲久識傾街巷。泣慕誰令到隷廝。輸了百年均夢事。白頭和淚寫哀詞。</text>
<title>挽麟坪大君</title>,<text>威儀天上好麒麟。貴介風流最國珍。久領宗卿收異效。荐持璿憲勖同寅。寔膺諸福仁由己。爭頌餘波德照隣。滿眼芝蘭俱擅美。平居孝友獨全眞。夾城佳氣通朱邸。馳道祥煙接紫宸。王饌鎭分隨境品。御衣恒易篤天倫。尋常捧日歡愉極。出入無時視遇頻。棣秀唐樓香結艶。枝連梁砌色凝新。忠能感發曾行貊。論有便宜且借秦。脩路獨賢長叱馭。頻年上价作行人。事當釋難資方急。策到防虞運必神。輕重繫身酬黽勉。始終陳力謝因循。多經霧露纔旋旆。遞訖冬春告採薪。璇斗却驚當月蝕。靑臺俄見報星淪。海藏靈藥迷瓊島。雲隔仙桃渺絳津。急耗遑遑登禁闥。平與草草降衢▒。詞終未及聞遺語。當寢何由見拖紳。聖痛縈懷皆慘境。善人無祿奈高旻。檢臨含斂哀榮極。愴瀉幽明禮制均。朝燭想隨銀海夜。看花應侍玉欄春。愁鶯獨喚華園雨。舊燕空尋畫閣塵。薄質緬思敦昔義。寒門非分托天姻。情孚已任初忘老。位截猶蒙每許親。下榻可堪攀逸趣。傾襟幾度挹芳醇。英音冥漢心空記。逝水蒼茫跡已陳。哭送歸舟辭素幔。波聲助咽慘蕭晨。</text>
<title>挽全昌君</title>,<text>士秀書堂識鳳麟。妙年藍彩也堪珍。雪燈玉麈聽無倦。夏簟琅玕步屢巡。白首久拚膠漆合。靑眸直取性情眞。丁寧托契今如此。終始交歡固絶倫。萬里獨賢長叱馭。頻年上价作行人。當時胄胤爲西伯。不世恩光荷北宸。鴨水奉陪文駟煒。棠花交媚彩衣春。衰齡自賴神明力。復命終扶愷悌身。誰道麴災催厚夜。元因賦命係高旻。三千化鶴風飆遠。百十諸孫雨泣辰。寶劍忽看埋紫氣。明珠何忍閉黃塵。此懷可待山陽笛。丹旐靑門早戒晨。</text>
<title>挽黃僉正泳</title>,<text>再世交歡最莫珍。況吾童稚宿心親。曾聞星彩臨南極。却喜年光到八旬。白首久拚膠漆固。靑眸直取性情眞。從知壽福超流俗。休道功名似衆人。雁席重廻花燭夜。鯉庭齊媚采衣春。仙桃纔賀供淸宴。靈藥還愁隔絳津。寶劍忽看埋紫氣。明珠何忍閉黃塵。此情可待山陽笛。丹旐東門已戒晨。</text>
<title>挽張政丞夫人</title>,<text>相公初遇壬寅春。花甲圖成結禊親。久識內儀恒率禮。慣看中饋幾霑賓。龍亡大澤留餘瑞。鸞對孤菱泣委塵。閨德毓先潛亦顯。邦休啓後舊維新。貳宸尊養由專孝。少海恩情且盡倫。桃實薦盤期不老。萱香隕露遽驚晨。蒼茫月宇娥精晦。迢遞星河婺彩淪。更卜佳城移故壟。卽知神劍會延津。淸朝錫號初循典。紫誥疏封競頌仁。却把傷今感舊淚。一時沾灑曉江濱。</text>
<title>挽沈舍人大孚</title>,<text>托結金蘭四十春。丹靑交合宿心親。鎭居華右聲名舊。荐履臺端拔擢新。望聳士林方見範。器推公輔最稱珍。當官所事無違禮。好古爲心不怍人。遭譴始由輸鯁直。抱才終遣偃經綸。排風鵰鶚空垂趐。擊水鯤魚未縱鱗。寶劍中宵埋紫氣。文星何處閉黃塵。它鄕曠絶含香舍。旅櫬旋回唱薤辰。悵望商雲工逬淚。漫將樑月擬傳神。蒼茫江漢沄沄逝。私悼公哀欲問旻。</text>
<title>挽鄭判書廣成</title>,<text>遙遙華胄啓靈源。四世三孤積慶存。谷口久知推地望。履聲爭聽到天門。朝端共喜韶顏住。晝接偏垂惠色溫。叔夜俱爲東洛範。元方又是上台尊。家因盛滿恒持戒。禮假優游但祝恩。白社鎭拚新几杖。彩衣齊絢舊林園。佳羞幾盡調晨膳。頤養無煩嚥日暾。佇見雲屛遮一坐。還驚玉璧掩秋原。鳳歸紫府祥輝遠。星隕丹霄壽彩昏。惆悵郭南遺澤北。百年喬木想彝樽。</text>
<title>挽沈左相</title>,<text>陶村少日共聯翩。玄鳥霜經六十年。黃閣最崇心轉少。白頭相遇敬常先。正逢新化資調燭。每告嘉猷見眞絃。密勿王朝天與弼。寬弘一德世推賢。今春纔入耆英籍。故事期修洛社筵。俄拆台躔驚戢彩。旋加朝服遽昇仙。重泉掩璧成華月。巨嶽摧▒失柱天。控鶴想還香案側。賞花應侍玉欄邊。韋經素業籝金在。簫史榮光禁臠傳。無復蒼生瞻赤舃。公哀私悼淚雙懸。</text>
<title>挽金判書世濂</title>,<text>前秋携泣浿江邊。掌裏明珠忽隕圓。久識情鍾唯我最。正愁慈刃割君偏。初陞內相供筋力。再■南宮欠節宣。只恃神明扶愷悌。誰言慘痛助沈綿。修文已了茫茫境。福善終歸聵聵天。玉色金聲長已矣。筆精詩法獨依然。撫桐未勘朱絃斷。伐木唯思寶劍懸。賴有家庭詩禮在。九苞看取鳳毛鮮。</text>
<title>挽綾城府院君</title>,<text>鍾秀連珠禁臠親。英姿第一照麒麟。門如未貴常從約。官若無憑却任眞。前後論兵臨氣候。指揮能事出精神。翕然公議稱賢久。籍甚台階屬望新。正値艱危恒竭力。唯思盡瘁敢安身。長城秪倚風塵日。大樹俄摧雨露辰。馬向華軒悲鳳臆。劍投孤匣錯龍鱗。平生部曲仍傳阮。故里舂歌已輟秦。蘭契世情懷自昔。金吾末席荷相因。可憐毅魄難消盡。應作山河護八垠。</text>
<title>挽李淸甫</title>,<text>騎竹紅顏到白頭。公年長我九春秋。新豐已作求田計。舊里空懷伐木愁。每見平書憑伯胤。盛稱安樂勝公侯。善人遘疾眞無妄。惡耗摧腸不自由。至慘豈容昆弟異。此心唯視死生侔。飮氷頻過招賢驛。回首松阡淚漫流。</text>
<title>挽咸鏡監司徐公元履</title>,<text>同隣懸榻慣逢迎。誼篤金蘭異姓兄。一日相違猶寄語。三春闊別最關情。素書纔拆如懷玉。白日俄催忽夢瓊。嶺外忍聞公館復。客間難着斷魂驚。群心雨泣棠花路。往跡天長沛水營。靑隴久存曾卜地。丹旌慘返去時程。稀年少二斯稱壽。卿月昇班藹盛名。知己平生吳季子。獨留徐劍只呑聲。</text>
<title>挽鄭判書君則</title>,<text>溫溫履篤德惟馨。丞相之孫繼典刑。宦到東銓上卿月。壽昌南極老人星。一生所得持忠孝。大節曾看遇丙丁。委曲心喪慕叔父。薰陶耳染自家庭。無華良悃皆由性。餘事高談最覺醒。綺陌迅開騏驥步。瓊班爭覩鵠鸞停。沈痾已久恒關念。惡耗俄傳不忍聽。雋彩那堪埋厚壤。淸規無復潤朝廷。素交臭味如蘭蕙。白首情親頓鶺鴿。大澤蒼茫龍去遠。有時風雨送英靈。</text>
<title>廣陵觀濤 課製二上</title>,<text>吳門萬嶽鬱崚嶒。其下長淮謁廣陵。形勢雄開一都會。風煙久屬大中丞。居然彩筆牢籠盡。忽謾晴秋氣象澄。▒入瑤山躡飛動。波飜銀海吼崩騰。大聲吹撼洪樞裂。積縞金涵太古凝。此夜平分一年月。長風快御北溟鵬。金波倒揷中天鏡。素暈橫鋪萬里氷。目溢東南隨地闊。胸呑八九盪雲層。劃開宇宙明如濯。驚起蛟龍冷不勝。定有紅顏生羽翰。却抽朱瑟洗侵凌。</text>
<title>贈趙日章日本之行</title>,<text>向來離合幾吾曹。丹徼乘槎屬俊髦。一點奎輝騰折木。三春紫氣駕洪濤。天東旭日迎芝檢。水底魚龍避錦袍。弧矢不妨酬壯志。簡書誰道賦賢勞。周旋中禮斯爲盛。險阻平心任所遭。雋彩新瞻持節遠。詞華舊識倚樓豪。滄溟漉出珠璣盡。彩筆遙分氣象高。篇接混茫爭獻勢。吟窮造化不遺毫。靈飆淅瀝吹雙腋。仙鳳翩躚送一毛。賸博胸襟淩沆瀣。極知文敎沃腥臊。黃金作界留宸翰。白雪賡詞借衮褒。試向日光須快覩。扶桑萬物入甄陶。</text>
<title>送家姪海伯挺緯</title>,<text>呵聲鎭日到門墻。珠玉團圓在我傍。癡叔自憐黃髮老。阿咸長對白眉良。松都舞彩停萊服。錦水歌謠入召棠。自是絶裾由報國。何妨擁節暫遊方。仲兮前度纔留頌。季也今來又繼芳。取次一時稱魯衛。相須二妙摠琳琅。卽看荒政應均哺。正想窮閻報刮痒。別後月分三四幅。問余鰥獨慰凄涼。</text>
<title>夜坐 二首</title>,<text>燭花落香燼。榰枕無與語。忽夢松桂山。遙入雲深處。天風導我行。霞佩翺翔去。覺來身在塵。曉▒生古絮。又春曲着牢睡。報曙禽先語。靑山沐野雨。翠眉浮遠處。臘雪無點白。玄冥暗中去。聚星罷白戰。詩體禁鹽絮。</text>
<title>次天章韻。追別潭陽倅。</title>,<text>我忽不樂思我公。公歸遙鎭潭州雜。潭州剖符見文翁。一洗百里愁眉空。淸江家世本孝忠。公乃稟得淸明躬。眼前蘭玉幾冠童。毓慶斑斑殊未窮。大郞侍西小郞東。一家至樂存其中。伯兮紆紱辭紫宮。季兮執憲乘靑驄。內外聽職由聖聰。公門福祿何煕隆。公又南遊父子同。鶴髮蕭蕭顏色紅。綿秋之間喜氣融。丹鳳將雛翔遠風。我今卷身臥編蓬。奮飛直欲忘疲癃。金城高山似東蒙。下臨碧海銀河通。手携公袂駕彩虹。共摘瓊花充藥籠。坐令灝氣盈吾衷。三十六帝慙神工。</text>
<title>贈李白川之恒</title>,<text>我郡胡爲名白川。川以白名良有緣。水哉何取取其白。寓箴於此仍流傳。我公皎皎白玉姿。粹彩不琢溫而堅。白玉其人臨白川。爭光妬潔同周旋。白川之白益受白。物我白白還雙全。白玉無瑕豈容易。縱酌貪泉猶爽然。況今所處亦云白。水鏡交映胸中懸。從來凡境待人顯。匹如岸潤由肪鮮。愛公淸明本在躬。爲政以白登歌絃。以公所有贈公別。俾色揣稱題短篇。</text>
<title>次白軒韻。贈杆城倅。</title>,<text>平生願作關東體。關東早有芳盟莅。借問阿誰先入關。我計獨爲將軍地。我欲因之壯心魂。悠悠遠別安足論。我今臨岐欲有贈。頷珠已屬於白軒。橫翔捷出日未暮。遊戲斯文誰比數。萬千峯色忽墮前。杳然如踏蓬山路。我祖文簡筆翰飛。曾向麗時看繡衣。至今明珠二十八。鑱留靑壁遙瞻依。願言君歸垂拂拭。更令淸澗含淸暉。淸澗孤高誰敢廬。云是羽人之所居。琪樹瓊花暖欲零。天香縹緲爭紛如。定挹張丈喚殷兄。玉舃下集雲間聲。擧酒酹仙仙不違。凡飪豈用求南烹。春明一笑別我去。煙霧蒼蒼空復情。</text>
<title>次白沙東岳韻</title>,<text>我來自東到東岳。有廟嵬然倚晴昊。修容少立石門側。淨域平開無閫隩。想當神斧建置初。掘雲鞭霆泣坤媼。勑揭黃金五大字。三百年來是鴻寶。窺奇摘異忽蕩漾。怳然如踏蓬萊島。道人數四巾屨同。隱咲天風但却掃。翩然出戶揖余言。願見儒仙久矣禱。引我先看古碣文。文字相高不受倒。雄風萬里掣碧海。彩雲五色迷黃道。鳳洲升菴鬪驕矜。埋蘚奇葩隨指考。數公斯文若元氣。龜版淋漓垂大藻。更有勝國松雪筆。過眼分明洗煩𢞓。字字飛動擢峨眉。迥若憑風涉浩浩。我今揚扢心附之。只恨來觀苦不早。雖然文運有升降。高趣元非晉唐造。右軍淸眞吏部渾。借問誰氏同其抱。譬如西南雄楚都。下視茫茫滕小堡。道人聽此顧而咲。世有淆漓與淸灝。況今戎馬跼文場。談古何須分皁皓。且聞大東稱小華。秉禮不亶文章好。文章雖好未爲尊。再覩威儀泣父老。我感其辭挈一二。亟書悤悤不成草。</text>
<title>贈趙君獻使日域</title>,<text>丈夫生世要壯游。傲睨八極如一州。胸襟實籍眼力廣。太史所以窮冥搜。我公標擧眞名勝。往往吐句稱倚樓。昔我與公偕飮氷。振策燕山行且留。望海亭高宇宙間。萬里登臨風雨秋。蛟螭騰踔渤澥湧。拔劍欲斷還復休。歸來所歷餘夢想。閉戶靑郊愁白頭。公顏尙韶志亦壯。逋裏宿債猶未酬。日域遙在東海東。包茅歲款萊山陬。聖朝撫綏勞來之。交隣有道宜交修。王曰使乎汝往哉。公乃拜手辭宸旒。曉出春明指丹徼。瞻彼旭日生遠洲。一條氷銜舊薇垣。腰下玉佩鳴琅璆。海雲臺下海水白。紫氣已向朱雀浮。手捧芝函跨汗漫。魚龍慴伏濤聲收。奎輝照徹析木津。天水澹澹如凝油。星河涵泳屛纖氛。泛泛月邊蓮葉舟。自倚忠信坐猶閣。仙風兩腋吹颼颼。赤間灣口落雲颿。斑杉百隊何其稠。翩然瑞彩沃腥臊。爭覩鳳皇相喧啾。公之所遇無不快。東北壯觀知誰優。我今老矣繫一匏。河伯望洋空騂羞。謾綴蕪詞贈公去。別意綿綿雙繭抽。</text>
<title>次韻贈尹弘任</title>,<text>尹氏棋名久聞之。千里遠來觀其棋。不遇吾東遇塞北。乃知一遇應有時。又呼南子每唯喏。戶外二屨長相追。雌黃雄白百態生。對壘靜算通神明。近從新譜試搴旗。兵法匹似嫖姚精。南風不競雪灑空。尊俎聊成君子爭。自是成虧摠有數。歷歷明星散復聚。疏▒淸簟了如癡。袒跣相忘賓與主。鴻溝未許割東西。髣髴十指隨風雨。仙柯應爛白鶴谷。玉子細落樊川局。心游碧落有餘淸。江漢風流眞拔俗。此事隨緣聊復耳。得亦非關失亦好。數雖爲小可喩大。聞道長安亦如此。安得國手喚殘蘇。坐令萬物無凋枯。離日重輝震蹕回。四方上下同歡娛。願公天機藏且密。早將此拳扶王室。英雄豈無所用心。剛咲涪翁閑度日。</text>
<title>臥雪圖 課製二中</title>,<text>大陰膠輵寒屓屭。洛陽城中三尺雪。玉山無禾醴泉凍。天馬長鳴朱鳳渴。就中大隱袁氏子。氷玉襟期事皎潔。席門高臥便偸閑。破裘翩翩有百結。囊錢羞澁炊斷煙。人不堪憂自怡悅。萬夫爭處首不回。一任匡床衾似鐵。不須東郭躡弊履。枕上滿意聞騷屑。今日之臥非爲興。訪問何煩長者轍。風流謾入繪素中。遙挹高名耀雲月。芭蕉洞色儘無義。褐見其人轉淸絶。</text>
<title>挽詞[李景奭]</title>,<text>玉樹芳名文苑中。早從宗匠得聞風。詞章雲藹羞盧後。筆勢鸞翔遍海東。耆社高年推國老。聖朝恩秩逼台崇。岐川宅裏歡如夢。樞府堂前跡已空。細寫蠅頭那更覩。催乘鶴背杳難通。沈痾未執西郊紼。洒泣嗟余一禿翁。李景奭</text>
<title>挽詞[洪重普]</title>,<text>平生儒雅見風流。藝苑群英讓一頭。墨妙豈徒稱世寶。詞華曾亦煥皇猷。年尊八袠先朝舊。位竝三台宿望優。欲賦衷詞偏洒淚。向來門下早從遊。洪重普</text>
<title>挽詞[尹綘]</title>,<text>名家遺業數當公。器宇仍傳長者風。人愛右軍才絶妙。我欽師德量包容。早登宰輔身恒約。及會耆英座獨崇。南極壽星今不見。可堪題挽淚和封。尹綘</text>
<title>挽詞[朴長遠]</title>,<text>夙歲班心玉立身。三朝曳履到星辰。世人競寶臨池筆。見者皆知有脚春。文苑幾年傾物望。耆英一夕返仙眞。連姻同里追陪處。華屋山丘倍濕巾。朴長遠</text>
<title>挽詞[金壽興]</title>,<text>先友吾猶記。靈光喜獨存。隆班三事竝。遐算八旬尊。洛社瞻儀範。龍門奉緖言。薤歌風雪夜。凄斷郭西村。金壽興</text>
<title>挽詞[南老星]</title>,<text>奎星垂曜近台躔。豐福當朝未有肩。神翰蘭亭脩禊後。淸詩▒▒把杯前。欣瞻龜鶴靈輸算。却訝龍蛇讖在賢。最是百年知己慟。秪將哀淚徹重泉。南老星</text>
<title>挽詞[姜柏年]</title>,<text>三達尊兼五福俱。古今能有幾人乎。詩功韓杜之間得。筆法鍾王以後無。城市亦方携子隱。耆筵時見遣孫扶。從茲永隔春風座。藥岫悽涼片月孤。姜柏年</text>
<title>挽詞[嚴鼎耇]</title>,<text>矯矯名臣迥少雙。百年華聞掩偏邦。遐齡峻秩人爭仰。健華淸詞衆所降。接物和風吹滿座。居心明月照空江。平生最荷忘年眷。題罷哀詞淚自淙。嚴鼎耇</text>
<title>挽詞[李時楳]</title>,<text>三尊五福孰兼全。今代公爲第一賢。天下豈云無齒爵。世間難見有神仙。光輝水月胸襟裏。和氣春風笑語邊。活佛西方南極老。浩然乘化盛名傳。屈指三朝長老誰。我公年位德兼之。文衡出入齊盟會。墨妙依俙晉帖疑。大度和容人自服。吉祥君子世皆知。山頹此日嗟何憾。金石千秋動色絲。李時楳</text>
<title>挽詞[李敏求]</title>,<text>落落平生友。茫茫我安適。先歸子佚休。後死余含慽。風雅早纏綿。昏媾義不隔。宴款百年言。銘肝彌鑿鑿。到今事反覆。幽明忽潛闃。衰病獨何心。暮途行擿埴。宿昔富還往。冠蓋亘阡陌。轉眄日凋零。晨星掃空碧。文苑與墨池。絶藝誰復覿。惻愴天壤間。交期付冥莫。李敏求</text>
<title>挽詞[李慶億]</title>,<text>城南花竹托淸眞。言笑溫溫座上春。晩翠風流能濟美。石峯書法早傳神。三朝峻秩親台衮。八袠高年歷搢紳。生死哀榮何所憾。西門回首獨酸辛。李慶億</text>
<title>挽詞[趙復陽]</title>,<text>榮名絶藝擅當年。洛社風流晩更傳。妙墨幾多留寶冊。淸篇在處煥花牋。誰知大耋還如夢。無復崇班望若仙。華屋山丘從古恨。薤歌寒月倍凄然。趙復陽</text>
<title>挽詞[李慶徽]</title>,<text>金閨玉署早蜚英。白首三朝更老成。雅望一時推藝苑。崇班八座近台衡。山陰筆陣傳眞法。洛社風流際太平。萬事居然輸夢幻。西郊霜月逬丹旌。李慶徽</text>
<title>挽詞[睦來善]</title>,<text>名家金玉素多賢。竹老當朝德業全。位近三台眞宰相。年關八耋少神仙。飮人和氣春生座。警俗淸襟月照筵。最是儼然加敬處。溫公筆法世間傳。睦來善</text>
<title>挽詞[趙珩]</title>,<text>峻秩仍兼齒八旬。人間福祿更無倫。銀鉤幾處留屛簇。白雪新篇散玖珍。瓜葛結姻敦分誼。遼燕作价荷同寅。征南別語今遺篋。欲寫哀詞信愴神。趙珩</text>
<title>挽詞[李袗]</title>,<text>文運涵儲嶽降申。淸標雅望冠朝紳。功名任拙猶崇秩。詞翰專功更老神。東觀定留良史在。南天忽報壽星淪。通家夙歲蒙知奬。白首西城恨轉新。李袗</text>
<title>挽詞[尹鏶]</title>,<text>風流當日冠耆英。宿德三朝保令名。一品峻階台座近。八旬遐算老星明。文兼兩館眞餘事。筆掃千軍獨大成。從此家家收隻字。何須柱史更垂聲。尹鏶</text>
<title>挽詞[鄭斗卿]</title>,<text>出入三朝事聖君。妙齡名以老成聞。詩才卓絶雙工部。筆陣縱橫▒右軍。擧國盡知膠漆合。今年忽作死生分。無端永去無何有。莽眇靑天鳥幾群。鄭斗卿</text>
<title>挽詞[姜瑜]</title>,<text>詩名高出盛唐前。妙筆公私幾處鐫。兩館提衡人望屬。三台接席主恩偏。還悲厚德成千古。更恨遐期減百年。洛社耆英今已矣。杏園回首淚潸然。姜瑜</text>
<title>挽詞[沈梓]</title>,<text>天不憖遺我一老。八旬人世等浮漚。文衡宿望兼提學。輔國崇班失露甌。身際昌明刑百辟。筆傳神妙照千秋。白楊▒▒西洲路。獨使羊曩涕泗流。沈梓</text>
<title>挽詞[尹深]</title>,<text>憶曾携券躡芳塵。風味溫溫似隔晨。障簇滿架參至論。龜▒盈座閱淸新。已知令德宜膺福。何獨文章早絶倫。閣職上卿殊不賤。終敎隻字映千春。尹深</text>
