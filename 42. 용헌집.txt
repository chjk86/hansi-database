<title>次李先生 格 韻</title>,<text>楊柳村村水滿地。山河形勝是王畿。謾勞車馬馳周道。未有涓埃補盛時。任重一方心轉小。眼經殘郡淚堪垂。羡君高臥煙塵外。世事紛紜摠不知。</text>
<title>沙川道中</title>,<text>沙川縣在積城傍。山擁東西樹木荒。應接偏慙煩聚斂。奔馳未見務農桑。溪邊草色連朝雨。雲外鍾聲欲夕陽。自笑征夫無暇日。空令我馬獨玄黃。</text>
<title>次廣陵板上韻</title>,<text>簷前松樹檻前花。竟日登臨野趣多。淸賞晚來猶未罷。杯盤錯落燭生華。</text>
<title>普興寺卽事</title>,<text>僧居寥落碧山隅。雨後苔錢滿地鋪。落日苦遭詩興惱。緣溪時獨步靑蕪。</text>
<title>寄利城君</title>,<text>長湍江上結茅廬。畫紙敲針興有餘。勝境倘容吾卜築。秋風歸去作隣居。</text>
<title>寄麻田尹少尹</title>,<text>客行常道路。病骨自酸辛。何日淸江曲。歸來共卜隣。</text>
<title>挑燈</title>,<text>簿書紛滿案。坐久更挑燈。杜宇哭終夜。月明山萬層。</text>
<title>次時出亭韻</title>,<text>團茅臨野渡。微逕出榛荊。七里當年釣。三閭此日醒。煙籠寒水碧。山透小簾靑。地僻經過少。莓苔自滿庭。</text>
<title>在檜巖。寄朴知申事。錫命</title>,<text>逍遙洞裏久優遊。天寶山前又小留。京國故人安穩未。暮天雲樹屢回頭。</text>
<title>次鐵原東軒詩</title>,<text>北關晴望盡交州。過客難禁一片愁。草沒古都明夕照。蟬鳴喬木動新秋。山容水態無興廢。世事人心有謬悠。不用登臨傷往昔。也宜觴詠作良遊。</text>
<title>安峽</title>,<text>行盡千山到僻村。淸溪一曲數家存。民淳不慕繁華事。但務農桑敎子孫。</text>
<title>次聚遠樓詩</title>,<text>繁華雖減舊。形勝尙留今。野闊連滄海。天低櫬碧岑。涼風吹榻滿。素月照牕臨。坐久淸無寐。翛然世外心。</text>
<title>次江華詩</title>,<text>脩程通海島。古館倚雲岑。林僻溪聲響。簷虛月色侵。床風淸細細。庭樹綠陰陰。聽得居民說。昇平正値今。</text>
<title>次侍中樓子野詩韻</title>,<text>久客登臨倒玉舟。高吟未覺遠來遊。日長拄笏山當戶。夜靜鳴琴月滿樓。過嬾任他違世用。無才恨不解民憂。田園稚子應相候。莫使歸期有謬悠。</text>
<title>大同江舟中</title>,<text>朝天石下泛蘭舟。與客携壺作勝遊。堤上縈回平壤路。林端隱映永明樓。中流剩得滄洲趣。終日都無塵世憂。縱目騁懷還太息。年光江水共悠悠。</text>
<title>次柳判書 謙 詩</title>,<text>大同江上照文星。崧岳山前舊友生。酬酢一歡春氣暖。留連萬舞月華明。不堪遠別久爲客。可忍相邀還送行。京國追隨期歲暮。他時莫忘此時情。</text>
<title>述懷。呈頤齋。</title>,<text>事親日短事君長。有底年年客異鄕。回首大同江上路。春歸樹木又蒼蒼。</text>
<title>次靜州板上韻</title>,<text>朝家曾事大。塞俗得安居。不見干戈苦。誰嗟倉廩虛。江深雪消後。山好雨晴餘。幸此無塵雜。裁詩手自書。</text>
<title>望日寺</title>,<text>望日招提古。臨江殿閣淸。峯回樹陰合。潮退石稜生。斜照歸帆影。長汀落雁聲。留僧終日話。心遠更無營。</text>
<title>次李大提學 行 留別詩</title>,<text>紅妝畫舸泛長江。客裏淸遊信少雙。南浦邊頭相送後。將詩誰與倒秋缸。</text>
<title>介州樓</title>,<text>登臨歲月暮。天氣冷衣襟。野渡層氷合。山蹊積雪深。浮雲時出岫。倦鳥夕還林。自媿長爲客。悠悠一寸心。</text>
<title>次仁王長老韻</title>,<text>梵宮牢落掩柴門。僻近城南類遠村。一夜東風吹雪盡。萋萋芳草憶王孫。</text>
<title>谷山鄭使君寄詩。次其韻。</title>,<text>江雲渭樹迥參差。俱是東西作客時。長笑陶潛偏嗜酒。每多鄭谷早能詩。嬌兒解唱皇華什。勝友難同金屈巵。昨夜梅花開一朶。看梅此日倍相思。</text>
<title>奉呈頤齋</title>,<text>一辭北闕丹墀。三見西都白雪。莊舃難禁越吟。歸期定在何日。</text>
<title>贈浿水漁人 金虛舟</title>,<text>漁人生活未全貧。蒻笠蓑衣與釣綸。好是春風方浩蕩。江湖何處不容身。</text>
<title>雨中。寄卞春亭。季良</title>,<text>數間破屋雨聲酸。杜老床床摠未乾。想得藏身曾不出。何人特地訪蘇端。</text>
<title>用前韻</title>,<text>別後園梅幾度酸。相思淚點不曾乾。自多今日追隨地。茅屋連簷山兩端。</text>
<title>寧州南院樓。遇李同年 室。</title>,<text>渡水穿山獨問程。故人相見眼雙靑。樓邊更有停車興。白日杜鵑吟翠屛。</text>
<title>次淳昌樓詩</title>,<text>左右長風至。淸涼恰似秋。登臨知勝境。來往絶庸流。苔色池塘古。竹陰庭宇幽。倚欄還北望。三峴有高樓。</text>
<title>寄慶尙咸使相</title>,<text>四方曾攬轡。今日又觀風。山海數年別。琴尊何夕同。浮名皆老大。交道自兒童。努力宣王化。令民見召公。</text>
<title>次愚上人詩</title>,<text>靑山萬疊水千重。蘭若遙遙隱碧松。灑露楊枝常在手。隨風雲片杳無蹤。觀心不顧庭前柏。愛客誰聞飯後鍾。想得跏趺終永夕。只應明月照簷峯。</text>
<title>次金虛舟詩</title>,<text>思君日日暗生愁。別裏經春又到秋。早晚手持一竿竹。淸風相對釣魚舟。</text>
<title>閱高參議詩卷。得朝字。</title>,<text>海上光芒照九霄。始知星子已來朝。官高工部身仍貴。世掌耽羅志不驕。魂夢夜深鄕土曲。衣冠晨惹御香飄。黃花佳節聞佳會。病客還慙未見招。</text>
<title>丙戌十一月二十日。夜雪。</title>,<text>西峯寒日暮。萬里凍雲凝。牕外三冬雪。床頭半夜燈。擁衾全似鐵。呵筆更生氷。欲向梁園醉。其如酒價增。</text>
<title>幽居卽事</title>,<text>淸晨盥櫛戴烏紗。坐此茅茨一殼蝸。酒滴槽床疑有雨。雪飄庭樹作飛花。明牕點筆仍題句。碧澗敲氷自煎茶。客至從嗔還閉戶。年來過懶愛無譁。</text>
<title>用前韻。呈春亭。</title>,<text>朔風發發怯輕紗。宦路區區等戰蝸。吾道自悲絲欲染。君詩曾夢筆生花。病餘催釀杜陵黍。睡覺仍煎諫議茶。積雪盈庭人寂寂。癡兒索飯獨喧嘩。</text>
<title>寄白雲山焰上人</title>,<text>隻字遙傳落塵寰。知師住錫白雲山。雪深溪路無人過。松下巖扉盡日關。</text>
<title>寄廣陵柳牧使</title>,<text>紛紛世事與心違。秋日淸遊謾有期。幸此漢城無箇事。欲尋床榻共談詩。</text>
<title>詠蓮</title>,<text>風來水面遠飄香。淨植亭亭異衆芳。料得濂溪當日愛。非關翠蓋與紅粧。</text>
<title>寄李牧使 安愚。余之同甲</title>,<text>停雲杳杳隔長途。朔雪漫空歲又徂。形役自憐身已老。問君渾似舊時無。</text>
<title>寄慶尙咸監司</title>,<text>思君南望海雲臺。官廨淸遊問幾回。聽說梅花開欲遍。如何不寄一枝來。</text>
<title>走筆。送永嘉君奉使中原。</title>,<text>遙遙天路指南臺。歲暮離愁未易裁。酌酒與君須盡醉。黃梅初熟始歸來。</text>
<title>送玉川君赴京</title>,<text>鍾鳴金闕曙光明。使節飄然出漢京。少日學宮曾托契。去年盟府共書名。雪消海北山如染。雨歇江南草自生。何用臨分相惻惻。卽今夷夏値時淸。</text>
<title>寄許衡。得碧字。</title>,<text>屈指予所知。如君未易獲。昔佐關西幕。運籌無遺策。從玆遂立揚。餘子徒役役。豈意遭聖明。山林却投迹。卜居近靑山。無夢尋紫陌。七里聞子陵。三逕憶彭澤。垂釣江上雪。彈棋松下石。對月鳴素琴。看花岸烏幘。發興自四時。一笑天地窄。自謂羲皇人。光陰任過客。名駒有疾足。豈是終伏櫪。埋劍有光芒。豈是終棄擲。吾王方側席。會見振長翮。相思望停雲。漢南暮天碧。</text>
<title>送偰判漢城赴京</title>,<text>使節煌煌照綺筵。淸風杜閣舊儒仙。爲詩餘事還無右。專對何人得在前。三節傳家知積善。一身許國共推賢。料應敷奏龍墀日。雨露偏承降九天。</text>
<title>次四佳亭詩 四首</title>,<text>雪消風暖蕨芽肥。野雉近人嬌不飛。昨夜亭前微雨過。杏花開遍映朝暉。蛙聲閣閣雨絲絲。無數荷花滿綠陂。遲日樹陰人不到。科頭箕踞獨吟詩。風露凄凄木葉黃。芙蓉落盡菊初香。有時垂釣淸江曲。回首蘆花滿岸霜。歲暮風寒酒價加。對爐時復自煎茶。兒童錯料枝頭雪。爭報園梅已着花。</text>
<title>次韻。送朴咸豐之任。</title>,<text>昭代頻爲郡。能名聖主知。兒童競迎侯。故舊惜分離。地暖梅花早。琴橫月色遲。時時應得句。數寄慰予思。</text>
<title>次韓少尹詩</title>,<text>疏牕日射弄飛埃。覓句還慙未有才。王子文楸塵已合。手談何日得相陪。</text>
<title>次古人欲歸詩韻</title>,<text>茅茨依綠野。門巷隔紅塵。盤谷居民少。杜陵隣舍淳。漁磯堪屈膝。禪榻可容身。未作歸來賦。多慙千載人。</text>
<title>勸學</title>,<text>無聞吾今愧滿顏。鏡中空嘆鬢毛斑。詩書勤向少年讀。一簣終成九仞山。</text>
<title>次金敎授詩 二首</title>,<text>白駒在幽谷。毛骨自權奇。相憶不相見。空歌伐木詩。塵事村中少。梅花雪裏奇。放翁才思妙。能得幾篇詩。</text>
<title>題眞觀社浴室</title>,<text>梵宮最奇絶。旁圍山硉屼。主人曹溪老。吸盡西江闊。餘事畫入神。好客意眞實。留連共休沐。軟語聽終日。飯飡兼海山。茶果雜柹栗。所願不外求。足以相怡悅。此身雖塵寰。素心在巖穴。安得被接引。霞上度歲月。半夜吟思長。松聲響風雪。</text>
<title>伊彥村家卽事 二首</title>,<text>氷合前溪雪滿峯。地偏來往摠無蹤。家家苦被催租急。婦女相呼入夜舂。茆屋寥寥對雪峯。山中宰相此投蹤。老婆却恐饔飧乏。斗粟朝來帶雨舂。</text>
<title>尙州新樓 幷引</title>,<text>永樂三年冬十月宋君 因 來守是邑。治具畢張。百廢俱興。乃慮客館之卑暑。遂作新樓于風詠亭之舊基。其制度得宜。宏麗淸爽。甲于一方。余於六年秋七月。受巡察之命來。與宋君共登斯樓。不揆鄙拙。仍題近體詩一首。百尺危樓客館東。朱欄碧瓦映高空。藕花新沐經朝雨。槐樹長吟盡日風。拄笏滿牕山色裏。鳴琴當戶月明中。我來剩得登樓興。欲寫新詩愧不工。</text>
<title>次星州東軒詩</title>,<text>暑氣南方特地加。那堪病客遠相過。名軒幸此憑風迥。簷外陰陰綠樹多。</text>
<title>次燕子樓詩 二首</title>,<text>鸚鵡洲邊芳草靑。滕王閣上落霞明。箇中亦有當時興。擧酒臨風物外情。樓臨山海幾經春。簟布琅玕不惹塵。獨倚前楹遊目久。淸風淡月似留人。</text>
<title>次永嘉樓詩</title>,<text>樓閣秋生枕簟淸。登臨王粲不勝情。倚閭慈母應相望。有子那堪嶺外行。</text>
<title>次襄陽曲</title>,<text>襄陽山高秋空晴。襄陽水遠西日明。爺孃泣送兒女行。途人惻惻渾傷情。</text>
<title>次甫州板上韻</title>,<text>嶺外曾聞有是州。今來偏喜上高樓。晴川日暖銀魚戲。曉洞雲開野鹿遊。樹繞簷楹金氣早。山臨几案翠光浮。吟餘直欲題新句。姓字還慙板上留。</text>
<title>次驪興樓詩 二首</title>,<text>紅蓼花邊水滿江。蕭蕭秋雨灑船牕。漁歌互答朱欄外。半日登臨興不雙。風來樹影漾澄江。雨後山光滿入牕。却憶當年樓上醉。婆娑紅袖舞雙雙。</text>
<title>次龍宮樓詩</title>,<text>衰年偏媿不曾閒。日月馳驅客路間。幸此登臨仍縱目。八窓圖畫謝公山。</text>
<title>次咸昌樓詩</title>,<text>地古饒喬木。樓高近碧天。思君兼戀母。回首夕陽邊。</text>
<title>寄江原尹使相</title>,<text>停雲北望鐵關遙。秋晚邊城木葉凋。獨立蒼茫無限意。一尊何日更相邀。</text>
<title>次淸道樓詩</title>,<text>客館階南面。僧居院北頭。池淸不受暑。軒迥別留秋。古岸長林暗。晴溪斷靄浮。山前種瓜者。莫是故秦侯。</text>
<title>送杉庭</title>,<text>歸思飄然未易留。脩程遙指海南州。白蓮結社知何日。愧殺紅塵又過秋。</text>
<title>次東萊詩 二首</title>,<text>雪中花木裹危臺。惆悵孤雲不再來。淡月淸風閑幾歲。欲尋前事少遲徊。轅門劍戟夜先明。邊將令嚴神鬼驚。己使倭奴知德敎。何煩武備振威聲。</text>
<title>次善州樓詩</title>,<text>雨後溪山畫樣新。高樓百尺不栖塵。風來左右淸魂骨。暑氣何曾惱殺人。</text>
<title>題彥陽東軒</title>,<text>仲冬風日似春陽。四季花開映短墻。慈母未知南地暖。應將手線作衣裳。</text>
<title>戲贈安司諫</title>,<text>七點仙山俯海湄。遠遊能得幾篇詩。異方塵染衣裳盡。須喚山前濯錦兒。</text>
<title>次雙梅堂月影臺詩</title>,<text>書生過此尙含羞。壯士腐心知幾秋。直欲張帆仍制梃。奉天問罪海東頭。</text>
<title>次固城詩</title>,<text>杖鉞重來海一邊。醒吟楚澤憶年前。升沈祗是催人老。白髮如今已颯然。</text>
<title>哭恩門陶隱先生</title>,<text>文章星斗耀秋旻。節義如公有幾人。還憶錦城當日語。不禁揮淚滿衣巾。</text>
<title>呈秦典農</title>,<text>永貞南畔碧山阿。栗樹扶疏隱者家。敢道當年深托契。客中曾不一相過。</text>
<title>題開寧門樓</title>,<text>南行苦炎熱。一上納微涼。喬木千章老。高樓百尺強。日移疏竹影。風動碧荷香。坐久無塵想。長吟到夕陽。</text>
<title>次梁州詩</title>,<text>郡樓高壓古城邊。板上留題憶昔賢。百里湖山開井邑。一軒風月屬詩仙。柳條弄色新晴日。竹樹橫陰夕照天。已認宜春眞樂土。漫漫平野是良田。</text>
<title>次金剛舍詩 二首</title>,<text>一檻奇觀自四時。壁間留得古人詩。與君竟夕觴還詠。此會應爲後日思。地盡蒼溟近。簷虛素月臨。門開花樹下。路出竹林陰。</text>
<title>次蔚州太和樓詩</title>,<text>官解初尋寺。僧閑不閉門。山光水色映晴軒。詩景自成繁。古調聞瑤瑟。高吟倒綠尊。歸來長笛月明昏。前路曲通村。</text>
<title>平遠閣</title>,<text>歲遠無遺閣。江空不見船。昔人行樂在何邊。草樹獨蔥芊。村逕連官道。山雲雜野煙。客中遊興轉凄然。健筆憶臨川。</text>
<title>白蓮社</title>,<text>雪作蓮花蘂。波生竹簟文。老禪面壁默無言。妙法恨難聞。白髮身將老。紅塵眼欲昏。何時結社學高論。今日又殘矄。</text>
<title>碧波亭</title>,<text>古郡臨鯨海。幽蹊遶鶴汀。欲尋往事上高亭。臥碣已殘銘。遠水連天碧。平蕪滿地靑。誰家長笛惱人聽。懷古涕空零。</text>
<title>隱月峯</title>,<text>新月如明鏡。危峯似翠華。磨天數點聳嵯峨。藏得一輪斜。不聽驚飛鵲。空看欲落霞。停杯知是謫仙家。早晚照陵阿。</text>
<title>望海臺</title>,<text>臺迥臨無地。天低接大洋。鯨波浴日動晨光。萬頃共蒼蒼。風起潮聲壯。雲開帆影忙。倭奴不得犯東方。處處務農桑。</text>
<title>次浩亭留別詩</title>,<text>漢城南畔送將旋。草色靑靑霽景鮮。堂上慈親年八十。遠遊烏得不潸然。</text>
<title>次鷄林東軒詩 二首</title>,<text>一千王業舊邦家。回首難禁客恨多。宮殿遺基春寂寂。野桃猶發昔年華。脩脩翠竹密藏家。地近蓬山勝事多。昨夜霏微山雨過。牧丹庭院富春華。</text>
<title>次松生韻</title>,<text>松溪雨過水初生。山路日斜人不行。滿樹梨花滿牕月。啼鵑不歇夢難成。</text>
<title>寄光山金同年 二首</title>,<text>能吟雄辯憶曾聽。相見何時眼共靑。軒冕無心高臥地。竹林深處一茆亭。每逢南使問平安。雲樹遙遙會面難。聖主卽今方側席。可能隨意臥東山。</text>
<title>寄豐海咸使相</title>,<text>秋風一別又經春。縹渺停雲愁殺人。聽說君今還少壯。自慙多病鬢絲新。</text>
<title>寄西都朴使相</title>,<text>天南天北路茫茫。促席何時共詠觴。我昔久遊箕子國。當時相識摠難忘。</text>
<title>次金山詩</title>,<text>榴花分戶映。荷葉滿池浮。白日杜鵑哭。山深幽事稠。</text>
<title>次黃澗樓詩</title>,<text>結構凌空迥。來登盡日留。瓊峯當檻秀。金磵抱村流。路出長林外。城臨大野頭。還疑仙境裏。駕鶴馭風遊。</text>
<title>寄金敎授</title>,<text>五月榴花滿樹時。連旬霪雨政離披。江流泛溢經過少。暑氣煩蒸坐臥疲。心爲苦吟長廢事。鬢因多病漸如絲。相逢一笑知何夕。北望停雲有所思。</text>
<title>次順興樓詩</title>,<text>心事年來喜謬悠。更堪登此仲宣樓。側身西望朝天路。華岳蒼蒼俯漢流。</text>
<title>自玄風往昌寧。雪中次金直講詩。二首。</title>,<text>吟肩山聳雪初晴。政是襄陽昔日情。眼底三千銀作界。怪來詩思不勝淸。江山處處絶相過。倦客披蓑路正賖。白雪似嫌春色晚。故敎千樹作梅花。</text>
<title>次草溪鑑政樓詩</title>,<text>一區山水絶纖塵。禾黍離離霽景新。半日登臨多興緖。淸風眞箇似留人。</text>
<title>次昌寧龜庵四詠</title>,<text>桃嬌杏艶瓮頭淸。芳草茸茸雨乍晴。此日登臨雖信美。吟餘難禁故鄕情。綠樹陰陰晝刻長。風生高閣簟紋涼。一庭疏雨經過少。無數榴花照粉墻。琪樹西風海上州。樓臺佳處作淸遊。黃鷄白酒村村路。父老相將慶有秋。臘月階前發早梅。淸香細細逐風來。訟庭寂寂無餘事。積雪皚皚絶點埃。</text>
<title>次朴松溪詩</title>,<text>異鄕難得一淸遊。況是經旬雨未收。早晚風吹雲散盡。共乘明月賞中秋。</text>
<title>己丑歲日。與安司諫次古人詩。</title>,<text>南郡非吾土。京華憶老親。那堪新歲日。猶作異鄕人。雲水宜投迹。田園可養身。如何被形役。馬上又逢春。</text>
<title>次永嘉君暮春詩 二首</title>,<text>渠柳陰陰燕學飛。雨餘庭畔鎖苔衣。百花落盡春將暮。便合歸田媿未歸。塵事紛紛易換時。落花飄絮使人悲。世間誰是長年者。綠髮無端成素絲。</text>
<title>尹愷妻氏輓詞</title>,<text>勤儉家聲著。貞嘉婦道宜。鼓盆徒自苦。奔月已難追。落日蒼山麓。寒煙綠水湄。郞君相識久。執紼倍傷悲。</text>
<title>劉副令村舍偶吟</title>,<text>暇日山村訪故人。柳陰茅舍俯溪濱。他時倘得歸田去。賣劍求牛定卜隣。</text>
<title>次閔執義詩 二首</title>,<text>向晚淸風左右來。憑欄問月獨停杯。先生本自有佳句。安得同吟一笑開。故人倘許抱琴來。相對何辭復一杯。想得僧居人寂寞。苔扉終日不曾開。</text>
<title>次朴生詩</title>,<text>幽人本與世相疏。獨向靑山卜結廬。宦路難爲頻會面。從今恐有絶交書。</text>
<title>次裵山人 衷 詩 五首</title>,<text>霞上歸來獨倚樓。風淸月白桂花秋。百年形役徒勞耳。直欲尋君萬事休。日日登臨費越吟。客中容易變光陰。拂衣直欲尋君去。其奈難忘報國心。紛紜世事不曾知。臥聽溪聲十二時。竹檻松牕閑日月。應乘淸興數題詩。功名富貴視泥沙。閒占溪山作一家。讀罷黃庭無箇事。籬邊學種故侯瓜。當年束帶立朝端。衣染塵痕不自閑。鄕曲歸來心自適。浪吟風月醉醒間。</text>
<title>送朴牧使之任公州</title>,<text>我昔南遊日。再登江上樓。山前橫驛路。林下繫漁舟。地僻風煙古。春深樹木幽。此去樹佳政。何用抱離憂。</text>
<title>賀鄭司諫</title>,<text>昭代除司諫。才名獨蔚然。霜蹄開道路。風翮得秋天。紅映當階藥。香飄滿袖煙。有時封事罷。題詠藹孤騫。</text>
<title>走筆寄仰巖崔同年。兼呈法泉珪上人。</title>,<text>上人寺在碧山陰。故友門臨漢水潯。會向春風賦歸去。芒鞋竹杖日相尋。</text>
<title>次獨谷餞金海金公詩</title>,<text>傷心老來易。臨別淚先潸。歸路東南極。交情伯仲間。鳴琴宓子閣。拄笏謝公山。何日一樽酒。相邀更展顏。</text>
<title>謝李參判送桃</title>,<text>僻近城東有小皐。故人曾此種仙桃。笑他方朔勞偸得。手摘時時惠我曹。</text>
<title>次許柏亭詠梅 二首</title>,<text>有使敲門急。來傳長者詩。始知氷雪裏。生白動南枝。香分庾嶺樹。興逸放翁詩。且問玲瓏蘂。如今着幾枝。</text>
<title>次權逸民送梅竹盆詩 三首</title>,<text>淸香偏愛矣。勁節可欽哉。坐對無塵想。羲經盡日開。灼灼春桃李。歲寒安在哉。梅花底心性。獨向雪中開。猗猗淇上態。馥馥嶺頭香。感子能培養。慇懃奇草堂。</text>
<title>閒居卽事 二首</title>,<text>地僻罕人事。幽居近古城。雨晴花亂發。風暖鳥和鳴。藉草溪邊坐。尋芳樹底行。靑春無限景。容易動詩情。幽居淡無事。最覺野情多。雨過山如染。春回物自華。壺觴獨怡悅。禽鳥共吟哦。時復空庭畔。聊行踏軟莎。</text>
<title>呈卞先達</title>,<text>呼兒閉柴戶。忍病坐朝暉。詩句憑愁得。蒲團趁暖移。地偏人不到。院靜鳥爭飛。日欲共談話。何時慰所思。</text>
<title>有感。呈卞注書。</title>,<text>歲月無停期。四序迭相侵。百年若大夢。胡爲憂其心。庭宇無塵雜。獨坐鳴素琴。悠然聽鳴禽。嚶嚶求友音。感此還有懷。擧酒不能斟。卞公誠志士。遑遑惜寸陰。所以當妙年。令譽振儒林。嗟予復何者。馬牛強裾襟。區區爲物役。世上徒駸駸。</text>
<title>秋夜。寄友人。</title>,<text>坐久塵喧息。蕭然自詠詩。霜餘秋氣重。夜永漏聲遲。松子風前落。樓陰月下移。通宵淸不寐。戀戀獨含悲。</text>
<title>海棠</title>,<text>雨過溪頭發海棠。紅衣瀾漫映朝陽。無端忽被微風觸。暗送淸香入酒觴。</text>
<title>寄友人</title>,<text>風暖溪山霽景新。浪吟何處賞陽春。相思不見門前路。楊柳靑靑愁殺人。</text>
<title>春日。訪柏亭。</title>,<text>扶杖尋蘭若。行行上翠微。採花香滿袖。躋險石拘衣。日暖鳥聲變。山深人語稀。相逢展懷抱。月夕坐忘歸。</text>
<title>登樓 二首</title>,<text>登樓散遊目。詩句得淸新。柳暗千門雨。花濃萬樹春。彈棋消永日。把酒任長貧。地僻經過少。門無車馬塵。地僻交遊絶。還堪獨詠詩。雨苔依砌上。煙柳漾簾垂。花落春將暮。鳩鳴日正遲。何時與朋好。同擧濁醪巵。</text>
<title>宿開聖寺</title>,<text>精舍寥寥絶世情。坐來偏得客魂淸。滿山躑躅溶溶月。夜半子規三兩聲。</text>
<title>宿觀音寺</title>,<text>千山一條路。步步獨來尋。地僻人難到。峯高日易沈。瀑流鳴亂石。寒磬出疏林。寂寂無塵想。煎茶對月吟。</text>
<title>贈虛上人</title>,<text>寂歷春山裏。逍遙意味多。穿林晨採藥。燒竹夜煎茶。幽鳥弄遲日。輕風吹落花。從令數來往。促席共吟哦。</text>
<title>夏日。懷友人。</title>,<text>日永輪蹄絶。人稀院宇深。階花風半落。渠柳雨初陰。嬌燕能輕舞。新鸎學好音。思君不相見。獨立費長吟。</text>
<title>尋僧</title>,<text>尋師白雲裏。躋險到仙宮。陰壑經春雪。長松盡日風。鍾鳴山色暮。門掩月明中。最愛一笑話。能令萬慮空。</text>
<title>遊山</title>,<text>天淡雨初晴。遊人發興淸。山坡秋色淨。樹杪晚風鳴。石路披荊去。松溪渡水行。高峯僧舍近。隱隱暮鍾聲。</text>
<title>閒中</title>,<text>閒中獨坐詠新詩。興味悠然雨後時。一逕落花人不到。綠陰終日聽黃鸝。</text>
<title>燈前聽雨</title>,<text>夜深庭院絶塵囂。一點寒燈照寂寥。百感中來吟未穩。簷前松竹雨蕭蕭。</text>
<title>寄姪</title>,<text>數年遠爲別。情思惟日新。道途諒緬邈。有如越與秦。相思不可見。回首增愁辛。讀書崇令德。可能致此身。幼年不努力。老至徒傷神。予聞不學者。無物堪比倫。寸陰莫虛度。日月不待人。爲言服我規。勿忘書諸紳。</text>
<title>次順州樓詩</title>,<text>疊嶂圍平野。脩程繞大江。地淸人寂寂。心思坐來降。</text>
<title>次成州西樓詩</title>,<text>有酒何須問酒泉。最宜觴詠碧江前。千年地僻風煙古。十里巖回樹木連。水面初肥過夜雨。山容漸瘦暮秋天。宗工當日留題壁。欲和微吟却惘然。</text>
<title>次浩亭先生韻。寄卞司藝。</title>,<text>京國松山下。西都浿水頭。雲橫夫子廟。秋盡仲宣樓。濟濟斯文會。涼涼客子遊。何當同一笑。相憶未曾休。</text>
<title>奉呈東北界監司</title>,<text>多病誰憐我。淸談每憶君。東西連北境。何日共論文。</text>
<title>次永寧東軒詩</title>,<text>山圍四面是天城。城外良田接海平。爲報主人敷德敎。坐令耕鑿稱民情。</text>
<title>次龍州詩韻。寄友人。</title>,<text>知我胸襟憐鮑叔。居民身世見無懷。薕葭野外海天闊。楊柳池邊村逕回。待得春深花正發。重來共酌看花杯。</text>
<title>次兵曹正郞李兩同年 李室，李敢 詩</title>,<text>三年爲客大同湄。東望松山有所思。紫洞早知仙境界。遊人應與兩雲期。</text>
<title>次浿水漁人韻</title>,<text>漁人舊比丘。寄跡大同江。鱸膾元無敵。鷗盟亦少雙。隨風榣桂楫。伴月宿船牕。我欲相尋去。此心何日降。</text>
<title>黃菊 二首</title>,<text>聽說陶家一逕栽。何人移得數枝來。似嫌紅紫爭春色。還向霜餘獨自開。一叢黃菊玉盆栽。風過寒香細細來。陶令未歸時屢改。東籬霜蘂爲誰開。</text>
<title>次虛舟卷韻</title>,<text>當年高臥水雲間。此日端知行路難。一自山人逃佛後。祗應猿鶴怨深山。</text>
<title>御製聯句</title>,<text>世宗大王卽位初年。詣上王殿獻壽。孝寧大君 𥙷，領敦寧 柳廷顯，領議政 韓尙敬，右議政 李原，宗親，駙馬，六代言侍宴聯句。天設錦筵期萬歲。臣廷顯 民無菜色感君恩。上王御製 恩波浩蕩溫言裏。臣演 國步昇平永樂中。臣原 中外無憂是今日。臣尙敬 君臣合道事朝廷。上御製 廷臣祝壽呼山岳。臣演 嗣子修身奉祖宗。上王御製。出實錄及列王御製。</text>
<title>次李少監詩</title>,<text>華筵今日爲君開。紅粉三行酒百杯。相對笑談皆故舊。共聞歌吹更遲徊。蘭燈影靜明如晝。羯鼓聲高殷若雷。珍重先生贈佳句。吟來足可瀉愁懷。</text>
<title>大同館落成 三首</title>,<text>歡極冬宵却不長。吳姬越女儼分行。風情自是無窮者。歌舞前頭快倒觴。新樓百尺壓江長。座上佳賓列雁行。歌吹夜深多勝事。仙娥來獻萬年觴。三年塞北客愁長。宦路人心勝太行。不願大夫醒楚澤。欲隨陶令醉壼觴。</text>
<title>立春。次虛舟韻。二首。</title>,<text>春暉漸與客愁長。病裏餘生付藥方。自愧賢勞偏在我。去年中國亦觀光。三年客裏恨彌長。悔殺當年志四方。携幼何時還入室。笑談相對一燈光。</text>
<title>訪春亭不遇</title>,<text>故人茅屋碧山阿。官暇來尋日欲斜。索筆慇懃題姓字。爲他僮僕報相過。</text>
<title>用前韻呈春亭</title>,<text>茅齋寂寂翠微阿。秋日凄凄細雨斜。自料平生偏愛客。故人何事不曾過。</text>
<title>用前韻</title>,<text>毀譽從他墨與阿。何爲獨泣路岐斜。此身眞箇同泡影。百歲爭如醉裏過。</text>
<title>李典書輓詞</title>,<text>落落風儀獨老成。歷揚中外有賢聲。謂爲柱石扶王室。忍見銘旌導去程。</text>
<title>寄呈許敬差官 該。 兼呈廣州柳牧使 謙。</title>,<text>廣陵從古號繁華。賓主詩中摠大家。滿座淸輝臨玉樹。驚人麗句吐天葩。翩翩妙舞飄羅綺。細細嬌歌雜琵琶。宦路東西難會合。想知今日興無涯。</text>
<title>以詩答焰師書</title>,<text>白白雲橫疊疊山。禪房隱映碧松間。猿鳴鶴唳無餘事。牢落疏籬不掩關。</text>
<title>送許公之任公州 二首</title>,<text>鷄龍山下錦江淸。江上閭閻是古城。今日使君馳五馬。龔黃烏得獨名聲。修形庵在錦江旁。釋老嚴公借一房。聽說年來生活淡。草衣蔬食度炎涼。</text>
<title>次友人韻</title>,<text>詩律淸新逼正音。難將雜佩報雙金。嗟予畫鵠終安用。羡子名高翰墨林。</text>
<title>次李古城詩 二首</title>,<text>今見君詩句句淸。江村勝事說分明。此身苦被塵緣縛。物外佳遊愧未成。芳草凄凄溪水淸。溪邊柳暗又花明。先生好客村醪熟。會向良辰一醉成。</text>
<title>次春亭韻</title>,<text>春深弱柳綠千條。雨後桃花樹樹嬌。驅使卽今詩酒在。故人何用問山殽。來詩。有且問君家有酒殽故云。</text>
<title>次權觀察使詩</title>,<text>且問何人獨解棋。祗知吾子最能詩。桃花開遍眞堪賞。携酒招尋莫負期。</text>
<title>僧伽寺。次孔漁村詩。</title>,<text>佛刹依巖底。天花落講筵。高蹤尋碣石。淸聽愛風泉。一水白連海。三峯靑揷天。坐來塵想絶。從此欲逃禪。</text>
<title>題日本僧松泉幽處卷中</title>,<text>岧嶢蘭若俯層岑。中有高僧卽道林。滿地松陰連講榻。一泓泉水照禪心。靑靑獨抱凌霜節。混混能成注海深。回首扶桑都不遠。因風莫惜報徽音。</text>
<title>太宗大王輓章</title>,<text>天眷三韓降聖神。恪勤候度保東人。興王大業傳王季。濟世隆功邁世民。日月照臨開泰道。乾坤造化撫洪勻。殊恩特被淪肌骨。每見羹墻淚滿巾。</text>
<title>題普興寺</title>,<text>白雲深鎖梵王宮。石徑縈回萬木中。攬轡未能宣盛德。對僧端合學談空。</text>
<title>寄忠淸咸使相</title>,<text>黃驪樓壓大江頭。詩酒何時共勝遊。水遠山長雲杳杳。春風難禁憶君愁。</text>
<title>次麻田東軒詩 二首</title>,<text>門外栽桑復種麻。官家寥落似村家。客中乘興尋詩處。雨後薔薇一架斜。久客憂端亂似麻。此心非是久離家。元元未得安耕鑿。終日負柴山路斜。</text>
<title>次臨津亭詩</title>,<text>何人卜此起孤亭。山水奇觀別有名。自愧驅馳詩摠廢。謾吟霞鶩倚前楹。</text>
<title>在檜巖寺洞裏。呈知申事。二首。</title>,<text>好隨玉輦此來遊。綠樹重陰盡日留。左右淸風吹不止。獨乘幽興掉吟頭。憶昨安和洞裏遊。每逢佳處共淹留。如今寂寞逍遙下。案牘勞形欲白頭。</text>
<title>次陽川亭上詩</title>,<text>坐看流水共長天。十里奇觀几案前。牧笛聲飄村樹外。歸帆影落夕陽邊。舟人夜語聞明月。野店晨炊見白煙。待得秋風魚稻美。須將詩酒更開筵。</text>
<title>謝萬義贈扇</title>,<text>天地炎蒸夏日長。驅車到處熱中腸。晚來始得山中月。無限淸風灑面涼。</text>
<title>招張儀郞</title>,<text>暫別崧山下。如今已二年。欲將舊談笑。相對一懽然。</text>
<title>次張儀郞詩</title>,<text>伊彥村莊俯大川。與君垂釣約他年。此身縱被浮名絆。一片歸心已浩然。</text>
<title>在蓮亭。招尹敎授。</title>,<text>亭榭含風俯綠池。雨餘雲錦政離披。喫茶時復尋詩句。除却先生更與誰。</text>
<title>贈金獻納 涉</title>,<text>臘天流落到花時。獨掩柴扉白日遲。爲報寬心詩酒是。客中觴詠不須辭。</text>
<title>次安山東軒詩</title>,<text>獨坐東軒望碧山。禪宮隱約白雲間。乞身何日尋僧去。臥聽松風特地寒。</text>
<title>寄一雲上人</title>,<text>法泉寺在仰巖東。雉岳山高倚半空。何日閒尋田舍去。焚香相對聽松風。</text>
<title>題安東浴室</title>,<text>庭前吏散月華晶。樓下溪通夜氣淸。客子思歸懷抱惡。無端舒嘯賦秋聲。</text>
<title>題映湖樓 補遺</title>,<text>今年又作嶺南遊。行遍南州到福州。地僻堪誇人尙儉。亭閑不覺客凝眸。山川豈爲興亡改。風月應須左右收。半日登臨胸次盪。欲歸未去重淹留。</text>
<title>永樂年</title>,<text>永樂年逢第一春。閑居自是葛天民。半酣白酒有眞趣。坐對靑山無俗塵。</text>
<title>次楊州東軒詩</title>,<text>爲客幾回經此州。流光冉冉又將秋。觀風自愧元無補。遇事方知未有謀。慷慨范滂曾攬轡。悲涼王粲獨登樓。公餘欲和陽春曲。徙倚沈吟半日留。</text>
<title>偶吟</title>,<text>從來多病故人疏。不見高軒到草廬。寂寂簷楹風日暖。獨凭烏几檢方書。</text>
<title>夜飮。呈座上諸公。</title>,<text>地僻茅茨若在郊。門聽半夜有人敲。世情擾擾偏憎悅。生理悠悠卽幻泡。燒燭幾回文字飮。盍簪俱是布衣交。追隨自喜深擩染。努力詩書不暫拋。</text>
<title>次古人韻 二首</title>,<text>山室淨如掃。竟無塵事生。南牕日照暖。北牖風含淸。微徑繞寒澗。疏籬依古城。地偏寡輪鞅。剩得羲皇情。日日渾無事。乾坤謝此生。名途衆眼白。虛室寸心淸。葉赤秋深岸。松靑霜後城。吟詩曾未已。月露獨關情。</text>
<title>次延山府板上韻</title>,<text>三年都察理。奔走竟何功。白面炎涼變。丹心出入同。脩程猶積雪。短褐不禁風。安得能宣化。村村濟困窮。</text>
<title>次陜川澄心樓詩</title>,<text>南方思避暑。舍此更何尋。風月閑中地。溪山世外心。蟬鳴嘉樹密。魚戲碧池深。苦被詩情惱。憑軒放浩吟。</text>
<title>次會元樓詩</title>,<text>與君登眺似曾期。風滿樓臺白日遲。翠蓋紅粧相掩映。賞蓮仍和古人詩。</text>
<title>次嶺南樓詩</title>,<text>危樓高架嶺南天。十里奇觀一望前。晝靜灘聲喧枕上。日斜松影落庭邊。田夫春務村村雨。野店晨炊處處煙。憶得先君曾燕會。還慙小子復張筵。</text>
<title>次榮州東軒恩門鄭侍中詩</title>,<text>湖山佳處有孤城。座主曾題板上名。光焰至今明萬丈。蹇驪休笑昔年行。侍中詩。旁人莫笑蹇驪行。故云。</text>
<title>次金獻納詩</title>,<text>瘴雲漠漠雨霏霏。獨向丹陽何處依。節換三春花落盡。地偏東海客來稀。思歸自有愁無奈。題句時看筆若飛。明日應承宣室召。賈生何用涕霑衣。</text>
<title>次卞春亭詩</title>,<text>二年獨在嶺南旁。北望三峯極渺茫。又是薔薇花欲謝。共君何日引杯長。</text>
<title>贈閔執義 渫。謫寓商山僧寺。</title>,<text>孤城非故國。勝友是中丞。愁鬢數莖雪。淸容一段氷。詞華凌鮑謝。學業效顏曾。何事觀音寺。寥寥對佛燈。同年賢執義。去國此停驂。役役悲前事。閒閒愛半酣。江山催秀句。風月入淸談。明日還京國。君能憶嶺南。</text>
<title>次靈山樓詩</title>,<text>泉甘木老好山村。白日官閑半掩門。時致豐平曾偃武。農家子弟亦能文。</text>
<title>次盈德城樓詩 二首</title>,<text>天南爲遠客。海上上孤城。雲斂暮山碧。雨餘秋日淸。長流繞南陌。佳樹得中庭。卽今邊警息。處處誦絃聲。偶向城樓上上頭。與君談笑亦風流。一區山水疑仙境。十里人煙是古州。</text>
<title>次春亭題嶺庵詩</title>,<text>庵在翠微上。餘生不自營。倘容吾着膝。相對學無生。</text>
<title>次金大卿之任商山。兼寄朴江陽。二首。</title>,<text>相逢足可慰相思。歲暮其如又別離。商在嶺南爲巨邑。自慙山簡醉當時。南望澄心有所思。去年登眺黍離離。雪中梅蘂繁開未。別裏偏驚易改時。</text>
<title>次明正庵詩</title>,<text>吾師庵子頗明正。出定時時發淸詠。嶺上浮雲迹共閑。軒前流水心同淨。夜深書榻燭花偏。晝靜禪牕香穗永。彼美當年結社徒。我今亦欲逃囂競。</text>
<title>又次明正庵詩 二首</title>,<text>人皆趨利名。師獨異於是。寄迹雲水間。遊心風月裏。紅塵未拂衣。白髮欲垂耳。咫尺南山陲。還同萬餘里。生活本來從淡薄。肯於塵世慕華劇。機心妄想已消盡。饑食困眠聊自適。月下敲門訪道人。松陰下榻邀詩客。喫茶相對頓忘歸。十笏禪房抱虛白。</text>
<title>謝權逸民惠桃</title>,<text>逸民家在碧山陲。手摘仙桃寄所思。聽說千年方結實。他時莫忘再相貽。</text>
<title>題仁王長老詩卷</title>,<text>乘春多暇日。尋寺問前程。松影樓臺靜。江聲院落淸。從今同結社。坐此學無生。不是輕軒冕。難禁物外情。</text>
<title>在普興寺。聞天使入京。</title>,<text>逍遙山下鑾輿駐。興義門前玉節臨。此日一身兼兩道。斜陽回首摠關心。</text>
<title>次太和樓詩</title>,<text>公餘隨意上高樓。地暖冬天却似秋。山聳奇峯分萬點。江交巨海自東流。梅花初發雪晴岸。草色遙看雨後洲。待得春來增景槩。會將詩酒此重遊。</text>
<title>次處仁詩</title>,<text>村逕縈紆碧澗邊。山光隱映四牕前。我來獨向松風臥。遮莫炎蒸日似年。</text>
<title>永樂丁亥。駕幸驪興府閔霽第。許令后妃輦至。講家人之禮。府院君大夫人。俱壽考康寧。以承榮養。與領議政獨谷成公賦詩以賀。補遺</title>,<text>祖先陰德格旻蒼。開府驪興迪吉康。鬱鬱澗松含晚翠。汪汪陂水淡秋潢。燕居洞掃重敷席。鸞駕親臨爲擧觴。列侍外孫皆撫養。本支千歲作君王。</text>
<title>輓卓參政 光茂○以下。拾遺。</title>,<text>天時不利巳辰年。諡狀何來哭九泉。進卜當年爲宰相。退朝平地作神仙。心存忠直初銘笏。志不公候晚奏篇。灑落胸中眞氣像。濂亭風月坐無邊。</text>
<title>次長湍靈通寺韻</title>,<text>閒向招提訪道林。緣溪小逕出松陰。五冠山擁風煙古。大覺碑橫歲月深。寶字念心經律化。老僧讀法古來今。若爲結社亭中臥。一任名塗昇與沈。</text>
<title>贈觀察使 卞季良○春亭</title>,<text>童稚親情久益添。却慙桐梓映枏枏。九重諸葛承三顧。萬事淵明付一酣。風暖柳條黃似酒。日晴江水綠如藍。省方餘暇詩千首。莫惜携將寄草菴。</text>
<title>西京使相惠石銚。以詩答之。六首</title>,<text>豕腹龍頭巧琢磨。最宜煎藥與煎茶。容軒鄭重煩郵吏。遙惠春亭病者家。區區常抱憶君情。石銚看來恨又生。何夕一燈相促膝。擁爐聯句盡三更。縱然婦女笑形模。見用還將鼎鼐具。莫謂小齋徒煮茗。調羹直欲獻天廚。香茶活火煮山泉。一椀才傾骨欲仙。安得家家分此味。頓令天下洗葷羶。韓子愛聯曾有序。坡公謝惠亦留詩。春亭病叟何爲者。唯解煎茶似大癡。孩提同隊十年餘。三日違離也謂疏。久別不堪懷抱惡。江山回首又初秋。</text>
<title>聞鐵城作右相。喜而賦之。李▣稷亨齋</title>,<text>鳳沼亨衢接鐵城。世傳經術重勻衡。高才政與明時會。公道天開萬姓寧。</text>
