<title>題堂前四季花 己巳夏。自陰城歸田園題此。</title>,<text>孤叢經了老夫栽。帶雨嘉葩滿樹開。植物似知哀朽意。故將紅艶待歸來。</text>
<title>寒岡先生有蓬山浴行。時昌原府使申順夫。乘船來待岐江。行至斗巖。先生入宿村舍。與陪行門徒。於舟中呼韻相和。丁巳七月二十日</title>,<text>秋雨初晴水滿沙。蘭舟棹罷夕陽波。中流頓覺胸襟爽。淸興陶陶分外多。</text>
<title>贈別黃東萊汝一 丁巳秋。陪寒岡先生浴溫井。歸時贈此。</title>,<text>方知離思若搖舟。夢想悠悠逐水流。鄭重使君行古道。丁寜瓊韻落今秋。江楓燦爛誰同賞。海月分明憶共遊。聚散從來無定數。曉窓搔首幾添愁。</text>
<title>挽朴大庵 惺</title>,<text>苞嶽峨峨儲淑奇。溫溫鍾此哲人姿。學加誠敬平如準。功造知行道似砥。憂世格言開晦塞。愛君章奏動筵帷。金蘭昔日論心契。已矣無從質我疑。</text>
<title>挽安磊谷 克家</title>,<text>歲暮田園謂共遊。寜知今日便長休。看花無復香罇擧。翫月誰將桂棹浮。千古芳名惟行誼。一生高致是淸修。家庭更有蘭芽茁。世世應傳舊業裘。</text>
<title>挽郭德修 永禧○二首</title>,<text>麗澤相資四十秋。慇懃情義兩绸繆。論心共做連牀話。負笈同尋函丈遊。世事澆澆心豈展。雲霄渺渺蹟空留。如今無復相觀益。只向悲風淚不收。乞養年來爲武城。空敎素志逐雲輕。烏情地下難瞑目。鶴髮堂前慟失聲。喬木凄涼餘古宅。寒松蕭瑟繞新塋。九原若見諸親屬。爲報疏慵倍愴情。</text>
<title>挽朴鶴巖 廷璠○二首</title>,<text>多君風度偉。豪宕作閒人。棲息層巖畔。優游洛水濱。忘形頻聚友。虛己幾親仁。疇昔相從好。如今那忍陳。哀悴年來二豎侵。素車難飾愧初心。瓊臺已鎖重泉遠。祗向悲風淚濕襟。</text>
<title>挽盧梅竹窩 克誠</title>,<text>昔寓八溪日。頻承法語言。眞純氣質美。和厚性情敦。邂逅相從久。歸來音信存。那知凋玉樹。曉月向荒原。</text>
<title>挽益巖</title>,<text>曾贅高門舊。相從年廿餘。長欽情意款。自愧接迎疏。質美吾偏愛。心和衆競譽。堪嗟承訃遽。題挽淚沾裾。</text>
<title>挽寒岡鄭先生 庚申</title>,<text>喬嶽揷雲天。鍾精降大贒。胸懷元灑落。氣像自超然。浻若氷壺月。淸如玉井蓮。餘波山海接。的韻退陶傳。敬義心惟一。明誠志自專。知行功進進。博約念乾乾。德盛恭猶至。年高操愈堅。方圓平直具。忠信孝仁全。行著家庭裏。名揚琑闥邊。絃歌曾化俗。帷幄幾繩愆。出入襟期壯。安危鬢髮鮮。行藏惟義比。進退與時權。晦跡倻山霧。鞱光泗水煙。高齋講禮學。虛室聽琴絃。妙契輸新撰。精思續舊編。後生知向背。多士仰陶甄。天理於身備。人文自此宣。感時頻濺淚。憂國屢封牋。身處江湖遠。心猶象魏懸。沈痾六載祟。楹夢乛朝圓。樑壞嗟安倣。山頹慟更纏。儒林迷墒埴。吾道屬迍邅。念我疏慵質。登門四十年。生成恩浩浩。敎育義淵淵。勵學雖承訓。傳心奈力綿。儀刑今已隔。卒業更無緣。遠日嗟將迫。靈辰忽已遷。悲號函丈下。敬祖寢門前。素服塡東洛。舟旌向北阡。平生經濟業。寂寞舊林泉。</text>
<title>挽郭忘憂 再祐</title>,<text>稟質素眞純。雄豪又寡倫。高材早擢秀。巨壑可揚鳞。蹭蹬蹄頻蹶。低垂氣未伸。麒麟屈草澤。駿馬伏沙塵。猘寇時充斥。龍旌乃遠巡。王孫提尺劍。義氣薄秋旻。敵愾全江右。橫戈截海漘。勳名光竹帛。風烈動楓宸。鳳翮誰能縶。鷗情竟未馴。風塵辭紫闧。漁釣返黃巾。辟穀非忘世。談僊爲保身。龍鍾曾托契。晩節喜居隣。秋月乘舟夜。春風對酌辰。忘形心耿耿。開抱話諄諄。自擬長如此。寜知遽返眞。山河收壯氣。泉壤閉高人。鶴逝空留桂。龍亡只有津。煙消舟竈下。雲鎖釣磯濱。寂寞亭臺古。荒涼花草春。舊遊渾就盡。哀謝倍酸辛。</text>
<title>挽許察訪 洪材</title>,<text>眞純如子鮮。孝悌出乎天。愉色晨昏裏。和容應接前。宗門咸服厚。鄕黨摠稱賢。喪祭財無惜。睦婣意有專。蘭芽氈上燁。常棣裔邊聯。福履宜享遠。凶來遽上仙。龍鍾忝外裔。情義重深淵。地遠逢雖少。連床意常 缺 因山知不遠。萍水更無緣。松檜凄新隴。風煙慘舊川。哀慵違執紼。痼疾坐無痊。寫挽心如隕。臨風涕自漣。</text>
<title>挽宋亞軒 遠器</title>,<text>早擅才華晩取榮。如何大夢忽摧驚。養眞可驗心猶定。尙德應知識更明。閒臥田園超世務。誨諸蘭茁樂餘生。念玆平素從遊義。題挽難堪淚自傾。</text>
<title>寒岡先生往晴暉堂。以日用無餘功。相看俱努力。命門下士分韻。得努字。庚寅</title>,<text>十年懷塵土。猶慙舊質魯。悠悠作輟多。寜望就規矩。幸玆賴天靈。函丈兼彊輔。提撕又切偲。夙夕警朽腐。期將一寸膠。庶幾淸肺腑。查滓倘盡消。可見道心主。願言二三儕。循循更加努。</text>
<title>題玉川溪亭 安上舍餘慶所築</title>,<text>火山之下玉川淸。庭有寒潭印月星。朱序程冠咀道味。爐熏坐對午窓明。</text>
<title>挽[石潭李潤雨]</title>,<text>去歲哭穉靜。今年哭畏老。親知日零落。使我心如擣。先生門下人。今復幾人在。昔我在洛中。君作陰城宰正是衰暮別。去留共傷心。自我來南方。雁斷魚亦沈。前春令胤過。手傳尊府書。字字皆相思。言言總起余。旋聞落彈章。歸臥故山雲。衡門返初服。餘外徒紛紜。中間屢寄問。俱未到君邊。忽驚訃書至。痛哭淚如泉。平生骨鯁資。世上難復見。我過孰能砭。我疑誰與辨。詩禮幸有傳。家學庶不負。緘辭寄我哀。英靈知也否。檜淵門下早依歸。世入明夷志不移。繩尺律身鄕黨敬。家庭制行友朋知。晩膺徵辟非干祿。退臥田園便得宜。回首平生無慊吝。好從泉裏拜先師。</text>
<title>挽[趙任道]</title>,<text>猗蘭白雪灑襟懷。南國斯文數畏齋。直論差彊人意思。高樽可作士模楷。寒岡舊業衣書托。平靖遺風德行佳。標痛矣如今曾簀易。此生無路拜庭階。</text>
<title>挽[兪亨吉]</title>,<text>於家孝友施於邦。絃誦洋洋不下堂。函丈正波來泗洛。君民大志在虞唐。七袠其年非稱德。三蘭之茁足承香。垂髫求學承提耳。此日題詩倍自傷。</text>
