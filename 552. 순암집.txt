<title>感離</title>,<text>感離。歎兄弟異居而作也。辭曰。斯兮侈兮。東衢西閭。念分體於同氣兮。竊獨悲此離居。粤自攝提而懷此離苦兮。彌九秋而猶初思。蹇産而長結兮。鄣一圍之郛渠。神日月而競馳兮。竝晝宵而西徂。園有木兮木有枝兮。枝折則槁枯。若有人兮月之下兮。形與影而長隨。聆時禽之好音兮。求厥友而嚶嘑。瞻星辰之在躔兮。若相依而繆紆。澹嘉植於中庭兮。列常荊而託思。心耿耿而上下兮。溯誰昔之騃嬉。桑爲弧而蓬矢兮。扯文牋而爲麾。撾河豚之銅皷兮。驟輪驂而齊馳。撚華而擿實兮。衝雨而走雪。謂人間有樂而無慽兮。寧知聚散之屑屑。自君之出兮。煢潛處而孑孑。思與年而益深兮。綿綿而不可絶。憑文章而宣懷兮。聲不求虖合節。旣吾生之多慽兮。又與君而睽離。願姱修而康頤兮。與皓髮而爲期。</text>
<title>警離</title>,<text>余與諸從弟。同閈而居。共經悲懽者。二十寒暑矣。𨓏者。諸弟移居相遠。俱懷慽慽之感。夫人心感。則易爲善。遂爲警離以相勉。辭曰。日騁望於西南兮。胡衷懷之不樂。時頹思而自罷兮。羗重發而繹若。昔對闑而源源兮。日握腕而摻衣。今隔隍而迢迢兮。歎阻顔而勞思。騁余心而俛仰兮。紛百折而九轉。然人生之必有離合兮。詎徒傚媍孺之戀戀。苟厥德之克修兮。雖天涯猶比隣。苟厥德之罔修兮。亦促膝而奚懽。我豈但以勖君兮。君眡我而且然。願交勱而慥慥兮。慰玆離思之漫漫。</text>
<title>鐘巖別業</title>,<text>悠然坐靜閣。春晩樹陰繁。啼鳥來花下。樵童隨水源。夕煙含遠峀。淡靄帶孤村。山屋無人到。寥寥長閉門。</text>
<title>遊宋洞</title>,<text>邂逅騎驢興。幽泉到處鳴。丘園何窈窕。雲物自澄明。斷岸分煙色。高林覺雨聲。丹書瞻絶壁。莫遣古苔生。</text>
<title>次沈厚之 載鎭，一之 定鎭 韻</title>,<text>懷人延佇久。迢遰隔重城。雪白疑將曙。松高喜有聲。含霜千戶肅。隨月一樽輕。佳句遙相贈。偏憐此夜淸。</text>
<title>雪後寄厚之</title>,<text>攬衣出戶獨無眠。不見故人思黯然。歲暮冰霜逾耿潔。雲消星斗更高懸。松聲夜落虛樓月。鶴唳時聞白雪天。未學山陰乘短棹。臨風只寄一詩篇。白一作小</text>
<title>仲夏。與李錫爾 孝永 及諸弟。會城西。</title>,<text>一樽相對舊時顔。耿耿踈燈照壁間。靜院星光垂古木。虛簷爽氣自遙山。露侵簾幕琴書潤。月上窓欞笑語閒。三復新詩知子趣。林園僻處可同還。</text>
<title>陪季父修齋公。與李元靈 麟祥 會玉磬室。賞菊小酌。</title>,<text>門柳繫客馬。勝會及秋霽。庭鶴一高唳。天風肅凄厲。煙霞集園木。蕭瑟方催歲。莫道芳菲歇。黃花紛映砌。深契形骸外。至誨談笑際。悲歌拍酒樽。歎此年光逝。平生信道篤。窮通非所計。</text>
<title>寄李伯昇 旭祥 乞蘭</title>,<text>秋菊未花春蘂殘。繁陰空自上闌干。人間爲恨芳菲盡。帶雨西隣更乞蘭。</text>
<title>春日奉和季父</title>,<text>佳賓訪高樓。及此春日晩。風靄散高柳。搖蕩迷前巘。孤桐掩虛扃。杞菊滋數畹。煙花入淸詩。盃尊意繾綣。韶光澹顧眄。會心不在遠。靜琴饒韻趣。淸磬託憂悃。物華今已暮。白日不可挽。娛樂當及時。遊子且莫返。</text>
<title>寄厚之</title>,<text>麗日和風獨倚藜。一庭杞菊愛吾廬。琴鳴白鶴初歸後。樹靜流鶯百囀餘。天與沼光輸玩理。雲移石榻護看書。東城勝會期何日。獨對靑山小院虛。</text>
<title>雲杏觀。與洪士眞 啓純 閱再從兄聖任 載弘 甫詩軸。感賦。</title>,<text>露白寒雲濕不飛。淚零殘燭冷無輝。江南山水秋高濶。月下孤魂歸未歸。</text>
<title>華山夏日。與金伯愚 尙默 伯昇共賦。</title>,<text>游子靑楓杖。出林踏早霞。梯松下磵谷。盥手折巖花。歌竟聞流水。詩成記白沙。歸時餘興在。潭月欲生華。</text>
<title>秋夜。共舍弟持卿 載維 賦。</title>,<text>闌外扶藜出。空庭暝色多。殘花猶宿鳥。高檜獨棲霞。夜籟流風竹。星光墜露沙。徊徨不忍寐。林下岸烏紗。</text>
<title>眠後</title>,<text>幽齋高卧久。古鼎消檀煙。穿竹鳥何語。倚窓人獨眠。閒花夢中落。明月覺來圓。欲下虛庭步。星河已滿天。</text>
<title>夢拜先君志感</title>,<text>子職何曾執。悠悠卄一年。人間今已矣。泉下可期焉。罪戾元由己。孤窮敢怨天。中宵風樹痛。暗咏蓼莪篇。</text>
<title>夜題</title>,<text>獨坐憀然靜夜初。濕煙漠漠迷村墟。蕉篁氣到中宵直。風雨聲過老木踈。曉磬有心何日歇。園松無鶴百年虛。孤燈照壁仍無寐。靜掩竹扃讀古書。</text>
<title>寄士眞</title>,<text>九十春光過已半。欄頭花發故人思。停琴起視三更月。知在君家銀杏枝。</text>
<title>次宋道汝 煥東 留示韻</title>,<text>聞說君來蕉竹邊。主人不在去翩然。我來悵惘懷君意。門掩斜陽一樹蟬。</text>
<title>陪季父遊狎鷗亭。李士晦 明煥 伯愚亦至。</title>,<text>八窓灝氣集虛樓。此地還疑水上浮。樹外孤村聞吠犬。江心明月見歸舟。千山澹泊煙霞起。一水蒼茫星漢流。酌酒高歌歡此夜。欲將豪興問沙鷗。</text>
<title>淸節祠</title>,<text>卓犖淸寒子。千古流高名。想像東臺哭。寃氣徹太淸。寒松百年操。不爲一時榮。咽咽祠下泉。至今鳴不平。空門聊託跡。觀理非不明。潔身廢中權。氣節逾崢嶸。當時有幾人。永世樹風聲。還令後來人。慷慨懷幽貞。</text>
<title>寄士眞</title>,<text>寂寂林居靜。蕭蕭已覺秋。高歌明月出。彈劒一星流。露下凉生石。花零風滿樓。淸宵愁獨坐。遙憶草堂幽。</text>
<title>次伯愚</title>,<text>西風起園木。滿院氣蕭蕭。琴語逢秋變。松聲到夜驕。林虫寒繞夢。庭月細仍朝。感此天時暮。芳菲亦已凋。</text>
<title>曉渡銅津</title>,<text>倚杖搴篷坐。凄凄風露侵。曉沙孤月墜。秋水一星深。村犬吠空渚。漁歌來遠陰。悠然發長嘯。幽興滿江心。</text>
<title>季夏。陪季父。會李丈廣文 演，南兄元直 公弼，士晦南岳老 公輔，伯愚金仲晦 光默，伯昇于鐘巖亭舍。持卿亦偕射帿設酌。信宿而歸。用唐人詩爲韻。</title>,<text>迢迢東林亭。十里離城闕。我來極淸賞。散步出林樾。巖阿採晩芳。六月山花發。移杖磵中立。白石共兀兀。夕照下遠壁。冥樹衆鳥歇。西峯氣微白。且去候明月。其二明月滿空山。灝氣盈襟白。臨水夏夜淸。微凉生磵石。安流終到海。回瀾何激湱。山天已曙色。衆星還西積。曉湍益淸澈。瑩與心不隔。</text>
<title>秋夜懷人</title>,<text>窮居還少事。閒話與村翁。時踏井邊月。獨來松下風。庭篁澹夜碧。園果殷秋紅。此際懷人意。停雲在遠空。</text>
<title>題梅障</title>,<text>雲母初翻白。孤陽喜復生。檐風難透冷。庭雪只添明。秋水涵星靜。冰壺貯月淸。天光相映發。正好夜來晴。</text>
<title>與諸弟咏梅</title>,<text>邁邁天時晩。皎皎梅蘂坼。馨香滿牀枕。夙夜薰心膈。中存一氣神。外着千花白。孤査以外天。大雪罹篁栢。氤氳一室內。廓如玄陰闢。靜穆惟不言。妙意無人繹。素心爲誰披。孤月照不隔。古琴宜永好。百年矢無斁。其二衡門有雪夜如水。圓窓月照雲母裏。月中有桂影婆娑。牎前有梅花離披。持斧吳質耿不眠。揮毫幽人方依几。秋星三四照水見。綠華仙子隔霞視。天香妙色倐怳惚。此時淸趣問何似。銅罏煖酒樹飛花。太和春意多在是。百句詩成一不語。臨風點頭但唯唯。名園多少有香花。春來的的只紅紫。大冬風霜獨不畏。貞姿素心無爾比。姱服瑤珮日凄零。晼晩年華不可恃。寒天開落莫怨嗟。萬木花時應結子。結子且經黃梅雨。大鼎和羹惟須爾。其三鶗鴂鳴秋芳菲歇。枯蘭卧地委如髮。畫屛深處陡曉白。碧琅玕枝瓊花發。銅甁煖水澆香土。雲母圓窓象素月。湘妃冥立湘水上。湘水之光涵珮笏。排窓積雪融冷光。入龕流雲淸香滑。孤月濃霜寒逼肌。淸冰硜玉須鍊骨。</text>
<title>園中</title>,<text>風搖綠岸草生芽。日映頹塘水漫波。放杖沉吟石上坐。斜陽雀啄茱萸花。</text>
<title>淸晝</title>,<text>高樓淸晝永。鳴鶴在誰家。池凈新荷出。窓深細竹斜。圍棋風滿閣。彈劒雨鳴沙。爲是佳辰至。濁醪與子賖。</text>
<title>暮春</title>,<text>度盡春光靜掩門。萋萋芳草滿東園。千花影裏時孤往。百鳥聲中獨不言。風拂斷臯微轉韻。雲垂古井淡留痕。天時物象心融會。佳興新年第一番。</text>
<title>夕眺</title>,<text>閒來隨意去。携杖步晴沙。落日仍纖月。南風正百花。林深逢定蝶。天遠見歸鴉。且倚空欄立。煙村入望賖。</text>
<title>玉磬樓。奉次季父韻。</title>,<text>寂寂深園裏。惟聽黃鳥音。百年須濁酒。萬事對靑岑。古劒光難晦。淸琴韻不沉。靜居聊自樂。端可保眞襟。</text>
<title>八月之旬</title>,<text>八月之旬。秋令方行。我行于地。以觀衆形。山若逾崇。水爲益淸。草樹晦光。竹石有聲。天宇寥廓。日月晶熒。人於其間。氣亦神明。我自夷猶。孰知其情。</text>
<title>上三江</title>,<text>男兒處困若灘舟。倘不能前定退流。進退關頭須用力。方期直溯大源頭。</text>
<title>觀玉磬樓觀梅詩軸。感題。</title>,<text>玉磬樓下白雪姸。玉磬樓上明月懸。招邀爲赴梅花約。頎然兩弟笑相延。淸香藹藹酒氣暖。窮陰勾迴陽和權。肴核狼藉杯無廵。歌吟笑呼喧四筵。歡會從古戒荒康。攝以威儀無太顚。淸冰磨墨滿古硯。雪膚新楮十幅連。題詩不復論工拙。爾唱我和盈百篇。句不成語字似鴉。瀾漫眞意猶可宣。攬衣出戶不見人。星斗燦燦天惟圜。流霜萬瓦光沃若。明月閉戶幾家眠。循庭徐步酒顔熱。北風吹來思化仙。尋常盃酒跌宕間。每憶關塞心黯然。華山雪色高切雲。遮斷愁人北望天。城烏棲定魚鑰牢。白門之西情更牽。曉天飮罷出門去。鼕鼕漏皷街上傳。</text>
<title>明陵齋室。與志齋金季潤 相肅 作。</title>,<text>朝日出門去。靑松夾長道。慷慨玆歲晩。四野多荒草。今日少年子。幾何黃髮老。周孔世已遠。我生嗟未早。千載有遺經。至德猶可考。臨歧將何言。令名當至寶。其二聖賢有徽言。千古示大道。志士惜湮沒。不肯隨卉草。人生百年期。三十非云老。自勵猶未晩。曠懷何太早。季俗日澆漓。古意于何考。所以古君子。不沽韞櫝寶。</text>
<title>與志齋隣直五陵作</title>,<text>存心苟物表。塵中亦高踐。鳥獸不可羣。世累誰能免。邈邈桃源內。何必馳思緬。靜坐觀春化。山中集衆彦。雲木動顔色。鳥音悅近遠。原野啓幽暗。欣欣萬象返。形骸久已忘。一笑興不淺。其二中林澹高卧。幽意在忘言。偃仰隨所適。還如在丘園。酬和有故人。春意已新篇。逢時輒索酒。細酌却醺然。相守寂寞濱。所喜卽佳緣。又値時序好。天地氣方宣。風日淡而和。融雪潤山川。何須塵事纏。不妨經歲年。其三春陰忽漠漠。坐讀淵明詩。微霰變佳雨。萬物潤澤之。新泥阻故人。咫尺勞我思。山門日亭午。籃輿來何時。賓榻凈已掃。斗酒亦在玆。爲樂當及早。日月易相欺。</text>
<title>五陵早春次志齋</title>,<text>靑嶂當書几。齋居不似官。眞如古吏隱。猶着舊儒冠。已雨鳩仍喚。欲花風更寒。山中留滯久。新菜見登盤。</text>
<title>朝起</title>,<text>曙色天仍霽。前軒起攬衣。高峯披宿霧。萬木立朝暉。濯去纖塵翳。呈來衆象微。凝神聊一望。心境不相違。</text>
<title>挹淸亭與諸弟尋春</title>,<text>勝賞紅塵內。名亭白麓東。倉粟今宣惠。轅門舊揔戎。庭樹飢禽集。城雲畫角空。溪山曾不改。把酒且臨風。亭舊屬揔戎營。今爲宣惠廳。其二山門啼鳥下。斜日在林臯。花擁幽人卧。松扶畫棟高。歸來須待月。留醉且沽醪。永日聊爲樂。淸遊屬我曹。</text>
<title>癸酉十二月二十二日。以洗馬召對于德成閤。講訖。賜盤橘。與司書李明煥祗受。分納袖中。盤上有墨痕。乃睿章也。令卽和進。遂與明煥製進。</title>,<text>登筵承賜橘。分取滿盤金。奇果猶深渥。盤中又睿吟。</text>
<title>暮春。入三淸洞。歷上挹淸亭。</title>,<text>携藜步出石橋邊。幽逕穿林聽細泉。太乙壇墟惟草木。三淸笙鶴杳雲煙。須將佳句酬花鳥。欲挽靑峯對酒筵。古閣登臨今日興。欄頭春色攪閒眠。</text>
<title>同諸弟登狎鷗亭</title>,<text>隔斷紅塵漢水頭。煙波漠漠送孤舟。蒼苔不上釣翁石。芳草欲侵公子樓。野濶雲霞殊百變。天長日月遆高浮。山河京口斯爲美。襟帶周遭壯峙流。其二名亭迢遰倚岡頭。終古騷人幾繫舟。浪跡十年湖上路。洞賓三過岳陽樓。江分草色明沙濶。野擁天光綠樹浮。回薄舊遊如夢裏。樽前感慨水空流。其三褰篷擊汰大江頭。忽憶秋風東峽舟。海上何年化琴館。塵中今日狎鷗樓。試看鏡水涵天淨。何似鯨濤拍地浮。絶境難將優劣較。憑軒東望亂雲流。</text>
<title>迴棹</title>,<text>惆悵迴舟泛滄波。靑山漸遠水聲多。高樓已隱汀楓合。惟有啼鶯和棹歌。</text>
<title>觀打魚</title>,<text>宿霧漫漫水氣漲。漁人下網淸江上。下維直欲侵水府。上維隱隱浮平浪。截流初爲偃月勢。據岸引出彎弓㨾。兩頭挽索不要慢。稍稍力盡猶勉強。却恐掛出蛟龍子。隨身風雷無地放。提網已及淺水岸。逃魚躍出須隄防。滄波漏入江中去。沙泥競命羣鱗盪。鱉鯉蝦鱖與鮒鱔。小大戢戢皆殊狀。細鱗力弱不再跳。巨鰓屈強要扼吭。汀日娟娟耀玉尺。須臾拾取盈缶盎。多魚㝡說上龍淵。沿渚溯流齊搖舫。忽然雨落滄江動。舟人漁子頗怏怏。峽口山光莾東來。海門雲氣迷西望。環岸亭榭碧樹濕。掠舟鷗鷺煙沙曠。雲霞澒洞幻奇境。乾坤漠漠失趍向。龍神似嫌殲渠類。兼將詭觀爲我償。我來非爲謀一飽。憑舷縱目神逾旺。纔及淵口又一打。大雨翻盆風轉壯。迴舟遂爲觀魚歌。說到快意還悢悢。貪餌上鉤由自取。一網打來堪惻愴。乃識夫子不網旨。吾輩丁寧愼不忘。</text>
<title>季夏十二日。同諸弟約會于豆浦之四宜亭。盖爲泛月之遊也。琴笛歌簫皆具。至夕上舟。欲溯至鷗亭。風雨忽作。棹至半江。波悍不可逆。遂回泊北岸。仍留亭中。</title>,<text>管絃聲動滄江暮。水面泱漭玄雲聚。勁風急雨忽然至。孤舟泛泛欲何溯。星河已爲浮雲奪。篷底熒熒燈一炷。黃金難買此夜月。且向樽前傾村酤。閒時隨境卽可樂。冥冥風雨亦佳趣。百年明月千回圓。不須今夜恨空度。夜深回舟登樓去。江山四面渾被霧。怳如樓船放溟渤。俯視茫茫銀汞注。琴歌三疊欲就枕。曉雨不住鳴江樹。</text>
<title>次從弟君晦 載絅 咏梅。仍示城西諸弟。</title>,<text>靜室冰霜逼。幽梅自近人。一枝能獨發。萬木不同春。歷歷華當月。飄飄意出塵。深屛踈影照。頃刻有傳神。</text>
<title>訪從弟允言 載綸 新居</title>,<text>恠石珍花供樂遊。朱門幾處盛風流。我來試上君樓望。太華峯光萬古留。</text>
<title>次持卿咏雪</title>,<text>窮冬十二月。大雪霾衆木。天地返素質。無處施丹綠。塵骸寄其間。復此愁幽獨。安得一樽酒。酌此寒梅馥。朝來迷遠望。玲瓏承初旭。不見郭外山。倚徧闌干曲。</text>
<title>內從姪崔童子興甲 光泰小字 齒纔十二。出語已能驚人。袖詩質余。古律絶凡十數篇。中多警語。遂呼韻使賦。仍次之以勉之。</title>,<text>似爾才應少。古人猶可期。調駒初步濶。徵鳳一毛奇。盛德要中養。冲襟莫外移。須知男子事。不必在工詩。</text>
<title>元宵步月。與諸弟共賦。</title>,<text>一歲初圓月。三更夜復淸。橋長度人影。街逈引歌聲。宿雪山光動。飛霜曉意生。携樽酬好節。不妨到鷄鳴。</text>
<title>北洞逢志齋宿</title>,<text>旅舍春城北。靑山壓粉墻。衣冠形共倦。丘壑話空長。畫羡冥鴻擧。壺傾綠蟻香。怱怱離合事。孤燭待晨光。</text>
<title>尙方直廬喜志齋見訪</title>,<text>左掖尙方吏。深門閉綠苔。微官猶有責。慵質愧非材。晴翠終南近。虹橋直北開。此間還好趣。解榻待君來。</text>
<title>直廬和持卿</title>,<text>可耐形骸役。長爲夢寐驚。朝衣趍北闕。花樹樂西城。離別應同恨。閒忙却異情。歸期明日是。約爾笑相迎。</text>
<title>暮春喜雨</title>,<text>蕭蕭終晝響。滴滴傍林加。天意存霑物。鶯聲似惜花。映雲分綠葉。潤色及玄槎。久旱逢甘雨。歡心動邇遐。</text>
<title>暮春。余直尙方。持卿亦持被典設司。酬和得思字。時舍弟克卿 載紹 亦至。</title>,<text>爲吏方形役。林泉不可思。看山誰拄笏。開印自題詩。老樹花飛晩。高雲鷰度遲。弟兄相對地。得爾又如期。</text>
<title>次晦庵韻寄君晦</title>,<text>憶昨樓中夜。懷君柳外橋。流鶯驚曉夢。別恨復今朝。</text>
<title>是日。持卿除樂院尙方。與典設直廬。簷桷相連。每値聯直。對話爲樂。今忽移職。惆悵可知。遂賦別意寄示。</title>,<text>畫樓愁獨坐。禁直忽相違。爾與南山近。吾仍北極依。知應忘肉味。空憶補龍衣。秉燭題詩罷。孤吟聽漏稀。</text>
<title>雲池小集</title>,<text>蕭洒君家好。沙明翠竹低。窓樽花對發。崖樹鳥深啼。聽雨多鳴葉。邀人不滯泥。留連兄弟樂。忘却暮光迷。</text>
<title>偶題</title>,<text>幽逕有黃花。自開明月裏。秋來日詠詩。落盡寒塘水。</text>
<title>次持卿韻</title>,<text>蒼苔滿地午陰斜。高閣留朋酒可賖。雲卷碧天孤嶂色。蟬啼老木幾人家。慣聞落子鳥窺局。猶有餘芳蝶戀花。竟日題詩無限意。又看明月照庭沙。</text>
<title>和君晦</title>,<text>南村贏別日。北陌抱孤愁。晴月初當戶。山雲忽入樓。無風雙樹夜。警露一蟬秋。杳杳街鐘度。懷君不可求。</text>
<title>夜步</title>,<text>詩意同幽蟋。天寒减夜吟。銀河如有浪。霜樹不成陰。明月隨身轉。孤燈隱戶深。窮居愁歲暮。留約與書琴。</text>
<title>次族弟士亨 載源 韻</title>,<text>歷歷玉簫語。泠泠霜竹根。阿誰聞此曲。明月滿前村。</text>
<title>次庶從弟士深 載縝 韻</title>,<text>幽齋寒夜永。檐角掛參星。古竹含霜白。遙山近曉靑。燈光團在壁。松翠逈侵扃。點筆爭新藻。沉吟倚畫屛。</text>
<title>雪後憶前遊</title>,<text>詩成開夕戶。滿地雪花稠。細逕纔通井。餘寒直上樓。林明棲鳥晩。竹亞夜聲休。皛皛添奇景。難迴昨日遊。</text>
<title>閒居</title>,<text>書帙盈寒屋。經旬少出扃。雪簷晴有雨。劒匣晝翻星。試筆窓暉淨。調琴畫嶂靑。那能斷詩興。梅萼自噴馨。</text>
<title>除夜持卿來宿</title>,<text>從古悲今夜。逢君乃此歡。行年三十滿。聽漏五更殘。句裏迎春字。花前餞歲盤。先期懷勝事。團月上元看。</text>
<title>上元夜無月次持卿韻</title>,<text>上元愁寂寞。雲靄擁重重。遊客齊回首。寒蟾竟隱蹤。暝流橋外水。暗度樹邊鐘。南署燈前樂。歎君病未從。</text>
<title>復開西庭舊池。陂深水淺猶漣漪。與士亨臨翫。共拈杜韻。</title>,<text>池深過舊鑿。泉細異前聞。子午涵烏兎。中間接水雲。觀心能少累。照影欲成羣。安得江湖濶。淸波借一分。</text>
<title>逢族弟元復 載積 共拈</title>,<text>房櫳人語靜。庭院鳥聲淸。午影花分逕。晴光柳隱城。日邊看月細。林下坐沙明。隔歲相逢意。他時兩地情。</text>
<title>和元靈求叢竹韻</title>,<text>前年寒殊甚。死我園中樹。脩篁亦索然。無賴春雨露。婆娑鐵琅玕。下有零葉鋪。舊植猶如此。新栽况難護。天意固難測。竟令苦節誤。烈烈衆芳厄。惻惻君子懼。物殘不堪分。赫蹄虛帶雨。明年擢萬筍。更待託根固。</text>
<title>午</title>,<text>暫起臨風步。聊開睡意濃。向陰苔色活。過午鳥聲慵。松上看遲日。樓中愛遠峯。方池空碧水。何處發芙蓉。</text>
<title>夜示諸弟</title>,<text>來休深樹夕。坐到碧山曛。凡境靜仍妙。俗塵淸自分。天長送孤月。夜久生白雲。佳趣詩能發。高吟少弟羣。</text>
<title>與內兄菊軒崔和仲  賦夕景</title>,<text>樓臺延晩景。落日向山歸。澹薄煙霞意。參差草木輝。鴉衝初月返。星入小池稀。合席題詩晩。虫聲獨掩扉。</text>
<title>池閣秋興</title>,<text>墻畔靑楓樹。朝來白露流。薄雲紅照日。深水爽宜秋。坐久頻聽鳥。詩成不下樓。聞君留好約。相看興悠悠。</text>
<title>持卿在玉溪任所。克卿隨往賦別意。</title>,<text>爾逐南鴻去。翩翩入峽深。秋山皆好色。何處發長吟。其二鴻鴈南飛月在西。高樓秋氣使人迷。兩湖山色知千疊。猶向欄干望玉溪。</text>
<title>月夜懷持卿</title>,<text>迢迢秋漏永。憑檻暮光賖。臺逈雲侵坐。天晴月滿家。砧聲連落木。鴻影過寒花。此夜挑燈意。懷人地一涯。</text>
<title>月夜</title>,<text>漏長丹鳳闕。木落漢陽城。山靜明河轉。窓高落月平。薄雲還有色。歸鴈自多聲。水竹霜初下。應知曉意生。</text>
<title>獨夜</title>,<text>曉冷忽侵燭。凝霜初滿竹。樓西明月橫。獨聽寒鐘宿。</text>
<title>池閣夜集</title>,<text>蒼茫山色裏。人語在高樓。危堞相連出。明河不盡流。霜深幽逕曉。月遍小園秋。新句題時晩。寒鐘到枕頭。</text>
<title>翌夜又賦</title>,<text>月壓橫塘上。人行秋色中。靜聽園裏竹。不盡吹西風。其二落日有佳期。凉風吹掃石。幽人松下至。月出山霞白。</text>
<title>送士深之任大寶島</title>,<text>送爾他鄕去。爲官寶島深。秋風歧路樹。夜雨別離心。碧海迷雲錦。扁舟載月琴。弟兄多落落。惆悵卧中林。</text>
<title>次唐人絶句</title>,<text>明月上三更。一庭松竹影。北風吹鴈稀。日覺高天靜。</text>
<title>冬夜憶珍山郡齋</title>,<text>古木寒山下。關門小磵邊。時人曾不到。巢鶴與相連。竹細風生石。峯高雪入天。邇來懷秉燭。幾日聽鷄眠。</text>
<title>懷城西兩弟</title>,<text>蒼然暝色至。一望意蕭騷。嶺雪通城郭。人煙隱井臯。閉門遠鐘歇。解帶明月高。此夜誰相問。思君令我勞。</text>
<title>別君晦移新居</title>,<text>知有明朝別。吟詩且自寬。鐘聲殷地暮。山色滿城寒。竹動霜侵戶。松高月隱欄。借君書一束。歸向靜中看。</text>
<title>原州道中</title>,<text>客路東南永。栖栖意不裁。野寒羣木落。江去疊巒開。短日雲中暮。孤禽雪際迴。今宵何處宿。驅馬過平臺。</text>
<title>過洪川</title>,<text>高崖通客路。薄暮過洪川。水落江源細。沙連野勢圓。人煙雙塔外。山色斷橋前。策馬投南岸。斜陽下遠田。</text>
<title>斧壤縣齋。次從弟君勉 載紳 寄示韻。</title>,<text>望鄕徒自苦。何事未言迴。雪淨寒山出。天長遠鳥來。野連荒塞濶。月向故園開。會待春花發。携君上北臺。</text>
<title>縣齋。喜持卿來共賦。兼寫旅懷。</title>,<text>異鄕當歲晩。空峽爾相尋。夜月寒山逈。川雲古木深。閉門休簿牒。歸夢到園林。吏隱非吾事。題詩遣此心。其二他鄕爲客日。合席弟兄圓。飛鳥寒雲外。蒼山落日邊。孤松深隱石。落葉細通泉。黯黯思歸切。冬暉度似年。其三亂山渾落木。松色覆危臺。野逕人孤度。隴雲雪欲來。寒天連塞逈。暮景隔峯開。絶峽荒凉地。如何久未迴。其四故里還多別。他鄕會有期。床燈相對夜。山月已圓時。野曉高臺逈。冰寒細磵遲。久違偕隱計。謾咏赤城詩。其五滿戶寒山色。蒼蒼望欲迷。村臨川水北。野濶縣門西。客路雲先去。鄕愁鳥久啼。那無歸隱地。小築在東溪。其六遙遙登閣望。何處是鄕園。雪合迷川渡。山開見野村。暝鴉連數樹。孤角閉寒門。少弟長安夜。懸知別恨繁。其七西樓暝景好。登望不辭勞。野盡寒雲起。山深細月高。冰池霜滿嶼。風座葉侵袍。靜聽欄干北。松聲似遠濤。其八去家三百里。關峽久玆遊。驛路通靑嶂。鄕思易白頭。鳥栖初鎖印。吏散獨登樓。却看門前水。西歸日夜流。其九爲問鄕梅近作花。閒齋日日望京華。古峽遙看雲傍石。平原暝踏雪連沙。樓高野濶靑山盡。池淨天寒皓月斜。暝舂只在踈林內。明滅霜燈見數家。其十羡君投紱謝紅塵。殊信淸時有隱淪。古寺月明參老釋。芳潭日暖逐漁人。閉門竹裏聞孤鳥。拂石花間集四隣。媿我重來東道遠。簿書陵遝若魚鱗。時。持卿棄紱。歸赤城。其十一寒意侵床雪滿庭。鷄鳴西陌夢初醒。星稀曉色依依至。月隱泉聲遠遠聽。歲暮思鄕空騁望。天涯作客久飄零。烏符墨紱猶非樂。寤寐終南在眼靑。其十二古木樓臺落照間。門前積雪對寒山。天涯遠客無窮思。流水浮雲暮出關。</text>
<title>觀獵</title>,<text>錦雉林端起。韝鷹倐已分。金鈴光耀日。蒼翅勢翻雲。影入平原疾。聲因一擊聞。收功終在汝。却立衆毛羣。</text>
<title>春夕望鄕 幷序</title>,<text>余近止詩。非有事。無漫興也。適克卿令紙人造方牋二百。色比玉潔。試筆。客居愁薄暮。移榻坐樓西。峽日春仍短。峰雲晩自低。市煙連古木。橋雪覆寒溪。不盡靑天逈。鄕園望處迷。</text>
<title>縣齋逢允言</title>,<text>天陰來朔氣。漠漠近樓分。曠野平沉雪。前山共入雲。寄書南鴈盡。久客北風聞。歲晩思鄕日。逢君慰別羣。</text>
<title>送持卿後。不禁惆悵。與內兄崔種五 禝 共賦。</title>,<text>評畫吟詩誰與同。世間離合歎飛蓬。行人匹馬靑山外。遠客孤燈落木中。絶峽愁時催歲色。故園歸日近春風。應看雪裏寒梅發。醉夢軒頭思不窮。其二官居隣野屋。林下幷柴扉。逕黑寒樵盡。籬喧遠汲歸。晴原星倚濶。老木月生微。近臘天逾冷。檐端鳥屢飛。其三久客歸期近。寒天路更賖。明河橫野逕。落月近人家。峽雪消難盡。樓星望易斜。鄕梅消息好。初發兩三花。</text>
<title>道中</title>,<text>出峽蒼茫歲暮時。此來終是負心期。行裝有愧欝林石。遺愛應無峴首碑。歸馬爭如飛鳥疾。長途遠入白雲遲。城中吾弟相離久。梅下題詩更與誰。</text>
<title>自斧壤還家。酬諸弟。</title>,<text>故園今日返。歸夢幾時勞。細竹侵幽逕。深松覆斷臯。月臨寒樹靜。山出遠雲高。依舊林齋夜。歡然對爾曺。</text>
<title>古詩屬持卿</title>,<text>荒野東南濶。明滅天台山。焉揷凌霄羽。因風到其間。惆悵連枝別。盛年坐凋顔。十年異門閭。三年殊鄕關。人心非金石。能不變鬚鬟。其二我觀園中樹。同根必連枝。如何我同胞。邈邈長相離。山河互縈糾。悵望不可追。憂來起彷徨。淸風爲遠吹。引領測長途。遊人來何時。</text>
<title>寄持卿</title>,<text>無限春風漢水邊。思君日日望長天。不知山外山還出。却恨終南在眼前。</text>
<title>聽雨軒與君晦宿別</title>,<text>過雨東風早。盈階翠竹光。諸君愁遠別。一宿共幽床。野月行將滿。春鐘夜復長。歸田當努力。耕讀也無忘。</text>
<title>小齋</title>,<text>小齋纔去地。芳草欲平除。老木深軒戶。幽禽俯起居。拭光開古劒。檢註讀奇書。卧病消閒日。園花向發初。</text>
<title>憶故園諸弟</title>,<text>松下懸泉一沼淸。鄕園景物憶分明。天邊風雨愁頻度。漢上雲山却少晴。春冷歸鴻飛易失。家貧諸弟別多輕。林丘偕隱何時就。悵望江南古路橫。</text>
<title>次克卿</title>,<text>久靜能忘病。春光轉藹然。草生侵淺水。花發映深筵。白日遊絲外。靑山老木邊。焚香無所事。朝暮一爐煙。</text>
<title>謹次外舅晉庵李公 天輔 咏梅</title>,<text>參星落落掛城頭。小樹花前獨倚樓。鶴立九臯思化羽。春瀜一座欲拋裘。浮生喜得神仙侶。眞宰還應漏洩愁。恰有三更霜月照。淸輝踈影若相謀。其二移得幽梅傍竹欄。對花棲息一床安。先春獨喜孤芳早。托跡須知片土寬。貯月冰壺還自映。臨風玉佩不勝寒。紛然色相爭奇潔。坐卧窓前不厭看。</text>
<title>至後七日咏梅</title>,<text>綠萼扶瓊蕊。花花向底垂。根須南日暖。香耐北風遲。皺裂玲瓏穴。靑排次第枝。誰知盆土力。造化勝鄒吹。</text>
<title>五歌 幷序</title>,<text>五歌者。和諸弟之作也。和其歌。非必屬其人。然其思念之懷。吾亦無間於五人也。且歌也者。古人所以忘憂抒懷。故雖有一二及它語者。其欲咏歎動盪。以忘堙欝之懷者。又未嘗不在其中焉耳。思鄕吟。和穎上飛字。昨夜霜風動九圍。吹送高歌度江飛。鄕中兄弟皆少年。淸辭一一鳴天機。洛城諸人見發歎。白雪陽春和者稀。高樓唱罷一燈明。西林暝雲作雨歸。坐聽寒溜心寂寂。秪憶天台山依微。天台山下卽故園。我欲於此忘是非。默默傷時紅顔凋。十年歸計何遲違。蕭灑兩弟先我隱。又是別離長歔欷。此時見此五疊歌。別恨鄕思俱依依。夢謠。和盂西星字。夜聞凍雨鳴窓欞。曉來作雪滿前庭。昨日離思遠綿綿。枕上一夢神交形。騰吾駕兮迅遫載。耿魂兮雲輧。吹吾背兮北飊。導吾之兮南星。霜崖兮皓潔。林谷兮窈冥。鼾虎伏兮伸頤。齁熊掛兮高瞑。臨竹園兮寂歷。聽松泉兮淙玎。排戶闥兮直入。與女言兮丁寧。弟及兄兮迭唱。歡未極兮忽醒。寢席兮惝怳。宮漏兮丁丁。夢中諸弟平安不。此時題詩心伶俜。明年節候春應早。相逢會待山花馨。漫歌。和雲樵過字。誰不願趨金門鳴玉珂。誰不願卧碧山衣女蘿。且莫計較得失與利害。順去順來理則那。能令一片摩尼明照物。不知富貴貧賤於吾何。天地終看有成壞。人亦莫恨頭欲皤。君不見蜉蝣朝飛暮還沒。人生百年亦云多。生前萬事在努力。未老何用徒咨嗟。三十三年悠悠度。吾於兩者俱蹉跎。壽夭得喪誰能了。擧首仰空浮雲過。蓬萊引。和漁雲水字。處世如垤蟻。况復在城市。行走兩脚苦無力。秪今未納名山屣。每憶曾遊蓬萊山。北風中夜悲歌起。蓬萊一萬二千峯。爛銀束玉皆相似。綵霞遠明滅。仙人不可俟。金闕銀宮安在哉。秦皇漢武徒爲爾。百丈飛瀑素練光。石上八潭連珠子。石鏡無塵淸我心。浮雲萬古磨不已。中峯獨秀凌蒼蒼。憑高遠望滄海水。渤澥東浸扶桑枝。無邊玻瓈靑若砥。域中丘山如覆盂。皺縮來赴衣帶底。元氣洪濛彌八極。日照素霓生萬里。玉帝東皇叫不得。長風天籟空盈耳。丹丘巴串有舊約。十載復滯塵埃裏。怊然却顧圻南道。白雪歌聲滿江涘。爲君和成蓬萊曲。何時重掇瓊花蕊。南山謠。和句山白字。南山正西壁。陡兀千尺劈。含煙藏雪光隱隱。臘月照人森動魄。我昔登其頂。俯視江水碧。江水之上南走路。吾弟從此理行屐。日日思遠道。望望靑山隔。旣望終南曉。復望終南夕。回頭不見太華高。眼穿終南一片石。寧從枕上作歸夢。莫向山前望遠客。山色崷崒不盡翠。重重別恨無時釋。獨有淸輝如見君。當中一輪山月白。</text>
<title>聽琴引。別持卿，君勉。</title>,<text>南橋老人解彈琴。薄暮就我慰別心。臨筵彈出四五調。萬籟寂然松竹林。惻惻界面孤臣怨。羽調抑揚豪士吟。玉京飛仙步虛辭。何時飄作人間音。就中一曲平聲引。聽之令人憂思深。專以大絃鳴雄雄。間出細聲不相侵。如臨絶壁千丈湍。俯聽犇雷聲沉沉。又如志士慷慨歎。良久不言忽吒喑。是時高堂月如盤。滿窓離離遠樹陰。四座寂寂無一語。明朝惜別愁難任。一片南山靑如霧。客路直接江水潯。赤城天台夢中見。南去雙鴈悲不禁。</text>
<title>露江夜泛</title>,<text>解纜乘潮好。三更露滿天。星稀積水外。月出孤舟前。北渚明漁火。南山漲郭煙。回看海口處。一色遠沙連。</text>
<title>江閣遇雨</title>,<text>移憑江閣早。白雨度沙翻。岸外靑山沒。江中細浪奔。落潮孤嶼出。薄霧遠村昏。最是欄西望。微明失海門。</text>
<title>滄洲</title>,<text>遺廟滄洲上。平沙水閣西。江橫京口濶。山到海門低。芳草煙中綠。飛帆雨外齊。回舟何處入。垂柳暗長堤。</text>
<title>秋夜憶弟</title>,<text>候虫乘夕語。轉滿竹林園。初月中天出。秋河永夜存。憶歸江海遠。愁別夢魂繁。未得隨君去。憂來獨閉門。</text>
<title>雨</title>,<text>浮雲踰太華。漠漠遍虛空。獨臨高閣上。寒雨一城中。樹樹起秋響。蕭蕭兼遠風。靜裏觀物色。佳興四時同。</text>
<title>次克卿</title>,<text>高齋幽誦罷。乘興到南坡。落木靑天濶。秋山白堞多。拂衣穿逕竹。移杖礙門蘿。滿眼黃花發。閑居意若何。</text>
<title>絶句詠古玉片</title>,<text>寶玉光英英。疑出荊山石。雲龍相蔚挐。良工費琱剔。</text>
<title>過㺚川</title>,<text>行至古戰塲。我懷不可述。憶昔申將軍。七尺殉王室。關隘捨天險。坐令勞乘逸。是應關國運。豈誤淮陰術。嗚咽琴臺水。慘憺鳥嶺日。所貴辦一死。何論計得失。</text>
<title>寒碧樓</title>,<text>仙樓步閣上崔嵬。二月登臨春正催。東望三峯窺檻出。西流一水繞臺迴。風生石穴無時斷。日照雲屛向夕開。已見庭梨花滿樹。客心怊悵久徘徊。</text>
<title>中仙巖</title>,<text>中巖兩崖間。日午泉石明。雙湍鳴一潭。沸白如煎烹。萬象隨收影。空山無雜聲。平巖布北澨。剝落堂級成。列坐各據勝。穆穆山風淸。危壁捍歸流。森削何崢嶸。委會窅以深。令我自怡情。</text>
<title>上仙巖</title>,<text>行登上仙巖。溪山具體勢。愛此泉源逈。閑坐屢回睨。踈花明石間。雲陰過搖曳。屹屹擎天壁。仰視飛鳥細。春氣浮高標。微風動翠荔。靈源窮有時。我興浩難際。迴策入蘭若。誰復念塵世。</text>
<title>舍人巖</title>,<text>盡日行山野。忽抵臨流壁。斑爛五色文。直削千餘尺。細坼縱復橫。井井方紋積。疑是神靈藏。道函萬餘冊。我欲讀其文。凌風化羽腋。默想渾沌初。眞宰費巧迹。掩土歷幾劫。露出漱靈液。水石冠勝覿。娛此遠遊客。仰視迷極處。怳惚煙霞夕。</text>
<title>棲碧亭</title>,<text>偪側行過古木梯。前修遺跡在川西。題名石上人何去。棲碧亭前鳥自啼。雨後落花仙局沒。春來芳草石門迷。臨歸不覺頻回首。落日移筇下後溪。</text>
<title>島潭</title>,<text>峽江忽曠漭。乘舟沙岸右。三島聳波上。中巖最矯首。羣山遠迴環。少缺東南口。回首山斷處。超兀起沙阜。此地可棲隱。中有良田畒。春水明如鏡。擊汰沿洄久。石門窺靑天。舟巖俯黛湫。惆悵迴棹恨。我來明月後。</text>
<title>龜潭</title>,<text>雙崖合窅冥。渾渾江流决。乘興泛舟入。所覿皆奇譎。指點第一峯。玉筍束萬節。巉巉龜巖勢。列嶂左右挈。上虧日月道。下壓蛟龍穴。峯峯互低昂。變幻無定列。雄潭百仞深。陽暉射不徹。沉沉不見底。憑舷睨如鐵。江山轉千里。於此樞紐結。</text>
<title>林忠愍祠</title>,<text>遺像淸高坐豹茵。萋萋芳草古祠春。從來玉貌沮秦帝。莫恠留侯似婦人。</text>
<title>寒碧樓。分江山如有待賦江字。</title>,<text>高樓一邑傳。名勝信無雙。緩步上飛梯。游目憑四牎。天高出衆峯。地逈來滄江。森肅異人居。晝日下仙幢。遙對錦屛壁。早花映奔瀧。俯指飛渚鳥。時見上峽艭。餘興惜落日。采采中洲茳。</text>
<title>三仙巖。分山水有淸音賦山字。</title>,<text>今日丹丘期。杖策行深山。溪回松崖側。村家桃花 一作李 灣。犬吠隔水人。始覺山中閒。仙巖去幾許。流水轉潺湲。白石明一壑。靑山仍復環。噴湍急舂撞。平潭或漩澴。秀壁屢束流。時時迷躋攀。山深衆木秀。石瘦叢花斑。隱處開蘭若。棟戶出谷間。幽步下芳原。白衲迎松關。淸景娛心目。暫言忘塵寰。</text>
<title>舍人巖。分翠深開斷壁賦翠字。</title>,<text>曠茫川原間。踴石高拔地。直出空濛表。矗矗開丹翠。崢嶸抗元氣。歷古危不墜。誰知撑天勢。不與磽确類。拂磯高松直。倒影流波駛。石林復蒼蒼。離列西南位。踈花四仙臺。水石頗會意。自念塵機息。遂得久偃倚。一宿故人宅。陳跡不堪視。</text>
<title>島潭。分穿水忽雲根賦穿字。</title>,<text>驅馬出岸口。江綠沙娟娟。不意窮峽內。此地復曠然。淸暉蕩孤舟。隨風遠回旋。更見恠石出。忽訝滄江穿。根結苔蘚色。穴留魚蝦涎。石門微逕斷。芳草何芊芊。偃虹成半䂓。繫纜窺靑天。傳餐柁屋底。乘流下夕煙。倘非禽尙跡。疇復戀於焉。</text>
<title>龜潭。分入天猶石色賦入字。</title>,<text>蒼崖夾滄洲。我泛孤舟入。水滙波浪黑。石削峯勢急。句曲失源委。合沓羣峭集。迎舷漾倒影。叢翠如可拾。白日正中徹。下窺蛟龍蟄。龜巖氣專雄。直干穹霄立。煙霞欝半壁。鳥飛杳不及。玄鶴不再迴。玉笋空濈濈。我欲乘彩雲。遨遊餌丹粒。雲陰起暮色。悵回靈源楫。</text>
<title>春日。喜尹養之 頤厚 見過。</title>,<text>映座靑蘿近。幽軒灑掃淸。遠來湖上客。一宿漢陽城。綠樹春風起。䕺篁夜雨鳴。題詩依舊令。回薄十年情。</text>
<title>送養之</title>,<text>如何別君處。又値送春天。山暗五陵雨。草深歧路煙。徘徊芳樹下。惆悵落花前。此意俱堪恨。牢愁白日眠。</text>
<title>寄克卿山居</title>,<text>遙憶靑峯下。幽棲背北城。落花流水去。芳草遠門生。黃鳥已應語。白雲空復情。塵中無樂事。日日坐松楹。</text>
<title>待君晦</title>,<text>蕭蕭拂石竹林風。爲待歸人望遠空。飛鴈相尋踈雨外。淸砧散起夕陽中。遙城半嶺含雲黑。獨樹寒塘浸葉紅。吾弟靑驢何處至。琴書可得數宵同。</text>
<title>邀士深宿</title>,<text>燈下題詩樂。須君步屧移。夜寒星歷歷。霜重竹垂垂。犬吠人歸巷。鵝鳴月出池。長懷故鄕遠。書信近來遲。</text>
<title>池閣夜集</title>,<text>數日招邀儘勝遊。張燈林舘笑談幽。寒峯隔戶時窺座。宿雪連城夜擁樓。逕竹參差明月出。壇松縹緲絳河流。新交久別歡相見。共惜壺籌不暫留。</text>
<title>得崔姪士龍 光泰 詩</title>,<text>懷人不寐夕。紫陌聽鐘遙。梅萼年侵暮。林園月向朝。竹喧風更起。山曙霧全消。何處新詩至。長吟望午橋。</text>
<title>同克卿。酬李德輝 ，南匡之 公佐。</title>,<text>北風吹客座。諧笑竹林前。月色開寒樹。鐘聲出暮煙。燭將侵曉滅。斗已直南懸。奇興生回眄。牀梅向臘天。</text>
<title>醉夢軒。與申明叔 熤 拈韻。</title>,<text>林園聞布穀。年換已三旬。霽日簾前早。靑峯座外春。遊絲生木末。殘雪盡城垠。百鳥能相語。新詩莫厭頻。</text>
<title>同一之拈韻</title>,<text>卉木翳我屋。怡此幽居性。當軒羣松秀。臨水千竹凈。夏花發綠葉。炯炯色逾映。幽踐常不遠。往還有一徑。我有淵明琴。敢懷尼父磬。逢君坐哦詩。暫令塵慮定。</text>
<title>晴</title>,<text>向夕收秋雨。平林出遠坡。雲微彩虹沒。日映疊山多。餘潤留淸簟。輕風拂翠蘿。滿庭苔𩺵色。三晝斷人過。</text>
<title>喜持卿至</title>,<text>園裏容閑跡。門中潤碧苔。晩晴山郭雨。早發竹廊梅。白日簾前駐。光風水上來。於玆惆悵意。欲向望鄕臺。其二坐對芳園靜。松飊盡日聽。梅開林逕白。草合石壇靑。密竹藏欹砌。平池漾半庭。幽軒迎客罷。山色向冥冥。</text>
<title>桂坊直中。次金會元 應淳，兪士京 彦鎬 韻。</title>,<text>嚴漏丁丁報靜宵。聯翩禁直赴招邀。官閒佳句成三疊。歲暮牢愁幷一銷。林外晴峯臨御苑。雪中流水遶虹橋。明時正合歡淸景。會待冰輪滿碧霄。</text>
<title>上元。奉邀菊軒及一之。</title>,<text>好看層城月。團團十五宵。逢人初解榻。有興欲尋橋。曉色通深閣。鐘聲動遠霄。誰言春夜短。數遣燭丁銷。</text>
<title>秋日。與菊軒，一之，趙景瑞 㻐，克卿，族叔求玉 球。出鐘巖。歷訪孫庄。</title>,<text>畫榭秋風細雨凉。望中雲物遠含蒼。空山賓主休分辨。暇日歌諧各短長。遶洞幽泉多激石。滿山寒葉更迎霜。吟詩遲却尋名境。惠化門前已夕陽。</text>
<title>池堂與持卿賦</title>,<text>朝來樹色遠依微。佳雨林園人跡稀。葉密靜禽時自語。花濃亂蝶不禁飛。風過井逕聲侵竹。池近軒窓潤入衣。欲將門外垂垂柳。繫爾征驂莫遽歸。其二草映城邊豁遠天。韶光無限卷簾前。階芽穿土多紅藥。山色登樓半白煙。雙燕日晴飛更語。叢花風靜落還懸。坐看時物春愁亂。裁罷鄕書獨自眠。</text>
<title>次克卿</title>,<text>幽園昨日故人迴。高閣牎臨萬戶開。半夜城闉千里月。北風天地一枝梅。劒藏古匣龍應吼。松老空壇鶴欲來。功德文章俱寂寞。無端白髮莫相催。其二早起臨高閣。無人井砌閒。露凉霑半石。雲薄映前山。衰草秋花外。寒池錦樹間。烟霞經宿語。遊子昨來還。</text>
<title>送士亨</title>,<text>念君鄕路遠。不暇問前期。寂寂鐘鳴曉。冥冥雪下時。天寒孤起早。野曠獨行遲。故里歸來興。應敎水鶴知。</text>
<title>舊宮</title>,<text>松風吹輦道。舊內掖垣幽。寶樹金明老。芳池太液流。雙螭生草暗。亂礎落花留。爲有淸時感。春愁欲白頭。其二向晩悠悠去。城西柳色晴。舊宮來下馬。廢苑聽流鶯。樓燬風雲古。臺餘日月明。慨然懷盛際。遺化至今行。</text>
<title>癸未二月二十七日乙卯。卽我慈堂周甲之生辰也。越三日丁巳。獻壽志慶。</title>,<text>萱草春暉媚霽光。聯翩兄弟上高堂。行厨竹裏初傳饌。靈井松間更洗觴。千朶花香添酒滿。萬年歌曲入雲長。敢言甘旨吾能養。惟向筵前祝迓祥。</text>
<title>酬克卿</title>,<text>高園樓閣竹松間。遮莫重門向晝關。地濶風聲來北極。天寒日色近南山。孤吟興入歸雲倦。獨立身同老木閒。池上無人携杖至。斜陽又見暝鴉還。</text>
<title>石竹花</title>,<text>葉細凝烟碧。花斑雜繡紅。莫辭春後發。尙得傲秋風。</text>
<title>假桂</title>,<text>桂樹何靑䓗。山中思正切。似催主人歸。不待秋風發。</text>
<title>石牀</title>,<text>石榻盈三尺。䕺花隱四隅。松飊時自落。掃却一塵無。</text>
<title>蝶</title>,<text>花稀閒自舞。兩兩復三三。林深時不見。穿過石池南。</text>
<title>萱</title>,<text>紫英經雨歇。翠葉當階抽。倘植希文宅。能忘天下憂。</text>
<title>松</title>,<text>石壇空翠滴。晝戶寒聲徹。知有後凋姿。南風益自悅。</text>
<title>草</title>,<text>城市滯幽人。坐令芳草老。莫敎門外生。迷却嘉陵道。</text>
<title>送三從兄敬緝 載煕 通信佐幕之行</title>,<text>文武吾兄兩美全。行人幕府屬才賢。秋高倚劒霜鯨伏。夜靜懸弓海月圓。歷盡波濤方異域。忽驚星斗尙同天。定知扶木東風早。釜浦明春好泊船。</text>
<title>送成督郵 大中 通信書記之行</title>,<text>正須幕府賢書記。新許官銜解督郵。騎罷銀溪靑勒馬。行乘碧海錦帆舟。文星影壓魚龍夜。彩筆光搖橘柚秋。使事非關誇靡麗。好將風雅播遐陬。</text>
<title>送李仲能 克培 通信使幕之行</title>,<text>隔年離恨去留同。况復長程碧海東。旅夜歸心看太白。樓船行色信高風。鵬魚變化雙帆外。烏兎昇沈一水中。歷覽歸墟天極處。羡君眞不負桑蓬。</text>
<title>桂坊與李景昇 學祚 聯直同賦</title>,<text>西風吹漏夜遲遲。畫閣乘凉坐不辭。御苑雲開金殿近。宮河露滿玉繩移。官閒好看高秋月。司古惟餘老木枝。講席橫經猶分外。燈前相對且哦詩。其二床經隣學士。庭檜似靑山。斗祿能無愧。巖泉不易還。露乾宮樹凈。朝罷殿雲閒。寤寐楓宸近。心懸象魏間。</text>
<title>菊軒，一之來宿。憶持卿。</title>,<text>南鴈迢迢幾日迴。北風頻上望鄕臺。難隨兄弟離家去。幸有親朋騎馬來。雪滿寒城飛鳥疾。雲收古木夕陽開。逢君暫作愁中樂。松逕相携步凍苔。</text>
<title>書懷</title>,<text>人在乾坤內。一生囿洪陶。達則騁軒駟。窮乃處蓬蒿。榮辱我無與。志氣頗覺豪。少小未自量。妄希夔與臯。世途日險囏。一涉如洪濤。林泉非絶世。偃息寧爲高。年邁才術淺。媒進無徒勞。從君一商量。語罷歌風騷。</text>
<title>次君勉絶句</title>,<text>江北西風鴈度賖。滿庭赤葉映黃花。故園今夜曾遊處。木落前溪月更多。</text>
<title>聽克卿讀古詩</title>,<text>戶外銀河夜色賖。飛霜拍拍映燈花。憑君欲問風騷意。十九篇詩已是多。</text>
<title>待允言</title>,<text>秋水娟娟草色賖。霜風猶有欲開花。出門遊子行何處。回首踈林夕照多。</text>
<title>送君晦用前韻</title>,<text>落木寒江客路賖。鄕園霜菊已應花。斜陽入澤川南北。行把釣竿秋水多。</text>
<title>憶君勉海上之行</title>,<text>送爾邵城匹馬遊。天涯驛路正悠悠。歸期莫待江鴻盡。行處應憐野菊幽。滄海風雲渾接地。老龍雷雨却乘秋。懸知明日重陽節。好把茱萸更倚樓。</text>
<title>病起口號</title>,<text>晴日房櫳竹樹邊。一床羲易坐蕭然。靑雲競慕勳名重。丹竈誰期火候圓。鶴欲凌風飛萬里。松應冒雪老千年。閒中默閱窮通理。世事悠悠任化權。</text>
<title>送厚之之任咸悅</title>,<text>皁盖行隨南鴈去。那堪別意與迢迢。一城專養承慈閤。百里分憂報聖朝。路入龍岑聽落木。地連熊浦見歸潮。遙知僻縣稀民牒。詩興還應憶謝脁。</text>
<title>讀書寫懷</title>,<text>我有神仙九轉訣。世人莫能信其說。盤屈古文辨更難。一讀三歎空弊舌。矧今營營慕外藥。汞鉛反令性命滅。誰識眞丹在內鍊。須驗神光竟外徹。王喬赤松不可見。却恐微言終永絶。</text>
<title>菊軒來宿</title>,<text>篁鳴知曉霰。曙月更微明。火伏寒灰細。毫沾凍墨淸。孤松臨曲岸。踈樹際遙城。歲暮三宵話。堪排百感生。</text>
<title>孟夏絶句</title>,<text>層城珍樹色蒼蒼。北斗參差夜未央。起向池邊看明月。滿庭淸露百花香。</text>
<title>沈以之 以鎭 來過</title>,<text>閉門忘俗事。邀客到幽居。草木繁中夏。風雲動太虛。竹深翻翠雨。床靜檢丹書。可息勳名志。年來鬢覺踈。</text>
<title>和明叔戶部直中簡寄</title>,<text>月明高秋夜。風來竹林園。池臺凉露滴。切切虫聲繁。偃息隨所遇。未敢懷山樊。况余林居僻。朝曛少客過。習靜塵事息。擁書樂意多。且待黃花發。一來和長歌。</text>
<title>太廟直中偶題</title>,<text>深林常翠靄。官閣獨登時。柳絮封苔密。虫絲鎖印遲。新荷浮淨渚。好鳥樂高枝。吾弟烟霞興。靑山幾首詩。其二奕奕周淸廟。優優漢寢郞。神宮看掃罷。水署坐來凉。地禁人烟絶。林深雨露長。多時望幸切。玉候祝如崗。</text>
<title>偶題</title>,<text>我有徑寸璧。塵埃久埋棄。安得與良工。磨成古彜器。進宜崇黃流。退可斟洙泗。不敢向人誇。怵惕恐毁墜。</text>
<title>過鳥嶺</title>,<text>重城設險萬山周。控引南方七十州。雷雨有時能澤物。關前駐馬看龍湫。</text>
<title>臨淸閣。與克卿長兒允常賦。</title>,<text>風幔捲高閣。秋江淨可臨。酒濃浮晩蕊。沙濶帶長林。過雨前峯暗。垂蘿別磵深。異鄕同樂意。新句莫辭吟。</text>
<title>臨淸閣送克卿</title>,<text>水岸黃花遶畫楹。携來別酒滿壺淸。寒山遠辨雲間路。落木愁聽雨裏聲。天濶飛鴻分更合。江深小艇去還橫。浮生聚散須臾事。尙復臨歧枉惱情。</text>
<title>臨淸閣閒眺</title>,<text>綠水明沙麗景同。孤亭縹緲似凌空。春風暇日登臨處。十里桑麻雨露中。</text>
<title>尙州道中</title>,<text>惠風吹征衣。驅馬徂南州。依依鴈飛遠。藹藹春氣浮。大川無梁楫。芳潭集漁舟。山野深以曠。寧無賢士流。翹企不可見。怊悵令我憂。</text>
<title>中秋夜。南公雷淵 有容 宅。會金丈孺文 純澤，李晦之 奎亮，兪汝成 漢雋。小酌。</title>,<text>急雷收薄暮。明月滿中秋。關嶺三年別。壺罇一夜酬。歸鴻斜度郭。孤鶴逈窺樓。夫子有餘興。殷勤客自留。</text>
<title>謾效劒南。示克卿，君勉。</title>,<text>北郭幽棲好。南山遠眺邊。圃花抽紫筆。水葉疊靑錢。志拙如忘俗。身閒不羡仙。相看有阿弟。佳興欲傳牋。</text>
<title>春坊直中。偶書。</title>,<text>朝日銅闈闢。雙行細仗回。迎賓儀始畢。挾冊講仍開。苑樹凉風滿。甎陰午漏催。隆恩今再忝。回薄十年來。</text>
<title>與克卿，君勉閱篋中故紙。皆前日羣從兄弟酬唱詩也。於今不復爲此會已十載矣。摩挲掩抑。因次克卿詩韻志感。</title>,<text>嶽下曾遊處。天台掩故廬。幽明今幾日。翰墨昔無虛。涕淚吾生久。塵埃舊蹟餘。與君同此感。相對鬢毛踈。</text>
<title>昔歲辛卯上元。雷淵南公。邀載純與數三君子觀月。酒數行。命韻賦詩而罷。癸巳秋。南公捐舘。翌年上元。逢南君山有衡話舊。不勝感傷。成一絶。</title>,<text>上元佳節南山前。文酒風流憶去年。夫子騎龍今已遠。丹霞明月故依然。</text>
<title>讀易</title>,<text>皇易爲道樞。萬世垂鴻藻。天人著會通。微妙同化造。奧辭至今堙。精理有孰討。所以幾千年。未見民風好。世皆悲頹俗。我獨憂聖道。關捩少傾壞。闔闢乃顚倒。先後不可易。本末自有考。邈然四聖去。耿耿幽思抱。</text>
<title>喜雨</title>,<text>喜雨隨風至。維時二月卄。漫漫前峯白。茸茸芳草濕。閑去俯淸池。决决回溜入。懸知四野外。霑滑農犂澀。門巷少喧迹。靜裏閱典笈。歷歷千載聖。俛仰懷所及。</text>
<title>和克卿送春之作</title>,<text>幽興不隨春意闌。餞春竹葉滿杯寒。浮雲落絮同難住。芳草飛花巧遞看。歸處更憐千里色。迎時却憶五辛盤。須得一團留肺腑。天時那得互無端。</text>
<title>次克卿</title>,<text>獨坐關門到日斜。閒庭惟見下飛鴉。井邊芳草開三徑。架上牙籤峙百家。紫陌多時聽夜漏。滄江幾處漲春沙。故園歸思邇來切。池畔踈梅應作花。</text>
<title>次克卿挹淸亭賞春韻</title>,<text>北郭名幽勝。官亭敞別園。聞君乘逸興。迎客置深樽。白日巖泉靜。春雲翰墨繁。會心非在遠。此地息羣喧。</text>
<title>賦夏日啼鶯應製</title>,<text>朱明耀禁林。黃鳥鳴相對。節届豳桑條。時當周葛刈。丁寧語未休。宛轉聲堪愛。隱葉綠初濃。穿花紅欲退。飛來近玉樓。囀去和庭佩。斷續因風聞。高低隨處在。何如鷰語喃。却勝鳥聲碎。巧舌還千般。淸音非一態。九門緩漏籌。四野催耕耒。贏得君王憐。微禽化育內。</text>
<title>克卿賞花西臺。仍尋臺南別院。次其韻。</title>,<text>拂柳條風興更顚。乘春筇屐且隨緣。賣杏家貧依岸下。看花客至自山前。層壇細草纔通徑。白日紅霞別有天。莫是高人逃俗累。柴門蕭洒送流年。</text>
<title>菊軒至</title>,<text>小樹榴花發。晴雲燕子斜。徑留高士迹。竹覆散人家。有夢靑山近。窮經白髮加。多喜菊軒老。相過不我遐。</text>
<title>英宗大王輓章</title>,<text>聖作膺休運。神功五紀垂。三宗遺大統。一德奠隆基。御宇符堯曆。垂衣協舜姿。殷憂天所啓。履險道彌煕。鯨戮初懲討。梟心竟轉移。乾坤重整頓。星日揭綱維。化及鳶魚洽。源因孝悌推。承歡兼志物。追遠潔齊粢。益篤耄期慕。寧忘繼述思。溫陵躋顯號。肇廟賁新儀。芬苾三壇享。風泉二國悲。愛民先重本。施政総敦彜。每下憂農詔。頻宣養老巵。歉年蠲畒稅。徭布减機絲。觀稼鳴鑾遠。瞻雲屛盖遲。祛奢紋錦禁。拯墊石渠治。廣運參乾健。眞工勉日孜。敬天無隱顯。敷極絶偏陂。陶鑄咸歸化。弛張儘合宜。雷霆收不日。雨露降無私。至象春臺囿。靈休寶牒知。省編留懿訓。續典仰弘䂓。業授文孫繼。謨承烈考貽。無憂敦景籙。有道啓昌期。衢壤方同樂。湖弓遽莫追。哀號聞匝域。仁澤驗淪肌。蹕路秋初戒。廞衣夕爲披。珠丘皇祖邇。天意聖人遺。陋質偏霑渥。微才媿撰詞。絲毫曾莫報。徒有淚漣洏。</text>
<title>次君勉古詩韻</title>,<text>幽居饒淸景。最愛蒼樹月。轉覺殘暑息。遂令深省發。起看石塘畔。秋草綠如髮。聞君說佳句。閑興無時歇。</text>
<title>余懶於哦詩已十餘年矣。一日君勉來示古詩一首。余旣和之。復拈簡易集韻却寄。</title>,<text>多病端須謝百忙。閉門那得數旬強。薄雲遠堞收殘雨。深樹高樓失夕陽。語鷰隨風輕度影。幽花間草細聞香。爲君更理題詩筆。一擲瓊琚愼莫忘。</text>
<title>自甲申以後。吾輩廢詩。皆由塤篪絶唱而不忍爲也。數年來諸兄弟復移宅聚居於一城咫尺之間。而龍阡駒城墓木已拱矣。與君勉拈韻書感。</title>,<text>街巷隣居宅。朝曛共碧山。存亡雙淚盡。聚散十年間。欲續塤篪響。相看鬢髮斑。令名須各勉。劬業莫虛閑。</text>
<title>閑居與君勉共賦</title>,<text>徘徊廵曲砌。庭宇正寒天。薄雪長松下。斜陽細竹邊。耽書殊少日。餌藥度衰年。棋罷隣人去。深窓更寂然。其二松風朝夕起。爲我掃南軒。習靜因成趣。端居豈謝喧。數峯寒出郭。飛鳥暮歸園。心境欣相會。含杯且忘言。</text>
<title>正月二日。持卿亡日也。曉起志哀。</title>,<text>瞻彼東園側。有木連理枝。北枝久摧枯。南枝獨華滋。我與君長別。十六年于玆。月正第二日。歲歲至如期。漻廓望靑冥。何由愬此悲。黃泉竟寂寞。慟哭不相知。</text>
<title>降仙樓</title>,<text>十二峯前十二樓。八窓開處午嵐收。千年斷壁城空在。一派滄江水自流。雲雨漫傳神女夢。山河猶辨覇王州。登臨不用笙歌聒。且引深杯慰旅遊。</text>
<title>沸流江舟中作</title>,<text>放舟風正好。雲日復淸華。卷幔過危壁。迴槳出曲崖。鐘聲知有寺。草色愛連沙。古堞將斜景。靑烟起數家。</text>
<title>成都送克卿。後寄示遣懷。八韻</title>,<text>山衙仍遶水。吏隱更兼仙。佳麗東明國。樓臺巫峽天。碧峯團扇外。白日繡欄邊。霸業荒城盡。人烟古木連。俗淳還少務。機靜可通玄。只是家鄕遠。其如旅恨偏。看雲愁袂散。聽雨憶牀聯。爲報秋風後。征驂早着鞭。</text>
<title>官閣旅懷</title>,<text>關河旅食五旬餘。江閣炎蒸六月初。京國幾回千里夢。親朋遙寄數行書。漁人舟外滄浪濶。神女祠前白雨踈。會待朱欄明月出。金樽取醉問何如。</text>
<title>玄虛閣</title>,<text>樓臺盤中峽。危欄俯飛雀。平野對如掌。疊峯圍似郭。靈氣閟不洩。紛郁來相薄。丹梯三躡級。乃到玄虛閣。秀妙挈流峙。沆瀣挹寥廓。素月滿江天。怳疑聞笙鶴。</text>
<title>寄君勉新居</title>,<text>休嫌城市聒。北洞繞林蘿。易入尋山徑。聊爲隱士歌。閉門靑竹在。拄杖白雲多。會待西風起。乘閑且屢過。</text>
<title>次敬緝北營直中韻</title>,<text>洞裏闢上營。寥然遠塵機。谷邃蔚晨霞。庭曠淨夕暉。秋風息畫角。苔壁掛鐵衣。轅門坐隱几。惟看山鳥飛。秋氣日復佳。應知俗情微。</text>
<title>又次敬緝直中韻</title>,<text>轅門常緩帶。蕭灑似山亭。巖月當弓滿。池萍照釰靑。皇壇瞻北苑。虜運尙南庭。中夜風泉感。春秋有古經。</text>
<title>閑興</title>,<text>寒花已晩秋。明月憶前夜。朝日坐看棋。不知微雨下。</text>
<title>別李國華 素 之任丹州</title>,<text>逢君無幾日。分手奈今朝。水遶官門淨。風吹驛路遙。倚來紅葉樹。悵望白雲霄。不及西飛鳥。相隨渡遠橋。</text>
<title>寄君勉</title>,<text>耽書三十年。生理日蕭然。閑愛倚山屋。貧無買圃錢。洞天多屐跡。秋日少厨烟。喜爾能遺俗。眞醇獨自全。</text>
<title>次諸弟海上落照之作</title>,<text>向夕登臨百尺欄。騁眸不畏海風寒。大爐丹汞翻雲濶。若木金輪接地看。從古流光誰得住。他時觀水定知難。中天賴有盈䂓月。照入虛窓客意寬。</text>
<title>諸弟游三藐。歸後次韻寄示。</title>,<text>勝賞招提上。盤回石逕遲。海雲看起處。山月及圓時。隱几空勞夢。探囊秪續詩。林泉長自在。魚鳥更留期。</text>
<title>寄克卿</title>,<text>昨傍黃花宿。共聞寒雨來。今朝松樹下。怊悵獨徘徊。</text>
<title>寄君晦</title>,<text>矚物驚時候。離思更攬腸。門蘿踈覆瓦。園竹翠過墻。斷岸留殘雪。寒城帶夕陽。同閭跬步地。聊與寄詩囊。</text>
<title>北寂洞桃花盛開。遊客塡咽。克卿亦與季兒淵常往賞。爲賦一絶。</title>,<text>盡日笙歌連紫陌。遊春車馬漲紅塵。欲知聖世昇平象。看取桃花洞裏人。</text>
<title>充副使赴瀋陽。奉和御製賜正使李福源詩韻。</title>,<text>麟經大義闡微幽。聖藻煌煌賁使輈。忍忘皇朝天子德。空懷弱國大夫愁。驛亭去路鳴蟬早。關塞歸期候鴈啾。回望京華千里遠。每逢川水羡東流。</text>
<title>灣舘贈府伯李士愼 度默</title>,<text>春風紫禁送君行。五馬蕭蕭出塞聲。我向關西千里道。相逢秋雨滿江城。</text>
<title>良策客舘</title>,<text>長路漫漫出海隈。遙思京國首頻回。千年舊跡箕城遠。六月凉飊朔氣來。塞上佳人能舞劒。天邊孤客欲登臺。澄波映壁聊娛目。徙倚朱欄且引盃。</text>
<title>留瀋陽舘。次正使中秋翫月韻。</title>,<text>孤舘關門早。佳辰月滿臺。團團秋後凈。冉冉夜深來。影入長洲散。光臨曠野開。羇愁排未易。沽酒強含杯。</text>
<title>水亭</title>,<text>五十年前事。池臺杖屨隨。石泉冰底咽。應識主人悲。</text>
<title>山房早起</title>,<text>棲遲碧磵掩柴扉。石逕苔深客到稀。靑瑣辭來今幾日。五雲多處夢頻歸。</text>
<title>石上望道峯</title>,<text>遐情每向此中濃。石上移時倚瘦筇。白日明沙平野逈。天邊秀出碧芙蓉。</text>
<title>感興</title>,<text>良匠操䂓矩。運用由方寸。天下定圓方。毫釐莫能遁。吾聞君子道。一心原化萬。閑邪存其誠。無令微累溷。言行由玆出。詎有不順遜。於以應萬事。物己獲分願。先聖用斯術。卓爾人極建。遺訓垂千古。慥慥寧不勸。</text>
<title>山齋遣懷</title>,<text>本以瓦礫質。濫廁瓊玖班。循省每怵惕。騂汗交背顔。鹵莾才不給。尸素官輒癏。徒荷主恩重。奚裨時務艱。薄譴曲垂貸。屛伏非耽閑。圖醻秪寸心。長懸象魏間。</text>
<title>溪亭憶舊遊</title>,<text>樽酒盛風流。蕭散在巖宇。聯襟同十人。賦詩盈百數。嘯歌混畊樵。興想參鱗羽。往跡已杳邈。如何不懷古。迢迢嶺上月。秪今照幽戶。三十九年間。愴悢一仰頫。</text>
<title>君勉自峒陰歸。訪余山房。說寶藏水簾之遊。數日入城。怊悵可知。追述其語。兼賦別意。簡寄要和。</title>,<text>峒陰多勝賞。水簾最奧區。奔流寶藏泉。布散墮巖頭。石勢如簷宇。懸溜瀉珠璆。淙琤響鳴佩。湛綠洄成湫。阻幽絶攀躋。迴磴飛鳥愁。秉耒誰氏子。終老若忘憂。遊人昨日還。向我談冥搜。淸泠爽耳目。怡神當卧遊。倐爾與君別。澗邊花已稠。山中少伴侶。倘能復來求。</text>
<title>文孝世子輓章</title>,<text>寶冊升儲禮。先王御極年。翫嬉惟載籍。孝愛自根天。茀祿祈方至。廞儀慟忽纏。宸章模懿德。睿慕隔重泉。其二嶷然天挺表。髫歲見嚴恭。瞻視殊凡質。威儀合禮容。四重騰漢頌。三善待周廱。此日微臣恨。銅龍泣舊蹤。其三去歲重陽日。离闈講孝經。開筵遵聖祖。懋學在冲齡。國運方亨泰。天心奈窅冥。空悲餘舊翫。寂寞掩書屛。其四禎祥膺景運。臣庶仰英姿。慶自宗祊衍。天應福履綏。八方延頸悃。一夕隕心悲。德美徵徽謚。徒瞻汗竹垂。其五賓僚班昔忝。封冊禮曾陪。愛戴誠常切。居諸歲幾迴。心摧玄室閉。淚灑素幢開。未死無涯痛。哀詞詎忍裁。</text>
<title>陪扈明陵至高陽郡齋賡進</title>,<text>聖慕無窮展寢園。凝旒一念又元元。千秋節幷佳辰届。二郡山連瑞氣尊。已卜休祥綿瓞籙。更看豐樂洽農村。吾王錫類推仁孝。匝域含生揔戴恩。</text>
<title>次南伯宗 紀漢 壽席韻</title>,<text>黃花時節蓼莪哀。歲歲生辰幾度來。星曆恰逢周舊甲。子孫追許獻深杯。儒冠肯敎紅塵着。詩簟閑臨白雪開。喜氣盈堂迎百福。林園日月莫相催。</text>
<title>黃江漢 景源 輓</title>,<text>夫子圭璋姿。弱冠蜚英聲。鴻匠獨心苦。織成雲錦晶。昭代需賁餙。黼黻及綖紘。首膺內閣啣。屢主詞垣盟。十載居耆社。八耋旺神精。心期任天眞。大義秉惟貞。抗䟽秩北壇。譔書尊南明。江漢流滔滔。應垂永世名。翛然遽乘化。簪紳咸咨驚。恩綸降九閽。隱褒身後榮。凄凉沃陰原。曉月歸丹旌。惻愴念先誼。綴辭淚雙橫。</text>
<title>追記登第時夢</title>,<text>口吐二十四明璋。手擎一一獻君王。君王穆穆開金殿。受之以篚置于牀。公以四六登第</text>
<title>幽居漫興</title>,<text>早曦昇竹戶。深雪覆林廬。妙意無人繹。牀頭掩古書。</text>
<title>乙巳春。祗受賜號醇庵。宸墨也。謹摹揭齋壁。恭賦一詩。</title>,<text>明時鹵質荷隆私。賜號煌煌賁屋楣。在酒不醨人不薄。鐫心銘骨沒身持。</text>
<title>士亨寄示其與里中諸弟唱和詩數十篇甚有佳趣。覽之不覺起興。次其軸中韻。</title>,<text>羣鴻鳴在水雲間。悵望南天羡爾閑。半世浮名堪自笑。千秋尙友與誰還。窮經到老寧聞道。拄笏多時愧買山。耽翫墻東凌雪操。蒼然松色滿寒關。</text>
<title>述夢 幷序</title>,<text>甲辰七月一日。夢先人自外寢降階。出中門登軺。小子拱立于庭。先人顧而有喜容。翌朝入侍煕政堂。承文衡之命。上諭以父子秉文衡甚壯矣。退而追思曉夢。不勝悲愴。詩以識之。幽明感宵寐。恭瞻先人貌。降階登軺輪。微笑顧不肖。翌朝侍寶座。忽承文衡誥。兩世掌絲綸。寵榮懼太耀。回憶昨曉夢。分明如相報。常思積釁戾。弗爲神所燾。逌然示喜容。倘終無忝敎。</text>
<title>偶吟</title>,<text>衰齡忝秉銓。筋骸疲迎賓。嘵嘵滿座喧。酬答焦口唇。定知烏帽下。難覯達識人。矧玆靺韋士。鶻突愼休嗔。迴照下西楹。漸覺息囂塵。宵枕耿寒燭。簡編左右陳。大道元無息。微言憂永堙。翫繹有餘味。可以終吾身。</text>
<title>觀書志懷 幷序</title>,<text>辛亥季春。避寓秘閣三旬。牎櫳明爽。披翫閣中書數袠。勝於在家時。頻頻手卷。雖倥偬無暇。而所觀倍多。遂書一律。至文元不墜。文以載道。文在則道亦在。 誰向六經尋。人鮮有求之六經者 港楫難浮海。讀經而喜穿鑿。或耽詞華則遠於道。 莛鐘豈發音。泛而不切。無以得其蘊奧。 翫辭須辨旨。以辨其要旨爲務 尊聖在求心。勿求其氣像。而求其心。 寂感同歸一。所求者聖人之心。而求之者亦必以誠。 功程更惜陰。功夫又在乎勤</text>
<title>洗心臺奉和御製韻</title>,<text>高臺鑾蹕駐。迢遰出塵喧。垂柳緣川逕。濃花傍嶽園。天臨仙仗列。雲近寶屛尊。欣頌昇平象。同沾法醞樽。</text>
<title>次洪相國 樂性 南營讌席韻 幷序</title>,<text>六月十八日。我元子誕辰也。昨年是日。載純以內局提擧。獲覩莫大之慶。入侍前席。至承進秩之寵。今又叨見職。仰瞻岐嶷之睿表。益切歡欣抃蹈之忱。越三日。都提擧洪公樂性。與諸僚讌于南水營以餙喜。謹次其席上韻。降聖庚年又海東。天迴景運眷無窮。欣逢慶節同慈邸。恭憶祥光繞甲宮。衣長若干增寶籙。姿瞻岐嶷協樞虹。明時良讌承餘澤。席上笙歌共祝嵩。</text>
<title>從姪敏常，澈常。與仲兒煕常。遊淸潭。憶舊遊偶題。</title>,<text>淸潭名區華山右。修齋先生昔携酒。演漾綠水石盤陀。吟嘯四座皆好友。海嶽騷聲徹白雲。林籟澗響同瀏瀏。羣嶂森束兩崖張。石筍擢出大地厚。黝黝渾合鴻濛氣。源頭中峯露谷口。萬古風雨磨洗盡。拄天特秀名仁壽。眺望沿濯不忍捨。疇復於此戀簪綬。郊內溪山凡幾數。而吾所覩無與耦。伊來回薄曾遊跡。宵馳夢想晝翹首。文藻忽隨煙霞空。人生難期喬松久。今送汝曺懷惻愴。淸境倘如舊時否。縱思暇日重理屐。奈此塵骸已衰朽。</text>
<title>客枕</title>,<text>客枕睡難成。高秋雨滿城。質愚多釁戾。食素愧榮名。禁漏因風下。隣砧到曉鳴。孤吟聊拈筆。非是寫閒情。</text>
<title>西隣寓宿</title>,<text>幽眠常覺曉。片月正臨城。久欲休衰質。還應厭盛名。寒村人早起。高樹鳥先鳴。稍稍羣喧動。閑中辨物情。</text>
<title>廵審都城。登木覓。</title>,<text>惠化門前秋色濃。籃輿穿入萬重松。懸蹊百折經行盡。始到終南第一峯。</text>
<title>到蠶頭憶舊遊 幷序</title>,<text>四十年前。與李子容復圭，金禮仲和澤。携酒來遊。今日過此。諸公皆不在矣。不勝愴悢。賦詩志感。春風翰墨趁佳期。倚堞長歌憶少時。江水滔滔山石老。白頭重到有誰知。</text>
<title>辛亥冬。罷官出寓東門外李士質 文源 亭子。沈霽軒一之故宅在咫尺。感而有賦。</title>,<text>荒逕緣園細。幽亭擁雪深。看山移杖竹。沽酒憶貂金。軒冕元非分。詩書竟負心。回頭故人宅。寂寞不堪尋。</text>
<title>詠蝸 幷序</title>,<text>郊居偶閱石湖詩。有負殼蝸三字。余嘗恠蝸旣有殼可以庇形安息。而有時負殼出行。豈有所營而然者歟。詩以解嘲。自有安軀所。胡爲負殼行。生成渾造化。循性也非營。</text>
<title>題張氏三世旌閭帖後</title>,<text>天道揭三綱。幷萃張公門。恩光被綽楔。煥如朝曦暾。歲在龍蛇際。島寇虺豕奔。慘憺寫衣血。死國餘字痕。復讎孝心篤。靈醴知有源。弱卒恫星散。滅性空齎寃。奮躍捍兇刃。烈婦配厥孫。節全家又保。庶幾慰貞魂。遺帖闡幽光。千載風聲存。衰質屛毫硏。感玆摛數言。</text>
<title>讀唐人詩</title>,<text>我愛唐人詩。讀至李杜別。啁哳衆籟間。仙樂奏淸切。岡巒連崱屴。岱岳特高截。造化應爲慳。鍾育只兩傑。</text>
<title>送君勉赤城後書懷。</title>,<text>百里鄕園隔世囂。天台客路正迢迢。壇邊細草侵行屐。岸上飛花拂去鑣。道弊詩書言獨在。身衰勳業意全銷。鹿車歸隱還堪羡。垂老生涯寄釣樵。</text>
<title>書懷</title>,<text>山翠入重門。迎我循階行。月高多雪色。夜閴只松聲。少時耽悅目。文史頗嬰情。班柳爲羽翼。韓馬作準程。禹圖與穆傳。披翫費神精。直期溯灝噩。未肯追宋明。混迹蠧魚裏。乾沒過半生。文章非至道。畢竟徒虛名。四十翻然悔。于今二紀贏。覺非嗟已晩。志學能有成。</text>
<title>寓言</title>,<text>安得萬仞壁。鑿其中爲室。扃石固緘鐍。藏我書幾帙。羲繇析微幽。經言抽奧密。天地有精靈。監臨罔虧失。千年歷來世。欲竢明知質。長生奈乏術。拊懷空自咥。</text>
