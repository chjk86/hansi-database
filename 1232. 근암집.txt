<title>次王維田園樂</title>,<text>牎外疎林窈廓。田間曲逕橫斜。主人午睡倚榻。萬樹春深護家。槐陰永日遮暑。梅雨終朝帶寒。借問弇山彩筆。何如涑水緇冠。羣巒環抱古榭。芳草極望平原。自有安心樂地。不妨回首關門。軟紅就植山槿。晩翠長期澗松。種穋亢田未歸。試看日下高舂。徘徊雲樹霽景。指點人家暮煙。幸得明牎棐几。更思早起晏眠。</text>
<title>采采歌</title>,<text>采菱兮南澗。采茶兮南原。采芝兮南山。薄言采之兮采靈根。有懷不見兮漫采采。矯首遠望兮心彌長。彼何人兮坐高堂。指點左右兮笑呵無常。有謂我閒且逸。有謂我勤且遲。吾將何受何辭。終亦一任子所知。</text>
<title>浩歌五章</title>,<text>倚竆宙兮歌天意。北斗闌干兮萬象懸。日月常明兮寒暑推。於予宣暢兮浩歌圓。坐明牕兮歌心事。尙友嘐嘐兮敬對牀。深造居安兮樂則生。不知蹈舞兮浩歌長。倚菊枕兮歌世事。勞勞萬劫兮閱秋多。逾河渡海兮人何去。志士霜鬢兮強浩歌。我思曾氏兮按希音。千仞高岡兮彩鳳飛。沂水春風兮吹面過。云何氣象兮詠而歸。我思孟氏兮養吾氣。其氣浩浩兮集義生。至大至剛兮以直養。泱泱逼拶兮兩間盈。</text>
<title>反求庵。贈別金達民。道和</title>,<text>眉宇翛翛古氣深。寒燈遙夜細論襟。黃花晩節思陶愛。白雪高歌托郢音。寵辱還忘浮世事。詩書無負故人心。臨分意思還悽愔。異日書齋又繼今。</text>
<title>次達民見寄韻</title>,<text>門前疎柳已成尋。半畝牆頭古榭深。聞說鍾期流水在。分明心契古猶今。</text>
<title>挽族姪繼玄 胄鎬○三首</title>,<text>佩玖相提攜。我紳申結貽。聯床岐社日。騎竹埜亭時。觸目君遊在。傷心吾道虧。翩然遼鶴擧。何處更逢爲。雅識今難得。英才古罕全。靑年多未了。丹旐轉凄然。古木啼山鳥。歸雲叫夜鵑。况是秋風夕。思君我淚泫。同病不同起。還嗟問診行。分明臨化語。依舊慕徒情。琢玉將成器。擲金姑未聲。千秋吾黨士。誰識繼玄名。</text>
<title>與族姪元佐 止鎬 呼韻共賦</title>,<text>風拍寒囱雪滿岡。翛然胷膈自生凉。坐看草木歸根後。儲得明年朶蘂香。</text>
<title>晩愚亭伏次先生韻</title>,<text>仰止雷巖屹。晴嵐灑秋旻。有江江流活。有石石面眞。慳秘幾何年。一絲不染塵。先生始卜築。突兀小齋新。八囱開心豁。一牀養道純。有時花車出。山阿與河漘。徘徊仍月夕。優哉及良辰。烽火太平夜。煙水虛明晨。莘莘抱書客。筇屐每日臻。</text>
<title>浩歌堂自怡</title>,<text>飛鳳山前縛數椽。向陽佳氣足盤旋。平鋪地勢桑麻野。溫藉煙光花柳川。任意抽添鄴架裏。從心安樂邵窩邊。時時興到浩歌發。雲散天高月始圓。</text>
<title>挽族兄東林先生 三首</title>,<text>春風六十載。融洩滿東林。山岳凝看體。淵冰默戒心。定知姿稟厚。秖合栽培深。未了藏修計。餘音何處尋。岐堂聽講夜。坪塾摳衣時。踧踖襟猶闊。平和韻更奇。文從字順以。體與德宜之。觀感平生地。諄諄誨更冞。山樑淚未乾。夫子又長終。無處承遺旨。有那覺後蒙。碧蘿漫委壑。翠草轉悲風。歎息斯文晦。一朝丈室空。</text>
<title>憶李九吉 能德</title>,<text>生何意也死何意。天意冥冥柰莫知。念子寧丁齎志去。傷心終夜慽嗟爲。</text>
<title>次晩悟亭十六詠</title>,<text>石矗粧幽境。山回抱小川。於焉杜妄轡。道是武陵園。右杜武川矯頂揷半天。張翼壓羣山。一去江臺晩。翩翩覽德還。右飛鳳山有阿可救渾。有朮可毗谷。采采可盈掬。壽民有幾牧。右阿朮谷春雨自生水。秋潭自滿瀑。瀑流水自動。自此鳴山谷。右急雨瀑春來問信息。花發滿層臺。隨柳前川過。乘風小棹回。右訪花臺爛漫紅罽路。嵬礧碧苔磐。曠漠遊神久。優游倚杖看。右逍遙磐雨歇生荷澤。川流枕澮郊。歸與牧童語。生香野樹交。右聽水郊借筆文公庵。寓名諸葛岡。空懷雲雨志。龍德與時藏。右臥龍岡石澗流不息。幽咽下秋灘。淸活本如許。微瀾且可觀。右淸冷灘圖成太極圈。霧捲香罏峯。灑落光風晩。想象茂叔容。右霽月峯山居友鹿遊。慣識此山洞。一束生芻足。客來喚麋送。右秣麋洞遊今晩悟亭。慕古碩人磵。嘐嘐矢歌罷。烟消日已晏。右碩人磵玉磵呀成瀑。飛流其下湫。儵魚自有樂。不妨烟林幽。右噴玉湫愛眞丹煉器。問路黃心橋。萬事惟誠是。整襟坐待朝。右尋眞橋城東軟土起。別有此林巒。低拂松枝晩。閒吟草坐安。右隔塵巒平地盤成突。異哉山下巖。有時杖屨至。種來數株杉。右高尺巖</text>
<title>又次八景韻</title>,<text>高岡千仞鳳林遙。五彩還成半翠嵐。知有漁翁收網去。桃花流水傍西巖。鳥山宿嵐麋居峯上豹隱林。萬壑寒風自古松。閱歷春華秋色久。分明蒼翠莫如冬。麋峯老松嶄巖氣色似旗鼓。半面紅㲪半面苔。掃卻陣雲表獨立。神剜鬼刻善模來。旗巖蒼苔九榦靈芝古峴頭。藏修微靄與閒雲。如今帶得先天色。朝暮煙光未必分。芝峴白雲金鷄叫罷警枕攲。冷落寒波獨水聲。人在草堂假睡足。憑軒長使夢魂淸。曉枕灘聲緣溪樵路暮烟起。野笛風流入短歌。試說太平無限意。千門鼓角未爲多。晩風樵歌鵝峀迢迢石逕斜。蒼藤轇轕間松蘿。海內知音誰復在。登亭閒唱舊陽阿。石逕藤蘿咫尺靈山十里迴。殘雲漏雨灑晴霞。闉闍比屋渾依舊。一樣春風近與遐。洞門烟霞</text>
<title>贈金繼孟 興洛</title>,<text>碧樹蟬聲幾夢思。高堂晴日故遲遲。慇懃欲說心中事。留取寒松歲後知。</text>
<title>偶吟</title>,<text>虛簷疎雨滴涓涓。坐對蒼山獨自憐。日晩葭洲還悵望。懷人不見轉凄然。</text>
<title>雷巖小會。與諸益共賦。</title>,<text>雲歸巖壑水歸淵。物物相看秖自然。綠樹如今經夜雨。靑山依舊鎖朝烟。偏憐灝氣三更後。長憶春風十載前。招呼更去江臺望。一樣寒波上下天。</text>
<title>又步一絶相和</title>,<text>門前花柳已成林。只麽靑山太古心。四壁圖書遺躅在。先天微旨此中尋。</text>
<title>挽晩悟鄭公 裕昆</title>,<text>淸明几閣故山深。有偉南州檢押林。志節寒松終委壑。精神秋水自生襟。闉闍比屋皆如古。詩禮傳家剩到今。剛恨鯫生燕侍晩。論心無路更承音。</text>
<title>挽朴進士戚叔 宗垕</title>,<text>磻溪夫子老無機。玉佩瓊琚藹流徽。七十康強觀大化。斂他膚髮得全歸。逸圃門庭嘯臯家。家聲蓮桂好培他。塤篪迭唱閒吟足。蘭玉俱聯晩景多。周旋凾席幸吾鄰。講道東南一番新。匹馬年年相過地。先生多謝往來頻。眞率衣冠露素襟。冲然德意向人深。此生猥被慇懃意。勤勉由來出自心。當年小子遠遊遲。一拜龎床未有期。人事居然桑海變。新阡疎雨不堪悲。</text>
<title>金君鏞泰跋涉五百里而來。又轉向興州。葢爲先世返葬計也。於其歸。余嘉其志而哀其事。遂搆拙卻寄。</title>,<text>白蘋紅蓼滿汀秋。淸洛無情盡日流。北去羣山應露骨。南來孤客欲搔頭。十年漂泊幷州路。萬事悽凉灤水洲。珍重一身堪自愛。行行且止愼征輈。</text>
<title>次金繼孟詠春韻</title>,<text>西林禽鳥樂幽情。物物春心已發生。岸柳精神經雨好。山茶消息透烟明。千家日暖疑仙洞。萬樹春粧似錦城。領得風光多少意。麤心陡覺一時平。</text>
<title>次杜工部藍田韻。謝李周彦。運楨</title>,<text>淸齋寥廓轉身寬。談笑相逢盡日歡。海外猶存周日月。江南非復晉衣冠。黃花發處淸香近。白露零時野色寒。無限意思多不說。心期惟在上眉看。</text>
<title>東山懷古</title>,<text>木落風寒聽鳥啼。芸芸物色一望齊。檀箕往躅江山老。羅濟前塵雲雨迷。自是浮生堪蟻市。何爲當世競鼷蹊。來來去去同歸化。長嘯一聲日已西。</text>
<title>挽金恭伯 弘洛</title>,<text>少小精英出等夷。長趨闊步攝儀時。傷心卻憶追遊意。江閣寒蟬夢裏疑。一翮丹霄五彩融。翩翩髦乂共趨風。榮名未遂身先逝。大數其如磨蝎宮。愚亭當日講帷新。衿佩東南好會彬。直向門前平易路。從容問道往來頻。春深山墅陪遊日。夜闌淸齋劇話時。未必寒暄皆至義。由由心事早相知。</text>
<title>挽金進士丈 基銖</title>,<text>淸疎氣格古家傳。杖屨臨風更頎然。種德槐陰留後契。題名蓮藉理先絃。簞瓢活計貧猶樂。詩酒閒情老且堅。追憶向時陪誨夜。一塲親誼也姻緣。</text>
<title>挽訂窩金丈 岱鎭</title>,<text>東南人物曉星疎。天地亭亭獨草廬。眼目徘徊秦漢上。身心料理洛閩餘。工由實得能形著。道在常行自泰舒。歎息斯文衰敗際。先生今又就靈轝。</text>
<title>挽櫟庵族兄 致游</title>,<text>詩禮門庭五棣聯。瓊琚玉佩響琤然。回頭展拓登庠後。問道從容拄卓前。經學百年依舊在。文章三世至今傳。如何造物還猜了。漫使年年哭桂蓮。</text>
<title>挽族姪乃宇 胥鎬</title>,<text>有鳥翩翩下上翺。頂頷五采異凡毛。往時竹實今無在。謾使憔翎任自勞。眞率衣冠坦泰襟。任他天性自醇深。與人絶去畛畦處。流出滿腔赤子心。鸞停鵠峙一行多。壺靜家風佩玉那。左右周旋談討日。人間至樂矢無他。文辭隨處響璆琳。流出元來太古音。皎厲人情涅不得。冲然德意好相斟。峩洋絃斷曲終些。櫟下寒風日又斜。已矣法門衰敗際。拚輀一慟兩無涯。</text>
<title>留泮村。與族姪乃搆 肯鎬，族孫子長 元植 共賦。</title>,<text>天門鼓角海東頭。細柳風輕麥已秋。千里客懷餘短策。百年人事易衰憂。裁書遠付歸鄕槖。繫馬爭看吹笛樓。滯雨卽今無適意。瓊琚木果此中求。</text>
<title>又次乃搆韻</title>,<text>西遊連日躡罇筵。華嶽迢迢拱揖然。翠樹連天經夜雨。朱欄撲地鎖朝烟。從君細討吳中話。與我同裝漢水船。軟土城南多沒脛。行行惟勉處身全。</text>
<title>謁檜軒先祖墓</title>,<text>嘉靖碑高木會岑。孱孫來謁老楸陰。遙憶笑亭當日事。淸風千古灑人心。</text>
<title>遊挹淸樓。次板上韻。</title>,<text>江上高樓遠翼然。十里烟江在眼前。官舶商船歸去晩。淸風搖漾挹江邊。</text>
<title>次贈徐判官 應淳</title>,<text>蓉山迢遞大江頭。燕几疎簾樂自求。邂逅相逢談至義。岐南歸客暫遲留。</text>
<title>襄陽途中偶吟</title>,<text>雨歇長堤鴈叫時。峴山西望路委遲。銅鍉唱罷人何去。梁甫吟成塚已纍。叔子碑前空有淚。德公門外更無騎。因名寓憶前塵事。漢水東流今古瀰。</text>
<title>挽蓮下申丈 秉欽</title>,<text>充然德器闇然章。醞藉風流六十霜。少日周旋遊丈室。暮年型範仰靈光。幸從蘭玉交華地。長與葭莩托契坊。一拜龎床曾未幾。薤歌唱罷淚沾裳。</text>
<title>挽李愼庵謹休 晩愨</title>,<text>鸑鷟文章瑞世姿。亭亭物表攝儀時。笙簧闕里家中聽。型範愚亭額相奇。早向朱編擔活計。晩將玄草托幽期。時時策馬東南路。接引情辭老益冞。</text>
<title>挽族兄起軒公 致任</title>,<text>我儀我公賢。公惟稱家人。德器渾已成。風采見尤贇。性又純而愨。兼有語言諄。迢迢澗水亭。展也里上仁。承襲慵壺緖。周旋定靜茵。旁有羣季秀。淬礪互成珍。出遊士友間。願交日相臻。閒酬與周遍。人人若飮醇。如何名關路。徒勞灞水濱。歸來薄歲暮。秋風暗傷神。寄語靑春夸毗子。等閒榮枯不須顰。又語月朝評品人。一藝成名不足陳。但恨習俗漓。重歎耆德淪。儒學日已衰。存順沒寧誰知眞。惟公浩然去。我涕滿我巾。</text>
<title>次金孟學 敬壽 新居韻 二首</title>,<text>有志求庵子。卜居雲樹間。門前今碧澗。㙮外舊靑山。心與琴書靜。景因魚鳥閒。矢歌薖軸地。自有轉身寬。伐檀始置河。咫尺白雲間。路繞龜藏岸。霧深豹卧山。靑氊仍舊物。白室有餘閒。多少從遊客。爲言鄙夫寬。</text>
<title>次李稺肅 在穆 琴谷八景韻</title>,<text>玄虛灝氣呑。江水近潮門。瀲灩復開面。方塘自有源。右大江鏡面脩竹護門深。琴山太古心。嚶嚶晥彼鳥。款曲報幽音。右茂林鳥聲高峯尖復圓。翼翼宛中天。最喜扶桑近。朝陽日出鮮。右鷹峯朝暉崔嵬海東頭。始林暮靄收。望夫空有石。極目使人愁。右鵄嶺遠嵐憑軒對舊坪。開豁暢幽情。雨歇朝霞起。彤雲又作幈。右賓坪漲霞祖嶽與兄磐。夕烽依舊鑽。百年宗社計。自此報平安。右兄嶽愼烽良耜理平田。老農腹果然。歸來松畔路。閒唱已豐年。右松畔農謳爾牧爾葭豐。生芻卽一饛。也知吹篴興。物物盡天功。右蓮浦牧笛</text>
<title>和族姪鞏甫 基鎬 見寄韻</title>,<text>耄年彌篤古人希。抑抑篇中一見嘻。盤錯君能游刃解。馨香我襲握椒貽。當前莫說流光饒。然後方知暮歲期。况復貞元回斡處。新工惟在日孜孜。</text>
<title>挽詞[李敦禹]</title>,<text>先師老屋會勘訛。風雨西林感慨多。忽聞雲車飈遠擧。故人情厚不堪嗟。君家萬事欲煩寃。大埜亭空草樹蕃。仁伯云亡今日又。那知一歲海桑飜。閒居小架洛閩書。人去靑山壁有魚。最恨前秋亡友託。如今生死摠成虛。</text>
<title>挽詞[權璉夏]</title>,<text>憶昔函筵列侍辰。多君俊彩映衣紳。如今四十年間事。我老君衰共腐陳。岐陽嘉木菀成材。大埜門庭好植培。歲暮不爲匠石顧。等閒枯落劇堪哀。臨泗今秋設好筵。一方賢雋共周旋。存亡十載偏多感。一曲薤歌復黯然。</text>
<title>挽詞[李]</title>,<text>巖亭西畔埜亭高。三老當年作譽髦。崑玉鄧楠元有種。自能才器逈凡曹。精密規模豈弟姿。回頭實地路無歧。閒中纂輯盈箱篋。也應留待子雲知。</text>
<title>挽詞[金道和]</title>,<text>風雪三餘大埜亭。書燈夜夜照心明。如切如磋如蘭契。直到鷄鳴萬廩傾。多君天賦璞中眞。眉髮翛然太古塵。六十林廬間日月。優優禮樂最精神。</text>
<title>挽詞[金興洛]</title>,<text>埜翁門法足斯徵。文行函筵見許曾。所履平平惟靠實。其容粥粥若無能。鑽硏老去工逾密。衰謝年來念更增。那意一朝同逝水。卻令中道斷脩絙。</text>
<title>挽詞[金養鎭]</title>,<text>埜老良弓在。愚亭尺雪深。姿從謹厚得。工向穩平尋。纂輯追先志。藏修保晩心。如今俱未就。天意政難諶。</text>
<title>挽詞[李深在]</title>,<text>德星精毓古門閭。木訥近姿又見於。餘力文詞贍府庫。遺風詩禮滿襟裾。夜深玄草頻呼燭。秋老黃槐獨掩廬。罇酒論心凡幾載。江雲渭樹夢魂疎。</text>
<title>挽詞[族姪健欽]</title>,<text>河東家學世推先。文獻相承二百年。大埜當時星聚運。分明斯道日中天。晩生猶及我先師。會見吾宗致一時。斯世孰非罏韛物。爲公生長若相私。聞見先從灑掃中。條痕掌血日收功。看來義理精深處。已覺眞源左右逢。</text>
<title>挽詞[族姪廷鎬]</title>,<text>晩生猶幸及師門。林立當年與被恩。每見淸朝初盥地。侯芭先已叩微言。不隨流俗自成規。渾樸器兼魯鈍資。積五十年磨瑩出。佇看査滓化些兒。精力平生典禮編。子雲留待更何年。撝謙卻恨深慳秘。猶借顓蒙許共硏。</text>
