<title>次李白惜餘春賦 增○出續東文選</title>,<text>昔李白惜餘春將闌。作賦頗道其意。余以爲白本放曠之人也。而猶咨嗟涕洟。歎老惜年。若迫塞者之爲。豈可以爲達也。余故用其韻。爲賦以廣之云。春兮堂堂。來旣不識其誰使兮。去又向之何方。曾不足以少留兮。竊獨悲此群芳。收麗日之姸和兮。見綠陰之茫茫。山野淡其若變兮。蜂鳥駴而失行。伊余心之多感兮。怨東流之沅湘。目千里兮欲極。魂上下兮悠揚。歌瓊詞兮紓懷。思糾繚兮難展。詞曰。汀有蘭兮佩結。石有蒲兮帶翦。臨千尺之幽潭兮。恨孰與之深淺。若有客兮導余言。予苟愁兮何能堪。四時固各有定序兮。比西北與東南。春以生兮夏以長。秋成冬實兮物繽紛。成功而迭謝兮。若在空之浮雲。矧天地亦有所終窮兮。則何恨夫一時之易改。安得挾子而登仙兮。睹桑田之變海。予旣聞夫至論兮。怳若愈其沈疾。齊憂喜以泊然兮。悟百年之一日。悔向時之迷道兮。同越駕而求秦。登東嶽而遐觀兮。招廣成之眞人。酌九霞之瓊觴兮。就東君以爲別。杳莽莽而無聞兮。見羲車之西滅。仍泠風以寄意兮。夫孰云言不可結。忽臨睨夫塵土兮。曾夕零而朝華。吾將泰初以爲隣兮。與求至乎無涯。</text>
<title>呈止亭</title>,<text>我有尺璧。遭驪龍睡。以暗相投。世必按劍。誰歟受之。止亭是歸。居士不寶。物無累鑑。居士用筆。如見羲繇。居士爲詩。不數賈孟。晴窓寂寂。白日悠悠。牽興如狂。中酒如病。旣拂我硯。亦試我墨。濡我毛君。掃我溪楮。盤礴不動。脗然相得。雲行雨施。志逸氣紓。菀爾一笑。歲寒可保。牙琴秋棋。妙莫敢比。我問止亭。中有何好。時養其餘。以起挹翠。自註。歸用去聲。</text>
<title>韓退之詩曰。求觀衆丘小。必上泰山岑。分韻爲詩。送李擇之朝燕之行。</title>,<text>至人本無求。浩與雲俱出。高才遇大猷。萬事可取必。遐情思九州。刺刺羞一室。稽首辭冕旒。前驅啓雲日。其二煌煌象魏觀。縹緲雲漢上。文物百年煥。圭纁萬國王。朝廷集鷺鸛。佩裾聯揖讓。見子迭驚歎。吾邦重瞻仰。其三文章忌隨衆。務雅去其泰。古道日翳霿。萬口極譟𧬨。上國植文棟。銜圖聞鳳噦。君歸應折衷。爲世醫昏㿃。其四不見蚊負山。可笑蟻爲丘。力須千匀彎。與世作棟桴。已化霧豹虨。且學溟鵬遊。舊功政循環。新見極冥搜。其五撮土積嶔崟。勺水成渺淼。巨浸與崇岑。本亦累微小。賤夫力不任。學問慙寡謏。未探滄海深。焉識泰華表。</text>
<title>送安善之以質正官朝燕</title>,<text>十月政風雪。西路愁逶迤。善之將適燕。揖我顏不怡。我問胡爲愁。欲語還長嘻。高堂年喜懼。二毛颯以垂。尊公受閫寄。迢遞三載期。我又客異鄕。奈此傷母慈。更念失乳兒。膝下嬌相嬉。亦復挽衣裾。悲啼不忍離。王事有大義。顧敢言其私。黽勉就行役。我懷人得知。我聞亦多感。默坐以深思。人生在世間。出處難自爲。父生而君使。理不容毫釐。忠孝豈二事。所遇皆可移。養親貴養志。口腹斯爲卑。善之今靑年。高名誰等夷。大科固其常。抑亦天所資。鑾坡聳履聲。讜語驚天墀。如聞鳳鳴岐。識者迭嗟咨。知君父母心。亦謂吾有兒。男兒四方志。勿負少壯時。上國文明地。禮樂俱在茲。士生願一見。無路空趄趑。君今應朝選。動爲時所推。丈夫義徇國。家累要撥撝。安心乃爲孝。別離那更辭。況有賢弟兄。足視甘旨宜。奮袂決行止。去矣莫留遲。采采黃金花。泛君金屈巵。酒盡誦吾詩。聊以當箴規。</text>
<title>用擇之前寄詩韻。以記昨日之事呈士華。兼示擇之求和敎。今在閑散。庭戶寥落。無一事相關。唯有詩史可娛。可能數引吾輩。以諷詠心懷乎。</title>,<text>君家張雀羅。新釀熟春麥。招携李擇之。脫我塵事役。出城欲何爲。善之有遠適。遠適指幽燕。路以千里隔。我輩亦嘗試。往來飽艱阨。故欲酌一杯。慰渠不煖席。緣崖坐分鼎。近岫墮寒碧。端如逃俗士。恐被傍人謫。還將樵牧混。守玄那更白。善之久未過。微溫生座石。一笑驚挹袂。雲日迫昏夕。擧酒輒牽挽。醉語動豪劇。悤悤遽言別。瞥爾如電隙。歸來迭嗟惋。三人齊履屐。都門晩騈闐。車馬交轍跡。分岐各異適。步步目相逆。默思宇宙間。忽忽皆寓客。少年喜交游。中歲轉深癖。自得數君子。充然實拱璧。相逢復何事。倡仲而和伯。此味漸尤佳。更念年數窄。寒盟在不渝。視彼庭前柏。</text>
<title>奉和止亭先生</title>,<text>烹鮮在勿擾。泥水待安靜。治痞要一快。茲術非久永。人皆曰予知。胡爲自投穽。漢法歌載淸。虞刑宥其眚。有抱向誰陳。泯默但自靖。故人詩書學。亦以寬濟猛。一行作吏事。文字強修整。進退隨尺寸。跼蹐志未逞。常懷民無辜。中夜眠屢警。耿耿且如何。有手未當柄。要令數斗渾。得容千尺井。萬事豈易了。自保斯爲幸。況復二三士。趣造頗同境。相逢足解頤。議論俱秀穎。會合戒遲緩。時節只俄頃。如今便可耳。莫待黃鸝請。晝日縱未卜。燈燭尙可秉。遙知簿案間。此語當笑領。更念南山暮。懷人時引頸。</text>
<title>次韻題中朝鄕貢進士張定庵宗魯和別安善之詩後。邀士華，擇之同賦。宗魯名齊</title>,<text>古人貴尙友。此道久已廢。委靡日趣下。天何爲憒憒。況此海一隅。泯默抱心肺。欲求天下士。歲月屢遷代。往年歷燕薊。長者側餘欬。京師首善地。其人靡不在。鬱鬱風塵中。誰肯顧吾輩。還家只垂橐。腸肚若結纇。今年安善之。禹界窺外內。是公我心親。石交頗相耐。歸來造其廬。議論劇注漑。自言得益友。張君有古態。班行偶相揖。一笑接纓佩。目擊道固存。逸氣謝塵碎。論心久愈信。瑞世驚貝玳。詩酒輒來往。杯盤供鮭菜。學問見新功。稂莠資手刈。邂逅四海交。照膽兩無礙。送行五字句。古人端與配。金玉以爲相。可貴亦堪愛。焚香靜時讀。如與定庵對。高名安可攀。三舍我當退。吾聞有道士。自然秀群穢。光華雖欲晦。粹盎見眉黛。一見令人驚。茲事曠前載。沐芳勤三熏。採蘭紉爲佩。立身皎如此。百年寡尤悔。</text>
<title>和擇之</title>,<text>見事常恨晩。取友常患早。我生二十四。細大乖素抱。常恐寤寐頃。逝者及耋老。平生知心人。散落塵埃道。近日已堪驚。門巷了如掃。今古謾悠悠。得喪何草草。山林著賢俊。錦繡被輿皁。可憐強毅魂。幾作澤畔槁。變化乃糾纏。我欲問穹昊。天地不能久。人壽那更保。夸毗一日炎。驟雨與行潦。匹士安可輕。短褐秀奇寶。千秋當不朽。金紫本非好。詩來極悲慨。使我得心惱。黃鸝如助歎。三哢過簷橑。</text>
<title>金藏窟途中。用擇之韻。</title>,<text>風塵十年約。此事未可輕。杖藜纔入山。便覺襟懷淸。日落滄海遠。雲歸松嶽平。得句掃巖石。欲鑱吾輩名。山靈儻有識。頗驚今日行。荒村傍林薄。野花孤樹明。黃鳥忽飛過。求友更嚶嚶。</text>
<title>宿金藏窟 增</title>,<text>曉過滿月臺。宿雲釀陰雨。踏靑未赴約。坐使佳期誤。十年勞夢想。欲往迫塵務。咫尺又見阻。我亦不知故。吾生甚薄相。與物自多忤。天公本戲劇。倘亦神靈妬。人厄又天窮。棄置莫更數。步竝松嶽麓。從此理芒屨。福靈新羅寺。古木產蛇蠹。風雷時一掀。洞壑助威怒。像說自月支。香火幾朝暮。福地斯最勝。山靈解呵護。蒼蒼朗月前。鬱鬱蛟龍騖。植杖借餘陰。巾袂濕寒露。野老寧記年。閱世鳥飛度。留詩謝主僧。莊語神豈吐。小酌乘一醉。落日試餘步。凭高瞰滄溟。極目翳飛霧。前尋金藏窟。更踏村邊路。禪坊得坐憩。淸境引幽趣。吾徒本三人。物外偶相聚。觀其適意處。鵬鷃何足喩。功名只一餉。汝輩可分付。唯有山水願。無藥堪醫痼。夜來不成寐。燈下次新句。</text>
<title>靈通寺記興</title>,<text>天磨國西雄。五冠與之陪。山前得淨土。洞壑自環回。伊昔全盛時。梵宮金碧開。結構最勝麗。烟雨隱樓臺。輪蹄逐奔波。時見鑾輿來。至今馳道基。傾側空山隈。萬事迭成壞。百年足悲哀。齋寮半摧落。壯觀已塵埃。唯有朽老材。白日吼風雷。斷碑字欲漫。剝落愁莓苔。高人不可問。古柏應手栽。土橋復何處。蓊鬱空草萊。居僧語怳惚。舊跡信難該。淸溪堪濯纓。湍瀑晴喧𥒄。巖崖自成臼。往往若尊罍。千秋漫郞魂。儻亦此徘徊。何能挽長流。與化葡萄醅。酬君三百籌。一洗胸崔嵬。</text>
<title>知足庵</title>,<text>高人開寶坊。半空得山勢。西南當極目。天海欲無際。滄溟氣澒洞。白日多陰曀。遠旣不可窮。近亦迷浦澨。群山如蟻丘。往往辨鬟髻。淸涼與普賢。突兀若擁衛。寺後千丈壁。輕風動蘿荔。其下淸泠源。蛟螭迹應滯。千年銀杏樹。道傍出根柢。大材本濩落。百畝可蔭翳。我來自靈通。山中一攀桂。登臨聊盪胸。興逸故難制。摩挲風雨壁。古人留妙偈。自足償淸境。眞堪名萬世。可憐千金寶。塵埃久蒙蔽。拂拭讀一快。往事入凝睇。江山但如此。今古幾興替。老僧寧識我。捉臂謾睥睨。</text>
<title>曉起性海窟。追記昨日之事。增</title>,<text>漸覺入山幽。頗喜脫塵縛。三生泉石魂。今日乃無怍。邂逅多勝事。向來自不約。時時會心處。一杯更商略。昨夜初月明。中途得新樂。臨危試一吟。洞壑響唯諾。蓬萊可飛過。靡隔一水弱。因思十年事。拙棋謾誤著。只今發夢寐。往往堪錯愕。醉扶失歸路。犖确度山脚。怪鳥遺哀音。迥若出寥廓。生涯但一足。莫要楊州鶴。</text>
<title>登普賢峯。用擇之韻。</title>,<text>天磨唯普賢。獨立欲無對。萬古出鴻濛。天地亦一塊。數日在山腰。仰視但眉黛。今朝入足底。氷雪生五內。西南皆大海。霧靄自千態。變化有鵾鵬。摩盪垂天背。坤維本積厚。造物豈見貸。至今無完膚。處處遭破碎。細大只戲劇。何異小兒輩。茲山杳不言。今古謾遷代。奇遊天與幸。偶一不可再。平生萬里心。一瀉無滯礙。杯尊付淋漓。文字更藻繢。</text>
<title>哲師欲還。作詩寄雄首座。增</title>,<text>迢迢知足庵。乃是前朝寺。傳載苦未詳。歲月迷所自。千尋舊石砌。風雨半傾躓。百年墮蕪沒。人境不相値。吾師叢林秀。少無塵俗意。博施斯宿願。好奇又少比。登臨天磨峯。福地愁廢棄。摩挲井邊魚。三歎爲灑淚。名䑃宛如昨。寧與草木悴。俄頃湧金碧。色動伊庵記。牛頭更崔崔。象眼還泌泌。我來許靑眼。一笑竟不忌。宴坐淸淨室。欲問光明地。賤生本鄙野。懶散得天賜。固窮今識味。寒菹適大胾。山水謾成癖。詩酒應作祟。師言生死場。不足一鼾睡。夢中有憂樂。覺來誰喜恚。擊節謝吾師。斯言實厚饋。道大可彌天。細不容半字。相對更莫論。餘事付一醉。莽莽鳥飛外。萬里供淸視。江風勢益駛。林霧晴自媚。地缺欲何極。天低若將墜。浮雲故自在。古木眞直遂。攬物富新興。弔古發長喟。平生功名念。輕不啻弊屣。安得從師去。永脫聲色累。別後但茫然。彼此俱夢寐。唯有兜率境。海白山自翠。淸涼，普賢。雨對如牛角。故謂之牛頭山。壁下井。謂之象眼穴也。雄云。</text>
<title>辛亥。自可興移舟。</title>,<text>急灘舟苦疾。回灣舟苦遲。舟行意不厭。徐疾兩俱奇。白沙沿浦直。醜石臨岸欹。險處安妥帖。此功謝篙師。西北有雲山。曉望纔半眉。今見眞面目。亂影千丈垂。日華漾波鱗。着地如文龜。笑彼鼈迎棹。長年可能期。平生喜臨水。倚身弄淸漪。游鯈戢戢聚。群避若驚疑。愧我機心在。縮首默有思。自註。鼈迎棹。則長生江村語也。</text>
<title>舟過黎浦。風雨暴至。急棹過惡灘泊舟。</title>,<text>波濤忽變化。雲霧相陵遲。乃知風雨來。氣像饒怪奇。風勢西北駛。雨脚東南欹。天公號令嚴。顚倒伯與師。馮夷亦鼓舞。蛟鰐露須眉。直下萬仞湍。但見舟尾垂。利涉倚長年。誰復鑽靈龜。俄頃得一快。已足愜心期。前灣如鏡靜。繫纜翫淸漪。便作魚蝦侶。海鷗更不疑。憂樂卒然境。兀坐以深思。</text>
<title>癸丑移舟</title>,<text>山凝雨餘態。江湧風前浪。遠樹自短短。宿羽迷兩兩。地接楊根郡。舟移月溪上。雲陰欲解駁。東眺日光盪。其二大灘古稱惡。未到已驚懾。頃刻如不戒。性命輕一葉。叢祠疑有神。紙錢風獵獵。舟人薦蔬糲。稽首祈利涉。</text>
<title>雨止。風勢猶怒。不可解纜。泊豆彌。</title>,<text>風吹土囊口。浪駕靑山趾。無奈鯨噴沫。有似鵬北徙。舟行失故道。兩岸多觸抵。邅廻莫敢前。往來尋丈裏。搖搖上江船。疾若開千矢。已專順風勢。我愁渠獨喜。不使兩俱得。天意本如此。落日迫海門。下纜近漁市。篙師傲驚濤。鼾睡肩相倚。畜眼未曾見。我覺魂魄褫。坐兀枯木形。默禱望神理。時於堆波頭。踴躍出長鯉。鳥飛不能高。却礙檣烏跂。閃閃疏篷底。淸影落枕几。乃知月輪高。開戶更瞪視。江空渺萬頃。天廓失纖滓。舟人競報我。怒勢差欲止。明朝可解纜。一下千百里。</text>
<title>甲寅解纜</title>,<text>五更風始休。黎明舟復行。山與帆先後。天兼波晦明。小市魚氣腥。孤村狵吠獰。昨愁鯨濤怒。今喜雲日晴。直過馬灘險。俯鑑明河淸。禿浦無百步。廣津一葦橫。庚庚白雲臺。揖我若相迎。數朝厭浮泛。魂夢頗屢驚。誰知生死寰。本是一大瀛。</text>
<title>霖雨十日。門無來客。悄悄有感於懷。取舊雨來今雨不來爲韻。投擇之乞和示。</title>,<text>杜子老羈旅。糊口彌宇宙。平生飢寒迫。未見溝壑救。窮秋長安城。霖雨愁屋漏。公侯門雜沓。車馬所輻輳。故人尙不來。信覺吾居陋。踽踽子魏子。是我十年舊。不憚窮巷泥。載酒或相就。庶可解幽憂。餘子安足詬。其二德公謝劉表。釋耕去不顧。以安遺子孫。貽厥有餘裕。子雲空自苦。坐草太玄數。董傅未肯附。美新胡爲賦。不遇則龍蛇。或被泥塗汚。焉能如鴻鵠。高飛無敢慕。事固有不然。聖賢非一趣。出處要自重。萬古涕如雨。其三丈夫一發憤。金石亦可摧。當時魯連子。東海小如杯。人生會一死。臨死或低徊。此心苟能推。餘風庶靡頹。吾徒有餘愧。非命豈不哀。江流深莫測。四山鬱崔嵬。欲招平生魂。千秋倘歸來。是年五月。鄭淳夫自流江而歿。其四燈火耿孤枕。風雨驚遠林。坐想觀音窟。半夜擁被吟。平生對床約。細故日侵尋。行藏可自保。後當不如今。其五故人何落拓。坐受世嘲侮。一去非偶爾。靑紫何足取。交游有斯人。愈欲謝塵土。白蓮昔曾約。勝遊差可數。秋風不相放。社酒猶及酤。遲回自未果。懶氣誰當鼓。長懷萬里客。夢罷三更雨。欲寄五字句。安得南飛羽。時洪直卿解官。退居嶺南農墅。其六嗜好與人異。衆棄我獨收。愛畫如愛詩。輒欲忘春秋。翠軒無一物。四壁可神遊。笑庵湘江姿。老氣乏和柔。氷霜摧折餘。復見戢戢抽。敗荷出蓮房。蒲葦亦颼飀。林生思最苦。中有刷尾鷗。可度乃前輩。筆力益冥搜。白雲浩如海。靑山淡欲浮。晨光上危巘。了了辨林丘。孤舟斷崖下。更着此翁不。其七早歲欲止酒。中年喜把杯。此物有何好。端爲胸崔嵬。山妻朝報我。小甕潑新醅。獨酌不盡興。且待吾友來。</text>
<title>七月旣望。與士華，擇之泛舟蠶頭下。占語韻各賦。</title>,<text>平生湖海興。浩浩誰能禦。此日逝莫留。未用雨相阻。士華已宿諾。擇之乃吾與。歸來巾屨同。漁樵混江渚。是時雨新漲。忽若沒群嶼。牽維傍巖崖。施篙多齟齬。老翁荷筠籃。撥刺薦魴鱮。細鱠侑杯酒。夕飧助烹煮。篙師巧生意。搖艇向前去。截斷千頃碧。已泊白沙陼。落日水色異。長風帆可擧。願天解雲霧。列星如散炬。少焉出皎月。明可鑑毛緖。扣舷順流光。一棹無違拒。登臨蠶頭峯。洗盞屬村醑。庶酬胸跌宕。少解神悽楚。白鳥忽飛過。似欲牋吾語。</text>
<title>前年六月廿一日夜。擇之與僕同直玉堂。有聯句數篇。今年七月。同遊蠶頭。還。以聯句藁爲寄兼長句。還和其韻。</title>,<text>玉堂昔同官。狂言屢驚世。嘲評聊任汝。莊叟自知惠。心如虛舟泛。身似一毛細。拔去安足惜。攀援非所逮。未起秋風思。長懷歲寒契。詩酒頗追隨。湖山得休憩。時爭漁釣隈。誰識天香袂。當時行樂處。落月度淸砌。共被發新興。會心無外係。淋漓文字飮。慷慨風騷製。邇來能幾許。日月如傳遞。遺句未可披。百年寧更繼。怳然眞一夢。宛若出千歲。秪宜付餘笑。亦復不能涕。吾徒有聚散。世道自隆替。古今盡悠悠。此事由天制。吟成感舊篇。悵望浮雲逝。</text>
<title>藏魚寺橋上。中秋翫月。用擇之韻。</title>,<text>皎皎九霄光。滔滔千里遠。圓者有時缺。逝者不容返。誰遣水與月。今宵媚且婉。天公眞不俗。爲余似繾綣。風生松夜鳴。火發魚驚遁。擁被倚石矼。開尊潑渾沌。我生愛淸境。輒似飢得飯。從君十年遊。一事不見損。君詩如源泉。浩浩自有本。杯行催拙句。不及借推挽。醉語那更刪。秪以寫深懇。鄭淳夫喜濁酒。名曰渾沌酒。</text>
<title>十月之望。與擇之復遊蠶頭下。占霽韻各賦。</title>,<text>輕陰作晩雨。斷霞成曉霽。蕭蕭楊柳陰。淡淡息波勢。舟人如待我。短篷在巖澨。舊遊曾幾何。未覺日月逝。當時掛帆處。仰視但決眥。故人來苦遲。落景不可掣。是日士華有約。竟不果來。 群鳧秪相近。似有平生契。興奇作字大。談久傳杯細。飄飄下水帆。一瞥杳無蔕。嗟我不比渠。局促過半世。今年無小恨。好事靡不濟。或陰而或晴。勝絶俱一例。緬懷赤壁仙。宇宙了睥睨。豪氣之所洩。二賦自凌厲。醉去更高吟。皎月掃蒙翳。</text>
<title>二十五日。風雪甚惡。閉戶獨臥。山陰之興。不可禦也。而無騎難以自致。又未有酒醪可以自慰。間承擇之遺詩相要。亦末如之何。悒悒不樂。家人忽謀酒來。日已昏矣。挑燈獨酌。甁空乃已。醉中爲詩。用記一時契闊之語。非君不堪相示也。</title>,<text>欲出旣無乘。欲飮又無酒。雨雪滿南山。淸風方瀏瀏。好懷未自勝。落景在西牖。故人寄新句。短筇速相扣。徒步豈不可。曾從遺補後。輟書輒向隅。咄咄心語口。婦見怪顏色。問子亦何有。屬耳戒赤脚。忽已致一斗。籠燈照丈室。再拜爲我壽。爾來窘炊玉。生理劇可否。杯尊久闕供。愧於子多負。村釀殊未佳。一醉那易取。鐺杓尙安用。霜皮政堪剖。肴核雖云無。雪缸發寒韭。何能馳折簡。邀子平生友。高談來侑酒。解愁如解紐。但恐昏夜黑。門巷煩鷄狗。獨酌任傾尊。感君意良厚。我欲謝城郭。携君饁南畝。禾黍登秋場。白濁盈村缶。後圃摘嘉蔬。前溪收弊笱。父老洽比隣。兒孫羅座右。歡笑日爲樂。寧計烏兔走。顧君當此時。頗能親井臼。女生亦伺須。升堂奉箕帚。嗟我苟不然。敢承子爲偶。聽此益多感。相期到白首。伏枕無寸夢。苦吟如牛吼。</text>
<title>正月十九日。與擇之飮止亭。明日。爲詩戲贈止亭。兼奉容齋。</title>,<text>孰謂王子猷。風流端不朽。但賞主人竹。不飮主人酒。對竹飮佳酒。吾於爾何有。京師塵霧中。阽隘難擧首。北山水石勝。南家占十九。興來每獨往。索酒先叫吼。無主不加少。有主不加厚。取醉輒徑出。適意斯不負。昨過萬里瀨。偶逢春雪後。老兵失亦可。猶幸得吾友。溪山自靑眼。禽鳥如相訹。擧杯聯好詩。未覺日已酉。松間聞喝道。幽趣忽鹵莽。迫則斯可耳。寧更踰垣走。相持還劇飮。蒙不辨誰某。坐見玉山摧。旁人爭拍手。眞率乃如此。浮生能耐久。幸爲報主人。更置酒一斗。自註。每與擇之扣萬里瀨。呼酒痛飮。談笑爲樂。不知更有賓主。主人爲官事所縻。輒不諧。故以此詩戲之耳。</text>
<title>昨飮萬里瀨。劇談古今事。扶醉而還。夜半酒醒。오후 2:59 2017-02-20懷抱耿耿。吟成古體詩七首。呼燈書之。明日投容齋。以答前日七篇之惠。用有懷何必到壺頭爲韻</title>,<text>造化無停機。一奇還一偶。功成付萬物。天亦不自有。丈夫小勳業。時來聊下手。卓哉張子房。更與赤松友。其二世亂托耕稼。白頭憂國懷。鳥猶能擇木。自進誠類徘。管樂亦何人。惟尹乃吾儕。常悲星夜隕。大業忽中乖。其三獸有齒遇害。鳥能言見羅。禍福本自取。亦無於汝何。彭澤舊邑宰。歲月醉裏過。誰知胸中有。諸葛不爲多。其四行藏百年事。無固亦無必。來如浮雲出。去若浮雲沒。用舍故在人。本非吾所恤。先師道如此。陋巷與之匹。其五卑而不可汚。高亦不可傲。萬卷讀未盡。筆力應未到。千年斯文柄。授子以高蹈。賤生於古人。豈足供灑掃。其六材未能乘障。智不如挈壺。脚底有危機。直視而徑趨。秪今那更思。氷雪起髮膚。百畝苟可辦。吾欲從田夫。其七酒醒三更月。夢失五湖舟。襟懷忽不樂。松韻亦颼飀。携燈照四壁。古書在床頭。讀罷有雋味。可以遣百憂。</text>
<title>二十七日。泛興陽浦。晩登亭縱飮。</title>,<text>朝來忽有興。白鷗如導吾。小舟泝輕潮。風浪渾無虞。大海本無窮。群山自相紆。愈進境愈異。天水倏糢糊。鵾鵬謾顚倒。拍拍舞天吳。有羞從滿盤。有酤亦盈壺。相逢幸無事。不飮非我徒。急角兢淸簫。古琴與之俱。篙師密廻艇。共迷南北隅。勝事恐侕盡。緩棹且踟躕。落日更登樓。屢舞雜歌呼。顚狂遽如許。早悔學寒儒。醉罷吐錦茵。歸路須人扶。三更始蘇醒。細雨鳴枯株。胸懷淸耿耿。轉覺此身孤。行藏未可謀。聖哲欲乘桴。其二我本愛酒人。著處醉如泥。醉輒遺形骸。萬事眼前迷。宦學京師塵。十年困推擠。胸襟諒須此。若騁千里蹄。朅來西海隅。控引雄山谿。群校欲娛我。畫船駕鯨鯢。微風浪妥帖。極目明玻瓈。放棹未覺遠。已出靑天倪。平生不平心。對境益凄凄。酒尊政堪近。山鳥亦勸提。相逢盡知己。渠豈不足携。痛飮各促膝。落日忽在西。憑虛拍手舞。泛泛然鳧鷖。傍人驚我狂。雜沓攀雲梯。明朝怳如夢。一笑那更稽。人寰何太隘。醉鄕眞可棲。</text>
<title>二十九日出獵</title>,<text>春草綠未長。春樹葉未敷。轅門日岑寂。部伍飽歡娛。有勇思一試。鼓角以前驅。平原忽迢迢。亂山鬱崎嶇。因高植罝網。林表看獵徒。得雋競相誇。初不數封狐。山前有窮雉。出沒依林隅。蒼鷹㩳身起。逸翮與風俱。盤回惜不擊。狙伏未能趁。一攫足爲健。令人生壯圖。適意斯可已。禽獸戒盡屠。巨觥酌無算。洗我詩腸枯。醉中走馬回。豪氣彌九區。男兒始墮地。蓬矢與桑弧。固將北防狄。亦當西戍胡。何爲守窓牖。空成淺丈夫。</text>
<title>九月生明之夜。與誠之飮翠軒。忽披容齋稿。見第三詩。有欲廢詩酒之語。感而作詩。因幷和其三詩。囑誠之把筆書之。時誠之失解。</title>,<text>痛飮夜張燭。苦吟曉未已。平生非二物。未知吾所止。擇之百年友。久與論茲事。奇言眞偶爾。佳處自能至。其二坐伴孤燈影。臥聽寒蟲音。更無人相對。只有愁來尋。平生南畝約。遽已罷瑟琴。人命豈能久。易竭如牛涔。其三誠之少年日。自無人與群。得喪不關人。三十歎無君。大材本濩落。兒輩徒紛紜。明年大庭策。要獻仲舒文。</text>
<title>秋來。與擇之相見益不數。尙能與村巷故人爲菊花飮。泥醉旬日。甚可樂也。夜中醉臥。頗憶容齋學士。感歎之間。吟發成韻。取燈書之。</title>,<text>我少不喜酒。謂此乃狂藥。每與安誠之。爭以酒美惡。自從去年來。稍稍親杯杓。今年復太甚。不醉不爲樂。醉狂初有悔。漸亦無愧怍。生涯半憂患。萬事空落拓。未赴寬閑耕。聊將麴蘖託。涼飆掃瑤空。新菊弄金萼。逸興想登臨。晩懷悲搖落。雖無會心人。未可疏一酌。相逢卽痛飮。寧更事表襮。連日醉如泥。孰謂吾寂寞。靑雲安可思。中路或失脚。不見塞外遷。曩時勢熏灼。寄言玉堂友。速來洗塵爵。</text>
<title>頃擇之惠我燕墨。士華又惠官楮。寒家一朝遽聚二寶。爲幸難喩。聊述長句致謝意於二君。而又從士華求臨池退毫。不已黷乎。</title>,<text>我持不貪以爲寶。了無一物掛心膈。金珠在前視如泥。視猶不見況更擲。松煤楮膚有何好。乃獨令吾手未釋。此心有欲皆不廉。於此戀戀無奈癖。人生愚達孰無累。蠟屐障簏本懸隔。百年知己李擇之。嗜好相同爲莫逆。經行易水過幽燕。遺我一螺玄圓璧。拂塵開硯惜不磨。猶想廷珪舊手迹。故人復知余所愛。官紙聯翩來惠百。云從選曹除詔餘。淨披几案雪勝白。此物雖爲俗眼輕。古今好者非俗客。二公用意謝甚勤。顧匪其人亦何益。爾來搖落愁南山。翠軒日日添蕭索。寂寞雖非草玄手。推敲頗識安排格。誰能更借一毫兔。寫我平生方寸赤。</text>
<title>次韻呈士華詞伯。兼示李擇之。</title>,<text>君才在古亦無偶。佳賦人人誦王粲。生能富貴死泯沒。雖有萬鍾吾不換。歲晩被劾坐詩慵。榮辱紛紛豈容惋。知心獨許容齋翁。醉來倡答成楚亂。容齋自是天上人。俗士齷齪那可伴。文章高分與生俱。勁氣猶能金石貫。錭鎪萬象不少暇。造物反爲子所翫。我識二豪亦天幸。論道如今百歲半。相知貴在意氣合。縱時不逮應恕懦。尙恨簪紳各纏拘。涉世茫洋迷畔岸。昨日偶逢南山下。袖出新詩共驚歎。歸臥翠軒更一吟。明月寂寂生几案。</text>
<title>次士華韻。題李浩叔遊伽耶山錄後。</title>,<text>融然爲海峙爲山。山自奇秀水結蟠。舊聞方丈三韓外。元氣到此應作團。試登伽耶頂上望。峯繆海空雲自還。神仙可尋有靈迹。欲將足蹋遍松菅。歸來袖裏携山還。異事豈不驚俗闤。徑扣南華借綺語。南子實非塵世顏。詩成亦一伽耶山。筆底綰結千髻鬟。嗟君得詩喜欲狂。又辱翠軒墻屛間。我本平生飽懶散。十載爲官官亦漫。吾鄕高靈置田舍。亦在伽耶五國班。縣去耶山路無百。年年欲往計未完。覽君遊錄誦南句。興駕神馬馳煙巒。從來異境固深閟。肯許漁舟經淺灣。歲晩山分或未去。儻乘一便南出關。當尋浩叔經行處。足先飛猱超雲端。憑虛長嘯盪奇氣。杳杳衆山登豆看。嗟哉好事豈終遂。漸使灰木形神頑。題詩謝君愧未工。悵望李杜天上壇。</text>
<title>與止亭夜赴容齋宿。明日得詩一篇。奉簡二君求和敎。</title>,<text>吏部郞官古稱劇。簿領牽挽如山堆。玉堂近日復多事。累被臺劾來相推。人生名字落朝版。鬱鬱不識天網恢。豈有一事能自由。跼高蹐厚憂禍災。交游屈指且幾人。日日車轍迷塵埃。十日何能一見面。咫尺眞成千里遙。昨來休沐占小閒。暮對南山愁寂寥。故人折簡偶見招。云與止亭久相要。徑趁一笑忘主賓。邂逅鼎坐同淸宵。相持調謔去禮敎。短髮不冠紛飄蕭。那敎一語及塵俗。往往高談頻到詩。曉來鐘鼓催朝衙。門外空聞輿馬馳。捉衾熟睡更高枕。此事顧非人間奇。百年離合自難料。一會悤悤誰復追。題詩擬續同宿聯。爲報今時韓退之。</text>
<title>同擇之遊士華北園 白嶽麓也</title>,<text>主人有峯巒。吾家之熏爐。主人有澗谷。吾家之簷溜。主人官貴勢熏灼。門前車馬多伺候。三年一日不窺園。儻有山靈應受詬。客來非異人。曾與主人舊。過門不入亦不忍。沿溪返棹計亦謬。巖間得少憩。景物眞邂逅。湍藏霧斂爲我開。鶴唳猿啼不驚透。主人有金玉。什襲豈輕授。緘縢固鐍守夜半。未信溪山移白晝。坐久日向晩。白雲生遠岫。無心我不如。有迹誠自疚。是日。君與荇携酒遊士華舍後園。士華不之覺也。君名其巖曰大隱。瀨曰萬里。乃調戲之也。蓋巖未爲主人所知。所以爲大隱。而瀨若在萬里之遠故云耳。題此詩于巖石而還。</text>
<title>東江書示擇之</title>,<text>千里爲赴鷄黍約。終宵更聽風雨聲。江山百年偶入手。得失何物能關情。聚散悠悠雲去來。生死忽忽燈滅明。逌然會意聊一笑。此身不譬金石貞。強將此身供役役。駟馬高蓋取勳名。何異木生願爲材。不悟終爲禍所嬰。我觀梧桐材最良。山陽日日斤斧爭。朱絃金柱已不可。有時析爲薪槱火中鳴。古來枯甲十襲藏。未及曳尾泥中生。與君相從總角時。東里西隣荷衣行。不知憂樂長坦坦。萬事當前有目盲。彫眞毀朴至今日。俛屈人間學曲擎。怵我以禍。羨我以榮。眞成畏首復畏尾。地厚猶畏陷。天高猶畏傾。從前十年事。身幾墮坑。猶如病後思昔痛。怳然如夢心自驚。近者天脫鞿。頗哀老子脫朝評。子亦官閑來壽母。可以樓遲臥柴荊。時來各靑眼。屢約今乃成。朝登鳳凰巖。萬景疲將迎。海雲捲日開鏡奩。天風撼壑酣歌笙。千層躑躅山若畫。十里波濤帆上征。痛飮不復惜。巖間臥數甁。海鷗相近不知避。野老爭席來繞縈。從今與子駕扁舟。鴟夷去作歲寒盟。我身已脫塵土累。臨流何用濯冠纓。</text>
<title>宿觀音窟</title>,<text>朝登普賢萬仞峯。又入大興千古境。高林參天不見日。古木閱世皆成癭。長溪湛湛淸徹底。白沙亂石欹復整。恨我未及重九時。不見丹楓紅照影。湍流直下朴生淵。落勢懸空極奔騁。淵光霮䨴不敢窺。魂魄辟易先縮頸。山僧戒我莫近步。自古性命在俄頃。爲君少憩鈷鉧潭。唯覺肅肅毛髮冷。雷霆白日天欲裂。如在大江浮舴艋。一笑領意豈不奇。十年懷抱今始逞。暮投古寺藉團蒲。照壁尙憐燈耿耿。風雨凄迷來襲人。半夜無眠但深省。</text>
<title>夜宿神勒寺。乘月飮甓塔下。自註。僧法煕，信連，義照，處寬等四人從。</title>,<text>亭亭神勒寺前塔。晩來明月掛上頭。柁樓望望故相近。拱揖如將招我遊。追隨野僧忽三四。一笑莫逆許靑眸。未覺足力先飛鳥。似疑巾屨馭風輈。長巖平怗可盤脚。靑楓銀杏高林幽。俯視澄潭百尺強。淸嘯劃然驚陽侯。僧言六月霖雨時。湖沒茲巖塔欲浮。只今尙見波濤痕。壯觀恨不與吾謀。吾生自憐誰更憐。市朝一夢困啁啾。大車駟馬安用渠。好山秀水眞菟裘。招提名勝自前朝。浮雲白日空悠悠。牧翁流落謾陳迹。月軒寂滅何因求。語錄猶傳竺丘書。詩句却記淸心樓。千年心賞偶一遂。大臥便欲忘去留。何人爲余傍崖广。手種桃李萬木稠。遲我春風復來過。胡琴鐵笛橫輕舟。煙霞指點出圖畫。十里映江雲錦幬。桃源亦合在人境。武陵向來非仙丘。坐中應有好事僧。儻記我言今日不。自註。當時所言如此。 僧家甁錫本不住。四海飄飄唯所投。我是浮沈世上人。平生寡陋絶朋儔。那知異境得邂逅。無奈天或爲幻譸。夜半凄凄風露寒。斗柄欹側西南陬。大魚吹浪小魚跳。怪鳥哀鳴如有憂。醉陟雲梯不要扶。詩成更作商聲謳。</text>
<title>宿葛山</title>,<text>昨夜踏月懶翁塔。今朝避雨葛山口。西江落景亂金箭。東嶽怒雲騈蒼狗。鸕鶿窺魚立漁磯。人語舟行忽驚飛。䨥䨥自入煙霧裏。我不如君早見幾。</text>
<title>癸丑移舟</title>,<text>舟下大灘容一瞥。棹入月溪履平地。樹齊峽束影凌亂。鷗沒魚嬉俱得意。石戴村居巧粘蠔。皐散牛驢杳行蟻。已經危峽荷衆力。高倚篷牕愜淸睡。</text>
<title>舟次豆彌。遇疾風暴雨。舟不能進。</title>,<text>龍津西赴豆彌灣。水鍾北拱三角山。疾棹汗漫如入峽。崩崖合匝欲成關。交飛白鳥十分潔。蓬起黑雲何太頑。驟雨飄風忽顚泊。落帆下矴覺安閑。其二寸進尺退豆彌下。愁殺昨日今日風。我今如此將安歸。百丈牽挽勞舟童。白沙環廻巖石老。峽裏繫纜多靑楓。天晶雲散雨聲歇。落日暈倒千頃紅。掛帆栗浦豈不樂。正奈波濤高沒空。我行眞似古人詩。篷窓況與胡僧同。百年淸境悤眼底。始覺詩人苦語工。生前憂樂本不較。身後萬事徒夢夢。備經艱險益自奮。剛腸兀硉齊華嵩。</text>
<title>廣津渡風雨甚惡。力棹泊三田渡。晩來波濤稍安。乘月下楮子島。宿狎鷗亭下。曉到漢江下岸。</title>,<text>百尺先爭廣津風。一霎相催夢村雨。我行無日不風波。今日又如昨日苦。巨浪如屋倏如山。誰遣長鯨恣呼吸。未上分寸落尋尺。有似魚躍龍門級。操舟若神黃帽郞。獨立沿洄騁千巧。亦如壯士挽強弩。氣力欲盡猶稍稍。三田渡口聊繫篷。擧眼華山對親故。雲霧蓬勃東南陲。塵沙澒洞牛馬路。齋心血面牋天翁。寧不爲我借一便。末勢蕭蕭暫拗怒。散漫微瀾蹙輕練。移舟款款趁落日。互歌軋軋驚水府。蒼茫煙樹楮子島。掩苒漁村豆毛浦。長年三老且緩棹。瓦盆濁酒要勸汝。對余一笑言不忤。唯有愚民容齟齬。依依月色墮巾袂。湛湛空明鑑毛髮。西邊長星太爛熳。飛過驚烏何倉卒。狎鷗下纜欲三更。鳴艫更侵鷄犬曉。黃鸝惱人忽數聲。短短長長楊柳杪。天公向我故多事。風雨不惡晴亦可。已向湖山飽絶勝。遮莫平生饒轗軻。</text>
<title>同遊李永元得近律一篇。有今日蠶頭飮。當年赤壁遊之句。各占韻。</title>,<text>滄波擬比酒尊深。斷嶺眞如斗柄斟。醉著篷窓聊擁衾。蕭蕭疏雨百年心。百年相就儻如今。短棹輕舟要更尋。其二淡淡輕暉出雲日。飄飄急勢驅帆䫻。快雨過江一陣疾。黛螺隨潮千點失。擇之放談坐捫蝨。士華高吟危抱膝。其三世事從來吾不堪。強將百慮憂如惔。出絲自繞如春蠶。不如山高水涵涵。與君枕藉取雄酣。下視紛紛結舌瘖。其四天下奇觀蠶嶺頭。百年勝絶蠶嶺遊。渺渺煙波湖上舟。蕭蕭風雨海門秋。何處飛來雙白鷗。忽復爲我回靑眸。其五水氣欲雨雲淰淰。江風吹鬢寒懍懍。縹緲靑山俱斂衽。橫亘赤虹方俯飮。被酒聊成曲肱枕。海日忽放千頃錦。其六昨夜帶月搖兩槳。今朝帶雨繫孤航。晩潮急漲不可當。舟高忽在千尺強。垂篷淺斟興自長。日暮歸騎未遽忙。其七我酌我酒勸長年。汝齊汝櫂惟遡沿。五更鷄犬榮福前。落日風雨蠶頭邊。一年此樂借詩傳。只恐他時却茫然。其八欲取功名吾手赤。欲對世人吾眼白。我本無分豈天厄。汝自嗤點汝可惜。文章百年謾相迫。海山萬里眞吾宅。其九雨如銀箭散珠瓅。波如瓮盎驚霹靂。篙師斂楫不敢擊。弱纜故與風相激。醉去屐蹤散蒼壁。落日透雲明的皪。其十試問蠶頭風雨秋。何如赤壁月明舟。古今俯仰一奇遊。未可屑屑相疵尤。欲酹東坡魂在不。更挽長江添酒籌。</text>
<title>題蠶頭錄後</title>,<text>四海文章蘇子瞻。宇宙不能容氣岸。乃知名高禍爲祟。捃摭詩句皆入案。三年東坡拾瓦礫。獨行顧影誰我館。村婆野嫗笑相語。昔日富貴春夢斷。先生一介不掛懷。高臥只以文辭翫。時時偶發山水興。駕言出遊亦無算。赤壁之下七月秋。月色旣望愈淸煥。扁舟一葉白露橫。擬挾飛仙跨汗漫。扣舷浩歌和曺公。洞簫哀怨不成亂。匏尊與客累相屬。枕藉不知東方 缺。當時江神助豪詞。隻字偶與人間散。至今飄飄尙凌雲。我昔寓目更三歎。今年幸値閹茂辰。勝事古今同一貫。西湖奇絶蠶嶺頭。盍往觀乎嗟我伴。吾徒三人俱一笑。從者二客來共粲。朅從麻浦理孤棹。江水初生方渙渙。輕波不動風力微。已覺好景輸淸觀。興在士華眉宇間。座中盤礴頭不冠。一斗便掃五百字。字字龍蛇不可絆。是日。士華書蘇子瞻赤壁賦。 知音千載知有人。天上蘇仙應自惋。黃昏放舟擊流光。西望滄波無界畔。篙師止棹報余言。若過蠶頭波更悍。漁村繫纜倚商舶。唯聞鼾睡聲如鍛。天公似亦惜明月。故遣微雲綴淸漢。楊柳茫茫旄纛立。燈火點點星斗燦。快雨西來忽一聲。大魚劈浪皆奔竄。是時擁褐促傳觴。喜君秀句驚發彈。靈通舊令今復徵。令嚴才窘我欲逭。擧觴問月喚蘇仙。浩浩憑虛生羽翰。東方欲曉水氣漲。正如混沌初未判。鳴榔又侵煙霧去。草遠沙長亂鵝鸛。楊花渡邊終日雨。篷底淸詩富璀璨。歸來十日閉門臥。回頭舊遊堪扼腕。英雄衮衮天地老。蘇仙死後歲幾換。古來人事每如此。吾徒各已百年半。莫將此樂墮空虛。有興携酒更相喚。</text>
<title>七月廿五。風雨甚急。擇之折簡報云。吾家釀熟。可來一醉否。僕促駕赴之。善之亦來。劇飮至夜乃罷。明日寄此詩。</title>,<text>容齋晝寂鬧風雨。雨聲便和糟床注。獨臥聞香不敢酌。一歡尙憶平生故。詩來招我可憐人。興到不厭泥水路。披蓑徑扣雀羅門。又喜興寧會斯趣。天生此物豈無用。似是爲吾談笑具。初筵我亦頗羞澁。擧杯未免煩屢訴。醉後推擠且不去。觴遲往往遭嗔怒。我本顚狂乃如此。君輩風流足分付。要須吸盡瓮中綠。瓮中雖盡有村酤。近村能續酒尊空。更好憑君誦佳句。夜靜時聞隔簾彈。四座相驚迭回顧。雨自蕭蕭琴自遲。主人愛客興無斁。飮罷殘更忽三鼓。歸途肯惜衣沾露。明朝遣詩謝厚意。猶願過從莫辭屢。自註。近村能續酒尊空。乃擇之詩句。頃與僕飮萬里瀨。有此句。</text>
<title>容齋先生止酒養明。對菊不敢擧杯。感歎有寄。依韻和答。</title>,<text>窮子患眼已三年。中間且與憂患倂。君今收視獨關門。詎可同心又同病。視物不省亦未害。胸中自有明如鏡。更莫見書道之餘。塵編蠹簡甘長屛。天公聊欲戲吾輩。此事從來豈關命。淸晨裛露步東籬。籬外黃花粲相映。叫酒連傾三兩觥。少年狂氣猶豪橫。人言茲是喪明具。日醉昏昏亦非正。椎碎杯尊莫自親。善而養之有餘慶。秋花行復就殘謝。未見一枝鮮且靚。我生明日卽云老。更有一衰能再盛。強爲微痾便戒酒。亦如畏謗廢詩詠。死生共是百年間。戚戚安能抱憂怲。徑須相對開大尊。然後此論乃可竟。</text>
<title>萬里瀨</title>,<text>雪添春澗水。鳥趁暮山雲。淸境渾醒醉。新詩更憶君。其二鵝飛右軍宅。草滿惠連池。有客來空立。無人和此詩。</text>
<title>昨日余從寓庵飮。夜深乃還。擇之已先待于翠軒。余醉甚。不能對話。擇之獨徘徊於黃花靑竹之間。留詩掛花枝。曉鼓乃去。明宵余酒醒。菊間得詩。寂寂發孤笑。因次韻投擇之。謝余之慢。</title>,<text>今宵聊得醒。淸月滿空軒。何以逢之子。胸懷更細論。其二菊花渾被月。淸絶自無邪。終夜不能寐。解添詩課多。其三心從醒後皎。愁對此君無。今夜知淸味。還須戒酒徒。</text>
<title>送擇之朝燕</title>,<text>寂寞龍灣舊翰林。只今漁牧與相參。星霜一臥看三變。送故迎新已不堪。時鄭淳夫謫義州其二浮碧樓前簇茜裙。統軍亭下蔚胡雲。去年詩酒曾牽挽。今日風流付與君。自註。因君之行。頗憶舊遊。不能無情。</text>
<title>擇之前以唐牋遺我曰。得詩一一見寄。僕趨衙甚忙。顧安有所得。今朝偶成二絶。錄奉求敎。</title>,<text>經行萬里弊裘茸。疏宕平生雲夢胸。還臥容齋怳如夢。半窓紅日出前峯。其二葉盡園林掛老槎。吾軒從此得山多。悄無車馬紛紛過。還有詩功日日加。</text>
<title>士華前枉翠軒。讀屈平，賈生傳。觀可度之畫。仁叟之詩。數日絶無一句來起我。雖云吏曹文墨亂其心。淸晨寂夜。顧無興乎。是似太俗也。朝奉淸話。乘雨而還。偶得小詩奉呈。但人不先我。我輒冒之。無亦過乎。</title>,<text>此心無處與深論。知我濠梁獨有君。談罷歸來乘小雨。翠軒牢落一鑪熏。</text>
<title>洛河渡頭嶺上</title>,<text>灎灎長江落日邊。飄飄客袖晩風前。山如蟻垤麗平地。帆作雁行來遠天。</text>
<title>記語 增</title>,<text>勸農長下十行書。禮士頻催駟馬車。制作百年宵旰外。梯航千里笑談餘。其二御羹分賜瀛洲士。宸翰能開瘴地靈。天與百年無禮樂。小臣欲叩白雲扃。其三風塵蓬勃漁陽塞。旗鼓侵尋函谷關。制勝自歸神算遠。折衝應有虎臣桓。其四鍾室終須一力士。淮陰本是萬夫才。欲知夜半天心喜。袖裏珊瑚分酒杯。其五躬耤三推供祖廟。大酺終日在儒宮。八珍屢徹祈時雨。淸燕惟歌解慍風。其六七十老翁雙白鬢。眼看時事佚勞中。前朝功德猶能說。只在憂勤惠因窮。</text>
<title>遊遮日巖 增</title>,<text>誰敎出處偶同時。天與溪山此崛奇。故國興亡還要酒。百年風雨可無詩。其二登山臨水少年時。歲晩提携更識奇。不分野僧從我醉。等閑啼鳥和君詩。其三已過重三唯一日。却敎茲會更添奇。風流曲水漫千古。付與佳期唯此詩。其四十年坐了溪山興。一日偶成今古奇。世事悠悠付兒輩。淸遊處處屬吾詩。其五一盛一衰俱一時。千山千水自千奇。溪雲漠漠本無與。過客年年空有詩。其六到頭心事謾違時。入手湖山寧好奇。風雨相乘莫催去。杯尊欲罷又題詩。其七茲遊倘亦得天時。不爾更無今日奇。風雨黃昏催落筆。溪山從古要新詩。其八前朝舊迹靈通寺。山勢已無三土橋。唯有淸流似憐客。一壺啼鳥解相邀。</text>
<title>題壁 增</title>,<text>潦倒眞成一老夫。犁鉏返我十年初。頭銜莫道玉堂舊。要許野僧來挽鬚。</text>
<title>夜飮性海窟前嶺忱占韻各賦 增</title>,<text>古木千尋上蔦蘿。春山好事自能多。一杯取醉便歸去。更奈天磨明月何。</text>
<title>庚戌。自金灘放舟。宿可興倉下。是年夏四月。自忠州水路還京紀行之作。</title>,<text>月灘險似瞿唐峽。狠石高兼灩澦堆。舟人首尾相持過。風勢愁從西北來。其二龍淵淸亦未見底。極目漫漫菱鑑寒。舟回不進若相挽。落日已無三兩竿。其三水赴猪灘若壺口。波山高欲沒篷牕。百年仄足渾生梗。肯爲風濤心少降。其四惡灘更數可興前。亂石奔流疾欲顚。無上沙工不放棹。如神妙手最周旋。</text>
<title>約擇之同扣萬里瀨。先簡一絶。</title>,<text>興發不能深閉戶。閑騎快馬似船行。去時乘雪來乘月。未覺山陰獨也淸。</text>
<title>容齋先生身雖繫於簪笏。神未嘗不遊湖海之外。夢之所發。固有自也。賤生十年塵土。劇被憂患所困。寸心灰死久矣。豈復有一興。夢中之人恐非我也。聊依原韻。奉敍鄙懷。</title>,<text>我今夢豈到湖海。君自幽閑非俗群。白日神遊化人國。歸來淸境與相分。其二夢中詩畫元非幻。世外江山思獨依。紅蓼無心能喚我。白鷗有約肯相揮。</text>
<title>今日竟夕獨臥。姆憐之。覓酒以饋。對之不勝悲感。輒書一絶以洩懷。想擇之知我此時之情。故書以相示。</title>,<text>平生懷抱秪須酒。今日還無婦可謀。偶對一杯那忍倒。莫言此物爲忘憂。</text>
<title>以烏几遺容齋</title>,<text>容齋寥落無長物。唯有平生萬卷書。獨倚烏皮對賢聖。晩風晴日烏聲餘。</text>
<title>連夜失良月。可恨可恨。輕雲不雨。淸吹滿林。可對臥一話。君不能來。我雖欲進。無騎奈何。送鞍馬則可進。誾白擇之。</title>,<text>尊酒漫孤前夜月。柴門空返故人書。北窓獨掃淸風榻。黃鳥三聲午寢餘。</text>
<title>次虛庵書贈韻 增○出虛庵集</title>,<text>故國迢迢隔萬山。荒村寂寞客氈寒。風霜湖海長年別。夜雨尊前一日歡。</text>
<title>舟中望神勒寺</title>,<text>借問神勒寺。直指黃驪江。灘聲近詩詠。山色映篷窓。飛棹疾歸鳥。斜暉餘半杠。奇遊元不約。勝絶舊無雙。</text>
<title>癸丑移舟</title>,<text>夜雨鳴篷急。朝雲出壑新。磨舟石鑿鑿。媵客魚鱗鱗。敢有乘桴志。長懷擊楫人。夢中過上院。瞥眼失龍津。</text>
<title>山人行煕自神勒寺同載。到廣津上下舟。向檜巖。臨別求詩。書以與之。</title>,<text>衆中聊識面。昨夜偶同舟。湖海俱爲客。賢愚自一丘。謾成岐路別。期我檜巖秋。聚散堪餘笑。長江日日流。</text>
<title>投容齋</title>,<text>十日不見面。數詩猶和遲。蕭然知者寡。久矣我之衰。聽雨無燈夜。看雲落日時。君能頗相憶。莫以簡書辭。其二頃醉萬里瀨。初無疇昔期。主人來頗早。塵事忽如遺。旣雨知泉漲。高林見月遲。淸談差一勝。最恨欠君詩。</text>
<title>六月十八夜。與擇之，善之宿興天寺。擇之入夜乃赴。蓋以官事自漢江來也。</title>,<text>盤松舍利閣。雲月夜淸涼。偶作三人對。誰言萬事忙。解衣唯取適。把酒欲成狂。應被居僧怪。高談又叵量。自註。是夜。擇之吟兩句云。萬事侵尋唯一醉。百年懷抱更三人。其二尋僧過古寺。待月倚松陰。夜氣來相襲。淸風爲散襟。知音俱在此。自古少如今。更盡開懷抱。寧敎一事侵。其三敲門夜政急。有客來悤悤。却帶漢江雨。滿袖南山風。久訝佳期誤。悠然一笑同。茲遊無不遂。但恐酒尊空。</text>
<title>七月四日夜。與善之飮擇之家。明朝。遺以一詩。</title>,<text>昨過容齋飮。重携寂寞人。任眞唯一笑。共世豈前因。今古功名事。風塵老大身。醉來騎馬出。不怕屬宵巡。</text>
<title>依靈通舊令</title>,<text>在世吾堪笑。眞如急水舠。浮沈多白眼。出處誤靑袍。湖海差容我。波濤恰受篙。來遊得淸興。半夜鳥相嘷。其二月照浪不動。夜涼風肅然。高談元出世。佳句欲侵仙。孤舟唯所止。百丈更誰牽。欲記今宵樂。秋風壬戌年。其三汀洲海潮落。未覺海門遙。帆影輕風過。山光宿霧銷。人家面勢好。村稚語音驕。藜杖爭相問。波濤異昨宵。其四秋風又今日。勝事已千年。未用愁無月。猶宜歌扣舷。吾徒行逝矣。萬事復茫然。惟有相逢地。沈冥此興全。其五尊酒未相放。江山如有期。不風潮自急。旣雨月添奇。村倚傾崖構。舟從淺閘移。平生諱新句。對此更無詩。其六峻嶺煙霞外。孤村楊柳根。操舟眞有道。擧網謾相喧。詩用靈通律。人傾赤壁尊。古今惟自適。澤鷃與溟鵾。其七雨罷月如晝。雁聲江已秋。心知寧更負。境外有斯遊。詩句催相就。杯尊爛不收。乘桴百年興。欲慕聖門由。</text>
<title>雨中感懷有作。投擇之兼簡善之。容齋酒熟曾有對床之約。風雨可相負乎。詩用夜飮韻。</title>,<text>逢秋轉多事。聽雨更懷人。生死風塵裏。詩書歲月因。竹殘餘苦節。楓老濕全身。寂寞眞同調。空簷謾自巡。其二謾抱支離病。俱爲潦倒人。詩尊元有約。風雨豈無因。明日未可卜。百年非我身。此懷曾領略。徑進不逡巡。</text>
<title>題翫月錄後</title>,<text>中秋一尊酒。看月共招邀。九日數枝菊。登高還寂寥。事如飛鳥散。興復與年銷。獨坐披塵簡。愁來自不聊。</text>
<title>雨中有懷擇之</title>,<text>寒雨不宜菊。小尊知近人。閉門紅葉落。得句白頭新。歡憶情親友。愁添寂寞晨。何當靑眼對。一笑見陽春。</text>
<title>翠軒夜飮。明日。擇之惠詩。和奉。</title>,<text>早喜交情淡。今知此味甘。月生前夜白。人復舊時三。子興侵佳句。吾衰屬半酣。菊花眞不負。寒後更相參。</text>
<title>送李希剛以評事赴咸鏡北幕</title>,<text>幕府須名士。朝廷共薦賢。風雲生草檄。瀚海可投鞭。極北春鴻絶。他鄕夜月懸。奇勳當早建。離別更誰憐。</text>
<title>頃宵不眠。聞雪沈吟得之。朝欲錄奉。爲人事所困。不自省記。今曉酒醒。怳然在懷。伸紙一揮。馳奉擇之學士。</title>,<text>寒比前宵甚。風從五鼓吹。隣鷄應廢曉。宿鳥未安枝。多怪侵牕影。稀聞落地時。來年占大熟。夜雪不兒知。</text>
<title>旣無馬又無酒。有興不乘。秪深閉耳。擇之能成我興耶。蠶頭雖未尋。欲一踏漢水也。</title>,<text>無事覺日永。不眠愁夜遙。邇來殊寂寞。勝處廢招邀。雪積大地白。江空天宇寥。曾遊已疇昔。高興發今朝。</text>
<title>萬里瀨</title>,<text>大隱巖前雪。春來又一奇。偶因淸興出。不與主人期。獨立鳴禽近。長吟下筆遲。君家容放曠。却恐駭今時。其二醉嚼巖間雪。狂遺頭上巾。時應投懶散。境自着淸眞。澗曲音生石。松高影落茵。小詩偸勝景。君婦豈余嗔。自註。君不知有此景。恐婦嗔也。醉中穕言。多涉狂僭。死罪死罪。</text>
<title>對月有感寄擇之。盍來同一觴乎。</title>,<text>佳期眞有數。人力故難爭。湖海空陳迹。光陰已自驚。寒從人日減。月過上弦明。未用憂僮僕。應門守二更。</text>
<title>獨坐益使懷惡。速來同此一觴。雖無俸。一觴可供。</title>,<text>且與風塵混。聊將詩酒爭。醉來唯興適。奇處要人驚。雪盡山凝碧。軒空月獨明。幽懷誰說似。高枕聽寒更。</text>
<title>昨訪直卿還。敍懷一律。</title>,<text>此老無人愛。身猶與病爭。半年渾得臥。瘦骨儘堪驚。未見空愁思。相逢尙眼明。論心一杯酒。歸路欲嚴更。</text>
<title>曉望</title>,<text>曉望星垂海。樓高寒襲人。乾坤身外大。鼓角坐來頻。遠岫看如霧。喧禽覺已春。宿酲應自解。詩興謾相因。</text>
<title>曉坐</title>,<text>客裏多愁思。春宵亦苦長。更無燈照壁。豈有夢歸鄕。忽忽如相待。漫漫自未央。鷄聲眞慰我。三叫轉悠揚。自註。懷抱甚惡。竟夜不交睫。踏靑日之曉。</text>
<title>以雙竹盆寄容齋</title>,<text>我有雙竿碧。聊貽御史家。託根從淺土。不語謝春華。竝立心無附。干雲事尙賖。煩公更扶護。莫使雪霜加。</text>
<title>寄山人惠忱 忱。君之山水友也。曾與君同遊天磨。</title>,<text>借問懶雲子。何方爲轉蓬。夢尋知足月。秋憶朴淵楓。消息因人報。心懷秪自通。相逢眞不分。顧我尙塵籠。</text>
<title>雨中被酒。懷發爲詞。聊復書呈擇之。</title>,<text>殘暑更一雨。短燈喧小蟲。愁懷無處寫。酒醆與君同。數過信知己。多言從此翁。醉眠禁不覺。半夜有歸鴻。</text>
<title>與君阻已數日。百年事已可知也。益無一懷。須見叔達道我意。幸甚。僕曾與相見。煩未能出口。吾計益疏。奈何奈何。誾白擇之。</title>,<text>吾非戀榮宦。借問爲誰留。欲作絃歌宰。聊爲歸去謀。世應疏濩落。天與足悲憂。半夜驚孤夢。涼風已入秋。</text>
<title>夜來無一寐。自念百年事。懷抱耿耿。又料君進退實難。想同余不眠。取酒一酌醺然。因記舊韻。輒成短律。遲明投擇之足下。</title>,<text>推擠已堪去。牽挽更須留。可不故難料。行藏眞拙謀。長吟應失睡。獨臥自尋憂。星漢微微曉。風林颯颯秋。</text>
<title>夜來被酒。獨臥風雨中。思轉無聊。補外之計尤耿耿往來於懷。所謂發於夢寐者寧非然耶。近日。與君不見殊久。世事益可笑也。燈下醉書。誾白擇之。</title>,<text>我不如陶令。無心任去留。浮沈隨俗化。用舍與人謀。殘夢驚千里。孤懷繞百憂。何當遂吾願。醉臥菊花秋。</text>
<title>讀詩未能下懷。世間玆計。從來難遂。況天不曾饒吾輩耶。僕憂患之後。所慮益萬萬。尤不願留。近須見叔達謀我堤川事。世多以吾爲累人。恐不能遂。秪觸其厭。欲觀叔達意。使士華圖之也。滿在近日故云。誾白擇之。</title>,<text>欲往知何處。無田且自由。十年隨俗老。幾度就君謀。莫把詩相惱。難憑酒解憂。夢中催歲月。已復故山秋。</text>
<title>夜還被酒。家僮進短簡。乃擇之詩也。伸紙一讀。取筆書數句。戒家僮待明報之。</title>,<text>世應如夢裏。身欲老愁邊。秪可謀長醉。何須問逝年。燈火寥寥處。更籌箇箇傳。故人詩在眼。一讀一凄然。</text>
<title>九日。簡擇之。</title>,<text>前年重九日。君獨在中原。忠州也 把酒仁王後。憑誰懷抱論。佳期今復至。舊興尙能存。携子西郊外。黃花揷滿尊。</text>
<title>宿三田渡</title>,<text>寓庵初被酒。箭串晩乘風。白雨時時墮。黃花處處同。詩篇半行李。秋色一衰翁。獨問漁村宿。平江月影空。</text>
<title>僕世故多不快意。雖有秋花。未能解余懷。對之秪益自悲。酒亦不可飮也。故此奉投。病眼尙一明。如君之亦覆觴何。此花可謂厄耳。誾白容齋先生。</title>,<text>對花空自歎。有酒爲誰煎。寄與詩人宅。應同驛使傳。愁懷謾今日。細酌記前年。獨閉寒齋臥。生涯轉索然。</text>
<title>容齋對菊。與擇之同賦。</title>,<text>終朝對秋菊。詩句襲餘香。作意邀同志。論心報一章。酒酣宜笑謔。事往謾悲傷。莫把行藏話。塵埃自渺茫。其二吾生憂患後。對酒轉悲傷。忍與容齋叟。泛茲三徑香。作歡無舊興。舒恨有新章。短僕能扶醉。黃昏路更茫。其三秋熟容齋酒。霜留黃菊香。來成爛熳醉。浪詠寂寥章。此興可能久。餘生那更傷。南山倦歸鳥。落日點微茫。</text>
<title>擇之辭病之計。已得遂否。聊以短詩相問。</title>,<text>宦路忌孤立。天公憎兩眸。本無當世志。倂與一官休。出處須料理。飢寒難自謀。依然菊花月。似是舊山秋。</text>
<title>直卿尙抱舊病。擇之養眼不出。文酒之會。日益寥落。今朝對雪。憂感忽至。聊題五字。一伸鄙懷。奉贈二君。</title>,<text>故人多抱病。我獨與誰遨。閉戶聽寒雪。呼兒問濁醪。人猶嫌放達。天亦忌風騷。今古渾如此。塵埃孰可逃。</text>
<title>夜坐感懷。和容齋學士立春見寄。</title>,<text>懶絶交遊問。愁將文字調。風光雖可喜。世事不吾饒。欲去田廬薄。無眠春夜遙。懸知李夫子。解聽寂寥謠。其二明日有何喜。燈花應我調。不堪春睡少。政奈客愁饒。累豈平生盡。人今咫尺遙。風前嘶老馬。似欲和長謠。</text>
<title>奉和擇之學士人日見寄</title>,<text>南山朝有興。晴日破輕陰。忽把新詩句。深知故友心。春光行漸滿。鳥語已難禁。可但逢佳節。獨醒還獨吟。</text>
<title>聞誠之得第。甲子閏月廿七日雨中。仲說被酒。書于東萊謫舍。</title>,<text>大器成非晩。高才運必亨。應爲公室慶。豈但我家榮。昔夢知今驗。愁吟失笑聲。憑君付門事。不恨作遐萌。自註。謫中言夢君登第。故第五及之。其二吾家君是弟。年序爾爲兄。早結許心友。更深同爨情。荊和貴晩售。糠粃悔前程。獨臥東南徼。羈魂覺屢驚。其三萱室思吾淚。還應爲子懸。悲歡情兩極。男女愛何偏。酒食邀親舊。笙歌作慶筵。何人披綵服。起舞壽觴前。</text>
<title>贈止亭 增○出虛庵集</title>,<text>今古成嗟咄。行藏飽苦辛。心知皆遠謫。面識少相親。樂事年年減。塵機日日新。邇來秋釀熟。邀醉止亭人。</text>
<title>將赴容齋夜話。先簡一詩。冀轉示止亭寓庵。</title>,<text>共生宇宙已堪誇。室邇誰言人自遐。晝日縱忙猶卜夜。推擠不去更投車。雲山在近忘朝市。麴孼逃身任歲華。却怕詩軍嚴舊律。屢逢金谷罰籌加。</text>
<title>昨日之事。十年來不可復再。欲爲一詩以就後觀。而昨夜醉甚。曉又餘酲。以動高興。是日。玉堂諸公登濟川亭。爲避暑之飮。</title>,<text>偶與漁翁借釣竿。恐敎鷗鳥駭朝冠。神仙未覺瀛洲遠。伏熱能侵水府寒。更有何人嘲一餉。自驚勝會竝三難。唯堪付子百年事。不可無詩記此歡。自註。一餉三難。皆昨日醉中語。</text>
<title>病眼。次友人韻。簡擇之求和。</title>,<text>閉眼深居不啓關。翠軒閑却半簾山。孤如籠鳥長思侶。癡似秋蠅更怯寒。豈有顚狂舊時興。漸成枯槁老容顏。百年身世誰非寓。出處悠悠涕自潸。</text>
<title>再和擇之</title>,<text>深秋木落葉侵關。戶牖全輸一面山。縱有杯尊誰共對。已愁風雨欲催寒。天應於我賦窮相。菊亦與人無好顏。撥棄憂懷眞達士。莫敎病眼謾長潸。</text>
<title>次擇之韻</title>,<text>一笑汝曹猶不滿。百年吾道果終窮。浮名如此無多取。造物於人豈未公。白首詩書今有味。明珠薏苡久相蒙。隣鷄接響還高枕。門外輪蹄轉覺悤。其二賤嗜何堪與同臭。虛名不奈喜招仇。固知造物眞多戲。可愛吾生得自休。中歲輒懷三日惡。丈夫更有一朝憂。呼牛呼馬從人指。無罪無尤藉躪丘。自註。與君將別。故用三日惡語。其三與人無怨自相累。報國有懷今未成。歸計悠悠知便得。春愁鬱鬱故難平。一杯可負中宵約。佳句恐敎塵俗驚。如此猶堪百年盡。吾曹久不要時名。</text>
<title>直卿將返嶺南舊居。詩以寄之。用擇之韻。</title>,<text>奔走更堪塵土叢。歸來便覺毀譽空。百年未可辦茲事。一代有能憐此公。枕上功名俱逆旅。壺中歲月屬仙翁。秋風欲赴白蓮社。魂夢頻驚南去鴻。其二投紱寧須鬢髮斑。浮名不足笑談間。十年冠蓋少相識。千里江山作好顏。鷄黍屢同隣舍會。詩尊肯許俗人攀。短懷未遣中宵惡。明日誰家更扣關。</text>
<title>遊鳳凰巖</title>,<text>我醉醺醺已十分。江頭風物盡輸君。不妨佳句催斜日。可是歸鴻叫遠雲。兒輩豈知吾輩樂。今人猶與古人群。百年此地春光裏。赤壁秋風只斷魂。其二一歲春風得二分。佳期千里又逢君。江湖漠漠送孤艇。今古紛紛唯斷雲。萬事不關靑眼裏。無心可入白鷗群。登臨壬戌猶堪賦。欲喚蘇仙儻有魂。</text>
<title>松京途中 增</title>,<text>春風雁鶩斷雲前。故國興亡空百年。事往秪堪詢野老。愁來可更入詩篇。當時疆場關河外。此日牛羊丘壟邊。生死古今俱若是。吾儕一醉莫深憐。</text>
<title>遊櫪巖</title>,<text>滿月臺前從敗意。廣明寺後更幽尋。地藏故國應千載。詩得吾曹偶一吟。怒瀑自成空外響。愁雲欲結日邊陰。且須杯酒洒胸臆。不盡興亡今古心。</text>
<title>福靈寺</title>,<text>伽藍却是新羅舊。千佛皆從西竺來。終古神人迷大隗。至今福地似天台。春陰欲雨鳥相語。老樹無情風自哀。萬事不堪供一笑。靑山閱世只浮埃。</text>
<title>朗月寺盤松 增</title>,<text>山深古物自成奇。更許吾儕添一詩。螻蟻空侵十圍榦。蛟螭欲死百年枝。秋風車輦塵埃路。萬里關西鞍馬時。到底始知今日樂。從茲歸去復誰疑。</text>
<title>次靈通壁上韻 增</title>,<text>山花躑躅自成林。古寺松杉晴亦陰。分付樵人與爭席。追隨谷鳥要同吟。頭陀一笑更無語。泉石百年應似今。歲晩會尋香火社。從前塵土謾浮沈。</text>
<title>大興洞途中。用擇之韻。</title>,<text>靑楓白石大興洞。勝事有期寧更違。細雨與人催妙句。淸流隨處洗塵機。從今便了百年計。相對莫言前日非。晩着芒鞋朴淵下。密林無路鎖煙霏。</text>
<title>壬子。自神勒寺下。棹舟登淸心樓。次牧隱韻。</title>,<text>可使登臨無好句。恐敎魚鳥駭塵顏。鬱蔥神勒寺前塔。縹緲楊根郭外山。江路迂如環半月。灘流疾似發黃間。扁舟又被催歸去。未遣浮生終日閒。</text>
<title>此行風景甚奇。恨不與故人同樂。悄悄獨坐。情益無聊。因思擇之遊靈通詩惜無吾輩與同醉之句。有懷其人。作詩寓意云。</title>,<text>知己卽今眞不數。此身在世轉如疣。却因羈旅聊成興。多謝天公偶見收。淅瀝檜杉神勒月。蒼茫風雨豆彌舟。惜無吾輩與同醉。回首靈通憶舊遊。</text>
<title>舟中對月</title>,<text>對月悠悠憶故人。一杯寂寂更誰親。凄涼風露驚棲鳥。蒼莽江湖寄此身。瞥眼乾坤幾今古。回頭塵土足悲辛。漁人舟子都無管。我獨憐渠意甚眞。</text>
<title>戲擇之</title>,<text>朝廷今要詩書學。冠蓋誰憐潦倒翁。幽夢每回驚啄木。小軒終日掃淸風。酒杯款款無違拒。憂喜悠悠倂一空。身自低徊心已決。舊山松筍謾成叢。</text>
<title>悼淳夫</title>,<text>半世已能了人事。早年悔不學神仙。朱絃寂寂爲誰絶。黃鳥嚶嚶空屢遷。無復經壚把杯酒。更堪對客誦新篇。夜來風雨添愁思。尙憶西湖舊日顚。</text>
<title>依靈通舊令</title>,<text>未覺舟行驚岸轉。已知月出見波明。戲深頻聽游魚湧。惱客誰敎短笛橫。半日江湖眞不分。十年簪組困虛聲。一觴一詠無輕廢。此是吾家舊法程。其二疏雨過江生急韻。小燈替月占孤明。乾坤自笑蜉蝣寄。萬頃眞同一葦橫。此日偶逢聊擧酒。古人不見只聞聲。風流千載還吾輩。鄙語麤言不復程。</text>
<title>十月四日。與擇之約携酒叩仁老。擇之忽以病報不果。獨坐有感於心。終南故人。偶以菊花見寄。對之自慰。妻輒呼小鐵鐺煮酒。且酌且勸。飮之不計巡。醺然醉。夜已再鼓矣。取紙筆書數句爲詩。待明寄擇之。發病中一笑。醉中書頗有所謂沓拖風氣。末句聊以戲之耳。</title>,<text>黃菊花來撥懷抱。靑雲人遠廢追尋。風從木葉蕭蕭過。酒許山妻淺淺斟。使有兩螯吾易足。誰將一事更相侵。知君擁被寒如鐵。夢不能成只獨吟。</text>
<title>呼韻 增</title>,<text>雁行落盡日斜時。閑傍江皐杖屨移。海口月明開勝絶。山形葉脫露新奇。未嫌佳句饒君興。生怕飛觴到手遲。商略百年多少事。如今不樂老如期。其二天上月輪如許高。海門群島若秋毫。數聲浦口雙雙雁。十里潮頭箇箇舠。白露初橫淸襲夜。驚風欲起勢兼濤。偶逢知己携相過。此興平生未易遭。其三年年此會豈非天。又是月明蠶嶺前。事與江流俱逝矣。興催杯酒轉悠然。平生不接紅塵夢。萬古擬招黃鶴仙。堪笑英雄終寂寞。文章小技更須傳。</text>
<title>李永元將返湖南。以畫四幅求詠。與擇之同賦。</title>,<text>我欲手栽千樹花。結廬更在大江涯。春風把酒待仙客。暮雨艤舟隨落葩。苦遭世事不相放。何處雲山空自斜。今日對君眞似夢。未知身與境俱遐。其二君去湖南篁竹叢。舍東舍北自相同。畫圖更着風霜面。襟抱何曾塵土中。爽籟蕭蕭山寂寞。晴陰瑣瑣日曈曨。最前稚子雙眸秀。似指孤村說與翁。其三最愛山前楓樹林。蕭蕭影落大江深。一年秋色今如此。千里歸心自不禁。古木不材空老大。虛舟盡日謾浮沈。幽人曳杖斜陽外。唯看白雲生遠岑。其四故人歲晩饒淸興。秪愛天涯雪落初。排戶尙憐寒後竹。披蓑知有釣來魚。能敎山海長相對。未害虀鹽亦不餘。他日爲尋溪上棹。筍籬茅屋是君居。</text>
<title>贈直卿</title>,<text>秋來屈指待君回。準擬杯尊日日開。誰料相逢不相見。秪應堪笑亦堪哀。知君羸病今何似。奈我淸狂未自裁。後夜雪晴乘興去。寓庵燈火聽談雷。</text>
<title>亂簡中。偶見翠軒餞李永元聯句一篇。讀之深起感焉。吾輩近日。過從太疏。豈此子不在故歟。索酒高吟。用原韻。</title>,<text>幽興發時禁不得。今朝聊爲洗塵杯。窮年雪逕無蹤跡。終日風扉自闔開。咫尺故人難數面。湖南遠客幾時來。生涯索寞誰料理。更耐流光與老催。</text>
<title>爾來絶不作文字。案上有擇之詩。時時諷誦之餘。有感於心。和成三首。</title>,<text>詩情往往猶能爾。酒興時時未要禁。晩向此中聊可托。曾於世事已無心。靑臨書帙山長近。寒擁柴荊雪政深。誰識微醺發淸詠。北風吹日欲西沈。其二窮歲門庭渾似掃。故人車馬絶相求。益知懷抱終難盡。更奈顚狂尙不收。自分疏慵須落魄。爲誰牽挽且淹留。孤燈半夜淸無睡。已負田園黃菊秋。其三自笑殘生知我寡。容齋只有歲寒交。一官汩沒聊同趣。二老歸來許共巢。平世功名那足辦。爾時山水莫輕抛。有詩有酒還相報。看雪看花輒往敲。自註此詩落一韻。幸勿訝。</text>
<title>重和</title>,<text>朝來詩句劇多感。令我長吟難更禁。歲晩憐渠不負子。生平唯酒可論心。悠悠涉世久知倦。寂寂避人今已深。誰載鴟夷輒相問。靑山繞屋凍雲沈。其二蠶頭嶺上今何似。萬里瀨邊猶可求。縱有主人差未惡。興當新雪益難收。重遊端爲尋詩去。欲散還須愛酒留。行樂吾寧不汲汲。一年光景已過秋。自註。曾約乘雪遊蠶頭明月。又將叩萬里瀨故云。</text>
<title>夜臥。誦曾來鳴字韻詩有感。因和之。聊付書以寄。</title>,<text>枕上得詩吟不輟。羸驂伏櫪更長鳴。夜深纖月初生影。山靜寒松自作聲。老婢撥灰明兀兀。孺人挹酒勸卿卿。醉來捉被還高臥。未覺胸中有不平。</text>
<title>和擇之</title>,<text>圖書未厭徘徊地。形影空憐寂寞宵。萬事維鳩渾得拙。暮年病驥不能驕。觸寒見雪頻開戶。對境懷人坐待朝。襟抱若爲寬使好。一軒風物謾蕭蕭。</text>
<title>翠軒春睡之餘。浩浩乎有興。披詠前詩。尤不能自禁。明日之約。可能諧否。聊用原韻。呈容齋發興。</title>,<text>轉添春氣着朝眠。夢裏鳴禽在枕邊。跨馬從知興不盡。見山聊復座頻遷。此懷耿耿君應識。勝處時時我欲顚。未賦歸來且行樂。還憑綺語謝催鵑。</text>
<title>營後亭子</title>,<text>癸亥二月。余南歸謁舅氏。廿有二日。到保寧營。淹留十餘日。每遇山海勝處。輒痛飮爲樂。酒醒。必爲詩以記。而亦有不暇者。故所得不多。地迫未窮千頃海。山開猶納一頭潮。急風吹霧水如鏡。近渚無人禽自謠。客裏每爲淸境惱。日邊更覺故園遙。苦吟不去乏新語。愁見落暉沈遠霄。其二晩潮來處暫欹枕。擡眼忽看洲渚生。朝暮應誰事呼吸。乾坤終亦有虧盈。南人浮海如行馬。澤國逢春更少晴。日日倚樓渾不下。怪聲時聽白鷗鳴。其三平生病眼怯遐矚。尋丈之間殊不分。鳥過猶憐一點雪。山橫但覺萬堆雲。西邊落日劇相盪。空裏玄花尤自紛。隱几茫茫輒成睡。琅然鐵撥只堪聞。其四地如拍拍將飛翼。樓似搖搖不繫篷。北望雲山欲何極。南來襟帶此爲雄。海氛作霧因成雨。浪勢飜天自起風。暝裏如聞鳥相叫。坐間渾覺境俱空。其五憐我朝來獨吟處。一竿初日照簾旌。風颿飽與潮俱上。漁戶渾臨岸欲傾。雨後海山皆秀色。春還禽鳥自和聲。客中奇勝猶須句。平世文章不要名。</text>
<title>僕一二年來。頭有白毛始生之髮。屢見素莖。室婦嘗鑷以視我。付之戲笑。蓋偶然耳。自經憂患。種種見之。眼昏復甚於曩日。嗟乎。在世者能幾何久。而士華且箴以節飮乎。風雨襲人。獨坐長歎之餘。情發爲詩。吟罷有感於殘生。故書以示君。君其謂何。五月廿有八日。誾再拜擇之先生。</title>,<text>憂患祗應關己事。心懷尙欲爲誰寬。鬢毛颯颯生秋氣。風雨凄凄作曉寒。萬事可能辭爛醉。十年端悔做微官。蘧然罷却湖山夢。依舊塵埃自滿冠。</text>
<title>訪直卿</title>,<text>與病君今謀契闊。於時我亦作籧篨。十年知己偶同此。一笑相看聊自如。坐久都忘刻漏盡。談間已了毀譽虛。主人留客故多事。更出平生未見書。</text>
<title>夜臥有懷士華承旨</title>,<text>故人自致靑雲上。老我孤吟黃菊邊。高蓋何堪容陋巷。酒杯終不負新篇。一年秋興南山色。獨夜悲懷缺月懸。旅雁似知無伴侶。數聲飛過泬㵳天。</text>
<title>前承惠詩。使我懷益鬱鬱。久而未敢和也。時時披詠。情發不能自禁。因綴成章。奉寄容齋。</title>,<text>臨風高詠七言詩。歲晩襟懷兩轉依。我已思歸江海遠。君今謝病往來稀。早知有命非人力。何遽將身與酒違。嶺月籬花宵寂寂。不堪愁緖作重圍。其二山月着人渾悄悄。菊花與我正依依。未成淸睡愁將墮。欲泛孤觴惜漸稀。殘歲風光眞可愛。故人談笑謾相違。幽憂自爾難驅去。狂興時來若決圍。</text>
<title>十月十七日夜。余過寓庵劇飮。聯詩四篇。明日。頗省其韻。賦此詩追記其事。寄寓庵。</title>,<text>閒人厭客還慵出。乘興時時獨問君。杯酒自能饒我輩。菊花元不受塵氛。未愁落景銜山去。驚喜淸光入座紛。更把長牋留一句。醉中書字若屯雲。其二殘年計活千窮裏。今日君家一笑開。痛飮高談猶舊興。落英寒月撥新懷。相知且盡終誰在。此樂能長可再來。莫對孤燈悲感劇。從前人事自多乖。其三萬事問天還自笑。一心與世不相謀。偶乘明月從君話。能有深尊慰我愁。卒歲優游差足樂。平時落魄更誰尤。已酣尙爲黃花飮。欲去仍將好句留。其四人世豈知今日樂。老來未減少年狂。交游有幾眞能數。存沒皆虛莫更傷。千古襟懷空濩落。十年出處要商量。何因學道金華客。萬事驅除但牧羊。</text>
<title>同李永元韻。送竹墅主人下南。</title>,<text>湖南千畝萬鍾卿。飽臥春牛政欲耕。鄕思忽生歸鳥外。行裝自與曉雲輕。竹林過臘猶無恙。山色迎人大有情。夜月敲門來父老。滿甁淸濁更縱橫。</text>
<title>和擇之</title>,<text>江山在眼情俱迋。香火關門歲欲窮。自笑如今無一興。更憐有約不相同。空尊何可對新雪。病騎轉愁當暮風。終日寂寥長抱膝。和君詩罷覺悤悤。</text>
<title>黃嶺寺 增○出海東墨蹟</title>,<text>吟筇陟盡萬山西。忽有琳宮翼瓦齊。積葉埋蹊團古樹。寒流注 缺 引淸溪。華鯨正吼茶煙起。宿鳥催歸落照低。他日木蘭重到處。紗籠應拂壁間題。</text>
<title>九巒別墅 增○出海東墨蹟</title>,<text>判 缺 煙霞占地靈。晩將淸福寄殘齡。泉鳴絶壑琮琮玉。雨洗層崖曲曲屛。亂石自成垂釣渚。萬松高作聚星亭。他年杖屨從遊處。好向林間煮茯苓。</text>
<title>途中聯句 增</title>,<text>滿山松檜暮鐘聲。時遇樵童問寺名。忱 急雨不妨乘一快。擇 高吟最是屬微醒。說</text>
<title>遊蠶頭</title>,<text>月轉三更近。蠶頭望未遙。波平舟自動。華 坐久酒頻銷。雲過山光失。風高雨響驕。說 只應無此興。萬古幾今宵。擇其二一笑更吾輩。擇 江聲知幾年。停杯問明月。橫脚叩舡舷。華 生死復何許。賢愚俱渺然。顚狂天付與。說 我自樂其全。擇其三與世旣無益。一名初不期。擇 從前徒夢想。今日偶成奇。夜久江添闊。華 雲歸月欲移。未宜容易罷。張燭更題詩。說其四待月問牛斗。繫船蒼壁根。淸遊得天借。擇 勝地謝人喧。舫動那伊唱。江留漫浪尊。華 醉來狂更甚。劇飮跨鵬鵾。說其五急灘聲撼曉。說 涼雨勢兼秋。觴詠修前事。江山卽舊遊。擇 褰篷迎月入。下碇待潮收。去去江湖大。華 吾生得自由。說</text>
<title>十三日</title>,<text>月掛蠶頭嶺。煙橫麻浦村。歸舟潮共退。說 宿雁夜爭喧。萬事寧須問。茲遊得再論。擇 猶宜催妙句。未可負深尊。說其二舟燈欲爭月。說 螺酒解催詩。勝事還如昨。吾人豈待期。擇 百年應易了。此樂更誰知。醉罷宵將半。說 顚狂付爾爲。擇</text>
<title>十四日</title>,<text>昨夜月正好。今朝雨更奇。擇 風前看掛席。湖色映疏籬。襟抱淸難勝。說 天遊喜可知。一尊相對處。不醉復何爲。擇其二瘴海悲公子。西湖只舊廬。盛衰那更怪。說 得失本來虛。佳境如相待。茲遊肯作疏。擇 三杯不成醉。落日嚮黃蘆。說其三一名能累子。說 萬事總關天。千首堪傳後。斯人孰更憐。擇 杯尊久寥落。今古自推遷。且對西湖月。說 悠悠憶去年。擇其四一諾終難保。丁寧作報書。擇 能來共開口。此外更求餘。月小知山迥。說 江明覺夜虛。往時同樂處。今日且何如。擇其五靑衫終不補。數畝可無飢。江海送君日。說 風塵失意時。浮生餘幾許。白首坐相離。擇 惜別須憑酒。論心要借詩。說其六人隨南雁去。說 意與大江深。暮雨蕭蕭過。殘尊細細斟。擇 別離中歲抱。出處百年心。從此增寥落。說 悲歌自不禁。擇其七吾生少儔侶。與爾每同携。擇 藏魚月皎皎。蠶嶺雨凄凄。詩酒輒相泥。說 風塵期不迷。歲寒湖海約。何日是幽棲。擇其八近山日落雨如洗。歸艇潮平風與驅。得句遲時杯不放。說 行雲斷處月偏孤。肯敎俗物敗新興。稍喜滄江優老夫。擇 君自淸狂渾似舊。我於茲事未曾迂。說其九記得秋風繫舫時。說 三人詩酒共佳期。如今夜月登高處。一笑江山卽舊知。擇 餘興豈隨徂歲盡。歸心更帶去帆馳。斷鴻戛戛煩相喚。說 獨立蒼茫有所思。擇其十滄江欲雨歸帆疾。落日無風斷雁高。擇 萬事行雲兼逝水。淸遊把酒更持螯。興闌恐被兒曹覺。說 意得眞成一世豪。辭罷悠悠都不省。夜窓魂夢殷寒濤。擇其十一月影冷侵湖影動。鷄聲曉雜雁聲高。蒼茫宿霧聞歸櫓。說 寂寞沙汀沒早濤。十月重來猶是歲。一尊相屬更吾曹。擇 聽使奚奴發淸彈。輸君醉興看揮毫。說其十二朝日初飛水氣澄。說 群帆欲上海潮增。故人已有歸來約。蠶嶺終須一再登。擇 壬戌重逢豈天幸。東坡千載笑吾曾。從知俯仰成今古。八十相尋 缺 力能。說</text>
<title>十五日</title>,<text>一杯相屬我當歌。醉後淸詩子最多。擇 落日散雲明見海。急風吹月迥生波。說 三人共對終誰憾。是歲重逢奈晩何。擇 爲報玉堂今學士。向來茲事自東坡。李永元其二海口落暉餘匹練。風前逝艇沒輕鳧。說 淸江肯受俗人汚。高興不須明月俱。擇 苒苒黑雲縈鬢髮。蕭蕭白雨散尊壺。巖下撥琴聲更壯。說 扣舷時復和嗚嗚。擇其三我恨不如子。田園歸興長。那堪風雨夜。更憶水雲鄕。說 共泛楊花舫。同傾蠶嶺觴。他時待明月。此樂莫相忘。擇</text>
<title>夜直聯句 增○出容齋集</title>,<text>微涼颯颯屬埤梧。擇 落影看看閃晩烏。伴直有人非孟浩。說 賦詩餘興自西湖。多生幾被功名誤。擇 知己如今出處殊。且對一杯君莫負。說 玉堂何幸著寒儒。擇其二玉堂文酒徵遺事。說 會意猶能三兩人。邂逅一官眞自幸。擇 吟哦二載亦前因。却愁兒輩知歡趣。說 與挽淸流洗俗塵。儻放中宵半輪影。擇 更思孤艇下龍津。說其三十年隨俗漫浮沈。擇 有口紛紛我欲瘖。靑眼逢君惟一笑。說 長天對月且高吟。舊遊落落參辰隔。擇 世事凄凄風雨侵。只可心思已悽切。說 匣中誰拂斷絃琴。擇其四黃昏秉燭碧梧陰。說 一箑天風爲散襟。勝事不妨仍卜夜。擇 小詩猶喜細論心。何曾燈火愁寒冷。說 且對宮壺較淺深。世故相違君會否。擇 百年能復幾追尋。說其五相對如今少一人。擇 勝遊剛被鬼神嗔。事無可意唯長歎。說 興到忘言但任眞。短漏漸看星斗側。擇 近山遲步月芽新。漫空風露添淸冷。說 身世茫茫更岸巾。擇其六長憶庭前臘月魂。說 只今煙雨自黃昏。久嫌苦節難孤立。擇 頗賴淸名尙獨存。造物豈曾解憐汝。說 春風未敢與稱冤。蓬萊山下眞筌斷。擇 靑鳥冥冥却不言。說</text>
