<title>偶吟</title>,<text>夕陽怊悵㤪東風。嫰綠枝頭一點空。戱蝶不知春事盡。晩來林下覔殘紅。</text>
<title>次姜豹菴 世晃 折楊柳韻</title>,<text>楊柳依依拂地垂。爲君攀折兩三枝。離情亦似風前葉。搖蕩東西不自持。</text>
<title>約許太和 霮 韓景善 光傳 夜會拈韻</title>,<text>終南雲裏宅。深夜伴燈歸。爲客秋將盡。期人雨不違。鑪香薰一座。山翠濕重衣。曉燭寧憂跋。驪珠自有輝。</text>
<title>次東岳韻</title>,<text>秋較前遊晩。岸楓餘幾枝。乾坤容散客。林壑卧明時。酒薄嫌宵冷。燈殘恨月遲。喜君能赴約。不以夜深移。</text>
<title>拈杜韻</title>,<text>地僻不通客。爲誰庭鵲啼。夜來黃葉盡。天末白雲低。牀冷同龜縮。林深與鶴棲。君王求駿馬。何市賣霜蹄。</text>
<title>韓季安 致渥 自東湖至。續成前會。</title>,<text>離別纔經宿。君家已待吾。又成燈下會。猶恨夜來孤。籬缺靑山補。花欹錦石扶。主人喚婢語。休使酒乾壺。</text>
<title>明日留話</title>,<text>坤宮轉卦氣。寒意夜來添。習懶忘晨櫛。隨喧就午檐。雲開山面正。葉落樹頭尖。一會經三宿。新詩舊酒兼。</text>
<title>次杜韻 時韓景賓光迪作海西行。故第四聯云。</title>,<text>相逢知己話平生。粔籹登盤又識情。小酒熏罏排夜冷。一燈深院到天明。秋聲破夢偏生枕。月色隨人不礙城。遙憶景賓何店宿。數聲歸鴈海雲橫。</text>
<title>會飮 時韓景賓光迪往海西。故第五句云。</title>,<text>松裏雲扃傍翠崖。二更燈火坐深齋。寒馣又對黃花酒。虗籟時聽落木堦。西海渡頭人獨遠。南山盡處境皆佳。曉來恰有安窩景。一樹梧桐月滿懷。</text>
<title>韓景賓 光迪 自海西歸。復會八靑軒。</title>,<text>尋常小醵集明崖。又見觀之慰所懷。抽筆亂題紅葉好。得錢徑醉濁醪佳。逢迎初月來千里。收拾南山入小齋。京國棲遑緣底事。十年塵土涴靑鞋。</text>
<title>梨湖舟中</title>,<text>夾岸殘花躑躅紅。縠紋微蹙淡霞空。水村靠柳踈籬偃。崖磴緣蘿仄逕通。篙櫓激濤晴亦雨。樓㙜映樹暑多風。午天倦倚船牕睡。直過梨湖片夢中。</text>
<title>舟中閱杜機詩選</title>,<text>花暖江干水穩流。孤舟四月偶東遊。水邊幽勝還閑事。新得吳中子夜謳。</text>
<title>江路次而有子韻</title>,<text>江路晴無一點泥。金沙閃日使人迷。龍門秀出斑崖北。驪岸平開赤石西。矗矗揷天陵樹簇。娟娟浥露渚花低。水村籬落鷄聲外。門柳家家物色齊。</text>
<title>雨後魯林道中</title>,<text>好雨通宵霪。農人喜若何。爲憐滋麥洽。不惜損花多。江漲蝦行地。橋朋馬涉波。客愁還撇却。隨衆共騰歌。</text>
<title>渼陂拈韻</title>,<text>十年舟過渼陂三。景物依依盡舊諳。雙壁雨晴苔作繡。一江春漲水如藍。遙空積翠迷京口。古木寒嵐羃漢南。向晩澄波涵日色。還疑靈物彩珠含。</text>
<title>雉嶽引。贈韓觀之 光迪初字 兄弟。</title>,<text>蟾江水如羅。雉嶽秀氣長。中間䧺洞府。鷄犬自一鄕。人家隔水住。東西儼相望。東家躑躅籬。西家薜荔墻。東家圃蒔藥。西家園植桑。松扉相對開。藜杖日倘徉。門前乳雉鳴。籬底蕨芽香。白鹿嚙庭艸。紫鱗泳陂塘。高柳挾路生。羅列自成行。罕接人世事。神仙之所藏。吾友南明子。好道殊俗膓。無錢潤高門。有書堆一床。居喧却憶山。自愛守東崗。挈家遊其間。欲與世兩忘。倚巖抗月欞。跨澗敞雲房。冥棲樂焚修。炳鬱道日章。耽靜境幽僻。葆眞心凱康。幽居多趣味。種種不可量。地爐煨芋魁。山盤擘蟹黃。頭巾戴緇布。曳履行歌商。逍遙田水際。倚杖看分秧。採藥入雲去。芝朮携滿筐。花開殷錦綉。松聲沸笙簧。山雲與水靄。收拾在錦囊。三公眞不換。貧賤亦何傷。回笑世間人。逐利爭奔忙。貽我含消梨。招我山之陽。時時以書來。珍重勉葆光。我欲往從之。桃花路茫茫。蒹葭凄白露。宛在水中央。君今樂肥遯。吾獨任疎狂。仙凡日以遠。淸濁各滄浪。引領時東望。雲氷空蒼蒼。慇懃謝吾子。霞佩爲解纕。</text>
<title>戊寅春。與韓景善 光傳 陪烟客許丈乘舟溯峽。共次洪致卿昆弟舟行聯句百韻。沿江上下。多名區勝蹟。帆船所到。隨境紀述。但趁韻排次。語多牽強。覽者幸毋以聲病約之也。</title>,<text>汎汎大江水。東征一葉舟。郭門初坐憇。初憇東城門樓 湖閣共追遊。纛湖候船三日 連袂朝仍暮。淹程日似秋。趁船花嶼泊。有過去船。招招不來。遂乘小艇追及之。 聞磬梵宮留。宿報恩寺 帆轉靑山過。歌成白雪酬。溯遊多勝覽。牽迫少冥搜。久客春強半。長途水自悠。淡鋪千樹錦。澄徹一泓油。田火燒山盡。人家匝岸稠。胡兒曾勒石。三田碑 秦俗憶修矛。犬戎者。周秦之所共讐。無衣之詩。盖欲待王師之興。修矛同仇而不可得。其志苦。其辭惋。千載之下。猶使人三復太息。 地軸終傾圮。天戈任縮揫。山河千古恨。草樹一春幽。古柱悲歸鶴。南漢山城 寒沙對睡鷗。衣冠南漢耻。薪胆大明讐。劫燼燒銅狄。邊城老櫪騮。亭空惟艸色。人去已山丘。有王孫搆亭於此。亭成而死。後人憐之。取王孫歸不歸之語。以春艸名亭。唐詩本山中送別之作。故其意盖云歸乎不歸乎。待來之辭。而東人誤作去不還解。可咍也已。記昔申石北，姜豹菴諸名勝。汎舟遊於麻湖之上。歌者唱歌。有奈之何可憐王孫歸不歸之辭。石北擊節嗟賞。豹菴曰。何語奈之何歸不歸。不成語勢。石北曰然。吾愛其聲調凄惋。 古院徵徽躅。名家萃勝流。遁村書院。葢廣李多名公卿云。 歸田賢相國。高枕古楊州。兪相國拓基歸卧江亭 石側蹲獰獸。濤驚振怒虯。亭烏歸寂寂。林雀怨啾啾。夢烏亭。亭本南判書以恭別業。南嘗夢有烏集庭樹。蹲留不去。南惡之。援弓射之。南本善射。射輒命中。至是三發矢皆不中。恠而詰之云爾有何術。能避吾箭。烏云我急流中勇退。故能遠害爾。南感其夢。遂以名亭云。 岑杜曾遊地。菱荷此渡頭。渼陂南無後。我再從曾祖太湖公卽其女壻。故亭歸于公。亭在渼陂上。風景絶奇。太湖公。文彩風流照映一代。擅湖山之勝。留連觴詠。筆墨飛動。當時文人勝流。皆以此亭爲東南第一名區。太湖之號。亦指此地。年代旣遠。亭今荒廢無可觀。徘徊瞻眺。不勝感舊之悲。 淸風猶在水。年代劇傳郵。㙜榭山分半。半山亭 湖亭石四週。石湖亭 一川牛飮穎。牛川其間。葢有隱君子云。 二水鷺分洲。二水頭洲。本水中可居地。二水中分白鷺洲。謂鷺洲中分二水也。 古浪開高舘。遺風挹貴侯。古浪東陽尉舊舘 絲蘿連布褐。公相起田疇。金相國堉。貧賤時躬耕郭東門外。尉與結友歡甚。嘗往訪之。相國方芸人之田。日暮荷鋤歸。夜篝燈對話。少頃相國忽出。入內舍。有憂遑色。尉問故。答曰。室人産男。羹飯未備。尉卽罄槖中裝付之。尉善推命。知兒必貴。卽席請約婚。相國遜謝不敢當。固請乃許。相國固賢。尉亦有大過人者。下聯亦此意云。 貧賤交情見。耕漁學業優。月溪沙欲漲。雲浦樹相摎。積翠千重巘。涵靑十丈湫。蒿撑雙岸走。浪簸四山浮。寒食伊來近。精禋此去修。時余將趁寒食。往省掃白雲山先墓。 凄凄濡雨露。渺渺隔松楸。野馬和埃舞。河豚撇浪遊。盤渦秦轉轂。斷壁蜀通牛。大灘 湍險嗟如此。舟行不自由。頻看三老色。稍釋幾分愁。玄谷今冥漠。滄浪舊退休。江漢亭。鄭玄谷舊居。 風流歸夢劫。雲裔保弓裘。勝地無常耳。長江有盡不。烟霞空一壑。水木掩孤樓。李判書德壽遺址 潤筆春田在。藏書歲月遒。李以文章名世。希菴蔡學士甚輕之。李有憾意。學士之喪。作挽歌云妙句人爭稱。顯加貶斤。大不滿人意。後李喪。請挽於吳藥山。藥山詩云斜陽鷺立觀魚汀。細雨人耕潤筆田。葢李多作人墓文。有多藏之稱。故藥山詩云然。人或疑其報東門之役。然此不然。自古文章鉅公。多不免諛墓得金之目。此何足以累李。詩誠佳句。形容得文人踈致。 近來眞巨擘。餘輩盡村謳。掛席從飛駛。經灘耐逗遛。令嚴詩有壘。陣整墨爲䥐。長日詞文會。同舟李郭儔。龍門瞻突兀。趨泣憶驚憂。俗傳趨泣山。自海外飛逩而來。將作龍門名山。近視則已先有山在。遂泣而不前。故名趨泣云。 禹鑿千尋逈。灘流八節周。蕨芽春正拆。嵐翠晩來收。漁戶環蓬堵。農人競火耰。夕霞明柳岸。春水漲蒲溝。郡廨飛新燕。楊根郡廨新成。丹艧燦肰。 官程過八騶。舟中望見。楊山倅從山徑馳馬過去。勝似舟行淹滯。更覺快活。 樵兒孤渡口。汲女一溪陬。渚日通遐眺。江梅作好逑。樓名淸強壓。壓淸樓。樓名。葢欲壓倒淸心。肰殆同刻畫無塩。唐突西施。不滿一哂。吾友韓觀之登淸心樓有詩云。日夜江波鳴不盡。也應流洗壓淸名。自云爲淸心吐氣。余笑曰。此何足費爭辯。 山勢葛相繆。葛山 飛沫沾衣袖。餘寒入布幬。林霏芳信早。原燒茁芽腬。列艦方齊尾。雙灘忽入眸。細塩斑岸二灘 洶洶波嚙玉。齾齾石連鉤。揮汗勞牽纜。迴頭羡去輈。德村嵬斗極。仰德村。梧里李文忠相公舊基。 淸廟煥天球。兩眼憂時淚。平生定亂籌。世傳鄭公樞有藻鑑。相公幼小時。一見知必大貴。欲以女妻之。慮或不審。試使相士相之。相士咄咄不已曰。薄福哉薄福哉。吾行八路。未甞見如此薄福相。鄭驚問故。答曰。作三十年首相。兩眥角無一日淚乾。非薄福而何。鄭喜而舘甥云。葢相公遭時多難。備歷險阻。致位三事。身佩安危。憂時念亂。淚未甞乾。相士之言果驗。 微公蘓國脉。當世絶民喉。當時都下人心洶懼。皆視公去就以爲依歸。都下安故八路乃安。古所謂垂紳正笏。措國家於泰山者。相公之謂矣。 渚濶眠沙鷺。林深隔葉鳩。攀蘿崖逕轉。踏月水村投。岸狹波紋細。江空帆影脩。此來船屋寄。隨事柁工謀。沙瑩明金。金沙 林芳浸瑪瑠。功名花謝槿。世事葛纏樛。水邊多古卿宰遺墟。彼其盛時。位望聲力震燿一代。曾未一瞬。桑海變改。追理往迹。便若泡漚幻滅。視彼春江魚鳥之自得。不亦樂乎。以下三聯。皆有感而云。 去去更郵傳。浮浮幻水漚。天機魚自得。春意鳥相酬。古堞餘荒雉。遙梁下禿鶖。離家尙淹滯。關雨重夷猶。潤物知時節。流膏洽野麰。連舸排鴈。捩柁捷猿猴。大野何年沒。孤山百丈抽。瀕江巨野中有一峯。標秀獨立。名孤山。高麗直臣李存吾遺址在焉。李幼時觀江漲。有詩云大野皆爲沒。孤山獨不降。識者已卜其氣節。盖頹波砥柱。正形容得李長沙直節。 有村糇餌買。近市米塩諏。烟嶼朝籠黑。風蒲晝弄柔。一春村庤鎛。遲日社懸帿。沙港維漁艇。叢林掩雉罦。驪江䧺郡邑。膏壤闢田㽥。華貫垂綿永。名門鮮比侔。我李本貫驪州 高樓名勝地。淸心樓 令節淸明毬。太守仁恩厚。和春舊糓賙。壯遊三峽盡。長路故人摟。靜暇諸天話。神勒寺 淸閑半日偸。黃金靈佛現。赤石化工鎪。神馬歸超忽。赤石有龍馬跡 仙禽語哳啁。欣巖荒艸屋。樂歲絶粮糇。吾婦兄家在欣巖。破屋數間。不蔽風雨。倂日而食。 吾輩多貧窶。天人不㤪尤。湖山容放浪。軒冕笑拘囚。志氣霄騫鶴。文章霧隱彪。旅遊憐泛梗。道否欲乘桴。錦壁呈瓌觀。金剛不遠求。有石壁削立嶻嶪。㘭突堆疊。丹翠絢眼。望之絶奇。土人稱小金剛。 平堆成疊卷。或起類懸疣。鼔枻偏多興。簪花不自羞。公倉饒舊歭。興元倉 村市乏新篘。時禁酒 魯藪思獜瑞。平生故人韓觀之居魯藪 周苹貴鹿呦。寸心孤劒烱。細話一燈篝。交托金蘭契。文慚黼黻猷。滄江時伴釣。一夢入岐蒐。</text>
<title>淸心樓次壁上韻</title>,<text>對岸沙明十里洲。斜陽獨上仲宣樓。山圍驪邑秦關壯。江過龍門禹鑿流。快楫弄風天際沒。彩欄烘日水中浮。烟波極目思烟客。此夜何村繫小舟。</text>
<title>神勒寺觀牧老碑 碑坼於壬辰倭燼</title>,<text>此地相傳說懶翁。幾人題筆耀琳宮。罕稱牧老先生蹟。一任江山故宅空。閱劫殘碑餘舊燼。祗今流水有淸風。頂香僧衆無遮會。一瓣將來敬爲公。時寺僧設無遮大會</text>
<title>權聖直 偗 宅次諸公唱酬韻</title>,<text>遊人裋褐忽驚寒。葉下庭臯歲欲闌。終古文章窮固易。幷時英俊識猶難。五更林籟侵山閣。千里波聲瀉峽灘。江左風流今左海。眼靑頭白好相看。</text>
<title>次夢南齋閑居韻六首</title>,<text>妙年詞賦漢相如。三峽蕭條一弊廬。雲盡南山惟去夢。月孤西海有來書。洲沙一半鷗分坐。嶺樹千重鶴共居。竹榻栖塵爐篆冷。半廉殘照睡醒餘。其二淸貧作活近何如。草樹葱籠掩小廬。日與小僮鋤藥圃。閒敎稚子抄農書。倘來名利從他有。許大林泉擅獨居。江水東流山北阻。故人相別二年餘。其三野飯園蔬太淡如。窮年吾自卧吾廬。嵐光近夜和爐藥。林氣將春映架書。沙暖空洲遊鼈曝。木翳深洞乳禽居。先生怕與人爭境。秪管靑山不管餘。其四利遯高人玉不如。臨江新築小茅廬。樓開白雪皆才子。案起丹霞盡道書。山複儘疑無路出。林深不信有人居。淸晨一炷星壇禱。長願身閑飯有餘。其五小築深幽古寺如。薇花松葉翳林廬。親踈棘地栽名藥。別搆茅亭置古書。一水轉灣山口入。數家分巷柳邊居。枯藤七尺梅頭坐。借與詩翁一半餘。其六巷西園屋巷東如。烟藪中分兩艸廬。月裏行麏啣砌藥。春來巢燕涴牀書。卑田稷長荒年食。古峽藤深隱者居。向晩紫霞生谷口。霎時橫截半江餘。</text>
<title>次前韻呈盤臯丈人</title>,<text>花塢芋區井井如。先生元不出茅廬。雉登園木聲諧角。鳥下庭階跡印書。籬竹伐通諸子宅。窓梅折寄遠人居。謝天謝地公何樂。淸福山家用有餘。</text>
<title>又次前韻題得寓齋壁上</title>,<text>靑山微呀扇扉如。七世相傳守弊廬。兒長有才能大字。翁閑無事看奇書。槐陰滿地家餘慶。荊樹開花代共居。寒擁地爐煨栗噉。半床燈火二更餘。</text>
<title>夢南齋次洪壽民寄來韻</title>,<text>路出亏王國。行尋處士村。今人知己少。古意以歌言。水閣先秋冷。山墟到午喧。晝長童子睡。敎鶴守衡門。</text>
<title>又和壽民</title>,<text>不出此山外。自成山下村。江湖十年別。燈火半宵言。雲氣依簷住。溪流繞枕喧。汲來巖井漱。淸曉起開門。</text>
<title>次前韻題盤翁宅</title>,<text>半嶺碧雲起。夕陽猶在村。閑居何所事。樂處最難言。客去偏宜睡。兒啼却任喧。養來三世柳。羅列護山門。</text>
<title>又次前韻題得寓齋</title>,<text>兩行疎柳岸。隱約見孤村。靜處元無累。眞機在不言。烟生一江暗。葉落四山喧。貪看松間月。深宵不閉門。</text>
<title>和許太和 霮 憶南社舊遊</title>,<text>南社經年席未開。離亭人散獨徘徊。霜飛紫閣雲中樹。月在靑軒夜半槐。何處江山身不隱。舊時門巷客虗來。多多寄謝巴陵許。古第無錢可贖迴。</text>
<title>送盤翁丈人遊嶺東山水 三首</title>,<text>風塵書劒鬢成霜。匹馬東遊客路長。直去大關嶺上望。一泓滄海四茫茫。其二嶺東佳麗冠諸州。幾處樓㙜帶妓遊。千里關山輸弊槖。先生別目一風流。其三門前滄海靜無潮。地産魚蝦處處饒。捲釣竹西樓上月。玉盤傳膾到明朝。</text>
<title>送妹壻洪希倬 瞻漢 歸耕花嶺詩 幷序</title>,<text>許衡氏之言曰。爲學者。治生最爲先務。余幼讀其語。私竊恠之。夫以百畒之不易爲己憂者。農夫也。何事治生爲哉。稍長。見學士大夫貧不能自給。往往於立身行己趣舍得喪之際。不免有苟且之行而後。始信其說之爲不誣。葢士無貴賤賢不肖。生而無祿一也。旣無祿矣。又賤農而不業則勢日益窘。親老而不得養。妻子困苦而不得恤。饑寒攻其襮。憂戚亂其內則守義之心輕。逐利之情重。鮮不變其操者。幸而有不變。流離阨窮。十口且不保。尙何學之可論哉。考古之大賢君子多力耕以成其學。其顯者。如伊尹諸葛武侯之倫是已。其隱於隴畒。終其身不顯。遂泯泯以死者。又不知幾何人也。余妹壻希倬與余同學久。每嘐嘐於古人行事。不欲苟循時俗之見。家食貧。急於甘毳之供。將歸耕花嶺之墅。懼其或妨於學也。來問余。余遂以所解魯齋之說擧以贈之。且告之曰。子其待我於田畔。吾將就子而學稼。百疾皆可藥。惟貧不可醫。人誰不求富。亮非仁所爲。士生而無祿。那得不恒飢。資身旣無術。循分良獨宜。男耕田女治絲。終歲勤動。毋惰四肢。木旺而生者金旺死。春耕秋穫須及期。金旺而生者火旺死。腰鎌五月言刈之。麥熟種菽禾幷熟。貧家節儉尤所資。二月蚕桑。春日遲遲。七月一篇都是豫。農家貴不失其時。夫豈因廢書。晝耕夜讀是良䂓。不有博奕猶賢已。况士與農。同道不相歧。君不見伊尹躬耕有莘野。出相殷王天下治。又不見諸葛躬耕南陽田。一身終繫漢安危。擧世騖聲華。此道當告誰。終身物役竟何成。畢竟飢寒切吾肌。達人視之徒爾嗤。吾耕吾田復誰訾。倬乎努力行勿疑。</text>
<title>送趙季溫  書狀赴燕 四首</title>,<text>歸舟擲劒海中央。大老名垂日出鄕。此去賢孫行北塞。古來殊俗重東方。一江斜界句驪盡。大野平連碣石長。君到京周觀法器。舊時鍾簴孰存亡。其二擁節淸秋塞外征。馬頭殘日戍樓明。秪今燕市無荊姓。終古秦風有夏聲。暮磧聽鴻思故國。寒原立馬見長城。仙槎溯向黃河口。試問緣何不再淸。其三 下二首代人作浿水西頭白馬悲。箕封一路走燕陲。遺民不忍殷墟感。莫遣胡兒賦縶之。其四中山十月兔兒肥。獵騎乘秋慣打圍。燖腯炮鮮非我事。槖金惟買紫毫歸。請貿唐筆故云</text>
<title>望駕幸羽旄次唐律韻</title>,<text>鼔吹闐闐瑞色濃。野人加額望天容。千街銀燭連宮樹。一道紅雲覆苑松。旗隊分行軍令肅。衣冠扈蹕禮儀恭。吾王五十誠深慕。謁廟歸來報曉鍾。</text>
<title>奉元菴贈耽羅擧人 擧人頗能詩。拔解至京。屈於禮部。因來留山寺肄業。</title>,<text>夢飛不到瀛洲天。淼淼漫漫漠漠邊。宛種西來恒産駿。壽星南照半成仙。漢山氣鍾能詩匠。滄海潮通貢士船。地脉未應終斷絶。歸期秪在破荒年。</text>
<title>敬次仲父惠寰先生與㓒翁唱酬韻</title>,<text>襬褦人家觸熱愁。一床墳典懶探鉤。輕衫忽覺微凉透。一雨無端已報秋。</text>
<title>昭君㤪 幷小序</title>,<text>介甫詩云。漢恩自淺胡自深。人生貴在相知心。此不惟誣昭君。士君子立心。胡乃至此。余故道出昭君心事來。無人省識妾顔鮮。寂寞深宮鎖十年。待到一朝身嫁虜。方敎才貌世間傳。其二嫁死胡庭已自知。芳心一點竟難移。宮奩豈乏黃金貯。耻共諸姬賂畫師。其三羞面看人出漢宮。花容的的爲誰紅。寧甘閉死深閨裏。叵耐將身向虜中。</text>
<title>棄婦詞 七首</title>,<text>挑燈手尺刀。寒衣精製造。含情持與郞。郞見不言好。其二相見鮮歡色。久亦稀復見。猶持前日愛。不道懽情變。其三慊慊結相思。相思頭白早。憔悴復爲誰。郞還嫌妾老。其四妾自無罪過。斂身事卑謙。恩愛已兩絶。緣何復憎嫌。其五棄置一至此。思郞不㤪郞。但令達苦誠。棄置亦何傷。其六夙昔妾顔麗。別多會須臾。今日妾已老。未若新人姝。其七紅顔誠已老。丈夫多好新。秪傷妾命薄。不復㤪新人。</text>
<title>田家苦 十首</title>,<text>方春當播種。入夏鋤當亟。甁儲旣云罄。曷以備粮糓。低顔向富家。苦苦丐餘積。終當收利息。且復有德色。其二播糓須漑瀵。耕田資耜耰。寧敢避誚侮。百懇借一牛。爲農太辛苦。未老將白頭。已上春其三帶雨揷稻秧。日暮還家裏。脫簑掛壁間。促飯罵婦子。婦子出門道。濕薪烟不起。其四麥飯𥽼着匙。豆豉撒苦塩。飢來亂哺啜。盡椀較蜜甜。傳聞貴富家。飯稻味更嫌。其五桔槹常激水。水縮激不飛。通宵不得息。身疲腹長饑。邪許奮餘勇。終奈氣力微。已上夏其六出門市蛙菜。入門舂糓粟。終年走饁畒。只望秋始足。秋成計除饁。餘有未半斛。其七去年禾不實。今歲倍費功。夏被旱澇傷。秋損又受風。今歲穫稻畢。反謂去年豊。已上秋其八誤聞蠲詔下。愁眉喜相開。隱隱土坡隈。復見租吏來。男婦趲籬走。鷄犬亂驚迴。其九辛苦畢租稅。歸家帖背眠。徵督又何急。隣族有牽連。出獄還入獄。民命誠可憐。其十小斗頒秕稃。巨斗納美糓。更有雀鼠耗。餘剩備充足。本謂資民利。爲害反又酷。不願槩量平。但願無糶糴。已上冬</text>
<title>風雪中貧家五詠</title>,<text>臘月風兼雪。貧家戹困多。甁儲且將盡。薪絶欲如何。右貧家誠苦貧家婦。貧家婦更難。屋中無米桶。何處可搪寒。右貧家婦誠苦貧家兒。衣單不可支。欲妨身上凍。先救腹中飢。右貧家兒雪寒誰最困。無若貧家奴。得間將向火。急疾被聲呼。右貧家奴貧家婢可憐。雪裏朝行汲。體凍若將僵。北風何太急。右貧家婢</text>
<title>記夢詩 幷序</title>,<text>森煥生而眉秀。自以少眉號焉。葢心慕眉叟老先生云。先生少與我高祖憲府公。同遊叢山鄭先生之門。爲道義交。及夫敭歷臺閣。迴翔廊廟。進而爲黃耉元老。正國論而扶淸議。退而爲碩德舊學。爲士林所宗師。時則我曾王考梅山公實左右之。是故。小子聞先生道學威儀之盛於家塾者爲甚熟。恨生晩不能親炙德容。歲丙子孟春之月夜。宿終南故人宅。時風嘷月黑。雪颼颼打窓。余凜然心動。眉稜欲倒竪。輾轉睡不着。至四更假寐。彷彿見先生衣布袍坐一破屋。將有遠行。如退老歸第狀。頂平微凹。如先生自贊。顔貌古瘦。踈髯皓白。下垂至帶。長眉鬱然。然但不覆眼。異乎舊聞。凝思遠視。如有隱憂不下。余心欲見先生手文。顧嚴不敢請。躬具餐以進。旣徹。趨而進曰。先生盍有贈。先生爲啓一小書簏。長可盈尺。中置古書畫圖書。手自展閱。欲有贐者。余復曰。小子乞先生一言。餘不願也。先生欣然出唐紙一幅。手書小序。筆法甚古。余心喜之。旁有人復請。先生辭以行忙。余私自念先生親己。愈益喜自負。俄而覺。乃蘧然一夢也。話言容表。猶顯顯在耳目。但文不記爲何語。余心異之。因枕上口占一律云。形臞頂凹坐如尸。憂道常攢覆眼眉。敢謂周公吾復夢。秪傷夫子道其衰。空江浪駭風吹急。老石苔明日影遲。墨葛古書珍重意。靑山外事不須知。</text>
<title>韓觀之 光迪初字 宅賞臘梅拈韻 三首</title>,<text>柔條嫰蕊兩精纖。傲雪排冬格骨添。長日畏風多閉戶。二更邀月或開簾。何方蒂鑄黃金固。巧手枝裁碧玉尖。居士平生寒耐住。逼肌淸冷故無嫌。其二巧綻香鬚箇箇纖。窓間一日一花添。侵凌凍雪寒生座。錯落踈燈影透簾。密蕊倒垂緗帙亂。數枝斜逬紙窓尖。不堪折寄江南使。减却春光也自嫌。其三竹爭輕瘦柳爭纖。似箇幽香又自添。消息將春傳小屋。點痕留雪着疎簾。山中寂寞寒爲活。燈畔槎枒影倒尖。不是孤芳偏避俗。秪緣踈冷被人嫌。</text>
<title>又次和靜韻</title>,<text>古今說詩者。以疎影暗香之詩。爲梅家宗祧。而不知和靜外此更有雪後園林纔半樹。水邊籬落忽橫枝之作。黃山谷亦云似勝前句。譏歐文忠棄此賞彼。今詠梅而不及和靜。殊失本色。故用其韻賦之。水邊虛舘月生時。莫說梅花不要詩。一樹玄冬先素艶。四山黃葉獨靑枝。南柯得氣開偏早。東帝多情養獨私。且占百花頭上住。一番風信獵前吹。</text>
<title>惜梅</title>,<text>古人云花無千日紅。花事匆匆。絆住不得。賞早梅者尤宜知之。遂歌以寓意云。昨日一花開。今日一花開。一花二花日日開。花到盡開應落來。花開時節落來前。莫敎一日不看梅。</text>
<title>落梅</title>,<text>梅到盡開。便自落來。木公歌詩。適成讖言。引燈觀之。已非昨日顔色。遂用前韻怊悵賦之。偸回春氣住移時。魂去招招強就詩。一點先飛餘四出。殘葩不落寄孤枝。護藏簾閣還無力。穿入衣巾似有私。抱住檀心終到死。暖風猶帶暗香吹。</text>
<title>戱作梅訟判 盤臯丈人與觀之爭梅。各有絶句十二首。論辯不休。要我作判辭。</title>,<text>木公朝起。觀梅偶占之。得天水之卦。解之曰。天與水違行訟。梅其有爭者乎。乾一坎六合計七。以六除之。初爻變爲天澤臨。險變而說。訟不健乎。互卦爲風火家人。梅有家人之象則梅必爲我有矣。未久梅訟興。君子以爲能炳幾。於是合兩造參己見。一一部决。第年少妄喙。極涉僭踰。雖不敢當剛峯之公案。亦可爲局外之旁證。幸恕之乎。梅雪相爭舊見知。梅香雪白較低誰。無端又起偸香案。到處紛紜一小枝。古有梅雪訟。云梅雖遜雪三分白。雪却輸梅一段香。其二梅性難敎俗士知。逋翁去後會心誰。休將蠻觸紛爭事。攪擾山中冷淡枝。其三神女生涯世莫知。羅浮一夢更歸誰。十年深閤無郞活。莫認墻桃一例枝。已上二首。皆言梅不宜爭奪之義。其四漢上寒梅世共知。去年芳信果憑誰。麻鞋未到穿沙破。不費工夫得一枝。觀之乞梅於漢上權尸菴家得來。盤翁以先傳梅信爲頭功。觀之又以穿沙蹋石。辛苦得來爲欛柄。故用鄧析兩非之術。各明其不然。其五道愛梅花亦不知。看花莫辨主人誰。紙窓未必藏春住。眞境惟須去嗅枝。趣在賞花。何爭主人。此詩斥盤翁。其六凡人說夢最難知。眞假相蒙辨者誰。節節還添藤葛亂。不須煩聒費辭枝。觀之詩。有夢見梅神之語。故此詩斥之。其七到此諸公盡未知。梅中下品欲誇誰。寒槎自乏奇癯相。枯枿頑然逬數枝。此詩欲兩解之。故盛說梅中下品不足爭執之義。其八男兒快事子何知。手散千金問是誰。眇爾盆中盈尺樹。勤心護惜比瓊枝。此詩斥觀之慳惜其九東長西短不難知。試問當時疾足誰。一芥取人元不義。盆梅况是兩三枝。此詩斥盤翁強執其十故家敦睦熟聞知。器玩相通不問誰。族居一巷東西宅。微物何爭樹一枝。此詩欲以義縛之其十一兩家皆我舊親知。柄讞如今譽毁誰。兩下調停調不得。從公快贖此梅枝。兩邊健訟。調停不得。秪是贖公一策。可以息爭端。其十二梅神偏與木公知。物遇其人更屬誰。山閣夜深門不掩。雪天孤月淡踈枝。木公主長養草木。管梅花者。非木公伊誰。</text>
<title>鴈字詩 五首</title>,<text>拂拭靑天凈一張。霜毛濡染過三湘。踈踈密密相交點。整整齊齊各列行。雪跡奇縈形造篆。風翎急就勢成章。年年陽信傳千里。塞北江南道路長。其二縱橫斷續亂傍偏。回折三過遂杳然。懷素墨痕元古瘦。公孫劒勢自飄翩。紛紛亂擧成飛白。漠漠高翔入太玄。秪是推移多體變。元初眞蹟鵠道傳。其三宛作長空一字開。戈波折轉過關催。時成永側高飛去。未正朋斜下到來。水際形斑圖象出。天邊行亂錦文迴。衝風擧翰俄千里。走檄燕雲不乏才。其四嘹唳如聞鬼夜號。三湘飛度勢驅濤。風前錯落千行亂。天外依微數點高。濕雨糢糊凝淡墨。隨波容裔弄柔毫。鸞翔鳳翥雖難匹。一擧凌雲體勢豪。其五飛作一行群侶偕。分開成八或交叉。晨朝垂露仍揮灑。薄暮臨池好列排。亂艸繁盈依息穩。嘉禾穎秀啄來佳。連翩更下汀洲立。脚踏寒沙宛古釵。</text>
<title>曉月登城次贈李石老 之嶾</title>,<text>蒼茫四野曙光遙。春入郊原雪盡消。雨後江山晴萬里。水邊楊柳暗千條。盈樽魯酒宜淸夜。擊壤堯民樂聖朝。一道澄光天海濶。謂言蟾魄上靑霄。</text>
<title>商阿敬次二首</title>,<text>吾兄僑僦海之濱。稻蟹秋肥樂此辰。惡歲計粮纔免餒。老農爭席轉須親。大蘓自是文章士。小阮還稱放達人。酌酒觀棊吾快活。更無餘事擾心神。其二秋盡冬深滯海濱。田家魚稻讌芳辰。登臨何處非吾土。邂逅他鄕揔至親。窮巷不干山外事。濁醪邀醉社中人。明年再結伽倻約。先向龍潭報水神。</text>
<title>與諸公携酒登山次滄溟韻</title>,<text>著屐携筇步上山。樹陰深處喜偸閑。行逢盤石頻成坐。飮到斜陽始許還。詩句正堪書木葉。話言曾不到塵寰。與君何日登皆骨。萬二千峯好共攀。</text>
<title>小會飮酒共次滄溟韻</title>,<text>小雨初晴酒政新。桃花佳釀釀成春。山中豈許來凡士。座上相看盡醉人。竹院雲深恒障日。荷潭風靜不生塵。陶然把筆詩仍就。適意雲林自在身。</text>
<title>广湖別伯兄例軒公</title>,<text>弟兄逢別不禁情。強策羸驂獨自行。最是主人留客話。二更燈火十分淸。</text>
<title>广湖與族姪汝厚 載德 拈韻共賦</title>,<text>卦氣初移坎。思家歲月深。遙空數雪下。古木一村陰。美酒須沽我。佳辰以永今。片帆浮大海。明日滌煩襟。</text>
<title>广湖庄次唐詩韻</title>,<text>湖西行路熟。歲歲此津邊。滄海孤舟渡。荒陂細逕穿。一身長在道。八口但依田。鷄黍成歡讌。村庄喜有年。</text>
<title>广湖發船。遇風還泊。座傍有僧書屛風。乃許渾西樓送別詩。遂用其頭句足成。</title>,<text>勞歌一曲解行舟。繖子帆張去順流。一陣石尤強似酒。夕陽重上仲宣樓。</text>
<title>述懷 六首</title>,<text>朝山多爽氣。襟抱有餘淸。散懷無幾時。忽復百慮嬰。局局身如縛。擾擾心如㫌。男兒七尺軀。百年何所成。樽空意不愜。信步出門行。其二觀之已泉下。誰與話心曲。親交四五人。漠然山川隔。出門無所適。空山滯塊獨。書籍徒亂意。花樹反眩目。乍坐却復卧。忽起行繞屋。已矣勿復道。擧酒時自沃。其三中能容百憂。始信心臟寬。况又病侵尋。床席卧不安。水火交互爭。五內熱幷寒。願躡王喬塵。靈藥服一丸。其四夙聞猛乕惡。閉門夜畏避。蚤虱噆予膚。交亂不得寐。爪爬血淋衣。痛癢不快意。出門任狂走。却無安身地。從玆不避乕。患害在衣被。其五靑天葢頭上。朝日何煌煌。我有大明珠。洞照天日光。不爲人所寶。悒悒空自藏。其六百事不一營。惟酒作家計。兀兀醉時節。酣然卧樂界。醒來還百憂。怊悵倚欄際。</text>
<title>武陵道中</title>,<text>山回澗轉谷微通。徑路無橋半水中。兩岸杜鵑花影裏。馬蹄撩亂鏡光紅。</text>
<title>遊伽倻寺 三首</title>,<text>二十年前此地遊。山門依舊枕溪流。疎鍾度壑峯峯應。密樹和雲矗矗浮。伊昔紅顔今老去。當時白足幾人留。此行秪爲寬懷抱。百感隨身集到頭。其二人生適意是眞遊。老去緇黃混一流。七尺身軀何事做。百年塵土此生浮。重巖礙水灣灣轉。危塔撑雲片片留。歸向山門成懺悔。名塲頭白始回頭。其三何處林溪不勝遊。淡烟叢莾翠交流。玉泉響瀉仙琴咽。金塔光籠佛日浮。花片落來波帶去。松枝倒偃石擎留。此心最苦多煩惱。倒羡山僧剃盡頭。</text>
<title>登伽倻山石門峯。次族姪士重 載坤 韻四首。</title>,<text>絶頂登臨藉紫苔。炎天爽氣自何來。山藏一半林光合。天坼西南海色開。水注龍湫懸激激。崖縈鳥道側回回。層巓百丈巃嵸石。中坼爲門上作㙜。其二嶪層巖被繡苔。時時雲氣自飛來。柱高上拄靑天立。門豁平臨大地開。六合塵隨人雜沓。羣山勢與水縈回。若言造化無心物。絶壁如何置石㙜。其三危梯峭磴踏烟苔。仰面靑天漸近來。元氣盤凝山太古。巨靈呵擘石中開。嚴飈五月吹人動。積水西溟抱地回。下視塵寰如許窄。斜陽大笑立層㙜。其四霧暗烟滋長石苔。此間那有點塵來。穹林蔽日雲粧點。絶硤通天鬼鑿開。地盡滄溟孤鳥沒。巖橫赤道六龍回。象山壯觀行須盡。杖策重登最上㙜。</text>
<title>龍潭二十韻 伽倻山洞有卧龍潭水石絶勝</title>,<text>象嶽元多勝。龍潭最著名。澄鮮光可掬。瀟灑畫難成。挂瀑喧如倒。瀦淵瀁以平。撓之猶不滓。激者自能聲。澹蕩中無物。霏微上結精。嚙巖銀沫噴。蘸壁紫苔生。汩汩循崖溜。奫奫際岸盈。汎花搖纈采。涵日漾虗明。漩轉縈文縠。翻跳撒水晶。界沙痕半濕。捲霧景偏晴。蹙作魚鱗湊。垂疑鶴翅橫。翠柯交作蔭。錦壁繚如城。寺近僧知處。山深衆不爭。靜觀眞有趣。相對兩無營。坐久侵肌冷。餐多洗髓淸。日斜移席倦。風度振衣輕。是處無塵氣。令人不俗情。澄心參水觀。濯手弄瑤英。眞境魚同樂。忘機鳥不驚。山門歸到晩。身在鏡中行。</text>
<title>次洪陽牧趙寬父 弘鎭 伽倻寺見贈韻</title>,<text>淸水亭高淸水中。主人琴嘯趣無窮。軒車曉轉仙山路。樽俎晴開梵釋宮。漢代循良推龔守。益州耆舊覔龎公。白頭多幸揩靑眼。江左文章見古風。寬父號淸水亭主人附寬父元韻[寬父]伽倻山色杳茫中。翠葢緣溪到水窮。東國相逢奇士後。西林初會梵王宮。鵞湖有約追閩叟。圯上先來待石公。獨倚寺樓翹首望。洞雲開處馬嘶風。</text>
<title>止足寺晩眺</title>,<text>蘿外諸天絶壁開。憑欄四眺意悠哉。冥濛積水涵天盡。矗削群峯蔽地來。環抱三方成別界。森羅萬景有高㙜。胸襟滌盪塵煩去。巖罅神泉挹一盃。</text>
<title>泛槎亭觀朴淵瀑布</title>,<text>巖嘴分開屹作門。飛泉百道此中奔。衝撞絶壁驚雷吼。噴灑晴空密雨昏。濯濯天紳誰拖引。搖搖地軸欲崩翻。終朝對坐如泥塑。目瞪魂𢥠不敢言。</text>
<title>和大鹵申德能 奭相 木瓢子歌</title>,<text>木公家中何所蓄。盤杅樽罍皆以木。長生一瓢更古恠。腫起駞背深牛目。嵌空恰受一升強。彭亨下漲鴟夷腹。器車天成非人巧。輪囷朴野不宜俗。山行澗涉供酌水。背刻眉山木瓢子。崇文先生 德能居韓山崇文洞 天下士。古貌古心與世詭。匹驢訪我西湖上。望之屹然山嶽峙。先秦文體兩漢詩。刊落藻繪暢條理。擧瓢相贈表相思。落日分手臨山嘴。承家有鯉能傳業。竆山讀書名行砥。茅屋石田轉荒凉。白首草玄彌自喜。南天杳杳一鴈影。千里郵筒越湖嶺。文從字順自成章。間架䂓模各井井。素琴傳心水洋洋。古劒照胆光耿耿。與子相期白馬津。江村呼酒命賢聖。共上釣龍㙜上釣。江水江風五月冷。且可狂歌適心意。不須怊悵惜時命。玉缸盈盈雪膾高。東南山水玆遊盛。李郭同舟會有時。咿軋鳴櫓穿水荇。附德能元韻[德能]木瓢吾家舊所蓄。作者木齋李子木。子木一生厄竆人。寸心如鐵靑熒目。厄窮愈甚賢愈見。禮書文章復滿腹。叩之學識邁古人。聞之論議驚時俗。惜哉但飮長川水。癖好常鑿木瓢子。木癭天成非爾才。食刀琢成尤瓌詭。猿鳥獼猴象飛走。山澤丘陵勢流峙。或有毒虫螫其傍。擁腫結塊縱橫理。又有啄木形最妙。木皮朽空來著觜。殼中濶狹雖不同。反之兩邊平如砥。錯綜豈非觀經綸。屈伸亦似存憂喜。我行此瓢先動影。西渡浿江北鐵嶺。往往白石靑崖下。此物酌飮淸冷井。嗚乎子木今何處。長憶高人心耿耿。往年消息誠罔測。燭理幸賴君王聖。近聞九萬浦上釣。秋風日暮沙水冷。古來豪傑多如此。吾爲先生歎時命。嗚乎先生愼勿疎。烈士不貴名太盛。君不見九萬浦下大魚伏。水中泯默依藻荇。</text>
<title>歸去來行。和大鹵申德能 奭相 長歌。</title>,<text>放歌一曲君莫悲。寸心上有皇天知。枉矢險譎徒爾爲。我生不及逮王父。往事欲語心悲苦。玉樓迢遰誠難通。瀝血天閽九乕怒。王考剡溪公拜疏時。喉司阻搪禁門外。口占一絶云。孤雲不動日分明。禁漏遲遲禁樹平。九乕司門靈瑣邃。玉樓高處倘通誠。 黑烟卷日陰沴收。王考生時。曾王考副學公夢。有日墜之變。手扶而正之。光耀重新。有浮烟收黑。落日餘靑之詩。 素霓觸地光燄吐。夢囈贊王考曰。烈烈之氣。終古昭明。憑凌月星。噴薄風霆。宛爲長虹。燁然天衢。下燭洿池。烝豕于于。 廣陵莎草綠傷心。王考墓在廣州。從祖星湖先生嘗夢。王考來臨賦詩云。廣陵莎草綠。魂到却蕭條。夢遂驚寤。遂用一聯十字爲韻成十絶。 童年夢與群兒聚。一紙蔽天字如斗。蛟挐蜃攫騰洋浦。衝風卷起入紫虗。彷彿六丁來下取。森煥幼小時。夢遊王考墓旁。忽日慘雲冥。有紙一張蔽天。字大如斗。須臾卷入九霄。到今五十餘年。追理前夢。猶顯顯在心目中。 抵老慽慽懷煩傷。窮海寂寞甘貧窶。天高在上赫臨下。陟降洋洋我烈祖。百年幽枉一朝伸。侍郞封䟽泣鬼神。王道蕩蕩皇建極。御筆特表忠貞臣。御定皇極編主恩感激臣血泣。寒食上壠焚告新。故人相思隔天涯。桃花洞天幾回春。別後山窓五見梅。一出風塵走不迴。廣文官冷飯不足。棲棲下位嗟爾才。山中桂樹花如霰。白頭烏帽歸去來。附德能元韻[德能]我有高歌爲君悲。歌竟問君君不知。古來時命君何爲。嗚乎剡溪君大父。布衣上䟽心獨苦。慘憺澒洞天地愁。倐鑠晦冥風霆怒。夢囈南公長歎見。天衢鬱鬱精光吐。豈知今日社稷安。不由冥冥正氣聚。先生有孫亦奈何。一生自棄荒江浦。讀書萬卷知何用。學貫天人世不取。才高歷落嶔崎日。白頭窮阨兼貧窶。時危往事欲茫昧。忌諱誰敢道乃祖。嗚乎直道由來有屈伸。感應吉夢通精神。侍郞伏讀皇極編。國家百年知忠臣。父老多死後生在。復向兒孫涕淚新。憶昨携往北積洞。長安花柳深靑春。天涯相思不寄梅。芳草萋萋又幾迴。卽今聖朝求賢日。網羅巖穴無遺才。釣磯雖好非故鄕。綠簑蒻笠早歸來。</text>
<title>次從弟廷藻 家煥 金化謫中詠雪三十六韻</title>,<text>人生無定止。隨遇境皆佳。羇跡留鴻雪。浮榮幻蟻槐。南躔冬正至。東峽晝常霾。地絶寒溫異。陰窮氣候乖。瘦蛟深宅窟。飢鼠亂行階。大地飄籮麵。寒灰撒豆。紙窓明漸透。村逕白全埋。淅瀝初黏袖。縈盈已沒鞋。粟膚還怕凍。花眼謾勞揩。壓重松枝折。披垂竹影叉。縞然開玉府。聳處削銀崖。細可吹消滅。繁難力蕩排。山爐添榾柮。野灶析籬柴。釣捲迷漁艇。樓關羃酒牌。連翩殊未已。散亂却無涯。地墊平須禹。天傾補待媧。累人吟蕙佩。竆峽掩茅齋。臣罪知猶自。君恩到處皆。弟寒憐玉樹。家遠憶荊釵。梁苑時將暮。藍關路不差。別離傷霰集。棲泊詠風喈。雲嶺遙瞻極。天門想掃街。重宸方旰食。穉麥尙枯荄。凍殺何山雀。飢竆幾屋蝸。玉樓寒不勝。彤陛遠應懷。往歲仙閶內。趨從法從偕。剖符䧺塞邑。擎酒列吳娃。去國旋踰嶺。投荒且近淮。窮當堅志操。久已外形骸。林卧親鼯鼠。山行畏乕豺。分張千里隔。辛苦半年挨。居陋安湫隘。盤腥厭菜鮭。遺書騰赤鯉。命駕乏黃騧。賦就懷司馬。詩成戒亂蛙。樓傳吳郡唱。歌和郢吟諧。六義終須演。他餘盡類俳。附廷藻元韻[廷藻]四時冬寂寞。時用雪爲佳。爛黑菰漂米。新紅火出槐。南低迷日色。四起漲陰霾。晝慘林容變。微溫氣候乖。縱橫猧走巷。散聚雀喧階。蔌蔌先珠礫。漫漫已豆稭。井泉眞獨在。丘垤則渾埋。蠶食聲侵戶。蛇蟠跡印鞋。凌兢衣屢挽。眩轉眼頻揩。有意飄人面。無端落樹叉。糢糊昏似曉。刻畫谷連崖。榾柮威難敵。樽瓢力未排。羣嬉兒聚米。分買市爭柴。揫縮蝗論尺。顚狂鹿失牌。積深傾地軸。灑逈接天涯。竹凍歌姬滿。簧寒怨女媧。呂妻藏米桶。袁子卧茅齋。孰辨高低自。惟知遠近皆。朝暾俄挾纊。氷溜儼垂釵。晴霽如將久。霏微事又差。纔欣西嶺露。已逐北風喈。重疊仍封瓦。低垂倦掃街。何當沾宿麥。只是壓枯荄。宮扇朝開雀。民居早念蝸。憂勤停宴賞。减省在餒懷。豐屋歡娛極。飛牋伴侶偕。哀絲陳趙瑟。夜玉擁吳娃。座暖梅先臘。盤香橘渡淮。入門堪炙手。橫道有僵骸。匝域愁凋瘵。荒城正乕豺。顧慙隨處樂。猶得逐時挨。寒暑裘兼葛。朝晡菜與鮭。懷人寧返棹。賖酒欲驅騧。撫跡悲籠鳥。稱時愧井蛙。梁園嗟莫及。郢曲渺難諧。授簡非吾事。孤吟只類俳。</text>
<title>田園雜詠 幷小序</title>,<text>木翁閑居無事。日操小鍤。斲地夷草。種植爲務。用范石湖田園雜詠遺意。詠園堦中花藥菜果。一篇之內。聯綴群芳。不拘格調。徒列名品。有似花經草譜。外此亦有多品。瑣瑣不盡收。惟碧梧白蓮石間松柳。不忍掩置。各成一篇。畦菜胡瓜生子蒜生孫。蘿葍蔓菁葉幷根。生菜和平包飯冷。文獻通考。高麗人以生菜包飯食之。 露葵甘滑作羹溫。靑舒野韭千條嫰。紅嚲番椒百朶繁。物物登盤香美具。山翁不慣食鷄豚。砌花萱草媚春葵向陽。連枝一本兩株長。余於堦砌南端種蜀葵。取傾日之誠。北端樹萱。喩孝子之愛。中立連枝一株。像兄弟友悌。葢花木之中。兼寓敎化云。 羅生芍藥交紅白。特立花王暈淡黃。梅蘂犯寒舒早艶。桃英含露吐春芳。四時何日無榮耀。霜菊經秋月桂香。園果黃梅丹杏欝陵桃。棗李隨時摘拾勞。日照柿林懸爍爍。風吹栗子落𩙰𩙰。葡萄引蔓開珠帳。榴實垂枝坼絳苞。四月朱櫻先薦廟。堆盤磊落火齊高。圃藥人參出土已高標。五葉三椏凈碧苗。善利喉門惟百合。能除肉積有芭蕉。紫蘓葉煮寒隨解。白鳳仙泥毒盡消。最是當歸君四物。川芎同用血和調。碧梧朝陽嘉樹碧萋萋。照日靑葱玉木齊。踈韻透窓風乍動。嫰陰垂砌月仍低。敷披宛似擎華盖。瑩滑眞堪剪寶珪。露浥烟滋籠瑞色。護將蒼翠待鸞棲。白蓮長身玉面曳荷衣。根托淤泥與俗違。霜雪齊光心更潔。鉛華不染色應稀。照臨綠水淸無影。挺出靑蒲瞱有輝。縱是幽深香自遠。肯隨桃李競芳菲。石間松 幷小序砌石南北角。俱穿小竇。孔徑三寸許。南竇生孤松。北竇生金明枝。夭艶可愛。最愛蒼松樹。新生石竇中。短枝纔被土。勁氣已凌空。羃䍥徧承露。孤高善耐風。他年應壯大。樑棟爾爲功。石間金明枝一株嵌竇植。疑自建章宮。幹茁珊瑚瑩。花敷玉糝紅。葱瓏恒照日。嫋娜不禁風。細弱終無曲。條條直上空。</text>
<title>詠鷄 幷小序</title>,<text>野人遺我雌䧺二鷄。白毛赤胸。垂鬍戴勝。金喙烏骨。蠍鼻如拳。葢鷄中絶品。長翹戴勝狀魁殊。脛骨連皮儘黑烏。披拂雪毛胸潑血。呀張金喙頸垂鬍。頭懸蠍鼻仍大。目突蜻珠睫若無。玉立園堦呈態色。耻隨群族混朱朱。</text>
<title>除夕</title>,<text>燈炧樽空寂歷天。歲華留住五更前。一聲鷄唱雙垂淚。鬢白窮山又改年。</text>
<title>辛未元朝志感 幷序</title>,<text>老人命道奇窮。今玆元日。不知新年吉㐫。以焦易筮之。得漸之益。其辭曰。築闕石巓。立基水源。疾病不安。老孤無隣。予解之曰。石巓築闕胡可成。水源豈立基之所。予今八十三歲。衰疾顚連。族親朋舊凋喪已盡。孤苦無依。與占辭符合。無毫髮爽。何其神也。人生苦樂。皆有前定。吾且順俟而已。因以詩記之。八十三回眼見春。元朝占命感通神。石巓築闕何由固。源水開基未有因。百疾交攻長苦境。一身孤立老無隣。陰陽卜筮誠未妄。原始皇羲古聖人。</text>
<title>壬申元朝</title>,<text>元朝雨洗萬山淸。一望郊原景色明。溪水漾靑知凍釋。菜根萌綠驗陽生。殘年窮賤甘吾分。新歲歌謳祝太平。但使庭萱春不老。更無餘念結中情。</text>
<title>癸酉元朝 二首</title>,<text>八十四年轉眄空。天猶留活老跛翁。百憂塡臆何當解。萬事違心秪益窮。一枕淹綿稀見日。重門深閉怕當風。親朋歷數無人在。洛下前遊似夢中。其二先君庚甲卽玆年。六十年前慶壽筵。往昔惰遊忘孝養。餘生衰朽積殃愆。家風裕後懷餘敎。忌日當前欠吉蠲。改歲倍深風樹感。三更獨起泣終天。</text>
<title>元夜合湖踏氷 三首</title>,<text>元宵不賞九衢燈。來眺平湖十里氷。五夜月星澄倒映。四山霜雪冷交凝。質含瑩淨看疑透。境入淸虗步轉凌。更上大堤歌踏踏。飛天逸響郢吟興。其二大界琉璃閃一燈。醉看明月滿湖氷。玲瓏徹裏寒光遍。晃朗含虗爽氣凝。萬頃泓渟堅厚陸。四圍空濶敞陰凌。深深閉却蛟龍窟。雷雨何時一奮興。其三長安二十四橋燈。不及西湖萬頃氷。一鑑平開天色濶。方諸寒徹月華凝。霽來殘雪還添爽。醉後嚴霜不敢凌。歸向故人山下宅。五更殘燭醉忘興。</text>
<title>甲子元夜</title>,<text>年年今夜月。七十六回看。魄死行當復。人生老益殘。光陰何逼促。世故劇悲酸。賴有杯中物。愁膓且暫寬。</text>
<title>壬申元夜</title>,<text>眼看元夜月。八十四回圓。日覺親年老。終虧子職全。餘生且幾許。窮命自來然。困悴今如此。徒勞祝彼天。</text>
<title>癸酉元夜月蝕 五首</title>,<text>癸酉元夜月光團。海天飛上白玉盤。兒女乞巧下堂拜。老農占年出門看。忽有毒口姿呑噬。氷輪摧破芳桂殘。誰謂天上至神物。逢罹運厄蹈險難。其二日月有明上帝臨。天門詄蕩九重深。淸都紫府至嚴密。此間那容妖孽侵。星官龍乕森成列。坐使痴蟇蝕太陰。其三天地開朗人氣和。景物陰暗愁恨多。望月失明夜如㓒。下民咄咄奈之何。其四老翁三月病不出。未敢開門見新月。忽聞天上有災變。驚起下堂行蹩躠。仰頭一觀月形殘。眼淚如綫流不絶。其五何物妖蟾薄太淸。無端蝕月月虧明。兩曜有變救不得。天公行道何由行。始見內壤今外壤。分明吐出半邊生。須臾天上玉輪轉。萬國皆仰日月更。</text>
<title>冬至夜次朱子詩韻</title>,<text>子夜天心動地雷。葭灰吹暖積陰開。群生應候宜蘓息。苒苒陽春次第來。</text>
<title>次默圃眼眚韻</title>,<text>未必安常獨異人。香觀有術鼻觀頻。老來善用諧三病。靜處期淸佛六塵。下榻枯筇時代目。開門亂葉任投身。山齋正好顔題默。兌塞簾垂却葆眞。</text>
<title>鄕飮禮成。與諸生拈韻共賦 二首。</title>,<text>脩整衣冠集一村。荊門分位降登繁。賓興只以鄕三物。黨飮無如齒一尊。古禮不隨時俗變。初筵先占士風敦。鹿鳴義在周行示。永矢無諼旅也言。其二匏樽瓦甒野人村。東序西堦禮數繁。揖入庠門賓有德。坐深鄕黨齒爲尊。重修三代威儀盛。共識先王孝悌敦。秩秩冠童依位立。好憑惇史記嘉言。</text>
<title>石橋春日感舊</title>,<text>怊悵春光歲歲迴。靑山人去幾時來。去年兄弟看花處。今日獨行花自開。</text>
<title>石橋歸路口占贈洪全義</title>,<text>別路依依住去筇。石橋東畔望仙容。淸溪一渡灣灣轉。回首靑山已幾重。</text>
<title>詠鵲巢 幷小序</title>,<text>吾弟鳴煥年方幼少。詠鵲巢三絶句。才思警拔。余見之不勝嘉悅。依韻口呼。奇巧無如野鵲巢。高高只是靠纖梢。不煩桑土綢繆力。枯木縱橫布置交。其二辛苦春來鵲有巢。憑空結搆寄庭梢。且能學得鴡鳩別。未有人看牝牡交。其三雨打風飄不漏巢。重重包疊在高梢。山翁較爾誠爲拙。屋上苫茅葢不交。附鳴煥元韻[鳴煥]積累成功見鵲巢。啣飛枯木上高梢。到今搆架堅如許。只是當初錯互交。新春無日不營巢。經始誠勤到末梢。口瘏形殘渾不惜。飛飛啣木往來交。狐抇貍貪難犯巢。高楊先擇上頭梢。春來陰雨能防豫。搆架功成二月交。</text>
<title>夜雨槐花滿地</title>,<text>一樹庭槐萬點黃。夜來風雨損群芳。縱然委棄泥沙際。不改原初好色香。</text>
<title>謝嘉林使君尹彜叙 奎範 惠桐葉扇詩 二首</title>,<text>桐江江上有孤桐。一葉飛來落手中。爲近子陵垂釣處。泠然長帶一絲風。其二飄然一葉下高桐。出入山翁懷袖中。頓覺炎天排暑氣。故人千里送淸風。</text>
<title>釣磯</title>,<text>千頃波心嫋嫋絲。苔磯坐到夕陽時。翁心自有悠然趣。遮莫遊魚上釣遲。</text>
<title>次李副卛 喬年 韻贈洪生 四首</title>,<text>晝日荊扉寂寞扃。初聞剝剝眼先靑。爲人白晳頎而秀。除問寒暄說古經。其二英年求道叩玄扃。十載書燈照汗靑。眞士大夫敦實學。史家爲緯六經經。其三眞工微密在心扃。隨處嵩高頂戴靑。博忌旁蹊高忌躐。自來天地有常經。其四砌竹庭梧翠滿扃。翁鬚皓白子衿靑。糓城他日如相訪。黃石山中歲月經。</text>
<title>警世絶句 十五首</title>,<text>孝是人間百行源。孩提愛敬長彌敦。冠天屨地全形殼。那得遺忘父母恩。其二士生斯世讀書宜。多讀書時善易爲。卷裏聖賢千萬語。何曾一字敎奸欺。其三忠信可行蠻貊鄕。孔門家法正當當。世間機詐終無益。縱是孩童莫可誑。其四虞書開卷首言欽。神聖如堯誡敬深。我輩昏愚當倍愼。何緣不篤戰兢心。其五衆生同願願長年。未解澄心是地仙。酒色貪淫終必夭。毋云壽命繫于天。其六苟利於身人不利。只緣難祛一私字。丈夫自是不愛錢。然後方能遠貪鄙。其七福田種玉終生玉。貨窟探金未獲金。漫畫信天同一飽。世人何苦費多心。其八爭利爭名不得閑。多生劫劫費機關。斂之一木渾無跡。不過虗泡起滅間。其九聖人鄙事亦多能。夜讀朝耕古有穪。務祛野農椎樸習。文儒家法勉承承。其十夫須襏襫服無慙。貧賤爲農分固甘。但使此心懷正直。才參天地與爲三。其十一人而無耻卽非人。甘作披倡自恣身。鄙唾百端都不避。將何面目廁衿紳。其十二人生苦樂孰前知。事到順行無可疑。休用機心生計較。只須爲我所當爲。其十三上壽頤期亦有竆。悠悠萬事摠成空。文章不朽差爲勝。留得精華天地中。其十四愛彼江湖不繫舟。自來自去泛中流。中虗無物輕如葉。急浪驚風百不憂。其十五頭上蒼肰許大天。川原一望日光鮮。眼前徑路寬如許。吾止吾行坦坦肰。</text>
<title>樹枝堆雪</title>,<text>老翁終夜不成寐。五更窓明疑月華。朝起開門信奇絶。萬樹封雪堆瓊花。</text>
<title>三豆會詩</title>,<text>星湖先生於剡曲庄。煑黃豆汁爲粥。淹黃豆菜爲葅。沉黃豆豉爲醬。合以爲需。大會宗族。做一日合宗之樂。歲以爲常。名其會曰三豆會云耳。五糓皆養人。惟豆最爲益。形團具乾體。色黃備土德。其精灌榮衛。粗亦長氣力。中散著論誣。坐不通經籍。烹菽與啜菽。班班屢書策。先生出新意。費省需還足。淹之以爲葅。糜之以爲粥。醬用調諸味。一物備色色。拂卓置三豆。乃召我宗族。宗族嫻禮數。列坐不咜食。淡泊滋津液。淸虛滿大宅。情話間訓辭。夜艾燈屢剔。五鼎豈不華。徒餔卽爲辱。以約失者鮮。此語眞的確。先生有至道。如日用菽粟。擧世皆賴之。疇能其味識。人生資火化。不能爲蟬腹。性命苟無害。美惡何須擇。君子所樂道。不以貧賤戚。請看魯曾氏。歌聲出金石。</text>
<title>次社中臘會韻</title>,<text>吾衰無力敵冬寒。隨例諸君強飮難。伏臘年年羊酒會。此生能得幾回看。▣甲隨吾至。良辰鼎話圓。困吟當子夜。豊髮憶丁年。酉降恒希聖。辛香解中賢。已逢三益友。申約更臨筵。</text>
<title>李氏山亭口占</title>,<text>槐柳陰濃葉已齊。鵲雛毛軟尙飛低。人家映樹參差見。槿落松扉曖欲迷。</text>
<title>夜宿漁村次前韻</title>,<text>潮上花塘與岸齊。石磯沙渚失高低。海門一抹蒼烟外。亂點漁燈處處迷。</text>
<title>自水營將渡海而爲閽吏所辭 時水使方宴客亭上</title>,<text>麻鞋一緉一軍持。乘興出門隨所之。湖右名亭稱此地。城隅落日立多時。滄津潮濶無錢渡。幕府門深有吏辭。紅粉兩行歌舞地。綺筵誰肯喚分司。</text>
<title>永保亭口占</title>,<text>畫閣晴開夕照邊。洲烟一抹冷侵筵。濤瀧四逼疑無地。巖峀中開別作天。谷寺鐘鳴歸仙衲。海門潮上簇漁船。時晴幕府惟酣宴。列艦連雲沸管絃。</text>
<title>寒山寺。用張佑金山寺韻賦之。</title>,<text>谷寺深何處。松杉闇不分。縈崖橫仄逕。罥樹住歸雲。窅彼碧蘿際。忽然淸磬聞。舍舟登岸去。禪檻倚微醺。</text>
<title>黃鶴樓。用崔顥韻走草。</title>,<text>黃鶴高飛紫烟外。此地空名黃鶴樓。黃鶴不來樓寂寂。白雲自去水悠悠。晴川何處漢陽樹。芳艸那瞻鸚鵡洲。崔顥眼前無景道。好敎李白减詩愁。</text>
<title>大海舟中口占 四首</title>,<text>層溟水濶浪嵯峨。黃鶴之飛不得過。剡楫刳舟如履地。聖王功德始知多。其二天際遙看點黑浮。依微水上出烏頭。瞥然來近驚如許。十幅雲帆百斛舟。其三難道吾生眼力微。瀴溟竆矚渾元機。水包大地天包水。圓闊空明四下圍。其四峯回谷轉斷還連。窄窄寰中地勢偏。賴得扁舟駕滄海。碧天如水水如天。</text>
<title>鳳凰臺。用李白韻走草。</title>,<text>鳳凰㙜上客登遊。鳳鳥不來空水流。楚歌有激何衰德。軒閣無徵但廢丘。揷天晴翠峰峰樹。耀日澄朙遠遠洲。荒榛滿地岡梧老。一擧凌風可耐愁。</text>
<title>八枝松</title>,<text>拙懶平生少壯觀。壯觀安眠八枝松。高柯逈分天柱數。密葉廣張華葢重。勁挺千尺合三抱。雲氣晦昧藏半胸。陰厓少受日月灮。近海多被風飈衝。直性干霄未肯休。不與桃李爭纖穠。霧梢相樛乕爪黑。霜皮半脫龍鱗彤。質堅理密心益剛。根柢豈憂虫蟻攻。苦心不負東皇恩。抱住靑靑歷寒冬。豈惟正直排雪霜。覆葢百畒凉陰濃。林風肅肅振淸籟。如聞天樂調笙鏞。巨川若涉楫宜剡。大廈如傾棟可供。寧當寂寞老林丘。孤高不願秦帝封。去年剛風動地至。一枝摧折顚蒼龍。至今枯朽卧山岡。專車巨骨留番禺。郭南培塿松縷縷。一尺十曲形龍鍾。都人取材無虗勢。摧柯伐榦徒纖茸。圓者爲輪脩者桷。魯般持斧公輸從。此松老大誰得知。巖壑窈窕無人蹤。縱令知處亦棄捐。舟重難載車難容。材大不用固其常。君不見古來魁傑老田農。</text>
<title>餘人先行。余獨留護士重 族姪載坤 病。</title>,<text>林坰日落弟思兄。一夕淹遲少幾程。萬木山深人卧病。二更窓白月流明。沙亭有路神先往。松籟多風夢易驚。此夜諸公定相憶。旅燈明滅若爲情。</text>
<title>白沙亭二十韻</title>,<text>浦港塗泥黑。行驚白一堆。光搖瑤海眩。高挺玉山擡。四削環如堵。中平逈作㙜。積沙無雜土。控海絶飛埃。雨過痕如洗。潮衝屹不頹。印鞋穿更合。黏袖拂還來。絮匝隋渠柳。花繁漢水梅。晴朝增皛耀。風處亂飛迴。散誕無生艸。斑斕或著苔。鳥留天篆跡。蚌露月珠胎。瑤島仙區秘。恒河佛數該。碧隣烟水濶。紅闖海棠開。瑩潔三淸似。圓平十畒纔。潤含君子德。柔得卦爻才。粹外心懷白。剛中質未灰。却茵宜坐卧。信策且徘徊。酒盡難通市。詩成易拾材。目窮滄海斷。身在白雲隈。勝境欣初遇。行程莫更催。松根聘淸眺。長嘯意悠哉。</text>
<title>登三峯望海市</title>,<text>瑟瑟環碧流。微微亘翠岡。蜿如一條龍。揷入海中央。突起作三峰。矗削凌穹蒼。鵬咮浴高搴。鴈翼綴成行。一逕懸如絲。寅緣上高危。援蘿首自仰。避石身恒欹。兩邊壁嶄截。跬步足難移。其下百丈湫。膽掉不敢窺。風水闘嵌空。濤沫四飄垂。竦身擇地蹈。戰兢以自持。夷行或顚躓。危棧免逷墜。始知安身符。不越戒懼字。行行窮絶磴。汗喘久乃定。擡頭極遙矚。凝立眼瞪瞪。天海漭無垠。眇然此一身。百年俄一瞥。萬化皆浮塵。聖人志四表。如天覆億兆。登東魯邦窄。陟泰天下小。吾儕小人眼。局局等籠鳥。攀躋蟻垤丘。世界見浩渺。高浪逈浴天。列嶼曖含烟。鴻濛積氣外。浩翠轉成玄。澄波瀁斜日。絢眼縠紋纈。層雲與沓嶂。重疊繞天末。虗空豈有倪。態色固非一。曠志與境會。湛然散愁疾。洲島轉殊狀。靈變訝閃忽。東南聳一峯。遠色黛淡抹。逈松標神秀。勃若祥桑茁。迤邐壯樓觀。簷脚霧中出。鴛瓦被駁蘚。虹梁逼天闕。栱櫨與棟甍。微蒙出復沒。物物現影象。空裏架嵽嵲。眼見非人世。事殊莫究詰。吾聞海之東。有山名瀛蓬。瑤艸日以長。群仙宅其中。玆土得無是。呴液動凝融。莾蒼遙相望。舟楫庶可通。</text>
<title>看月島觀潮</title>,<text>晴空驟陰沴。風處正騰潮。劫劫誰驅趁。喧喧自震搖。飛𩿨和素沫。去颿入蒼霄。秦帝誠愚獃。層溟詎可橋。</text>
<title>看月島。雲陰不見月。四首</title>,<text>明月十五夜。滄溟萬里波。澄瀾漾桂華。淸賞此洲多。我行及玆辰。雲陰奈爾何。其二潮以月爲候。潮生月不生。月行有常度。雲來蔽其明。不見月尙可。胡乃翳太淸。其三雲開退之禱。月出大紳筆。炯然一片心。上格彼造物。古人不可見。我思徒惙惙。其四月自不虧明。我眼被物隔。愚哉下土人。交口詈陰黑。皎皎君子心。衆昏那得識。</text>
<title>島飛山觀石鍾</title>,<text>磬襄入于海。正聲久已淪。湖山一片石。戛擊如有神。流響振山阿。林鳥爲翩繽。惜哉委榛蕪。未遇賞音人。摩挲手爲胝。浩歌淚盈巾。</text>
<title>謁祠院有感</title>,<text>男兒生世間。孰不希寵榮。生宜致至理。沒亦垂令名。時當舜禹禪。世運屬休明。彬彬禮樂治。朝暮見太平。以我輔世志。弘業可立成。胡爲棄雲路。自逷千仞阬。人有五大倫。其一曰君臣。玆道一或。人紀遂崩淪。天時豈獨昧。臣節庶將伸。傾廈不易扶。烈士徒殞身。我歌辭正苦。永言詔衿紳。</text>
<title>悲落桐詞</title>,<text>悲落桐。落桐霜落早。深根到泉無一曲。脩榦參天大盈抱。春風二月草木長。新葉翻翻綠如掌。葱籠常近日月光。綿羃多霑雨露養。本是嶧陽根。移栽入君門。未待棟樑用。淸標出凡倫。及時發華滋。綠玉逬孫枝。葉堪寶珪裁。蔭如華葢垂。爲君吐淸韻。杳若鸞簫吹。滴滴踈雨聲。宮角鳴參差。高高入雲端。逢春幸自安。嚴霜八九月。柯葉遂凋殘。孤直爲身災。風雨又中摧。榦摧豈復連。葉落豈復回。伊昔盛華輝。今見委塵灰。悲落桐。落桐不榮其奈天。常期鸞鳳集。忽見龍乕顚。昔爲人所羡。今爲人所憐。悲落桐。落桐悲空懷正直性。無復華盛時。悲落桐。落桐餘孤枿。半心死半心生。寧折不撓屈。悲落桐。落桐有苦心。落桐寧如散木爨。我願斲之爲素琴。萬松林中明月夜。爲君彈出水龍吟。秪是少知音。</text>
<title>慕華舘感慨口占 時勑使新到</title>,<text>西郊舘有慕華名。爲慕中華禮樂明。今日使臣何所自。如雲錦幕勑書迎。</text>
<title>過高陽碧蹄李提督戰塲</title>,<text>朝過高陽酩酊餘。碧蹄懷古更躊躇。輕師躡後機應失。匹馬爭先計太疎。古樹風多霜葉戰。寒溪沙漲水雲虗。元功未必歸戎幕。感荷中朝石尙書。</text>
<title>惠陰嶺口吟</title>,<text>馬首雲巒矗矗靑。短亭纔過又長亭。自憐身世同浮梗。千里關山兩鬢星。</text>
<title>松京滿月㙜感舊。次石壁所刻尹尙書韻</title>,<text>崧陽舊國客來過。滿月㙜前感物華。殘堞依山埋半雉。古橋橆水集羣鴉。九重宮闕荒秋草。五百王基散落花。遺老尙存亡國恨。周墻遮蔽幾人家。歌麻二韻不相通。本詩首句押過字。故依其韻走草云。</text>
<title>善竹橋。敬次曾王考梅山公前韻</title>,<text>丙鹿存亡判此橋。留將寃血報前朝。扶持萬古倫綱重。不是區區但吠堯。其二剗不能磨血蘸橋。英靈猶向月㙜朝。臯夔豈必嫌臣舜。昏辟終非揖遜堯。血痕凹陷。類人鑿破者</text>
<title>飮葱秀泉</title>,<text>蟻附鼯行絶壁緣。仙漿一呷百痾蠲。山根削立金剛石。嵌竇流生玉乳泉。柔似慧山甘更勝。淸如楊子滑相懸。茶經添註宜無上。葱秀從玆美品傳。</text>
<title>洞仙嶺望鄕志感</title>,<text>赤葉蒼藤挾路長。關河風物屬重陽。洞仙嶺上回頭望。只見天端不見鄕。</text>
<title>月波樓。次壁上前人韻。</title>,<text>登臨忘遠役。山水逼人留。壁削城因起。波漂月欲流。兩山開坦路。巨石戴飛樓。怊悵倚欄久。夕陽無限愁。</text>
<title>大同江舟中口占</title>,<text>平平官道直如弦。一帶長湖暎樹邊。十里長林飛馬過。飄然已上大同船。</text>
<title>自定州東歸留別廷藻 從弟家煥</title>,<text>怊悵新安舘。蒼茫遠別人。邊頭天欲盡。征路月重新。萬事皆由命。千金有此身。不須傷遠䆠。只是少情親。</text>
<title>嘉山贈別許姪純玉 瓆</title>,<text>千里聯鑣塞外來。長程懷抱賴君開。嘉山今日分張去。馬上依依首屢回。</text>
<title>贈別嘉山使君李懋</title>,<text>一入嘉山境。秋寒倐變春。村扉逢地主。盃酒見天眞。禮遜由忘貴。顔溫爲近民。郡中皆自得。知是好官人。</text>
<title>謁仁賢祠</title>,<text>洮頮夙齋戒。謁殷太師祠。太師古仁聖。胡乃稱賢爲。明宮欠整肅。掃灑禮或。卑賤分有碍。不敢拜庭墀。促武敬升階。佝僂霤其頤。啓龕悚心骨。颯若天風吹。遺像肅淸高。宛是龍鳳姿。瞭眸細欲竪。豊輔美鬚髭。德積著英華。端拱坐如尸。有威威可畏。有儀儀可儀。頍弁不冠冔。侯服義所宜。衣帶失古制。下紳有雙垂。徘徊未忍去。撫事涕漣洏。胡獨興受敗。囚奴事明夷。隱忍必有待。苦心著銘碑。初心矢罔僕。殷喪節豈移。星躔表分野。此邦實名箕。受封實自殷。在朝宅三師。陳範遂東行。白馬浿水湄。周人詠皎駒。永夕願縶維。遐心意莫回。不忍負素期。靑丘闡政敎。殷禮猶在玆。衣袍色尙白。民俗重倫彜。百王實取法。不專一邦治。三章啓漢業。五事載周詩。大哉聖人化。百世見德施。出門東南行。周覽舊宮基。廣輪纔十畒。想像宮室卑。常存瑤室戒。寧肯大園池。門外盡井地。田字象形奇。橫竪七十畒。畒法尙可追。一夫家八口。衣飯此中資。由其心有恒。勤儉免於飢。民食重五糓。耕耘無失時。奈何今之人。逸豫惰四肢。四區殊畫井。不用分公私。貢助各異處。中外不同䂓。什一使自賦。上信下不欺。民産旣有經。奸僞何由滋。仁政自經界。聖王所致思。商君阡陌法。實與古井歧。戰國日陵替。舊制孰能窺。鄒聖或未見。先哲已置疑。嗚乎三代制。獨留海東陲。天下寧更有。歷劫宜護持。耕民競侵奪。長短互參差。此疆混爾界。區畫不可知。幸賴久菴翁。模畫著爲辭。按圖辨方隅。不難一整釐。東人不解重。魯莾誠可嗤。人家錯互住。隔樹露茅茨。居民務本業。衣巾樂縞綦。男婦戒混淆。子父篤孝慈。醜詈不出口。一境自煕怡。回首大同城。民俗日侈靡。衣冠矜都冶。歌舞集艶姬。星貨湊珍巧。列市互詅癡。咫尺舊都墟。風淳幸未漓。緬邈千載下。王澤未遽衰。巨野土城周。隱約見荒陴。坡陀勢厚完。蒸土費不貲。疊石實其間。犬牙相撑持。中經刺史繕。外面半崩欹。故老道其事。爲余三歎咨。古人智慮周。作事遠傾危。成壞固有數。更張且爲誰。七星西門西。匹馬曩逶遲。路傍下馬陵。松栢風凄其。崎嶇躋塚頂。周墻繚逶迤。歸然馬鬣墳。若斧有封之。乃知魯孔氏。家法微子遺。制度悉從殷。葬聖亦若斯。東方箕子國。禮敎浹人肌。噫某殷人也。懷古重傷悲。</text>
<title>練光亭</title>,<text>闤闠浮囂咫尺間。城隅境僻占淸閑。危欄綠漲盈盈水。高棟靑朝遠遠山。酒市輕排烟霧出。漁舟亂拖夕陽還。登臨不恨非吾土。關塞西來爲解顔。</text>
<title>次浮碧樓韻 幷序</title>,<text>余嘗過平壤。行事凌遽。不及一登浮碧樓。用是爲恨。偶與李公聖宰 匡呂 夜語。語次及之。李公曰。申石北 光洙 浮碧樓詩儘好。但舊國興亡之感。畧不槩及。是爲欠。仍誦傳自家詩云。日見箕都行樂多。興亡今古櫂人歌。長江亦自西流去。莫道春來還舊波。余喜其辭旨包蓄。聲調悽婉。遂用其餘意。卽席口號。舊國山河歷劫多。孤樓怊悵聽漁歌。悠悠無盡長江水。推過前波疊後波。</text>
<title>水營永保亭登覽 二首</title>,<text>四十年前登此亭。四十年後偶重遊。帆檣蔽水欑如竹。樓閣懸空汎似萍。一帶湖光澄几席。四圍山色滿窓欞。昔遊年少今何老。慙愧浮生兩鬢星。其二仲宣懷土強登樓。湖海飄零任倦遊。高閣簾開天拍水。寒山楓落客悲秋。深深霧暗魚龍窟。漠漠沙明鴈洲。極目烟波成悵望。數聲漁笛動鄕愁。</text>
<title>百濟遺墟</title>,<text>傾國蛾眉敵國資。周家妲己越西施。西來髡髮能亡濟。萬古句驪一着奇。</text>
<title>臯蘭寺吊古</title>,<text>興亡不繫有山河。地利其如棄險何。覇氣日隨殘月盡。繁華風送落花多。將軍勇振黃龍窟。烈士寃深白馬波。往事凄凉無處問。夕陽江畔聽漁歌。</text>
<title>落花巖</title>,<text>覇國豪華逐逝波。落花巖下落花多。一朝去葬陳家側。好聽當時玉樹歌。</text>
<title>汎舟白馬津</title>,<text>古國春回物象繁。扁舟繫纜綠楊原。江流不盡成忠恨。花落猶疑御妓魂。十里平湖佳麗地。一輪明月盛衰痕。自從王浦天兵涉。冷落荒㙜不復溫。自臯蘭寺順流下五里許。泊自溫㙜。層巖恠石矗削叢攢。翠壁屹立嶻嶪。上平作㙜。信勝境也。義慈日出遊讌。中官倖臣。先以炭火熾石。比義慈至。盡掃除無痕。義慈坐輒溫暖。謂之自溫㙜。</text>
<title>奉賀鶴峴令公 李志觀 八十五陞資 三首</title>,<text>序齒鄕村座最崇。朝家班爵又新隆。九旬未遠身猶健。二品如期命自通。短髮尙餘當鏡黑。韶顔不待把觴紅。可能遐筭添三五。異日相呼百歲翁。其二西樞恩命動歡欣。黃牒做從隴上焚。皓露黏眉徵最壽。紅潮暈臉覺微醺。洞中老友來爭博。床下曾孫坐讀文。長子今年五十八。朝朝弄鷇侍家君。其三緋袍拜謝殿庭回。曉日天衢喝道來。家在柿林深處住。宴從花樹好時開。聖朝紫誥催榮牒。孝子斑衣獻壽盃。穪賀詩成携手去。風欞喚起鼻中雷。</text>
<title>敬次族兄淸潭公 重煥 以先朝侍從陞資韻</title>,<text>簪筆螭頭記舊臣。洪恩饒我倦遊身。江湖拄笏遙瞻極。星漢乘槎竟到濱。日月容光終必照。乾坤回泰孰非春。連茹鷺簉攀新命。次第絲綸有脊倫。</text>
<title>敬次知敦寧洪公以大耋陞資入耆社韻</title>,<text>八十光陰托大春。西樞恩秩寵章新。耆英社作詞林會。宰相家居陋巷貧。親友重逢顔髮改。故山回首夢魂頻。卿班別有淸高相。黃石橋頭月似銀。</text>
<title>次竹裏舘老人李景休 羽慶 九十陞資韻</title>,<text>耄耋巍然爵命隨。家先盛事亦幾追。自天申佑三尊備。與物咸亨百祿宜。邦典自來優大老。野翁還復擢崇資。悠悠一世眞如夢。九十年光度瞬時。</text>
<title>謹次韓同知 德樹 回榜宴韻 幷序</title>,<text>往昔己巳歲。余與公俱解禮部試。越明年庚午。公登進士第而余見黜於有司。歷六十年。公年已九十六。去百齡只四歲。又値庚午週歲。設回榜之宴。甚盛擧也。方余發解。年二十一甚少。到今週歲。亦已踰八十望九耋。矧公於是時已三十六歲。誠極衰頹晼晩。而克享大壽。回榜設宴。夫豈始望之所嘗到哉。詩曰。樂只君子。遐不眉壽。又曰。樂只君子。福祿申之。君子之壽考福祿。乃天之吉佑。非人力所可致。此非公今日之謂歟。雖然。余於此有二恨。使余當歲得題名榜下。豈不爲今日之年契添一勝事。而不能然。一恨也。余少公十有四歲爲後輩。而衰疾卧床。不克赴末席覩盛會。是又恨之大者也。聞會中諸生。多爲詩以侈其事。病枕遂步其韻。一以爲公賀。繼又叙余之所恨云。蓮榜先庚又後庚。禮闈重唱一人名。從今百歲無多歲。道是新榮亦舊榮。淑氣含春籠滿室。祥飈噓暖入穪觥。憶余同解虧同榜。此會那禁渡灞情。</text>
<title>龍崗李丈回甲壽詩</title>,<text>頭白躬甘旨。如公福壽稀。六旬初度席。兩世百家衣。靈木春無筭。晨葩皭有輝。何方繩繫日。長願住春暉。</text>
<title>族姪梅竹翁 載陽 回甲壽詩 二首</title>,<text>佳節重陽前四日。翁年六十一干支。心豪不减懸弧歲。鬒變惟憐照鏡姿。壽縣出耕親有養。鹿門歸隱世無知。眼前桑梓成森鬱。歷歷皆言手種時。其二高堂鶴髮坐䦱門。六十兒今奉壽樽。一曲桑麻茅屋靜。九秋風雨菊花繁。席推祭酒稱先輩。案置農書敎後孫。多意長筵申頌祝。家君庚甲有公存。</text>
<title>次李承旨幼會 日運 回甲壽席韻</title>,<text>人世灮陰過瞥然。天回星甲又今年。儒風家貯堆煤帳。令日堂開舞彩筵。性拙無心干爵祿。身閑專欲學神仙。信知多福非虛致。眉壽終來在稼田。</text>
<title>次金士文壽世父回甲讌詩 幷小序</title>,<text>金君士文授簡於余曰。甲子元日。我世父縣弧之辰也。小子捧一觴上壽。鄕之人士。多爲詩志余喜。遠近耉德諸公。卛皆和之。敢乞一言之惠。余曰。甲子六十秊。則數盈又復一秊。周而始。從而起數。壽其可量哉。遂步其韻贈。天時六十一秊迴。甲子元朝晬席杯。猶子橆殊親子養。壽星仍共歲星來。香浮大瓮新春熟。慶溢長筵上日開。列坐韶顔咸耉德。後生多幸此叨陪。</text>
<title>次鄭順天仁叟 東元 回甲壽席韻</title>,<text>檀君生歲降長庚。酒市詞林早飮名。弧席重回初度日。杯觴猶自少秊情。閑來對月淸吟苦。老去逢秋素鬢驚。鮐背野翁空悵望。橘中佳會幾時成。</text>
<title>祭族兄觀音公 昌煥 詩 幷小序</title>,<text>觀音公在世。酷嗜詩。每圓一篇。出示族弟森煥。森煥得一句佳。亦必就質。今公詩不可得見。謹其七言古詩一篇。用代蘋蘩。倩人往陳。觀音居士悟達觀。身超幻界燭玄理。眼觀一切世間音。噪噪俗語厭聞耳。手譚目語無不可。猶嫌口舌爲己累。彼哉耳食目傭輩。碌碌不敢窺涯涘。甲是乙非都不聞。憤世迫塞苦形存。一朝乘化去飄然。手折琪花登天門。適來時也適去順。泫然怛化余何心。汗流籍湜迷前途。欲躡後塵無處尋。哭不憑棺葬不送。碧落寥濶黃泉深。時聞斷斷擊齒聲。森然魄動復整襟。去年至月乘海舶。黃昏繫纜度繩橋。道傍新墳莎艸短。松栢夾路風蕭蕭。行人指點爲余道。淸貧進士於此葬。弟泣兄嗟相太息。忍遣白壁埋黃壤。百仆千僵兩欒棘。躬扶靈轝入東峽。棠山故宅空塵土。我來躑躅而啜泣。天寒歲暮北風嘷。百草焜黃華艶衰。飛鳥號木爲我悲。嚴霜滿地切我肌。夜抱古琴彈古操。商聲寥亮羽聲高。曲中有人不可親。身被皎皎雪花袍。手持琅玕欲有贈。下視塵寰一悄然。曲終雲散不見人。星河耿耿淡曙天。春還剡社公不還。百花開盡與誰樂。濯泉之辭眞可悲。草堂自此無顔色。天外雲巒矗幾重。涕零雙墮向風哭。一篇古詩供香觀。觀音居士庶歆格。</text>
<title>輓洪允繩 四首</title>,<text>誰昔升堂謁尙書。看君侍坐體柔舒。懸衾襡簟恒存敬。進退雍容古禮如。其二少年諧笑競云云。獨坐端凝若不聞。貞翼家風傳質素。耻隨流俗尙虛文。其三中庭嘉樹藹靑葱。培養年來積許工。一夜天霜花不實。滿枝華艶未秋空。其四君家二竗共周旋。追逐黌堂已十年。獨對白眉傷往事。一簾寒雨轉凄肰。</text>
<title>輓李典籍世翼 代家大人作</title>,<text>不堪勞碌走風塵。捧檄當時秪爲親。流俗詎能容骯。屛居無以度窮貧。蹉跎伯玉知非歲。寂寞文園卧病人。回首凄凉舊詩社。藥山門巷草花新。</text>
<title>輓洪獻納</title>,<text>煙波萬疊逈柴關。林鳥簷雲日夕還。南望斗間多紫氣。古來天下有靑山。禁城殘漏醒秋夢。三峽扁舟剩早閑。傳與大家風範在。淸高未許俗人攀。其二家家白雪播新聲。獨抱殘經老此生。典禮遙徵周柱史。文章高逼漢西京。百年家在靑山靜。萬古江流月瀨淸。天祿尙多書未較。留將餘半付兒成。其三曾與賢郞許趣同。江湖散聚十年中。久聞鯉對承庭訓。早識龍門有父風。講禮無非三代舊。論交况是兩家通。一頭未肯從人避。香瓣年來獨爲公。</text>
<title>挽洪士良 儒浩○二首</title>,<text>道學陶山盛。眞源漢汜通。星門群弟子。天質美夫公。繪事素爲本。絅衣文在中。夙承師席訓。踰嶺訪淳風。其二古道行今世。眞工在本原。六爻謙盡吉。四德信該存。南嶠雲千里。西湖月一痕。索居成永訣。襟抱共誰論。</text>
<title>挽尸菴權丈 巖</title>,<text>歲暮北風厲。陽彩日以昏。古人不可見。古道與誰論。矯首望楊山。悱惻欲無言。平生經世志。卷懷入九原。衰世降魁人。天意若有存。心周九垓廣。道求百五尊。世方慕浮華。我志非飽溫。人盡求利己。我思濟元元。嘐嘐古之人。脫畧厭世喧。門多長者轍。酒滿北海樽。濩落竟何成。皓首卧丘樊。放形雲水窟。娛情花木園。中庭桃李樹。榮耀媚春暄。蘭桂及杏榴。芊蔚柯葉繁。謂蒙君子擷。不負東皇恩。芳意竟凋落。窮陰閉乾坤。終古問學士。多生英傑門。職由心眼大。異流而同源。鄴侯富經籍。謝家盛子孫。白眉固天挺。忠信性攸根。英年踵星門。正路騖長轅。講禮追周孔。嗜古樂羲軒。而余踵其後。同志友契敦。通家熟庭訓。懷慕久靡諠。離索足悲咜。喪病更頻煩。高秋漢山阿。丹旐遠飛翻。千里阻相紼。東望涕雙抆。</text>
<title>挽震澤申文初 光河○二首</title>,<text>自夫震澤之亡。慨詩道之日亡。悼昔遊之如夢。愴恨結轖。懷不能紓。其引也。余病伏湖濱。未克送葬。追成挽歌二章。以志余感云。嶔奇男子鬢盈霜。萬水千山一錦囊。酒後琴棋供笑傲。春來草木被文章。仙曹吏隱今何處。昭代儒風遂渺茫。被髮騎龍向寥廓。片雲西北路何長。震澤臨死。口號五言近體一首。皆仙語。尾聯云翛然騎馬去。西北片雲回。其二聚散江湖十載心。泉㙜一別阻重尋。樽空北海風流盡。雪滿西園歲月深。域內名山渾往跡。匣裏流水有遺音。不咸高頂仙霞秒。魂去魂來白澤潯。震澤嘗登白山絶頂觀大澤。遂改號白澤。</text>
<title>輓樊菴蔡相國 濟恭</title>,<text>骨鯁明時彦。康寧大耋年。兩朝崇位望。間世出英賢。宿德騰輿誦。孤忠荷主憐。伏蒲言諤諤。啓籥涕漣漣。脫灑風波外。依棲日月邊。三都䧺節制。諸路廣旬宣。蔀屋謳謠遍。花庭訟獄蠲。寵躋三事列。位在百寮 先。瑞色星辰動。恩綸雨露偏。六符光照地。八柱勢擎天。黼黻需時用。文章奪化權。連翩賡御什。灑落富淸篇。文擧登門日。陳蕃下榻延。勞謙寧貴倨。禮接與留連。有道碑無愧。延陵墓尙傳。寶珠常感惠。樂石幸將鐫。三歲勞懷結。前宵遽徹縣。家邦憂疹悴。朝野共潸然。麗藻垂金石。殊勳映簡編。承家耄士在。遺業付靑氊。</text>
<title>曉枕。復成樊菴輓一絶句。以寓感慨之懷。</title>,<text>剖心灑血爲儲宮。同一危忠迹不同。吾祖捐軀公際會。餘生天地泣無窮。</text>
<title>輓洪判尹 周萬</title>,<text>溫溫風味可能忘。氷齒相親到鬂霜。一是忠和眞德性。不傷雕鏤好文章。淸朝年位崇耆社。濁界囂塵遠醉鄕。勝會香山曾最少。秪今衰朽泣存亡。</text>
<title>輓李江陵穉輝 景溟</title>,<text>荀陳過訪地牛鳴。世好相期非世情。士反渾如蘭室入。儒臣終見玉堂盛。鷄鳴風雨存吾道。鶴馭蓬瀛指五城。存歿那堪論夙契。季方今亦鬢絲明。</text>
<title>輓北溪尹處士 就協</title>,<text>往歲停帆白馬濤。雙揩靑眼見人豪。霜鋩脫匣神光瑩。雪嶽連天氣勢高。白酒半酣彌激烈。玉壺三擊寫牢騷。仙虬一夜騰寥廓。永謝塵間齷齰曹。</text>
<title>輓李京兆士亨 秀夏</title>,<text>魁顔白晢正容儀。凝坐藜牀儼若思。禁漏已醒淸曉夢。江樓閑掩夕陽時。益州耆舊應留傳。梁苑風流憶騁詞。五福考終奚復恨。故人無限寢門悲。</text>
<title>輓李承旨幼會 日運</title>,<text>天寒北風嘷。厲疾征鳥飛。故人死越月。魂氣逝何歸。相彼大鳥獸。猶傷群匹違。况我平生交。能不發永唏。憶昔遊京都。與子遻荊圍。英年方弱冠。摛翰吐珠璣。羣公見之歎。朋識隨指揮。黌堂礪筆鋒。上舍振金徽。高步登雲梯。淸禁映朝衣。郞官應列宿。銀㙜視甎暉。出典三郡紱。吏民伏恩威。角巾歸西湖。浩若脫馽羇。倘徉山水間。澄心永息機。瓊沼觀遊鯈。洞天擷芳菲。後輩荷提掖。宗黨得因依。惻愴西河痛。居然人事非。展轉卧床褥。無術起風痱。嗚乎哲人亡。儒風存幾希。顧余成濩落。中歲返釣磯。分離經十霜。閴寂掩荊扉。自君西歸日。連翩接容輝。携袂話疇昔。送騎割鮮肥。跌蕩文酒席。懽樂未云幾。幽顯遽已殊。淚目遙相睎。故榻塵埃滿。長途雨雪霏。此別遂千古。丹旐入翠微。</text>
<title>挽芝山老仙洪應南 斗河○五首</title>,<text>七竅鑿死沌。澆風散眞淳。我生千載下。幸覩邃古人。伊人復冥漠。愴愴難重陳。其二心頭消鄙吝。口吻絶誕妄。深山一茅屋。僅足容踈放。脫然乘化去。天宇極淸曠。其三愷悌君子人。溫溫玉不如。菽粟有至味。豈必丙穴魚。布褐誠所寶。不貴綺繡裾。浩浩全吾天。歸天復其初。其四皖彼南有斗。光耀接壽宿。老人應星象。年命理宜久。胡遽厭玆世。未滿頤期壽。以我皎潔志。淤泥濯玆垢。其五四皓一皓亡。芝山芝半萎。逝者日以遠。生者空涕洏。</text>
<title>輓沈儀叔 範錫○五首</title>,<text>昔我歸耕日。棲止一草菴。君來締懽好。文酒終夕酣。其二粹白絶塵氣。樸素全天眞。惟其物無競。所以心相親。其三門距牛鳴近。離別動經年。非我交或衰。知君疾恒纏。其四我年踰八耋。軀命幸尙支。之子遽何歸。天道未可知。其五從遊諸少年。零落幾人存。老淚未曾乾。送君又九原。</text>
<title>輓三山老仙 李周永○五首</title>,<text>傾葢情深若故知。天衢何遽送仙虬。西南人傑誠難得。非直爲公實自悲。其二沌死澆風日散淳。吾猶得見古初人。亭亭脫出囂塵表。天賦能全本性眞。其三傲視人寰坐兀然。日光照處禁便旋。威儀修餙猶閑事。實實心工在敬天。其四耄耋何嫌禮數寬。淹綿床褥起居難。猶餘一段剛方性。鋒鍔嵯嵯露舌端。其五去歲湖亭惜別離。丁寧執手話前期。黃泉下見非無路。公且先行我後隨。</text>
<title>輓閔正言履吉 慶世○四首</title>,<text>風流京國早蜚英。珩瑀金閨出入榮。一自西湖成退鷁。蓬蒿便若老書生。其二中歲罷官歸故山。烟波極目剩淸閑。人皆圓鑿身方枘。骯髒難容此世間。其三醉來扶杖出江濱。雙鬢星星不染塵。隔水村翁相對語。無人知是舊㙜臣。其四杏花籬落綠陰邊。遲日藜床任醉眠。身退不禁懸闕戀。夢魂時復去朝天。</text>
<title>許友巢先生 是去非 遷葬輓 五首</title>,<text>高蹈杳冥何處歸。靑山一面白雲飛。迷途不遠俄能復。蘧瑗何遲老覺非。其二飢卧山中困歲侵。高標不啻芥黃金。開門斗米無辭謝。千里交深一片心。歲乙丙大侵。我王考方困陳厄。李民部世華遺以米包。王考與友巢素不相識。聞其在抱飢甚。分其半以送。友巢志操純潔。一芥不以取人。至是受而不辭。亦不謝。其三燭地長虹晝燁然。三條市上一號天。哀聲震薄驚眞宰。零淚縱橫徹九泉。王考之喪。家人方環泣街市中。有一人頎然直前。執從祖手流涕。仍大哭而去。訪之乃友巢也。自抱聞變馳至云。其四使盡黃金交不終。嗟嗟薄俗古今同。秪憐君子歲寒意。終始不渝霜雪中。其五百年今日見前和。虞殯傷心咽恨歌。萬疊靑山高士塚。天涯回首泣偏多。</text>
<title>彌甥李誠之 星億 遷葬輓</title>,<text>不見李甥久。三年淚袖斑。佳城還白日。脩路又靑山。圭復憐姿美。珠亡惜壽慳。講堂門獨閉。羸老尙人間。</text>
<title>韓順之遷葬輓</title>,<text>聞說前和出世間。故人衫袖淚痕斑。虛牕耿耿三更月。絶迢迢萬疊山。德器渾成猶夢想。高風緬邈詎追攀。秪憐孝子窮天痛。生小伶仃不記顔。</text>
<title>愼來七 思復 遷葬輓</title>,<text>遊從粤自丱兮初。况復通家屬不疎。乃祖法門承軌躅。先人講席受詩書。前和載見人間又。親壠相依膝下如。二子孤今幸壯。石田生活保家居。</text>
<title>李處士聖瑞 虙河 遷葬輓</title>,<text>風味溫溫玉不如。林園終老世相踈。地偏君子居何陋。貧甚東隣樂有餘。白璧重埋山色暗。朱絃已絶水聲虗。龍崗花木春來好。不忍行經舊艸廬。</text>
<title>李母睦夫人輓</title>,<text>門停相近瀼西東。况是姻親聲氣通。勤苦絲麻成梱範。敬恭籩豆保家風。桓鮑媲德光垂後。陶翟居貧樂在中。仁壽自能躋大耋。留將餘慶澤無窮。</text>
<title>書興陽宋氏忠節㫌閭卷詩 四首○幷序</title>,<text>宋氏。興陽名族也。其先有諱悌。官唐津縣監。壬辰之難。死於矗石樓下。其夫人具氏。聞報殉死。其從子諱德馹。光海丙辰。以富寧守。討斬野人守希。超拜兵使。旋爲守希餘黨所害。嗚乎。一門之內。雙忠一節。炳若日星而地旣遐遠。家又單孑。歷二百餘年。掩翳不章。今上二十一年。搜剔幽隱。廣樹風聲。特施旌閭褒贈之典。觀聽咸聳。歌詠繼作。搢紳大夫皆有屬和。余亦感其節烈。謹作絶句四首以附卷末。矗石樓前古戰塲。蟲沙猿鶴劇茫茫。可憐一派南江水。猶帶西湖落蕊香。公好種梅。號梅窩。其二何須善哭解崩城。哭到無聲竟舍生。節義成雙汪簡討。未應靑史獨留名。其三轟凌砲矢掉雷車。慘憺陰風卷葉笳。父死南蠻兒死虜。李忠武後又公家。其四丹楣粉宇照天垠。二百年前似隔晨。孤績幽光無不闡。南民感激頌君仁。</text>
<title>石巖寺述志十韵 幷記</title>,<text>嗚乎。我從祖星湖先生八十年講道。著書滿家。天人性命之辨。扶正闢邪之辭。仁禮克復之訓。高明廣博。地負海涵。又於六經四子心經近思錄小學家禮等書。具有疾書諸編。使古今群聖賢之微言奧旨燦然復明。無毫髮憾。優優大哉。不可尙已。第其編袠繁浩。未克脫藁。葢當時及門高足諸公。已盡凋喪。後輩淺學。卒無能任其責者。吾友丁君美庸 若鏞 適自銀㙜出補金井驛丞。慨然以修整爲己任。以書來曰。使先生遺文尙至今泯焉無傳。後學之咎也。不有作始。曷底于成。遂約會溫陽之鳳谷寺。時遠近士友之聞風會者亦衆。始自家禮疾書讐校。次序之紊亂者正之。字畫之訛誤者改之。發凡起例。綱擧目張。成一部完書。他餘諸書。期以明歲卒業。甚盛擧也。嗚乎。天未喪斯文。使先生之學他日大明于世。安知今日之役不爲之兆也。余於是屬美庸序其事。又各賦述志十韵。作來後徵信。同會者。韓山李廣敎文達。晉山姜履寅士賓。履中用民。履五伯徽。咸平李儒錫汝昂。靑松沈潞仲深。福川吳國鎭孟華。安東權夔堯臣。吾弟鳴煥佩謙，姪載威虞成，甥密陽朴孝兢嗣玉。稷下傳經禮。彬彬盛質文。寸心千古合。要道片言分。俊傑今相見。風流舊已聞。夜深孤寺雨。地絶亂山雲。樽酒經旬會。膏油繼晷焚。同門投末契。異地憶離群。學不求溫飽。窮能外戚欣。眞交無貌敬。實業在誠勤。奧妙由心得。淸閑遠俗紛。諸君同此志。軟語竟朝曛。</text>
<title>丁美庸 若鏞 見訪山居。有詩留題。遂次其韻。</title>,<text>今世人豪間不無。斯文正脉待持扶。卽看平地層濤急。賴有昏衢一燭孤。裊裊漁竿隨釣侶。翩翩馹騎訪田夫。人文會見重宣朗。一理盈虛驗馬圖。附美庸元韻[美庸]稷下殘經半有無。吾師墜脉竟誰扶。頑雲蝕月長庚晥。駭浪掀天砥柱孤。荀氏一門多俊士。管寧中歲作農夫。園邱欝欝蒼松老。誰遣幽居入畫圖。</text>
<title>和石門詞伯申汝魯 宗洙 用美庸韻寄惠瓊什</title>,<text>幽居境僻點塵無。一病經秋藥餌扶。塘水夜涵寒月滿。石門晴拄片雲孤。郵筒遠寄傳心素。樽酒相逢憶壯夫。白首同期尋緖脉。溪堂元有舊書圖。附石門原韻[石門]短策脩筇今在無。崚嶒瘦骨當支扶。每傷離別雙魚斷。幾閱存亡一鶴孤。論議庶將培正脉。風標遮莫起頑夫。儼然巾服林阿畔。雪白鬚眉當畫圖。</text>
<title>次許淸仲 源 投贈韻</title>,<text>旅舘晻晻已夕輝。蕭蕭客袂北風吹。故人覿面還多感。往事傷心秪自知。蘭契相求千里外。松姿不改大冬時。可憐三世通家誼。含意悽然欲語遲。附淸仲元韻[淸仲]剡洲烈日尙餘輝。箕峀淸風不盡吹。神交亦未荊州識。高義曾聞管仲知。百年忼慨捐軀日。九陌悲號灑涕時。此誼遺孫何可忘。相逢白首却嫌遲。</text>
<title>次方山李衛道 道溟 寄惠八絶句</title>,<text>山門步入整襟纓。儼重儀容望已驚。謖謖松風醒肺腑。五更談話一燈淸。其二江湖浪迹幾多年。不學爲儒不學仙。今日始知眞正路。一循繩矩是爲賢。其三蓬門却憶德星過。話到洋書闢廓多。孔軌周程明在眼。步趨亶不外儒家。歌麻二韻不相通。或未及照考耶。其四恩詔雙擎血淚垂。危忠獨有聖心知。百年幽鬱黃泉下。白日中天快照之。其五風雪颼颼松栢林。餘生淚滿剡溪潯。刹塵報答誠無地。感激天恩秪一心。其六丌上新編名道東。斯文正脉託深衷。淵源直接陶山派。獨任儒門繼往功。從祖先生裒集退陶粹言成編。名道東錄。謂紫陽之道傳于東。其七不要禪門傳一衣。眞工只在識精微。希賢希聖隨深淺。嚮道孿孿可庶幾。其八師座眞容儼不違。士林多幸共瞻依。餘生白首傷春服。伊昔童髫與俗沂。附衛道元韻 首三絶。以叙向𨓏之懷。中二絶。伏覩上敎。剡溪義理快伸。不勝感歎。敬竭衷曲之蘊。下三絶。以星湖先生別廟事。謹暴慕仰之忱。 [衛道]頭戴平凉削木纓。携筇躡屩俗人驚。何曾住着烟埃氣。蘿月巖雲一段淸。行步如飛望八年。老而康健是神仙。斯文擔負今誰在。詩禮家庭世有賢。不煩車馬遠相過。淸氣山樓此夜多。曠世堪懷靡仰止。典刑猶喜老成家。九天星月下垂垂。瀝血丹心在上知。正氣東方陽復會。憸人庶戢倒行之。嚴冬風雪打千林。百尺孤松澗水潯。山裏晩生中夜感。太陽遍照歲寒心。晦退云遐道又東。哲人先覺降民衷。粹言滿架知垂敎。繼往開來可遜功。窓前尺雪未摳衣。凾丈永違發奧微。依舊顓蒙將老至。東崗孤守愧硏幾。蘭化鳳歸地不違。餘香遺彩尙依依。於焉像設諸生意。終始難忘舊浴沂。</text>
<title>和兪禹文 衡柱 寄贈詩四首 和而不步韻。古也。</title>,<text>往歲全家海上移。雲濤萬疊片帆遲。資裝搬載無餘物。只有隨身一局棊。其二亂峯深處有茅廬。老向田間與世疎。山檻日長無一事。牀頭閑課稚孫書。其三書劒棲棲兩不成。老來無事費經營。眼看世界虗泡轉。且可悠悠度此生。其四故人離別隔天涯。莫道相尋道路賖。扶老一莖雙不借。萍蹤到處便如家。</text>
<title>次兪禹文 衡柱 新成草屋詩韻二首</title>,<text>曾嫌住久別南陽。湖上林廬映水光。千里雲山迷舊國。一區烟樹護仙鄕。凉軒夜坐月生峀。幽逕春行花滿崗。門巷終年車馬絶。時邀田叟醉茅堂。其二垂蘿絶壑寄茅廬。道是衡門隱者居。閉戶終年無俗事。開簾移日看農書。雲深峰頂巢林鶴。春暖湖心撇浪魚。閑課小孫勤諷誦。周詩三百待興於。</text>
<title>次鄭順天仁叟 東元 投贈韻四首</title>,<text>寒露氷壺逼骨淸。怳疑仙客下蓬瀛。窮冬風雪催行役。千里湖山訪釣耕。遠棹隨歸仙鶴影。新詞傳誦鷓鴣名。門前一自華驂駐。寂寞荒廬頓覺榮。其二山翠輕濃入戶淸。數椽茅屋傍滄瀛。三千六百廣張釣。七十九年勤力耕。今日幸知江夏面。此生非避伯休名。眼靑頭白交何晩。昭代譽髦識有榮。其三荀陳道契遠相尋。歲暮山中雪意侵。石逕穿林紅葉晩。柴門臨水白雲深。松風滿室無塵氣。蘭雪傳聲見古心。慙愧野人虧報謝。白頭窮蟄到如今。其四經年門巷少人尋。山逕荒苔履跡侵。風雪滿天高士至。床燈入夜兩情深。詩論古道無餘話。交到忘形秪是心。誰說風流先輩遠。廣文三絶又逢今。附仁叟元韻[仁叟]華髮韶顔照席淸。尋仙不必向蓬瀛。年符渭叟忘機釣。跡隱莘翁樂道耕。堆案簡編應有秘。盈庭卉木未分名。朋來自遠公何樂。顧我登門也有榮。姑射神人氷雪淸。茫茫俗物俯環瀛。鄕風遵約回淳古。帝力無穪頌鑿耕。謝世還嫌難謝客。藏身猶惜未藏名。林泉至老逍遙樂。何似風塵拖紫榮。名慣長川路易尋。仙庄自愧俗塵侵。金明枝壓群芳秀。薝葍林藏恠石深。大藥未施醫國手。慈航難忘濟人心。鼔琴終日容無忤。高士襟懷復見今。一馬蕭蕭野逕尋。茅廬凈掃白雲侵。孤燈夜與淸談永。醇酒杯將晩契深。日用盤匜多妙制。歲寒松竹見眞心。惟祁遐筭齊龜鶴。造訪年年共說今。</text>
<title>又次鄭仁叟 東元 別後寄來韻</title>,<text>柴門風雪路茫茫。前日行人別草堂。白馬維朝朋至樂。金鷄唱曉客歸忙。淸標烟火逢仙骨。邃學嫏嬛覰秘藏。千里神交勞遠夢。似君文雅可能忘。附仁叟元韻[仁叟]回首雲山劇杳茫。夢魂猶在草玄堂。同時願識逢何晩。一宿旋辭別亦忙。富有波斯爭眩矚。森開武庫孰探藏。歸程稛載充然意。虐雪饕風也自忘。</text>
<title>奉和地主鄭公 來重 送來鄭仁叟留詩韻</title>,<text>明府詩傳野叟迂。高吟初不費撚鬚。開門滿眼堆瓊玖。况復靑絲繫玉壺。時幷附壺酒以來</text>
<title>奉和地主鄭公 來重 下顧用前韻垂贈詩二首</title>,<text>路直柴門正不迂。前騶擁席展龍鬚。下堦倒屣迎仙宰。皁葢翩翩帶酒壺。其二壤父含餔野性迂。田間生老到霜鬚。喜逢太守淸如許。一段寒氷置玉壺。</text>
<title>敬次地主鄭公 來重 賑畢開筵韻二首</title>,<text>八十年加二。㐫荒遇不辰。賴蒙明府惠。感活此州民。及麥斯爲幸。哺糜已著仁。老癃還自慶。作一化中人。其二冬春歷饑饉。餌饌有今辰。振廩恭明詔。躋堂禮庶民。林葱無盡理。果核亦藏仁。膏雨占秋熟。知應瑞醉人。</text>
<title>崇禎通寶錢 幷序</title>,<text>甲申三月。再從弟可山居士 九煥元陽 步庭中。見村兒戱擲古錢一文。取視之。乃崇禎通寶錢也。摩裟愛惜。作銘詩藏之三年。日出而示余。其好忽傷缺不全。余曰此天也。相對嗟惋。居士以余病蓄古錢。因擧以遺我。余感其事重其意。謹作詩記之。甲申三月前。崇禎曆朔頒溥天。甲申三月後。天下不紀崇禎年。古錢流落二百載。崇禎通寶字宛然。秪今投擲村兒手。居士摩挲淚如泉。洗拭殘月出塵埃。輪郭玷缺不復全。甲申再周又三月。吁嗟崇禎通寶錢。</text>
<title>杏松齋詩 幷序</title>,<text>華而不實。君子不取。早發先萎。志士賤之。故種樹者擇焉。然凡木之生。氣性各別。能兼美備德者。絶罕有之。此物理之常也。吾友朴長發 載英 築于禾溪之上。矮簷斗屋。僅庇風雨。取古聖賢書。日翫索其中。庭有松一本千枝。童童如葢。又有文杏一株連根而生。比榦而上。直穿松葢中心而出可尺許。始舒柯布葉。蒼翠層疊。若巧智造成者然。此何異也。杏與松殊品。非如園中蔦蘿露井桃李可縈抱旁生者。而今不封不植。幷生長發之庭。偎側而兩不妨損。覆冒而自相護持。華實具美。霜雪不改。殆可謂木之珍貴。世之稀瑞也已。鄕之人士。多爲詩文以表其異。積成牛腰巨軸。日。余過長發。觀杏松之瑞。留連不能去。長發乞余言甚勤。余告之曰。古之人觀物而喩道。比類而進學。長發晨夕徘徊於杏松之下。擷芳以尙其文。摘子以務其實。觀後凋而益勵其志操。合而成章。養以需材則庶可爲進德居業之助。而不負杏松之瑞。長發勉乎哉。旣以語長發。遂賡軸中韻以示意。眞工上有化翁知。嘉樹生庭特自奇。所貴實成華盡後。可憐心在歲寒時。根株幷地交相輔。氣性因天各不移。有斐文章兼勁直。誰言二木本殊姿。</text>
<title>贈兪明玉 京煥 勉戒辭 四首</title>,<text>病枕涔涔久。君來意暫安。今晨一杯酒。始覺別離難。其二出門常惕息。長路勉低顔。不息行將去。京城有日還。其三春風二三月。庶草一時蕃。未必秋皆實。深機在固根。其四山溪似許淸。水淸流易涸。汪汪漢江波。魚龍之所宅。</text>
<title>猛乕吟 七首○幷序</title>,<text>昔在辛酉歲。有乕入村吃大狗。白晝飽眠。山崗村人噪而逐之。族兄觀音居士 昌煥 用人今疲病乕。縱橫爲韻。成絶句七首。我本生先考竹坡公。仲父惠寰公俱有和詩。到今五紀餘。余偶出門。見大乕晝行田間。追憶前事。依韻賦之。猛乕何太惡。逢人輒害人。緬思古聖代。仁獸致猉獜。其二人多乕不敵。迫逐困于今。胡自喪威猛。秪是輕出林。其三上山見活虎。巉巖走不疲。瑰觀已飽眼。膓肚欲忘肌。其四毛質自有文。爪吻爲其病。但能去貪暴。誰不憐彪炳。其五歲歲雖繕兵。無人敢格虎。未側草間虫。焉用刀槍舞。其六不解藏身智。闤闠跡橫縱。所貴深淵裡。神變莫測龍。其七民生亦何賴。豺虎正縱橫。上天不佑善。任爾恣貪獰。</text>
<title>猛虎吟第二篇 七首</title>,<text>炬眼弄牙爪。行常欲噬人。毛蟲豈盡汝。肉角有祥獜。其二昔聞尙怖悸。目睹况在今。君子貴遠害。戒不入山林。其三爾是百獸䧺。求食亦何疲。生不禀靈智。所憂在腹飢。其四風雪氣彌䧺。暴露曾不病。惟知避火炎。護惜毛文炳。其五村人大驚怪。白晝見猛虎。鎭日下山來。山裡狐狸舞。其六睅然一惡物。貪食日橫縱。誠恠大易訓。風乕對雲龍。其七吃狗曉仍醉。酣眠白日橫。乍看絶可怖。生得爪牙獰。</text>
<title>猛乕吟第三篇 七首</title>,<text>獸中有惡獸。人中有聖人。聖人絶筆後。不復見猉獜。其二烈山在何世。獸害古猶今。逃匿非其望。願爾入深林。其三何苦齧人肉。貪獲不知疲。深山有獐兔。亦足療苦飢。其四物禀苦不齊。全美天猶病。胡爲産惡乕。復與斑文炳。其五去歲見飛龍。今年看躍乕。偉哉二壯觀。殆欲手之舞。其六歲歲滋民害。惡獸橫復縱。鳳獜宜不至。滄海又藏龍。其七見虎不須逐。山樊任晝橫。人猶少仁善。何恠汝㐫獰。</text>
<title>曉枕。憶再從弟元陽 九煥 疾病。二首</title>,<text>輾轉思吾弟。窓明曙色殘。野塘春草遠。庭樹雪枝寒。會少經年易。憂多度夜難。寸心千里外。日夕禱康安。其二耿耿相思苦。相思夜正殘。虗窓蟾影曉。孤枕鴈聲寒。地遠書來闊。天長夢度難。索居猶尙可。若爲報平安。</text>
<title>題新川李處士幽居 四首</title>,<text>棊酒日爲事。幽居未覺閑。飄疎垂鬢雪。森爽聳肩山。世以忠和濟。天將福祿還。繁紛山外事。寂寞少相關。其二門巷無車馬。人閑地亦閑。枕書消白日。開戶對靑山。林洞相會合。簷雲自往還。此心常寂靜。元不着機關。其三哦詩亦爲累。適性始應閑。盡日惟臨水。終年不出山。聾翁 李儒漢▣▣號聾菴 常伴住。遷客又來還。李儒修周臣自謫所放還 喜是淸狂者。塵囂揔不關。其四忘機百事足。蹈分一身閑。泉壑誰爭境。烟雲自在山。沙明分鷺坐。林暝與禽還。招集無晨夕。荊扉未始關。</text>
<title>崧陽遇王生</title>,<text>風雪河關匹馬行。崧陽舘裏遇王生。烟籠遠樹村容暗。月滿空城嶽色明。十載依微今夜面。一樽深淺故人情。繁華欲問前朝事。古木荒㙜葉葉鳴。</text>
<title>謹次洪荷衣韻贈王生 幷序</title>,<text>荷衣洪公有贈王鶴鳴詩。其㙜荒猶滿月。石老舊瞻星一聯。膾炙當時。許荷谷，金省菴諸公。從而和之。其後士大夫之過是都。卛多次韻。積成一卷。爲王氏世藏。王生出示余。且請賡什。遂賦贈云。杞宋徵文獻。雲仍半已零。山河餘古國。人世幾周星。鵠嶺寒嵐罨。龍池夜雨冥。王孫猶抱器。陵墓日披荊。</text>
<title>和崔上舍 照 旅舘寄惠韻</title>,<text>士貴相知。何必面而後可。然偶然一出。徒御虗過。壁詩園木秪供淸賞。黃花白酒終違佳會。此爲大可恨者。旅舘秋盡。歸袂翩然。白頭吟望。那禁集霰之憂。瓊凾遠辱。倉卒搆和。無塩唐突之誚。固所難免。而愁寂之中。想一破顔。山人偶出谷。虗舘客踟躊。不見知相熟。相思會未俱。旅燈秋去盡。霜海鴈來孤。歲暮憂先霰。終將一面無。附崔上舍原韻[崔照]余願一見木齋長老而何由得乎。木齋無意當世。不到京洛已數十載餘矣。木齋諸族在洛中者。余無一人不見。而所不見者。惟年最深行最高木齋一人焉已。木齋年旣大老。余年又耆艾。窃恐至老死不相往來。木齋與吾爲平生素昧。而竟孤韓荊州一識之願耶。歲丙寅中元之節。余將看秋於沔彼流水之鄕。木齋今可見矣。匹馬行三百里。余常患肺氣。木齋漸近。心欣然病如顯愈。遂爲木齋一陪話。捨直路。薄暮迤行。渡九萬野渡。問木齋所居。舟人指點山下遠村。卽此是木齋所居長沙川云。余笑而自語曰。長沙從古傷心地也。此長沙亦僻處寂寞海陬。則與楚岸靑楓。湘潭芳艸。賈生長沙亦奚異哉。惜乎賈生始以洛陽少年。抱利器遭明時。志業未展而終抱長沙之恨。則乃木齋家此長沙耶。伊昔木齋之少遊洛下。其藹然聲名。無愧古人。而畢竟長沙爲終老之地。則其自傷自悼。又如賈生乎否。宋儒云賈生量狹。若吾木齋。任分而已。寧如賈生之過自傷生。不得其壽耶。木齋今年七十有八歲則木齋大異賈生之量狹。而自在自娛。頤神養性。得此天與之爵也。如是思量。不覺日已昏黑。馬已到木齋庄下。忽聞木齋念年少不經事少孫初赴貢擧朝者。俱往枳城云矣。余愕然失圖。旣而爲木齋嗟惜曰。木齋衰矣。人情年老則弱。木齋氣血方剛之年。心亦剛矣。心剛則豈有是行而致令遠客彷徨耶。余仍興沮。借宿於崔姓野人之家。野人接之頗欵。俄而不如約而先我來者。李友來吉老兄忙屣來見。稍慰秋夜長無聊之甚也。淸朝上木齋宅。與少主人叙一見如舊之懷。仍廵簷繞庭。遍觀花藥果蔬。木齋經綸所排布。則堂之南畔。累石爲砌而秋日凄凄。百卉俱腓。則早發先萎之花。無可評品。更上一層置蔘圃。如朝菌之不知夕而忽焉沒者十居八九。如蓂葉之厭而不落。了無生意者數纔三四而已。則關心癈詩之藥。功效杳然。至如晩節寒花之逢時者。時尙早。䒠茸欲花。幽香未吐。此餘向日之葵。傲霜之筠。足知精誠之窮益苦。氣節之老益勵也。砌之下離十數步。穿一小塘。花品甚高。云是白蓮社池中所種來者。而蓮房露冷。花謝葉敗則何所見而爲愛蓮之說乎。若夫繞屋衡縱之畒。蔓菁蘼蕪而尙幼少。匏瓜扶踈而結子甚稀。葉心之實靑猶未了。可愛者。一株地種之榴子已向熟。紅潤可甞而根楂已古。物物與自家意思一般。而無一物繁華富盛之像。則雖以物華言之。吾之訪木齋。時不遇矣。余語來吉曰。木齋之愛護塲圃若是勤苦。則木齋非但木齋耳。花藥果蔬。皆以爲木齋之號。亦無不可也。然而花藥果蔬皆木之類也。則木齋之以木自號固宜矣。而木齋譬諸木則何木也。回顧屋上靑山。亭亭特立者皆凌冬之松也。余又語來吉曰。吾雖不見木齋。想像伊人木中松也。木齋謂以松齋又好矣。但見花樹間列木。假三峯蒼古。可供一翫。余又笑而言曰。眞木齋爲假木峯。無已與好奇者相似耶。升其軒則前楹掛木刻短銘。銘曰。心垢不可洗。傍有一器。是器也。外黑黯而內朱明。詰屈癰腫。宛然如心字形。則木齋之心。是器足以洗滌而無一點塵想矣。遂相與入室。壁間題塲圃寓懷詩四五首。而其中有高孤善耐風之句。上有誰人評之曰自家平生。余亦曰然。欲論木齋平生。惟此高孤二字而已。覽旣訖。余怳然自釋曰。木齋我見之矣。木齋之聲音笑語是詩也。木齋之儀容標致是詩也。木齋之性情志操是詩也。是四五詩。合以爲一木齋。則木齋我見之矣。吾何爲見木齋衣冠者哉。遂與來吉分手罷去。及到沔庄。想木齋但聞吾虛過而已。惟吾向木齋眷眷之心。木齋不知矣。於是作此序。略叙吾一見木齋所欲言者。又尾附五律一首。付沔鄕李友家轉達。望木齋賜以瓊琚之報。㑭爲我不面如面之資如何云爾。詩曰。蒹葭白露夕。空谷客踟躕。老者情還弱。兒曹行與俱。酒知心澹泊。詩見像高孤。怊悵出門去。黃花笑我無。</text>
<title>春寒</title>,<text>春陰翳翳作餘寒。強下庭階立住難。四野句靑萌未達。遙山界白雪留殘。其二紙囱風怒㥘春寒。病枕牢騷夜更難。床冷酒醒眠不得。一燈留燼五更殘。其三庭樹多風不勝寒。花心㥘㥘折猶難。且看靑帝行春令。冥頊餘威政秪殘。</text>
<title>次人觀獵韻</title>,<text>獵騎臂鷹霜臆素。馬鞍懸雉繡翎紅。平岡旗隊連行出。軍令分明在此中。其二馬蹄蹴雪行跳白。雉臆翻空閃墜紅。小隊乘閑兼問俗。不緣遊獵駐郊中。其三幕府獻功羅野雉。雲旗獵獵夕陽紅。轅門多暇時酣讌。文武張弛貴得中。</text>
<title>次竹裏舘老人李景休 羽慶 惠贈韻</title>,<text>靈巖霞蔚宅幽深。日對陳編古訓欽。雲盡曉山千里夢。月明寒水故人心。自分玉洞無塵事。已識朱絃有大音。白首疎慵愧緣淺。仙源一路阻重尋。</text>
<title>又次竹裏舘老人惠贈韻</title>,<text>山僻誰爭所。心閑秪自知。趣深松下酌。樂有橘中棊。傾葢交何晩。投瓊報輒遲。箇中無一事。興至獨吟詩。</text>
<title>柬芽島族人 載誼</title>,<text>生同庚甲居同隣。幼少嬉遊老益親。中歲移家猶近壤。尋常對酌動經旬。自從大耋衰癃日。便若殊方隔絶人。兩地相思不相見。幷緣纏疾卧牀茵。</text>
<title>儉歲雪夜有感</title>,<text>八十衰翁息萬緣。寒窓底意坐愀然。四山索莫渾封雪。萬落蕭條不起烟。上帝深仁猶旱虐。愚民何罪此荒年。顚連赤子蘇無策。每日淸晨秪祝天。</text>
<title>儉歲歠黃豆粥有吟</title>,<text>粗磨大豆黃。汁滓好相將。米粒調成粥。菁菹嚼有香。敢言無別味。秪是少餘糧。擧匙坐長歎。幾家能得嘗。</text>
<title>戊辰臘月二十日夜吟</title>,<text>寒宵不寐老翁身。獨起虛堂步幾巡。白屋月明仍不夜。金爐酒暖忽生春。臨年九九生何久。度日三三歲又新。憂緖萬端徒自苦。倥傯一世等飛塵。</text>
<title>秋夜</title>,<text>苦苦秋窓遲曙輝。老翁終夜坐長欷。爐中榾柮紅餘燼。簷際烟嵐黑四圍。壁鹿縱橫孤枕亂。隣鷄斷續遠聲微。千端憂緖排難却。輾轉無眠起攬衣。</text>
<title>聞關西捷報 二首○幷序</title>,<text>壬申冬十二月。盜起關西嘉山。半夜猝入官府。欲奪印符。郡守鄭蓍抗義罵賊。賊先殺其子。鄭猶不屈。賊又殺其父。鄭且號且罵。手格賊。賊劒斬之。鄭之妻若子婦。聞變自裁。闔室皆死。賊乃連陷六郡。官軍迎擊大破之。賊入據定州城。列邑兵圍守不卽下。官軍討其餘黨於郭山。俘馘頗多。捷報日聞。盜起關西境。驚烽照漢陽。綠林成嘯聚。赤子困流亡。一捷功爲大。群兇命不長。嘉山三世血。忠義感邊疆。其二聞說征西幕。流星捷奏飛。周師雷嘽嘽。漢塞日暉暉。上路傳俘馘。新安匝守圍。方宣船粟詔。佇活蔡人饑。</text>
<title>伏聞上候平復。口占短章。歌以颺之。</title>,<text>己庚兩歲大旱荒。萬姓嗷嗷半流亡。列郡發倉振不得。行道縱橫屍骸僵。關西冦盜乘時起。轉陷七郡勢鴟張。十年養士散金帛。半夜動兵揮刀鎗。嘉山太守奮忠節。三世殉難闔門血。龍津義旅功莫大。斷賊右臂賊勢折。萑苻小醜何足驚。聖躳違豫焦群情。跨旬浹月遲平復。朝野憂虞不遑寧。上帝垂佑百神護。玉候回瘳體氣淸。浮雲捲盡天宇新。凝陰消去陽和生。近聞㐫渠就擒戮。天兵不日巢穴坑。江山煥爀日月輝。八域蹈抃騰歡聲。海隅蒼生齊獻壽。主上萬歲享太平。</text>
<title>病枕。贈金元禮寢郞 履源。</title>,<text>病枕爲誰起。山窓今始開。冬天殘菊在。風雨故人來。道是三䄵面。欣然一酒杯。逢君散愁疾。離別又何催。</text>
<title>寫懷</title>,<text>遊心天壤濶。白首臥江濱。默默藏吾道。嘐嘐友古人。蘊懷誰向說。垂死獨傷神。塵慮快然脫。捲簾明月新。</text>
<title>志悔</title>,<text>八十有五歲。竆老一書生。不知何罪業。長苦憂患嬰。操心惟簡潔。臨事太分明。不及儱侗者。終身福祿幷。</text>
<title>許勝菴 晩 招魂辭</title>,<text>勝菴老人。平生好觀名山水。玆者長往遊岱。眉山子聞之曰嘻。勝菴不復返乎。遂爲巫陽之辭招之。其辭曰。魄返于土。魂氣飄蕩。無所停泊些。倘洋無所依。廣漠無所極些。魂兮歸來。逝將焉息些。毋東毋西。毋南毋北些。魂兮歸來。東方不可以容些。洋海茫洋。波洶洶些。天吳九首。水恠朋興些。鯨魚呑舟。蛟虯噫風些。歸來歸來。魂兮毋東些。魂兮歸來。南方不可以淹些。炎海沸騰。若湯探些。毒瘴蒸人。霧霪霪些。蝮蛇長丈。舌舔些。蝎螫蜮矢。鋒利鐕些。歸來歸來。魂兮毋南些。魂兮歸來。西方不可以捿些。金風薄射。毛革慘悽些。白乕婬獰。立踦踦視睽睽些。父爪齒。囓人筋骸些。百鬼逞恠。憑凌以自娭些。歸來歸來。魂兮毋西些。魂兮歸來。北方不可以托些。寒門幽都。天晝黑些。雪堆氷積。金石凍坼些。鄷獄黝黝。列鬼伯些。歸來歸來。魂兮毋北些。魂兮歸來。天上不可以上些。空虛兢兢。骨徹冷些。閶闔阻脩。九虎獰犺些。魂兮歸來。毋上天上些。魂兮歸來。地下不可以下些。九泉幽幽。百劫脩夜些。日月不能燭照。雨露不能沾灑些。魂兮歸來。毋下地下些。孔樂京都。京都誠可樂些。人烟匝地。佳氣紛郁些。時豊人和。煕煕自得些。天之大兮。無物不育些。赫日當晝。無幽不燭些。於昭廓兮。至化磅礴些。魂兮歸來。毋他適些。乘氣推蕩。永絶隘迫些。有酒盈巵。豆陳肴核些。歸來歸來。魂兮格些。</text>
<title>外曾孫晬盤祝辭</title>,<text>老人無子。惟一女子子。女子子之女子子。歸于咸平李生。早歲産丈夫子。庚申八月初三日。卽其懸弧之日。老人貧而窮。不能具百家衣。衣之於其抓周也。但爲禱祝之辭曰。昔坡公生兒。願愚且魯。此有激而云也。然聦明禀於有生之初。非可禱而得。凡人生子。莫不願壽富。然壽富係天。又不可容人力其間。故惟取其可自勉者祝之。願兒之讀書修行也。讀書則悟解衆理。見識日富。修行則忠信篤敬。無往而不自得。由是而勉焉則終身行之。有餘裕矣。兒之大父聾菴君喜曰。翁善禱。七十二歲老人木齋翁書。</text>
