<title>萊州村舍</title>,<text>蕭然短榻閉門中。閒緖無端欲惱公。不可踰鄕和氏璧。失之於國楚人弓。連天曉夢飛殘粉。似海春愁落片紅。未覺窮荒濱寂寞。向來漂泊類萍蓬。絲雨絲煙悶煞儂。江村花發似吳淞。韶華不管詩人老。流寓初隨野客蹤。病後厭看杯面大。愁來難使筆頭濃。算他一事堪奇絶。非久南風笋作龍。昆明劫後臥滄江。取次銷磨熱一腔。此日春風欺薄袂。幾年夜雨守寒釭。回文田水流如織。丫字遙峰立對雙。酒散人空誰喚得。斜暉殘夢共閒牕。不堪回首十年時。世好全隨往事移。作賦何須逢狗監。論交只合過牛醫。天涯終老元非計。日下思歸未有期。刻意傷春春亦去。杜郞從此鬢生絲。子城西外雨霏霏。草樹沈深長翠微。地濕蟲蛇連晝出。村荒樵牧未昏歸。十年嶺路曾來客。三月京塵舊化衣。正欲扶筇高處去。不須騁望已依俙。家家襏襫事菑畬。堪愧先生閉戶居。是處煙霞期晼晩。向來文酒會蕭疎。黃昏不滿雙蓬鬢。滄海爲隣一草廬。新網琴高鱗徑寸。何曾此物解傳書。</text>
<title>作詩有感</title>,<text>最玲瓏處性靈存。不下深功不易言。入妙應經探虎穴。出奇何減鑿龍門。金塘融日花無質。玉殿淸宵月有魂。幽徑只堪時獨𨓏。勸君莫寄大家藩。慚愧吾人設計初。回頭歷歷已多疎。淡然纔覺工夫到。率爾終難習氣除。數酌莅盟千種恨。孤燈知狀十年書。撚髭任汝莖莖斷。有底新詩錦不如。無題吟半寫陰晴。剩把閒情換瘦生。另是酸醎書外味。勝於絲竹畫中聲。才原一石論何易。字係千金下未輕。惟有東風收不盡。杏花村畔又淸明。</text>
<title>春日書懷</title>,<text>愁關不受萬夫開。鐵限前頭我又來。日月無情徒白面。英雄有骨亦蒼苔。弱年艶慕詩千首。末路歸依酒百杯。未免一塲聊復爾。東風取次見春廻。非禪非道坐關門。夫子何妨喚作村。久厭舌尖繙世態。新將眼力試春痕。秘磁茶脚松蘿淡。古鼎香雲柏子溫。賦就巧當時雨夜。也應催返百花魂。</text>
<title>春日次諸君見寄</title>,<text>前遊海嶽已茫然。夢想何當在一邊。世乏柳車難使酒。人逢皷吏始忘年。夜光月半圓虧際。花意春交冷暖天。不有諸君相喚起。只將閒事付雲煙。</text>
<title>秋日獨居</title>,<text>天氣蕭蕭意若何。楚聲容易入高歌。看來新句多吟菊。難道寒衣尙製蘿。有酒千塲皆樂國。出門一步卽風波。古人豈盡忘情者。秖畏樊籠與網羅。</text>
<title>歲暮有懷</title>,<text>雪鴻難復爪痕尋。氷鯉仍將腹素沉。一樹梅花人比玉。十年詩草墨成金。床南硯北渾依舊。雨夜霜晨竟至今。正擬剡舟乘興去。臨江歲暮宅深深。</text>
<title>元朝</title>,<text>啼笑如今已兩忘。一番枯坐趁窓光。靑春不是吾家物。紅日焉知擧國狂。偶爾吟成眞太早。依然醉倒復何傷。閒中亦有新年祝。爲語梅花保石腸。</text>
<title>次沈石園見寄韻</title>,<text>森然情緖暗中羅。此去流光又折磨。百里懵騰秋惜別。一篇珍重雪爲歌。新梅小屋如人在。舊雨深更借夢過。寄語沈休休病瘦。多慚詩句姓非何。</text>
<title>花魂</title>,<text>歲歲煙光似轉輪。新叢記得舊精神。漏根何處歸來些。香國前生未了因。暗入杜鵑聲裏恨。長成蝴蝶夢中身。分明句引黃昏月。庭院人空囑寫眞。</text>
<title>燈花</title>,<text>夜光頃刻漏春姸。睡霧相看似老年。含笑應因窺好夢。合歡端可向華筵。池中新剪隋皇綵。火裏能開釋氏蓮。照盡下幃休解語。恐敎神雨妬天然。</text>
<title>夜有穿窬</title>,<text>月黑風喧冷舊氈。家人警報正騷然。謾藏老屋堪懸磬。奇貨殘書是直錢。不待閉關嚴自解。只因淸夜臥能堅。檢來竟失蕉中鹿。便腹明朝又一眠。</text>
<title>滿月臺</title>,<text>松嶽山高半入空。麗王基業亦豪雄。時來統合三分國。運去頹荒數畝宮。知有精靈遊夜月。更無父老泣春風。興亡不及吾曹事。猶自傷心夕照中。</text>
<title>黃眞墓</title>,<text>年年花發女娘春。肯遣香魂共作塵。當日剛腸能幾箇。後來痴想亦吾人。有才難襯詩相吊。失勢猶應笑帶嗔。欲比虎邱楡莢路。千秋兩地字同眞。</text>
<title>穫稻東峽戲作</title>,<text>泥戶松燈不設關。農談相許夜深還。苦緣村局三杯酒。全負詩囊十里山。處我何妨糠粃際。較人堪愧斗筲間。初來白面耕難問。塵土如今已在顔。</text>
<title>梅花</title>,<text>一任繁華與寂寥。春頭臘尾也消搖。纔於有意無情處。已壓千花不敢驕。錯疑峭處欲氷人。坐久沉沉勝飮醇。摠是明珠無價顆。一花另有一花珍。凄凄縞袂動愁端。易作隨緣野客歡。縱具阿嬌金屋分。乍當籬落便荒寒。</text>
<title>題煙月梅畫</title>,<text>搖落天寒見一枝。誰將鐵石問相思。已愁孤絶無人賞。况復煙深月墮時。</text>
<title>白蝶</title>,<text>夢在香中日幾回。粉顚雪倒入春來。分明新搨膝王帖。點破空庭漠漠苔。</text>
<title>懶題</title>,<text>懶題歇后自嘲詩。鬢有新絲事可知。又㥘一塲蕭瑟債。出門天地正秋時。</text>
<title>初夏</title>,<text>新陰送綠上牕來。亂鳥聲呼午夢回。隙地宛如臨晉帖。來禽靑李一行栽。</text>
<title>哭兒</title>,<text>無限他時門戶計。一朝携去付荒厓。爾爺荷鍤平生事。尙得人間未見埋。寸錦曾無裹汝肌。淚痕藥跡病時衣。十年慟煞貧家子。復使壤泉藍縷歸。未必聰明勝闒茸。何嘗喜汝就冬烘。辛勤識字將何用。空有塗鴉壁上蹤。兒嘗請就隣學。余書一詩卷首送之曰。古人祝子忌聰明。我亦頭顱百不成。送汝今朝新上學。終難拋擲是家聲。</text>
<title>過斗峴酒店。當壚女是舊日京城敎坊。風花飄蕩。不知下落。一見驚絶。自道別來宛有江州琵琶景色。</title>,<text>金縷歌殘恨有無。春痕風掃已糢糊。阮生自笑狂依舊。半日橫眠賣酒壚。</text>
<title>除夕</title>,<text>漸灺寒燈見劫灰。五丁難挽壑蛇回。如人臨發終須去。且俟無何盡此盃。雞聲殊可惜。星漢復何如。懶怯逢迎苦。情從把玩餘。半生迷短燭。來境似新書。一作懸崖撒。誰能念送居。</text>
<title>關東賞梅</title>,<text>開眼殊方忽見春。一尊風味療淸貧。迥臨太始誰同調。力挽陽和是隻身。雪後欲尋江上路。夜來先夢月中人。知應笑殺巡檐客。染盡衣邊十斛塵。</text>
<title>甘蜂</title>,<text>門戶玲瓏寸寸通。砌香疊馥最神工。依然屯陣開農隙。又一朝廷在室中。閱歷苦辛方有味。指揮陳腐摠成功。可憐蝴蝶終何事。共領千花與萬叢。</text>
<title>端硯竹爐歌</title>,<text>囊沙割雲璧成拱。鵒眼金星品之冗。方諸一握涵明月。筆妙須墨墨須發。不知何意大米顚。歙州瓦礫還在前。截筩吹煖未爲貴。管灰初似按六氣。如星瓣香耿不灺。祇今敬爲竹尊者。公是鑾坡舊供奉。捧硏曾經殺靑寫。官貴偶爾想因緣。此外長物嗜好寡。</text>
<title>秋日同星玉作</title>,<text>壞色緜裘復不冠。連朝晏起怯新寒。知無一物非身累。獨有千秋似眼看。得句何煩金試擲。借書長惜璧歸完。邇來門掩交遊少。黃菊花開酒量寬。</text>
<title>水原徐鶴圃村居</title>,<text>渝色紅黃襍樹園。寒天留客夜喧喧。洞田百畝輸塲圃。墓道三時上子孫。風雨因循方對榻。溪山怊悵又離尊。飄然短褐知何處。一任泥鴻覓爪痕。歌罷依然宿昔歡。檐間月色又團團。我來此地成昏飮。君爲歸人念曉寒。已覺長安元不易。漸知行路果多難。從今若有江南信。寄與梅花子細看。富谷原頭沒足泥。柴門朝日屬分携。中身不奈縈哀樂。頑臉無如廢笑啼。獨自朅來何所好。隨人詩句不勝低。知應歸從還相記。坐我連晨着榻西。</text>
<title>安定寺春日</title>,<text>數了珠回拂拄頤。山僧相勸學無爲。爾言夸矣人皆佛。此日茫然我是誰。丈室鍾魚初定後。一身海嶽倦遊時。虧他吹送淸凉地。多謝春風作導師。</text>
<title>寄人</title>,<text>寒窓燈火續殘年。慚愧床頭食字仙。向日曾成詩眷屬。相逢猶有笑因緣。難求一片埋憂地。只信平生愛酒天。準備東風來次第。三淸深處訪雲烟。三淸卽洞名</text>
<title>安定寺。同星玉，子田，穉良作。</title>,<text>二月二日天氣寒。今年花樹吝春顔。行過城東向郭外。苦無佳語懷難寬。隨緣來到寺中憩。石氣松色仍改觀。寺殘賴有屛壁勝。雲壇綠字微古剜。冷淡穠郁知一例。便將此事成喜歡。自笑三生根下下。詩情酒意憑佛欄。粥皷禪板催互換。後身初地無倪端。山外數步凄凉野。萬箇饅頭土團團。缺界當日身未脫。愛河何人淚先乾。寒泉一盞薦功德。地獄天堂俱兩安。</text>
<title>百韻排律上心庵提擧相公</title>,<text>人生不滿百。戚戚復何傷。前哲旣云邈。吾曹空自忙。療痴誰得劑。涉世未諳方。酒債饒詩債。花荒複月荒。孩提元慕藺。憂故始驚姜。譽竊潘安少。隣遷孟氏芳。荊州書譬借。魯國壁同光。弱步思騏驥。雛毛待鳳凰。茅茨非死所。文字笑飢腸。烏兎流雙疾。蟲魚注兩忘。厭他腐儒氣。追彼結交塲。陸博寧擔石。聲名欲楚梁。一言三太息。十載九他鄕。西去探窮域。南遊犯大洋。虎林衝雪履。鯨窟折風檣。䜿髮增蕭颯。熱腔添激昂。燕雲來未了。蓬丈指相望。羅代遺墟吊。香城宿願償。登臨徒感慨。閱歷只回徨。紙刺懷間滅。貂裘體上凉。悠悠成櫟社。忽忽見蕉隍。春夢方抽緖。秋懷遽濫觴。天涯流似梗。往迹戀如桑。回憶馮驩劒。初從馬氏堂。骨筋帶顔柳。口吻入蘇黃。此日門羅雀。當時繡度鴦。灌夫猶罵坐。賈傅已浮湘。歷抵宜無合。艱虞實備嘗。蓼情心所飽。梅意齒曾詳。棄物漸遲暮。翰林誠慰將。留神看臭味。握手恕顚狂。主試評爲鏡。緣情句有香。酷能似甥舅。貴豈藉金張。因見田間獵。復思車下攘。帷功終愧董。瓿笑輒羞揚。肱或頻經折。鬚皆半斷蒼。西崑穠矣艶。北地倔然强。力逐心兼手。才疎汗且僵。應酬調格損。迫促性靈妨。若箇千秋業。誰爲百鍊剛。境遙難啖蔗。癖苦每葅菖。偎儡登塲戲。衣冠入座倡。鼃聲多叫鬧。紫色正披猖。棘棘橫塗道。班班啓孔瘡。未知鹽着水。寧信樹生薑。戴粒何關蟻。轉丸眞是蜣。經營誠聵聵。摸索謾倀倀。妙處無傳訣。病時能在盲。與其瘦成沈。還勝渴爲羌。始有因循迹。仍辭硏墨傍。途窮携阮籍。才退吊江郞。門席求陳孺。園花過辟彊。高歌非按譜。短褐豈時裝。江左宜任責。河東果得謗。明公於此世。砥柱在中央。邃古臨雙眼。諸家攬衆長。文之而黼黻。飾則是鏞簧。玉管絲綸字。金閨錦繡裳。漢槎華國藁。海節愛民棠。齊正持文苑。雍容步廟堂。太平歸一片。功德獲千祥。餘事依樓笛。無遺脫穎囊。龍門榮得忝。蠧刻奬過當。孰謂崑崙圃。還添糞土墻。聯非續韓孟。詠敢列山王。舊雨紛吹散。晨星斂色芒。一塲聊復爾。半世窅然喪。羅隱非科第。裴休寄院娼。尉遲錢固鐍。居易米騰翔。典庫投殘帙。債臺連臥房。後圖禦交讁。溫語勉羸尩。人避門前雪。家徒壁上霜。病蹄依棧豆。倦翼眄秔粱。竟以臂邊鳥。求爲圈外狼。粒丹渾大藥。彈指卽慈航。河賜龍圖笑。江分鮒轍殃。官應先解貴。祿固厚沾良。選佛廣收錄。散仙歸列行。室家均挾纊。金石免歌商。歇后頭銜改。歸依足迹彰。拈花開妙悟。厲秣待馳颺。塗粉學新嫁。倒綳愁老娘。波斯珍磊磊。銅掌露瀼瀼。寧用俳諧體。專由急就章。禿毫呵凹瓦。昏檠點殘肪。鷄肋惜投筯。牛溲終倒倉。卷弓怯輕縞。亂轍墮垂韁。棘小猴難刻。繭殘蠶欲殭。識丁難自許。塗乙未能遑。無累惟除惱。多聞可作粮。竿頭隨彳亍。壺裏足商羊。所愧飮河鼴。反疑傷稼蝗。聰明徒現在。煙火摠魔障。犖确依山畝。蕭疎枕水庄。墻紅衣薜荔。谷翠繞篔簹。書著令兒讀。樽傾待婦藏。御窮心易足。養懶體因康。曉繳鳧堪弋。秋罧蟹可綁。是誰主張者。豈我太過量。試顧中宵影。燈花落短床。</text>
<title>束閣</title>,<text>寧從束閣便書空。苦乏田園賦未工。時有傍觀論塞馬。初無久計任泥鴻。粟囊已在侏儒後。塲皷旋催傀儡中。若遣痴兒公事了。誰知歇后我家風。廣文秖是散人銜。徒步衝泥巷北南。同隊有魚鱗鬣貴。入羣非鶴稻粱慚。桃符見退時猶未。沙礫相陶戲不堪。却愧王郞當日事。馬曹那得付淸談。</text>
<title>次右卿韻</title>,<text>葉脫山添數角峰。慘靑冷碧更重重。乍聽微霰當窓竹。慣作驚濤滿院松。處士爲文仍自祭。渴羌得郡是移封。濃匀淡抹俱停手。老去兼忘悅己容。靜坐多常不讀書。閉門隨處得閒居。談天炙轂駭時聽。掃地焚香遊物初。枕上睡甛勝蜂蜜。尊中飮快憶鯨魚。野狐鸚鵡禪俱似。非是當年面壁餘。晩境無由復入佳。逢君猶覺舊風懷。屋將雪色尋常比。闥許山光日夕排。供狀書淫惟罪案。頭銜歡伯是宮堦。從前各訴多歸興。林下何年把臂偕。</text>
<title>秋史，寅庵二公登程日。</title>,<text>似不分明似不持。斷雲殘照兩參差。當年亦有三年別。今日何多一日思。盡付奇書容祭獺。更將新課囑探驪。空床燭點前宵跋。可是長亭下馬時。</text>
<title>自大興轉向海西</title>,<text>新愁舊恨欝難開。五載三過滿月臺。古寺碧雲餘短屐。荒城紅樹足深盃。關山溢目人猶往。天地層陰鴈又來。自顧擔簦還一笑。虞卿亦是著書才。</text>
<title>夏夜</title>,<text>終慳入夜快鬆淸。可是明朝雨又成。煙後屋頭雙蝠出。露初籬角一蛛晴。煖多簟竹頻移臥。潤盡琴絲欲慢聲。老去厭看新節物。西風莫遽遣秋生。</text>
<title>題人秋興詩卷</title>,<text>性與秋相近。年年早得之。鳴蟲成獨調。凉月有姸姿。不盡牢騷感。無多少壯時。珠珠盤上轉。拭眼對君詩。</text>
<title>洛東贈金慶煕</title>,<text>聞君病似沈休文。抵死猶能事典墳。有屋門臨虛市路。來牛去馬正紛紛。</text>
<title>臀腫</title>,<text>癕腫徒聞享大年。尻輪無計馭泠然。根從耐得寒氈坐。形作磨來舊榻穿。顧眄寧論鞍上據。跏趺已廢定中禪。尾閭有穴元相近。漏處難辭小滴涓。如廁英雄泣髀時。葑菲况復刺人詩。膚灾無奈床偏剝。針坐何由席暫離。盡日馬摩難着癢。幾番狼顧欲成疑。明堂部位猶差歇。知我從前罪固笞。</text>
<title>次安岳令公戲贈</title>,<text>過眼斜陽刻意春。有愁如緖渴生塵。琵琶人守花前醉。幾劫修成謝茂秦。</text>
<title>海西春日</title>,<text>風雨朝朝尙薄寒。今年春事亦闌珊。看棋究竟無同局。布算尋常欲滿盤。扶醉對花殊不惡。搜詩吟病更多端。比他雲夢南州客。睡思空令海樣寬。</text>
<title>再過徐鶴圃</title>,<text>花城西外路初深。果縣南邊歲欲陰。異代卞和三刖玉。當年伯起四知金。冬溫雪水融田脉。夜久風聲落遠岑。越陌度阡聊復爾。爲君那得不沉吟。相憶相思一任長。人間逝者最忙忙。園林漸展年來畫。書卷逾添別後香。此地能無勞夢寐。吾曹本自掃炎凉。舊時天氣今重到。數樹寒梅認草堂。信宿曾經夢不眞。胷中我有往來人。山川久碍相思月。天地方慳一笑春。頓頓能爲靑眼待。悠悠誰復白頭新。江南時候溫存甚。况是淸尊洗渴塵。</text>
<title>華城歸路。暮宿柳雨帆書所。</title>,<text>蹣珊百里步初開。一店旋沽一酒杯。雪意平連寒樹暮。凘流如帶凍雲來。催程又作臨河歎。喚渡難於濟世才。棄置今宵休復道。黃粱白璧夢仙回。</text>
<title>紫石英硏山</title>,<text>芙蓉墮化玉玲瓏。想得前身竅竅通。不與參寥供佛事。留看九華在壺中。似許光明始可人。摩挲如拭鏡中塵。無勞更把頭相點。已是金剛不壞身。曾遊三島訪眞源。叢石如竿束海門。今與通家逢一派。依然面目是兒孫。</text>
<title>冬夜小集</title>,<text>當年氣欲九州橫。此日身隨萬事輕。月色較升昨夜晩。燭花慣照諸人明。眉頭乍展知詩就。腸曲初回待酒平。到底寒梅能穩藉。枝枝圓轉綴珠成。崢嶸雪月一宵天。豈有閒愁向我偏。室近暫隨行藥步。酒空還作抱書眠。休休莫莫元心裏。去去來來自眼前。四十居然難更挽。人間無賴是今年。</text>
<title>楊花江舍</title>,<text>樽前隨例又黃昏。萬柳當年已作村。氷雪可能論氣味。江山相與入溫存。酒逢燕市何妨泣。賦到騷人合有魂。一笑相看成歲暮。梅花時節欲忘言。夢緖江干一夜多。爲君擊節欲如何。煙煤重檢圖書貯。樹木回思歲月過。携手偶逢今雨雪。爲家元避舊風波。江南江此漁樵路。自此生涯入短歌。</text>
<title>內院庵</title>,<text>靑山高處遠相尋。凉雨凉風滿一林。古佛笑人文字氣。秋空還我妙明心。幽泉送響同哀玉。澹月流光作瘦金。却恠向來塵萬斛。如何不見些兒侵。</text>
<title>滯雨儒州溫泉店。聞隣舍有詠詩者。求韻和之。</title>,<text>筇鞋棲屑逐西東。拋却家園夢想中。新漲一溪連夜雨。催花二月幾番風。春生遊女肌邊早。丹在仙人井底通。欲採歌謠非我事。從來有俗不相同。</text>
<title>次玄錡</title>,<text>更無閒算及窮通。歸興眞如粥面濃。老去重過觀皺水。醉來飛下朗吟峰。君能向古知三豕。我奈于今愧一龍。尋常最是雞毛筆。亦累平生萬里封。</text>
<title>偶成</title>,<text>三旬風雨足晴陰。海嶽歸來夢懶尋。勳業午枰棋鬭妙。金丹卯椀酒嘗深。眼明未必輿能見。流弱終成羽亦沉。並與峨洋無意久。子期何處試知音。</text>
<title>晩秋夜坐</title>,<text>漸覺看書眼力微。龍鍾近日似吾稀。所思不斷燈初落。此夜無邊葉盡飛。菊氣濃于三醞酒。雲容輕比六銖衣。蕭蕭鬂髮西風畔。今與秋光又送歸。</text>
<title>彝齋相公黃江省掃之行</title>,<text>六一平生負吉州。穎昌還入晩年愁。黃江勝似瀧崗路。卸下筍輿喬木秋。前輩議歐公無回首敝廬息肩喬木之義。</text>
<title>題希園暑天湖山圖</title>,<text>烏臼碧蘆消夏灣。誰家亭子有闌干。老來肺氣年年甚。對此淸凉萬斛寬。</text>
<title>九日</title>,<text>漸覺雲煙日日輕。登臨快眺晩天晴。一鴻又作初程道。數菊全無熱性情。欲辨秋光誰識處。多看前輩可憐生。未題糕字干何事。莫向詩家作應聲。</text>
<title>三淸書屋。留別穉良。</title>,<text>流水歸鴉冷僻村。窓間只是見黃昏。深尊到手何辭醉。小別關心亦斷魂。此夜細論難出席。明朝誤步易敲門。前程風雨知多少。愁對寒花淡不言。</text>
<title>八月四日鼎庵山房</title>,<text>南北空多偪側行。自憐不直一文程。十年蹤跡江湖散。小屋經過樹木淸。聞者有時還大笑。我生無奈亦鍾情。秦風白露休重唱。每爲伊人恨此聲。</text>
<title>始興道中</title>,<text>半披麤葛短扶藜。草樹薰薰路水泥。山外雲皆垂作脚。夕陽雨在始興西。</text>
<title>金剛普賢寺。贈頹雲和尙。</title>,<text>記否原州雨雪天。刹那人事夢依然。曾將一語煩相寄。果已銜杯證佛前。初逢頹雲於原州。相與賦詩。拙句有佛前爲我證銜杯云。故及之。</text>
<title>白蓮寺</title>,<text>訶罵笑拈時縱談。白蓮花發古禪庵。爾能有法原非二。我自無生不待三。平等心遊兜率上。閻浮身在大洲南。山空木落人間世。手爇爐香一夜參。</text>
<title>淨土寺。同鼎庵，又峰，石南作。</title>,<text>一路蒼然古寺秋。樹鱗齒齒石頭頭。輕雲澹抹晴猶掩。澄水微痕遠不流。斷續筧鳴到香積。高低葉脫出經樓。天風衫袖泠泠極。滿目斜陽不是愁。</text>
<title>三溪歸路</title>,<text>歸路依微醉袖翻。先生何處寄衡門。童遊歷歷吹葱葉。短髮蕭蕭作蒜根。一局輸他棋不着。萬緣了却偈無言。梅情月意融難喚。可是詩魂是酒魂。</text>
<title>南城次心庵居留相公韻</title>,<text>淸凉山路斷塵紛。秋後玆遊亦不羣。一夜寒聲凋絳葉。千峰雪意亂黃雲。依然宰相追貞白。獨有英雄到使君。往事眼中如未遠。沉吟容易見西曛。簇簇軍容號上番。居然增彩到旌旛。峰稜曉厲千鋩出。松鬣宵驅萬馬喧。鈴索風生無鳥下。儲胥年久有雲屯。城頭吹送笳聲咽。欲訴前人未洩寃。滅沒飛鴻過眼前。于今折戟見山田。事如當日何能已。專罪其人恐未然。鶴望江淮兵不進。蟻屯郛郭守難全。書生生晩疎迂甚。獨立西風亦可憐。</text>
<title>鼎庵書屋拈韻走筆</title>,<text>經過相望路非遙。數樹依微出凍條。一席溫溫談未竟。幾年逐逐意全消。散花疑入維摩室。拾履欣逢孺子橋。今夜偏知淸更絶。雪中新月上墻腰。尋眞逃佛與塵遙。此路人間尙一條。事後無端神或往。閒中最是福能消。圖書初寄今梧几。花月相忘舊板橋。試問從前何性癖。帶圍日日沈郞腰。夢境易迷詩境遙。人生那得不蕭條。種梅常憶千枝繞。對雪先愁一點消。窓暗留殘花結燭。洞荒斜帶木成橋。縱無墜下金魚佩。可復輕輕折此腰。</text>
<title>贈雨帆</title>,<text>最可憐知是此生。此生不及夢塲輕。日從塵裏無閒步。時向燈前有笑聲。人似五噫何待熱。聖堪一中始爲淸。老來歲去瞢騰地。相觸難分境與情。有何大事作因緣。傀儡從他一線牽。看竹興疎人自醉。尋梅約在路如煙。霧痕易苦迷三里。酒滴誰甘到九泉。眠起依然還待飰。從前是我現澄圓。</text>
<title>答晩翠</title>,<text>爲蟲爲鳥也差池。有底工夫奇不奇。數紙且謀揉碎去。枉他鑑賞當眞詩。</text>
<title>練光亭逢金進士樂孝</title>,<text>平壤三千年。客子十二月。風寒吹酒醒。樓頭愁欲絶。</text>
<title>下樓訪句欄</title>,<text>郞痴抱如雲。儂好明似月。鄭老添淚後。綠波流不絶。</text>
<title>途中元朝</title>,<text>天氣何曾異。人情不自聊。關山吟舊雨。風雪作元朝。去國身逾賤。無家望更遙。非緣愁鬂白。四十太寥寥。</text>
<title>妙香山贈大演</title>,<text>蕩春夜雨憶當年。初逢大演於京城蕩春臺。看桃花。因共留宿。 自後諸君鑄浪仙。洞落桃花催日月。山傳檀木積雲烟。遊神幾度來方外。握手而今在佛前。雪北燈南雙影瘦。爾家法白我談玄。</text>
<title>大演慮吾歸橐。自費香積。</title>,<text>痴痴萬木雪崔嵬。鶴背神光路不開。聞說如來曾乞食。我今乞食向如來。鶴背神光二庵名</text>
<title>重過平壤</title>,<text>十里春風暗恨長。綠窓朱戶舊平康。窮途還作欺人語。我自年來鐵石腸。</text>
<title>海州贈遊學金童</title>,<text>誰將歸友付淵源。短笈行尋學究村。年紀聞來懷作惡。吾家曾有景升豚。與亡兒同庚低枕殘燈曉色遲。碧城臈日立春時。明朝歧路消魂債。年小如君未及知。</text>
<title>旅舘夜吟</title>,<text>店雞聽不鳴。冷月窓光薄。自是夢頻驚。燈花猶未落。</text>
<title>戲題</title>,<text>走遍關西復海西。側身天地一悽迷。風情酒後隨年減。往事春來入夢齊。愁輒按時如患瘧。詩多信手似扶乩。更誰向我催歸切。爲有啼鵑與老妻。</text>
<title>西遊歸後。聞親知多傳余祝髮。</title>,<text>蟲臂鼠肝皆任他。不堪一髻語猶訛。諸君期望還慚愧。我比楊朱爲我多。</text>
<title>香山歸後。諸君子邀與敍語。</title>,<text>歸後闌珊屬晩春。依依顧影再來人。經年節物前愁在。慣眼杯樽此會新。自笑重逢如續夢。未能一去便尋眞。無情最是連宵雨。忍遣飛花亂似塵。</text>
<title>終南訪韓磵松</title>,<text>去年天氣又筇鞋。轉覺終南大有佳。萬片花飛何預事。一番春去未忘懷。懶辭遊覽身方老。病戒盃尊命始乖。恐與幽人妨午睡。白雲門掩未輕排。五六句謂時有邀余作金剛之遊者。余以病辭。又方戒酒。</text>
<title>七松亭。同繼先，右卿作。</title>,<text>未了春餘債十分。杖頭捶曳弄輕雲。千花日暖皆呈氣。數鳥人歸自遣聞。有酒且來非擇勝。借山相看莫移文。詩家到底多閒恨。一倍新陰送薄曛。</text>
<title>鼎庵消夏</title>,<text>經濟三間屋。安排六月凉。琴枯連膝短。筇瘦過眉長。壯志頹唐酒。冥心古異香。題詩桐雨夕。猶似孟襄陽。</text>
<title>次柳鼎庵</title>,<text>和柳聞來信有風。寓心時借酒顔紅。六經日月千秋下。一代昇平午運中。賤子自知頗喫苦。奇才莫許但憑空。得芧漸與羣狙等。暮四朝三聽賦公。</text>
<title>城西唱和走筆</title>,<text>荷竹深凉境澹如。衣襟一夜最蕭疎。新秋已入沉吟裏。千載相逢寤寐餘。措大可能錢塞屋。酒人端合鍤隨車。閉門歲月堪消受。不爲窮愁欲著書。養生主乃酒嘗新。不學熊經與鳥伸。幾劫前身是明月。四時爲氣獨長春。初知嚼字蓮心苦。老戒辢人薑性辛。綺語到頭成結習。隨緣猶自說津津。殘暑連朝減一分。樓頭雨後是秋雲。絶交未就嵇康論。乞巧還憐子厚文。新態風煙晴始露。眞香草樹晩偏聞。醉鄕有路吾將隱。作記他時合倩君。臨去躕躇惜此筵。淋漓瀟灑兩堪憐。已看境裏詩兼畫。始覺閒中日似年。留客能沽容斗飮。寄隣有句遞筒傳。樓頭爲是西山近。不待朝來氣爽然。槐柳垂垂碧玉條。扶疎門巷覺淸高。樓中詞客呼長笛。禁裏仙娥誦洞簫。與子留神從翰墨。忘吾渾迹到漁樵。相逢一笑非無意。東野爲龍亦可謠。一方硯面割雲腴。數尺琴唇剖石枯。寧用歎嗟逢二鳥。依然補綴集千狐。無肝不必疑陳主。有目誰能識子都。添得蓴鱸最多事。散人元自住江湖。無端汗漫亦淸遊。一代風騷少與儔。霞片送丹烘滿席。山光分碧遠生樓。含風茶乳笙初轉。經雨蕉書墨盡流。最是人生難耐處。蒼然冥色赴閒愁。一番棖觸又黃昏。誰把閒情與細論。山雨遽添入池水。秋花續發繞階盆。今世何人還似我。古來難免此銷魂。虧君共倚闌干曲。執手移時笑語溫。</text>
<title>白雲樓</title>,<text>遲日樓中喚性靈。夏雲多白夏山靑。心光滿似觀音月。身世微如處士星。野菜食單鋤舊圃。石泉茶品汲新甁。年來已是言詮斷。倚策時時立晩庭。不能一擧作神仙。遺落塵埃道路邊。斜日流泉今去去。幽花閒草舊年年。我生自有天生趣。憂死何如醉死賢。避暑因成兼避世。山中事事却飄然。</text>
<title>醉後走和笛樓韻</title>,<text>我初誦笛樓。未能謀半面。剪燭硏經室。夜雨借奇便。金石千載氣。蒼然眉際見。起居淸華境。樹木劣成院。仙人與詩人。相方品恐賤。手寫梅花照。形神忘礬絹。遠招孤山叟。異世而同傳。香影日久久。與身渾一片。棄之不貴重。此中有理遣。如謂杜撰多。請下語一轉。之二形奇如古梅。神澹如時菊。春頭與秋尾。攬之不可掬。嘗聞高蹈風。亦有如綺甪。苦苦入山深。終年謝濃郁。眞意非在遠。視此讀書屋。樹根日可坐。商聲發古簏。俛仰知何待。優遊無復速。已與時人辭。况求來者續。消受一梅菊。亦無量積福。日哦得此間。宜名菁華錄。之三香爐經卷爭虛左。一半橫斜讓小樓。不忿主人索居慣。梅花替壓百花頭。一詩一畫梅花債。如此相思古有無。到底梅花能不報。室中一夜得鮫珠。百和熏過意未央。知君此事費思量。年來鼻觀多高妙。不是梅花不算香。之四君請梅神來入詩。梅神點頭千肯之。暗香疎影語今套。可無翻案幼婦辭。昏曉誰能看到殺。其人斯在披其帷。更進一層格外訣。如此始許眞相知。一番刻劃一唐突。多看欲奇還不奇。溫藉語脫玲瓏竅。貴在不卽兼不離。仔細挈還先春夢。初雲始日留佳期。縞袂羞作桃李嫁。笛樓長護如蘭吹。三生自與淨緣結。判不修成在今玆。他日淸尊侑綺語。流涎老饕神已馳。</text>
<title>一燈花 刻燭作也</title>,<text>韶華欲借酒顔紅。倦翼今忘九萬風。食肉虎頭焉有相。嗜芹羊鼻不成翁。歸依一念知無上。空洞何人識此中。莫向靈山求大藥。吾生隨處足苓通。肯辭一日一過從。慰藉邇來東野龍。書到時看求益菜。醪成偏惜不遭松。士羞廡下因人熱。女妬宮中悅己容。惟許白雲窓外宿。似吾此物起居傭。夜久虛明在紙窓。渴酲空憶吸西江。詩尋舊草因緣再。梅作新花定慧雙。霜雪半生髭一鑷。海山十載酒千缸。諸君莫鬭詞壇健。老僕甘心北面降。拖泥帶水苦低垂。解脫非吾縛是誰。千點猩紅千愛惜。一編蠧粉一生涯。尋常飮水論深嗜。獨自看空叫絶奇。注目人間逢觸撥。歲華相捨又差池。年過四十日凄迷。或有英雄謂我非。才退疾於傾急峽。愁來困似築長圍。生逢搖落難深諱。境有芬華或巧違。自信初無千仞想。崗頭猶振左家衣。隨緣不必卜閒居。衆鳥飛邊愛結廬。蟹眼新泉烹活火。馬蹄秋水養生書。倦焉有畫難成虎。老矣無詩更掣魚。莫把肚皮論入世。迂疎剩得此中儲。古吾莫復認今吾。名字全然不待沽。屎橛未歸䜿拳佛。溺冠曾對抗顔儒。看花向月知公案。痛飮狂歌付壯圖。有底關人千古事。眼中胷裏無時無。幾年失脚走東西。塵土長看衣上棲。人視瘠肥秦更越。我知得失楚兼齊。相忘赤水珠遺地。起謗黃河土决堤。十月天寒空佇立。北風雨雪欲誰携。語到忘時若有佳。可能除却萬緣皆。作金聲去從君擲。如玉人來起我懷。昨夜依然眠畢卓。今朝重與拍洪厓。小兒造化非奇特。偶爾吾生事不諧。輕盈雪片舞旋回。複帳重屛向晩開。倩竹掃他醒酒石。爲梅築得避風臺。乾坤歷歷餘雙屐。今古茫茫入一杯。短褐論交意已倦。東方有士何爲哉。鄭圃歸來日有旬。濠梁問答亦嘉賓。神遊端在空明界。知已偏求寂寞濱。書爲古今張氣勢。詩於天地作精神。垂垂南至陽初復。敎爾重看克己仁。起滅空虛我欲云。因緣如是得曾聞。一生自况胷中月。百變人情望裏雲。隨手枯藤行可伴。等身舊篋坐難分。酒徒亦有當年感。况復山王異五君。纔綻梅花昨夜園。已逢雪打與風翻。往時看劒因呼酒。盡日焚香又閉門。是處慣知眞意在。此心安得解人論。闌頭未必無情地。冷碧山光淨可餐。堂堂歲色日成闌。信有人間行路難。深淺點皴歸痞碧。降升時候負還丹。庚申未易求三昧。甲子空令老五官。無復如虹氣堪吐。一番顧影已酸寒。自從隱几得遙山。一日居然世外閒。苦甚寧持律僧戒。頑多欲入散仙班。回頭往事身空老。放手諸緣夢不關。乘興時時無近遠。煙中獨去月中還。行藏點檢屬於焉。風雪侵尋又送年。三日喝聾無碍佛。當時骨節有根仙。酒爲樂地堪呼國。硯到貧家始作田。欲識閒居多異趣。情生我我共周旋。庭心欄角摠良宵。極意星河淨九宵。挑盡小燈時的歷。飄來殘葉或騷蕭。百年有恨纏緜久。千里無端悵望遙。一刻偸閒眞妙詇。明朝事合待明朝。寒烟似練掛庭梢。冷月如波浸屋茅。一夜梅花通好夢。十年燈火得神交。棋殘黑白新經賭。葅凍靑黃久代肴。頓頓飢來渾不救。此身猶自老書巢。生平一着未能高。鏡裏凋零對鬂毛。魯酒何當毉此事。陳人只合謚吾曹。詩如琴衲才情破。身似車薪足跡勞。可使有田寧不去。長鑱木柄手堪操。舊雨今雲入浩歌。一人知己亦云多。淋漓墨氣箋初劈。瀲灧燈光酒欲波。力泝遺經追帶草。閒披古帖倣嘉禾。淳于正爾留堂上。漏箭聲聲奈此何。江左風流更莫加。當時王謝最傳家。拄腸奇思渾成錦。脫口新聲盡欲葩。夜夜思君如滿月。深深爲我酌流霞。作他傾倒非虛譽。玉樹蒹葭古所嗟。良士詩成蟋蟀堂。不知世路有炎凉。口中三寸吾猶在。頭上雙丸爾許忙。借使錦囊無數飽。爭如舞袖若干長。休將蘭麝重勤爇。書卷年深發古香。環回剔盡小燈明。夜得吾曹不害淸。眼看人登麟閣畫。計違身作鹿門耕。平原已訝先生貌。廣武堪憐竪子名。一副嶒崚餘傲骨。頭顱自此欲何成。霜威淅淅入重扃。鶴語梅香共一庭。蒲葉無文編小席。金泥有字寫諸經。閒吟已足當遊戲。靜坐元知是享齡。掩罷離騷眉欲皺。此人只欠一生醒。老來境界在居興。未到晨光便欲凌。睡味淡於茶擇水。坐功高似塔加層。結髭氷冷身仍蟄。屈指春溫興可乘。爲向故人煩寄語。如今病倦也知應。處世元非第一流。將身端合卜居幽。日無俗事堪開口。時有山光自入眸。塵外消搖知不少。人間擺脫果何由。筇鞋若辦閒經濟。田舍寧勞更問求。晩山平遠展雲林。畫旨依然蓄滿襟。意氣自憐千白髮。英雄無奈萬黃金。生來隨處多閒跡。歲久何人會此心。抱膝室中元是慣。莫疑梁甫不平吟。更籌遙夜皷聲三。堂裏喧喧有劇談。不速詩來自天外。傍觀燈在證床南。滿腔歡伯春成海。一指禪宗月印潭。肯認形骸爲我物。王郞情到死猶甘。境與人逢美始兼。淸霜殘燭下重簾。犂然神會琴爲德。溫克功成酒本謙。世許孔方能眼大。我愁毛穎已頭尖。爲君十丈靑霞氣。相對悠悠澹視瞻。吾家山下倚扉巖。數卷殘經不滿函。偶向雪中穿短屐。長敎草色笑寒衫。無人可與留元亮。有酒何妨共阮咸。細數平生信陵客。老翁七十是門監。</text>
<title>西峰寺</title>,<text>簷帽枝筇早趁秋。佛前懺悔舊風流。鍾聲逈出新凉院。塔影斜侵過午樓。水有因緣看皺面。雲多滅沒付閒愁。祖師何處明明意。玉露初沾百草頭。</text>
<title>題畫</title>,<text>古樹巖畔無伴侶。一片荒寒欲誰語。是知信手寫秋冬。中有最難爲意處。</text>
<title>夜飮雨帆書屋</title>,<text>天地堂堂暮。歲華上須髮。當年同布穀。聲聲口頰滑。中間入吳體。煙花太無骨。此中有何趣。今又復妄發。千載誰歸依。百年待泊歇。時看古案稿。戲吁間吁咄。興所不到處。一步輒一蹶。夕陽一笑逢。街塵十丈汩。邀飮指茅廬。諾不待言卒。便是人天想。便是煙霞窟。</text>
<title>水仙花次韻</title>,<text>白石淸江不肯春。問誰如玉步尋眞。我家交甫傳佳話。一笑重逢解佩人。床南硏北有無春。一夜纏緜夢或眞。欲倩梅花相問訊。明璫翠帶可憐人。</text>
<title>秋雨稿</title>,<text>秋雨入夜。颯颯滿空。有誰耳得之。以爲歡愉悅豫之音者乎。我輩一燈將灺。相對窅然。天下之至無聊也。剩毫殘墨。强寫胷臆。與屋溜樹滴相贈答。零星拉襍。如說夢焉。如譚鬼焉。寄托至此。已足短氣。豈獨秋雨爲也。琴韻書聲漸入秋。紛紛餘暑欲全收。雞鳴風雨逢迎話。馬迹關山閱歷愁。石鼎有雷生小檻。銀缸如豆落中樓。秖今復作歐陽語。盡放諸君出一頭。人間無奈可憐秋。滿地風煙爛不收。暑退似潮殘笛暮。凉生如水一砧愁。燭光高作虹穿屋。竹氣蒼交雨映樓。易被千般來繚繞。有情切莫倚欄頭。少年自許氣橫秋。殘局蕭蕭取次收。長物耀人惟傲骨。大家輸我是閒愁。不嫌無酒參如社。秖怕爲文選似樓。蕉葉蓮花何事業。西風一日入搔頭。歸夢江湖萬頃秋。輕裝誰與及時收。每從千載如相見。忽憶平生始欲愁。古調東南惟獨鳥。佳人西北是高樓。此情可使他年道。一片荒凉屬轉頭。多情不作等閒秋。至竟風光待攬收。薄酒寧論千日趣。晩花秖合一生愁。狂思天下交名士。悶欲空中起好樓。吟弄如君無倦態。對窓昏眼寫蠅頭。一年例是一年秋。可得閒功到底收。剩把人間多少酒。强澆無限古今愁。庭空自有千尋竹。床上居然百尺樓。一日寧論吾有長。讓他名士作龍頭。須眉颯颯日成秋。名字從來幾箇收。地逈空勞知舊夢。人閒多寫性情愁。相逢一笑春生坐。後夜關心月滿樓。劒匣琴囊搖落甚。張皇不欲說初頭。出神最覺者番秋。澹欲相忘不可收。墨瀋石欄飛雨醉。棋聲玉局晩風愁。求羊客到林間徑。揚馬書藏屋上樓。簷拂蕉梧人小立。綠天無數恰當頭。汝南月旦亦陽秋。箇箇珊瑚網盡收。丹鼎有神毉聖俗。靑銅無較照懽愁。萬千人裏常如海。三十年來獨此樓。懶把行藏詹尹卜。紛然絲髮欲盈頭。一夜題襟報答秋。不須他日更珍收。如何可救侵尋老。若是難逃落托愁。兀爾枯吟初隱榻。蒼然古意晩生樓。世間隨處皆閒地。最惜無人占到頭。</text>
<title>暮秋夜坐</title>,<text>風作牢騷雨作寒。多愁人不倚欄干。可堪燈影蟲聲裏。村酒沽來又薄酸。</text>
<title>白蓮寺</title>,<text>白蓮淨土舊叢林。一度身閒一度尋。究竟悠悠生夢死。因緣草草去來今。野芳開處逢花偈。店酒傾時有海音。四十餘年胷裏物。不知是佛是魔心。</text>
<title>嵩陽書院</title>,<text>先生廟貌倚山開。往迹麗家但草萊。當日名公知不少。各將圖畫上雲臺。</text>
<title>贈崔兢哉</title>,<text>歧路人間已渺茫。羞將短髮較年長。如今喚渡無慈筏。自此爲家有醉鄕。與子嬉遊共驂竹。降吾初度亦弧桑。打窓風雪殘燈底。夜久相看漸欲忘。</text>
<title>丁未臘月</title>,<text>性靈一付兎毫尖。不逐時新競巧纖。錯認坐功同面壁。何如索笑但巡檐。平生有黠痴相半。殘歲多愁病更兼。已看屠蘇遲到手。原來年減是年添。事事侵尋盡付空。篇篇氣槩又生風。流年已見星沉海。過境回思日在東。病憶仙家龍虎訣。窮慚塵案蠧螢工。新春解惜閒情緖。欲遣煙花入夢中。詩情不及睡情濃。遊事前塵付短筇。閤裏新添香作蘂。欄頭遙接雪爲峰。故人歲暮三杯酒。曉月天空一杵鍾。燭影蕭疎雙鬂薄。偶來此地得從容。</text>
<title>送張雲庵歸關東</title>,<text>馳逐居然冀北羣。衣襟落落且相分。四愁不讓張平子。三絶多慚鄭廣文。裋褐衝過山脊雪。柴荊寄在海頭雲。肯隨埋沒塵中劒。光氣他年認是君。</text>
<title>初春柳汀內翰宅。同張仲圭作。</title>,<text>初春盎盎一蘧廬。不數如吾懶且疎。老格成詩登木雉。俗情寄語過河魚。坐來風雪燒殘燭。別後雲濤未到書。更比閬風玉山遠。今年搖落又閒居。</text>
<title>九如唱名日。喜題便面。</title>,<text>春風一日最憐渠。年少承恩錦不如。護得宮花須仔細。平康人喚捲簾初。占來金榜勝穿楊。魁梧多應認子房。自是虎頭原有相。出身不待羽林郞。九如不屬軍營。特蒙瑞葱賜科。</text>
<title>題雨帆扇頭田而見畫二本</title>,<text>小橋人不渡。落落對淸樾。何待施皴點。倪迂呼欲出。樹皆根走蛇。巖盡谷旋螺。一笑指雲外。遠山靑更多。</text>
<title>與趙繼先同作海西穫稻之行留數旬。又送三十里地。有便相寄。</title>,<text>去時衣袂槲林風。路繞荒原暮景中。相別從來無近遠。此生隨處有西東。數行書斷連江鯉。一色天空昨夜鴻。書劒蹉跎吾輩老。何如勠力事農功。</text>
<title>長淵客中</title>,<text>髀肉全銷病懶身。重逢秋色據鞍新。登臨未必酬餘債。行旅多應係宿因。野水白鷗閒笑我。西風黃菊瘦憐人。此鄕不下江南樂。飯稻羹魚又及辰。取次裴回覺異鄕。惹來懷緖不勝長。田間笠屐携今雨。壚外山河見夕陽。蒼白千層遠水立。丹黃一擔歸樵香。寒鴉點點渾無賴。笑殺離人兩鬂霜。黃英叔年年來此。今作泉下。故四句及之。斜陽側畔望鄕臺。白露荒凉變綠苔。孝弟力田違素業。大人作賦愧非才。一樽自勸人間世。四海寄身歸去來。落拓只堪容達觀。嗟畀歎老不須催。閒吟日比課程看。强半覊愁此拓寬。擧網魚無一錢買。過墻酒恰數人歡。隴頭霜壓黃雲熟。海口波兼白雨寒。可有尺書能寄我。遠方爲客自加餐。夕照參差下海門。楓丹蘆白兩翻翻。匙容一口寧兼饌。蟹有雙𩪋且侑樽。新畝禾登泥帶膩。舊堤潮退石留痕。淸霜昨夜村間月。砧杵聲殘夢故園。</text>
<title>金城衙中。次約山令公。用板上韻。</title>,<text>自笑如忙復似閒。淹留跋涉半生間。君車我馬乘春路。縣僻官淸入座山。此地煙霞有仙窟。向來塵土滿人顔。靑鞋布襪猶多事。日夕相敎夢去還。</text>
<title>留寄縣齋。次約山令公韻。</title>,<text>花飛千片過墻來。借榻空齋戶晩開。行卷何妨形月露。客憂時復酌雲雷。仙家地抱三山秘。海國天橫九郡回。偏是驚心重到日。春風處處見蒿萊。一日愁生風雨中。十分春已九分空。從知世事夢中夢。又到人間東復東。靈秀何年留地設。品題隨處讓天工。使君杯酒還多愧。縱使推袁豈是雄。畫閣焚香晝欲陰。誰歟喚起靜中心。才宜有用凶年穀。淸在無知暮夜金。小邑何論如斗窄。古碑猶見感人深。書生到處多疎濶。又復靑春漫浪吟。山人初服薜蘿衣。此日披襟山四圍。萬事方知徒自苦。一春誰唱不如歸。思量薄酒尋常醉。拋擲閒花取次飛。樹色川光來滿眼。就中惟有古吾非。淋漓時露性情眞。不負今年浩蕩春。取酒歌呼聊復爾。閉門却掃更何人。可能歷遍三千界。無那分成百億身。願借仙翁雙白鶴。曉望滄海浴金輪。胷無他物不容消。鬂有殘莖一任飄。長晝漫唫言外想。三春早起客中朝。岸花隨水疑秦隱。野麥連雲似漢謠。自笑揚雄嘲未解。床書到處便寥寥。耐得深深坐似枯。歸裝明發戒長途。依然春後携之子。自此林間返古吾。荷鍤何妨醉侯醉。移山不學愚公愚。餘情欲待留題處。槲樹亭邊出宿于。連宵微雨麥蘇枯。尙有殘花慰遠途。桑下餘緣終戀爾。橘中此樂久輸吾。嫁婚無待尙禽畢。山水難追柳子愚。隨處因循殊不惡。慣看魚鳥亦于于。</text>
<title>送春日</title>,<text>客中容易到黃曛。又把閒愁作送君。一代繁華流似水。明朝思量暗於雲。人歸天末知何處。綠漲枝頭謾十分。最是結交年少日。道途相委不堪聞。</text>
