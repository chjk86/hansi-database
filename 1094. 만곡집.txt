<title>孟夏偶占</title>,<text>靜對琴書四十強。無端世味飽曾嘗。誰知𧟄拙河邊客。賸得耕雲谷口莊。古木蔭溝生遠色。閒花傍竹淡新糚。薰風吹送殘宵夢。千古虞琴意未央。</text>
<title>卽事</title>,<text>秋高出大野。野曠風蕭蕭。獨立望山水。山與水遙遙。遙遙何所思。古人不可招。伊尹佐三聘。許由歌一瓢。眷焉永今夕。更聽北山謠。</text>
<title>種松</title>,<text>短短矮松歷歷種。山林經濟有何爲。主人蓋困風霜者。與爾彌敦寒歲期。</text>
<title>育英樓耆老會志感</title>,<text>夜占弧宿步南天。朝報黌樓闢勝筵。尙齒昔聞鄕飮禮。燕毛今遇主人賢。鬚眉尙看平生意。笑語應傳少壯秊。便覺此生多感慨。紙牕漫廢蓼莪篇。</text>
<title>奉送族叔 奉圭 遊淸凉山</title>,<text>翁以琴詩老一生。淸遊更上紫霞城。遙知十二峯頭月。彈出高山金玉聲。</text>
<title>次栢湖亭韻。呈李冷泉 猷遠。</title>,<text>玉流亭北過江頭。終古眞城勝躅留。長德何秊來卜宅。後生今日築成丘。靑山似慰看書榻。流水應嫌下釣鉤。圖榜已能尋緖業。須從學海泛虛舟。</text>
<title>贈金中立 道行</title>,<text>海山深處十秊情。風雨孤燈一點明。講得殘篇欣有地。共將餘日赶工程。</text>
<title>哭從兄拙川公 性道○三首</title>,<text>宇宙無情甚。斯人竟不遺。詞華當代少。心事故人知。及侍滄洲日。猶言大父時。存亡今昔意。羅水日淸漪。公議終難揜。須看靜後心。會當桓子泣。應有伯牙音。石壓笋猶出。沙淘淵復深。漁翁千古誄。遺後尙愔愔。故堂今寂寞。秋草幾人行。書偫三餘讀。琴藏四未聲。溪山負獨往。雲月遞微明。他日池塘夢。商量若箇情。</text>
<title>哭族叔 奉圭</title>,<text>去歲寒山埋翣紼。經秊餘痛媿吾曹。天憐此老孤琴絶。今夜柱江月不高。</text>
<title>偶吟呈李冷泉</title>,<text>靜對琴書獨喟然。秖今秋色政堪憐。西風忽送南歸鴈。明月蘆花底處眠。</text>
<title>淸和節。與聖睟兄 潤道，器仲弟 載道 入首陽山。與朴大來 履奉 約入寶林庵。金震甫 相東 適又不期而至。遂相戒束裝。途中口占。</title>,<text>淸和四月踏山靑。花自無心水自聲。天爲幽人添夜雨。羣峯糚點十分明。</text>
<title>琵琶山歌</title>,<text>昔聞琵琶石。下有琵琶聲。我來欲問之。琵琶虛有名。無乃道人彈此曲。響答天風嘈切鳴。無乃今人貌石狀。千秊不動老光晶。二者皆悠悠。行行重行行。古來名實爽如此。徙倚壺天獨屛營。</text>
<title>寶林庵。口占示諸君子。</title>,<text>先輩風流不寂寞。如何衡嶽戒吟詩。移心役志還爲病。看水看山只自知。</text>
<title>將別之日。用誹諧體贈行。</title>,<text>吾輩各南北。願言常愔愔。偶然今日會。披素與論心。高山鳴切玉。流水響摐金。別後相思夢。應炤壁上琴。</text>
<title>贈枕肱窩主人 吳禎錫</title>,<text>君家何處在。茅屋磵之頭。着膝圖書靜。枕肱歲月幽。敢希夫子樂。不學世人憂。此意已難得。惟應秉燭求。</text>
<title>輓權連山 正宅</title>,<text>人物南州政眇然。得如夫子復誰賢。梅花歲晩嗅消息。獨有寒香抵死傳。荷蒼以後又江左。公乃承之玉雪如。志業合求廊廟上。文章流出典刑餘。晩起爲貧仕二郡。不將塵土涴緇衣。蕭蕭一馬尋南路。民怨邦侯棄我歸。去秊溪院拜龎牀。文字區區奉一場。人事秖今成短夢。不堪回首涕沾裳。</text>
<title>輓權僉樞 苾</title>,<text>靑巖石室好盤旋。金帶煌煌八十秊。庭服荷塘經學訣。家傳忠定近思編。心機淡似頭陀靜。古貌淸如水鏡懸。先友幾公今在世。江翁餘痛倍潸然。</text>
<title>輓權說書 正忱</title>,<text>忍見平臺學士亡。欲將何語問蒼蒼。讀書恨不藏山澤。歲晩空敎有雪霜。茅屋半間生白髮。石田數畝炊黃粱。百秊未定身先沒。灑淚東風芳草場。</text>
<title>感春吟</title>,<text>白盡頷髭素計虛。來無可聞往無如。已占天地三元節。須把生涯萬卷書。歲月每從忙裏過。功夫莫向靜中疎。山妻癡甚嗔多事。其柰吾儂懶荷鋤。</text>
<title>書太極圖後</title>,<text>匪雕匪刻澹無聲。萬化原頭一理呈。若把無形看有迹。蓮峯說殺太分明。</text>
<title>詠二氣化生圖</title>,<text>二氣如磨磨不竆。乾坤衆色磑臍中。多言不似忘言者。千聖相期妙處融。</text>
<title>寄朴大來求和</title>,<text>山川不是隔燕秦。與子分携動五旬。歷歷曉星孤似我。依依簷月照如人。煙村細雨歸來晩。樽酒淸風入夢頻。看取北堂春色動。穿林閒過慰情親。</text>
<title>贈畫師</title>,<text>是月秋風來遠郊。問君何自訪衡茅。一千里客嶠南土。數十幅生湘水綃。筆飽雲煙森箇箇。興酣今古志嘐嘐。他秊更着傳神術。描我瘦容霜木杪。</text>
<title>患蝎</title>,<text>獨夜寒齋蝎虎兼。仍之不寐氣沾沾。圍肌亂似玄駒過。匝體芒如棘臼尖。乍聽鷄聲來遠近。屢看牕月下軒簷。通宵兩爪紛相役。天下愁人只麽纖。</text>
<title>剡溪途中 東遊記行諸作</title>,<text>凉秋判白露。携手意如何。遠水孤僧渡。荒田牧子歌。鳥窺山影薄。鷺下野雲多。去去皆吾樂。溪風又一過。</text>
<title>雷巖。留別朴大來。</title>,<text>緩酌雷巖俯碧泓。藕蓮秋色一時紅。多君每有煙霞氣。閒揖歸雲入海東。藕蓮山名。</text>
<title>酒泉臺</title>,<text>白石淸谿小洞天。短筇閒傍海雲邊。長臯忽起煙波上。繼嶺飛來寒水前。嵐氣層層橫夕照。松陰鬱鬱曳村煙。登臨恨失春風節。紅杏花間倒酒泉。</text>
<title>曹溪洞。次月下仲兄韻。</title>,<text>晩入曹溪洞。洞門鎖復開。石浮山影翠。溪動水聲回。遠客問前路。樵夫導上臺。奇觀方第一。始破謝公苔。</text>
<title>佛影寺。奉玩王考詩帖。敬次其韻寄淡上人。</title>,<text>勞勞三日擁山行。初入芙蓉洞府明。峯似螺圍形糾曲。石爲人立氣崢嶸。白波湧起三時雨。黃葉寒生九月聲。此夕偶拚先祖墨。歲行逢戊涕沾纓。</text>
<title>孔巖</title>,<text>碧海平生意。奇巖太古情。如何穹石下。更有化人城。漠漠風濤急。翩翩鷗鷺輕。因之多感慨。斜日淡無晶。</text>
<title>望洋亭。次仲兄韻。</title>,<text>忽然縱大眼。滄海浸碧軒。苔生多古石。簑掛認漁村。蓋驗天爲氣。方知地勢坤。向來只皮膜。今日始探根。</text>
<title>月松亭。又次仲兄韻。</title>,<text>和雪沙呈白。屯雲松匝靑。平鋪天下水。高起湖間亭。互暎漁村夕。長含煙雨冥。樓高宜得月。觀玩未曾經。</text>
<title>種粟</title>,<text>山僮曉踏煙。種粟向山田。細細播來去。鬆鬆落後前。顆殘難覔土。皮脃易生阡。農事見滋味。歸來忘夕天。</text>
<title>輓李冷泉</title>,<text>幸接芳鄰謁後塵。鹿門高隱飮如醇。南河禮樂傳三世。東海桑田度八旬。山月吐時勞遠夢。庭花開處暢精神。懸知白髮無多業。講說遺言及後人。</text>
<title>桃李院。和申子長 體仁 韻。南遊記行諸作</title>,<text>浩蕩春遊非我時。况看烏髮亂如絲。孤雲化鶴靑山在。欲問山光多少奇。</text>
<title>檜院百梅園。演東坡松風亭韻。</title>,<text>鳳飛巖前苦竹村。誰遣天香續斷魂。先生一去不復返。風雨獨立愁黃昏。淡如大羹無至味。端如寒士老丘園。明月高高暎素枝。春風拂拂照紅暾。開遍玉雪誰矜豔。落點蒼苔悄無言。好在短徑及疎籬。不樂朱戶與繡軒。先生手植幾百本。士林守護仍雲孫。我昨過之三嗅香。如見先生笑語溫。伽倻方丈有宿契。萬水千山浪馳奔。再拜祠廟一炷香。遺風剩馥今猶存。朱絃玉匣政怡悅。落日迢迢含空樽。</text>
<title>江上卽事</title>,<text>汎汎南浦舟。雙雙白鳧鷗。十秊塵土客。今日大江頭。</text>
<title>望伽倻山。馬上口占。</title>,<text>指點伽山眼忽開。東風策馬下平臺。斜陽透照仙眞骨。千仞峯頭雪一堆。</text>
<title>步入伽倻洞。伏次王考淸凉山韻。</title>,<text>步步緣松嶠。行行入洞天。高峯太古雪。喬木赫居秊。水怒知多石。林昏不辨煙。何勞名利客。探勝斲厓顚。</text>
<title>贈海峯上人四絶</title>,<text>笙鶴歸何杳。孤雲去難招。欲言千古意。流水武陵橋。九曲淸溪上。三千寺宇開。高僧携弟子。坐占白雲來。山月下蘭若。曇燈照佛花。醍醐心性語。能爾刊浮華。憐君眉雪古。懷君別語深。應知後夜夢。相送落花潭。</text>
<title>紅流洞。見山花始開。</title>,<text>山花矜寒影。二月暎石湫。吾行猶太早。遲爾泛紅流。</text>
<title>朝出山遇雨</title>,<text>三日看山看不厭。旋旋作別若爲情。山靈應解今朝別。微雨凄淸送客亭。</text>
<title>愁送臺</title>,<text>踏遍靈區破石苔。滌愁仍上送愁臺。雲生葛峽依巖宿。水下桐溪繞岬迴。杖屨百秊皆勝躅。芒鞋三日絶塵埃。春醪細酌松間臥。更有一聲江鳥來。</text>
<title>到葛川。呈主人林丈 世明。</title>,<text>鬱鬱桑麻宅。深深德裕山。梅花淸月夜。白首臥餘閒。</text>
<title>過某里有感 桐溪鄭先生舊居</title>,<text>某里何人住此中。昔秊江漢失朝宗。溪山削迹春生蕨。天地無家臥餐松。謾遣苦心論百代。不知塵世博三公。煌煌東土春秋義。誰使虛當第一功。</text>
<title>夜過尋眞洞瀑布偶成</title>,<text>靑山白石灘。終日水聲中。忽見飜銀屋。蒼茫造化功。</text>
<title>出尋眞洞。又向山陰。</title>,<text>吹笛臺前雙瀑布。風流巖上一孤松。洞天領略煙霞盡。醉下山陰暮雨中。</text>
<title>山陰換鵝亭</title>,<text>十二橋頭芳草岸。居人云說換鵝亭。江山不必閑糚點。勝地由人不在名。</text>
<title>召南道中。別崔仁和 震燮。</title>,<text>處士村前流水住。白雲深鎖武陵花。多君占得田園興。戶外頭流山更多。</text>
<title>矗石樓次壁上韻</title>,<text>未愜龍門遊。徑尋尹鐸州。江山幾壯士。落日有高樓。遠峀旗竿出。晴川釰氣浮。卽今靑海晏。笳鼓總漁舟。</text>
<title>贈都乃敬 吉謨。兼奉權彝甫 必昇 三絶。</title>,<text>分手上銅峴。銅溪柳藏鴉。去去君不見。斜日晩生霞。上山有靑松。下山多綠竹。折送東風秊。期之歲寒勖。別酒上君面。江花江草情。江花不耐久。江草吹還生。</text>
<title>淨趣庵。次權象仲 煒 韻。</title>,<text>領略風光千萬疊。東歸滿袖頭流山。休將白髮他山問。只合高禪臥此間。</text>
<title>次仲兄倒押韻</title>,<text>着屋懸崖林樾間。高僧時與白雲還。多情天送今朝雨。看盡江西雨後山。</text>
<title>次仲兄月麓書堂韻</title>,<text>久矣諸君志力隳。丁寧掛牌勉新知。頭邊歲月無來許。心上乾坤有底爲。須務本原躳大業。肯誇枝葉浪趨時。從今剖破藩籬隔。依舊前川月印規。</text>
<title>春日溪亭。次磨巖四兄韻。</title>,<text>淡風疎柳小堂深。幽鳥間關度遠林。終日石灘聲在耳。渾忘人世是非心。是處靑山不厭深。何秊喬木秀穹林。聊將歲晩菟裘計。歸託先廬證此心。凄凄亭午閉門深。時有閒雲欲蔽林。試向磨巖巖上坐。可磨惟石不磨心。</text>
<title>哭洪秀才 允一</title>,<text>往秊余讀書于水月庵。君方負劒從之。學書字。有時塗牕畫鴉。輒指其姓字。余故愛君眉目。戲之曰信乎若姓。爲某字乎。君笑曰然非歟。其后君讀通鑑。日盡百行。余復戲君曰向也若不知其姓。今乃能如此。今秊春。君始戴冠拜余。余嘉之。已又自歎曰吾之齒晩矣。已見此郞成丈夫。嗚呼。孰謂吾見之十秊。而十秊之前。長不滿數尺者。今日乃見其死乎。乃見其死乎。况乎吾之見君。每見輒每進。由是更七八秊後。則余當放出君一頭。而卒使吾所以愛君而戲君者。歸之於昔秊陳迹而已。豈不尤可悲哉。遂語其父母之悲。詩以誄之云。誰如君死促。且爲北堂辭。早遣靑山葬。嗟寧黃口兒。纔過三日婦。那忍百秊思。莫不歸之命。命非我所知。</text>
<title>輓任剛窩 必大</title>,<text>倦罷仇池夢。南望處士星。靑春鏘玉佩。白首遯巖扃。醞藉儒林傳。依歸大隱屛。願言嗟不見。山月照牕櫺。</text>
<title>贈別李宗瑞 龜應</title>,<text>嶺海爲官亦聖恩。三秊板輿奉朝昏。山連寶鏡延霞酌。水接西溪洗玉樽。百里桑麻歌社鼓。數聲鴻鴈睡漁村。臨分更勉如傷字。不負明時好好門。</text>
<title>輓吳季弼 宅鎬</title>,<text>三世同鄕井。知心若弟兄。開罇聯棣萼。抱卷老柴荊。冷暖無時態。偏頗異俗情。令人最可敬。觀化亦分明。</text>
<title>哭白彬仲 致文</title>,<text>之子三秊畢。秋風生海上。驅馬欲出門。出門迷所向。高岡宿草沒。素月流虛幌。相君眉宇間。古樸猶可想。念君文章境。詞理實圓暢。爲人常惻怛。志行匪放宕。專場未敗北。爲藝亦云亢。苟使外氏門。門戶氣張王。如君好學究。桂籍容易望。吁嗟未一名。五十遂焉喪。鄕黨寡依靠。子弟誰所仰。念我存沒感。匪但爲子愴。渭陽香火灺。古廟風悲颺。三世塚纍然。白楊啼鳥傍。我則匪人耳。惟君專倚仗。君今又棄去。一盂誰手將。外氏子孫零替。三世香火。託於斯人故及之。 繼困伉儷戚。匍匐義全忘。倏忽無可哭。願言魂𨓏𨓏。緘哀復何及。至親路人樣。</text>
<title>盆梅</title>,<text>何許陽春動一枝。夜來殘雪着氷姿。風霜淡泊君能契。天地榮枯我不知。白月窺簷疑返魄。靑燈照影暗催詩。腐儒詎論和羹事。如爾癯容伴亦奇。</text>
<title>訪柳汝遠 弘源。馬上口占追呈。</title>,<text>靑山茅屋影斜斜。島瘦郊寒近若何。楚國佳人懷橘柚。江南高士憶梅花。仙分藥裹閒經濟。天借琴書閱歲華。興在驪駒將落日。仍君更唱郢中歌。</text>
<title>輓李晩窩 仁壎</title>,<text>去秊過丹溪。風雪迷寒空。蕭蕭楊子宅。寂寂聞寒舂。開戶親德範。笑語劇從容。聞君家居近。淸凉十二峯。歸歟語伯仲。相將伴春筇。吾輩儒爲名。義理然可竆。君其裹一書。孟子或中庸。無將被花惱。聊爾與磨礱。袞袞情無已。鬱然見深衷。從來君子門。大小二毛公。追琢發孤唫。醞藉見眞工。蒙雖所見低。當世鮮此翁。叮嚀約言就。矯首問春風。未及芳蘭辰。先呼山鞠藭。誰想平生業。可惜鑽硏功。門前菊花生。纔堪二三䕺。已哭淵明去。秋至與誰同。空憐廣麓老。揮涕倚簾櫳。</text>
<title>對雪</title>,<text>迷空靄嶂漫霏霏。灑淅悠揚落處微。千家壁月須臾滿。十日風花高下飛。色妬鷺眠和地沒。影分鴉背點天歸。閒翁頓起風流興。羣玉山前曳布衣。</text>
<title>好詩不必作</title>,<text>好詩不必作。好詩遍人耳。遍耳尙可揜。好詩畏後尾。畏尾眞可笑。此心壞也未。山南日色薄。山北愁喬木。山南雪色高。山北餘寒惻。春鸎語猶澀。春燕迷舊屋。陋女桃與李。早已候消息。此皆惡物事。何須費詩料。愼哉三緘口。高眠日丈五。</text>
<title>雨後偶書</title>,<text>一雨乾坤敵萬金。斷橋楊柳雪波深。今朝又出笆籬外。苔破新芽上綠針。</text>
<title>龍齋偶吟</title>,<text>客愁濃如酥。何處有晨鷄。山僧嫌夜永。數問月移溪。</text>
<title>春日過澤畔</title>,<text>十日風光醉着柳。柳塘春水綠徘徊。沉鴈浮鷗相對浴。浪紋撩亂浪花開。</text>
<title>采葛行</title>,<text>去秊八月雨連天。田疇蕩析爲甌脫。漂沙塡石無全穗。存者昂頭皆半瞎。方秋嗸嗸已闕食。木葉未脫愁煙廚。監司撿會弗放紐。官長踏驗徒文具。里正星火軍校嗔。秖怕催科下下考。侵隣徵族寸寸輸。割膚椎髓僅僅報。江山空曠但靑天。四壁蕭條風颼颼。山妻日暮瀉空缸。稺子挽裾索飯叫。匪鶉匪鳶鮮可食。陟彼山南荒葛陂。荒葛緜緜根擁腫。古老傳云荒秊資。明朝荷鍬出門去。上山無力筋骨疲。三步彳亍五步噫。鑿鑿巖縫與石隟。凍口喎斜玻瓈黑。飢顔濕蒸琉璃色。偶然失脚墜厓巓。狀如秋山掛猿猴。秋山猿猴百勝汝。向月胡爲聲啾啾。寒天日短十指穿。采采歸來山犬吠。蓬頭少女急洗鐺。累飢丁男爭下杵。南隣聲續北隣聲。響落空山雲靉靉。或如蹲鴟乳。或如甁甖對。三漉竹箄三淹水。煑成湯餠圓如規。一喫稍稍眼忽明。再喫頓頓腹不飢。三喫山風冷腸胃。已覺膚寒覓衣裘。四喫五喫喫不貴。靑山漸小形僝僽。鮮民之生眞可憐。得不哀痛無告訴。嗚呼得不哀痛無告訴。何處朱門厭粱肉。誰家倉庾盈紅腐。竆儒歲晩愁空拳。十口猶憂饘與粥。平生所誦惟仁義。耿耿中宵心不樂。何方仰乞蒼蒼天。令宇內同胞之民。飽臥米山與麥城。只大言兮無一當。更不如修我耒耜兮催我耕。願爲明秊擊壤甿。</text>
<title>輓申進士 光運</title>,<text>晩託潘楊知。雲藏山色裏。空庭春草長。茅屋午煙起。身世甘迂儒。浮名老進士。嗚呼文雅姿。想像復誰似。</text>
<title>次李同樞 震昌 重牢宴韻</title>,<text>雙鳳鏘鏘百子帳。碧桃花下再遭新。牽牛獨宿姮娥寡。天上應難似箇人。</text>
<title>次李通老 宇奉 韻 二首</title>,<text>海上春生嫰麥苗。松關竹几共逍遙。來秊更遠雲山約。悵望玉人明月橋。殘秊秖欲種豆苗。太白深深路忽遙。他時或訪呂安駕。流水陂頭第二橋。</text>
<title>劒磨寺。次吳聖詢 命岳 韻。</title>,<text>天寒磨劒寺。歲暮首陽村。野性憐淸磬。眞心照濁樽。靜煩境與會。儒釋路應分。珍重留三夜。悠悠絶世棼。</text>
<title>丁酉春帖 二首</title>,<text>天運循環默驗躳。一秊寒後復春風。餘殘習性猶凝沍。凍解氷融着甚工。幸是春王第一元。餘寒惻惻未全溫。陰陽互有推移漸。下士何知造化門。</text>
<title>輓李大憲 世澤</title>,<text>門前淸洛去悠悠。南國衣冠颯已秋。驄馬幾時看有色。越禽三月聽還愁。風標太白晨星在。文字昆岡片玉留。何事未充公輔望。飄然遠擧九垓遊。公以寧越倅沒。</text>
<title>喜鄭士仰 宗魯 見訪</title>,<text>君馬來時八月高。凉蟬在樹草蟲號。十秊悵望羨門舃。三日能尋仲蔚蒿。禮樂端宜追美質。詩書終是媿凡曹。丁寧大業無竆在。義理何妨細析毫。</text>
<title>同士仰酌酒。座中拈韻 二首。</title>,<text>喚起秋堂客夢驚。喧喧左右綠樽平。稍存酒令依金谷。爭主詩盟壓楚城。當世不妨吾輩在。此心何用俗人明。極知遊蕩非吾事。其柰平生久要情。宿雨新晴促織驚。凭欄小坐玉霄平。孤雲冉冉來如客。遠峀蒼蒼列似城。千里故人書斷續。一秊今夜月分明。餘懷更聽南溪水。流下長江袞袞情。</text>
<title>仲兄雨中送酒于士仰。因寄小韻。又次。</title>,<text>冥冥山雨急。似爲子眞來。淡掃中秋月。留連倒一桮。</text>
<title>士仰將歸。又呈古詩 二首。</title>,<text>秋潦浩瀰漫。后土無時乾。送子是時去。明日宿陶山。中庸君所學。大舜察邇言。我有默存法。春容在晦根。</text>
<title>別士仰。悄坐書堂偶吟。</title>,<text>送客江西路。秋風倚暮樓。啾啾啼不去。簷鳥強知愁。</text>
<title>贈金孟厚 坤壽○幷序</title>,<text>是秊冬。余移棲淸凉之六和庵。金生坤壽自川上負笈從之。吳童子彭遠又挾筴踵到。余自念老矣。天寒歲暮。聊對淨行頭陀。以其暇餘。溫理舊聞。爲省己補過之計。而如諸君者長途遠遠。發軔伊始。豈不趁此好光陰。思所以奮勵振迅之道乎。余自入山後。依朱夫子衡嶽戒。不作一詩。金君要請訓辭。遂綴卽景以示。偶作山中客。追隨舊學曹。非關探勝景。且共析秋毫。初月精神瑩。寒松意思高。勖哉強毅力。進進用撐篙。</text>
<title>輓李滄厓 重光</title>,<text>終古癯仙苕霅間。先生恰得四時閒。翛翛袂拂黃塵陌。淡淡雲歸白下山。雪壓矮松通性冷。花生䕺菊入詩斑。平生最與眠鷗狎。䪥露歌殘下別灘。公去亭歸積水浮。破牕寄在濯纓洲。塵間不欲鴻留爪。散下江湖木葉秋。公沒後。滄厓亭爲水所漂。</text>
<title>次仲兄盆梅韻 二首</title>,<text>臘雪重陰底。孤花特地看。人知擔夯硬。渠自意思艱。耿介羞殷鼎。默存比巷顔。猶嫌太漏洩。敎住一房閒。天地凡花木。梅兄第一看。氣猒桃李富。色壓雪霜艱。氷入纖纖骨。月生冏冏顔。春風回首處。常棣共能閒。</text>
<title>偶感卽事。用杜詩四鄰耒耜出。何必吾家操分韻賦之。</title>,<text>二月阿灰發。的的生春意。布穀浮陽氣。擧地日三四。農人燒作灰。煇氣遍城闉。淸晨犒牛出。北鄰與南鄰。朝耕柳外坡。暮耕桑下垈。雙繂貫兩端。矗矗黃栢耒。已用鐵齒把。拌土土膏起。畦塍各淨飭。相對誇覃耜。十畝復十畝。播種趁時節。遲遲白日暄。婦女荷饁出。蕭蕭屋簷下。閉門唐虞歌。人人方事殷。此翁所事何。土爐煨榾柮。長跪消永日。唯唯㴑千古。得否竟難必。荒荒老白鬚。未肯力田租。妄謂天地大。不妨一閒吾。西人多種麥。北人勤種麻。力勢非爾輩。玄亭子雲家。不須較敏鈍。且莫矜晩蚤。先民嘗有言。內省是端操。</text>
<title>偶吟示學子</title>,<text>去秊風以水。壠畝大無禾。今歲纔驚蟄。力田倍倍加。彼能知所戒。吾輩但囂譁。勖哉吾黨士。士農誰與多。</text>
<title>贈鄭幼觀 瀾 代簡</title>,<text>梨花白覆雪。李花素耀晝。春物日駘蕩。草木漸藂茂。有懷同心子。出門求曹偶。衆論啾以喧。俗見皆僝僽。區區輩下士。歲晩守句讀。緬思大江南。豪士笑且詬。朝飮砥柱湍。夕宿閬風竇。江山照髩髮。雲月生衣袖。靑驢任去去。去秊今秊又。欲學壽陵步。策鈍爭馳驟。怊悵不自得。退然瞠其後。不如守吾初。義理思竆究。關鎖重重阻。津筏淼難簉。昔賢今不見。眞詮竟何有。以玆增鬱紆。空攬春山秀。虛生天地老。寄如木上瘤。無酒可澆愁。無飯可醫瘦。寄之滄海老。願言批其繆。山禽啼復啼。山日下簷霤。空吟伐木章。此道今不猶。</text>
<title>偶吟</title>,<text>硯几蕭條衣帶緩。雪山寒日閉空齋。腐儒自誓平生願。黃卷書中死便埋。</text>
<title>四未亭。和座中呼韻。</title>,<text>終古江山有此亭。波心石戴玉崢嶸。凉梧葉下襟如濯。流水聲中句欲精。半夜孤燈雙棣合。十秊霜劒寸心明。先廬竟夕耽情話。樂意相關簷鳥鳴。</text>
<title>四兄作春陽八景詩。各有小序。愛其詞理奧博。續而賦之。</title>,<text>雄雄太白山。巘巘江嶺間。黃池水活活。星月巖斑斑。來往山之底。十秊恨未攀。登臨豁心目。雲外大海環。况藏白玉牒。光氣所秘慳。龍宮鬱相持。洞府隘不寬。夕磬沉萬壑。碓聲戛曲灣。右覺華寺羣峯翠蓊匌。餘氣春陽口。春陽奧而曠。道淵其上有。古㙮何秊立。水石吾與友。往者鄭文穆。出牧花山久。仍而俎豆之。地人兩不負。山容淡淡靄。野色靑靑柳。神遊邈何處。水深魚潑笱。右道淵書院古縣花事晩。寒水亭在南。曲檻衣冠繞。風櫺笑語涵。恭惟忠定孫。貽厥謨謀覃。嗣後晴沙公。直氣動朝參。至今寒水月。留照碧波潭。浮雲無定態。爽氣空夕嵐。悄悄不自怡。夕陽倚虛龕。右寒水亭我憐滄厓老。三霜一轉眸。古人嗟不見。今人誰子優。矮松欲落石。古梅將頹丘。無心紅葉墜。有情白鳥浮。剛穿水心檻。日夕俯煙洲。誰知浮宅夢。暫借畫舫遊。果然水大至。泛泛下虛舟。右滄厓亭吾祖廬山約。之子御風臺。虬龍蟠幾尺。石壁高一堆。墟煙紛羃䍥。綠水平沿洄。君家水上住。屋角政崔嵬。去秊規爲亭。名園景物恢。桮觴頗自足。主人其中頹。成毁俄然者。秋風獨徘徊。右御風臺孤庵勢若懸。僻在東墩峽。想象洪無住。當秊棲度牒。洪波潰砥柱。古道日岌嶪。䕺䕺桂樹秋。猶足散幽屧。公去緇徒空。吾家踵前筴。山雲淡生眉。水月淸暎睫。以玆足娛玩。軒牕眺望愜。右水月庵先廬磨巖在。荒荒閱歲秊。四山光染嵐。一水碧漪漣。梧桐月初上。老松霜無邊。軒冕非吾物。桃花莫浪傳。秋聲生薜蘿。白日照空川。直將證心界。誰與塵事連。是謂滄浪亭。蕭蕭舊林泉。右滄洲精舍蒼蒼漁隱洞。漠漠亭址古。漱泉咽復鳴。野桃開無主。黃田昔龎碩。此地侶鹿麌。徐庾風騷將。班馬文章戶。縱橫出百篇。得處堪蹈舞。後來誰爲繼。雕花與刻羽。山空笛淵愁。此道空草莽。右漁隱亭</text>
<title>輓芝厓金丈 績</title>,<text>采采山之芝。聊奠處士靈。名家兄弟有。人物尙典刑。燕几淸晝長。芳樽素月盈。醉拈琴書潤。暄弄花鳥嚶。晤語俱爲樂。浮世足云榮。絶憐摧玉樹。無限父子情。共被姜公樂。投杖子夏明。前江鴻鴈浴。秋影一雙淸。蘆花倦夢罷。何處共歸程。颯颯將墜葉。沉沉欲曉星。仲胤儼老成。傳家有韋經。所以後生慰。藉爾修門庭。耿耿心徒結。百里闕薦誠。悵望新塋高。出門亂山靑。</text>
<title>輓金濯以 江漢</title>,<text>吾哀蘭谷老。誰識歲寒秊。闇約心常戒。探竆志愈堅。面黃原憲室。髮白魯論篇。仁者嗟無後。投書弔落淵。</text>
<title>輓金聖弼 翼東</title>,<text>寂寂復寂寂。山中生白露。哀哉金處士。二秊零落山中土。幽懷熲熲不自怡。此世如公復是誰。公心婉孌如處子。畏人不欲求人知。淡泊又如巖中釋。百秊憂喜都忘之。世人方笑謂公拙。世人方笑謂公迂。有如公者迂拙方謂奇。請看暖暖與姝姝。公是名家八吾孫。鄧林自古無凡枝。徵君雅望秀南中。翠壁丹砂日唔咿。丹砂十里江天碧。庭有詩書門有菊。遺芳襲訓佩馥馥。綠髮紺瞳顔如渥。謂公可登白玉堂。謂公合廁金閨彥。荒荒歲月坐成晩。老去桑鄕宗族衍。去秊兒從璧沼遊。斑衣娛戲庭之除。蒨蒨襴裙間牙笏。公家福慶綿綿餘。遐不假公延大耋。公抱羔鴈翁哺兒。俄然乘化夢蘧蘧。繐帷高袪悲風吹。琅琅白玉溫其如。布衣裹之終不市。爲誰唱郢雪曲。爲誰彈猗蘭操。雖然此理同晝夜。吾於公乎何忉忉。吾於公乎何忉忉。但恨此世無公曹。</text>
<title>書社同人。歲暮將歸。臨別贈言 三首。</title>,<text>山中無所樂。山下多白石。白石堅而確。莓苔秋雨積。贈子以白石。此意宜堅確。山中無所樂。山上多靑松。靑松老樛枝。鬱鬱向前峯。贈子以靑松。此意宜珍重。淸風與明月。處處無不有。皎皎照簷楹。洒洒入蓬戶。吾與子所同。此意君知否。</text>
<title>秋日寫懷。勉書堂同志。</title>,<text>大匠把繩墨。小師斲而小。斧彼與鋸彼。細大㑋眼藐。訾嗸渠能免。衆駴棼舌掉。睠言吾黨士。志學秊方少。譬彼春草長。苕穎拂裊裊。如能軔正途。何遠不可撟。但恨多謬誤。開發無其兆。書樓寬而敞。冠丱日作嬲。時肄功令家。矻矻竆昏曉。口耳綴陳冗。東西恣掠剽。形神狀土梗。巾幘悉了鳥。徐觀夕暉窄。然後劇紛糾。危如墨池渰。鏖若竆冠挑。忙忙手脚亂。大義或不了。如此竟何裨。歲月儵已杳。吾家好事業。在裏不在表。自心有明德。大學發之肇。視聽思端直。言貌戒浮佻。孝悌崇㕘基。至理探奧窔。一敬除百邪。千聖此爲標。存養又檢察。遠繼而旁紹。天爵苟在我。俗學何繳繞。與子勤琢磨。培漑厚蔉藨。高者制沉潛。卑者賾窈窕。浮榮豈關渠。此心矢不誂。埋頭四寸間。如涉航淼淼。時秋白日凉。風色凄嫋嫋。剪燈徹宵丙。熊膽味辛蓼。無爲匠者鄙。俾我饒舌勦。無爲君自棄。衢街騁騕褭。而之遂不遂。皓天臨彼皎。不然歸而家。南疇庤鎛趙。父母待而苦。兄弟望而渺。無虛虛徐徐。及時貴強矯。</text>
<title>遣懷</title>,<text>宇宙嗟生晩。棲遑秖自勞。文章窺左馬。經濟誦伊咎。十載竆雕琢。三生吮腐毫。靑冥調玉勒。白日騁蘭臯。世味嘗酸橘。風波逆水篙。虛勞三戰北。謾見百憂牢。天地同漂梗。衣冠等桔槹。星霜來冉冉。歲月去滔滔。晩始懲羹䪥。稍能祛草薅。存心簡節目。繕性落皮毛。斗室寬如邵。柳門靜似陶。無那歌采蕨。有卽煑溪芼。雅尙頗謙挹。浮榮已解弢。平鋪思大雅。啁哳陋風騷。枕藉圖書穩。形骸土木逃。丘園眞可樂。貧賤亦云豪。寂寂子眞谷。蕭蕭仲蔚蒿。春風薰細草。遲日醉赬桃。興發尋花柳。疲來倒濁醪。宕胷嫌俗語。抽韻憶同袍。舊絮三秊敝。新凉八月高。不堪燈熒熒。已覺念忉忉。</text>
<title>輓李下枝 象辰</title>,<text>豐山上有鐘。霜降鳴鏗然。知音古難匹。擧世誰爲傳。崇蘭藏世界。碧蕙徒棄捐。况且風力勁。嘔啞聲斷連。處士家其下。心遠地自偏。知吾不知吾。等閒如浮煙。先民侑書詩。可歌終吾秊。其味劇芻豢。其言參緪絃。秋雨摘蔓菁。春晝采石田。得此亦云幸。苟可朝夕延。紅日上簾鉤。滿架浩以千。踈踈白髮長。剌剌口流涎。旁人問之事。㗳焉似忘焉。妻子笑且譏。畏嗔先生前。然其不厭倦。出入藉縢纏。洙泗及關閩。洞串心肝鐫。所以覺其易。下筆無留牽。瀾波渾而浩。戟級圓且全。因文透道窟。中晩掃畦堧。頗事櫛薅之。訂驗心性緣。驟講疑玉珉。徐索攻瑕堅。淵纖咸具有。於道何拘攣。恨距地之遠。欲叩誠專專。豈伊姿性樸。實資師友賢。蓍龜有大老。八十行地仙。輩行盡挺出。蓮社秋燈懸。上問傍有稽。公乎日聯翩。秋風生曠野。南陌與東阡。呼樽存淺深。談理析經權。云何舂撤杵。又見哭逝川。去秊公示殆。披㡛勖愼旃。答曰吾病病。非偶寒感緜。秊來筋力屈。此病理難痊。珍君兄弟間。願言情惓惓。聞言中作惡。出門反袂泫。嗚呼嶺嶠左。詩禮公門顓。孤山夢潭仙。牢守好林泉。想象高風邈。千載仰止虔。以玆慕公甚。悠悠謝縶騫。幼壯雖有異。行違庶可肩。歎公文章贍。嘉公道義硏。董帷十秊閉。管榻一生穿。悲哉若二人。北海江都遷。自古多如此。遇不遇何憐。題詩五百言。感激情嬋娟。</text>
<title>打鳥歌</title>,<text>四月南風輕。麥穎垂嫋嫋。蔚如翹林鬯。峙如匡郭繞。荒秊天有意。枵腹佇一飽。生憎幺物菑。啄啄田中鳥。瓦縫有䟽虧。縛巢藉艾蔦。冬無紇干凍。春不胎殰夭。箇箇出其子。搶枋拚飛肇。風融白日舒。曠野蔽如旐。斜穿傍畦塍。強擧集䕺篠。窺田厭茂密。着穗隨稀少。側翅杼如投。擡頭嫮若嬌。乍往乍來態。渠敢眩人謏。一招一呼狀。羣隊能自曉。搖搖坐稺莖。次次相連繳。啄穗無全殼。吮汁盡至秒。啾啾口幾瘏。翾翾尾復挑。最於雲陰夕。尤見其來兆。作害同螟螣。爲毒甚荼蓼。難當近村墟。或避處杏窱。在畎滿畎掠。在阬滿阬勦。短翼腷又膊。尖喙細以嬲。兒童發狂叫。此木彼木了。揭竿作護羽。羣走視之藐。柔輭至乾燥。其間甚杳杳。一日復一日。田田大作擾。若此農何食。靜言心自摽。爾知徒俛噣。爾形非嬌嬈。爾生天地間。肖翹等小小。胡不爲人憐。作玆憎且巧。玄鳦毓商禖。翯鳥下周沼。魯泮變惡鴞。南國貢有鷕。彼皆不粒食。𨃞跚靑天遶。率場有桑扈。姬風已不撟。得勿爾驕驕。失莫我悄悄。彌天有罿罻。禍甚秋原燒。逝將盡物取。不煩強弓敽。大甘必大苦。物理明可瞭。豢羊擾神虬。貪餌死赤鰾。色翔雖云性。駴機忽自繚。吾言非妄誕。天道豈茫渺。因之爲鳥言。直目望雲表。</text>
<title>書堂偶吟九絶</title>,<text>孤山淸絶閴紛囂。天放梅花抵死香。折寄恨無人似玉。江湖坐覺歲秊忙。雲木蔥蘢拂屋靑。隔林新漲小溪鳴。夜深獨坐闌干曲。斜月纖纖照席明。前林柳絮白如絲。風送餘花樹樹香。已得自心無外事。亂雲歸鳥亦相忘。庭梧摵摵已知秋。石瀨哀鳴匹練流。今夜故人還入夢。月明何處倚孤舟。中熟今秊樂有餘。一村桑柘暮烟西。紅棗家家濃滿地。黃粱處處宿平堤。牛山夜雨幾番來。來處君應厚自培。待得穹林秀出日。面前荊棘介然開。淸晨携卷趁天晴。何用尋山傍水行。久後恍然新意足。耳中天姥眼中生。日月東頭近赤城。風雲長護四時晴。山禽勿報花消息。浪蘂浮英着個明。終日孤關面碧岑。子綦南郭坐來深。興酣獨取羣書擁。千古相看證此心。</text>
<title>哭李惠寰 用休○四首</title>,<text>二月名花遍。長安處士家。焚香點周易。門外戛雲車。文章玄晏宅。詩畫顧兵廚。不直一錢物。先生笑也無。達者遊無倪。小儒役有涯。邵翁非省事。花外問誰家。漢水流日夜。嶺雲隔重重。願言終不見。斜月入前峯。</text>
<title>大山李先生輓詞</title>,<text>空山芳歲晏。花木悄寒扃。缺月窺簾白。孤燈壓夢靑。吾南虛丈席。夫子馭雲輧。生不逢伊洛。歸應上幔亭。風儀眞玉色。被服寔蘭馨。幸接陶山脈。猶徵錦水型。規模存大學。嚴苦律心經。平易方開鑰。膚冗戒說鈴。三場忘喫着。千聖話叮嚀。夕惕思姬彖。日新顧湯銘。每從蹞步細。頻喚主翁醒。密察蠶抽繭。昭融水倒瓴。退篇裒肯綮。刊補秤當停。禮學通常變。疑文辨逕廷。溫溫輝錦絅。淡淡啜匏鉶。遂致湖湘士。咸登薛卞硎。春風浮瀲灩。白室照瓏玲。弟子彈沂瑟。先生歌濕苓。江湖濃晩計。宸陛動高聽。聖眷垂丹綍。微言叩寸筳。遽終曾氏簀。恰滿晦翁齡。星斗沉光彩。山河閟淑靈。向來深繾綣。猶足慰飄零。出處論飢飽。音書解醉醒。百秊成濩落。餘日媿竛竮。此路蓁蕪極。那時警咳聆。庶幾三檢點。無有一毫令。策勵駑質。藏修土木形。斯爲報佛力。聊以告幽冥。</text>
<title>輓洪丈 虎吉</title>,<text>南國宗盟奕葉尊。名家美業屬賢孫。風流白㲲王公麈。生理靑山謝眺園。謾使十秊堆古紙。秖供三世纂遺言。追惟事契重回首。却恨平生未掃門。</text>
<title>秋雨</title>,<text>秋雨寒生夕。秋山淡欲無。遠村紅樹裏。何處午鷄呼。</text>
<title>輓金德中 龍普</title>,<text>裒然博帶穆然容。細故何曾芥蔕中。堪首福州名俊列。眞傳泗上舊家風。時淸不學三秊穀。歲晏空修一畝宮。吾輩可知多少病。淸通易直媿斯翁。</text>
<title>輓成立汝 彥極</title>,<text>鳥語山光憺欲暮。十秊離夢亂山䕺。茶蔬美味傳淸白。塵土浮榮厭軟紅。薄采泮芹推吉士。晩咬畦菊課村童。尙思溪院西廂夜。簷月寒燈兩照中。</text>
<title>冬棲淸凉小庵。遇雪景五十韻。</title>,<text>屠維月竆臘。觱威冬不豗。愆陽雖舛序。行役頗無菑。靜念塵土質。空以書每每。了鳥鑽故紙。老草撚于䰄。煩思一盪襟。洗我萬斛灰。淸凉近宿舂。六六峯佳哉。陶翁講仁智。吾祖互玉追。先民之所於。我輩猶裴回。要束二三士。負笭須一來。三日入洞刹。四日陟崔嵬。羣巒巉如削。谷泉幽而漼。盤礴淹十晷。頫仰欣所咍。黃雲昨夜湧。着天皆炲煤。紙牕稍辨白。衿裯頻撥開。淸朝拓戶視。衆峯瞻皚皚。枝柯纈羅素。崖壁燦瓊瑰。堆广兀作屋。遇凹巧成桮。紫鸞添白鳧。金㙮幻銀堆。蓮華秋轉淡。丈人霜滿腮。祝融鬪玄冥。火水互相猜。遙想卓筆尖。月免分幾枚。盈盈硯滴泓。堪盛白玉臺。羣仙捧香爐。素質絶纖埃。松疑踞綺皓。石仍列鼎鼒。雲水接浩浩。乾坤轉恢恢。平治高下勢。逞露造化材。飢雀困噣呃。昏鴉搏毰毸。凍手波咜互。行蹤一二纔。天然富眺覿。誰哉尸剪裁。笑掩袁安堵。閒藏子猷梔。料理先天畫。探丸手自挼。是時卦爲臨。稺陽在地隈。羲孔玄象閟。邵朱明訓剴。藐余白紛如。千載曷追陪。名山逼佳景。曠念徒悲哀。程門違立侍。衡嶽阻尋梅。巖棲撤絳紗。白雲生綠苔。永夜抱書歎。空筏勞沿洄。稍俟後夜月。百虔蠲一罍。敬奠李夫子。爲我理行媒。</text>
<title>淸凉雪月之勝。呈仲兄 四首。</title>,<text>一心纔動一聲鐘。突兀牕前無數峯。合有此山如此理。小儒終媿不從容。瞢騰殘夢破晨鐘。寒月分明十二峯。始覺前宵看未了。枉將姸魗較渠容。空山雪月兩佳哉。恰得鴻濛未判來。下界昏蒙方醉夢。一聲淸磬振林開。詩道元來不足珍。刻花雕葉摠非眞。何如任運騰騰去。領得寬閒自在春。</text>
<title>塊坐六花庵。送諸君遊山 二首。</title>,<text>瘦藤無力上危顚。坐羡諸君步武連。結習未乾詩興在。暗驅殘雪鬪晴姸。來往仙山老白顚。挾書挑燭飽留連。如今懶散功夫闕。羞對菱花照醜姸。</text>
<title>贈族姪愼之 居默</title>,<text>春水桃花岸岸紅。隔江相對兩衰翁。他秊倘得分山約。明月孤舟宛在中。時余與愼之。有西招結亭之約。</text>
<title>過竹州。馬上口占。時樊翁在竹山。</title>,<text>憭慄荒城畫角哀。秋雲䆉稏餌香來。孤臣落日蒼梧遠。孝子寒霜白草開。天地獨知葵藿性。人間誰數豫章材。斜陽立馬重回首。且入前村喚客桮。</text>
<title>雲巖吳台 大益 索賦盆梅。贈五言絶句。</title>,<text>每到梅花下。梅花着語難。無論香色味。獨坐夜方闌。</text>
<title>次信伯 鼎玉 宗侍過試後軸中韻。示其二子。</title>,<text>末學差池誤翰墨。寸知終是覔騎驢。王楊何數工詞賦。稷卨元渠不讀書。須制身心如悍馬。肯將功業逐筌魚。靑春大有吾家事。莫把流光戲牧豬。</text>
<title>春日玉浦洞口占</title>,<text>溪回磵轉辟塵囂。春到山家事事饒。欲宿梨花明月夜。玉人何處敎吹簫。</text>
<title>更題</title>,<text>滿眼桃紅嬲細浪。東風遊客醉蒸霞。乾坤造化元無盡。底事全功屬一家。</text>
<title>金喜重地卑而質醇。且愛說古禮。多從長者遊。嘉以贈之。</title>,<text>草不棄菅茅。玉不數珉玒。憐君說禮法。沛如注河江。靑靑泮中芹。樽俎媲中邦。下而爲闤闠。襍說恣喧哤。閉門不數數。所遊皆敦厖。得此良不易。在微誰擡扛。願好期無斁。謝子以長杠。</text>
<title>贈方主人</title>,<text>搖豔千紅蘸綠池。太平煙雨畫中知。客來對語斜陽裏。山影花陰更上巵。</text>
<title>洗劒亭</title>,<text>巖巖巨石在。天地有高亭。肅肅風生劒。轟轟瀑響霆。江山通御氣。花柳護仙輧。更下沙汀石。朱櫩渾欲靑。</text>
<title>上僧伽寺</title>,<text>名藍高入赤城霞。分寸躋攀夕照斜。石似覆盂山頂兀。洞如剖蚌寺門賖。彌天漢北三千界。撲地終南百萬家。檀越盡傾天下物。法王元是鬪奢華。</text>
<title>次善姪泮中留別韻。兼呈泮中諸君子。</title>,<text>不是還家急。無緣久客留。人今逢喜雨。吾亦信歸舟。</text>
<title>楊州樓院。伏次王考韻。</title>,<text>靑山高擁綠帘門。十里煙生古驛昏。此路百秊今尙在。可堪回首夕陽村。</text>
<title>舟發纛嶼口占</title>,<text>出郭塵紛已覺稀。鳴榔四月度彎碕。村村垂柳迎船出。岸岸輕鷗掠水飛。終古江山閒者主。至今亭閣好誰歸。煙波更有無邊興。踈雨中洲坐翠微。</text>
<title>過龍門山有感</title>,<text>處世眞同江漢舟。經秊坐閱百灘愁。今朝又過龍門下。欲把瑤琴問野謳。</text>
<title>神勒寺</title>,<text>一棹伊鴉泝二陵。山光隱隱水澄澄。淸心樓下槎牙木。神勒寺前古㙮僧。</text>
<title>奉贐燕京使行 代人作</title>,<text>天地唐虞在。衣冠燕趙悲。憑君萬里役。更起百秊思。</text>
<title>江行後自敍</title>,<text>白月山中士。靑春歷下生。疎狂彈楚鋏。矯蹇獵齊纓。早㑋翔蓬鷃。深思掣海鯨。字從魚魯辨。文慕馬班聲。梅爛衣三伏。燈酣月四更。庶玆窾啓識。而或管窺明。培塿瞰崇岳。蹄涔望大瀛。終然露窘拙。適足費嘲評。晉歲方雌甲。齊諧慮後庚。飜回石室夢。願向玉琴鳴。閩洛祈華訣。乾淳鄒魯程。本原探閫域。文字謝鏘鏗。斂跡環蓬蓽。甘心息刖黥。昔時桑化蠋。今日谷遷鸎。講午花陰裊。哦宵霽景淸。高冠沿八索。敷袵搴三英。雋味愈甘蔗。曼聲遞扣鍠。反躳要篤實。提耳况寧丁。至樂無如此。閒情孰與爭。頃聞寬大詔。屢布海山甿。遭難盆常覆。銜寃涕暗傾。呼藭裹寸趼。祝華到王京。天地身仍老。風埃走獨煢。暫依輦轂近。仰看璣衡平。愍惻多君子。逢迎解老成。喣噓他有力。金石我無誠。一紙被閽隔。片帆替陸行。晴浮木覓峀。波撼洛陽城。樹末亭臺出。沙邊鴈橫。玆行嗟不已。卽事敢云榮。猶幸到桑梓。相携謁弟兄。啖蔬肺蘇快。飽麥腹膨脝。浪跡浮雲過。閒名弊屣輕。竆通元已定。寵辱不須驚。只合藏山澤。何嫌伴釣耕。家書千帙富。塤唱一牀幷。靜俟看天意。端居玩物情。退修當勉學。此義證荀卿。</text>
<title>贈鄭性源 道淵</title>,<text>藏修專一壑。此世似君稀。酒倒陶巾漉。花開蔣逕馡。峽煙迎袖濕。林翠上簷晞。得此亦云樂。何勞歌是非。</text>
<title>輓族叔 褒</title>,<text>剛介士本色。然後分數明。所以古君子。此之爲準程。嗟哉吾叔父。秉心實近貞。人生孤露後。誰無弟與兄。兄家携海上。十秊以經營。衣服無常主。甘旨問朝烹。下以逮子孫。不羨金滿籝。吾猶及盛時。先故訓寧丁。力餘書可讀。飢來田可耕。二郞功令熟。朝夕庶幾成。竆通皆在渠。何必分外榮。以此空齎志。臨化留餘精。歲暮風色勁。山雪昨夜盈。和淚題數字。蕭條數尺塋。</text>
<title>輓黃景初 啓煕○二首</title>,<text>生晩孤襟誦大雅。皮毛落盡故亭亭。自能夷曠無畛域。愈益謙恭有典刑。三日高山初識面。十秊流水到來聽。迢迢尙指前期在。送送泉臺看曉星。獨坐屛山對雪時。汀洲采若爲誰思。蕭蕭逸鶴人間去。落落孤禽澗底悲。每候汝南時月信。忽違江夏暮秊期。丁寧更有平生約。湖外高岑翠俗離。</text>
<title>和贈權日升 昇</title>,<text>孤關重掩忽心醒。牕外寒流曲曲鳴。活絡天機山雨晩。冥濛春色野絲輕。同人藉蕙詩言志。老子探菲眼弗明。安得與渠消息在。功夫且向靜中生。</text>
<title>拙斲簡呈七者翁僉案。以博一笑。</title>,<text>妙藏山意妙無竆。園割靑芹澗煑菘。嶺樹雲生雙袂合。海天星闊十秊同。詩成七者頭參白。酒約三行面發紅。歸掩孤關心兀兀。玉溪秋水肯相逢。</text>
<title>輓族兄 尙臣</title>,<text>確識持儒範。高標媿俗腸。風流文雅盡。何處更逢場。</text>
<title>輓鄭美甫 得里○三首</title>,<text>君馬騰騰醉裏驅。平州豪客膽全麁。據鞍一笑擡雙眼。滄海漫漫等小盂。去歲長安泣路隅。寸心何事訴區區。名祖昔巡金馬郡。至今冤血未曾枯。秋風同下大江流。與子呼樽明月舟。浮世十秊皆𨓏事。海山何處覔孤丘。</text>
<title>題李丈 栖 桃湖亭</title>,<text>宛轉紆餘往復還。江山似爲碩人寬。平鋪白石瓊瑤散。襟帶長湖鏡菱寒。一壑風煙朝暮變。百秊身世簟牀安。仙源亦是人間在。不信桃花下別灘。</text>
<title>輓琴汝通 達夏</title>,<text>辛苦儒冠竟誤身。蠧書螢燭摠成塵。應乾講舌三登席。空帶樞銜八耋春。諧笑淋漓逢酒所。心肝吐露對情親。如今十里剡溪雪。一棹爲誰訪故人。</text>
<title>和鄭士仰島潭韻。因贈士仰 二首。</title>,<text>十秊歸夢過江南。今日雲生谷口巖。乘興又將東入海。桃花幾尺淺深潭。歧路何須問北南。此身端合老棲巖。欲尋九曲空千載。留取閒情月映潭。</text>
<title>哭李正汝 裕中○並序</title>,<text>余泚筆何以爲君作哀辭。作哀辭而又何忍作一語以慰君也。君自少有奇氣。落落不苟。凡事物多所通方。不但文藝爲過人也。君大父公嘗率冢孫謁大山李先生請學。又曰僕有第二孫頗異。今者之來。欲並與其兄納謁於門下。渠顧曰人在自勉學。何必擇師。吾聞益陽山中。有趙丈嗜讀朱書。兼爲外庭候謁。欲與從遊。僕不欲強姑置之。先生笑曰此子其言信然。將來可望。願使我一見。蓋君之外大父。方哭子孤居。君之從余遊者亦以此。君旣爲大人君子所褒嘉。其志又卓然自立。從余於月麓書堂。讀書竆晝夜。殆忘寢睡。每春花景明。秋水霜淸。月轉梧桐。烟羃平林。擊節讀書。間或慷慨來前曰士生天地間。古人亦人也。今人亦人也。如小子未知如何耳。或可以上窺古人否。余心奇之。笑且謂曰君之此志。已可以能古人矣。須勉之無怠。有時或終日端坐。跬步不移。余恐其拘迫太過。慮生他病。則戒以少就閒便。或氣質過剛。遇事輒輕發。則戒以沈密用功。余雖無寸長之過於君。而左提右挈。期之歲晩而有成。不幸君遭憂去。自此遂臥病不出矣。君雖嬰奇疾。余或過之。神色寬泰。向我無戚戚可憐色。豈知老子命薄。帶累朋友。君以此疾死。嗚呼。世間人事。一一如風花霜葉。存者無幾。而淸者恒短。濁者恒長。君得其氣之淸而數之局者乎。天恒不與人謀。稱於人者多夭死。君以少秊。多見稱於人。亦以此不能長存乎。或風氣日虧。元氣日以漓薄。君遇風氣之不善。而元氣之不能自支者乎。君尙有一子。此或爲將來之可望者乎。吾之慰君。惟此而已。嗚呼噫嘻。九月秋聲高。摵摵鳴戶牖。靜言思之子。孤墳何處有。平生冏冏志。脩夜應不朽。當秊攝衣初。丰采頗端秀。彈冠去俗態。發言解怐愗。中間更折節。矻矻竆朝晝。風淸月轉梧。參差正列宿。燈灺夜方闌。讀書聲瀏瀏。沈潛少工夫。疎快實無右。磨礲去圭角。內外涵以揉。剛強以平實。征邁日月就。如君好器質。誰哉可能偶。胡然一疾奇。歲暮竆僝僽。呻吟臥床褥。百藥無全售。把君長逝報。佇立仰天久。都緣老子命。致累諸朋友。重闈日欲暮。稺子纔斑繡。何言慰伯氏。時命嗟大謬。黃花采盈匊。非不少閒趣。思君復思君。不忍成短句。</text>
<title>戊申春帖</title>,<text>南嶺春風生臘前。恩光洋溢漏重泉。朝來試揭蓬門看。虹渚祥雲擁紫烟。恭讀絲綸父母然。如何旁燭照無偏。小臣不敢當洪造。兢惕惟知祝萬秊。</text>
<title>題新居草堂</title>,<text>伯玉殘秊行過六。鄒陽春意大寒餘。生涯斷置無長物。契活商量有個書。未見成陰生竹木。自須鞭策解籧篨。吾心好後吾身好。莫把悠悠證太虛。</text>
<title>入周王寺洞口</title>,<text>朝過靑鳧縣。暮入白雲峯。小僧延客拜。山水照癯容。</text>
<title>戲問白雲庵住持</title>,<text>上山雲洩腳。下山雲擁石。自起還自滅。師心政何若。</text>
<title>周王洞</title>,<text>靈區宿債莫差池。前導緇衣信所之。靑鶴化丁歸幾歲。黑羊爲石混皆疑。景因妙處難言景。詩到名山不復詩。頗喜此行無俗物。童奴亦效主人癡。</text>
<title>己酉臘月。陪仲兄與李逸昇 鎭東 兄弟金君成 台翼。約會淸凉。呼韻示逸昇。</title>,<text>域內名山歲歲遊。山如故舊解相留。晴巒聳壑精神出。老木蟠空古氣浮。湖海十秊䨥鳥合。淸凉一日片雲收。憑君更祝崇明德。晦養林泉趁白頭。</text>
<title>輓李持憲 級</title>,<text>霜栢寒松繞古書。過雲歸鳥任他虛。春深鹿院閒聽講。秋晩烏臺謝拂裾。君子秉心終樂易。宿儒模範更淸疎。極知贍博無前輩。何處高談酒後攄。</text>
<title>輓吳達源 顯大</title>,<text>野戶杯痕濕。池亭屐齒斑。百秊期白首。一日隔靑山。雅性存儒相。孤襟媿俗顔。絶憐臨化夕。端席證知還。</text>
<title>道淵書院。次權如天 思溥 講小學韻。</title>,<text>一區寒老廟。下有春風樓。春風纔七日。山鳥鳴更幽。睠焉媚學子。讀書遡源流。此意已珍重。相期以交修。</text>
<title>輓金持憲 㙔</title>,<text>栢爺遺範世仍傳。早採瓊華結佩姸。臺閣廑能容一足。江湖猶自臥多秊。靈芝草暎長春色。南極星輝紫玉懸。叵耐西河投杖日。人間五福未全圓。</text>
<title>輓柳叔文 道源○二首</title>,<text>瓢飮枕寒澗。家傳忠孝心。覃經聯棣萼。尋緖聽湖琴。暫以山林起。還嗟老病深。專城養未卒。那忍蓼莪吟。先師涵海集。用盡一生功。筍束書頻枉。芻言采必公。每期邀月宿。那信判秊空。風雨深宵慟。東巖歲暮中。</text>
<title>輓李聖執 宇一</title>,<text>豪士風情間架明。百秊相恃已前盟。如今容易埋黃壤。霜月侵寒欲五更。</text>
<title>贈李彝好 秉秀</title>,<text>山空歲秊晩。疾風振林丘。悄悄寡徒侶。掩關聊自休。荷子遠途至。秊貌方未遒。譬彼良田玉。不琢光氣浮。攜書講河洛。義理紛綢繆。怕以少秊心。不肯事硏求。攀援桂樹枝。與子聊淹留。所思在聖賢。匪是爲人謀。</text>
<title>輓趙信伯 鼎玉</title>,<text>嗚呼信伯。我知子子知我。我雖千里萬里之遠。聞子之歸。忍不一言而相罷。我觀於天地萬物之造化。大者黃鍾瑞鏞。小者精玉良金。靡不錯落而磊砢。小者成小大者成大。大或無當於用。小固可以敵大。長舸大艑或不如一壺之千金。高桂崇蘭反不如松栢之憇夏。物理然矣。於人何獨不然。我想於子。竊有彷彿乎此者。念昔候子城東索居日。藐然癯儒空寒餓。霜天雪壁歲聿暮。妻子單裳擁土銼。靑靑泮芹薄言采。案上詩書三百架。我輩小人乏藻鏡。謂子輇材無可可。迺其從容扣底蘊。隻眼谹言肆滂沛。閔我疎愚寡諧俗。譏我糊塗少劈破。我始憮然服子義。出入與子期不頗。俄聞聖主拔布衣。昨秊筮仕黃驪下。黃驪松栢聖祖陵。一命猶能振廢墮。精神炯炯照須眉。笑談隱隱察細苛。課功第能上簡特。二秊出麾延山衙。居官棘棘不附燄。戶謠氓歌競相迓。黃苽未熟天安縣。浿江西繫春江柁。故國物殷地繁衆。繡簾名姬紅帓帕。三月波溶聒鳧鴈。十里烟橫翠婀娜。太守堂皇終日治。二秊不窺連雲榭。民曰太守如處子。犬眠桑柘雞走社。誰知桮蛇化作菑。一疾遽然捐舘舍。輀車催發士女泣。太守歸家何所藉。我聞此言重歎息。天道是邪嗟無柰。幸子文簡公諸孫。淸名直道能負荷。人生得此良不易。曷不爲子唁且賀。諸郞步武况駸駸。緜歷家聲能不大。媿余竛竮晩相知。百世誼敦爭攜把。長時愍念戴幽盆。赤心懇款無虛假。有時佩壺璧水村。慰我寒飢旅璅璅。如此天寒不可聊。誰人束縕借鄰火。幸逢太歲回涒灘。天門曠蕩恩綸播。泉壤旣直百秊冤。刳肝剖腦願輸寫。獨惜九原長歸客。夫子吾兄悲則那。時述道遭四兄喪。 深深太白山中夜。愔愔壺洞烟柳嚲。安得折之東風秊。把君袂接君坐。一場芳樽笑㰤㰤。欲爲䨥鳥鳥已退。欲爲雲龍龍已臥。嗚呼信伯。言不可盡情無極。人間萬事皆些些。人間萬事皆些些。泣向西風奠單斝。</text>
<title>輓李振汝 世鐸</title>,<text>疎慵去作嶧陽尉。柱笏山光罨洞天。歸臥洛江塵夢倦。遂將衰白問羣仙。</text>
<title>輓兪參判 恒柱○二首</title>,<text>退食承明晝揜扃。蕭蕭牕外讀書聲。塵開古匣朱絃直。色暎寒氈玉雪淸。天地生並溫蜀傳。山河死隔呂劉情。衣冠不王嗟無賴。人物如今屬誰傾。終南暮雪訪袁安。梅竹閒情動夜闌。楚客三秊憐弊褐。漢城千里勖加餐。重逢太歲升黃道。催返仙車上玉欄。餘痛尙堪賢仲語。北堂殘日夢應寒。</text>
<title>輓趙掌令 貞相</title>,<text>有美梳翁賢。負靮護廟祏。艱關穿賊藪。臨難貫忠赤。典翰飛不揚。中途遽摧翮。其後罥吏議。隱莊龍門逷。挺然出我公。風骨脫羈束。曾標何慨慷。軀幹豐而碩。弱冠富文史。宗匠筆皆閣。中秊困貧寄。飄落江海曲。偶得主將賢。文字賞音數。累登澤宮選。遂擢丹桂籍。天衢騁駃騠。吹噓誰借力。廑廑兩典城。默默困朱墨。猶堪報聖德。每願蘇民瘼。厖眉邑中叟。皆誦賢侯迹。送之驛亭樹。歌詠共嗟惜。歸臥長安陌。夕露槐陰滴。午風吹疎鬢。宵月凝寒壁。朗吟秋興篇。其聲出金石。崢嶸歲向晏。蕭森古臺栢。一言肅君綱。聖上嗟汝直。傍觀恣眴睨。呈病遞憲職。時出漢江上。水綠羣鷗白。彎弓穿木瓢。朋酒恣歡噱。一切世味淡。掃之雲冥漠。嗟乎廊廟具。老死空落拓。獨坐茅齋空。秋聲鳴策策。矯首望靑坡。寄音候鴈翼。因之誄繐帷。惻惻復惻惻。悠然面山兀。山日已下夕。</text>
<title>輓族姪愼之</title>,<text>十月風高鴈叫霜。黔婁夫婦曉相將。人間久闕甁盎畜。地下應容大布凉。虛信平生奇氣在。誰知竆老一身忙。然翁曠宇元無滯。大笑出門江月橫。</text>
<title>輓權聖爲 身度○三首</title>,<text>早秊瓊佩響琳琅。蒼雪門前第二郞。胡不耆之華汝飾。翩翩長道起高翔。文殊山色古猶今。袞袞衣冠是鄧林。爭道小兒楊德祖。向來江訥暗傳心。十秊牀笫苦吟呻。猶自詩書卷裏人。堪惜一門添藥價。未能全起九原身。</text>
<title>伏讀御製題樊相 蔡濟恭 文稿。仰次其韻。</title>,<text>歷盡風霜骨肋勍。文章亦過漢公卿。篇登冊府光生牘。筆落丹霄畫有聲。曠世洪恩魚水會。匪躳忠赤日星盟。賡歌復見都兪盛。喜動龍天及書生。</text>
<title>敬次朱陸鵝湖韻 二首</title>,<text>質諸堯舜亦恭欽。事業何曾外此心。不以鉤金較輿羽。欲將寸木擬樓岑。苟皆偏勝還膠固。莫若兼修免溺沈。矯得江西當日弊。柰繁枝葉到于今。非楊非墨日駸淫。行路之難一甚今。己志欲行忤彼意。時情苟合媿吾心。韓公孤憤篇成久。邵子打乖詩復吟。自有一身康濟具。何須與世共浮沈。</text>
<title>飛鯉洞石門呼韻</title>,<text>劈倒蒼崖兩道川。茂林叢樹鬱藍天。淸流映瀉空中碧。亂石危從地底穿。葱蘢細草連谿合。寂歷衰花幷岸懸。靜坐已知多意味。何緣移置草堂前。</text>
<title>輓金德卿 世鍊</title>,<text>聞君興州宅。歲寒扁軒額。牕開百卷書。老眼明如燭。庭空晩雀噪。樹拂花馥馥。酋酋顔貌澤。翩翩卷䰄白。窅窅搜千古。矻矻竆日夕。發之爲文辭。理到言可復。持身絶瑕舋。談義堅鍼壁。末士多浮躁。諠諠恣口頰。徐以片言確。恂恂長者則。宣城數百族。大事須君策。養病甘靜寂。安分守素約。我居十舍遠。千山萬山隔。晩來荷相知。君玉我則石。去秊天恩重。亟書情款曲。中愍遭兄喪。往復今與昔。述誄道悽愴。其言皆可讀。前冬寄君札。媿我日老洫。迨其能出入。欲與君一握。小白山可遊。白雲洞古跡。聯翩共一日。金玉互相酢。吾輩殘秊業。此外復何獲。書去已閱時。恠君久不答。山中春欲晩。花鳥夢頻懊。俄然訃書至。君圽我知谷。驚呼熱中腸。將疑斷還不。君秊纔半百。君相無闕齾。可知吾黨蹇。失一如失百。猶聞阿子賢。遺業倘可續。山日晝如秊。山林綠成幄。悠悠萬物理。無物不忻醳。嗚呼吾德卿。何處更承覿。哀辭述一篇。老淚浸紙墨。</text>
<title>甘仁桃。奉呈西圃朴侯 道翔。</title>,<text>園實迎金熟。堆盤箇箇匀。澤來 儀禮桃曰澤澤。 紅映肉。剖去白全仁。兀兀秋生面。濃濃露滴身。不須嫌細瑣。猶自碧山民。</text>
<title>哭僉樞堂叔</title>,<text>恭惟堂叔父。大秊誰能執。八十八春秋。逍遙老林峽。孫曾亦頗有。家計支度臘。人生求全完。數百殆無什。得此諒不易。爲公焉邑邑。小子有私恫。欲說非暫霎。原公稟受豐。魁顔長須鬣。深嚴氣鬱鬱。方果纓獵獵。伊昔歲丙丁。王考奇禍逼。公時少秊日。奔走涕泗頰。卒遘海康戹。炎方朱火爗。邀櫬候中路。槖饘苟無乏。仍之戴幽盆。六十秊已恰。其間竭貲財。文字稍收拾。脫藁輸二袠。所餘纔百葉。分緇息子母。籲冤肇自甲。幸遻回涒灘。恩綍夜下榻。聖上承先志。百秊洗箱篋。公時枕床褥。攢祝那報答。南州近千士。助祭一時集。微公豫辦蓄。衆賓無延接。詳吾第言之。在公何燥濕。祭禰具淳熬。追遠謹祧祫。積勞蒼山石。無數庵亭葺。有時約宗族。出谷散幽屧。花明渭曲庄。水綠輞川業。淸樽白日晩。素髮凉風颯。雅謔全無拘。畦岸略不涉。愆糇或失懽。衆論棼喧雜。一言存毅色。諸子少怏悒。闔門矜體統。宗黨歸湛翕。嗟公十秊臥。爾來百無灋。誰言公不施。公施過百十。區區讀書士。顧言行則跲。猶貴小子愚。呫嗶困毾靸。疎慵勉植立。饑渴顧稠疊。於今何處得。孤露轉𨇾蹀。春山花木深。㫌翣延津合。荒詞五六句。殘血字字夾。</text>
<title>閒中有感七絶</title>,<text>孤關細雨聽高蟬。超越形神遠思牽。滄海藐然多一粟。幔亭嶽麓未周旋。箕疇演出八家井。左界人文亦褰開。羅麗因循耽竺敎。大同江水不曾廻。崔李文章鮮爾雙。十秊中夏鼎能扛。淸虛澹泊翻爲祟。每向瞿曇款款降。崧陽辭命憺華戎。骨髓心腸道義宗。想得聖朝奎運會。故敎夫子牖羣蒙。暄蠧遺徽不可尋。龍門美業孰知心。獨憐紫玉山阿老。深得溪翁復賞音。繭抽端緖鍵扣秘。蛾述山南敎鐸鳴。山仰百秊恩罔極。瓣香端拜李先生。山雨廉纖晩更急。忽然平陸盡江河。區區瑣力何能塞。獨立迷津發浩歌。</text>
<title>姜子敬 宅一 攜家向丹陽。詩以餞別。</title>,<text>潛老歸裝去駸駸。鬂邊無限夕陽侵。相看歲暮孤松意。誰共春山伐木吟。半濕嶺雲成短夢。滿浮湖月對虛襟。丁寧後約知何在。碧水丹崖桂樹陰。</text>
<title>夜宿書堂口占</title>,<text>半夜臯禽警露時。翛然淸夢忽差池。開牕錯認東方白。月上梅花第二枝。</text>
<title>寄柳叔遠 長源</title>,<text>漠漠雲生戶。寥寥晝閉門。擁爐留室暖。攜卷照牕曛。已識盈虛數。難忘愛惡根。東巖遺老在。此意細云云。</text>
<title>次仲兄鹿木寓居韻。示善姪。</title>,<text>眞源終古爛蒸霞。白月山中少有家。芳草自來三界色。怪禽如解八音科。林泉幾曲磵流水。茅屋數間山暎花。恐有漁翁解相問。阿戎愼勿向人誇。</text>
<title>和松韻兄 行道 韻。兼呈仲兄。</title>,<text>臘後風威緊。呻吟晝掩扃。更無人作伴。時有月窺庭。殘雪糝林白。寒松擁屋靑。西鄰老夫子。應笑爾零丁。深夜燒殘燭。孤齋月吐扃。生涯圍白屋。身世誤黃庭。亂夢凝霜結。孤懷衆嶂靑。傷哉玉泉子。猶有一添丁。右呈松韻兄平安爲上福。素分亦嵒扃。文章終汗漫。廉謹好家庭。岸岸時禽響。村村花木靑。光景行當絶。吾儂若個丁。悲歌五六疊。句句洞中扃。莫謾騷人感。猶來夫子庭。意中雲水碧。愁外古琴靑。尙冀崇明德。無然笑白丁。右呈仲兄歲暮孤齋。爐火不紅。缺月垂牕。情境索然。排閔發懷。亂道荒語。不厭重複。其情亮亦苦矣。上二絶奉松韻閒居。下二絶上仲氏月下翁。嗚呼。陶翁以懽快愉佚之辭。而朱夫子猶以楚聲編之。况弟今日之遭。直楚聲爾。何擇焉。然末後一絶。惓惓於古琴雲水之間者。其意有在。一覽之餘。尙有可以恕其情而悲其志者矣。</text>
<title>次仲兄迎字韻 三首</title>,<text>天欲慳春意。嚴風遞送迎。冰髯吹火暗。蓬眼覘牕明。歷亂松濤沸。蒼凉曉月平。今宵直幾刻。一枕未能成。韓公何大苦。竆鬼送還迎。直恐文人戲。猶慙上智明。困行宜道立。安命乃心平。亦有訂頑訓。終期玉汝成。平安齋閤候。先遣小童迎。伴宿誰能信。孤燈幾個明。風簷眠不穩。霜壁夢難平。澹泊身何累。無心是廣成。</text>
<title>輓族兄 龍道○二首</title>,<text>孤山儒素世箕弓。豈弟淸疎見此翁。文采修姱那不足。雅言剖判摠歸功。衰腸哭子渾頭白。世事狂歌借酒紅。堪惜四秊淹病地。灑襟漫有月山風。憶昔先兄與小弟。聯翩出入幾周旋。世間枯菀頻言命。人事滄桑共問天。機敏動多紛繳日。笑談方見阨竆秊。亦知造化元無意。會待螟孫業繼氈。</text>
<title>次族孫恒復韻</title>,<text>亭亭嶺頭松。十月勢崢嶸。霧雨膏如沐。其下產茯苓。不被風霜改。詎隨凡草零。所貴花無妖。恥同桃李馨。桃李雖云馨。艶陽豈長盈。狂風日夕妬。飄轉無眞情。良士爲是懼。達人顧諟明。徒然蠢蠢走。何以曰最靈。流俗鬬醯雞。大雅諧韶韺。所以魯論終。蹈海歎入伶。况君承學士。發軔貴立程。苟不審外內。爲學等說鈴。勉哉無大言。爲君更提醒。</text>
<title>輓朴望之 師周</title>,<text>世誼龍山舊。情親甲子同。眉間俠氣在。心下俗塵空。義色忘夷險。宏言勝塞通。延津雙劒合。猶足慰斯翁。</text>
<title>敬次陶山閒居二十韻</title>,<text>俗學妬眞競詖淫。瑤琴絃絶爲誰尋。平鋪大道原吾性。細下工夫不外心。判別須從幾善惡。探搜勿枉極高深。山居不恨追遊寡。千聖相傳首一欽。右講學遯伏嵁巖樂自由。問何爲志志何求。巷顔飮水竆還泰。莘摯耕雲達所憂。蹇步豈能希往軌。強矯猶欲邁征輈。若從寡過臻無過。會見靈臺霽月浮。右求志古篆難尋粟雨餘。秖今天下認斯書。顔筋柳骨由心正。鍾帖邕碑效法疎。雞一場均是癖。鳥烏三變轉成虛。除非字好要存一。不必專門較毁譽。右習書秊來無事臥雲林。雜述悲懽兩不禁。多或蕩心如愛酒。少能適性是希音。微茫宇宙無人會。收拾風花底處吟。山鳥近簷鳴午寂。不妨論學細論心。右吟詩饑煑靑蔬渴飮泉。道人身計本方便。無田僅僦二三畞。有宅空藏百卄篇。剩許淸風吹短髮。偏憐明月照高眠。朝來却被閒中惱。惡少攤書競後先。右愛閒不數祇林面壁安。天花落處異緣干。魏陽調息空千鍊。莊老逍遙漫一摶。覓靜只應添躁火。養恬還自得神丹。也知羣聖單傳妙。好把程門敬字看。右養靜硏几蕭條淡若僧。淸明夜氣箇中凝。穟烟細繞通心骨。檀栢潛然沃雪冰。一炷著功思若儼。寸膠多力病除矜。極知燕坐無言處。涵養存存得未曾。右焚香藥裹非關杜少陵。秊衰頓覺病兼增。形骸暗逐風霜換。參朮全無分寸能。心性輕安方少歇。薈叢區別竟何徵。一身康濟終難得。且向溪山策瘦藤。右服藥流水高山不在深。太和元氣最靈心。調來淡淡平平意。彈出油油潑潑音。試向春林靜月聽。莫敎殘夜落花尋。平生不解操縵術。笑殺陶翁浪拊琴。右彈琴枉矢哨壺縛法嚴。吾心正處射儀兼。純奇有數嘉賓耦。勝負非爭酬酌厭。樽俎從容資玩養。衣冠齊整足觀瞻。膠庠游藝斯居一。中不中間著意潛。右投壺底事幽居占得新。每秊三月撥淸貧。多生富貴人間樂。取次芳菲獨我春。無語倚風探造化。有時邀月玩精神。莫嫌蛺蝶來相妬。渠亦尋香不厭繽。右賞花滿載長烟片舸閒。漁翁身世百無干。蘆花細雨沙邊宿。蘿月斜風柳下餐。未信游魚貪子餌。不須驚鷺向君灘。自來自去山色裏。塵土何曾涴衣冠。右釣魚辟蠧難謀灑芸黃。殘書梅斷曝簷陽。千篇玉抽乾生面。五月薰風熱欲僵。卻媿孝先惟便腹。誰欽南阮曬衣裳。平生至樂無他比。爭柰兎魚付兩忘。右曬冊屛跡逃空久棲林。親朋荷意遠相尋。初如脈脈無多語。末乃匆匆不盡心。落月低盆窺對吐。停雲傾蓋媵閒吟。貧家卻欠留雞黍。催唱驪駒倦肯臨。右對客一夜東風細雨過。山人罷遣夢中魔。春岑芽白縈烟摘。古澗波淸瀹雪和。不泯綱常孤竹在。未見君子矢詩多。何如穩煑朝朝飮。榮辱悲歡一笑麽。右煑蕨安樂微醺是我求。秊中喪難強排憂。深懲往哲銘尊禁。持戒鄰家響漉芻。大道何曾淸聖在。先生元不恡情留。獨憐讀罷毷氉甚。小酌猶輕萬戶侯。右飮酒秋至團圓桂影偏。江山一月病仍痊。徘徊欲住如相識。宛轉依人合少眠。灑落襟懷通有道。淸寒活計絶纖姸。無端更發同人夢。手採黃花遠欲傳。右玩月旭日碾空曉氣嚴。火雲驅出六龍淹。蓬牕漏照頻移榻。高閣遮陽屢下簾。山影近人紅欲滴。松陰偃蓋翠相添。平章暖熱無公道。惟有淸風不我嫌。右納凉山居磽薄百無便。小圃治蔬歎莫先。著韭巖間候夜雨。移芹澗底引淸泉。烹來玉雪猶當肉。嚼出靑黃不直錢。恰趁新陳俱未接。苟充朝夕腹枵然。右治圃蒼官鬱鬱遶簷楹。獨秀千尺勢崢嶸。皮帶雨霜隣栢老。心堅鐵石似梅兄。百秊巷僻長留翠。五月風颼輒引淸。材劣雖無構廈用。與君長保歲寒盟。右種松長夏索居。偶閱先生巖棲詩集閒居二十詠。因想象當日講道之餘。其樂鳶魚而嘯詠。寓仁智而發興者。篇篇皆有理趣。宛然若挹春風之座而聽緖論之一二。顧此晩生。秊迫桑楡。老洫無聞。不禁拊躳自悼之懷。敢綴韻語。以寓山仰執鞭之慕云。</text>
<title>輓申僉樞 祐成</title>,<text>每讀山陽樂志論。我公淸福最全存。樽開北海賓聯轄。竹秀東平翠擁軒。十世風雩傳美業。百秊床瑟荷天恩。敦婣厚誼今難再。矯首新阡咽半呑。</text>
<title>輓柳都事 宗春</title>,<text>秋凉八月高。落葉蕭蕭下。征鴻雲際叫。夕飈牕間打。靜念吾先輩。遂及山與野。山野不可見。所悲知我寡。伊昔厓爺宅。令孫有一雅。禮樂敦儒宗。詩書揷滿架。修翁與拙祖。謙卑大賢亞。公能繼述之。一言無虛假。天人性命際。傾倒注水射。淸風遠志庵。淨月玉淵舍。看書有餘暇。日夕恣經過。我每至仁里。屣履忻相迓。終朝又連夕。言論聽灑灑。每歎仁必壽。吾輩所依藉。那知寢門哭。弔慶在俄者。空山霜骨貿。伏枕空悲咜。我言何足數。公賢可祭社。</text>
<title>輓李雲齋 命天</title>,<text>遊從先子密。誼屬伯兄連。幸滌丹書日。猶臨皓首秊。極知多義諦。每欲訂遺篇。緖業賢孫在。高墳行可鐫。</text>
<title>輓柳叔遠 五首</title>,<text>裒然好氣澹然襟。門外岐山碧玉簪。遮莫歸雲閒出峀。不知何處去成霖。悠悠千古只麽心。湖水高山抱玉琴。俛仰百年竆樂事。一床常棣共知音。憂患平生渾欲忘。淸漳非病是淸凉。朝朝硏几添新水。箋注虫魚已積箱。自以醇眞養學問。小塘春水細無波。旁人莫道山翁拙。康濟身心自一家。去冬風雪過書堂。復枉藍輿吐一場。半夜情言皆理到。那因重與細商量。</text>
<title>輓權伯審 應度</title>,<text>忠定家風荷老孫。伯審吾輩丈人尊。詩書舌長竆千帙。行義家肥式一門。花發古塘春欲語。鳥啼巖畔水生溫。嗚呼子逝吾纏痛。未束生芻奠九原。</text>
<title>輓柳仲晦 根春</title>,<text>河東三世業。喬木百秊風。剗却浮華想。端然愨實衷。片言眞懇確。餘意寔圓融。自許平生契。嗚呼失此翁。</text>
<title>秋懷 二首</title>,<text>憭慄寒聲入庭前。土床布褐冷無眠。百秊攻苦螢牕底。三日長飢螬井邊。冷暖由人吾不怨。行藏在我可能全。翛然笑付東流水。林外蟬聲夕陽天。淸商一曲爲君攄。天地亭亭獨草廬。三矢老將空矍鑠。五竆夫子但詩書。孤懷謾托榛苓際。野性堪忻草木餘。已了此生吾不恨。生當如此死當如。</text>
<title>山居感事七絶</title>,<text>理氣元來非二物。陰陽動靜可推求。若使囫圇無分別。桃生李樹馬生牛。四七分言理該通。同中有異異中同。單提暗合祈姚旨。不信陶翁信晦翁。博約工夫大學存。孔顔心法此眞原。今人厭博徑趨約。怕入江西頓悟門。天下難分似是非。公排顯叛害猶遲。卻愁吾道門牆內。說得瀾飜誤發揮。秋宵亮月照寒泉。不在重淵不在天。千古此心同一理。莫須蹉卻走旁邊。西洋閧閧萬餘言。釋迦瞿曇最下根。毁裂倫常輕四大。不知天主甚麽恩。竆廬白首病交仍。庸行庸言媿未能。願得春風和暖夕。冰融凍釋日方升。</text>
<title>輓李學甫 宗洙</title>,<text>海內云亡慟。龍蛇値歲秊。東巖草經宿。沙老隨逝川。如何後山翁。去去相後先。幽幽澗畔松。百秊含紫烟。戢戢牕前竹。數條橫臘天。此物有正性。歲晏皆棄捐。沈憂終永夕。感歎涕自泫。嗟翁苟如此。夙歲何聯翩。從遊十里餘。丘隅鳥止焉。春風白日閒。函丈笑逌然。小札時來往。針箚克性偏。中庸大學書。小注如貫穿。晩秊篤工程。有作成幾篇。與化終不見。名聲獨自延。湖之水悠悠。湖月向人姸。題詩寄淸血。獨立暮道邊。</text>
<title>李健之 野淳 示紫霞山詩帖。皆退陶先生筆蹟也。敬次其韻卻寄。</title>,<text>仇池一夢耀丹霞。何處春深獨樹花。餘香拾得春宵月。留報他秊玉斧家。右次足夢中作韻歲晏風高弗律天。寒齋燒燭坐彌堅。淵冰折膠常存戒。牕月凝霜少占姸。老去琴書眞活計。閒來休退是前緣。靈芝採採無消息。潭草瓊花持贈秊。右次寒甚書事韻丹崖翠壁繞村居。夫子詩傳李丈墟。雲鎖洞門苔鎖徑。誰人解讀葛洪書。右次川沙村韻三三佳節踏蒙茸。一帶烟江四面峯。世路幾驚山百折。人心渾覺海千重。寒泉祝聖啖畦菊。栗里荷鋤問老農。暇日登臨無限樂。至今吾輩洗凡胷。右次踏靑登霞峯韻虹流貫當中。曲徑斜復斜。居人半桃源。皛皛川上沙。至今鷗鷺浴。伊昔洞仙過。大賢貽孫穀。霞塢亭作家。右次川沙曲韻淸洛沄沄靜不流。陶岑兀兀碧千秋。濯纓一曲漱金玉。傳得賢孫篤自修。右次霞臯小亭。名以漱石韻。嘯罷登高望。浮雲亂似麻。秋花危墮石。烟樹巧藏鴉。古道多荒徑。名山戒絶厓。莫思門外事。西日易斜斜。右次寄示李宏仲韻至樂人間在。端居早閉門。此心同宇宙。吾道信乾坤。衆鳥趨深樹。孤花明遠村。因之悟物理。敢不解存存。右次四野幽居好韻江月來懸兩處白。人心隨境一般淸。明明直照吾家路。自我明之自我誠。右次初秋旣朢。寄士敬韻。</text>
<title>李士言 綸 與一門諸賢。葺屋山間。名曰志修。蓋其先祖贈贊成公所嘗卜也。率爾牽勉。庸抒鄙素。</title>,<text>志者心所之。維皇降畁厚。况爾先祖業。劬躳丕啓後。藏修占靜便。匪爲雲壑謀。空餘百秊志。林深鳥啼幽。每讀太中狀。仰止思柯則。雲孫積曠感。努力躳畚築。疏泉斬亂蒿。方池上下湛。越岡留賢躅。芝峀玉相巉。誅茅愜素願。遺跡埽茀荒。蒼蒼松桂樹。衣被碩人光。馥馥詩與禮。簡策遺餘芳。先志敢不思。寘屋非徒爾。爭名古所賤。方寸履安地。幾微芒忽間。剖分善與利。外此安所求。優游歲將闌。溫溪繞淸洛。其下有陶山。陶山我所師。感君遡本原。因之寄同志。此義思彌敦。</text>
<title>贈金宜之 百祉</title>,<text>二月出門看。高柳綠參差。寒梅緣底事。苦心未展眉。東風太顚急。日夕凄以其。嗟哉買花子。莫笑馨香遲。貞性固如此。風流安所知。以玆悟物理。持贈勉相思。相思在歲暮。聊與話心期。</text>
<title>和聖由弟 崇道 五十韻。寄聖由兼示諸君。</title>,<text>臘月溪山塾。諸君會十員。風寒楊柳面。月生梧桐邊。境界豈不好。出門事萬千。坐見芳歲晏。滔滔若奔川。雖云大鼎味。咬嚼澀喉咽。况復輟一簣。終恐不及泉。工夫諒難忽。此緖廑緜緜。明牕朝暮遇。事業在簡編。潛淵潑游魚。晴天散歸鳶。至樂元不滯。而無溪曲船。用朱子不能使船嫌溪曲之語。 云胡久徘徊。忽此老歲秊。悠悠外至者。付彼蒼蒼天。勿怕喪威荐。勿憂貧病纏。苟能敦立志。金石可透堅。惟其不強矯。隨物易渝遷。媿余乏師資。匏繫一隅懸。自心少剛果。人情數周旋。艱苦謝張邴。節行墜古先。譬彼樗櫟材。徒以純愚全。結習在詩書。其味等庮羶。頗怪山野農。終秊不作田。自悞復悞人。罷駕欲先牽。言言必勤讀。語語皆聖賢。強聒謾自勞。無柰性之偏。諸君肯信聽。與我贖咎諐。鬱鬱松桂深。山厓與水顚。良朋阻東西。絃誦閴後前。駸駸不自覺。散誕日占便。靑春共博簺。綠楊倒垂鞭。出入無定泊。所向氣一專。感君述警語。針焫似熨煎。投之勝瓊玖。寐者覺閒眠。微君孰能此。一讀一醒然。第恐諸君和。空言以自宣。譚龍不充飢。贊藥曷瘳瘨。言之必顧行。出言敢不虔。每覸諸君意。把玩歲月連。燃茶互儳語。帖膝相拍肩。嗟無大醫力。此病未打痊。門戶豈不念。升天與墜淵。敬謹爲身基。勤苦迺福緣。焉若走潢汙。朝盈夕除遄。山中昔湛樂。兄弟與接聯。歲暮逼嚴霜。隻鴈獨悲憐。夕陽何限好。朝日艶且鮮。物理苟盈虧。相戒日乾乾。其答上帝畀。勿替父師傳。老馬粗識路。此言匪誣焉。士固有志耳。何獨諸君旃。願言看周雅。九十戒初筵。</text>
<title>戊午四月。約諸老尋奉佛庵。雨後登東臯。</title>,<text>七十要爲汗漫遊。羣山拍拍翠如流。朝來更陟東臯上。銀海茫茫泛一舟。</text>
<title>龜潭書堂。校大山集。與諸友敬次集中遊龜潭韻。</title>,<text>小艇橫空碧。春流幾許深。聊將一片臆。敢效百秊心。是日回前節。新詩續舊吟。埽塵恭奉硏。蘭臭細論襟。</text>
<title>仙遊亭。敬次靑溪金公板上韻。奉示雲仍僉君子。</title>,<text>天官號令六丁嚴。萬尺山腰起此庵。亂瀑聲如吼空靂。奇巖光似負隅耽。高風已邈三淸唳。遺像空傳一幅縑。百代聯芳詩不朽。家聲終古振山南。</text>
<title>又次太淸樓板上韻</title>,<text>不信民彝有古今。荒碑來謁水雲深。崇禎日月壺中曆。列國風泉海外心。天地悠悠孤鳳逝。江湖漠漠老龍吟。仙亭更讀聯芳韻。猶幸眞詮此裏尋。</text>
<title>及時洞。與金定之 鎭東 校聞韶世稿。別席示定之。</title>,<text>與子論心久。新秋喜約成。十秊思桂樹。五夜襯松明。軟語深林靜。孤懷細澗淸。不堪辨亥豕。聊爲共商評。</text>
<title>歸後定之與其從弟翰之 翰東 諸人。聯和以送。更疊一首寄翰之。蓋翰之未參及洞之會。</title>,<text>苦憶銀臺老。竟違一會成。慕徒情所在。呈病義難明。牕日蟲吟暮。山光鳥語淸。餘懷分短燭。漫遣好詩評。</text>
<title>四未亭。次六弟聖可 適道 韻。</title>,<text>老來悰怳日蕭然。不到先亭已八秊。剩有遺塵時入夢。虛無主管只藏烟。行行綠水鳴琴裏。點點孤峯細雨前。莫作登臨無限感。夜間同被亦阿連。</text>
<title>輓承旨族兄 錫晦○二首</title>,<text>淹病竆山晩念賖。眼前人事逐風花。文章昔道三蘇氏。科第曾聯二阮家。烏府行行君馬白。仙曹肅肅我衣華。絶憐歸拜先王日。哭送軒弓賦楚些。我愛吾兄性任眞。淡如寒士意中人。襟靈坦坦元無障。笑語溫溫不設畛。薄俸湖南千帙富。孤忠海曲萬言新。極知五福難圓得。叵耐孤孫著絰巾。</text>
<title>余與李徵君稺受 鎭祜 經秊作別。丙辰夏來住先亭。數相來往。懽然相得。適宿雨初霽。亮月當空。把酒對床。呼韻奉贈 二首。</title>,<text>滯雨三旬少客跫。與君今夜頫澄江。風涵水面搖銀屋。月暎潭心射玉缸。爽氣欲收塵土雜。淸音似禁俗言哤。崔崔復有南山色。偃蹇如人獨不降。爲愛幽人響谷跫。天敎一夜忽成江。十秊愁疾漱雲壑。五月炎氛灑石缸。時臥看峯通爽塏。卻來臨瀑謝喧哤。波心惟有撑龜伏。百折飛湍竟不降。</text>
<title>贈別姜子順 必孝</title>,<text>故人姜子順。顧我羅山曲。玄駒挂擔簦。踰越巘巘麓。入門氣貌淸。䨥瞳炯炯綠。披陳六籍蘊。扣發四子讀。有如快建瓴。有如龜燭卜。行秊纔而立。文識何其博。媿我老昏窒。縮首退瞠若。良驥駕千里。蹇劣何能策。然猶君子學。不容放一息。而君旣渟滀。盍思斂而約。所患心易放。出入隨晷刻。雖多一操字。此工難把捉。由中以制外。眞假己所獨。勉哉愼戰兢。表裏期無斁。且吾與子遇。是月夏之伏。上有烟樹綠。下有潦水積。卉木日日長。而卒昂霄直。多雨來來沛。其勢涌銀屋。此理元無異。推類可證復。老夫非言妄。絲麻取菅蒯。亭空白日遲。啼鳥鳴出谷。題詩梧桐葉。寄之人如玉。</text>
<title>四未亭。校河謙齋集。次權如天韻 二首。</title>,<text>宇宙容吾輩。漁樵混姓名。君從江海白。我自月山靑。偶共丹黃役。坐看紅葉生。應知枕菊夢。後夜繞虛欞。去秊聞有蟾江金山之遊。故頷聯及之。淸露鳴梧葉。䨥鷗下渚湄。如分江月約。似話歲寒期。爾羽愛純白。吾冠戒側敧。崇明更努力。爲報子卿詩。</text>
<title>李愼可 秉遠 奉大山集來校。歲暮將歸。臨別贈行。</title>,<text>厭厭松桂陰。玩畫是月臨。端居寡朋侶。塵土日上襟。感子抱書至。泠泠聽玉琴。冬日皦然白。旣讀復長吟。完粹歷幾家。一字那敢侵。行行逼歲除。歸袂忽駸駸。何以慰相別。媿我乏良箴。先生是書在。義理淵乎深。徘徊恐歲晏。家學盍迨今。思學貴兩進。知行在一欽。天長道云遠。贈子一片心。</text>
<title>輓蔡樊巖</title>,<text>薩洌三韓界。尾箕八表躔。毓精江漢廣。胚秀角峯連。幸値英明聖。挺生申甫賢。蓬山簪筆直。瀛閣奉綸虔。鉛繞羞兒女。韋脂憎諞儇。鵾鵬摶碧海。鵰鶚刷靑天。衆妒增修嫮。羣譏勇著鞭。獨知天借照。何係地仍偏。九野棠迎佩。三京柳嚲烟。尙書頻聽履。賓舘數開筵。風雨孤喈夕。乾坤獨御秊。安危敢自佩。夷病豈遑憐。諸葛壽紆密。袁安涕幾濺。遺弓悲鼎液。扶轂上虞淵。謗篋中山洗。恩銜紫府延。匪躳誓盡瘁。再造答陶甄。義理晴霜凜。春秋皎日懸。風雲叶九五。魚水曠三千。金匱抽靈鑰。珠衡斡化權。華城秋露濕。銅閤瑞光鮮。段段髮空白。望望鬢欲玄。遂令流水逝。忍見壑舟遷。薄陋私言慟。秋毫骨已鐫。寒山一片石。虀臼幾千篇。蒼鬱驅班馬。豪勁㑋許燕。此生難再見。餘子孰堪傳。事業還爲蔽。文章罔俾專。抗論千仞截。風裁九溟褰。黃閣堂堂老。玄都特特仙。孤忠眉上撐。詩禮腹中便。宇宙崢嶸視。天人歷落穿。覘他眉睫際。看得髮毛前。妄以甁罌淺。謬當河海圓。恩重岡阜若。報蔑韈絲然。實是心踆踆。焉忘情惓惓。應知觀化簀。遙去上雲輧。抉漢分天織。披荒更下翩。或憐爲學苦。復矜病居跧。肫肫惠丹藥。駸駸獲妙詮。塵塵與刹刹。皓首永無愆。</text>
<title>贈別權无悔 以復</title>,<text>宛彼靑田客。殷勤月峽尋。酸寒盤菜細。眞率濁醪深。晝永卷中字。鳥啼空外音。喜成三日酌。仍付百秊心。</text>
<title>輓朱聖鄰 宗德</title>,<text>門通大海地東頭。家住浮槎最上流。氣岸遒勁無俗態。襟懷沈毅有長籌。塵中每數抽黃輩。世外誰知守白儔。虛老鹽車無可問。秖餘叢竹滿庭留。</text>
<title>春望偶感</title>,<text>春滿田園擧趾初。老夫無力廢菑畬。樵無半禿寒衾擁。水闕三旬冷廚虛。四壁已傾前月粟。一床猶富舊時書。家人莫笑生涯拙。天地中間不獨渠。</text>
<title>族孫仁復。於其甲秊。奉老稱慶。亦稀世事也。仍呈壽席。</title>,<text>靈芝秀色保長春。七十兒將九十親。聞道晬盤開壽酌。百秊孤獨媿陳人。</text>
<title>哭成持國 彥桷</title>,<text>纔自德山來。聞君入九地。九地有何好。君去棄妻子。君家淸白家。世世賢達士。攜家僑古隱。門望孰之比。貧寒非士病。麤糲吾何恥。但願多秊壽。行義無所疵。交君二十秊。質實有雅器。恭遜無邊飾。退然無慕企。名家子孫賢。如此良不易。去冬君從氏。全家徙故里。君時邑邑語。我亦從其次。第未畢親制。聊以數秊遲。聞君有此意。不覺橫涕泗。同鄕已三世。兄弟義相似。一朝分析去。存者若爲思。憐君棄此去。哭君奄不起。始聞君病重。雖憂不料死。風燭政不持。人生何隙駟。秋雨濕荒山。羃䍥烟光紫。朋友與親戚。誰能挽紼纚。長言兼短些。淸血寄素紙。</text>
<title>因山朝哭志感 三首</title>,<text>玉闕岧嶤夜下帳。曉天㫌翣極風揚。鼎湖月隱龍飛遠。銀海雲深鳳彩藏。死草昔曾承雨露。寸心猶自照星霜。南民和淚栽松栢。翠葉行看百尺長。卄載光臨海內晏。都民雨泣越河干。天時葬聖宜溫暖。人事差愆値雪寒。漢水排銀烏鵲擁。喬山堆玉虎龍盤。王家天與華城宅。神子神孫世世安。神理人情貴賤同。珠岡諏卜近星宮。十秊膈塞終身慕。五月齋居孝思通。地下應全融洩樂。人間空泣吹噓功。微臣近死餘丹愊。起拜東方瑞日紅。</text>
<title>辛酉立春</title>,<text>七十龍鍾病獨存。鼠肝蟲臂任啾喧。文章每服湖翁戒。滯氣深懷仲氏言。已識頭臚分善惡。嗟無身計自淸溫。春來點檢兒孫讀。與爾交修祝歲元。</text>
<title>皆巖亭示主人</title>,<text>八十仙翁喜九秋。藍輿數過白蘋洲。參差雲月頭邊出。浩蕩淸湖帶下流。點點村燈明遠近。雙雙鷗鷺戲沉浮。皓然共對諸兄笑。此樂人間未易求。</text>
<title>李健之次武夷九曲韻。又作陶山九曲詩。要余和之。次韻却寄。</title>,<text>三十洞天第一靈。丹元鄕府絶塵淸。請君試聽櫂歌曲。山自無心水自聲。一曲星灣始放船。茭蒲獵獵翳長川。仙驂縹緲津梁斷。洞口春濛橫紫烟。二曲叉鬟揷立峯。慵臨糚鏡戴春容。淵冰虎尾平生戒。去歲衡遊話一重。三曲雲藏蛻骨船。桃花流水窅千秊。空飛幻說無長在。造化控摶亦足憐。四曲魚臺鋪作巖。幔亭峯影綠毿毿。膠膠風雨聲何處。殘夜凄淸月印潭。五曲蒼藤窈以深。寒雲無定宿平林。主人夢與雲俱白。閒把琴書證此心。六曲帽巖臥石灣。蕭然方丈倚雲關。孤篷穩轉靑山影。江草江花媵我閒。七曲移船向別灘。羣峯玉立翠相看。石堂寥落無眞景。兩腋天風拂袂寒。八曲山光左右開。蘭槳伊軋幾沿洄。風烟步步生新面。分寸躋攀今始來。九曲停船意浩然。天開日朗耀晴川。桑麻雨足喬林秀。莫向桃源問別天。右次武夷九曲蓮峯束立聳精靈。洛水黃池道氣淸。千載瑤絃開寶匣。至今人聽匊忩聲。一曲初裝片月船。面黃居士尾坤川。桃花不信沙鷗信。願宿平生雲谷烟。月川曲二曲江蟠日觀峯。儒宮蕭灑腏籩容。若敎鰲背爲龍馬。那復先生駄幾重。鰲潭曲三曲撐篙上上船。汾江花柳夢中秊。巖仙貽我丸朱藥。去自欣然來自憐。汾川曲四曲巉巉石磵巖。飛流濺沫鴨頭毿。觀瀾有術元無息。𣿬處爲淵止處潭。石磵曲五曲搴篷揭淺深。閒攜童冠刷平林。彯纓欲洗塵韁重。要學盤陀定靜心。濯纓曲六曲蒼屛白玉灣。中流鼔柁遡江關。眞原活潑開新鏡。魚泳鳥翔也自閒。鏡潭曲七曲移船上廣灘。山光倒蘸紫霞看。乾坤萬象歸岑寂。光影徘徊翠更寒。廣瀨曲八曲川沙百匝開。平田禾熟水縈洄。霞臯新築賢孫屋。漱石工夫庶望來。川沙曲九曲丹砂境窈然。居人解說葛洪川。百秊復有通泉感。誰採靈芝遡洞天。丹砂曲右次陶山九曲武夷九曲末二句。已有先生之定論。後生所當服膺而謹守者。而平日鑿解淺見。竊有一二參差者。蓋尊畏前輩。固末學之事。而講論同異。亦並行而不悖者也。蓋聖人之道。平鋪放著。至平易處。有至高妙底道理。如顔子之卓爾。非窈冥昏默者。曾子之一貫。亦只是忠恕而已。夫九曲之地。桑麻蔚然。雨露時行。天光日晶。意思豁然。卽生民日用之常。而天理之流行。百物之昭著。其境界之妙處。未始不在於其中。彼桃源一區。一時秦民之避世而長往者也。其有無荒唐而難辨也。其天地別一少有天也。豈以此爲聖人廣居與安宅也。且除是云者。諺云 이난마로 一云 이리마다 則皆從勿字禁止之辭。鄙意於此竊以爲此學匪世外玄虛幽渺之道。卽此桑麻也。雨露也。皆實理也。何必更覓於桃源之別天乎。然則除是。卽舍此勿論之謂也。安知子朱子此句之意。不以桃源之離了人間。有異於桑麻之日用。而是可以存而勿論者乎。如此解釋。雖少多曲折。而上下意思。却似貫通圓活。未知以爲如何。愚非以此爲自信之說。而先生與奇高峯書。亦有二意。問高峯之如何認得。恨不得執灑埽於當日巖栖謦欬之側也。且因此而更及子朱子鵝湖詩語末句。先輩皆以無言爲夫子予欲無言之意。此恐說合殺無究意處也。蓋子靜專以尊德性爲主。平日了解。皆以無言而萬理呈露。不知格致爲吾家入手處。故如古今事變時務之學。皆不屑爲也。此所以卒得罪而至今流弊未已也。公聰明過人。一見文字。其正意潑潑然來矣。尋常平日看得如何。穿川黃池九曲。非先師杖屨之所及。且九曲而演爲十八曲。近於張皇幽眇。且衰孱筆力。廑廑排比十九詠。餘力已盡。拙者之蹇步。何能追駿蹄之闊步乎。末後歌行。意思融溢。旨味冲澹。三復詠歎。不覺手股之忻盪。豈不欲續聲而繼唱。而素不慣此體。且無子厚筆力柰何。武夷詩。劉槩所註入道次第云者。愚亦平日深所不取。蓋此詩不煩註解之鑿認而曲解。每靜夜月色昭朗。萬境岑寂。再三諷誦。怳然如同亭彩幔之間。聞櫂歌數曲。揖讓於石門仁智之塢。不恨千載之隔矣。其時諸人之繼和者。無由得先生意。如更向山南一線天之云。直述一時江山之景物而已。惟先師所次者。句句有淵愨之意。匪尋常吟詠之可擬也。至於遍身瘥疾。滿面瑕泐。無病者自云有病。不知世有扁倉見牆而聞聲者。可摘賢者之病邪。但丹砂曲不須口腹資烟火。只欲餘齡寄洞天之句。吾輩以眇末後生。爲先賢杖屨之地。末抄寄意。太近淸虛。無眞實意味。此可爲病處邪。所陳瑣屑。不足浼他眼。幸閟之勿廣。</text>
<title>次善姪韻。贈族孫友愿。</title>,<text>北學久藏玉。南遊孰斷金。道存新識面。書解故鄕心。童課絆三益。商歌傷五音。老夫多少意。送子罷悲吟。</text>
<title>哭族弟燦仲 尙珩○五首</title>,<text>吾衰幾箇有情親。失一端如失百人。點點曉星看漸散。寥寥孤燭病爲鄰。花樹先宮落木天。寒宵聽雨對床眠。那知石火元無定。俄送君歸月下絃。憶曾華寺讀書初。默數君秊二八餘。步武駸駸如可做。終然寒壑守空廬。嗟君孝思孰堪倫。冬月虛簷淚腐茵。雅質淸標元不雜。如今靜者更無人。移家南住月潭墅。只有祥君老龍鍾。一秊倦渡吳家瀨。中夜悲歌落鴈峯。</text>
<title>贈別朴宗叟 鎭泰</title>,<text>索笑簷前始放梅。分明信息故人來。莫言迢遰前期在。明日寒花盡意開。</text>
<title>次族姪 虎臣 韻 三首</title>,<text>剛恨吾行歲月斜。圓塘十里老荷花。今來又與鴻違燕。寒日留情入戶多。愛君詩語步駸駸。晩計端宜證此心。媿我虛名成老禿。百秊漫抱紫陽琴。等待安排我所非。躋攀分寸子當爲。三秊已訖人間痛。莫把流光滚滚歸。</text>
<title>追和李華兼 實 警懶齋韻</title>,<text>文彖思乾惕。湯銘戒日新。幾多閒歲月。要勉及時辰。疎懶雖通患。提醒只敬身。顧名應辦得。撿束此心神。</text>
<title>輓金君成五絶</title>,<text>歷歷星將曉。微微月下鉤。美人今不見。獨立倚秋愁。愛爾好兄弟。芙蓉露下栽。爲敎寒水玉。孚尹照人開。志學端爲己。頭臚早已成。靈芝分一半。餘敎老先生。雪月吾家色。溪琴聽者稀。黃塵侵不到。依舊冷布衣。落霞平生恫。雛鸞去後悲。一時存歿感。留與仲容知。</text>
<title>偶興</title>,<text>悄悄不自適。更向水南隅。春風被無私。衆葉各紛敷。谷谷淸水注。岸岸捻花鬚。南山松樹在。百秊不受刳。留取歲寒姿。相期德不孤。</text>
<title>觀書有感</title>,<text>樹樹花生樹樹葉。無有有餘不足心。看書偶對東軒坐。仁者須從這裏尋。</text>
<title>桐花</title>,<text>三月桐花四月生。孤根肯逐衆芳爭。前頭尙有春風在。莫遣輕香浪自呈。</text>
<title>玩梅</title>,<text>梅子日日肥。梅陰日日成。子肥陰亦成。此理元無情。</text>
<title>輓權幼聞 思聞○三首</title>,<text>二白東連日月山。無難晨去越河關。今人不似古人勇。坐泣秋風松桂斑。夫君跡隱復心隱。仁友山齋廑識名。吾輩藏名名不露。十秊媿殺寸心傾。去歲蒙恩奉賀章。今歲斑雲哭帝鄕。人事不堪桑海變。送君秋夜夜何長。</text>
<title>輓柳同樞 涬○三首</title>,<text>三千沙界紺瞳綠。九十韶光家道肥。萬事悲懽了不管。一庭蘭竹自生枝。河東家法子孫知。敦厚謙恭寔我師。是以百秊天與爵。日三春酒綠盈巵。老萊孝子莫深悲。白髮如今亂似絲。應惜精靈平日意。爲渠門戶勉能持。</text>
<title>偶成</title>,<text>南方四五月。慳雨纔一鋤。井泉無一歃。農夫停耘耡。長夏始大霈。川陸混溝渠。絲谿漲海大。尺流𣿬爲瀦。驕菜桀桀生。高木鬱鬱舒。垢衣欲生蘚。敝屐印黏洳。昏陰迫炎蒸。怐愗不可除。幾日望望者。俄頃苦苦歟。皇天判陰晴。實難人意如。當其斡旋際。造化劇吹噓。雲師與風伯。悍蹇不相於。物理竟莫詰。時還讀我書。聖明方御極。君子苟得輿。調風與調雨。極備何有諸。下民方阽壑。天意惻怛餘。苦霖雖如此。豐儉定厥初。穰穰大有秊。汙邪可滿車。書生持空腹。稽首望大虛。俄然午雞唱。好風吹吾廬。</text>
<title>魯權弟 秤道 與善姪遊過箕城。感舊書贈。</title>,<text>戊子秊曾九月秋。芒鞋竹杖弟兄遊。望洋亭畔千帆出。佛影寺中三日留。繼祖滄溟點點火。靈泉平海湯湯湫。秪今人事皆春夢。暮道寒生落鴈愁。</text>
<title>聞盤谷朴丈 宗絅 葬以重陽節。爲賦黃花篇一闋。用代輓語。</title>,<text>九日黃花節。去葬盤谷翁。黃花吐未吐。主人門已空。去秊黃花時。花下父子同。翁顔少如童。兒面春融融。人方肥一家。花亦隱山中。翁秊老九十。樂意相珍重。摘花誦羲皇。其書滿簾櫳。愛花吟百篇。其詩愛處工。是時恩誥至。秋山席邊紅。兒持百秊罇。折花舞童童。衆賓忻相謂。此福未艾竆。焉知一秊惡。風雨凄以濛。吾園繞百匝。種花無一叢。臨風三嗅泣。臭味乖西東。鮮鮮霜下傑。亦與淵明終。淵明今已矣。此花誰與逢。棲棲世中事。零落同飄風。翁乎好將兒。去遊三花濃。我來空歲晩。悠然望前峯。</text>
<title>輓李積城 世胤○二首</title>,<text>家傳靑壁學。口篆赤城碑。性潤詩書氣。行敦鄒魯遺。一生畏過分。萬事聽前知。淸謹誰公輩。黃塵染不緇。聞子淸漳日。來余霞塢書。猿聲五月聞。鴈影百秊疎。亂夢嚶禽罷。衰腸傷虎餘。相望仍永訣。寒月照蓬廬。</text>
<title>輓金承旨 若鍊</title>,<text>廊廟丘園閱幾番。行藏到處信乾坤。三秊絶塞孤臣淚。再造金門聖主恩。雅望早知恬退勇。詞華端合席珍溫。竆山每吐淸猿血。與子那聞子夏論。</text>
<title>春日偶書 癸亥絶筆</title>,<text>小牕開向暖。今日覺春時。午寂蜂聲閙。天晴鳥影遲。攜筐歌少女。折柳散村兒。卽事成眞樂。無言自拄頤。</text>
