<title>大報壇</title>,<text>皇帝壇依北嶽尊。大明日月別乾坤。百年禮樂惟東土。萬古朝宗更此門。石室祠前空有淚。華陽洞裏欲無言。恭惟二老陪仁孝。共賀人間有聖孫。</text>
<title>卜正主道峯之約。而忽爲粉牌壞了。以詩譏之。</title>,<text>身騎天馬走如飛。遍踏名區只霎時。却被粉牌驅逐去。集中應缺道峯詩。</text>
<title>上元夜。會金氏藏書閣。士從 金公星澤，景雍 金公堯澤，啓元 李公天紀 至。共次簡齋韻。</title>,<text>此夜團圓未易闌。一盃春動却微寒。癡雲礙月誰能掃。殘雪和梅亦可看。不必踏橋侵曉漏。猶堪得句喚氷盤。莫愁燭盡客將去。自有明河掛樹端。其二。寄濟謫。北軒金公春澤一室擁爐酒欲闌。島中風露此時寒。天應賦命何須問。人或索詩莫遣看。近日無書鴈亦懶。去年贈硯龍空盤。分明物理一消息。且爲窮途扣兩端。其三。示惕齋。堂堂珂馬及春闌。卧雪袁安無乃寒。自謂散材世共棄。猶將孤劒時自看。等閒蝸角紛紛戰。咫尺羊腸曲曲盤。須識向來憂國意。酒痕不敢上眉端。其四。寄景徽。宋公㜈源世界沉沉夜未闌。長歌數曲奈心寒。中原羽檄無消息。舊日貂裘不忍看。閶闔九重叫血䟽。乾坤百代羞銅盤。歸來案上遺書在。一任詹詹赤舌端。其五。自嘲。深巷閉門花事闌。擁衾終日㥘餘寒。長貧酒待來秋熟。多病書殘去夜看。决澗何時衝海去。栽松他日入雲盤。只應詩癖難消歇。把弄天機倚筆端。</text>
<title>啓元佩酒至聯句</title>,<text>故人能與春俱到。仲施。 一夜酒應百遍回。致仲。 積雪縈窓梅意妬。聖能。 東風吹塞鴈聲來。啓元。 詩雖增氣還衰鬢。仲施。 客欲催歸復巨盃。致仲。 好是靑山留後約。聖能。 烟花三月蕩春㙜。啓元。</text>
<title>龍湖泛舟。和致仲。金公民澤</title>,<text>誰敎詩客撼江波。明月將如良夜何。一世炎蒸何處避。滿船風露此時多。雲收斷岸高樓出。潮打空洲小棹過。驚起老龍應不睡。聽君扣舷發淸歌。</text>
<title>北軒自謫中遺以盤龍硯。仍有詩勖余。硯金氏舊物。傳如文衡硯者也。余作歌以謝之。</title>,<text>鬼工揮刀踏靑天。割得紫雲落天邊。中有老龍盤結幾十丈。蜿蜒若瑟縮而來前。乾坤閉塞雲不開。水凝沙冷龍應眠。我來喚龍龍不起。恨無雷鼓與電鞭。直待春雨發。姑且奮爪而待年。終能雲騰而龍起兮。海可翻兮山可遷。小兒驚啼走且顚。爾雖至靈不自用。變化由來孰使然。金子文章執天機。平生與爾同周旋。在我不過一古甎。</text>
<title>次北軒謫中感懷詩却寄</title>,<text>海外嚴霜草木秋。那將白日照幽囚。南來孤島留先蹟。北望別津卽故丘。天固於人殊好惡。道難與世共沉浮。高堂溫凊有羣弟。莫嘆離家歲月悠。其二。橘林祠韻。君到橘林不暇悲。秪今腐鼠見羣䲭。滄溟豈忘朝宗意。白日猶明寂寞祠。承誨已從年少日。陳辭應問此何時。天公自是玉成爾。謾遣叔孫毁仲尼。</text>
<title>登伽倻。次士從韻。</title>,<text>爲愛春風早。寺樓日暮登。山雲遅作雨。谷水半含氷。斷續深菴磬。依微古壁燈。衆殊元一理。空色問高僧。</text>
<title>景雍夜話共賦</title>,<text>吾心淸夜靜。君氣霽天高。暗壁風軋露。虗庭月生濤。溪山迎舊杖。魑魅避新刀。回笑紅塵子。紛紛愧爾曹。</text>
<title>登第</title>,<text>未得昔何難。及爲今便易。今吾是昔吾。只是人看異。其二全襲古人餘。强言當世務。此心先自欺。何以事明主。</text>
<title>放榜</title>,<text>本來爲祿仕。非是獻才能。愧殺殿頭唱。猶言賢俊登。</text>
<title>休休吟</title>,<text>休休休莫莫莫。伎倆雖多性靈惡。賴是天敎閒處著。休休休莫莫莫。今世難得有志人。有志亦何益。休休休莫莫莫。有口可緘。有手可拱。天意世情可料度。休休休莫莫莫。爾知不窮百數。爾軀不滿七尺。宜爾號曰無用客。休休休莫莫莫。從今不敢復讀書。却恨舊讀忘不得。休休休莫莫莫。進士及第聊戱耳。古人云戱不可劇。</text>
<title>榮鄕</title>,<text>倦客十年得意歸。挾路笙歌馬驕嘶。東村父老隔籬語。此子當時好闘鷄。</text>
<title>永保亭</title>,<text>節度開營鎭海涯。豈徒形勝亦繁華。江山久屬無詩客。魚蟹全輸有勢家。僧避紙供空舊寺。民嚴松禁拾沉査。白鷗不下近亭浦。讓與羣鴉啄石花。</text>
<title>山海問答 永保亭</title>,<text>山語海當時。借爾一條門。愼無汎濫或侵分。畢竟爾卑而我尊。海答山視爾。彈丸不足呑。天下無如吾量大。腹中容爾衆兒孫。</text>
<title>曉行</title>,<text>寒宿聞鷄早。冥行信馬迷。危橋跼蹐過。斷隴參差躋。破屋猶燈火。荒村或汲蹊。還愁旭日出。凍雪融爲泥。</text>
<title>謹次中谷從叔父韻</title>,<text>已矣三千策。居然七十年。今來問事業。種竹仍䟽泉。其二固有逍遙地。其如荏苒年。人間事未了。不得共林泉。</text>
<title>天安道中</title>,<text>薄暮行人倦欲休。誰家井臼寄荒丘。村名豐歲猶無食。邑號歡城亦有愁。已判良民化强盜。惟敎奸吏頌賢侯。近聞下敎議春賑。汝等何知聖主憂。</text>
<title>春晩向金浦</title>,<text>久居城裏意難裁。纔到水邊已快哉。雲影低垂帆影轉。浪花高幷岸花開。晴沙軟草姑摩渡。老樹荒烟古亂㙜。知道郡門行漸近。長風吹送角聲來。</text>
<title>舟中</title>,<text>天氣淸如許。江行興若何。水從薪谷濶。春向杏洲多。漁戶參差見。賈帆浩蕩過。不須催下泊。吾欲得詩哦。</text>
<title>趙國甫 觀彬 有牛坡韻求和。戱贈。</title>,<text>京城咫尺好菟裘。時至功名時去休。縱有此心寧有决。惟無所計始無憂。已營廳壁容旋馬。先運圖書任汗牛。爭奈郭房不放汝。謾敎人看作名流。</text>
<title>因事徑出。少坐待漏廳。待平服不來。無聊漫吟。用前韻。</title>,<text>誰能盛夏耐重裘。煩惱關頭宜早休。未必於今方是辱。固應如此不須憂。短鳧寧肯羡長鶴。齊馬不曾風楚牛。笑我初程已迷道。眼前灧澦視安流。</text>
<title>少憇天登</title>,<text>少憇天登店。平臨露積峯。客心方欲倦。詩料迭來供。據手邑人拜。頭村女容。但能庶且富。何害野而憃。</text>
<title>懷李聖瑞</title>,<text>君家何處是。老樹大江濱。不有今相憶。誰知爾最親。空齋還獨酌。黃菊又佳辰。寄語歸來早。看余詩格新。</text>
<title>謾吟。書新宅壁上。</title>,<text>敢望吉祥集。惟無煩惱侵。靑山欹枕近。落葉閉門深。廳室僅容膝。詩書聊會心。夕陽啣禁苑。坐數鳥投林。其二偶爾一名遂。紛然百毁侵。論交應寡合。卜宅不嫌深。默默觀時化。專專檢此心。但能祛外慕。城市亦山林。</text>
<title>臘夕吟成。寄趙國甫。</title>,<text>破屋殘燈夜向闌。强酬佳節不成歡。園林景富題詩易。儋石儲空辦酒難。一紙功名自吾得。滿城烟火惟士寒。寄言牛卧坡前客。玉堂茅屋較誰安。</text>
<title>宋景徽宅。拜尤庵遺像。志感。</title>,<text>今行亦多幸。再度拜尤翁。自是巖巖像。胡爲戚戚容。上天應有定。吾道固宜窮。小子襲家訓。猶能知所宗。</text>
<title>獨醒堂。九月晦夜。與姑丈知足窩居士 趙公泰萬 聯韻。</title>,<text>秉燭高齋斗柄回。濟博。 黃鷄白酒有朋來。閉門落葉蕭蕭下。聖能。 攲枕流鴻陣陣催。稻黍新收隨處足。博。 乾坤欲閉幾時開。一寒籬菊同吾瘦。能。 獨立庭梧謝物猜。五斗不知有何味。博。 寸長亦應無棄材。年光冉冉功名薄。能。 身世悠悠杖屨廻。松竹宛然是吾友。博。 皇王已矣安用才。看他大腹詩書積。能。 歎我衰齡志業頹。無以督郵誇晝錦。博。 不忘憂國聽冬雷。黃昏有約莫虗負。能。 白日生驕眞可哀。紫陌泥深愁沒屐。博。 藍田地僻好披萊。斯須衣狗見雲態。能。 聞說靑黃爲木災。逸足胡爲下槽屈。博。 幽香不必上林栽。耻隨俗子雌黃口。能。 耽飮隣翁賢聖盃。不厭高談相上下。博。 聊從末路暫徘徊。一年秋到今宵盡。能。 百首詩侵五夜裁。傲氣已劘陶謝壘。博。 高名肯讓鳳凰㙜。明河掛樹疑微月。能。 殘宿墜池似落梅。此去雲山還異趣。博。 及歸氷雪正成堆。逢迎莫問洛中事。能。 且與携樽拂石苔。博。</text>
<title>兪內翰展甫 拓基 曝史行。走筆以別。</title>,<text>千里嶺南送子行。向來分院亦離情。路中應想直中事。惟對羣醫訂藥名。</text>
<title>敬次御製靈沼亭韻</title>,<text>文王靈沼卽斯亭。瑞靄葱蘢甘露零。欲知前聖留心法。看取方塘可鑒形。其二神鬼亦應護舊亭。秪今丹雘未全零。池荷不讓淇園竹。只欠詩人語外形。其三大駕南臨湖外亭。方春民業劇凋零。天顔有戚臣能揣。纔見監門畫裏形。</text>
<title>承命追遂菴不及</title>,<text>聖主思賢急。微臣奉命行。蒼茫辭仗殿。逶迤過陰城。白日當天照。黃江特地淸。先師有付託。莫謂一身輕。</text>
<title>紀行</title>,<text>不經峽路險。那知峽民難。石走馬蹄脫。崖耕牛膝盤。捫蘿登處滑。炊粟喫來酸。山坼達川出。方知世界寬。</text>
<title>彈琴㙜。次鄭聖聞 舜河 韻。</title>,<text>落日琴㙜下。懷人乍繫舟。長安望不見。惟見水西流。</text>
<title>又次吊申將軍</title>,<text>高㙜百尺挾雙灣。草樹荒凉戰血斑。薄暮愁雲屯似陣。英魂知在窅冥間。</text>
<title>舟中。揮筆示聖聞求和。</title>,<text>繫舟彈琴臺。緬懷彈琴人。彈琴人已遠。此㙜空嶙峋。林風乍習習。猶疑宮商匀。步屧試登臨。欲拂衣邊塵。漸覺眼界濶。鬱鬱聊一伸。西望樓巖出。所懷在水濱。折簡以招邀。佇立矯首頻。沙邊一騎來。白袍仍幅巾。移舟促相迎。一笑見情眞。官厨借美酒。江村買細鱗。亦有二妓隨。淸歌咽暮春。玆遊偶然遂。何必分主賓。聚散不可常。悲歡元相因。請君且停盃。聽我歌曲新。往者申元帥。固亦丈夫身。驅兵初下來。壯氣橫秋旻。韓信誤後人。兵法難重陳。可憐八千士。曾無返隻輪。不見軍踰嶺。空聞王去邠。生前無面目。其鬼亦逡廵。比之降與走。此猶爲忠臣。至今數間屋。凄凉寄蘩蘋。大江無時斷。高㙜無時淪。長風鼓巨浪。想見怒目瞋。商旅渠何知。猶能說壬辰。今余一腐儒。懷古費吟呻。成敗論英雄。此語神應嗔。國家昇平久。上策惟交隣。近聞鳥嶺上。築城勞萬民。莫以山谿險。惟宜法令申。人才寢以衰。風俗難復淳。往事可徵監。憂心空輪囷。置之勿復道。努力惟飮醇。白日冉冉下。暮色生遠津。分手各回船。後會在西秦。</text>
<title>寒碧樓得樓字</title>,<text>亂石累爲峽。奔江鎭以樓。鍾聲何處寺。楓葉幾時秋。驛路穿雲遠。人家蔭樹幽。月明小妓語。今夜可乘舟。</text>
<title>龜潭</title>,<text>山圍石立忽成潭。曲似屛風凹似凾。驪龍不肯放珠彩。應恐遊人趁睡探。</text>
<title>訪鄭觀河不遇留題</title>,<text>烟裏扣柴扉。主人京洛去。題詩蒼壁間。知我繫船處。</text>
<title>書鳳翅巖</title>,<text>雙翅塌而垂。鳳兮何德衰。羣鷄嘲不已。難向大庭儀。</text>
<title>敬書樓巖書院壁上</title>,<text>百年纔一有。天不欲平治。遺廟臨江水。朝宗無已時。</text>
<title>驪江舟中偶吟</title>,<text>余自黃江將復命。聞驪州有神勒寺淸心樓。宜一覽。遂迂路而過焉。時太守武人也。以分路辭之。余不敢少留。催棹而去。盖寺與樓相望而不得一覽。無聊作此。淸心樓神勒寺。願一見之無由至。神勒寺淸心樓。誰其主者難爲謀。江山亦有遇不遇。今後百年無好句。白鷗無心檣外過。寺兮樓兮奈爾何。</text>
<title>過寧陵有感</title>,<text>獨有豐碑記孝宗。松杉鬱鬱草茸茸。山前空有朝宗水。域內猶傳可汗峯。</text>
<title>重遊永保亭。贈主人。</title>,<text>山海中分地。魚鳥各得天。有亭斯永保。無島不安眠。畫角催詩令。蛾眉載戰船。書生但飮酒。國計付諸賢。</text>
<title>寄國甫</title>,<text>匹馬出門去。浩然奈爾何。夢猶京國厭。詩入海山多。功業何關我。是非且任他。督郵吾自在。終不羡牛坡。</text>
<title>除夕。敬次龍淵大父韻。</title>,<text>惆悵人間丁酉歲。倘如遊子去還來。周星可數猶難待。冬夜雖長特似催。無奈鬢毛終變雪。可堪燈火欲成灰。依依若與親朋別。且向空中餞一盃。</text>
<title>自錦江向白馬江。馬上得韻。將以示士復 李公喜之。</title>,<text>客馬滔滔錦水流。山花隨處入樵謳。誰家亭榭松篁老。舊國山河鴈愁。運去神龍猶受釣。時來老蜃或成樓。三冬讀罷杜工部。半是閒情半是憂。</text>
<title>沈氏園。與姑丈及李雄甫同賦。贈主人。</title>,<text>蕭然一畒宅。鷄犬僅成隣。鄕味有魚稻。村沽無主賓。綠莎仍作席。黃菊欲迎人。自謂同陳孺。門前長者輪。</text>
<title>李統制使 澤 輓 代大人作</title>,<text>報國莫如武。逢時方見功。昇平空白首。慷慨自丹衷。威鎭西南北。策遺上下中。春秋吾欲廢。不忍憶髯公。</text>
<title>又四首 代伯大人作</title>,<text>暫拋鉛槧着兜鍪。本欲橫行雪國羞。飛將不逢高帝世。更從何處覔封侯。其二英雄虗老太平時。自在山戎與島夷。南閫西藩非不足。猶言生世竟無爲。其三詩書家業問何如。雲長春秋亦不疎。葦席紙衾靑布帳。䂓模還是一癯儒。其四大兒騎省小庠生。自是君家舊法程。猶勝若翁生不遇。秪今時世屬文明。</text>
<title>成說書仲通輓</title>,<text>寫出銘㫌是說書。吾儕期望捴歸虗。阿翁泣向稚孫語。惟恐科名乃父如。其二君在公州我在洪。猶言聚散太怱怱。人世居然成死別。更從何處歎萍蓬。其三君有名亭漢水頭。每誇形勝約同遊。今來哭櫬仍題輓。不忍登臨騁遠眸。</text>
<title>送趙國甫宰金域</title>,<text>玉堂爭似卧金城。東閣無人只有鶯。聞說溪山異世態。可能容爾不平鳴。</text>
<title>大殿端午帖七律</title>,<text>雨隨仁澤入人深。遙想薰風起上林。露出漢盤思沃渴。凉生唐殿正分陰。耆英已喜承休福。帖諫何須費苦心。報道吾王昔疾愈。垂衣閒弄五絃琴。</text>
<title>又五律</title>,<text>祈祈催稼雨。習習阜民風。不有豊登占。那知長養功。壽侔列聖最。樂與羣臣同。百五仍千一。歡聲溢域中。</text>
<title>又七絶</title>,<text>尺五天瞻五色雲。鸎聲遙和珮聲聞。寒氷無賴霑恩賜。風自南來只是薰。</text>
<title>又五絶</title>,<text>今年端午日。慶比昔年多。耆老宴初罷。家家聞醉歌。</text>
<title>國甫於銀臺直夜。誦出師表。感而有詩。孝先和之。二子之撰各異焉。余則無心而漫和者。故二詩俱用漫字。</title>,<text>爾漫爲詩我漫吟。分明二表是何心。天終難勝君難格。交也不深言也深。其二漫使英雄涕渙浪。天於漢室已相忘。劉郞知遇猶同世。難得後來有紫陽。</text>
<title>大殿春帖七律</title>,<text>迎春不必出郊東。春在吾王方寸中。仁德布時如日暖。神功極處與天通。欲知來歲三農瑞。先驗今朝衆語宮。庶幾九重昔疾愈。籍田于耟也須躬。</text>
<title>又五律</title>,<text>皇天分四序。生氣自今晨。試問陽春澤。何如聖主仁。土牛聊示勸。綵燕莫誇新。頌祝空詞藻。應思帖諫人。</text>
<title>又七絶</title>,<text>內竪傳言五漏初。至尊終夜看農書。立春之日占豐歉。土脉按來如不如。</text>
<title>又五絶</title>,<text>陰谷回陽律。和風逐凍雲。幾年候班上。今日賀聲聞。</text>
<title>李奉事 賢錫 輓 代大人作</title>,<text>文雅自家世。風儀仍丈夫。微官非所樂。一疏欲何扶。別業驪湖在。歸裝畫翣俱。舊遊零落盡。揮涕向黃壚。</text>
<title>閔判書 鎭厚 輓 代大人作</title>,<text>聞說晦翁器輅孫。終將所學答吾君。時方誦得賢臣頌。士不嫌趍戚里門。箕尾故先龍馭去。牛阡遙與虎丘分。應知陟降有宣召。公無遽歸江上村。</text>
<title>自傷</title>,<text>大行大王輓章製述官凡九十四人。臣不與焉。以卑賤也。臣雖甚卑賤。亦嘗出入卧內。昵侍天顔。非一二次。其愛君之心。不後他人。而獨不得稱述先王盛德。以寓號慕之私。方其監董國葬也。若有所憑依。返虞以後。廓然無餘事矣。每一念之。有自胸中流出者。輒不茹而吐之。然篇中不復爲鋪揚之語者。盖不敢用國輓軆也。是以命之曰自傷。今日副司勇。先朝假注書。何曾爲國用。亦不與君踈。憂愛眞如父。有無或記余。微誠敦匠訖。欲報意何如。其二昔我新通籍。惟王已負床。始終多日記。一半是醫方。爾輩紆金玉。幾年試砭湯。詩書何所補。恨不學兪倉。其三輦轝亦孔邇。殊異幸溫時。肅穆漢江座。鏗鏘靈沼詩。其憂還可羡。此去欲何爲。朝日稷山路。彷徨不忍辭。其四不見甲寅錄。那知聖孝眞。冲年能自盡。細事亦頻詢。備物一如禮。頒綸哀動人。千秋難更覩。慟哭問蒼旻。其五小臣卑且賤。那敢誦先王。此世生何晩。他時死不忘。天無長治運。地有可歸鄕。進輓非吾事。題詩以自傷。</text>
<title>冬至</title>,<text>冬至每年有。今年無亦宜。一陽初動處。朝旭始昇時。消長只如此。寒溫應自知。故鄕豆粥好。何日是歸期。</text>
<title>李參判 澤 輓 代大人作</title>,<text>本謂公憂國。公今占便宜。眞遊依日月。至樂會妻兒。金玉非吾有。奕棋任爾爲。人間又此歲。餘淚不禁垂。</text>
<title>終制將赴召志哀</title>,<text>父母思兒否。兒今不爾思。依依忽已遠。渺渺那能隨。故里桑楡晩。空階鳥雀悲。依歸惟聖主。臨發更躕踟。其二父母不可見。吾將朝聖君。此身非我有。斯語記曾聞。宿草餘雙涕。長亭近五雲。明明遺訓在。忠逆也須分。時方討逆未了。而余以諫官承召。故末句云。</text>
<title>將赴召。留別新坊二兄。</title>,<text>只是暫時別。去留猶黯然。江湖空滿地。驛馬且朝天。直道應難合。危言莫浪傳。須君無廢釀。歸及菊花前。</text>
<title>違牌坐罷。明日將南下。書懷。</title>,<text>欲進不能進。君門深復深。秋風吹客鬢。此日見天心。老馬戀殘豆。寒禽投上林。人生各有志。一笑更沉吟。</text>
<title>過趙益甫 謙彬 感舊</title>,<text>朝過鷺梁廟。暮投牛卧村。爾眞能不死。吾却欲無言。故宅丹楓老。空山白日昏。二憂今兩忘。何必賦招魂。</text>
<title>還鄕諸兄弟同會。時九月十九日也。復用前韻。</title>,<text>還家酒新熟。黃菊故依然。强作重陽日。孤吟薄暮天。生涯隣杵動。寒意塞鴻傳。更欲登高去。投筇飛鳥前。其二閒愁與秋色。向晩一茫然。耕鑿聊安土。行藏莫問天。依依籬菊笑。欵欵酒盃傳。落葉故何事。徘徊醉客前。</text>
<title>客散。仰兄 再從兄斗夏 獨留同賦。復用前韻。</title>,<text>西齋小如斗。客散更蕭然。秋晩水歸壑。夜深星在天。詩書課兒讀。名姓畏人傳。籬菊同吾瘦。興存三嗅前。其二無人送壺酒。元亮自悠然。風急棲鴉夕。雲空度鴈天。西隣邀客至。小札倩僧傳。工部有遺什。細論燈火前。</text>
<title>將赴繡衣之命。新坊二兄有送別詩。謹和其意。得孤字。</title>,<text>今日國猶國。平生吾自吾。朝廷相促迫。行役任崎嶇。杜母名無實。孔兄德不孤。埋輪是素志。誰肯問狸狐。</text>
<title>復用前韻。示仰兄。</title>,<text>懶漫已成習。吾詩亦偶然。孤村惟落葉。小牖自晴天。疾病無人問。文章有子傳。時平未可料。看取盖棺前。</text>
<title>仰兄索詩。得時字。</title>,<text>燈殘客欲去。月白夜何其。木落山新瘦。霜寒菊自持。身閒衆棄後。詩在半酣時。悄悄望星漢。西方有所思。</text>
<title>又得曹字</title>,<text>新成小屋倚西皋。木落天空山更高。鴻鴈聲中雙杵動。菊花影外一燈挑。光陰忽忽不吾與。志氣揚揚嗟爾曹。官賦輸餘無斗粟。只將詩句典村醪。</text>
<title>夜起得朝字</title>,<text>夜起彷徨攬弊貂。滿天星斗影相搖。三千界內容一物。一十年來閱三朝。北闕封章終齟齬。西湖卜宅且逍遙。明時濟濟多才彦。肯放踈慵伴老樵。</text>
<title>仰兄留宿。枕上得深字。</title>,<text>天寒鳥鼠宿。四壁一燈深。歷歷半宵話。悠悠千古心。長安與日遠。十月聞雷音。不學東方朔。詼諧甘陸沉。</text>
<title>趙忠翼公 泰采 遷葬輓</title>,<text>安危三相在。公乃自成名。寧爲國同死。不因人獨生。皇天臨夜對。九地待時淸。千載仰餘照。碧波孤月明。其二厚禮葬元老。新綸泣後人。孤墳舊不草。長夜今復晨。蜂峴朝寧考。鷺梁過六臣。二憂生死是。大義未全伸。其二羣羣陌上語。洛相向新阡。父老傾都邑。烏鳶避紙錢。至今猶有國。從古或無天。落日城西路。蕭蕭馬不前。其四店人傳急報。驚起衰麻身。風雪溫泉路。蒼黃肅廟臣。相逢惟涕淚。欲語更逡廵。小子今無愧。先生應有神。</text>
<title>古意呈銀㙜諸公</title>,<text>時余以諫官。䟽論時事。承嚴批。詣㙜引避。批旨久不下。無聊賦此。獨立亭亭矜細腰。新昏宴罷又花朝。筵前自起打鸚鵡。挑得蕭郞嗔太驕。</text>
<title>早發城西</title>,<text>二月淸霜一寸深。離亭殘酒不勝斟。城頭曉日荒荒白。應照孤臣去國心。</text>
<title>碧蹄</title>,<text>遙指荒烟是碧蹄。僕夫回顧馬寒嘶。平生自有四方志。纔到碧蹄已欲迷。</text>
<title>兒子落後。馬上口呼。</title>,<text>去去終須有一別。愼無久立挽征衣。遙憶西齋春事早。好栽花竹待吾歸。</text>
<title>臨津</title>,<text>舊聞西去有臨津。纔到臨津更問津。此水宜名爲剩水。流波不接漢江津。</text>
<title>東坡</title>,<text>東坡此夜憶東坡。憂患應從識字多。筆硯隨來焚不得。更將詩句答村婆。</text>
<title>謝國甫惠臘藥</title>,<text>手探珍劑幸分吾。瘴癘殊方不可無。縱是淸心兼保命。難醫此子一生愚。</text>
<title>枕上</title>,<text>滿月高臺何處是。朴淵飛瀑舊聞名。蕭條客店一燈外。惟有鍾聲催客行。</text>
<title>曉發</title>,<text>蒼茫曉色失前途。惟有靑山答我呼。纔過危橋又亂石。世間無處不崎嶇。</text>
<title>晩到平山</title>,<text>終日蹣跚荊棘間。金川已過得平山。僕夫須飯馬須草。太守行春猶未還。</text>
<title>葱秀</title>,<text>一帶晴川百尺㙜。石間甘露不盈盃。逐臣安用留名字。童子徒能掃壁苔。</text>
<title>車踰嶺</title>,<text>我欲登高望舊鄕。車踰嶺上乍彷徨。東南指點半千里。無數靑山非漢陽。</text>
<title>凍雪嶺逢雪</title>,<text>凍雪嶺頭三月雪。風飄數點不成堆。霏微未必從天下。只是山寒釀出來。</text>
<title>黃州</title>,<text>黃州城上角聲愁。客馬滔滔水自流。千古蘇仙不可喚。此中空有月波樓。</text>
<title>獨鶴</title>,<text>赤壁淸遊問若何。天長野濶水雲多。高飛愼莫隨羣下。纔有稻粱有網羅。地是黃州。故用赤壁故事。</text>
<title>中和</title>,<text>中和雄府接箕城。云是關西第一程。山川風俗須經略。故遣書生作此行。</text>
<title>長林</title>,<text>十里長林護大堤。上無天日下成谿。千年種樹人何去。枝上時聞布糓啼。</text>
<title>大同江阻風波</title>,<text>由來忠信是風波。未必風波江上多。何處漁人來鼓枻。中流唱送濯纓歌。</text>
<title>薄暮入城。所謂練光亭。不敢一登。</title>,<text>欲渡未渡久逡廵。渡來回首愁更新。羣山不礙朝宗水。小舫偏容放逐臣。城上恠烏啼向我。沙邊宿鷺立如人。練光咫尺還千里。願一登臨畏吏嗔。</text>
<title>到配明日卽寒食</title>,<text>客裏誰能記時節。閉門芳草雨霏霏。街頭往往人扶醉。應是山頭罷祭歸。</text>
<title>東皋散懷</title>,<text>我來亦幾日。春色出門多。官柳濃如染。村烟薄似羅。歸心臨逝水。散步上荒坡。惆悵黃昏近。佳期今若何。</text>
<title>地主步前韻。以慰客思。一往一來。殊免無聊。</title>,<text>莫言官况薄。猶比謫居多。近浦魚堪釣。空庭雀可羅。歸心懸北闕。春夢喚東坡。不有携來酒。客愁其奈何。</text>
<title>再疊</title>,<text>水國晴常少。愁人睡正多。壯心鐵如意。眞樂金叵羅。風滿啼鸎樹。烟沉放犢坡。故園歸不得。春事今如何。</text>
<title>三疊</title>,<text>夢尋京國遠。興入海山多。詩酒爲茶飯。功名是網羅。白鷗來政閣。黃犢卧陽坡。官釀報新熟。三春奈樂何。</text>
<title>四疊</title>,<text>愚臣罪固大。聖主恩猶多。一䟽嚴懲討。三言任織羅。卜居羞學屈。逃佛或如坡。點檢平生志。區區今則何。</text>
<title>地主有詩。追叙臨湍途中事。次答其意。</title>,<text>此路何曾生棘荊。當時無數送人行。登山臨水終須去。把袂啣盃空復情。十二街頭春正好。三千界內日長明。憑君莫問朝廷事。說到辛壬我卽榮。</text>
<title>再疊</title>,<text>關山千里滯孫荊。下馬携壺問謫行。故國空勞前夜夢。殊方易見故人情。尋花訪柳酬時節。閉戶看書荷聖明。楚客不須怨鶗鴂。一年芳草豈長榮。</text>
<title>地主以人生何處不相逢爲韻見寄。走次。</title>,<text>大笑復長嘯。明時不遇人。閉門常抱病。揮筆尙餘神。風雨渾如昨。烟花自作春。小儒無定力。一夜鬢成銀。其二柴門倚杖立。林外炊烟生。日落太師國。雲橫慈母城。春風不相貸。野馬空復情。待酒來何晩。啾啾畫角聲。其三生逢聖明主。彼讒於我何。北斗可挹酒。南山莫張羅。居人說仲禮。謫路過東坡。寂寂春將盡。新詩答鳥歌。其四長安何處是。知是五雲處。廣野少人行。空林聞鳥語。豈無酒一樽。其奈愁千緖。有志竟無成。光陰不我與。其五悠悠復冥冥。衆醉我獨不。虗名亦一時。直道宜三黜。聖主自無私。愚臣空瀝血。置之勿復言。碁局聊消日。其六君知酒趣否。其獨不如相。幽谷得春意。破窓容日光。文園病渴久。漢水添盃長。今夕是何夕。他鄕亦舊鄕。其七不知誰主客。萍水偶相逢。貰得前村酒。來聞古寺鐘。遊人踏軟草。老釋依古松。小雨灑還止。春山淡復濃。</text>
<title>與地主登慈福寺後崗。拈韻各賦。互次其一。次斜字。</title>,<text>北塞春將暮。前村日欲斜。江山非故國。松檜是誰家。嫩綠僧供菜。殘紅妓摘花。官醪添似海。客思薄於紗。其二。得孤字。步屧春風內。招邀興不孤。鳥隨紅妓去。僧與白雲俱。小縣花千樹。他鄕酒一壺。長安何處是。日暮更踟躕。</text>
<title>明朝再疊</title>,<text>慈福千年寺。投筇一逕斜。人生俱是客。到處卽爲家。悵望鳥遷木。分明山有花。吾詩亦漫興。不必要籠紗。其二太守罷衙早。荒山尋寺孤。野耕深淺異。樵唱短長俱。嫰草仍爲席。飛花故傍壺。殊方亦勝會。逐客獨踟躕。</text>
<title>與地主。復遊慈福寺。得俱字。</title>,<text>太守政多暇。淸遊客與俱。林花携滿袖。山鳥勸提壺。雨霽山猶濕。天高寺更孤。歸來日尙早。更欲向黃壚。</text>
<title>得來字</title>,<text>晴朝小妓報花開。石逕參差步屧來。桃李依依爭挾路。江山渺渺獨登臺。閒尋古寺鳴鐘晩。强和新詩擊鉢催。客裏無衣可典酒。雨餘溪漲欲添盃。</text>
<title>再疊</title>,<text>擧世不吾好。殊方聊與俱。靑山來一席。紅妓捧雙壺。直到城鴉定。還愁野鶴孤。相如非落魄。有婦共當壚。</text>
<title>三月二十八日夜。地主携酒又至。拈韻各賦。余得昏字。</title>,<text>奚童報客至。倚杖待柴門。山雨蕭蕭落。楓林冉冉昏。邊聲愁鼓角。吾道信乾坤。生際聖明世。無心吊屈原。</text>
<title>次地主見寄韻</title>,<text>林花歷歷日遲遲。簷鳥窺人獨坐時。虗負湖山桃竹杖。消磨歲月錦囊詩。荒哉宇宙空如寄。邈矣皇王不可期。邂逅相逢無主客。莫辭來往細傾巵。</text>
<title>再疊</title>,<text>關山迢遞尺書遅。歸夢長迷月落時。不省客來頻中酒。忽聞春盡强題詩。已攀白髮渾無賴。猶待黃昏若有期。新得好音雙鷰子。繞樑三匝勸三巵。</text>
<title>遊法興樓上拈韻。余得餘字。</title>,<text>懶翁遺寺劫灰餘。澗水浮花引客車。谷口參差聞鳥歇。樓頭縹緲坐雲虗。空留貝葉傳三絶。不見麻衣說六如。十畒淸陰雙樹在。鶴曾棲處老䲭居。</text>
<title>次雲字</title>,<text>洞裏寒鐘洞外聞。一僧迎客掃樓雲。誰能飛錫過山頂。我欲題詩拂石紋。登處晴嵐吹滴滴。坐來花雨落紛紛。懶翁已去寺無主。日暮空林鳥喚羣。</text>
<title>又得然字</title>,<text>閒來佛榻坐蕭然。萬境俱空鳥亦眠。敎主一詩留畫壁。懶翁雙樹立層巓。風飄寒磬三天聞。塵滿古燈百劫懸。試看巖花自開落。世緣都盡道心全。</text>
<title>書溪石</title>,<text>林間啼鳥喚人還。曲曲淸溪簇簇山。我欲窮源不可得。居僧指點白雲間。其二千古懶翁不可希。山高石瘦此依依。林花散落題詩處。天女應從說法歸。</text>
<title>寺東得一潭。落花浮面可玩。書石上。</title>,<text>今我來遊亦偶然。居僧一笑話前緣。林花自落隨風去。落在淸潭更可憐。</text>
<title>淸凉庵。贈虗寂。</title>,<text>一溪三百曲。窮處一菴懸。惟有一僧在。花開不記年。</text>
<title>漫吟。寄地主。</title>,<text>杜陵曾有語。來往亦風流。傳筩妓爲使。行盃花作籌。水邊人影倒。雲外角聲浮。會待燃燈夕。蓮亭辦一遊。</text>
<title>燈夕呼韻</title>,<text>邊俗重燈夕。一村成火城。樹梢空有月。天上却無星。刻畫闘新巧。繁華供太平。滿街人盡醉。何必獨爲醒。</text>
<title>金剛寺。信筆作長句。留贈挺法師。</title>,<text>客有不得意。三春獨閉戶。中宵破窓鳴。暗風吹寒雨。老農喜欲狂。孤客愁欲死。但愁節序遷。遑論光景美。主人慰客道。安能長鬱鬱。順安雖小縣。往往多名刹。第一金剛寺。及晴宜望海。亦是順安地。邦禁應無礙。勉强跨馬出。已覺物色異。少憇白石村。遙望金剛寺。寺在莽蒼間。指點惟白雲。寒磬若相引。細路稍能分。老僧出洞迎。問我何憔悴。老僧山中老。那知人間事。我本漢陽人。明時遭放逐。人生若樹花。花飛無南北。問答旣有以。一笑知宿緣。行行到寺門。寂寂近午天。引我樓上坐。通望頗無阻。不暇出一言。借問海何處。僧言在處在。只是見者迷。客來一何晩。昨日見靑齊。我今不得見。無乃雙眼昏。答云是魔障。新霽尙餘氛。玆行亦不遇。始信窮人窮。且莫催歸去。坐待落照紅。落照何足觀。適足傷我心。直恐閻浮界。從此入沉沉。又言蜃樓好。蜃樓看已多。功名與富貴。此非蜃樓何。悄然頻移席。但見靑靑岑。縱留他日約。安知不如今。拂衣下樓去。携杖緣溪行。溪邊得一花。三嗅不知名。只以後時開。偏爲幽人賞。空林聞啼鳥。客心一怊悵。回頭問金剛。徒爲護法神。法亦有時壞。何况泥土身。已失望洋嘆。飜成聞鐘悟。歸歟二三子。莫待山日暮。</text>
<title>令從行諸生拈韻各賦。末復走次次金泰奎。</title>,<text>三日雨如注。客愁無處開。强尋近海寺。聊把泛花杯。僧與白雲住。颿隨靑嶂來。樓前亦千里。何必陟崔嵬。</text>
<title>次李萬澤</title>,<text>金剛初見叶曾聞。物色分明說向君。淸北十州如可數。海中三島更誰分。題詩落盡諸天雨。投杖携來萬壑雲。僧採野蔬報且熟。不妨少坐到西曛。</text>
<title>次朴弘著</title>,<text>我已逃禪不欲參。偶然乘興住羸驂。十洲三島水歸壑。千佛一燈塵滿龕。村老錯看驄馬客。寺僧誇說石蓮菴。江山信美非吾土。南望長安愁不堪。</text>
<title>次金重三</title>,<text>暫離苦海向諸天。寺在高高最上巓。九十春來無霽景。三千界內只浮烟。龍神乞法題詩處。天女散花把酒前。更欲從僧借四大。愧無玉帶與留傳。</text>
<title>東崗散步得逢字</title>,<text>永辭拘束養踈慵。午夢初廻鳥語濃。深巷閉門無客到。孤山投杖有僧逢。長川屈曲終歸海。白日依微欲隱峯。異域生涯爾自在。樵歌聲外聞村舂。</text>
<title>再疊</title>,<text>林花落盡鳥啼慵。草色陰晴驗淡濃。憂患應從文字始。殊方偶與故人逢。風來灧灧一樽酒。日暮靑靑何郡峯。遷客徒勞千里目。新愁百斛不勝舂。</text>
<title>拈得杜陵卽事韻。漫吟。</title>,<text>故國一消息。羣公多是非。上天應有定。孤客未言歸。春後頻看鏡。霜前遠寄衣。卷裏聖賢在。千載不相違。</text>
<title>地主來話拈韻</title>,<text>安定名徒好。飄零客自憐。無端天又雨。轉覺日如年。花落題詩後。雲歸把酒邊。孤城聞畫角。回首一茫然。</text>
<title>雨中。簡地主約會話。</title>,<text>爲問順安老太守。一窓風雨一般愁。繁花雖盡仍芳草。初夏當炎却爽秋。屢日無詩應是病。新晴有月正堪遊。公如不出吾將往。分付官僮掃水樓。</text>
<title>東金剛題石壁</title>,<text>一壁千尋百劫懸。上頭嶄嶄腹便便。登臨縹緲疑無地。仰看穹霳別有天。樹生微罅非因種。鳩戱層巓亦是緣。風雨不侵應大庇。眼前安用兩三椽。</text>
<title>題靈泉壁</title>,<text>一脉從何出。先天釀得氳。精誠能透石。開劈不勞斤。細霤當簷見。寒淙和磬聞。持瓢人各足。餘潤野田分。</text>
<title>次朴弘著</title>,<text>護法神何去。凄凉獨有名。層層皆石築。步步欲雲生。古竇靈泉出。虗簷佛鳥鳴。仙區未曾見。信爾擬蓬𤅀。</text>
<title>地主同永淸守。夜話同賦。</title>,<text>遙遙辭北闕。落落滯西關。孤月自歸夢。一花猶好顔。興闌謫宦際。詩在雲烟間。邂逅永今夕。巾車莫遽還。</text>
<title>與地主同賦。得何字。</title>,<text>病起乍開戶。浮雲日暮多。孤臣爲世棄。窮巷有誰過。南北猶同俗。鞦韆欲上柯。天時看屢換。吾道竟如何。</text>
<title>再疊</title>,<text>依依去國遠。咄咄書空多。鳥與人俱懶。春同客暫過。披襟登水閣。隱几眄庭柯。有酒莫辭醉。吾生能幾何。</text>
<title>端陽志感</title>,<text>殊方又令節。麥飯隨人嘗。何處薰風至。由來化日長。懷沙憐屈子。獻帖憶歐陽。舊賜弓猶在。孤臣淚萬行。</text>
<title>圃隱書院</title>,<text>善竹橋邊事已非。靑山何處有餘薇。荒祠一面開新圃。無數菜花蝴蝶飛。</text>
<title>水村金生餽瓜。詩以謝之。</title>,<text>玉井頒氷阻舊恩。誰憐司馬病文園。野人似欲慰憔悴。數箇甘瓜自水村。</text>
<title>佳詩勝拙碁。信筆不留思。欲和嫌强韻。來人責我遲。</title>,<text>新鸎宛轉燕呢喃。對此姮娥亦想凡。昨夜夢飛靑瑣闥。晴朝興入白雲巖。閑尋古寺遙臨海。會待長風欲掛帆。五斗只堪充酒債。何論內外異專咸。其二詩書久閣劒常鞘。莫以行藏問卦爻。斯道應關消長際。一言何計淺深交。浮雲鬱鬱出邊塞。芳草靑靑連漢郊。豪氣病根除不得。時憑酒力喝盧殽。</text>
<title>逐客轉無聊。空吟屈子騷。新詩忽入眼。快若出幽牢。</title>,<text>方寸何須雜炭氷。愁人猶有興堪乘。關山千里眞如寄。閶闔九重莫可憑。賦就歸田君學亮。文成待漏我慚偁。明時不作獨醒客。咫尺能分酒似澠。其二美人隔在五雲堆。何以贈之雙碧瑰。湘水只堪濯我足。長沙無乃老其才。烟消日出柴門靜。野曠天淸畫角哀。我有新詩爾有酒。世間萬事捴悠哉。</text>
<title>一日或不見。使我惄如飢。雨中聊得句。燈下或爭棋。渾忘礫沙鄙。輒羞瓊琚貽。只堪供撫掌。刮目非所期。</title>,<text>非是悠悠我負丞。眇年詞翰志飛騰。棲遲下邑同爲客。遊遍名山或訪僧。窮巷少人成懶漫。明時無事說風稜。金剛一約莫虗負。共看蜃樓自作層。右七首。地主故以強韻困我。使妓傳筒。立責其報。欲余之竪降幡。余強而交鋒。凡五合而不退。雖不遽曳甲。此時力已竭矣。若使敵知吾虛。復出奇兵以挑戰。吾必北矣。且其題亦用韻語。亦不得不步。一日之作。其實十二篇也。余平日作詩。不欲胡亂塞責。至是醜態盡露。不可以詩論之。姑錄之。時時閱覽而自笑也。○二首不錄。</text>
<title>月夜往問地主病。地主强病而出坐于君子軒。各拈韻未就。而病作罷歸。翌日地主以其韻成二詩見惠。亦用前日例幷答之。病未全蘇。詩未成歸來。惆悵不勝情。午眠初罷。飛筒至三遍。吟來雙眼明。</title>,<text>此世何曾手脚舒。偶因一謫得於於。孤臣塞外新嘗麥。君子軒前舊種蕖。明月獨留客去後。流鶯故傍詩成初。長卿渴想金莖露。猶待君王問子虗。其二誰道謫居興索然。杖頭猶有酒錢懸。三旬藥褁惟高枕。終日柳陰獨繫船。鸎語喚醒千里夢。角聲吹散一城烟。光陰忽忽吾將老。新月如鉤最可憐。</text>
<title>挺師新修佛閣。以詩求記文。辭以不能。次其韻示意。</title>,<text>半生求道等炒沙。至寶元來在自家。須識粧嚴非本色。釋迦多事坐蓮花。</text>
<title>挺師談禪理可聽。口呼以贈。</title>,<text>僧從何處至。云自金剛寺。僧來寺不來。寺與僧爲二。吾家亦有佛。自在平實地。爲子能盡孝。事君能盡義。修己及於物。與民同其利。一心具衆理。殊軌而同致。斯爲不二法。千佛傳無墜。至寶元自在。久假胡不歸。挺師學禪者。一笑領我意。吾言亦戱耳。眞經本無字。</text>
<title>與諸生避暑于東崗梨樹下。拈韻各賦。</title>,<text>天淸野曠樹陰團。大地洪爐一席寬。乘興莫憑高處坐。定心宜就熱時看。金莖玉露相如渴。赤脚層氷杜子寒。芳草靑靑山下路。何人鞭馬向長安。</text>
<title>登西山觀漲。次諸生韻。</title>,<text>鸛鶴高飛失舊汀。千山却立野無靑。波間角角羣蛙動。妄擬匀天奏洞庭。</text>
<title>地主移除韓山。夜往叙別。以是贈行。</title>,<text>異域同爲客。明朝獨送行。歸鞭隨鴈陣。旅枕傍蟬聲。北塞暮笳動。南湖秋水生。固知有聚散。去住難爲情。其二秋風忽已起。蕭瑟怨登臨。鴈影隨人遠。虫聲閉戶深。吾民何厚薄。末路有陞沉。寂寞送君後。寒燈獨坐吟。</text>
<title>送時九入京</title>,<text>汝歸猶有伴。鴻鴈正南飛。不願科名早。休悲定省違。城南餘僦屋。篋裏有朝衣。鬻得千錢足。謀占數頃肥。</text>
<title>有僧來乞句。問其所從來。曰自楓嶽。將向香山。問其名。曰知禪。號白雲。貌淸而語古。一見知其非野僧也。索其詩。卽誦雪嶽時與李學士煕卿 縡 酬酢一律。仍次其韻。以副其求。</title>,<text>足踏紅塵面帶霞。新從雪嶽得詩多。行看恠石皆成佛。歸及丹楓勝似花。學士隨緣留偈語。懶翁遺迹但袈裟。江潭有客閒無事。飢喫困眠是自家。</text>
<title>携白雲訪慈福寺。次壁上韻。</title>,<text>偶逐寒鐘問劫灰。小溪前面寺門開。天晴野曠行人少。惟有白雲出峀來。</text>
<title>次韻贈別雲師</title>,<text>夢入蓬萊第幾層。覺來枕席失飛騰。仙人海嶽閒乘鶴。逐客江潭困撲蠅。風外聞砧獨坐夜。月中敲戶何來僧。明朝別我拂衣去。萬壑雲深懸一燈。</text>
<title>觀察尹公 憲柱 以靈沼帖見惠。感而書帖面。</title>,<text>劫火中間餘此亭。遺民淚逐荷珠零。池邊猶有舊時月。應照江潭憔悴形。</text>
<title>梨花亭。次諸生韻。</title>,<text>獨立蒼茫老樹前。愁聽塞鴈向南天。溪流幾日朝宗海。山氣三時散作烟。澤畔形容從我老。洛中消息畏人傳。千村萬落擣衣急。家在西湖思渺然。</text>
<title>夜吟示諸生</title>,<text>邂逅佳期不待招。淸風乍至一燈搖。深盃偏到無詩客。瘦杖頻移有月宵。</text>
<title>郭生濟仁宅。賦盤松。</title>,<text>幾歲纔連抱。孤株自作林。生來無直榦。老去有餘陰。盛夏虫聲遠。寒天鳥宿深。主人云手種。白髮坐彈琴。</text>
<title>宿報國寺</title>,<text>偶來孤寺宿。眞覺此生浮。今夜吾何在。秋風客暫遊。伴松名已好。報國事應休。明日出山去。山深水自流。</text>
<title>李忠愍公 健命 遷葬輓</title>,<text>天禍吾東歲在辛。良平復起亦逡廵。猶能辦得建儲事。然後免爲亡國臣。從古屬鏤無隻眼。至今宗廟有明神。新加美謚洗誣案。哀詔丁寧方是眞。其二湖民尙說葬公時。預掘其傍二子隨。野土三年春不草。英靈千古鬱成芝。一人無恙終能國。四相同功合共祠。試看新阡恩禮備。宸心惻愴也非私。其三幸出公門屢拜床。端居揣念獨彷徨。誰能捨棄吾君子。可以歸朝大行王。社稷靈長終有賴。春秋討復願無忘。一封瀝血今何補。慚愧當年自辟郞。</text>
<title>九日登西山。白雲師從。用杜陵韻。成長短律。</title>,<text>每逢佳節難爲客。遙望故鄕獨上㙜。老眼空隨鴻鴈去。愁顔暫向菊花開。偶然得句邀僧和。忽復呼兒貰酒來。未必丹楓楓嶽獨。白雲何事故相催。其二極知望不見。猶自上高㙜。白酒那能醉。黃花只自開。孤雲隨杖去。畫角出城來。秋後多歸夢。偏爲落葉催。</text>
<title>次雲師</title>,<text>寂寞又蕭瑟。客愁生雨中。開樽聊九日。落帽任山風。古寺去時去。前身同不同。一言了三昧。無始亦無終。</text>
<title>雲師留數日別去。以此送之。</title>,<text>一筇行色謝輪蹄。醉後閒吟不用題。黃菊丹楓人共老。千峯萬壑路應迷。浮雲去後山空在。流水東時日正西。我且窮途爾幻界。試看風葉任高低。</text>
<title>雲師去數日後還。與之上東崗逢雨。入山下寺。拈韻同賦。</title>,<text>山坐雨添興。雨晴山更幽。烟雲無定態。楓菊有餘愁。野寺僧還俗。明時謫是休。金剛送爾去。拂石待吾遊。</text>
<title>得傳字</title>,<text>空山多落木。蕭瑟秋聲傳。謝客非因病。逢僧亦是緣。浮雲猶塞外。小雨只樓前。殘菊猶堪採。把盃意惘然。</text>
<title>漫吟。示諸生。</title>,<text>江潭有客怨秋風。雲白山靑楓更紅。歷歷歸鴻攲枕外。蕭蕭寒雨閉門中。重陽獨酌不成醉。昨夢乍歸旋覺空。老去新詩猶習氣。探囊爭韻少年同。其二秋風吹倦客。薄晩訪孤菴。九月淸霜下。千林宿雨含。靑山元不老。紅葉自成酣。爲問雙溪水。何心獨向南。</text>
<title>金器之告歸。燈下口呼以贈。</title>,<text>相逢俱是客。蕭瑟夜將闌。初月爲誰白。北風吹汝寒。淸談移榻聽。醉字挑燈看。他日訪山寺。酒錢掛杖端。</text>
<title>後數日。金老携酒來同賦。</title>,<text>誰道遐方有大家。可憐良玉委泥沙。寒衣未補北風急。瘦杖纔移西日斜。不厭窮居惟有月。憑將醉筆欲生花。迢迢故國浮雲外。目送上林無數鴉。</text>
<title>曹溪寺</title>,<text>大野參差過。懸崖犖确登。霜楓迷醉客。苔石認高僧。谷暗靑天雨。龕留白日燈。終須上絶頂。煩乞一枝藤。</text>
<title>次洪侍郞韻。贈望洋亭主人 林𡹘。</title>,<text>眼看桑海幾千年。碣石波間立屹然。滌蕩心胸無芥滯。嘲啾風月絶塵緣。連鰲釣罷雙竿老。放鶴歸時一笛傳。不有侍郞留好句。世人那識主人賢。</text>
<title>昔金西浦 萬重 謫南海。冬至有詩曰萬木森森凍欲摧。海風終夜吼成雷。燈前有客讀周易。地底微陽回未回。余每誦此詩。悲古人雖於摧折困頓之中。猶不忘當世之憂也。今年冬至。余在安定謫所。偶有所感。遂步韻而寓意焉。</title>,<text>雪壓松簷重欲摧。隣家煮豆沸如雷。狐裘獸炭流霞酌。不問微陽回不回。其二寒粟滿身指欲摧。蟄虫何日聽春雷。三盃濁酒一爐火。始信微陽子半回。其三縱是枯株愼莫摧。天心可見地中雷。春來花發爛如錦。定使遊人日百回。</text>
<title>以西出陽關無故人爲韻。贈徐吏部。</title>,<text>有客悲吟浿水西。大冬風雪一天迷。此中猶是人間地。門外忽聞驛馬嘶。其二翩翩華盖自何來。問我胡爲獨鬱鬱。我非忘世久逃空。只是天寒不敢出。其三風流跌宕順安守。志氣飛騰吏部郞。同昌二妓顔如玉。醉後無心憶漢陽。其四美人隔在五雲間。何以贈之雙玉環。昨夢分明含笑語。覺來東望阻重關。其五春秋討復果何如。今古是非若有無。只在依俙彷彿裏。悠悠萬事一胡盧。其六層氷積雪關外路。客欲歸時歲云暮。時吟梁甫望陽春。莫是新年還似故。其七半世功名不是眞。暫時逢別莫沾巾。洛陽親友如相問。飢喫困眠自在人。</text>
<title>除夕。獨吟。</title>,<text>去年此日直春坊。今年此日客殊鄕。半壁燈火獨不寐。一天星斗遙相望。看書課减知吾老。報國心長覺歲忙。案上猶有舊頒曆。不堪明朝篋裏藏。</text>
<title>元日。送徐吏部還京。次其韻叙別。</title>,<text>鬱鬱吾將老。怱怱歲又更。燈前添客句。日下送君行。風雪不相貸。椒花空復情。江南得春早。馬首看雲生。</text>
<title>春吟</title>,<text>大寒之後見陽春。天地無私氣候新。庭雪半消簷日出。負墻捫虱彼何人。</text>
<title>春帖。陽春三章。</title>,<text>大寒之後。則有陽春。有蟄者動。旣屈而伸。惟天無私。軆之在人。但願吾王。毋爲小仁。大寒之後。陽春則有。東方旣明。有暄可負。庫有餘粟。樽有餘酒。但願吾民。與時俱阜。則有陽春。後於大寒。雨露旣濡。法令從寬。小入安土。不願遄還。但願妻兒。努力加餐。</text>
<title>上元咏月。次權生韻。</title>,<text>上元新月大如盤。玉兎霜毫可數端。自在空中何用買。莫誇高處獨先看。三千界內不遺照。十二樓頭無乃寒。村老已占今歲熟。家家縛藁列長竿。</text>
<title>用杜陵韻。與金器之同賦。</title>,<text>爲近東牕移我床。一天明月乍容光。孤臣短髮千莖白。九陌遊塵幾丈黃。燈下詩添新歲課。篋中衣宿舊時香。永淸居士來相問。說到平生不敢長。</text>
<title>金老留宿。有唱必酬。亦强而已。</title>,<text>幽谷覺春動。故園惟夢歸。月明長閉戶。寒减尙添衣。櫪馬嘶風立。城鴉帶日飛。看君老不遇。莫是知音稀。其二孤客雪中老。那知歲律新。風光殊故國。節序問傍人。世界誰非幻。功名不是眞。歸鴻日以待。欲驗江南春。其三莫問歲新舊。寒暄應自知。襲裘春動後。挑燭月明時。濩落吾衰甚。昂藏世棄宜。何遽焚筆硯。客至更論詩。其四今年始稱老。默數閱三朝。一任謀身拙。誰憐去國遙。天低安定縣。月滿禁淸橋。寂寞黃昏過。美人招不招。其五。是日聞京報。世事畏人說。悠悠莫問天。此中猶樂土。來歲又何邊。頭上有明日。酒中無瘴烟。羣兒自在戱。老子方高眠。其六濟濟明庭多俊豪。狂歌痛飮自吾曹。窮居閉戶月初上。獨立搔頭天更高。氷雪塞塗迷舊轍。江湖滿地阻歸濤。容顔憔悴心猶壯。時復挑燈看大刀。其七滿腹詩書何所求。一身關塞忽如投。江山不舍舊年客。詩句猶含當世憂。新月自來樽有酒。春風無奈雪盈頭。欲知今夜戀君意。浿水滔滔入海流。其八富貴不來少壯過。人生百年能幾何。釀成新酒好朋至。掃盡浮雲明月多。鄕信只待北歸鴈。客心空逐東逝波。悠悠萬事勿復道。君且拍尊我狂歌。</text>
<title>登東臯。次器之春字。</title>,<text>兒童報日暖。扶病强隨人。偃蹇山頭石。分明雪裏春。長歌何激烈。醉客爲逡廵。故國浮雲外。可憐回首頻。其二。次權生邊字。如絲一逕掛城邊。俯見閭閻仰見天。日永嬌娥傳曲細。川暄宿鷺起沙圓。客愁偏在酒醒後。春意須看花發前。芳草一番猶未綠。應知草綠更茫然。</text>
<title>川上</title>,<text>欲問春消息。須看一帶川。沙暄猶漲雪。日炙却生烟。潑潑知魚樂。依依罷鷺眠。東流連漢水。將我淚行傳。</text>
<title>白雲師示與江東守唱酬詩。走次軸中韻以別。</title>,<text>名山亦我負。不許共僧遊。浮世誰非客。空門也有愁。春風吹雪壑。昨夢近珠旒。爲問吳興守。何時掉剡舟。其二故國杳千里。關山鴈不過。春來倍怊悵。僧去更如何。峽裏看天小。江東得月多。新詩携滿袖。山鳥互爲歌。</text>
<title>雲師將歸。共賦懷字。</title>,<text>僧以白雲號。僧歸雲與偕。雪消前歲衲。春入故山鞋。乞句還多事。臨分若有懷。難嘲名利客。滑滑走泥街。</text>
<title>永淸守與鄭生來僑會金剛寺。以書邀之。强赴焉。分韻余得花字。</title>,<text>前宵一札枉。邀我到僧家。好鳥鳴春晩。孤山讓海斜。滄波愁落日。閏月惜餘花。玆會雖奇絶。莫須向客誇。</text>
<title>次永淸守韻</title>,<text>太守能乘興。春風與客遊。殘花羞短髮。落日競長流。潮退孤帆滯。雲歸故國悠。登臨猶局促。詩酒莫淹留。</text>
<title>又得林字。與鄭生同賦。</title>,<text>逐臣乘興訪禪林。詞伯酒豪許共臨。海島微茫歸鳥盡。巖花寂寞坐僧深。靑山元不關時事。紅妓那能慰客心。潭底老龍應竊聽。須君得句莫高吟。</text>
<title>羅進士士元千里來訪。以詩相慰。次其韻答之。</title>,<text>忽見湖南客。來尋浿水村。人生各有志。世事欲無言。春盡猶風雨。天長自夢魂。端川不死爾。今日又何寃。</text>
<title>士元將行。又有詩次贈。</title>,<text>坐數江南路幾千。間關羸馬不勝鞭。長安桃李渾如夢。獨扣柴扉瘴雨邊。</text>
<title>謝方伯惠燈</title>,<text>已絶還家夢。重逢浴佛辰。分燈荷邦伯。擊缶學村人。但願光輝遍。寧須畫彩新。羣公沾大酺。倘復念孤臣。</text>
<title>金進士子和來訪。於其歸贈別。</title>,<text>不道爾來此。依然舊子和。風霜餘短髮。日月入長歌。城上暮笳動。江南芳草多。臨分留妙訣。勸我醉無何。</text>
<title>箕城新榜進士崔泰齊來過。年七十三。其子某前已登小科。具巾服陪遊。實可貴也。以詩爲賀語。</title>,<text>人生七十古來難。七十新來難又難。更有佳兒披綵舞。雙蓮影裏見三難。</text>
<title>器之來訪。招權生同飮賦詩。余得歸字。器之曰歸兆也。故末句云。</title>,<text>廢棄仍成懶。逢迎漸覺稀。秋千今已老。蠅蚋不勝揮。南國雷終日。西齋草沒扉。探囊得歸字。强解曰余歸。</text>
<title>次器之園字</title>,<text>雨後涓涓莫問源。門前數步卽高原。天中佳節客中過。醉後閒吟醒後論。一任蒼蠅欺破扇。寧羞白髮照淸樽。雛鶯乳燕催人老。芳草靑靑非故園。</text>
<title>次權生深字</title>,<text>窮巷有誰過。新鸎空好音。偶逢異鄕客。方見故人心。小雨欲何洗。微雲猶作陰。羈愁君莫問。看取浿江深。</text>
<title>送器之赴禮圍</title>,<text>千丈驪珠手自探。曾經百戰氣猶酣。君王若問今年幾。四十年前二十三。</text>
<title>箕城進士金漸來訪。與之登梨亭同賦。是日立秋。漸字季鴻。</title>,<text>此中空作望鄕㙜。南國浮雲鬱未開。終日不聞羣鵲噪。立秋先見一鴻來。天時變易吾將老。物色分留爾自裁。芳草踏餘寒露下。莫敎隣婦擣衣催。</text>
<title>登高觀漲</title>,<text>積雨新晴報是秋。登高觀漲意悠悠。江南芳草無多綠。海上靑山半欲浮。乙密臺邊方見日。龍王橋下可乘舟。東臨大路行人絶。鸛鶴飛飛迷舊洲。余作此詩。不數日。有大靜圍籬之命。舊聞有詩讖。莫或然否。</text>
<title>發順安</title>,<text>里巷驚奔屬。門前使者來。淸晨捕似鳥。長路走如雷。芳草凄無極。浮雲鬱未開。行將過京闕。策馬意方催。</text>
<title>與諸生訣。口呼要和。</title>,<text>玆鄕亦難別。如別故鄕初。一死人皆有。吾心本自如。皇天猶在上。後世或知余。無以此爲戒。閉門好讀書。</text>
<title>西伯 洪公錫輔 有別詩。口呼以次。</title>,<text>此別應難再。怱怱盡一盃。秋風浿水上。不敢久徘徊。</text>
<title>黃州路中。逢尹鳴叔 鳳朝。盖朔州謫行也。余笑而迎曰。此亦可謂君去路我歸路耶。鳴亦笑曰。我則去路矣。君安得歸路。握手少話而罷。馬上有詩却寄。</title>,<text>蹙蹙爾何去。悤悤吾自來。秋風吹短髮。朝日照殘盃。生死惟時議。文章是禍媒。終須焚筆硯。寄語莫相猜。</text>
<title>臨湍途中。望見三角山。時有雨意。</title>,<text>此山獨有情。百里遠來迎。莫謾興雲雨。終難滯我行。</text>
<title>到城外</title>,<text>此路曾爲別。今來不是還。天高瞻北極。雲盡得南山。悵望烏鴉夕。彷徨虎豹關。不眠聽曉鑰。如欲趁朝班。其二五城亦旣近。吾道竟何之。跼蹐那能進。依俙只自知。有身歸造化。無事屬妻兒。堪笑伯鸞子。臨風發五噫。</text>
<title>拜訣先墓</title>,<text>今行兒自得。父母不須悲。何敢忘先訓。只應異昔時。山前空有宅。墓左尙無碑。料理付三子。無如爾父癡。</text>
<title>別許有長 宙</title>,<text>獨爾遠相送。平居無不親。江湖千里別。霜露一番新。飄泊終無極。昂藏尙有神。但隨鴻鴈去。莫謂我知津。</text>
<title>路逢金履選。以一詩勉余。余口呼以答。</title>,<text>不必煩相問。分明只此心。試看滄海水。何似聖恩深。</text>
<title>白馬江。別金尊甫 信謙。</title>,<text>行過白馬江。白馬潮聲咽。秋風搖落時。獨與尊甫別。</text>
<title>扶風有客誦北軒詩。仍次贈。</title>,<text>不見宋玉悲秋時。獨有侯芭守玄帷。楞伽山高湖海濶。摠是當年醉後詩。</text>
<title>錦城羅士元誦北軒詩三篇。次其韻贈之。</title>,<text>男兒事未了。四十不稱翁。猶有一帆在。莫言吾道窮。主入分早稻。徒旅賀西風。去去終須到。安身是棘中。其二人間亦迫隘。此去莫回頭。絶島應平地。重溟視尺溝。天高一鶴唳。日落羣山浮。擬律得安置。蒙恩吾且休。其三明發當浮海。不須問路歧。北軒曾此謫。東國又今時。錦里詩空在。金山夢亦疑。君家多種竹。霜後見靑枝。</text>
<title>金陵待風。用北軒望海韻。</title>,<text>生死向前去。遑論險且脩。只愁天共浸。方覺地全浮。罪重應難載。風高况是秋。平生多謹愼。畏上漢江舟。其二齊物莊生先我知。眼前滄海等潢池。古來逝者有如彼。吾道非耶胡至斯。天旱十旬猶不縮。漢挐一點是誰維。西風乍起早潮上。可耐孤舟欲發時。</text>
<title>呈金吾郞 朴成珩</title>,<text>吾王貸一死。使者亦相寬。益覺乾坤大。渾忘道路難。前臨有滄海。北望無長安。我罪當如是。爲君發一嘆。其二行盡數千里。捨鞍將就船。此生長已矣。何處不茫然。投足更無地。擧頭惟有天。瀛洲雖易到。那敢問神仙。</text>
<title>八月十五夜</title>,<text>呼兒早閉門。不欲看新月。宮闕夜沉沉。竹林風瑟瑟。</text>
<title>晩泊加五島。安生吹洞簫。</title>,<text>江動月初上。洞簫聲益壯。老龍驚罷眠。咫尺起風浪。其二乍高忽復低。如㤪欲誰訴。莫遣客船聽。暗中偸曲譜。</text>
<title>乘退潮而下甚快</title>,<text>羣山盡北走。忽若風中輪。欲識舟行疾。除非岸上人。</text>
<title>鋤安島</title>,<text>我生食破硯。飄泊到天涯。羡彼荷鋤老。終年自在家。</text>
<title>上高峯。察風色。口呼示金吾郞。</title>,<text>但見天連水。那邊是濟州。參差山影動。問着卽樓頭。</text>
<title>金吾郞困於水疾。以此問之。</title>,<text>煩君一問之。風動舟亦動。非風亦非舟。只是吾心動。</text>
<title>發船出大洋。用杜陵秦州韻。</title>,<text>絶塞轉窮海。殘生遂壯遊。長風聊借便。旅鴈欲爭愁。咫尺蛟龍窟。東南魍魎秋。蒼茫眞宰意。設此遣吾留。其二。誓海。怱怱書數字。寄向老龍宮。莫道神難測。其如我本空。人生俱是客。心動也非風。不識扶桑外。茫茫更有東。其三。過沙魚海。仙山看漸近。無意賦懷沙。海外猶王土。籬中是我家。水宗纔仰見。火脫忽西斜。何必仗忠信。唐生漫自誇。其四。泊別島浦。十里應烽後。三更下纜時。山魈迎客喜。風角爲誰悲。徒旅投村遠。衣冠上岸遲。帆程猶快活。明日更何之。其五。屯馬。一見知良馬。皮乾筋骨强。飛騰山石險。嘶徹海雲長。御廐捐蒭粟。荒林老驌驦。今時無伯樂。仰首向穹蒼。</text>
<title>大靜道中</title>,<text>回頭已失海。轉入深山中。老木列如鬼。奇巖蹲似熊。不分時早晏。那辨地西東。玆路久荊棘。應知自我通。</text>
<title>圍籬訖。王人歸。隔門叙別。口呼以贈。</title>,<text>四圍不蔽上。猶許見靑天。慇懃滄海日。爲度漢挐巓。其二君歸我獨留。滄海正悠悠。玉陛如垂問。臣心死不休。</text>
<title>金吾郞候風。以詩見贈走次。</title>,<text>白島靑山不辨涯。路通銀漢見歸槎。中宵一夢隨君去。誰道身邊栫棘加。其二喚風亭下晩潮生。伊軋櫓聲和角鳴。更有佳人唱別曲。漢陽歸客不勝情。</text>
<title>再疊</title>,<text>百窮千衅是生涯。心若死灰形古槎。只是人間事未了。區區一飯爲君加。其二送盡歸雲待月生。濤聲助我不平鳴。雖將海水濡毫渴。難寫孤忠戀闕情。</text>
<title>漫吟。用北軒韻。追寄金吾郞。</title>,<text>馬上悠悠送一秋。籬中寂寂集千愁。朝廷如使無遷客。輿地不應有濟州。每夜濤聲遙撼枕。三時瘴烟暗添裘。南風雖好也非節。謾遣人乘北去舟。</text>
<title>九日。簡地主求菊花。</title>,<text>籬中又重陽。獨有天時。不改其常。我有樽酒。誰與同嘗。登高非我事。何處菊自黃。安得健步。移來數叢香。留得一年秋光。秋光秋光。何不掩暎。玉樓傍。泛泛流霞觴。却在盲風瘴雨之蠻鄕。只堪充楚臣粻。</text>
<title>地主送菊有詩。走次。</title>,<text>爾不吾逢那得移。羣芳委質荷天遺。三春雨露片時寵。獨立秋風搖落時。其二故園秋色逐人來。霜露交侵荊棘猜。莫怨籬中無好友。憑君更乞一枝梅。其三黃花笑逐臣。豈獨謫仙人。坐上雖無客。樽中別有春。籬高不蔽日。風急任吹巾。三嗅發三歎。離騷滿眼新。</text>
<title>復次地主韻</title>,<text>看吾雙鬢未全皚。漫遣傍人淚滿腮。閱歷風波猶自在。逢迎魑魅莫須猜。籬圍敢指天爲小。藿食猶知旱是灾。有客吹簫明月下。深秋聞落故園梅。</text>
<title>有一老妓來訪。問其名。曰石禮。問其所以來。盖伯雨 北軒字 謫居時留情者也。余方對黃花獨酌。令唱一曲。實伯雨所遺思美人也。感而賦之。</title>,<text>淸霜夜落北風吹。籬底黃花難自持。樽前莫唱舊時曲。屈子離騷宋玉悲。其二一曲分明思美人。孤臣老妓共沾巾。蛾眉從古多憔悴。聞說無鹽侍紫宸。</text>
<title>聞鴈</title>,<text>猶是一天下。忽聞鴻鴈音。隨陽元爾性。此地奈長陰。</text>
<title>濟州雜詩二十首</title>,<text>昔伯雨謫居玆州。用杜陵秦州雜詩韻。爲濟州雜詩。其於耳目所接。山川風土故蹟謠俗。與吾胸中所欲言者。靡不畢擧。余欲效之。自始發船時始。久而後足其數。盖非一日所得也。恨其物色之不吾分。而莫得窺其藩籬。然亦各觀其志而已。又恨其不能起死者而評之也。其一至五。在南遷錄。其六縣吏封門訖。王人復命歸。竹林還坐獨。風角漸聞微。大地前臨盡。殘星北望稀。相隨猶有夢。那復限重圍。其七圓嶠古神山。羣仙棲此間。焉携淸玉杖。獨叩白雲關。何必昇天去。但須乞藥還。刀圭分與衆。同我駐朱顔。其八徐巿求仙去。應從此島廻。老人南極在。童女玉凾來。碧海幾回變。蟠桃猶未開。乙那亦塵土。遺廟至今哀。其九絶島亦佳景。風樓仍月亭。波濤常夜白。樹木半冬靑。橘柚飽遷客。笙歌迷使星。居人誇土産。良馬滿郊坰。其十遺廟橘林下。秋色霜露繁。忠何多禦魅。跡或類尋源。鸞鳳眞希世。烏鳶空滿村。椒蘭阻一奠。寂寞掩柴門。其十一海上天常暗。山南地益低。宿舂飜化蠧。新汲半成泥。飢鼠走床下。恠烏啼屋西。風濤來擊石。客枕警鞉𥀷。其十二猶爲僮僕幸。樵汲近林泉。牧嘯長時習。舂歌不日傳。掃庭微雨後。吹火濕雲邊。羹藿仍炊粟。生涯亦自然。其十三崎嶇星主國。寂寞逐臣家。岸仄多崩石。川渾不見沙。夢魂猶碍棘。歸日莫占瓜。鴻鴈幾時到。門前蘆葦花。其十四誰家環䯻女。赤脫向秋天。土俗使男坐。方言須譯傳。打柴供夜績。負盎汲新泉。終歲任勤苦。小裙無半邊。其十五宜爾謚狐鼠。竄身荊棘間。微明雲裏月。特立海中山。安老吹簫罷。金生載酒還。優遊以卒歲。莫遣鬢毛斑。其十六無心是木石。不厭與吾羣。有井俱連海。將風且驗雲。油醬三邑乞。針帽四鄰分。日暮舂歌動。啁啾亦好聞。其十七昏昏瘴霧裏。白日難爲光。山鬼戱投石。野麕來觸墻。潮通重防浦。鴈過獨醒堂。籬外卽千里。况論歸路長。其十八日入山房下。村童飮馬歸。穹林何鬱鬱。腐草乍輝輝。落葉終何着。頑雲故不飛。皮衣從土俗。誰復㥘霜威。其十九不踏大靜土。那知謫居難。乘屋從風捲。糊衣待火乾。家人俱病暍。櫪馬莫嘶寒。願上漢挐巓。掃雲眠石壇。其二十深深閉戶臥。曛旭問人知。嗔泣從驕妾。嘯歌認牧兒。浦邊多石窟。山頂有天池。慚愧藪丁意。靑藜分一枝。</text>
<title>次杜陵秋興八首</title>,<text>九月淸霜不着林。柑山一帶綠森森。猶聞谷有前冬雪。未信天無十日陰。正耐炎蒸苦流汗。非因蕭瑟亦傷心。家人漫道寒衣急。靜夜如聽空外砧。其二大海中間片月斜。遙瞻北斗認京華。金風颯颯吹孤鴈。銀浦迢迢阻一槎。元亮無人送白酒。少陵有淚墮淸笳。重陽不許登高去。三繞棘籬嗅菊花。其三生憎陰霧蔽陽暉。欲借天風風力微。滄海沉沉無鶴度。柴門悄悄有螢飛。圍中日月催人老。腹裏詩書與世違。只是君恩隨處足。黃柑漸熟鰒魚肥。其四試與隣翁闘局棋。勝何爲喜敗何悲。君恩自重放流際。客句多成搖落時。安定舘裏駐馬久。扶蘇門下擧帆遲。一年秋色三千里。楓葉荻花摠是愁。其五萬里滄波一點山。神仙只在渺茫間。三星山下石無語。白鹿潭邊苔滿關。囊裏空留曾賜藥。夢中猶記不違顔。風吹落葉向天上。願寫幽情寄舊班。其六六鰲戴山不自功。終古低首波濤中。朝菌妄擬三千歲。尺鷃空希九萬風。玉女爭挐銀漢白。金童高捧日輪紅。滄桑變化無時了。吾且問諸南極翁。其七樊川之口君山頭。寂寞生涯蕭瑟秋。海雨山嵐俱是病。舂歌牧嘯不勝愁。天空老蜃欺朱鳥。浦晩飢烏嚇白鷗。魂夢不須舟楫具。霎時行遍漢南州。其八王山盛水自逶迤。中有茅齋石作陂。園柿紅殘烏啄顆。庭梧碧老鳳棲枝。秪今幽蟄門長掩。憶昔追隨杖屢移。知道弟兄對酒處。遙思逐客淚空垂。</text>
<title>元日書懷示隣謫</title>,<text>此生眞可厭。何必惜流年。猶有片心在。寒燈不盡燃。其二一齒人皆得。殘生受賜多。諸㙜心益急。有命奈吾何。</text>
<title>早春。次鄰謫見示韻。</title>,<text>極知京國遠難望。猶自依依回首頻。空有海潮通氣息。可堪霜鴈助酸辛。孤山黑立先天色。雜樹靑連往歲春。萬物欣欣羣蟄動。閉門不出是何人。其二胡爲久留海上村。不妨終歲醉昏昏。瘴烟未必銷肌骨。籬棘何曾礙夢魂。稍欣南國得春早。還恐北風吹地飜。臥聽空階三日雨。莓苔應上印封門。</text>
<title>柑山七歌</title>,<text>有客有客字聖能。顔色憔悴骨稜稜。關外魑魅不肯受。轉投炎荒將飼蠅。復恐瘴烟殺不得。兩司新啓交如藤。嗚呼一歌兮歌始發。君恩與海無時渴。其二有妻有妻如琴瑟。一生多産仍成疾。別時心知無後期。不忍明言是死別。亟欲相隨猶不許。我罪當然爾何孽。嗚呼二歌兮歌有思。九原豈無會合時。其三有子有子三箇兒。一兒出繼二兒癡。飢寒疾痛不相關。爾雖呼我我何知。作書不復勸讀書。讀書惟見禍輒隨。嗚呼三歌兮歌正長。林間有烏衆雛將。其四有兄有兄在獨正。但有兄弟相爲命。弟今漂泊作孤囚。兄亦飢寒長卧病。經年纔得一紙書。報道白髮添朝鏡。嗚呼四歌兮歌轉悽。孤鴻爲我亦酸嘶。其五有姊有姊在韓山。良人早沒一身艱。來時送我南塘曲。死別猶幸覩生顔。萬里茫茫隔一海。空有寒潮相往還。嗚呼五歌兮歌益悲。縱使我死爾何知。其六有友有友兄弟親。國甫淸峻斯立醇。萬里飄搖投海上。三年寂寞卧江濱。文章氣節徒爲爾。富貴功名付與人。嗚呼六歌兮歌且嘯。死生惟有心相照。其七耽羅乃在碧海之中間。其中惡者惟柑山。自非逐客誰到此。古來十去一二還。林深霧暗欲無天。咫尺銀漢那能攀。嗚呼七歌兮歌已終。一夜春風生棘中。</text>
<title>二月初吉。見桃花半開。</title>,<text>南國得春早。小桃被雨催。悄悄二月交。垂垂數朶開。紫陌應殘雪。無心獨賞春。願言折一枝。將以遺美人。今日付歸使。何時到長安。還恐到彼日。滿城花已闌。舊花色憔悴。不如新花姸。何足供一嗅。棄之委路邊。終爲馬蹄塵。寂寞羞故枝。微誠不見答。耿耿徒自知。</text>
<title>留訣諸生</title>,<text>讀聖賢書。所學何事。要使此心。俯仰無愧。從古以來。人誰不死。橘林在傍。百世可竢。嗟汝小子。毋以我戒。閉門讀書。益勤無怠。</text>
<title>題瀛洲舘壁上</title>,<text>萬古分明只此心。此心盡處有天臨。瀛洲舘裏囊頭客。猶向傍人問橘林。</text>
<title>寒食小雨</title>,<text>千古之推骨已灰。後人寒食亦何補。挐山勝似介山神。釀出霏霏滅火雨。</text>
<title>別島題壁</title>,<text>城頭吹角海濤飜。指點虗無向鬼門。生入王京死亦足。免爲荒島未歸魂。其二三塲聲價只幺麽。半世功名能幾何。偶出人間遊戱倦。早收元氣反山河。</text>
<title>楚山舘題壁</title>,<text>平生心事仰尤翁。四十年間爲始終。行到楚山聊借問。考巖遙在暮雲中。</text>
<title>聞犬吠有感</title>,<text>前臨血海後刀山。問是酆都第幾關。隔壁依俙聞犬吠。此身方覺在人間。</text>
<title>九日。求得黃花一枝。三嗅漫吟。</title>,<text>西風昨夜下新霜。成就黃花特地香。猶是一分生意在。積陰時節有重陽。</text>
<title>聞九兒遠謫。以此贈別。</title>,<text>臣爲君辨誣。子爲父訟寃。各爲所當爲。禍福何須論。以玆扶世敎。以玆報國恩。關山飛雪暗。詔獄白日昏。等是不見面。况敢更交言。去者空有淚。留者已無魂。汝生吾不死。努力加飯飧。</text>
<title>冬至。偶吟示時九謫中。</title>,<text>東國陽初復。北扉雪正深。極知生地底。難道見天心。火宿經宵焰。雷藏隔歲音。焉能辦斗酒。排却餘寒侵。</text>
<title>次九兒謫中韻</title>,<text>方杻圓枷鐵作關。夢魂飛出不曾閑。雲烟歷遍大千界。鈴鐸聞殘南九間。有粟雖多非我食。無閭可倚望兒還。如今悔却一經遺。好作農夫守故山。</text>
<title>金性汝以詩問之。走筆次答。</title>,<text>萬事人間一死遲。殘燈欲滅月沉時。禮賓供食猶君賜。邏卒索錢任爾爲。思補宿愆潛玩易。恐添新案懶吟詩。朝來壁隙日光入。耿耿中心只自知。</text>
<title>許有長以詩問之。走筆次答。</title>,<text>目見羣凶滅。孤臣死故遲。敢希天日照。不記歲星移。鐵鎖三冬去。鄕園一夢隨。結繩無治亂。邈矣起余思。</text>
<title>求數枝菊。揷在壁隙。久而枯萎。甚可傷也。仍吟一律。</title>,<text>憔悴壁間菊。烟埃甚雪霜。折來亦旣久。枯死也無妨。澆盡生前酒。嗅殘分外香。中心終不改。宜爾獨流芳。</text>
<title>漫吟</title>,<text>吾生亦旣久。獄裏再炎凉。慘憺爐灰色。依微壁日光。諸公心益急。二卒睡偏長。百世方能定。何須問彼蒼。</text>
<title>答鄰囚</title>,<text>荷荷笑罷涕潸潸。我自爲狂人謂頑。殺運適當戊己歲。罪名混入東南間。殘燈挑處風吹壁。羸馬去時雪擁關。儂作別詩君輓語。好敎兒子許同刊。其二傍人恠我死何遅。生不偶然死有時。遍乞哀詞成幾軸。新栽墓木長餘枝。秪今王府嚴三尺。他日衮衣想一絲。但是形銷神未化。請君揩眼視吾髭。其三北極天高對北扉。遙瞻雙闕涕雙揮。鄰囚問訊應同病。府屬侵凌任假威。簷鵲驚飛迷曉月。壁虫寒蟄待春暉。知君好易吾能借。須識陰陽互用機。</text>
<title>漫吟</title>,<text>二年風雪一燈殘。枷枕崎嶇藁被寒。有夢難尋舊僦屋。無心更慕新彈冠。頻邀月令還堪笑。偶獲明夷强自寬。兩耳全聾雙脚廢。如今須作本來看。</text>
<title>偶吟示兒</title>,<text>詔獄深深不見天。聖恩猶許枕枷眠。傍人若問兩年課。卧誦羲經上下篇。其二誰開鐵鎖放吾魂。杖屨歸來湖上村。乍見東隣安約正。倚杖捫虱負朝暄。其三塵埃滿面淚盈眶。門望呼時心益忙。暇日索繩三大塊。方知吾壽與之長。其四鍊得心腸鐵不磨。莫因痛楚廢吟哦。形銷神化更無事。未報君恩將若何。</text>
<title>除夕。以靑陽逼歲除爲韻。</title>,<text>獄裏誰能記歲星。但憑爐火闘玄冥。忽聞春序明朝是。門外枯楊靑不靑。其三滿城烟火一宵長。爆竹聲中百鬼忙。四壁風霜藁被冷。不知何處有三陽。其三天時往復驗吾身。一氣分明有出入。生死只應如是觀。差池晷刻莫相逼。其四壁隙依依送白駒。燈前悄悄迎靑帝。三年詔獄本無春。數箇强餳聊作歲。其五世間長壽莫如余。恰滿五旬但六除。年簿更從庚戌始。蕩平時節我生初。</text>
<title>新歲</title>,<text>獄中又新歲。益覺吾死遲。簷禽先得氣。庭鐸想頒時。戶外天空大。江南草暗滋。爐火驗冷暖。默默渠心知。</text>
<title>偶效干支詩</title>,<text>桑糓警王戊。蒲輪迎老申。依俙辨豕亥。混沌調甘辛。市鮑俱稱丙。囊沙不數辰。盃或衷甲。行路亦同寅。</text>
<title>春吟。送示尹濟仲 涉。</title>,<text>簷鳥雜啼和獨吟。爾方有事我無心。南枝浮動北枝澁。昨日淸明今日陰。靑草坡邊羣犢戱。白鷗湖上幾人尋。眼前突兀虎頭閣。不見春雲生碧岑。</text>
<title>醉吟。復用前韻。</title>,<text>有酒則醉眠。無酒則苦吟。屋上有天天有日。那得照我腹中心。此時寒食過不及。但憑簷鳥知晴陰。長安桃李是誰春。五陵年少爭來尋。近聞移家依社稷。穴壁相望惟靑岑。</text>
<title>寒食漫吟</title>,<text>此心無處着。春後見分明。魑魅雷驚遁。氛埃雨洗淸。看花非少壯。閉戶自平生。二卒常寒食。非關惜死情。</text>
<title>對鏡</title>,<text>筋骨支離色澤枯。悄然相對我忘吾。欲呼爲客纔知面。全覺似僧却有鬚。今後百年誰復認。箇中一物獨無渝。君恩未報身先死。愧爾平生自丈夫。其二爾從何處來相從。出沒應從海上村。隔歲重逢還本色。至今無死是誰恩。吉凶元自生初定。姸醜誰憑背後飜。畢竟形銷影亦滅。一紋雙皺更堪論。其三乍見依依熟視非。爾今隨我欲奚爲。虗名實禍都輸眼。百釁千窮定坐眉。生氣暫回微醉後。苦心相照不言時。兒孫莫恨無遺像。老石枯楂是本姿。</text>
