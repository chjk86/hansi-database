<title>立春行</title>,<text>有氣絪縕名太和。轉運不容休頃刻。方當肅斂嚴凝日。生意旣息何由覓。剝盡而坤陰始變。有果在枝人不食。積來積去積之久。地面闖然潛龍畫。于復其見天地心。聖人讚之韋編易。歷子而丑轉而寅。三陽始備協風作。蟄蟲振振爭奮戶。枯木欣欣如有得。噫不有大匀陶萬物。萬物那得生職職。乃知秋冬凜烈非無春生意。特其潛藏地底端倪未易識。迨夫句芒按節厥陰木。暄淑漸行消陰慝。玄機闔闢神無迹。細推其妙眞槖鑰。借問此理誰能會。弄丸眞人在安樂。駕風鞭霆空樓閣。次第宮開三十六。我欲往從之。嗟哉世遠不復覿。安得一借神功手。長使百萬億蒼生命涵泳春生德。</text>
<title>讀書</title>,<text>讀書心不到。雖讀終無功。皮膚尙難得。心神焉可通。煩君無浪讀。先立主人翁。河南靜坐訣。珍重牖羣蒙。</text>
<title>辛巳冬讀小學。因念余年過志學。再讀是書。而不過書自書我自我。庸是大懼。謹搆一絶以自警。</title>,<text>苦海回頭日。前程幾許脩。要知倫理正。爲學㝡初頭。</text>
<title>立春日自警</title>,<text>重陰世界妙藏春。感着乾坤一氣新。正看消長交會地。要將綿眇體吾仁。</text>
<title>春日偶吟 二首</title>,<text>弄環消息爲誰催。廿四光陰轉眼廻。萬事從今堅閉戶。不愁三逕沒蒼苔。謝卻將迎懶更癡。數間茅棟一書丌。主人咄咄緣何事。寂寂非關鄧禹嗤。</text>
<title>外舅蒼軒趙公 友慤 寄示孤雲寺讀敬齋箴集說韻。謹次以呈。甲申</title>,<text>千聖傳心訣。一篇說敬箴。發揮功是大。編輯意逾深。夜靜高山月。春晴祗樹林。甚人曾此事。遺緖好相尋。</text>
<title>乙酉春帖</title>,<text>糲飯藜羹歲味辛。傷哉千古仲由貧。惟將續續長年縷。願繫高堂一萬春。</text>
<title>洗兒</title>,<text>憶昔橫經夢葛廬。岳翁搆沙里草堂。號曰夢葛軒。 圖成仁孝託成書。傳家不用籝金滿。二字嘉名喚取渠。</text>
<title>立春後二日卽除夕。適有小雪。</title>,<text>歲暮竆陰雪正雱。三餘光景去堂堂。廵簷好訪春消息。漏洩寒梅欲放香。</text>
<title>對雪效韓昌黎排律體。贈金大叟 來壽。</title>,<text>新陽力尙微。旋被竆陰欺。耐冷眠難着。當宵榻屢移。稜稜風正緊。薄薄雪還隨。排拶交龍鳳。騰揚亂旐旗。豐祥盈尺喜。曙色視牕疑。雙透巧穿細。微零故作姿。因風常緩緩。落地定緌緌。未失和同意。終無急迫時。化心明可燭。尋跡篆逾奇。谷樹逢摧抑。糞堆獲潤滋。包荒該委瑣。布澤荷平施。氣脅怕隨霰。芒寒愛見曦。縱歡憐獨我。賞玩更同誰。應是天工意。留敎客馬遲。吟驢慙舊句。授簡慕前規。要以瓊琚報。拜呈白戰詞。</text>
<title>偶看吳藥山集詠曙燈一絶。有感因次。</title>,<text>更鼓摻撾喚曙還。超然一室坐虛閒。殘缸豈解分狂聖。舜蹠只從一念間。原韻末句曰殘缸一點靑熒色。慣照千年舜蹠間。</text>
<title>壽母生朝。敬次朱文公韻。戊子</title>,<text>秋風蕭爽天氣凉。手擧晬盤躋北堂。但誦箕疇三曰康。深慙戴禮養無方。終歲元無甔石藏。况今時復値歉荒。寒厨往往晨不煬。那緣穫稻奉一觴。盤中何有只有漿。此恨入骨難自忘。始覺當時由也傷。負米誠孝超尋常。縱乏兕觥介無疆。思將萬縷祝康剛。祇有一言慰阿孃。古云作善天降祥。待他時豐稼登場。斑衣獻壽好倘佯。</text>
<title>臘雪</title>,<text>陰憺西風打樹林。俄看白白壓重簷。縱橫灑地龍鱗錯。屈曲成文鳥篆尋。無賴防寒空似絮。不曾調味謾如鹽。今宵幾處袁安涕。泠榻蕭蕭天下心。</text>
<title>挽族兄錫汝 永欽</title>,<text>二月陽和暢。羣動競出坯。奈何乎吾兄。去入荒山堆。玉溫終歸毁。蘭薰易遭摧。厚畀而嗇施。天意何如哉。有親違就養。無兒可勝縗。平生交臂友。今日送泉臺。年年書舍會。怊悵若爲懷。</text>
<title>次權丈 載綱 晩悟軒韻</title>,<text>九十賓筵悔尙當。六旬餘日覺猶長。野燒春怕噓殘櫱。山木朝看秀牧塲。莫恨瑤琴難續韻。終知寶鑑有磨方。空門頓悟非吾事。願向塵編細討量。</text>
<title>挽族叔心齋公 致坤○壬辰</title>,<text>淸齋一畔櫟陰幽。剩得菟裘晩計優。鞰寶何曾衒世價。虛心無競濟方舟。安窩送老詩非愛。病榻移心醉不愁。怊悵古琴塵滿匣。不堪人去曲長休。</text>
<title>謹次棲碧亭三從叔父 致龜 木假山韻</title>,<text>出自竆崖閱㥘身。假成形處卻成眞。分明有意天工手。供作山家物色新。巉嵒氣勢自成身。立處天然本面眞。爲是化翁勤護送。草堂光景一番新。斂卻昂霄聳壑身。蟠成重岳渾迷眞。栽培上有盆蕉葉。更勸諸郞學日新。天鍾蘇家父子身。三峯奇遇最成眞。如今誰作玆山記。短什嗟無句逼新。</text>
<title>又次怪石韻</title>,<text>簇縮奇形自作峯。曾於夏貢伴鉛松。何心卻到山人宅。盡日哦詩獨拄筇。</text>
<title>龜溪講會韻 辛卯</title>,<text>從容十日講筵傍。塵鏡重磨示古方。不是談經資口耳。怕將山鞠認蛇床。</text>
<title>甲午八月。陪棲碧亭三從叔父，信庵李丈 秉夏 與族兄君博 大欽 發向玉溪。</title>,<text>露洗山容畫樣明。鏦錚林木摠秋聲。玉溪夜月今猶古。一曲瑤琴不盡情。</text>
<title>靑雲途中小𩁺</title>,<text>驅馬崎嶇度石灘。仙風吹雨濕征鞍。天公似解遊人意。眞面溪山洗後看。</text>
<title>宿鳧湖。見柳濯叟 致皜 留詩二絶。因次其韻。</title>,<text>雲庵山水此前頭。遊不竆源也不休。卻恨故人鞭早着。別離三載兩關愁。盡日尋山俗慮空。依依雞犬白雲中。願將勾漏仙眞訣。歲晏相期九節叢。</text>
<title>梨坪途中</title>,<text>知有山家近。幽懷已十分。寂中淸戛磬。空外細噓雲。石灘金舂屑。霜林錦擢紋。翛然乘興去。仙鶴獨離羣。</text>
<title>滯雨梨坪</title>,<text>三日沿溪興轉添。微茫煙樹出茅簷。巖邊怒瀑轟雷噴。雲外危巒削玉尖。虛壑雨聞松韻冷。午厨盤出菜絲纖。山靈更有經宵約。故向郵村一夕淹。</text>
<title>聯句</title>,<text>驢背秋風客。名區勝友兼。忠立。 霜林初剪錦。江月逈鋪縑。弼欽。 烟裊靑雲驛。罇香浮日帘。大欽。 邐迤巴字水。貞吉遯爻占。忠。 已祟烟霞痼。何須藥石砭。弼。 蓬瀛鰲背遠。雲水馬頭瞻。大。 史記名山在。瑤琴夜月纖。忠。 騎驢疑孟浩。過虎孰陶潛。弼。 瀑碎參差玉。沙堆遠近鹽。忠。 龍吟水氣冷。鳥語石頭尖。大。 誰送輕輕雨。低飛短短簷。弼。 郵燈仍打酒。更漏屢傳籤。大。 潑潑新肥鱖。蒼蒼半老蒹。忠。 亂鴉爭選樹。寒雀急投簾。弼。 筇屐渾忘倦。衣裳不惜霑。大。 乾坤容我散。膏肓得君添。忠。 八月仙槎濶。一宵旅館淹。弼。 行裝看霽潦。宿宿不須嫌。大。</text>
<title>喜晴</title>,<text>霧罷遙岑宿雨晴。虛窻朝日坐泉聲。秋風更喚仙槎興。掃刷長空萬里明。</text>
<title>雲水洞。敬次大山先生韻。</title>,<text>老樹參雲黛色齊。中開一線洞天低。孤高石立台僧骨。迢遞臺臨廣漢梯。深夜鶴愁仙夢冷。畫欄龍射晩霞迷。都輸造化天工盡。何必周房甲乙題。</text>
<title>門巖望海 在淸蓮寺</title>,<text>雨過莓苔石。遙霞射蜃樓。逈拖山色盡。橫抹水光浮。鬱島迷茫靄。萊烟遠近舟。秋筇鳴策策。直到海山休。</text>
<title>新安途中聯句</title>,<text>蓮庵東畔小谿頭。丹葉黃花又是秋。洛文。 地號偶同朱子里。琴心遙向玉溪流。忠立。 山嫌俗路重重鎖。地近仙區曲曲幽。弼欽。 欲把瑤華無與贈。孤吟葭露㴑洄洲。大欽。</text>
<title>次玉溪主人韻</title>,<text>天與谿山好主翁。一般佳景四時同。仙童擎進珠盤露。夸女濃成錦障楓。豁豁天開元化洞。泠泠旬御列仙風。苔紋點錯玄龜背。猶似當年錫禹洪。</text>
<title>敬次大山先生玉溪韻</title>,<text>滄海東頭別一區。任敎奇勝落遐隅。澄涵石臼舂鏜。碧繡苔紋展畫圖。玉局渾忘樵夢倦。虛舟不用翕張呼。琴書十載經營地。卻恨鳳臺樹草蕪。</text>
<title>遯世洞</title>,<text>九萬長霄氣欲凌。造翁那得許多能。癯仙幻出千年骨。𥓂竇寒生六月冰。湍石嚙餘看蛻殼。壑船停處感風燈。遊山卻得存心法。欲度危谿更戰兢。</text>
<title>觀山盡。發向海上。</title>,<text>客路秋風底事忙。溪山餘債又東洋。雲邊忽出長鬐島。急喚仙槎興欲狂。</text>
<title>寶鏡寺</title>,<text>盡日滄溟水。孤燈寶鏡庵。煉爐抽轉九。拄拂話存三。玄鶴今宵夢。醯雞夙昔慙。㗳然仍據几。吾欲上禪參。</text>
<title>飛下臺。敬次晦庵祝融峯韻。</title>,<text>仙茶七椀腋生風。快破人間齷齪胷。一自虹橋消息斷。空餘寒月管西峰。</text>
<title>內延瀑</title>,<text>界破靑山半道開。懸流飛處白縈廻。雲裳濯出銀河色。分與天孫一段來。隱隱晴雷響白雲。寂中何事劇紛紛。潛深定有蛟龍睡。澤物神功欲借君。</text>
<title>遵海向野城江口</title>,<text>萍斗江山愧丈夫。天敎巨物壯東區。量能包蓄乾坤注。氣欲雄呑嶽瀆無。鰲背千年留作島。鵬圖六月曠摶扶。試將大筆模形狀。無乃夸夫逐日愚。</text>
<title>江口待三近諸宗</title>,<text>伴筇倦宿隔江林。三島烟霞客夢侵。遙想鏡湖臺畔月。分明來照故人心。</text>
<title>喜諸宗來會</title>,<text>貝市蛟宮鬱欲蒸。醉看霞氣碧層層。雲臺訪鶴仙緣在。湖海盟鷗樂事仍。浮世不妨眞率會。風流何必酒棊朋。慇懃午膾來兼味。花樹春光半面登。</text>
<title>族祖宗文氏 暻煥 來示宿搆一絶求和。仍次其韻。</title>,<text>少年妄意子長遊。欲向雲門禹穴浮。今日壯觀粗了債。不如從此猛回頭。</text>
<title>李丈餞席。吟呈古詩一篇。</title>,<text>夙昔抱奇志。壯觀東海潯。年來事蹩。長掩茅茨深。虛齋學趺坐。廢鼓仍成瘖。幽蘭曖空谷。誰識歲寒心。珍重魯川翁。惠好肯來臨。妙訣提痕摑。沉竪荷甘蔘。東南多勝賞。呼我遍參尋。寶劒龍吟氣。瑤琴鳳吐音。壯要探禹穴。幽欲訪衡鬵。平生勞仰止。執鞭諒素忱。况我及身健。亟宜竆山林。邐迤巴字水。周觀遯爻岑。扶桑遺恨在。東望興不禁。南江逢舊故。邂逅末席參。快勝十年讀。欣披一宵襟。藐我生遐晩。重被俗累侵。焉識涵淵海。徒愧局涓涔。偶從丈人後。湖山宿盟燖。胷襟破齷齪。氣韻覺蕭森。然念遊觀樂。樂久則浸淫。吾門游以藝。聖言眞良箴。溫繹宜邃密。滋培好深沉。釋甎終鑄鏡。匡杵合成針。蠖腰存屈伸。龜殼付乙壬。自從退西河。離索憂沉霪。良醫無棄材。箭札襍茋芩。小草相依願。古人先獲今。纔聞離別語。我思已愔愔。努力加護重。長仰靈光嶔。再拜詩以獻。此意良愚黔。</text>
<title>挽大埜柳公 健休</title>,<text>百年遺澤曙星孤。名利場頭一轍驅。賴有岐陽數君子。高山正脈至今扶。零金箇箇拾星銖。鍛出巖亭大𩏕爐。直到十分融灑處。鈍工全勝敏工夫。嶽立冲冲氣宇淳。疎眉明目更精神。斂無一點夸毗態。確實地頭功力眞。無術能醫劇炙耽。日伸靑竹據梧吟。請看溢簏蠅頭字。始信良工獨苦心。妙義鄒經細訂疑。丁寧猶記負簦時。如今更灑山樑淚。獨抱塵編立晩歧。壬辰往拜古窩先生時。公適在座。論求放心疑義。</text>
<title>挽徐元膺 允模○甲午</title>,<text>世德梅軒古。聲華棣萼幷。法門存矩度。美質自天成。空負靑雲志。謾歸白玉京。遙知嬴博淚。和雨灑丹㫌。</text>
<title>挽柳伯孝 致孝○丙申</title>,<text>南斗文星正渺茫。儒盟執耳屬公坊。蔡家庭學仍三世。荀弟兄賢幷一堂。才不成名人共惜。業靡究遠我偏傷。深燈璧水看書榻。秋夜何心對季方。</text>
<title>曲池精舍九曲。次武夷櫂歌十首。</title>,<text>疏鑿千年費鉅靈。循除汩㶁小溪淸。攜書偶作山中客。試把瑤琴和正聲。仙巖一曲駕樓船。徹底靑銅瀉冷川。一自虹橋消息斷。石堂依舊羃寒烟。靑水洞岧嶤二曲揷天峯。雲際靑驄簇簇容。未許方臯來相瘦。故敎雲水匝千重。天駟峯灣碕三曲劣容船。老櫟亭亭不記年。長憶西山先躅在。蔥瓏雲物倍生憐。先君子嘗寓風洞上流。號西山。○噓風洞神剜四曲勢巉巖。時有胎仙翠羽毿。怪事芙蓉生特地。星河長對徹霄潭。芙蓉峯峯廻五曲合棲深。屋宇無多礙邃林。擬抱溪琴彈夜月。山前荷簣肯知心。曲池 卽精舍所在茆茨六曲對岡灣。盡日將迎不暫關。請看巖花猿鳥趣。不來深處詎知閒。時余避喧。移住精舍。○栗里村明沙七曲泗川灘。把作沂雩意思看。花氣薰人渾似醉。楊風吹袂不曾寒。泗川巖霏八曲向朝開。閒把漁竿逐水廻。永日觀魚無限趣。晴江分送白鷗來。朝開巖山竆九曲勢呀然。尖戴圓紗蘸綠川。滿眼桑麻皆勝界。休從世外別求天。紫帽峯</text>
<title>與曙洞兄 冕欽。遊月塢瀑。</title>,<text>林路逶遲幾短亭。怪來特地夢魂醒。斜拖玉索千層落。恰受靈膏萬斛零。梯逈雲巢惟度鳥。勢凌坤軸欲浮萍。誅茅倘遂同人願。好伴山僧叩月扃。</text>
<title>挽邁野徐公 活</title>,<text>書腴爭似服仙丹。炳燭工程老不刪。極意編摩陶集要。無勞變化魯論看。樂從師友淵源好。分付兒孫緖業完。三載倚廬辜綍役。此生何處訂愚頑。</text>
<title>次江漢臺韻</title>,<text>晴川白石此高臺。秋日登臨萬象開。畫角隨風飛遠浦。孤雲侑客出深盃。前塵結社星千換。佳節尋林日百廻。卻笑忙途車馬客。何曾移步到蒼苔。</text>
<title>棲碧亭。與彝仲 秉欽，思彥 復欽 共賦前韻。</title>,<text>谷秀岑光擁上臺。淸秋濃淡畫圖開。新栽窨竹藏簫韻。晩掬巖泉替酒盃。坐久忘機鷗自狎。何來報客鶴飛廻。病慵不道衝泥㥘。屐齒朝朝印綠苔。</text>
<title>巖泉</title>,<text>淸泉一道屋西頭。觸石穿林盡意流。竹榻通宵仙夢冷。卻疑身在雨聲秋。</text>
<title>洪上舍子猷 煥猷 見訪。登棲碧亭。更賦巖泉。</title>,<text>薪水無勞待乞靈。冰漿分與列仙淸。山家韻致兼如許。玉臼珠舂自在聲。</text>
<title>酬洪子猷</title>,<text>幽賞愜西林。端居歲月深。風塵多白眼。湖海遇眞心。雅志羞彈蒯。淸愁欲語琴。相期努力字。行矣卷中尋。</text>
<title>李丈 相運 寄示四絶。各有意致。謹次以呈。</title>,<text>靑梧葉老露淒垂。廻薄年光苦不遲。一曲仙簫何處響。淸秋伴月入峩。右懷人不用唐生相嚙肥。山厨差可供蔬薇。澆膓別有書腴在。免被空門染跡譏。右做工賢關何事遠參尋。只爲浮名誤着心。此去觀周兼問禮。將身未必試升沉。右解嘲鴈書飛趁菊花天。除豁塵胷幾斗塡。賸喜豐年村酒足。城南無負對吟聯。右約遊</text>
<title>同信庵李丈，石洲族叔 弘遠。入周王山白蓮庵。</title>,<text>仙山留約趁朝晴。我輩何曾面目生。石爲天長能迅出。山從木脫始分明。健思飛步凌空碧。靜欲參禪泯色聲。賸喜諸公多道氣。不妨隨分做風情。</text>
<title>次權丈 錫晦 聾淵亭址韻</title>,<text>古洞龍盤地。龍歸處士來。風流裝蠟屐。道夢隔荒臺。養拙憐山僻。竆源覺水廻。攜書終老計。楡景莫相催。</text>
<title>蓮庵上人見訪。有詩請和。</title>,<text>蓬藋邇來晝掩深。勞君飛錫肯相尋。丰眉逈帶金剛秀。逸氣橫分石室陰。社約非關陶令酒。秋懷堪語小山琴。崢嶸萬二千峰話。獨對書燈別後心。</text>
<title>中元夜。與瞿臯叔 致峻 共酬洪子猷。</title>,<text>攜琴到碧池。磊落話心期。霽色遙空得。秋聲遠樹知。百年悲擊鋏。雙髩㥘成絲。會事深宵月。慇懃似解詩。</text>
<title>挽蒼軒趙公 己亥</title>,<text>古道今無在。蒼翁得見之。斂來燕趙氣。裁入洛閩錘。道味融生頰。書腴澹上眉。精靈應不散。逝也列星爲。</text>
<title>挽所庵李公 秉遠○庚子</title>,<text>夫子門庭復得孫。衣冠東魯典型存。精金鍊後功逾熟。韞玉藏時價自尊。當世儒盟推赤幟。古階書帶印蒼痕。湘湖幾夜追陪後。無處親承未發言。昔在龜溪。與古窩先師論中庸不睹不聞之義。久而不合。此借用范伯崇侍朱張故事。古匣琴絃黯欲藏。剛憐長德日凋傷。先生蚤自專家學。下士猶堪識大方。未許遺編登冊府。謾留深愛在桐鄕。卻慙舊日陳師道。長負江西一瓣香。</text>
<title>棲亭月夜。與彝仲，思彥。拈沈隱侯韻共賦。</title>,<text>靜拭秋天鏡。光蟾似有期。補愆慙宿計。撫運惜芳時。伏驥心猶壯。鳴鞘手欲持。書燈璧水夜。叵耐長相思。時余將西遊泮中。故末句及之。</text>
<title>西行抵福灘。江漲舟久不發。因吟一律。辛丑</title>,<text>江天無際碧浮浮。于勒臺前乍艤舟。都會兩南漕運路。朝宗萬古漢津流。興元畫想相公跡。㺚水波鳴壯士愁。駭矚不曾勞半武。平生奇絶足玆遊。</text>
<title>泮中。與南晦叔 基恒，稺會 基鱗 聯句。</title>,<text>雅識山南舊。相逢洛下今。伯翰。 壯心輸劒筑。晩契托蘭金。晦叔。 一榻容吾地。百年許子襟。稺會。 趨營知不猛。跌宕定難禁。翰。 缺界仍團會。高名夙飽欽。叔。 獨橋須警惕。末路奈崎嶔。會。 已喜投丹漆。何論共枕衾。翰。 淸談皆阮嘯。流水更牙琴。叔。 去擬鋪鴻藻。來慙詠鹿芩。會。 任眞隨鵠白。竆技哂驢黔。翰。 侶逐征雲鴈。聲憐伐木禽。叔。 名韁如可脫。逸翮誰能擒。會。 抵掌談文史。忘形到醉吟。翰。 江湖俱過客。宇宙少知音。叔。 秖貴心相得。不妨口似瘖。會。 歡情方浩浩。玄思入愔愔。翰。 百計惟消日。平生浪送陰。叔。 醉看天曠漠。愁聽雨淋淫。會。 實地吾猶愧。浮榮子莫歆。翰。 優游歌聖澤。保養在竆林。叔。 陋質當攻玉。淸詞劇佩琳。會。 泰階光舜日。需世乏商霖。翰。 睡覺東牕晏。天瞻北斗臨。叔。 好將春後約。聊贈歲寒心。會。 迭主盟壇歃。無勞捷逕尋。翰。 聯筇穿石磴。雇枕夢江潯。叔。 努力前程遠。回頭舊學燖。會。 妙言珠走板。奇氣劒抽鐔。翰。 謬筭謾商甕。懷音孰漑鬵。叔。 座同三角峙。情伴一燈深。會。 名遜巖畊鄭。辭慙草創諶。翰。 啖虀非素志。悅栢是愚忱。叔。 較歲差庚甲。隨時信乙壬。會。 月椎渾不覺。衡鼎詎能任。翰。 供戲殆賢博。織心爭似紝。叔。 及時交勉勵。毋待髩霜侵。會。</text>
<title>與金幼龍 驥善，李叔文 奎悳，柳舜亨 進徽 踰鳥嶺。</title>,<text>崎嶇嶺路此中邊。何事吾行歲又年。惟有靑山非世態。倦筇隨意占風烟。麗日遲遲伴少年。山南歸客興無邊。如今世態何須問。笑指朝霞與暮烟。</text>
<title>重陽日。瞿臯叔曙洞兄適至。共上棲碧亭。</title>,<text>乾坤吾輩在。邂逅辦淸遊。歲月吟邊得。觴歌醉後愁。曠懷元志士。節物又深秋。多少分離話。荒亭盡日留。</text>
<title>次石洲族叔誓石亭韻</title>,<text>亂山纔過忽沙洲。暝裏孤燈出渡頭。尋亭時卽景。 玉𩪷磨瑩驚鬼手。金舂撒屑蕩塵愁。桑田碧海應千㥘。露葉蒼葭又一秋。終古文章山水在。瓌奇分與篋中收。</text>
<title>遊梅溪瀑 幷小序</title>,<text>眞城之東四十里。有葡萄山。輿地勝覽所謂葦井山者是已。循山而下數十武許。有所謂梅溪者。巨巖磅礴。中開一條路。爲兩層瀑布。傍有石門。高下約數十丈。觀瀑布者沿溪行崎嶇十餘步。始尋石門而入。轟雷隱隱。下匯深潭。若有神物焉。儘一方奇勝。而惜其處勢太僻。人鮮有知者。今年春。與瞿臯叔泗陽兄 性欽 步自芝院門會。始克遊歷。爲半日之樂。各搆近體一絶。以備山中故事云爾。幽尋泉石並溪行。晴日轟雷腳底生。早使詩仙遊到此。谷簾應不擅奇名。</text>
<title>宗兄堯卿與宣城士友作淸涼之遊。歸示詩軸。甚富而不可盡和。只拈次老先生韻一絶以寄懷。</title>,<text>飽喫仙緣此一遊。滿空嵐翠濕毫頭。千秋欲問虹橋信。遶壑潺湲洛水流。</text>
<title>同信庵李丈遊赤壁</title>,<text>浩蕩鷗盟久未尋。長慚仁智古人心。慇懃道舃勞相訪。明月前谿試抱琴。曲曲烟雲樹樹花。斷厓平處此堪家。極知放浪非吾事。莫學風流醉帽斜。</text>
<title>挽壽靜齋柳公 鼎文</title>,<text>經術文章兩見推。巖居白業不差池。五千說贊寒泉解。十六言宗慧可師。溪塾記曾叨末席。極圖容我訂微辭。無因再續湖琴韻。觸目西林不盡悲。</text>
<title>挽洪子猷</title>,<text>烏黔鷺白色難渝。自是天姿衆與殊。藹藹春風生坐席。溶溶秋月貯冰壺。承氊古宅文添藻。抱玉明時席有儒。浮世竟慳容一士。百身難贖愧吾徒。謙冲溫雅好風儀。古道於今我見之。幾度逢塲消鄙恡。片言相笑詡心期。空留晉邑薰人德。謾負周官貢士時。卻恐巾箱潛不發。慇勤寄語克家兒。</text>
<title>挽鄭丈 伯休</title>,<text>東南文雅鄭公鄕。竪腳當年踵大方。道義晩從蒼老契。淵源遙溯紫湖長。純深始卜家傳遠。忠信仍兼學力強。耳順猶歉仁者壽。試看蘭玉滿庭香。</text>
<title>丙午八月。自泮中還鄕。與金泰叟 岱鎭，許應魯  約向俗離山。出城呼韻共賦。</title>,<text>一筇蕭灑出南城。湖海秋風滿意淸。鴈外遙空初霽景。鷗前柔櫓忽江聲。如今邂逅皆同志。終古升沉問幾英。世態迷藏成一笑。俗離山色在前行。</text>
<title>新院峴。回望三角山。</title>,<text>嵯峨岌嶪奠三山。佳氣千年在此間。始信古人先獲我。終南淸渭更回看。</text>
<title>沿途見秋稻登稔</title>,<text>垂垂穎栗帶秋陽。滿目靑黃接野光。豚酒村村歡報賽。蔬畦處處築成塲。廟歌合薦豐年什。今夏遷奉綏陵。營三殿御眞閣故云。 國史行書大有祥。景籙靈長應在此。人言福德守東方。</text>
<title>踰梵嶺</title>,<text>都門一出擺塵容。隨處新醅入面紅。韻格孤高癯鶴似。行裝淡泊老禪同。鳥關南指迷茫外。華嶽西瞻縹緲中。去去來來忙裏道。可憐賺取老英雄。</text>
<title>自冠村發向俗離山</title>,<text>一千里路好歸來。遙指叉藏半面開。虛壑傳跫生晩屧。孤雲侑客出深盃。秋迷獅子庵邊樹。嵐鎖龍華洞裏臺。展了歸程多少日。鄕關卻望思悠哉。</text>
<title>十三日㴑峽</title>,<text>束峽秋多露洗空。冷然仙馭下南東。此來欲問眞君訣。琪棗何山斗樣紅。</text>
<title>途中聯句 拈韻得侵字。遇侵而止。</title>,<text>漢城秋欲暮。歸事卜如今。應魯。 攜手仍投袂。同心蓋斷金。泰叟。 出門凭短策。臨水滌塵襟。伯翰。 野色靑猶在。秋聲爽不禁。魯。 望京懸素戀。過寢寓餘欽。泰。 入眼川原曠。關心嶺路崟。翰。 行裝輕似葉。酒力煖於衾。魯。 拋技餘竿木。知音和匣琴。泰。 髩毛俱已白。店堗苦難黔。翰。 入宇憐寒蟋。投林愛倦禽。魯。 身疲仍住腳。興到輒狂吟。泰。 膠漆深論契。宮商迭奏音。翰。 尋程詢近遠。看日占晴陰。魯。 名利吾纔歇。芬華君莫歆。泰。 壯要探禹穴。靜欲入禪林。翰。 聞道雲臺石。看如藍圃琳。魯。 村應樵父老。山故道君臨。泰。 浩蕩三盃興。悠揚萬古心。翰。 淸眞知有分。奇勝且行尋。魯。 楓錦層層障。琮璆曲曲潯。泰。 鼎餘龍虎煉。盟與鶴猿燖。翰。 領畧移華軸。磨礲斂寸鐔。魯。 遲逢巖客粒。托詠轅翁鬵。泰。 不有煙霞痼。焉知海嶽深。翰。 還嫌景物役。要向本原諶。魯。 政切瞻雲想。時傾向日忱。泰。 尺天倦射甲。斛水思供壬。翰。 遇境心皆樂。歸園興不任。魯。 聖賢遺簡策。婦子課耕紝。泰。 努力須加飧。毋爲憊惱侵。翰。</text>
<title>途中秋夕</title>,<text>客中佳節屬涼天。端正今宵月正圓。遙想故山濃秫酒。黃花留待小階前。</text>
<title>槐峽聯句</title>,<text>峽裏沿溪路忽竆。泰。 路竆還有一條通。翰。 澗璆觸石林傳響。泰。 楓錦粧厓洞媚容。翰。 到盡溪源應赤水。翰。 看來山意渾空同。泰。 此行準擬參眞籙。翰。 何處逍遙綠髮翁。泰。</text>
<title>槐江遷</title>,<text>林路紆廻掛石遷。倚筇隨處弄風煙。玉虹抱出層灣曲。錦障圍來澹靄邊。步步渾疑兜率界。行行如遇武陵仙。平生得意玆遊最。不奈狂吟聳巨肩。</text>
<title>巴串川</title>,<text>東南形勝擅雄名。劇戲千般物態呈。淨滑盤陀元不累。紺寒流水自生晶。那須剜刻容人巧。卻笑平章亦世情。萬斛辛葷渾洗盡。飄然雲履出山輕。</text>
<title>仙遊洞李氏亭</title>,<text>雙屧飄如羽化然。搜奇抉怪㴑流川。松亭更覺風斯下。領取仙遊洞裏天。</text>
<title>踰落影山</title>,<text>百丈霞標近赤城。仙峯矗矗半空生。沿谿試問漁舟路。何處空林磬一聲。</text>
<title>龍華洞</title>,<text>洞府陰陰羃翠烟。緣厓路盡忽平川。世人枉覓桃源路。須信桃源匪別天。</text>
<title>俗離山</title>,<text>好是仙居絶俗遙。天王絳節儼環朝。逈通萬里鯤溟窟。高挹三淸鶴駕橋。全石聳霄渾化骨。涼颸度樹自生簫。此間吾欲藏名姓。長把丹經老汲樵。</text>
<title>中獅子庵</title>,<text>易知獅子觀音巓。虎攫龍挐擁面前。莫是須彌藏芥子。此間容得十方天。</text>
<title>文章臺</title>,<text>茶椀輕生兩腋風。倚空長嘯豁心胷。欲將眼力竆無際。飛上文章第一峯。</text>
<title>金剛窟 世傳林將軍剃髮處</title>,<text>怒氣英風想一般。奇奇怪怪不容殫。居僧愛說將軍蹟。留與來人仔細看。</text>
<title>水晶峯</title>,<text>洞門削壁亦奇哉。天備看山別作臺。特地螺鬟千㥘面。遠天鰲海一泓盃。古鬵尙記丹爐鍊。寶殿空留法座開。飛步藤蘿七千丈。卻疑身化羽衣來。</text>
<title>吾輩近日耽於遊賞。不覺詩至累篇。實犯古人玩喪之戒。自今約不復作詩。</title>,<text>耽詩乍犯古人規。秖爲今行自俗離。海濶天高看一快。蠶牛從此講精微。</text>
<title>至商山。應魯將分路。雖有作詩之戒。而不可無叙別之作。用鵝湖韻以贈。</title>,<text>交道須知久要欽。聯翩十日喜同心。夢闌京𨿅靑雲道。興入匡廬白石岑。好把塵編崇德業。莫將身世較升沉。臨歧卻恨前期遠。努力無忘保若今。</text>
<title>挽三休堂族祖 塾</title>,<text>海國宗盟重。江齋地望尊。淳風三近里。喬木百年春。處溷能無累。和光獨保眞。映階書帶綠。行藥鼎鉛匀。政爾鄕邦表。居然國老珍。苴弧今閟彩。滄海舊垂綸。風鬱銅川色。雲迷鏡水津。那能澆俗鎭。無復老成存。闔族齊攀紼。缶歌日昃辰。</text>
<title>挽南丈 崑壽</title>,<text>芬華今世態。公貌獨如心。古怪岣碑字。疎遲廟瑟音。道竆三刖璞。書抵百籯金。滄海垂綸處。空藏水月深。</text>
<title>挽南丈 夢陽</title>,<text>去夜苴弧閟。丹邱失老仙。全生歸汗漫。委命信陶甄。恬靜扶澆俗。純深裕後昆。祗嫌區宇逼。高嘯閬風巓。幾度高軒過。受知卅載強。敢言追洛社。猶喜展龎床。消息金丹遠。年華玉局忙。未酬徐子劒。忍淚寫哀章。</text>
<title>挽南丈 仁壽</title>,<text>月田初識面。風度故頎然。雅契從麗澤。新工費鑽硏。鵬圖臨海濶。驥步出門顚。怊悵牙絃斷。魂飛郢樹烟。</text>
<title>李周彥 運楨 自花山試所。歷大坪於山見訪。示信庵李丈所贈詩。請和甚勤。忘拙次贈。</title>,<text>冷煖人情屬此年。多君新自大坪旋。名塲已辦身心穩。妙訣寧從口耳傳。經訓菑畬餘樂地。控摶造化付高天。開筒更得於山信。一度興懷一悵然。</text>
<title>風乎亭八景</title>,<text>雄鎭東南聳翠微。長時雲氣暗林霏。扶桑曉日生簾箔。金碧熒煌度水飛。九峯朝霞澗樹蒼蒼日已西。山光遠近畫圖迷。殘烏欲去如相戀。乍向莓苔石面棲。孤山夕照泠泠竽瑟石頭生。風水相逢激不平。靜夜舫齋高枕穩。夢魂長傍案書淸。虎川鳴灘堤下菰蒲綠映川。堤頭春樹碧連天。前郊雨過耕犂歇。盡日黃牛帶犢眠。鵝村長林嶺路前頭海市悠。東南綰轂古名州。此間定有藏豪傑。何事營營不自休。大路行人空林孤火認分明。巖底鳴桹暗有聲。我識魚心應萬里。休敎罛網截江橫。遠村漁火江宜皓月月宜秋。秋月江心夜夜浮。緬想前修吟弄趣。一般光霽古今留。澄江霽月峀色川光擁小堂。更添嘉樹送微涼。夜來鸞鳳移枝宿。留取馨香百世長。栢樹淸風</text>
<title>次李士實 秀榮 梅溪幽居韻</title>,<text>多君仙債十分眞。管領梅花一洞春。水到崩崖偏意氣。巖當缺壑最精神。琴書好作山中主。魚鳥還從物外親。安得丹靑顧陸手。石邊添我瘦松身。</text>
<title>次金侯 周敎 鳥嶺龍湫韻</title>,<text>一匯湛湛色。天然狀此心。肯同廣南水。一歃浪懷金。靜似秋雲淨。流爲春雨滋。要知君子學。體用正如斯。</text>
<title>金侯寄示任斯文 圭直 次退陶先生韻二絶。因次奉呈。</title>,<text>一片閒雲自往還。孤棲元是在靑山。卷舒未必無心者。要試霖姿出世間。莞爾絃歌十室鄕。寧將獄市擾黃堂。回看學海迷津筏。努力齊撑上水航。昔朱夫子送胡籍溪詩。有浮雲一任閒舒卷。萬古靑山只麽靑之句。胡五峯謂其有體而無用也。別以一絶賡之曰山中出雲雨太虛。一洗塵埃山更好。伏想閤下閒養之餘。出膺郡寄。平日所學。將於是乎發之矣。故此詩首絶上二句。用朱子詩意。下二句。取五峯詩意。敢寓區區頌祝之私。乞賜采覽。</text>
<title>金侯約會于甘露庵。謹用鵝湖韻共賦。</title>,<text>東閣書來起我欽。禪房聊共歲寒心。陽和漏洩廵梅澗。宴坐澄明對雪岑。名理好從微處析。工夫飜向簡中沉。此間更有商量事。鹿舍遺風繼自今。</text>
<title>樂育齋講會罷席。次金侯韻。</title>,<text>麗日絃歌滿座淸。鳳山秀色雨餘生。公門讀法來賢俊。聖域探微說竪橫。禮樂端能興善俗。循良何止答輿情。新齋更倣滄洲制。願抱瑤琴續正聲。</text>
<title>挽東園金公 羲壽</title>,<text>朗陵家世大丘賢。儒雅風流遠有傳。心似抱孩方是學。顔能住老不須仙。洛窩肯作㱀眉事。周序行看祝噎年。一夜星沉弧北度。淒涼書畫米家船。</text>
<title>挽止窩金公 道壽</title>,<text>妙道無多着語言。光明止艮證靈源。望尊鄕序曾深坐。義重師門舊擧幡。書帶分留牕外草。熏爐淸對卷中文。向來耉造猶堪數。零落今無幾箇存。</text>
<title>挽權丈 秉運</title>,<text>漢陰灌圃久忘機。不向人間問是非。誰識玄中眞妙趣。傍人苦說子雲癡。妙年攻藝亦精專。虎乙龜壬信有天。繞屋桑麻餘數畝。阿誰分付舊靑氊。幽懷說與孟容知。門柳河東第一枝。爲問漢中花樹會。家家須讀訂頑辭。從來倚伏儘參差。此理茫茫達士悲。要驗根生桑末寄。祇緣賴有景章兒。</text>
<title>挽宗兄堯卿</title>,<text>綿綿吾鼻祖。基跡自東陽。彝鼎勳庸在。麒麟署䫉揚。浚源流始大。奕葉慶彌昌。有卓文貞世。肇分海郡望。嶺松愁歲晏。澤菊餐秋香。先祖太僕正公知麗運將訖。退卧丹陽。與牧隱諸公。幷著淸節錄。 蓬郡初廻駕。桃源遂卜鄕。府辭毛檄屈。亭對魯雩涼。敎導公移江原之原州。葬於鳳凰山。風乎公晩居眞城之合江。朝廷徵爲義盈庫奉事。以祿不逮養辭不起。築亭江上。命曰風乎亭。 報德蘋脩潔。褒忠綽楔煌。家謨源百行。惇史畫三綱。西江祠奉享風乎亭，勿村，參判公祖孫三世。參判公島難殉節。妣閔氏幷以義烈㫌閭。事載續三綱錄。 未艾吾宗福。重徵亦世光。鵷應丹穴產。馬是白眉良。餘事趍功令。先須識器量。古窩門立雪。雲笈步搖罡。天海竆高濶。蠶牛入細商。邵書初汎濫。楊筭更推詳。絛聽風飈響。箠思瀚漠塲。盤根堪別器。截玉合調肪。識者方推重。餘人或笑狂。營身謀反拙。保族志逾蘉。室大浦江鄭。被長彭郡姜。義庄思置范。忍德每書張。百口言無間。一心篤不忘。尤於追遠祖。儼爾作顔行。江祠虔圭幣。鳳齋賀搆堂。規恢常奮勵。措置極停當。闔族推盟血。吾儕合𥳽糠。憶曾鉛槧役。匹似蚷蛩將。綜緯握機術。摩挲逸壁緗。羡公騕脫馽。憐我鷃搶枋。磊落心期遠。棲遲歲月荒。百身難奄息。一病遂淸漳。罏外金丹誤。霜前玉樹忙。舊遊俱短氣。何事不堪傷。大廈撓隆棟。冥途惜衆倀。蕭條懸架軸。慘憺繞墟桑。兆宅先靈近。羹墻宿願償。三生結因果。一夢炊黃粱。爲替薤歌闋。憑題柳翣傍。</text>
<title>挽棲碧亭三從叔父 辛亥</title>,<text>絫德吾先世。緜緜慶一家。園封千橘樹。門映五常華。閙處恒存默。淳心自絶邪。典型那復覿。謾起九原嗟。晩暮棲山計。蕭然一屋深。疏泉仍作沼。疊石自成岑。無復琴歌續。空懷杖屨臨。惟餘書帶草。庭際碧成陰。</text>
<title>金孟實 光壽 見訪。適晩悟族叔 晉運 來留。拈韻共賦。</title>,<text>幽憂竟日向誰陶。邂逅詞英盡朔臯。別後詩篇新刮眼。愁邊歲月剩添毛。崢嶸氣色瞻華嶽。錯落雲霞眩海濤。倘使溪山留勝躅。風流方信此筵高。</text>
<title>風乎亭旣望會。邀金侯臨流翫月。</title>,<text>林亭留約趁新晴。會事江天澹月生。禽鳥安知滁守樂。池臺還似習家迎。秋雲不礙看山色。靜籟初收送澗聲。頓使名區添勝跡。文章仙吏共風情。</text>
<title>水淨寺龍湫</title>,<text>古洞龍歸跡尙留。五丁劖鑿想千秋。煩君莫秘文章石。奚背詩囊箇箇收。</text>
<title>文章石 沿溪而得片石。有文斑斑焉。甚可愛也。金侯呼以文章石。</title>,<text>翔鳳逶迤抱磵來。中藏活畫錦屛排。太湖品絶鎪神鬼。岐鼓文奇剔蘚苔。平着根柯渾佶屈。倒成枝葉細分開。世間何物非虛幻。獨愛天然化手裁。片片支機天上來。巧看織女繡紋排。溜痕點滴微成墨。玉𩪷淸瀅不受苔。烟峀翠連雙笋出。風門涼透萬松開。千秋好配文章樹。輸與米翁入品裁。雙笋，風松幷石名。造化千般備色形。山輝谷媚護仙靈。雲霞耀日凝成彩。水草縈風細抹靑。絶勝繡文雕鏤巧。好憑詩畫擲金聽。文章一露驚人目。從此遊筇不暫停。</text>
<title>挽櫟坡權丈 錫晦</title>,<text>千里一士優。百年一士多。誰識吾巴縣。居然得公奢。初年戰藝苑。一鼓氣無敵。齊楚悉索賦。望風俱辟易。坐令褊小滕。狎主諸夏盟。南省再報罷。英雄竟無成。朅來賈餘勇。鄕塾倡前茅。不武如吾輩。孤軍遇輒鏖。拂拂龍泉劒。長夜風雨聲。淸玉聯玦珮。光氣逗靑冥。太守新興學。章翬霍炳蔚。自是鄕望重。行看拄法拂。仙府亦嗜書。聞說修玉樓。奈彼權有力。不許此淹留。頫眡人間世。風騷今絶響。吾曹堪汰礫。送送魂𢠳惘。蕭條身後名。不博眼前盃。回看舊遊跡。一一封莓苔。</text>
<title>挽信庵李公 壬子</title>,<text>大雅日陵替。古人誰復期。天應憐絶學。士幸得良師。志力竆逾見。聰明老不衰。空餘舊衣鉢。禪宿淚長垂。哇音不堪聽。獨立唱匀韶。義析蠶絲細。文抽鳳律高。世情紛血斲。吾道任空瓢。鬱鬱龍泉匣。星文動碧霄。覿德心同醉。受知晩獨深。叨參蓮社酒。共理玉溪琴。乍別書盈篋。良箴寶抵金。自憐疎頑甚。無計償知音。</text>
<title>挽柳擎學 聖文</title>,<text>黯黑而頎美且鬚。控摶枉卻好頭臚。三年不學工門瑟。五石寧爲泛水瓠。壯志消磨詩獨健。牢愁歷亂睡能驅。林居興致今何似。刻羽應歎和者無。</text>
<title>次柳來鳳丈 致球 小隱亭韻</title>,<text>士不遇時隱亦宜。山林端合老於斯。論襟圃叟兼溪友。堆案詩葩與易奇。金馬浮沉還桎梏。鹿門耘種好家基。閒雲似解幽棲意。爲捲霖姿暮宿楣。</text>
<title>次金敬彥 養翼 漁川可居韻</title>,<text>少日騷垣立幟門。寧知木石此同羣。一川風月游魚共。半壑烟霞老鶴分。惡歲生涯留破硯。倦遊名利等浮雲。卜居倘許南村近。解爲淵明共賞文。</text>
<title>風乎亭會席。敬次板上韻。</title>,<text>翠壁丹霞擁上樓。江山勝會續前秋。雲簷霽月如期到。水檻新波滿意流。詩酒山陰存舊令。簫歌赤壁躡仙遊。二難四美誠非偶。拄杖多時故故留。</text>
<title>耘谷逸史中。得先祖文貞公遺蹟。會石洲族叔于普光僧寮。相與奉閱有感。</title>,<text>雉嶽橫秋氣節完。堂堂直筆凜生寒。功全華海吾先是。事到天人極處難。閱去燼灰餘菊露。筭來棋局似槐安。那將大叙儒林傳。乞與當時洗眼看。</text>
<title>寧邑吾家始基之鄕。而文貞以下兩世簡齋，矢直齋墓所失傳。擬於鳳停山判事公墓左。設壇幷享。以寓百世羹墻之慕。將欲布告宗中。適冬至日也。古人云冬至祭始祖。發得此論於此日者。豈偶然哉。仍賦其意。且希諸宗續和。以備吾宗故事云爾。</title>,<text>物候天心政履端。丹邱何處晉衣冠。書如漆簡航頭出。世入紅羅海華寬。大地容須雲月放。悲風長灑嶺松寒。我家名節全三世。義起何如享一壇。</text>
<title>罷會席感吟</title>,<text>幽尋碧寺近三餘。來對螺鬟㥘後書。天地卽今良史在。山河依舊淑靈儲。乍分佛火譚龍象。旋借晨光校魯魚。潘陸家風今寂寞。更加努力莫相疎。</text>
<title>挽沈丈 徽文</title>,<text>避世遺安似漢龎。全家曾隱鹿門中。仙緣好借雲庵勝。迎客山扃喚小同。園林康濟八旬年。峽裏秋饒釀秫田。乘化一遭應不怛。試看蘭玉滿庭前。</text>
<title>湖亭會席。次雷澤韻。</title>,<text>江湍收雨晴生雷。簷際黝雲撥不開。詞賦有盟羣彥會。烟嵐無數亂峯堆。蘆根尙認觀魚石。樵岸難尋讀易臺。俛仰溪山多少恨。湓堂霽月未親陪。</text>
<title>次金上舍晠世 廷瑞 鳴臯新居韻</title>,<text>秋入鬢毛正颯然。殘年容膝足茅椽。家貧已賣題詩壁。計拙方謀種菊田。無語抱琴山水裏。有時提劒斗牛邊。黃粱蟻穴渾閒事。遲日蒲團穩做眠。搴蓮當日氣驁然。老去寧知蔽采椽。羽客精神生白室。胎仙消息問靑田。繁華好占鶯花界。爽豁仍兼水竹邊。書付兒孫耕聽僕。百年身世老蠶眠。書生計活自蕭然。卻笑竆廬捽兀椽。沙白舊居高士里。谷荒終老子眞田。金鶯語軟和風後。羅雀門深短藋邊。試問畫牛陶隱客。繡文何似草堤眠。</text>
<title>遊梅溪瀑</title>,<text>提攜詩伴憶尋眞。白髮重來眼忽新。雨過飛泉添氣勢。秋深危石倍精神。平疇禾實謠康歲。別界烟霞屬野人。安得磵砠茅數架。琴書送老白雲隣。十年前。曾與同志遊此。故首句及之。</text>
<title>遊鳴玉巖</title>,<text>召史臺前小有天。懸流漱玉響崖巓。巖留螺殼磨來㥘。壑鎖虹橋斷後烟。磵戶元無車馬到。林盟輸與鶴猿專。臨風寄謝漁舟客。消息靈源莫浪傳。</text>
<title>挽族兄舜卿 甲寅</title>,<text>去年看花上放光。今年黃菊負重陽。重陽有酒不堪飮。歎息思公眺北岡。古宅靑氊冷欲灰。長公仙馭去無廻。九原兄弟相逢淚。何棄爾兒爾姪來。十年墻筆賦凌雲。欲化圖南萬里鯤。此日修文玉樓去。始知仙府有公言。半生未逐子雲貧。盡室鹿門曾隱倫。生憎一片靑山土。閉卻男兒骯髒身。嘯罷擡頭視八埏。地無錐卓卻多天。悲歡世事何須說。都付莊生齊物篇。宗盟近日事紛淆。幾度相隨互殿茅。預想芝院花樹會。車公一座竟蕭條。</text>
<title>乙卯冬。棲雲水庵。有學童數人從之講小學。入山之翼日。適長至也。偶記陸放翁詩。有感於心。間用其全句而足成二絶。</title>,<text>半年長作道邊人。歲晩初收事外身。宴坐庵中無一物。靜觀天地眇緜仁。仙山玉立鬱岧嶤。遊客能來不費招。更有書童來問業。一般光霽驗平朝。</text>
<title>過鰲遊淵口占</title>,<text>匯作深淵淺作灣。蒼崖穿過幾重關。夕陰倘遂誅茅願。長占烟波釣艇閒。</text>
<title>登雙鏡臺</title>,<text>誰將澄鏡掛長江。江岸平臨鶴柱雙。北折南回襟帶地。分張氣勢兩難降。</text>
<title>丙辰四月。遊周王山紀行。</title>,<text>良宵一晤敵千愁。靑眼相逢兩白頭。山水更奇書史外。聯翩笑入碧雲幽。</text>
<title>途中用前韻</title>,<text>淡冶春容似解愁。仙山攢出玉搔頭。此行漸近仙靈窟。鳳館龍塘路轉幽。</text>
<title>過靑雲</title>,<text>尋去周房路。行行已半仙。雲山留舊約。松鶴續新緣。較歲差庚甲。啣盃問聖賢。探眞有傑句。誰是在盧前。</text>
<title>星璜臺</title>,<text>絃誦知何歲。江山祇古臺。蒼蒼雲樹暮。華鶴幾時廻。十年前。曾與鶴林老人觴詠于此故云。</text>
<title>過松生縣</title>,<text>平蕪古縣景尤新。谷口曾留鄭子眞。沿路風光疲應接。微吟不覺住筇頻。</text>
<title>三圍洞</title>,<text>百尺芙蓉聳翠微。天敎巖洞匝重圍。瓦盆酒勝仙茶力。便覺淸風挾腋飛。</text>
<title>旗巖</title>,<text>遠望森羅近卻孤。羣峯列侍更齊無。若敎羽化凌高頂。帝座星辰手可摸。</text>
<title>周王山</title>,<text>誰將全石出雲間。費盡皮膚化手刪。可惜隨刊虞史筆。東南不識有廬山。</text>
<title>登駕鶴樓</title>,<text>遼鶴千年去後樓。荒城斜日客登留。周王古跡憑誰問。桑海茫茫架壑舟。</text>
<title>謹次板上鶴峯先生韻</title>,<text>劒拔重岡勢。琮鳴亂石流。庵因翠厓闖。僧與白雲幽。半日鸞驂客。千年鶴去樓。仙風襲人袂。淸絶不堪留。</text>
<title>詠檜</title>,<text>百戰風霜老翠巓。蒼然直節欲干天。萬牛他日回山力。始信扶持造化專。</text>
<title>鶴巢臺</title>,<text>奮力挺身着腳牢。世間無物敢爭高。化翁猶欠磨礱手。氣象從他太矜豪。</text>
<title>蓮花窟</title>,<text>石逕纔通細罅縫。藤蘿深處失樵蹤。藥罏留穴曾騎鹿。鬼斧閃厓訝鑿龍。萬古仇池潛竅是。九華仙侶到頭逢。幾年浪作山中客。生面今來愧病慵。</text>
<title>與瞿臯叔會考旬課。雨中留別。</title>,<text>良晤三宵穩叙情。纔聞別語已心驚。蒸雲忽送飜盆勢。涼籟偏欣傍几淸。暇日優遊村秀課。康年歌笑老農聲。前期堪語文章石。且把詩樽度此生。</text>
<title>中秋訪金敬彥</title>,<text>懷人葭露政淒寒。幾日空勞隔水看。會事今宵端正月。纖雲缺處半開顔。年來潦倒鬢毛寒。喜劇逢塲握手看。何况有詩兼有月。一樽相對破愁顔。</text>
<title>漁川夜話</title>,<text>漏天潦雨殿炎蒸。草屋生涯澹似僧。客馬信鞭穿蓼岸。露蟲吟葉近藜燈。好將鄰酒論奇字。更有盤鮮出細罾。始信詩家眞妙訣。從前枉費鏤脂冰。</text>
<title>馹山社集</title>,<text>自笑浮生半百強。溪山著處宿緣賞。槐根支枕神魂爽。菊砌題詩句語香。雞黍自饒留客易。蛩螿何事入秋忙。嘯吟竟夕牽餘興。坐待林梢片月涼。</text>
<title>端陽日。與趙景章 厚淳 會話。</title>,<text>山門迎客倒匡床。柳蔭遲遲午漏長。佳節未能饒髩髮。淸言遂以佐壺觴。泥新燕壘芹抽綠。風帶蟬吟樹送涼。臨別更尋詩社約。半輪山色遠蒼蒼。時景章移家住峩山下松江村。佳辰依約客臨門。喚壓春醪醉杏村。萬樹濃陰移白日。一簾疎雨近黃昏。麥雲漲綠連鳧浪。榴火燃紅惱蝶魂。欲去復來知有意。樽前詩律細堪論。</text>
<title>堂前柳</title>,<text>當軒高柳蔭幽棲。句引淸風萬縷低。若把疎柯論宅價。千金佳什較應齊。</text>
<title>約金孟實，金敬彥遊雲水庵。</title>,<text>手撫孤桐送遠鴻。海山秋色入郵筒。煩君莫恨楓林晩。霜葉元非十日紅。</text>
<title>邁野堂小酌泛菊</title>,<text>風流邁堂主。邀客酒能呼。更有江城侶。詩情兩不孤。</text>
<title>鳧湖書堂小飮</title>,<text>重陽時節續前遊。丹葉蕭蕭映白頭。卻怕登臨筇屐倦。賴君賖酒助風流。</text>
<title>雲水洞</title>,<text>叉牙石骨聳西東。半面雲屛露玉童。若見緱仙煩寄語。驂鸞我欲與之同。遠樹已微陽。川途忽覺長。名區嫌俗客。特地遂高岡。臺逈棲雲鶴。巖疑走石羊。偶逢詩釋話。繾綣解歸裝。</text>
<title>宿雲水庵</title>,<text>有約名山勝伴邀。浮生仙分此良宵。境疑楓嶽山全骨。路入天台石是橋。澗木寒棲堪隱遯。詩樽一社好逍遙。諸天聞在藤蘿外。上界靈眞若可招。</text>
<title>下山口占</title>,<text>空山遙夜佛燈明。靜聽松風淅瀝聲。如學鍊丹宜此地。白頭歸去有餘情。</text>
<title>還到鳧湖書社。令諸生各賦五七言一絶。仍次以贈。庸寓勸勉之意。</title>,<text>去歲茹芝共爾輩。重來白髮未成仙。從今莫誤黃庭讀。識字方能學上天。</text>
<title>林生象鏞折黃花數朶。隨到靑雲。泛酒以餞。</title>,<text>老去難爲少年強。村醪隨處賴澆膓。歸來未覺風情减。手裏黃花暗送香。</text>
<title>遊興丘</title>,<text>翠壁丹崖活欲流。江雲含雨乍添愁。度橋絶似尋台路。乘月眞同入剡舟。數畝桑麻烟際綠。一川魚鳥鏡中遊。明朝更欲竆源去。廣峀蒼蒼對院樓。</text>
<title>滯雨排悶</title>,<text>斗室矮簷暑欲蒸。廉纖朝雨午天仍。劇乾謾羡高飛鷺。吟苦還如念呪僧。遠店壺來詩有約。荒臺仙去迹無憑。隔林泥滑啼三兩。棧路逶遲未易登。</text>
<title>宿鳳覽書院</title>,<text>林風吹送雨絲絲。翔鳳樓頭徙倚時。白鹿堂壇如復對。武陵村巷不生疑。靑燈幾夜聯床話。華髮殘年照鏡悲。卻恐此心長喜獵。淸晨肅敬拜遺祠。</text>
<title>挽族弟士善 養欽</title>,<text>風亭悄坐暮春初。沙際何人送赴車。遙望新阡蒼翠裏。依依樸馬此躊躇。休休長者古人風。自是鄕評有至公。顔蹠未分脩短際。誰將此理問蒼穹。鐺山山下好田疇。香稻銀鱗伏臘優。惆悵歲寒同社約。空敎巴水送西流。</text>
<title>與金上舍晠世，族弟彝仲。登趙松亭遺址。共賦懷古一絶。</title>,<text>鷗鷺臺前訪廢亭。碧波空想映丹靑。蒼然古木臨江岸。竟日吟筇故故停。</text>
<title>復步前韻。贈別金晠世。</title>,<text>短策扶攜自驛亭。江臺臨眺眼俱靑。一盃須盡陽關醉。巴水西流去不停。</text>
<title>後十日。與同志五六人復遊松亭。次金漁川 舜龍 韻。</title>,<text>百變恒河閱㥘沙。靑山無語水空波。舊時臺館憑誰問。喬木雖存不假花。</text>
<title>松亭感吟</title>,<text>綠楊紅杏殿餘春。霽後風光面面眞。山水匡廬藏鹿洞。田園錦里想烏巾。當年講樹留芳躅。一社詩樽屬後人。解使荒臺傳勝事。共將佳句鬪淸新。</text>
<title>柳濯叟次松亭韻。又次退陶先生感趙公詩一絶見寄。復用其韻。</title>,<text>亭亭獨樹認分明。樵老相傳白鹿名。古匣沉絃誰復理。通泉百載有餘情。</text>
<title>登孤山絶頂。追次柳濯叟韻。</title>,<text>羣巒列壑簇如環。萬丈崔嵬出世間。海嶽崇深包氣象。雲烟朝暮遞忙閒。淸都去此應無遠。塵土於渠本不關。安得任公釣鰲手。移來作我水南山。</text>
<title>次權丈 海度 重牢宴韻</title>,<text>鉛爐不用學飛仙。偕老居然八十年。綠玉雙扶靈壽杖。斑衣齊擁獻酬筵。新裁百子合歡帳。更結三生宿世緣。竟日春風歌笑地。漢堤芳草碧芊緜。</text>
<title>挽瞿臯三從叔</title>,<text>歎息宗盟久不競。辰年叵耐哭公悲。桂心薑性寧資學。島瘦郊寒正坐詩。新野裘饘拋晩計。斜川漁釣負幽期。如何愛刃相煎迫。不見小同成就時。</text>
<title>栢湖書堂重修韻 戊午</title>,<text>曠野姸岑擁畫圖。增新江閣護靈區。百年絃誦滄洲社。五架堂楣白鹿模。歸詠臺前邀勝伴。薰春座上憶師儒。欲知學海源流遠。試喚虛舟㴑碧湖。</text>
<title>謹次栢湖書堂原韻</title>,<text>眼看興廢白渾頭。尙記當年鼓篋留。十室文風歸序塾。百年吾道付林丘。江干復出飛雲棟。簾角長懸霽月鉤。一曲櫂歌誰共和。招招暮渡艤孤舟。</text>
<title>棲白蓮庵</title>,<text>年來懶入是非間。故向深深大遯山。玉峯崷拔雲收壑。銀海澄明雪滿寰。靑燈有味千番紙。丹鼎無功九轉還。浮世啾喧堪一笑。不如高臥掩玄關。</text>
<title>齒脫</title>,<text>衰病長年痛左車。利爪從與強鋤除。空懷餠餤紅綾艶。漸覺門扉白板疎。遇物專呑膓易餒。對書常默口難呿。蕭然伴臥殘燈影。意似梧桐一葉初。</text>
<title>冬至遇雨。排悶寄蓮庵上人。</title>,<text>一線潛陽闖地中。怪來天氣似春融。全消凍雪深泥徑。散送輕澌聽澗琮。煖室常關勤護病。方書頻檢更憂農。遠公持律今何似。休惜溪西數過從。</text>
<title>和上人</title>,<text>莫歎袈裟誤一生。儒冠亦愧博虛名。飽諳世味堪棲遯。未斷書癡尙赶程。牕雪全欺蓬鬢色。龕燈祇信寸心明。溪琴彈出峩洋曲。蓮社從君好結盟。</text>
<title>和雪吟</title>,<text>朔風吹雪滿山家。亂墜經床盡寶花。好借龍公施法水。平鋪瓊屑遍恒沙。暗聞壁隙逃飢鼠。斗覺年光赴壑蛇。霽後忽生衡岳興。倘能從我一遊耶。</text>
<title>庵僧鶴主日來問業。因獻一絶。次以贈之。</title>,<text>朝朝講席對寮僧。志學如渠見豈曾。閒把詩章評巧拙。雪天佳興十分增。</text>
<title>石川書堂。次權南谷 瑎 韻。</title>,<text>石川東望路逶遲。秋日登臨傍翠微。萬古滄溟懸皦月。百年喬木蔭高枝。江潭歲暮蘭同臭。關塞天長雪正霏。寥落磵阿人已古。摩挲遺躅有餘思。</text>
<title>旱餘得雨喜甚</title>,<text>勝日開樽樂事兼。田家初報一犂沾。新荷出水釵頭直。宿麥連畦篲㨾尖。快放魚苗馳淺瀨。旋添燕壘補頹簷。但令飽喫康年椀。身外浮名一髮纖。</text>
<title>小重陽。與趙景章共賦。</title>,<text>秋懷蕭瑟爲誰寬。文酒留成一夜歡。卓犖多君同覂駕。衰遲憐我誤儒冠。佳辰莫負黃花飮。妙曲飜催白雪寒。明日過溪三笑約。松亭物色更堪看。</text>
<title>重陽後一日。餞景章至荒木谷。</title>,<text>詩債強憐苦未了。一筇追躡到荒臺。秋登白飯家家有。酒熟黃花處處開。世事盡從愁外去。壯心猶向醉中來。浮生易老難爲別。烏兔人間底事催。</text>
<title>新正日。趙景章見訪。</title>,<text>三陽消息轉雷車。塵榻迎君蹔掃除。詩思漸隨年力退。朋情祇怕盍簪疎。綵花入鬢堪粧燕。細菜登盤不羡魚。努力同君進明德。乾坤今又一元初。苔逕終年斷客車。幽愁強半賴君除。爐圍榾柮餘寒重。詩和篔簹晩計疎。淸興未闌藍尾酒。佳期重卜玉泉魚。羡君康濟眞如願。小圃栽芋歲又初。</text>
<title>挽族弟周翰 奭欽</title>,<text>和璧曾傾十五城。如何未博澤宮名。千金敝箒人誰愛。百步穿楊技自精。冥府詩書應了債。芳園文酒失同盟。靑山近日偏多斂。江上新封四尺塋。</text>
<title>宗叔處士公 致道 改葬挽 庚申</title>,<text>幽隔音容二十年。存亡人事兩悽然。重泉有恨連埋璧。敗壁多偸獨掛氊。餘慶來雲須鵠峙。新阡寂歷卜牛眠。楸陰咫尺先靈在。怳憶生平灌薦虔。</text>
<title>洛山書堂八景韻</title>,<text>昨夜纖雲捲碧空。滄溟萬里駕長風。朝來竹牖迎新旭。明暗人心證此中。北山朝旭九臯淸唳迥聞聲。百匝霞標鎖赤城。笑指閒雲舒卷處。荒臺無復道人情。九臯暮雲春來水氣煖成霞。池畔風流細柳斜。山外漁舟消息遠。不敎新漲泛桃花。南池春水迢遞危臺絶世塵。巖間松老攝提春。分外精神秋月夜。端如拄笏揖眞人。明臺秋月誰將化手巧鐫裁。綠色平蕪錦㨾開。趁雨行人投舍急。驚禽兩兩忽飛來。鴨浦疎雨漠漠墟煙羃翠松。晩洲收網返漁翁。斜暉欲去還相戀。似解書牕惜寸功。仙巖返照陌頭楊柳雨和烟。啼送流鶯四月天。別有箇中吟弄趣。午風吹度小谿邊。柳村和風亂山埋盡雪花深。萬丈危巖獨出林。晴橋𨓏𨓏騎驢客。誰會當年學士心。虎巖晴雪</text>
<title>立春日。漁川夜飮。</title>,<text>春入東郊霽雨澄。山村氣候似嚴凝。誰家彩燕初糚鬢。古渡寒魚欲上冰。新水茶烹前臘雪。淸宵月勝上元燈。貧厨易得雕胡飯。鄰米何須苦乞僧。</text>
<title>挽金丈 鼎鍊</title>,<text>松明臺下別開天。傳道人間有福田。未用汞爐巖客術。西河不老是眞仙。冲和氣味坦夷襟。如飮醇醪起我欽。司命有神如可訴。應憐寸草報春心。匹馬杪冬憶叩關。臯呼悽竝海風寒。揭巾一哭嗟何及。怊悵無因道故歡。</text>
<title>堂西隙地。築壇種菊。</title>,<text>好趁淸明雨一犂。移栽黃菊小階西。土新那免孤根悴。天定終看密葉齊。馨德耻隨蕭艾變。時糚回笑牧丹低。凭君欲托風霜契。培護朝朝杖屨攜。開荒不必待耕犂。半畝方壇出檻西。鮮萼待霜黃吐色。嫰叢迎雨綠生齊。絶憐獨樹分明在。卻掃千葩品格低。安得梅兄並竹友。歲寒幽社共提攜。</text>
<title>金敬彥次寄種菊韻。有時花滿囿故莖低之句。戲反其意。更足一律。</title>,<text>處處春耕競出犂。老根新著廢畦西。霜姿雪韻貞心在。蕙質蘭容嫰葉齊。祇信孤芳甘寂寞。莫將閒卉較高低。陶翁去後無知己。留待山樽玉友攜。</text>
<title>挽李參判 同淳</title>,<text>楊樓梨院洛南春。退傅高風岸角巾。遼海星槎初納節。萊庭墨綬晩從珍。遐籌政仰冥靈歲。大運俄驚木稼辰。卻憶仙舟同濟漢。龍門奉袂更無因。</text>
<title>挽權丈 海度</title>,<text>濡管何心寫露蒿。賀筵纔罷慶重牢。餘生不盡嵇孤淚。耆德誰瞻魯殿高。世遠膠庠優國老。庭憐鸞鵠刷奇毛。倦遊湖海歸來晩。慙負微誠酹絮醪。</text>
<title>辛酉四月。會飮先亭。爲李文一 天裕，李幼遠 彙馥 諸人留止一日。</title>,<text>喚起林鶯聽間關。滿堂綺皓畫圖顔。名區政屬詩人料。造物猶知我輩閒。入夜江聲淸繞夢。橫空雨氣亂飛山。論文析理無竆意。扶老遲遲故不還。</text>
<title>與李文一校先稿有感</title>,<text>江閣邀朋步晩晴。看君宅相最多情。羹墻慕切憑遺草。塗墨塵堆愧寸誠。辨到銀根資博洽。功存繡棗待經營。祥鸞片羽猶堪寶。流落毫芒視莫輕。</text>
<title>樂育齋講會席。次古山金侯贈別韻。</title>,<text>祖道城南歲暮天。去留懷緖兩茫然。武城儒化興多士。河內民情借一年。軟語殷勤看燭跋。情盃深淺助厨傳。懸知于勒臺前路。仙夢迢迢上釣船。</text>
<title>奉餞金侯</title>,<text>政道尙淸簡。眞民復易治。春風絃誦里。仙夢釣航詩。遠志出非誤。隴雲歸自怡。攀轅餞淸水。別恨共添巵。</text>
<title>次呈李文一</title>,<text>僕性不解詩。比與諸友遊歷山水。𨓏𨓏矢口成章。不免流佚曠蕩。方且惕然。際承投贈一律。勖以反求。眞是靡麗曲終之雅。輒敢續貂。並希斤正。由來正道不崎嶔。秖患無階企泰岑。金鐵爐頭明著眼。漆膠盆裏猛回心。省存幷力工方熟。博約交修路始尋。珍重至言銘座右。灑醒神舍整冠襟。</text>
<title>贈別李文一</title>,<text>江閣邀相過。雲山摠舊知。金銀同對校。玉石喜更資。且盡逢時樂。休言別後思。惟將加餐意。尺素替筒詩。</text>
<title>次安文汝 奎魯 回甲韻</title>,<text>好是重陽雨後天。故人周甲適今年。桑弧五紀逢初度。磨蝎三星續舊篇。白髮祇增孤露恨。斑裾聊慰獻酬筵。黃花應笑淸漳客。欲赴嘉招苦不前。</text>
<title>挽趙孟經 秉常</title>,<text>天姿如玉色辭溫。一接芝眉便可親。場屋聲華空見刖。育齋談討幾傾囷。門臨瑞石傳家遠。川近嘉芝卜宅新。欲奏牙絃誰與和。蒿歌送盡意中人。</text>
<title>挽權景章 秉憲</title>,<text>憶曾聯坐樂齋淸。茅殿相隨意氣傾。謝傅胷中能鎭物。伯仁腹裏幾容卿。行看鹿舍儒風振。誰報蛇盃鬼竪嬰。一曲陽阿遙送紼。峩洋絃絶不成聲。</text>
<title>樂育齋會席。次鄭侯 淵善 韻。</title>,<text>高樹淸蟬聽早秋。強扶衰病躡仙遊。匏樽得月挑瓊韻。琴閣生風響玉流。四座麈談須取樂。百年霜鬢摠緣愁。個中別有通泉感。更把塵編仔細求。</text>
<title>庚日。金敬彥，趙景章聯訪。</title>,<text>不奈蒸炎惱病懷。入心人到夬披開。淸晨穿屩蒼厓路。落日扶筇碧水臺。白傅山間新結社。袁公河朔舊傳盃。前期更指梧秋早。瀟灑詩情蛻濁埃。</text>
<title>下庚小酌漁川</title>,<text>漁村酒熟好相招。川路誰云十里遙。逸興滄江分浴鷺。新凉高樹送鳴蜩。流光容易靑春去。詩律商量永晝消。脫粟瀹茶皆勝事。社遊從此不寥寥。</text>
<title>風乎亭。與李文一聯話。</title>,<text>解意山雲挽客衣。江亭斜日送殘霏。眞緣好借遊仙枕。鳧鶴終宵伴夢飛。時有靑鳧遊山之約。故末句云。</text>
<title>次李文一韻</title>,<text>簾幙風微燕子輕。江樓三月倚疎楹。灘聲入夜晴常雨。峀勢連空遠卻橫。花向韶顔相映醉。禽將好句共和鳴。愧無摩詰詩中畫。難寫臨分不盡情。</text>
<title>玉流八景</title>,<text>宮墻數畝繞蒼山。濟濟生徒戶牖攀。水活淵源流舍外。鳥酬絃誦出林間。直將心眼竆三到。肯許窺繙但一斑。自是文翁儒化漸。蜀州風俗定應還。育齋讀書鳳峀迎暾宿霧消。齊驅黃犢度溪橋。秧車帶雨平蕪濶。竹筧連渠細水遙。但願繭絲寬下邑。卽看饘粥飽昕朝。老翁出饁商勤慢。閒掛靑蓑弱柳條。前埜農談界空河漢欲西斜。淡掃纖眉半面遮。若下風光新熟酒。先天消息未開花。迥看藥臼生寒兔。分照書牕戲墨鴉。千古流傳輪月句。詩魂輸與謫仙家。山半月冉冉桑楡餞夕紅。滿山嵐翠幻蔥籠。天邊獨鳥高飛盡。郭外炊烟一望同。隱映霞光飜石壁。蒼凉灝氣近波宮。金戈莫住崦嵫景。贏得浮生兩鬢蓬。高峯落照何來火炬照山牕。飛報平安渡漢江。光奪秋旻羅宿萬。暝生官路短堤雙。海門斥候無兵馬。坊市煕穰饒酒缸。廟筭未忘陰雨備。萬年盤泰奠宗邦。法峴烽火午睡初酣藥玉船。數聲殘笛落梅天。初從細柳陰邊放。復向淸谿雨後牽。齕草眞成陶隱畫。趕苗堪語法師筵。緣渠盡日無機事。來往逍遙傍石泉。小谿牧童好是林居謝宅同。盤桓園趣半山通。厲濤愛聽長風裏。勁節須看凍雪中。寸鬣干雲應有日。萬牛支廈始專功。憐渠獨立淸無伴。梅竹將添月檻東。平嶺翠松亭亭楠樹古堤濱。老葉蒼柯氣色新。團蓋翳空炎失夏。小壚留醉煖生春。任他噪聒棲羣雀。閱盡閒忙送幾人。絶勝北牕聽蘓賦。淸風竟日灑心神。堤上楠亭</text>
<title>次柳涵叟 養欽 見寄韻</title>,<text>何來鴈足一封緘。特地瓊芬滿袖衫。星斗天寒增氣色。岑巒雪霽陡巉巖。雲藏鶴夢淸相伴。春入梅魂煖欲啣。凈界了無塵雜語。卻將躁靜較仙凡。儒冠稽古與今居。末路眞心孰子如。醉裏庭牕多宇宙。閒來風月摠襟裾。農談暇日來鄰叟。童課淸朝絆古書。最是仙靈山水窟。奚囊搜括更無餘。</text>
<title>同族祖景宇 東烈，族叔德彥 致潤 遊鳴玉巖。煑鵑呼酒。拈韻共賦。</title>,<text>老去休辭蠟屐尋。飛泉臺上更登臨。陽崖花發春知晩。古洞雲藏境覺深。澗石題詩堪漱玉。溪鮮佐酒不論金。丁寧百囀鸝黃語。似解遊人惜別心。</text>
<title>先祖參判公雙節㫌閭閣重修韻</title>,<text>一門雙節世誰並。特地烏頭傍岸生。日月回光㫌宅里。山川儲淑護檐楹。人間照耀三綱畫。石面摩挲百世名。咫尺江祠蘋藻享。由來忠孝舊家聲。忠義堂堂日月並。英風終古凜如生。綱常宇內碑雙節。綽楔江干屋數楹。風水契龜新卜吉。行人住馬競傳名。誰無興起同彝性。扶植家邦永有聲。</text>
<title>風乎亭重修韻</title>,<text>新春料理近江亭。物色雩壇草樹靑。日射蛟龍生畫棟。沙團鷗鷺宿虛汀。巖扃澗戶淸如洗。谷秀岑光態各呈。領取當年風詠樂。藏修非獨耀觀聽。</text>
<title>暮春泛舟風乎亭下</title>,<text>移舟沙岸㴑流過。物色先亭感慨多。有客有簫兼有酒。雪堂風味較如何。春澌浮斷水西橋。漠漠歸雲度遠霄。火急撑蒿齊奮迅。排風如可閬仙招。</text>
<title>挽權士顯 秉周</title>,<text>夫公自是鄕之秀。器品曾稱流輩伯。如何瓠落大無容。不作一壺空五石。小少遊從鬢共斑。較年庚甲後先間。論交豈必梁丘可。且把心期歲晏看。阿孫持重泣呼㸙。觸目君家萬事悲。忍向漢川川畔路。小亭成後更無詩。</text>
<title>壬戌四月。與晩悔族叔，春叔 弘璧，族兄天若 若欽。將向玉溪。踰林鬱嶺。口占一絶。</title>,<text>雲木蒼蒼石逕幽。登臨忽覺海天悠。客心正似東流水。不到滄溟也不休。</text>
<title>鵠嶺瀑布</title>,<text>鵠嶺懸泉儘可觀。任他管領一山寒。應嫌俗子煩題品。百匝雲嵐鎖碧巒。</text>
<title>陽坡途中</title>,<text>三日旅程信步遲。雲山百里有幽期。微風細雨陽坡路。八角蒼顔半露奇。</text>
<title>自陽坡向三近</title>,<text>坐待江鮮日欲斜。親朋高誼酒空賖。攜藜更問城東路。花樹春風自一家。</text>
<title>登浩浩臺</title>,<text>臺上松風滿袖淸。臺前海色接天平。飄然直有登仙意。村酒江腥摠世情。斷麓臨流自起臺。湖山一面畫圖開。巖頭卻訝船頭坐。野色遙連海色來。閬苑烟霞眞別界。祝融豪氣更深盃。此間安得茅三架。誓石哦松日百回。</text>
<title>三近老少。追到路左。不勝惜別之懷。仍吟一絶。</title>,<text>天風吹送客衣飄。衰暮前期共惜遙。詩思撩人留不得。赤城西指建霞標。</text>
<title>佳山途中</title>,<text>渡一川橋又一川。風烟曲曲別開天。香罏定在天竆處。信息先驚白鹿仙。</text>
<title>山城</title>,<text>重關鐵壁鬱岧嶤。左右靈眞手可招。何代戰氛雄雉堞。千年仙迹斷虹橋。巖呀化竅方通世。石露全身上出霄。幽賞未竆林日夕。洞門歸袂共飄飄。</text>
<title>馬山途中</title>,<text>萬株松檜翠交山。玉女靚糚闖笑顔。澗瀑新添前夜雨。洗來塵躅許人看。</text>
<title>九龍潭</title>,<text>蜿蜿鱗角蟄重淵。石面看來盡自然。湫底長含雷雨氣。不知神變在何年。</text>
<title>玉溪亭</title>,<text>淸谿一曲劣容舟。亭在坡陀欲盡頭。樹老雲間雙鶴舞。山從海上六鰲浮。別藏窈窕仙眞宅。巧費鑱剜造化愁。卅載靈源重到客。詩情今夜浩難收。</text>
<title>定齋柳先生挽</title>,<text>高山卓立仰彌巍。一脈斯文更發揮。不離尋常看灑落。直從平易造精微。涪州氣力神應護。嶽麓楷模士有歸。從此瑤琴聲斷絶。百年誰復續餘徽。憶昔先師擇處仁。德星岐下照芳鄰。眼竆三禮名門學。筋荷千斤任道身。萬口成碑專惠澤。幾人嚌胾味腴眞。平生愧未酬知奬。矯首西林倍愴神。</text>
<title>挽晩悟族叔</title>,<text>海邦從古產英才。老靑翁去不廻。天故生公如有意。雲鄕又被巫咸催。四庫恢恢貯腹笥。聰明疆記本天姿。竆魔到底長爲客。文字元來不救飢。謀生曾不學蠡硏。惡歲長時値硯田。誰識再朞茹素行。出天誠孝七旬年。陪遊觚墨憶髫齡。猥荷當年敎誨誠。一病漳濱孤執紼。深慙負土古侯生。</text>
<title>天山兄君博花甲之翼年癸亥。設酌于漁川之僑舍。而適病未得往賀。只以一絶。用代祝頌。</title>,<text>髫時翰墨憶隨肩。花甲居然又一年。努力從今加餐飯。無菑無疾保心天。</text>
<title>挽族祖 希烈</title>,<text>觀水亭頭數畝宮。古家文藻說寒翁。山如丈德呈新面。竹有兒孫長舊叢。一片幽寃埋厚壤。百年公議證蒼穹。江厓幾日鑱黃繭。光氣分明繞作虹。公家訟寃之日。有晴虹繞江之異故云。</text>
<title>次族叔深彥 致穆 槐僑幽居韻</title>,<text>花樹新村萃一門。此身端合老耕雲。結廬靜愛林禽托。移榻眠隨野鹿分。薰善里閭同晉鄙。斂踪城府似龎君。知音獨有泉居子。筇屐幽尋峽日曛。</text>
<title>和寄權周瑞 錫璋 斗陰草堂韻</title>,<text>聞君新縛斗陰椽。管盡風煙一漢川。細引巖泉開沼面。平栽畦菊侈軒前。繁枝刊落從今日。歧路彷徨惜𨓏年。暮境藏修身計穩。將心要不愧蒼天。</text>
<title>又和聾淵亭韻</title>,<text>櫟翁曾卜藥山隈。幾度盤桓此上來。潭近海仙垂釣處。下流有栢湖亭。卽存齋遊賞處。 巖傳漏令採砂臺。洞名漏令。故用葛仙事。 厓懸小瀑龍猶臥。秋老高梧鳳不廻。此日聞君新宇起。西風蠟屐入詩催。</text>
<title>萬嶺草堂。與柳濯叟殷老 衡鎭。會校古窩集。共次集中韻。</title>,<text>萬嶺堂前草色深。藍輿去後最傷心。冰壺的訣晴生月。講樹遺芬綠滿林。古篋空留玄草在。衰齡共恨白紛侵。此生那得酬塵刹。須向陳編細細尋。</text>
<title>用前韻。酬濯叟殷老。</title>,<text>蒙琴餘韻遠鉤深。細撿塵編字字心。水活淵源通小磵。鳥酬絃誦出平林。微言未透單傳訣。鹵質還愁宿痼侵。此會偶同興國寺。百年消息箇中尋。</text>
<title>重陽日。過沙湖村舍。小酌泛菊。</title>,<text>沙湖西沜好園林。開遍江黃朶朶金。賸喜主人能解事。淸香一掬到盃心。西風一夜振枯林。秖有寒花抵萬金。滿酌輕香非取醉。憑渠聊共歲寒心。</text>
<title>次攬景臺韻</title>,<text>縣北二十里。有攬景臺。蒼壁臨江陡起。迤邐爲平阜。寔山澤齋權公藏修之地也。臺久而圮毁。過者興歎。頃年鄕父老鳩若干金。圖所以㫌遺躅者。癸亥秋。與同志十數人。攜酒登眺。仍次軸中韻。以備故事。振策初登江上臺。徵君遺躅但荒苔。山容澹對芙蓉秀。野色平分浦溆來。松下更無人讀易。林間謾有客傳盃。諸公另意修圖牓。爲問巖齋幾日開。</text>
<title>招仙島</title>,<text>約束江臺勝伴邀。蕭晨又是鴈賓霄。初看海嶽蹲鼇首。轉訝星槎泛鵲橋。斗拔休言平地近。梯登未覺太淸遙。蒼顔列坐皆仙侶。何必安期上界招。</text>
<title>挽柳濯叟</title>,<text>歎息斯文寄贅旒。東林物色又殘秋。劇憐晴日花心露。和淚西風滴不休。公嘗有一園晴日照花心之句。天然盎睟好風儀。如拜端明是我師。認得天姿兼學力。溫柔敦厚自成詩。師門著述海涵同。爲做鉛黃一月工。公案幾重勘未了。人間萬事遽成空。巖泉鳴玉傍雩臺。幾度留詩杖屨廻。空谷慇懃尋顧約。可堪斜日素車來。</text>
<title>挽石洲族叔</title>,<text>天畔峩白石洲。皇明家數互爭輈。江山文藻徵遺宅。鷗鷺幽盟管別區。白雪肯容流輩和。玄經留與小同收。淒涼水檻歌吟地。亂石叢叢解點頭。</text>
<title>挽李丈 相運</title>,<text>有翼湖亭枕漢流。公家遺馥最吾州。河汾講道徵文獻。后戴傳經襲世休。一部演疇靑汗就。千秋勉學皓天憂。金丹歲暮無竆恨。空想靈均賦遠遊。</text>
<title>陶淵與金泰叟諸人。會校洪範衍義。</title>,<text>龜背玄文蘊百王。儒宗手裏待鋪張。六官制作參元聖。三禮編修祖紫陽。讎對政期靑汗就。公傳堪與漆書長。仁賢世遠君休恨。左海彝倫賴以光。</text>
<title>栢湖書堂。重校衍義。</title>,<text>新春留約訪湖廬。重理前冬未了書。百歲通泉興感地。一川明月洗心餘。包涵儘覺宏模遠。考校還慙晩學疎。樂浪山河從此大。天心洄斡欲何如。</text>
<title>臨湖。與泰叟，孟實，南仲元 皋，柳少游 致游，金恭伯 弘洛 諸人。戲拈仙倉聯句。</title>,<text>偶扶藜杖出。探勝到仙倉。泰叟。 猿黠醉茅酒。羊眠起華陽。孟實。 詭奇難盡狀。磨嚙見彌剛。伯翰。 汩㶁奔如競。鑱剜巧似佯。仲元。 鋪圖含變化。爲德斲尖方。少游。 拜起仍成句。豪情勝米章。恭伯。</text>
<title>挽金敬彥</title>,<text>九月黃花發。把酒獨悄然。悄然云誰思。我思在漁川。漁川有一士。山澤老臞仙。曾將鼓吹手。杰驅天人篇。榮悴自任運。肯學時糚姸。翾然韶鳳擧。來伴谷鶯遷。歲暮欣相遻。一笑兩忘年。湖臺朋酒會。江榭唱酬筵。我如淘礫後。公輒執茅前。晩窺有編錄。因知學靜專。理氣分劈路。如何墨守堅。陋言敢自是。要可質前賢。耿耿方寸裏。濟以五味煎。年來離索久。緣公疾沉緜。臨化手訣語。情意何惓惓。愧我憂病叢。容易隔重泉。海內知音少。牙琴空輟絃。蒿歌遙相紼。淒風木落天。</text>
<title>挽柳殷老</title>,<text>曾哭東林淚未收。如何必老又長休。眼藏正學竆三易。胷轉圜機辨九流。無復深衣容丈托。誰從古匣絶絃求。追思幷侍春風坐。後死如今已白頭。</text>
<title>合江立春會席。與李文一共賦。</title>,<text>歧路彷徨未識眞。羞看白髮鏡中新。靑燈書樂輸年少。紫極詩情感古人。萬事已乖如願計。一生難了賣癡身。憑君解聽陽春曲。催向鄰盤記五辛。</text>
<title>和族叔仁伯 致琮 晬席韻</title>,<text>槐陰晝永動和春。滿酌花觴賀壽辰。華甲周星追絳老。斑毛秋興感安仁。冥靈政獻長生歲。莪蔚偏懷不寐晨。但願時豐身更健。年年此日樂朋親。</text>
<title>鄕飮酒禮席上韻 幷小序</title>,<text>乙丑陽至月。行鄕飮酒禮于黌堂。遠近士友聞風來會者甚衆。不佞猥當主席。而柳仲思 致儼 少游實爲賓贊。獻酬禮畢。燕懽竟日。噫自古禮旣亡。其精義之寓於器數者。僅有此禮可考。使遐鄕後生。得以覩尊讓絜敬弟長無遺安燕不亂之儀。甚盛事也。金斯文孟實首爲四韻以歌其事。因次其韻。畧記顚末。以備吾鄕故事云。解榻欣迎高士徐。東階展禮愧慵疎。司徒舊制興三物。甫郡儒風政一初。尊讓有儀登降際。燕懽無筭獻酬餘。圜橋聳目觀王道。爭說吾鄕古俗如。</text>
<title>挽詞[聞韶金岱鎭]</title>,<text>停水方塘玉面淸。想君表裏得分明。鑑光照向吾家路。琴韻含生大雅聲。裾珮不成規采肆。縹緗有待著光晶。如何未了優閒業。徑被修文返上京。弱冠追隨已卜眉。晩來遂付歲寒期。參同訣向雲臺討。洪範編從紫海窺。異序終須歸爛漫。同人常歎有分離。隔晨事事成追憶。可耐倀倀暮道悲。</text>
<title>挽詞[聞韶金光壽]</title>,<text>淸英露出紫芝眉。聲價喧傳弱冠時。管輅聰明元絶類。伯恭詳穩自生姿。文章氣薄空雲藹。經術功深實地窺。千里如今逢一士。不應天意遽摧萎。西遊芹泮曳長裾。聲利塲中賦遂初。才穎早聞先輩奬。源流直泝古人書。淸苦律身無玷累。慈良爲德似春噓。那知不獲仁人壽。飄忽曇華一現如。重陽風雨一旬今。酒熟花黃憶舊吟。天下有書浸灌久。土中何事閉藏深。化作靈蔘應出地。噓爲寶欿更穿林。幾篇玄草留箱簏。來世子雲可賞音。</text>
<title>挽詞[咸安趙泰祜]</title>,<text>石師推博古。璜珮弱冠時。巖穴名司馬。儒林老總龜。簞瓢元不問。絅錦有誰知。徒友坌窀穸。愧吾白馬遲。</text>
<title>挽詞[宣城李天裕]</title>,<text>我愛池上蓮。艶質孰你先。引風翠蓋𣃽。著雨紅房鮮。獨稱君子花。共伴太乙船。常恐商飈起。未見葉田田。我愛谷中蘭。塵塺不相干。軟軟春風襲。馥馥秋露溥。潔佩憐屈畹。幽操托洙壇。馨德無人識。三嗅起長歎。我愛蘺下菊。貞心爾自獨。黃依土色正。翠侮金氣肅。淡淡霜後蕊。泛泛盃中綠。陶潛去已遠。哦詩空彳亍。我愛還成癖。相思不暫釋。風榭聯榻日。江院倒觥夕。永擬同白社。那忍泣玄穸。後遻歷歷記。靑山萬古宅。</text>
<title>挽詞[聞韶金鎭林]</title>,<text>學術文章儷高荷。荊州一角見眞城。水深滄海龍蝦錯。烟出藍田璞玉明。券內規模絶期費。眉間風雅著光晶。卽今時世誰知者。司馬丹㫌返九京。</text>
<title>挽詞[上洛金養範]</title>,<text>少小聯翩翰墨塲。如今那意各存亡。搴蓮早歲芳名藉。竪拂晩工正眼藏。寤寐關閩尋墜緖。沿洄唐漢摠成章。風儀雅潔於何見。落月泉齋空滿樑。</text>
<title>挽詞[完山柳致任]</title>,<text>永懷泉宇老。冰質玉爲襟。蓮沼掄才早。芸篇發諦深。去來吾黨運。豐嗇化兒心。誰昔相期意。天山動薤吟。</text>
<title>挽詞[英陽南皋]</title>,<text>美質溫如玉。孤標冷似梅。靑年遊泮學。白首臥江隈。季世無公議。明時老偉才。百年箱草在。留待子雲來。</text>
<title>挽詞[安陵李秀榮]</title>,<text>同盟復幾輩。吾黨失斯人。斗北收光氣。山南足嘻嚬。谷蘭香已斷。瑤瑟韻誰論。性烈椒薑辣。容姿玉雪新。苕華發妙齡。逸羽控秋旻。蓮沼臚傳唱。荒鄕擁劈堙。龜藏非素志。狐涉恐迷津。回首尋衡泌。關門㴑洛閩。斂他鋒鍔利。專得軸牙繽。棐几乾坤靜。淸齋歲月因。腳跟看益實。髭髮皓彌醇。發處文辭暢。薰時道味眞。巋然函丈席。儼作一方鎭。湖榭絃謌夕。黌堂鼓篋晨。若翁方信服。此事正氳氤。最覺包蒙大。無端顧我頻。薰蕕不共器。蒭牧渾無畛。一部洪疇衍。百年草稿淪。倚君疏且瀹。攜我歲涉春。包絡酉溪手。精核待子唇。經綸亦自密。證辨何其齗。隱約眞堪惜。施爲此不磷。無人采剡牘。微我負昌辰。歲暮金丹在。林深竹逕嶙。報牋緘已舊。剞印奉靡伸。卻恨梅溪約。空孤藜杖廵。弧辰何太劇。蘭報不曾旬。樑月遽然起。心香一炷烟。</text>
<title>挽詞[完山柳致游]</title>,<text>謏識平生等海鯫。望洋幾歎見優優。儀文百拜蒐鄕飮。義理千條破範疇。可惜功名庠上局。如論操履卷中求。薤歌寫送千行淚。流水黃山極目秋。</text>
<title>挽詞[豐山柳進徽]</title>,<text>琅函曾列玉皇筵。謫下人間六十年。學術精深觀省裏。風流溫雅笑談邊。遺箱秖俟楊雲手。宿草空違孺子緜。歷歷前塵追記憶。薤歌一曲淚懸泉。</text>
<title>挽詞[義城金鎭明]</title>,<text>珍重泉齋老。藹然蘭玉姿。蜚英璧選早。穿膝榻工孶。博識貫千古。高名藉一時。斯文丁百六。嶺士競齎咨。</text>
<title>挽詞[安東權錫璋]</title>,<text>褊鄕賸得百年儒。天意緣何嗇小須。括盡羣言堆腹笥。收回精識見頭顱。依循法誨傳衣鉢。辛苦工夫累寸銖。來歲在辰胡起起。餘生此日倀迷途。</text>
<title>挽詞[眞城李晩慤]</title>,<text>秀色穹林正可憐。遙遙太極一千年。紗籠又値風霜厲。此恨尋常欲訴天。少日相從襟佩間。芝眉一接便生歡。尙今追記函筵語。精博無如申伯翰。纖塵曾不上眉端。世態那堪一破顔。待到山牕草玄日。回頭卻笑滯賢關。風乎亭畔水沄沄。此地擬須一會君。未把深盃酬軟語。尙流離恨藹江雲。不易相攜衰暮蹤。前春何又歎乖逢。須君無限商量事。恰似醲醇未發封。餘響今來咽細泉。彝翁相對更華顚。石頭無那花千樹。春草其如哭惠連。精魄尙尋篋衍儲。一回披讀一霑裾。爲君更結幽明契。欲向弇園問有諸。帷空硯北欲塵昏。梅雨書牕濕舊芸。吾道百年長已矣。誰將金石賁孤墳。</text>
<title>挽詞[義城金弘洛]</title>,<text>眞安淑氣鍾才賢。經術文章間百年。貌與心如冰玉泂。足隨眼到翼輪全。英名璧水千羣掃。宿望黌堂一席專。悵憶陶湖承誨地。鉛黃架綠更堪憐。</text>
