<title>乾川途中 丙辰</title>,<text>沙村欲雪暮烟橫。嶺樹多風孤鳥鳴。天陰漠漠雲垂地。大野茫茫人獨行。</text>
<title>遊重興寺 戊午</title>,<text>斂履攀叢桂。黃昬到寺門。翠烟凝竹細。晴月入松翻。深薄暮禽靜。空山春水喧。居僧與歸客。相對淡忘言。</text>
<title>木川途中 辛酉</title>,<text>寒天暮欲雪。曠野暗垂雲。路入千峯轉。村從一水分。烟嵐相結氣。禽鳥自呼羣。玩景羇愁集。憑鞍詠古文。</text>
<title>遊扶蘓寺</title>,<text>僻縣絶來往。幽獨守帷帳。多憂苦鮮悰。盈抱欝未暢。郡中多山水。扶蘓最淸爽。層雲結秀色。危構臨碧浪。盈盈起遐思。超超戀佳賞。理棹乘夕凉。引壺泛淸漾。高刹坐相望。崇巘已可仰。停舫臨絶岸。振衣上雲嶂。驚飈散淸籟。哀壑助幽響。欹危履側逕。扶持信策杖。斜扉傍巖闢。禪房隣雲敞。新泉洗陰壑。高蘿蔭幽幌。結構架空虗。風起若搖蕩。淸逈氛埃廓。超忽神慮曠。蒲團可淸坐。遊眺一踈放。大江浩東注。風濤勢何壯。遠峀分烟景。平陸散林莽。美哉古雄都。尙有城郭狀。興嗟吊濟王。撫跡懷疇曩。圓魄有時缺。龍亡王氣喪。荊榛蔽舊阡。烏鵲噪荒壤。理亂堪悲嗟。吾生亦悽愴。久抱旅遊苦。更切鄕關望。抽管寫感激。遇景增怊悵。</text>
<title>金化途中。遇大風雨。癸亥</title>,<text>明發披蓑出。行行路不窮。深山雪壓木。曠野雨兼風。袖手唯看馬。低頭不面空。前村問幾許。遙指暮雲中。</text>
<title>曉發</title>,<text>谷轉數迷路。山開復有灘。天遙低木末。村逈隱林端。曉月隨歸客。春燒入斷山。炊烟隔溪起。人語水聲間。</text>
<title>書邀金甥伯溫 鎭玉○甲子</title>,<text>坐我淸風亭。憶君池上吟。君看獨遊魚。不似兩浮沉。</text>
<title>駒城途中</title>,<text>戚戚旅遊志。悠悠行路間。天長見歸鳥。霜落露秋山。野荻吟風冷。崖楓暎水斑。臨溪暫展膝。淺酌亦酡顔。</text>
<title>太宗㙜</title>,<text>盤石當流面勢平。太宗於此昔論兵。只今䧺略無人問。唯有孤松立晩晴。㙜。卽太宗與鄭道傳論兵處。</text>
<title>赤壁</title>,<text>有限人生無限物。江山雖好豈長看。蜉蝣天地堪悲慨。誰把盈虗强自寬。</text>
<title>題從弟樂甫 賀朝 草堂</title>,<text>山下結茅屋。澹然無世喧。暗藤垂蔭戶。晴峀聳當軒。冷籟來松逕。團陰落杏園。難携少陵手。同賦浣花村。</text>
<title>華藏寺。早發。</title>,<text>夜宿華藏寺。朝尋山徑行。醉扶藜杖穩。閒着竹輿輕。白瀑千巖響。丹楓兩岸明。回看携酒地。懸壁與天平。</text>
<title>赴錦山伯氏任所。駒城途中偶占。己巳</title>,<text>斜景度西嶺。凉陰滿路生。水田看鶴立。野屋聽鳩鳴。幽谷藏花木。居人散釣耕。閒忙還自笑。何事向南征。</text>
<title>天安途中</title>,<text>欲雨春陰積。荒林鳥雀喧。村墟圍老木。樵牧散平原。桑女傾筐采。田翁植杖言。斜陽尋古驛。流水繞柴門。</text>
<title>途中用駒城韻</title>,<text>客路收新雨。前峯雲霧生。家家山杏熟。處處水舂鳴。得意鳥雙去。無心人獨耕。飛蓬還似我。盡日不留征。</text>
<title>途中卽事</title>,<text>飛塵撲面汗流漿。山靜無風畏日長。遙見柳陰垂釣者。不關人世有炎凉。</text>
<title>到郡十許日。牢卧罕出門。欝欝無以暢懷。逢人輒問佳境。而近則無有。遠莫致之。或有言仙巖廣石。不甚遠而有可翫者。意欣然赴之。離郡纔十餘里。沙潭濟源之勝。已不俗矣。石路縈回。緣溪而上。到所謂仙巖者。蒼壁削立。松陰覆之。江流屈曲。遙岑點綴。巖下澄泓。爲深潭。𢥠然不可下視。爽曠高敞。眞有出塵之想。解酒沃渴。吟翫久之。又行數十步。溪左有廣石。可坐六七人。老槐一樹。扶踈可愛。前對吹笛。泛波諸峯。雲根盤礴。揷入波心。斲削姸秀。低昂異態。月影兩峯。東迤森立。中拆爲洞門。淸川瀉其下。廣可容舟。錯石被道。白沙布之。松檜掩翳。蒼翠交暎。儘是奇境也。過石門十餘里。聞有喚仙降仙諸勝。而未暇訪焉。峯頂破堞。尙有城郭之狀。傳言麗代所創。廣石舊有亭。今已墟矣。曾有李翰林者謫此地。築亭而居云。夕後。迴到船石峯下。乘舟游漾。興盡而罷。同遊者七人。得詩二篇。</title>,<text>郡閣積幽抱。暫遊聊滌襟。㙜高宜遠眺。松老得淸陰。石嶂臨江盡。漁舟隱浦深。長歌誰與和。泓下有龍吟。右仙巖楚客何年謫。秦城尙宛然。槐盤蔭老石。峯拆瀉淸川。芝朮自生谷。漁樵皆用船。眞仙此可喚。不必到窮巓。右廣石亭</text>
<title>珍山邀月樓感懷</title>,<text>綠樹陰陰古縣幽。碧潭波斂雨初收。屈原遠作三湘纍。沈約空留八詠樓。水調詞傳新樂府。接䍦歌唱舊遨頭。無人更喚簾前月。客到虗亭起遠愁。樓。卽岳君尹公爲倅時所創。而公今遠謫。</text>
<title>將遊楓嶽斗尾途中</title>,<text>遊子愛秋色。崖楓已暎顔。舟行人影裏。江動馬蹄間。一路隨峯轉。孤雲與鳥還。篷窓垂釣客。何似入仙山。</text>
<title>月溪曉發</title>,<text>客子候鷄發。泠泠風色凄。江空孤月曉。天闊數星低。亂店遙疑寺。橫槎自作梯。蓬萊望眼豁。前路不全迷。</text>
<title>洪川途中。用江揔遊攝山詩韻。</title>,<text>大江去漸遠。窮峽自玆肇。鳥道通巖竇。人家懸木杪。竦身遺世上。抗志在雲表。時登高岡巓。俯瞰衆山小。濃綠間紅染。紛如媚妖少。雲霞吐幽壑。水木湛淸曉。微雨灑復霽。殘月光猶皎。迢然遠遊情。快如翔高鳥。冥心已息機。懸㫌久不裊。玆行愜幽賞。壯覿非姱矯。眞仙倘可遇。長往謝塵擾。</text>
<title>泛波亭</title>,<text>波上虗亭亭上客。水光人影共婆娑。扁舟不用沿洄去。人在欄干是泛波。</text>
<title>永郞湖</title>,<text>滄溟只隔一沙洲。瀲灧平湖靜不流。揔爲波恬風色好。永郞仙子穩乘舟。</text>
<title>百川橋洞口</title>,<text>明滅雲霞淡復濃。亭亭時出玉芙蓉。高標豈許看容易。猶護毗盧第一峯。其二立立峯巒面面奇。半空松桂望參差。未甞一滴曹溪水。深處靈源已自知。</text>
<title>金剛㙜下。楊蓬萊大書。</title>,<text>蓬萊仙子留遺跡。鐫出雲根筆力豪。想像臨池軒氣岸。毗盧峯色欲爭高。</text>
<title>贈松源老師</title>,<text>蕭寺焚香坐夜闌。滿山秋雨一燈寒。升沉久已知前定。芋火無心問懶殘。</text>
<title>天逸㙜</title>,<text>盡日行行深谷底。但看山水隔重重。不如徑到天㙜上。坐對亭亭萬二峯。</text>
<title>楓溪賞梅</title>,<text>細路緣溪入。羣峯繞一扉。殘梅餘幾朶。積雪已三飛。石齒氷泉咽。楓根暮鶴依。遊人坐嘯詠。遅月弄將歸。</text>
<title>梅溪再從兄晦甫 光朝 宅小飮。梅閤中翠羽可愛。呼韻賦之。庚午</title>,<text>翠羽翻梅影。尋香自入溪。稻殘餘舊啄。枝亞定新棲。籠鶴同歸思。林烏伴夜啼。刺嘈如喚醉。參月夢中迷。</text>
<title>後數日。又到梅溪。翠羽已飛去。梅閤閴然。落羽飄颺而已。悵然又疊前韻。</title>,<text>野性難籠養。嚶嚶已出溪。餘粱虗掛樹。零羽尙留棲。梅閤前宵夢。春山幾處啼。冥飛還自羨。流影望中迷。</text>
<title>梅溪書閤中。藏仇池小石。松翠蒙密。雙鳥和鳴。對之便有林藪之趣。喜而賦之。</title>,<text>幽閤雙飛鳥。嚶嚶相與從。欹盆容飮水。拳石着巢松。便售投林志。宜藏避弋蹤。因渠想巖藪。歸興共春濃。</text>
<title>踏靑日。梅溪小集得靑字。</title>,<text>我有浴沂興。君家池柳靑。芳園幽背郭。雜樹蔭交庭。岸草承輕步。樽花獻晩馨。玆遊亦勝絶。不必數蘭亭。</text>
<title>又得花字</title>,<text>酒盡我當去。醉歸猶識家。題詩都不記。唯戴滿頭花。</text>
<title>敬次伯氏寄示韻</title>,<text>春色雨中盡。風花枝上稀。唯有畫堂燕。更尋深處歸。其二種柳問幾歲。已堪牽挽人。垂垂若有待。搖漾方池春。</text>
<title>翌日雨中。再和。</title>,<text>昨日醉東陌。繁花相暎人。今朝小雨裏。無酒送殘春。其二花如人易老。倐已度三春。年年春復至。花笑白頭人。</text>
<title>登駱峯賞春</title>,<text>駱峀宜遊眺。前臨綺陌斜。春江遙對酒。雲郭盡籠花。雙闕浮晴靄。千甍雜暮霞。浣溪流幾曲。猶辨杜陵家。</text>
<title>與鄭仲久 濈 樂甫對酌。得壺字。兼寄芝村從氏 喜朝 叢石寓居。辛未</title>,<text>度盡三春阻酒徒。愁多無意作歡娛。繁華已謝聞黃鳥。好友初來有玉壺。若不安心皆苦海。只謀沉醉卽夷途。古來誰是乘桴者。歸到龍湖可釣鱸。龍湖。在芝山。</text>
<title>與仲久。舟往驪江。初發豆浦。時有龍門山僧。同舟。</title>,<text>出郭見江水。已知遺世間。滄波去無際。白衲坐同閒。書帙隣鮫室。壺觴傍鷺灣。浮家元不繫。非獨愛名山。</text>
<title>蘓湖。遇大風。掛席。</title>,<text>漸看帆腹飽。風力向曛多。江湧增蛟怒。山移劇鳥過。杯樽傾漬席。冠幘墜霑波。遇險心愈靜。傲然坐嘯歌。</text>
<title>蕪湖曉發</title>,<text>旋移衾枕尋來路。殘月在船江霧迷。後浦前山俱不辨。暝中唯聽曉鸎啼。其二行廚冷落逼琴書。篷底烟生炊飯餘。舟子操舟未操網。江行二日食無魚。其三我倚篷窓政斟酌。江邊驅馬誰吟哦。船中相望亦非俗。馬上看吾復若何。</text>
<title>簇尺灘波險。曳舟甚艱。</title>,<text>危灘怒相激。驚沫濺衣袍。掣纜崩沙擁。磨舟狠石高。風回難掛席。波悍怯施篙。不涉瞿塘險。誰知行者勞。</text>
<title>過葛湖。得晩字。各賦。</title>,<text>輕舸虗無有。載我入混沌。遙山驟在近。後村轉望遠。時時遇湍險。勞勞費牽挽。騰汩浪蘂翻。槎牙石齒狠。周旋任長年。偃仰我甚穩。深淺波上樽。早晩篷底飯。奇趣在篇籍。延矚舍帷幰。一道瀉淸流。兩岸聳疊巘。洲渚互呑吐。雲物媚淸婉。歷歷水上村。桑麻曖幽菀。持竿兒在磯。驅牛翁治畹。靈界豈遠求。昧者難棲遯。褰篷望超忽。延首意繾綣。尋眞恨未早。玆行已晼晩。天台容易別。千載笑劉阮。去去丹丘峽。雲遊永不返。</text>
<title>過寧陵</title>,<text>梨湖東去草萋萋。欲望喬陵烟水迷。日暮孤舟政愁絶。亂山何處子䂓啼。其二弓劍迢迢不可尋。二陵松栢暝森森。滄波含恨流千古。想得先王萬折心。</text>
<title>驪江別仲久上忠州</title>,<text>我行滯江閣。君棹復杳然。遇勝興方逗。觸別情已牽。同橈忽殊歧。懽慽易推遷。離思礙津柳。歸意浩江天。褰篷相勞勞。乍別尤可憐。飛檣迅莫留。流波渺無邊。歷歷上游景。輸君偸眼先。琴㙜興何如。篷底詩幾篇。孤斟不成歡。有句復誰聯。重期甓寺遊。維舟更相延。</text>
<title>馬巖</title>,<text>江勢來如萬馬趍。衝波到此少縈紆。河圖負出神蹤遠。砥柱孤撑捍力麤。對峙珠丘如拱揖。深蟠驪窟入虗無。韓山傑句吟難和。强欲形容筆屢濡。</text>
<title>甓寺東㙜</title>,<text>繫得蘭舟步上樓。東㙜高敞寺淸幽。短碑埋草雲猶護。雙塔臨流勢欲浮。峯透松林尖似劍。水圍沙岸曲如鉤。靑楓銀杏渾依舊。翠老詩高愧未酬。</text>
<title>東㙜。與仲久相會。</title>,<text>浮舟拖過馬巖石。回見淸樓已杳然。東㙜昂望高崒兀。老槐長松欝參天。矗矗雙標雲塔湧。深深百尺龍潭黑。懶翁普濟有遺跡。短碣剝落苔蘚蝕。高㙜拂席眺勢遠。颯颯炎天凉氣生。古今相望遊此地。幾人能留身後名。翠翁但悲牧老逝。不識後人吊其身。今我不獨撫古昔。感念玆遊跡易陳。翠翁牧老俱磨滅。猶有文章暎千春。卷中歷歷當時興。其人雖無想其神。我興不必讓前人。後來誰復記我遊。峴山古意亦如此。逝水滔滔不可留。丹丘恨未訪神仙。更棹歸舟向何去。請君且坐醉此樽。百刦成灰任如許。</text>
<title>還向洛中。留別驪江主人。</title>,<text>離樽江上盡。兩意共盈盈。垂柳挽歸棹。滄波流別情。樓頭應獨詠。篷底只孤觥。秋後丹丘路。要君續此行。</text>
<title>梨湖韓家亭</title>,<text>波裏漾樓影。仰看誰所棲。軒窓攬舟楫。鷄犬雜鳧鷖。錯石通溪細。欹松拂水低。巖前綠蘿色。如待我攀躋。</text>
<title>婆娑城</title>,<text>輟棹空城下。周遭尙宛然。荒墟唯有草。頹堞半爲田。噪鵲迷寒雨。流波咽暮烟。當時關設意。看取此山川。</text>
<title>黔丹湖。乍雨旋霽。</title>,<text>雨打船窓聲百般。垂篷孤坐抱淸閒。舟人俄報雲收盡。更上柁樓看霽山。</text>
<title>夕遇暴風雨。未及尋村。仍宿船中。</title>,<text>竟夜風驅雨。江神怒不平。踈篷漏天宇。殘酌逐燈檠。跳浪虬魚出。驚棲鸛鶴鳴。披襟坐傲兀。和睡聽濤聲。</text>
<title>朝泊豆浦。登流霞亭。待洛中諸人。</title>,<text>暝泊月溪灘。村遠不可訪。明燈垂暗篷。弛帆繫夜榜。長年分卧席。枕藉不相讓。驚風忽簸掀。洪波沸甕盎。雨脚森銀竹。雲雷相摩盪。危灘更激勢。虗谷皆應響。天光黑黮䨴。水氣寒悽愴。江神怒欝勃。蛟鰐騰巨浪。弱纜不勝風。纜絶舟蕩漾。直恐入溟渤。混茫失歸向。樽觴任傾覆。檣柁互低仰。篙師意倉卒。色變罷歌唱。吟嘯適我便。周旋唯爾仗。餘酌尙一醉。千篇恣跌宕。世路足艱險。玆遊儘無恙。杳杳一身外。天水任滉瀁。以玆興無沮。遭厄意彌曠。柁樓辨白色。曙旭暎遙嶂。滛威變昭廓。天意看弛張。褰篷更延首。雲物滿晴望。溝澮四湊合。乾涸俱溢漲。崩濤迅馳驟。砯衝逞其壯。汪汪失湍瀨。舟在千層上。孤嶼欲漂沒。狠石無礙障。豆浦問幾重。崇朝一葦抗。霞亭聳高標。捨楫扶筇杖。控阸絶瓌奇。眺勢更淸爽。淸心與甓寺。比此少氣像。向來芥滯念。今日盡消放。遅遅期我人。何處棹烟舫。高歌倚風欞。低視送五兩。笑語谷口子。此樂永莫忘。</text>
<title>湖海亭</title>,<text>傍海喧喧無靜界。敗檣危檝互欹斜。臨湖却愛風波少。涵泳天光與月華。其二秦王謾念長生藥。曾不求仙向此間。湖海亭中無事客。一窓容易對三山。</text>
<title>水明亭雜詠 壬申</title>,<text>何處宜看月。高樓眺勢平。雲霞倐褰廓。天水本澄淸。雪漲無涯白。鑑虗徹底明。餘輝度河漢。流影滿江城。流霞賞月嵌石宜垂釣。叢林恰繫航。緡輕風不耐。蓑密雨無妨。鷗狎知機靜。魚來聞餌香。歸鞍掛玉尺。穿得柳條長。狎鷗垂釣山郭粉爲堞。晶晶在眼中。峯頭掛半月。雲際亘長虹。皓色流沙岸。層陰倒水宮。欲知眞面目。看到夕陽紅。山城粉堞暮雪孤村冷。翻飛棲鳥驚。岸沙爭皓色。籬荻助寒聲。樵逕埋難入。炊烟濕不生。子猷應有興。莫謾閉柴荊。沙村暮雪渡口月初上。孤僧何處歸。江鷗飛近錫。山靄滴霑衣。雲塔遙猶望。烟鐘近却微。懸知遠公侶。深夜候禪扉。渡頭歸僧</text>
<title>東湖觀漲</title>,<text>江舍逢連雨。懷襄水勢麤。狂雷殷地軸。高浪蹴天衢。乾涸斯須溢。溪溝遠近趍。割呑平野盡。凌薄衆峯孤。容易沉沙浦。居然失草湖。驚疑雪山動。愁畏日車濡。銀漢翻庭際。滄溟湧坐隅。風雲生噴薄。天地入虗無。渚逈難分馬。波深喜浴鳧。寺浮塔傲兀。岸斷路崎嶇。狠石還無礙。淸流亦納汙。潭龍起幽蟄。溟鳥怯南圖。雙嶼撑孤䯻。三江混一途。尾閭聞䟽洩。灧澦覺平鋪。滉漾端倪沒。紛挐色相殊。就空張帝樂。得意舞天吳。蜿蜿藏靈恠。沈沈積委輸。涵虗恣吐納。鳴甕劇喧呼。盈縮非潮汐。弛張變曉晡。砯衝如轂轉。奔駛若鞭驅。磯沒閒漁子。舟輕憇櫂夫。亭㙜同泛梗。樵汲賴乘桴。魚鼈遊階砌。蛙蝦産竈廚。隨鷄皆上屋。被髮或提壺。木杪浮査罥。籬邊敗楫紆。鑿門思禹績。驅石笑秦愚。謾切窮河願。難隨入海徒。瓌觀消芥滯。高詠劃昭蘓。杳杳蜉蝣寄。滔滔歲月徂。乾坤日飄蕩。不敢恨微軀。</text>
<title>江樓夜集呼韻</title>,<text>輕裘羞逐五陵豪。歸卧江樓占勢高。巖下引泉澆細菜。檻前收網佐新醪。閒居遣日須碁局。浮世容身有釣舠。時與漁翁留好約。夜深乘月泝秋濤。</text>
<title>再疊。贈崔聖與。</title>,<text>山河形勝愜詩豪。黃鶴詞傳紙價高。澤國秋風連客夢。水樓晴月漾樽醪。平生蕭瑟江南賦。一夜淸狂赤壁舠。更覺中元佳節近。共君重賞廣陵濤。崔君能詩。不遇。窮居海鄕。</text>
<title>松都懷古</title>,<text>故國南樓夜。西風鐘角哀。山河秋寂歷。城郭月徘徊。舊業荒㙜草。孤忠短碣苔。興亡非我恨。何事意悲哉。</text>
<title>定州伯氏謫所。置酒相別。主守携琴笛來會。</title>,<text>離筵歌舞不成歡。樽酒初登興已闌。絃上猗蘭佩何得。笛中楊柳折逾難。邊聲夜雜悲風起。隴水秋凝苦月寒。此地弟兄傷別意。無言只有淚相看。</text>
<title>九日。赴龍湖小集。次席上韻。</title>,<text>溪畔卸鞍上小舟。蔭楓欄檻出巖頭。濠梁謾羨遊魚樂。關塞遙憐斷鴈愁。斜月盈盈猶在水。寒花冉冉自開秋。分山便欲移家住。何必求田向沃州。</text>
<title>送趙使君 相愚 之任瑞山 癸酉</title>,<text>烏棲山下舊遨頭。飛舃纔移月島舟。小阮寧嫌一麾出。大蘓偏喜兩湖遊。金虀玉鱠隨樽俎。彩筆紗籠遍寺樓。爭道上淸香案吏。謫來瀛海尙風流。趙公自洪州。移除瑞山。烏棲山。在洪州。月島。在瑞山。</text>
<title>尹恩津 爀 挽</title>,<text>死後追惟孰不悲。似君深慟更伊誰。可憐暮境猿膓斷。終負高堂鶴髮垂。籬菊摧殘曾泛酒。局塵埋沒舊圍碁。懸弧勝會今如昨。驚却華筵換素帷。</text>
<title>杏洲歸來亭</title>,<text>天風颯颯動笙竽。綺席淸樽興不孤。松菊三開彭澤徑。魚龍再舞洞庭湖。玄裳繞砌新馴鶴。銀縷登盤早釣鱸。勝地仍兼桃李會。棹歌且莫唱驪駒。</text>
<title>太華亭。轟飮。甲戌</title>,<text>太華連宵飮。窮途亦勝遊。醒來詩滿紙。始信夜登樓。</text>
<title>送金兄伯兼 盛達 之任高城</title>,<text>久將棲息寄鰲頭。東郡居然作古侯。喚起江湖十載夢。招邀瀛海四仙遊。雙鳧却幻尋山屐。孤鶴相隨入浦舟。不必遠求勾漏令。此中丹穴可淹留。鰲頭。金兄別業。</text>
<title>自西湖氷閣。赴盤溪小集。次金子益 昌翕 韻。</title>,<text>山家竟夕滯歸鞍。煖酌薰爐不受寒。詠雪新題遵宋令。鑿氷遺事驗周官。梅邊暗覺春情動。竹外遙分夜色團。尙憶淸暉樓上會。此來重續十年歡。</text>
<title>再疊</title>,<text>薄暮亭臯一卸鞍。北風時透弊裘寒。閉門積雪憐高卧。寄跡凌陰愧末官。遙嶂欲臨沙岸落。雙流逈抱島林團。江關詞賦多蕭瑟。减却淸狂異日歡。附和天馬凌空脫馽鞍。氷壺貯月見淸寒。大家禮樂今餘韻。三世文衡爾小官。巷號烏衣從寂寂。庭留槐影尙團團。百年蘭臭吾徒在。有酒頻追竹閣歡。仲和 ○農巖金公昌協何處鳴珂白玉鞍。鳳城銀燭曙光寒。揄揚雲陛承恩客。傲兀氷倉把酒官。眼闊江湖隨硯小。心虗塵世入壺團。藍田公事知多少。吟倚風槐獨也歡。子益</text>
<title>復疊求和</title>,<text>羞向王門鞴我鞍。半生棲息任酸寒。誰知方朔終譏世。㝡愛嗣宗不願官。連海莫誇鵬翼大。抱香空累麝臍團。不如放浪形骸外。泛宅浮家自在歡。</text>
<title>盤溪諸詞伯續寄十章。各有屬意復疊以謝。</title>,<text>東城北麓幾交鞍。每挹襟懷水月寒。膠漆兩家三世誼。功名末路一秋官。悲深桑海翻成幻。興洽塤箎會作團。孤露自憐靡所托。羨君猶得奉慈歡。右屬汝成。○夢窩金公昌集。再疊天馬高嘶不受鞍。奎花色射斗魁寒。文章槖裏三千牘。符彩朝端第一官。棣萼輝聯詩藻溢。蓼莪吟廢淚珠團。飄零身世依然夢。北嶽蕭條昔日歡。右。屬仲和飄零身世。卽其夢作詩語。三疊孤筇宇宙替華鞍。溯得詩源絶瘦寒。縱有蘓黃讓盟主。當令屈宋作衙官。森羅戈戟新鋒淬。炫耀珠璣寶彩團。身外萬緣灰冷久。百篇聊復寓奇歡。右。屬子益。四疊舍楫氷江可戒鞍。雪中前日問君寒。深憐孟浩偏多病。應笑揚䧺不徙官。楊谷行歌紫芝草。盤溪閒煑小龍團。傳詩更贈安心訣。莫謾悲哀太損歡。右。屬敬明。○圃陰金公昌緝。五疊蹇驢破帽逐銀鞍。憔悴誰憐范叔寒。自笑狂奴猶舊態。人譏浪士亦爲官。榮枯付與花開落。翻覆從他月缺團。老去觀心眞有得。忘悲忘世亦忘歡。右。自詠。六疊北山陳跡淚霑鞍。陰谷春輝始破寒。石室千秋三大節。相門餘業兩淸官。碧亭舊恨滄波咽。玉洞新愁白露團。尙喜靑氊終有托。塤箎許與故人歡。右。北洞感懷。七疊三槐庭巷絶來鞍。文酒繁華一夢寒。門弊曾經容駟馬。亭虗尙記集高官。幽篁不改凌樽翠。老栢猶疑倚盖團。哀涕自然收未得。向君那忍說悲歡。右。答東村感懷。八疊東岡歸轍謝塵鞍。灑雪淸風萬古寒。當日竟違恢大業。至今誰復凂榮官。空山春入靈芝秀。破壁圖虗太極團。賴有二難能繼志。一瓢曾不改其歡。右。答東岡感懷。附和腥風吹送槖駞鞍。紫氣關門久已寒。沙老曾傾天下士。灣槎最盛幕中官。文章丹穴空餘彩。世界金甌不復團。眼裏同悲淸漢水。仙舟如夢向來歡。扣策東岡淚墜鞍。長懷積雪立門寒。先人有友應同傳。當世惟公不愛官。講易林空書帶綠。觀心池古鑑雲團。阮咸文彩憐相近。交誼憑尋伯仲歡。仲和荒村可復枉華鞍。詩到憑知廨宇寒。須喚馬曺同逸軌。莫敎漁父笑忙官。江湖氷化沙禽矯。天地春昇野馬團。滿眼風光流轉好。曩遊猶是臘前歡。別境江頭悵暮鞍。夜來春意又排寒。炎凉有待氷歸室。顯晦隨緣子就官。蕭瑟竹樓餘麈尾。孤淸檗水一蒲團。空來萬事詩難廢。此是前人所合歡。子益</text>
<title>寄東湖氷閣要和 乙亥</title>,<text>前日同登元禮舟。今朝無伴對沙鷗。兩情不隔參差柳。一水遙分上下樓。官况只供高卧興。詩篇要瀉乍離愁。東西各滯江湖裏。三載能成幾度遊。</text>
<title>嘉陵丙舍。次樂甫曾和王考詩韻。</title>,<text>弟兄隨雨至。松菊過霜餘。古碣悲瀧表。微鐘近梵居。林深饒熟果。溪冷少遊魚。永願瞻丘墓。相依守弊廬。</text>
<title>栗里曉發。次樂甫韻。</title>,<text>滯雨窮村曉發遅。破寒無賴引深巵。林楓先染垂谿葉。霜果猶懸傍馬枝。危石弊梁隨處險。欹松曲澗有時奇。倚鞍終日惟耽睡。少弟逢塲誇得詩。附原韻峽深朝旭苦遅遅。倍憶前村濁酒巵。倦馬停銜野葛葉。兒童折贈山査枝。杈枒古石臨溪瘦。爛漫酣楓傍岸奇。埃𡏖一年乾沒甚。與君今得數篇詩。樂甫</text>
<title>忠州嘉興江。陪伯氏泛舟。次庶兄子翼 羽朝 韻。</title>,<text>篷底琵琶送我行。沙頭欲發且須停。風多急瀨帆添腹。雨少空汀石露形。一夢初回五湖白。孤舟三過二陵靑。驪江別恨鴒原會。隨意船窓任醉醒。驪江。纔別姊氏。故末句云。</text>
<title>與樂甫。赴從氏仁川任所。仍與泛海。入紫燕島。宿白雲寺。</title>,<text>鎭樓竟夕滌煩襟。又向雲菴小路尋。孤島漱呑溟海闊。一山環擁寺門深。帆風夕掣雲槐影。蜃氣秋凝霧嶼陰。舊感新歡俱妄幻。官樽聊瀉弟兄心。</text>
<title>白雲寺。早發。</title>,<text>回望白雲寺。行吟滄海邊。漁家秋理舶。鹽戶晩生烟。風厲披山木。潮高浸浦田。島峯面面好。直欲問眞仙。再疊大澤環孤嶼。混茫無際邊。山雲連蜃氣。浦雨雜鹺烟。世路惟通舶。漁村間種田。何徒作保障。或可遇神仙。</text>
<title>暮泊高宗巖。宿朴生八宜亭。</title>,<text>舍檝入村墅。潮歸生晩風。山開田坱莽。浦闊海橫通。登案魚燖白。盈筐柿摘紅。水鄕行已遍。到此興無窮。</text>
<title>曉發乘船</title>,<text>船火遙相迓。鳴橈入海中。殘星烱遠浦。缺月照孤篷。樽酌凌秋霧。櫂歌颺曉風。不分天與水。何以辨西東。</text>
<title>望海上諸山</title>,<text>滅沒雲濤裏。羣峯畫不如。寒潮衝欲斷。遠靄羃還虗。萍泛搖難泊。星羅密復踈。更愁風蕩去。任爲浪驅除。</text>
<title>送洪丞宣 受疇 赴燕</title>,<text>銀㙜一夢杳燕都。玉節迢迢直北驅。天外朔風來碣石。馬前遼雪沒醫巫。誦詩感慨榛苓句。吊古逢迎博筑徒。不必更煩徐匕首。五陵佳氣未應無。</text>
<title>金監司 萬吉 挽</title>,<text>沙老遺風毓慶長。維公特達煥圭璋。絶無浮藻惟深蓄。務在寬仁戒太剛。肝膈呈披寧外飾。文辭純篤不要光。郞班蠖屈初潛耀。雲路鵬騰倐振翔。氷鑑莫逃人美醜。色絲思補舜衣裳。戎氊劍氣騰蓮幕。講席天香繞玉堂。自古天時存否泰。向來吾道信行藏。彈冠田野優恩浹。擁節藩維惠政良。攬轡淸裁臨冀部。濟飢遺範襲南康。賢勞王事詩人詠。慟哭危衷太傅章。鄆邑龍蛇爲赤子。蜀州龜鶴伴歸裝。民蘓擠壑身還病。誠切憂時死不忘。際此艱危疇復賴。似公忠藎亦云亡。天曹奏輟山公啓。南國陰留召伯棠。誰識康强易凋朽。謾推才器擬巖廊。螟蛉只佇繩先業。鵷𪆽難瞻步舊行。纔伴靑春還故宅。遽聞丹旐向新岡。曾緣世好頻登座。爲叙離懷曩拜床。憐我亡琴同灑涕。寫公哀挽復摧膓。泉㙜如見吾家伯。須報阿奴困一郞。</text>
<title>至月望前。初見大雪。丁丑</title>,<text>吾人自此免憂飢。來歲豊登已可期。夜雪豈徒兒不覺。老翁朝始卷簾知。</text>
<title>赴龍宮任所。踰鳥嶺。</title>,<text>九曲羊膓險。千盤鳥道穿。雪湫龍氣動。氷嶺馬蹄顚。邃壑疑無地。層峯少見天。臨危悔作宦。叱馭愧前賢。</text>
<title>與宗人聖培 檜年，再從弟晦仲 震朝 及徵兒。訪南山小菴。呼韻各賦。戊寅</title>,<text>衙罷肩輿至。花深佛寺幽。夢尋勾漏令。春滿習池遊。山蔌登禪案。沙禽上水樓。塵纓依舊在。今欲濯淸流。</text>
<title>置酒夢仙閣。比安小鬟雪中花。有病辟糓。不能赴會。戱吟。</title>,<text>雪中猶自護香葩。底事逢春减却華。聞說邇來長辟糓。仙樓宜伴病維摩。</text>
<title>夢仙閣。次老杜岳陽樓韻。</title>,<text>公庭無一事。况是卧仙樓。花已山中盡。人如水上浮。佛鐘連畫角。官柳蔭漁舟。更約南來伴。淸樽穩泛流。</text>
<title>倚梧亭。抽次簡齋韻。</title>,<text>去住俱無係。此心長自閒。囊留嶠南句。天餉浙西山。鐘磬高雲外。簾櫳亂竹間。休言錦城樂。林鳥暮知還。二疊不須求鍊藥。天借一區閒。繚繞三江水。飛來小竺山。眞堪作吏隱。漸覺遠人間。獨有中州子。時時許往還。三疊自在沙鷗樂。悠然仙吏閒。樓陰倒遠水。鐘響殷空山。簾幕篁梧裏。風烟草簟間。家鄕杳何許。前夜夢中還。鳥嶺，竹嶺。謂之草簟。</text>
<title>泛舟三江。抽次老杜韻。</title>,<text>最說三江好。公餘偶一尋。亭虗白石址。龍吼古潭陰。盃淺知甁罄。舟高覺瀨深。遺風瞻舊廟。山水起余心。江邊。有圃隱書院。下流。有潭。古穪龍宅。潭上舊有白石亭。</text>
<title>夢仙閣。賦喜雨。</title>,<text>仙樓兩夜雨兼風。大地江湖極望同。喜色田間移早稻。暮聲窓外有枯桐。盃樽閒對霏微裏。鐘磬遙分淅瀝中。不必更尋苕霅去。捲簾疑是坐虗空。</text>
<title>金子愼 萬謹 自聞韶歷過。臨別。設小酌。呼韻賦贈。聞韶。義城別號。</title>,<text>聞韶與浮翠。俱是客中遊。嶺嶠纔奇遇。仙樓又別愁。籠燈寒照酌。江雨細鳴秋。琴唱渾如怨。猶知惜去留。夢仙閣。一名浮翠樓。</text>
<title>倚梧亭梅下。聽琴謾賦。</title>,<text>借麾非夙意。留滯卧江城。一樹催頭白。孤桐滿意淸。僧歸鐘已動。波湧月初生。尙免街童笑。天寒酒力輕。</text>
<title>安東官齋。次晦甫兄詠梅韻。</title>,<text>歲暮官齋雪擁深。淸樽相對古梅陰。南枝春色今如許。東閣詩情更不禁。風外暗香傳綺席。燭邊踈影散瑤琴。酣來倦作羅浮夢。池草前宵有好吟。</text>
<title>庚申夜。喜聖培見訪。置酒盆梅下。同賦。</title>,<text>樽酒非耽興。天涯歲欲新。初逢江上雪。重對夢中人。菜已他鄕味。梅先故國春。三虫從爾訴。惟怯此宵頻。再疊未解澄江詠。逢君詩句新。俱忘滯異土。惟喜叙同人。嶺雪猶封臘。沙禽已喚春。休言作吏苦。差慰此遊頻。</text>
<title>立春日。又疊前韻。己卯</title>,<text>客中殘臘盡。窓外小梅新。江近親魚鳥。官閒少吏人。幾圓湖上月。再見嶠南春。難得還鄕夢。排愁覔句頻。再疊僻縣村閭少。幽亭結構新。敢言爲傲吏。自喜便閒人。白髮江梅雪。靑絲野菜春。南州雖可樂。愁絶遠遊頻。</text>
<title>夏恥亭舊址。置酒煮艾。得遊字。</title>,<text>太守迎春作一遊。小橋東畔有林丘。陽暄嫰艾新堪煮。氷泮遊魚欲溯流。僧磬微聞山寺近。炊烟乍起峽村幽。從今官閣閒無事。擬向前江理釣舟。</text>
<title>又賦華字</title>,<text>不盡登高興。寒暉澹易斜。斷橋虗倒影。古樹欲生華。暮景僧歸棧。春心鳥聚沙。田園近江渚。藏得數人家。</text>
<title>倚梧亭。設小酌呼韻。</title>,<text>浮翠樓頭月上梧。五人相對一燈孤。江鱗叉得新登案。官釀釃來已滿壺。未斷客魂還故里。忽驚春意到前湖。淵明擬就歸田賦。好事何人解作圖。</text>
<title>賦落梅</title>,<text>衆卉纔生意。孤英已過時。香隨殘雪去。魂欲早桃移。稍稍花辭樹。靑靑葉滿枝。芳心縱易歇。羞遣蝶蜂知。</text>
<title>送人。賦庭字。</title>,<text>高卧經年不履庭。使君無事醉還醒。梧亭有月杯浮白。梅閤無花葉換靑。幽寺微鐘來水檻。空江一鳥下烟汀。逢春客意兼離恨。虗理前洲載酒舲。</text>
<title>義城縣齋。次主守晦甫兄韻。</title>,<text>再聽仙韶曲。天涯卽舊鄕。春深花滿縣。客至雨連觴。詩唱鴒原會。歌凝燕寢香。龍州富山水。絲竹較誰長。龍州。龍宮別號。</text>
<title>全注書 命三 寓棲南山。有詩寄兒輩。次其韻。却寄。</title>,<text>園花飄盡綠陰深。春去堂堂何處尋。淺酌豈能銷客恨。孤舟元不繫鄕心。空江夜雨生新水。古寺寒鐘殷暮林。嶺嶠迢迢歸未得。短篇聊托越人吟。</text>
<title>夢仙閣。贈別庶姪沙斤督郵虎臣。</title>,<text>江南花鳥弄晴陰。掩映松梧小閣深。過盡一春無一句。送人今始作悲吟。</text>
<title>昔與鄭仲久。同作上游之行。余則落留驪江。仲久仍上忠州。約日更會於甓寺。余於期日。携酒往候於寺之東㙜。向夕。仲久果乘舟而至。相對歡甚。不覺至醉。仍與同舟而還後。己卯夏。余自嶺邑踰嶺。就木道。復過甓寺㙜前期會之處。宛然如昨。而其人已作故。捲篷延望。撫迹感歎。仍題一絶。</title>,<text>雙塔東頭昔候君。相逢游戱白鷗羣。江山依舊人何處。獨倚孤舟溯暮雲。</text>
<title>金生崇謙挽 庚辰</title>,<text>天上麒麟下界行。竗年頭角已崢嶸。騰騰自倚風標逸。皎皎何徒骨格淸。型範靜齋成宅相。淵源石室纘家聲。春闈建幟騷壇將。蘭砌爭衡絳帳英。鄴下修文詞客盛。雪樓高唱俗人驚。常嫌詩弊爲陳語。欲溯源窮味大羹。作法豈循唐宋下。我邦要與翠蘓幷。藻華點綴殊濃麗。格力鋪張更老成。意趣紆餘無刻畫。路蹊明的破幽盲。浮姱豈以輕心掉。硏鑽惟從妙處營。濡墨朴淵傳造化。弄毫楓岳奪神精。嘔心長吉眞遊促。减帶東陽太瘦生。開口幾時重詠鳳。斷魂今日杳騎鯨。明珠炫彩纔驚矚。嘉穗迎霜遽隕莖。逸步方看無躡後。弱齡誰識未踰丁。高才敢道他人乏。夙悟應無與子京。懷寶可憐齎志沒。假年奚止以詩鳴。英英玉質蒭堪奠。草草瓊章篋不盈。春草高吟今絶響。秋風三疊復誰賡。奇懷耿耿終焉瀉。厚夜冥冥更不明。渼水遊蹤虗故宅。馬山歸櫬逼先塋。賢愚縱是同生死。榮僇終須有重輕。王勃短年猶不朽。孟郊無子尙留名。徒然壽福人誰記。苟有才能死亦亨。可道天人殊好惡。從來榮達等殤彭。知君聞此應含笑。且慰西河不盡情。</text>
<title>完山官齋。贈別再從弟範仲。師朝○壬午</title>,<text>天末逢君屬雨晴。竹園聯榻夏凉生。參差西浦三年夢。深淺南樓半夜觥。倦客樽前多苦詠。早蟬林外已秋聲。他鄕聚散猶堪恨。莫訴從前死別情。</text>
<title>將赴鎭安。踰熊峙嶺。口占。</title>,<text>藍輿牽挽上巉巖。興寄淙崢不怕炎。熊嶺已經縈九折。馬山遙指露雙尖。蒙籠草色朝霞斂。幽咽泉聲夜雨添。想得故人遅我意。月樓高處政褰簾。鎭安。有馬耳山。</text>
<title>鎭安縣齋。與主守呂師仲 光周 同賦。</title>,<text>峽村前夜雨隨車。槐柳深深擁縣居。醉去山翁時騎馬。閒來莊叟或觀魚。花開嶽寺頻移杖。松老林壇好展書。隣邑分符飛舃近。一壺相訪未應踈。</text>
<title>衣巖</title>,<text>揷水奇形像掛衣。鋪張氣勢見聞稀。危松着罅渾疑墜。疊石排空競欲飛。潭吐晩雲藏半面。壁翻斜日暈餘輝。緣溪更擬窮眞界。倒盡官樽待月歸。</text>
<title>金山寺。敬次季父靜觀先生韻。贈一明上人。</title>,<text>來去無心信一筇。偶隨流水住西峯。金山供佛塵根斷。白谷傳衣道氣濃。雲過不分新破衲。鶴歸同是老癯容。淵明幸得遊蓮社。說盡空空到曉鐘。</text>
<title>題飛飛亭</title>,<text>空亭呼燭卧深更。激激風灘竟夜鳴。喚覺十年塵土夢。向來絲竹揔繁聲。</text>
<title>寓渭陽。仍設小酌。感懷有賦。</title>,<text>蕭然琴鶴是行裝。湖社停車卽渭陽。歸去何須陶栗里。瞻依賴有魯靈光。繁絃倐變悲秋曲。感淚翻霑祝壽觴。宛爾駱村陪杖屨。却忘漂轉滯遐鄕。</text>
<title>淸流書齋</title>,<text>田村夜雪沒前橋。小寺尋僧不怕遙。閒夢尙愁縈郡紱。散蹤惟合混林樵。山樓琴韻淸疑裂。池閣梅魂冷欲銷。漉酒烹鷄鄕味好。更須新月坐深宵。再疊雪中重過寺前橋。但聽微鐘入谷遙。敲得澗氷聞曉汲。拾來山葉返昏樵。興酣村酒猶頻喚。坐久爐薰已半銷。堪笑子猷虗夜汎。我曺今不負淸宵。三疊家鄕迢遰洛西橋。湖外淹留歲月遙。彭澤吟成陶令賦。襄陽歸伴孟君樵。非材山木能全壽。吐燄燈膏謾自銷。借問高僧知此否。書灰無語到中宵。</text>
<title>夜深雪止。持殘酒。出潭上。小飮。</title>,<text>明滅銀河欲曉天。更携餘興步潭邊。騷騷微洒林中霰。激激寒鳴石底泉。洗盞邀來山月小。抱琴移就磵松圓。此間淸意詩難寫。四顧無人但皓然。</text>
<title>送尹仲吉 錫來 還京</title>,<text>池月依微欲上桐。夜闌虗閣酒樽空。身將孤鶴棲湖外。夢逐征人返洛中。司馬政宜吟白雪。子荊何事怨秋風。他鄕未罄新知樂。愁絶明朝作燕鴻。仲吉。纔哭內喪。</text>
<title>詠雪。次趙毅仲 裕壽 韻。</title>,<text>來賞雪齋雪。六花飄墊巾。難分小梅色。全沒老松身。林雀寒無夢。庭窓皎易晨。山陰終寂寞。期子話淸眞。再疊微灑王恭氅。時飄孟浩巾。遙岑露高䯻。孤鶴濕全身。響雜鳴琴夕。寒籠落月晨。携君此時坐。淸意十分眞。</text>
<title>毅仲每於小醉後。間以言議是非挑之。此有歉於忘言無辨之道。戱次淹字韻。以示。</title>,<text>糟丘猶可暮年淹。逃世何須幻老曇。悔殺田園歸不早。笑他蠻觸戰方酣。陶腰豈向鄕兒折。阮眼難容俗子參。畢竟亡羊那較得。且君呼醉共忘談。</text>
<title>毅仲每以嗜糵沉湎譏余。而余以癖詩寒瘦嘲毅仲。謫仙飯顆一絶。深嘲少陵苦澁窮瘦之態。而少陵不但不能解嘲。八仙之歌。欽慕飮中豪像。詩窮酒德。此亦可以判別矣。戱推此意。又疊前韻。</title>,<text>枚馬區區較速淹。不言眞訣是伽曇。推敲君已吟髭斷。傲兀吾方醉夢酣。五鬼難從窮處送。八仙惟許飮中參。騎鯨千載猶豪氣。飯顆詩傳作笑談。</text>
<title>淸流書齋。雪夜呼韻。</title>,<text>馬上見高寺。掩扉楓檜間。氷泉懸暗壁。雪月耿寒山。兒習琴初弄。僧酤酒未還。思鄕愁欲絶。今夜始歡顔。其二寒山已寂歷。萬籟夜俱空。聚散雲歸北。徘徊月出東。吟魂先着雪。醉面巧迎風。莫笑淸狂態。浮生是夢中。</text>
<title>養閒堂雪夜。賦梅影。</title>,<text>雙梅窓外雪依微。一色寒葩是也非。月落參橫無處着。更隨燈影上書幃。</text>
<title>淸流之會。毅仲連倒五盞。發興甚淸狂。而歸路馬逸。墮於泥濘。衣盡汚濕。不敢由前路。匿身竄歸。余得酒慰之。今有謝詩。故走次嘲之。</title>,<text>一宵淸興反爲災。馬蹶前橋儘可咍。汚服先愁驕婦讁。抱頭潛訪僻村來。泥痕水暈猶霑袖。石觜沙稜暗印腮。爭似山翁沉醉後。接䍦欹着倒輿迴。</text>
<title>李知事 堥 挽</title>,<text>駱東曾號里鳴珂。一老巍然受福遐。四朶瑤環俱靜秀。百年銅狄幾摩挲。耆英洛社爭傳繪。風裁朝端舊裂麻。接屋平生床下拜。不堪丹旐向山阿。</text>
<title>李平昌 涬 挽</title>,<text>阿大東床坦腹時。妙年才譽蔚然推。摶風擬掣垂天翼。未雪先萎聳壑枝。宦業蹉跎遅一縣。家聲寂寞付孤兒。丹㫌獨返三山宅。誰拂磯頭舊釣絲。</text>
<title>林都事 世恭 挽</title>,<text>連姻世好荷相憐。篤義淳風任自然。無事閒情傾白墮。有兒餘慶付靑氊。心同野鶴能辭祿。病祟盃蛇竟减年。千里南鄕㫌翣遠。故山秋雨灑靈筵。</text>
<title>送崔擎天 柱岳 出宰高城</title>,<text>鰲背高城聳遠空。雙鳧飛趁九秋楓。樽移仙侶書名處。船泛蓬壺倒影中。歌席夜延湖月白。琴齋朝瞰海暾紅。乞符政爲峩眉好。佇見題詩滿浙東。</text>
<title>文谷金公 壽恒 遷葬挽 癸未</title>,<text>石室高風毓慶綿。先生詩禮纘前賢。雲松海鶴亭亭立。秋月氷心皎皎懸。重闡嵬科誰出右。穩驅榮路早無前。湖堂較藝傾諸子。瀛舘橫經冠列仙。秉軸台階猶黑首。主盟詞掖卽靑氊。巖廊丘壑寧殊趣。事業文章合並傳。停峙竹梧鸞鵠聚。參差槐棘鴈鴻聯。完人操履無瑕缺。陷界榮華少滿圓。拳土已知難障海。覆盆那得更望天。巾亭滯舃無歸日。錦水行裝宛去年。硬節寧嘆荒裔竄。剛膓不受黨人憐。虗膺玉几遺音托。終見金甖後命宣。俯海恨深蘓老島。愛君忠瀉靜菴篇。恩波不隔幽泉裏。精爽猶迴丙枕邊。記夢詩頒兒感泣。庀塋章下使聯翩。閨中幾徹城崩哭。泉下今成劍合緣。先子金蘭相契好。東村文酒幾留連。竹亭苔滿曾懸榻。玉洞塵埋舊斷絃。此世何由能附尾。諸郞差喜得隨肩。九齡風度今誰似。黃閣回頭更悵然。</text>
<title>近年宦遊南土。客裏逢春。每吟不在家之句。今幸賦歸。止酒養疾。閉門却掃。惟與睡魔相伴。適借人古畫數幅。掛壁撫玩。庭前桃李爛開。風雨翛然。孤坐無與話此懷者。仍成短律。</title>,<text>午睡捐書卷。春暉已復斜。江山滿壁畫。風雨一庭花。謝祿門羅雀。抛杯病怯蛇。佳辰猶不負。無事卧吾家。</text>
<title>別外兄徐大學士 宗泰 赴燕</title>,<text>吾祖文章日月懸。朝天一奏萬方傳。平通此去應相問。試誦龍門太史篇。其二吾兄詞采楚騷參。禹穴奇遊可並談。不見三都文物盛。也應蕭瑟賦江南。</text>
<title>高陽寓舍雜詠 甲申</title>,<text>野人不合抱靑綾。蝸室纔容曲我肱。朝借隙暉閒點易。夜愁簷雪數移燈。行裝淡約歸田客。契活蕭條退院僧。雌伏一丘今得計。少年虗擬早飛騰。其二喬木荒村野景幽。閉門飯足更無憂。墟烟乍起牛羊返。山雪頻來鳥雀愁。商客遠投殘店宿。樵兒多上古墳遊。隣翁莫問來何事。且看浮沉宦海舟。其三松爐火盡斗杓傾。破壁殘燈猶復明。風動山狵何處吠。月高村杵相應鳴。羇人看字坐無睡。隣老提壺來勸觥。爭似金門待漏客。五更霜露聽鷄聲。其四扶筇獨立澗西涯。山色蒼凉夕照時。崖石飽風寒欲裂。野雲含雪凍猶垂。田橫滯穗羣禽下。村返昏樵一犬隨。古木荒林蕭瑟景。欲呼坡老畫中移。</text>
<title>柳雲卿 雲瑞 來過水村幽居。同訪隱寂菴。次放翁韻。</title>,<text>鄕村已僻更耽閒。與客相期小寺間。日暮雙鑣穿遠壑。雪中孤磬殷寒山。風飄雲葉同僧衲。松老霜髯宛我顔。添火陶爐重煖酒。開窓坐待獵夫還。</text>
<title>滄浪亭雜詠</title>,<text>暮到滄浪亭上宿。暗中唯聽棹歌聲。朝來更拓軒窓坐。滿地江湖眼始明。其二圖書散盡無他累。篛笠蕭然短舸中。休問瀛洲舊仙客。滄浪亭上一漁翁。其三遙山靄靄常如雨。危檻泠泠自起風。更喜夜窓先得月。只愁秋渚早聞鴻。其四冥冥水氣仍成霧。漠漠村陰欲作烟。釣罷漁人歸店遠。暮江烏鵲噪空船。其五淸心遠矣近流霞。氣勢雄奇獨月波。東國已知無此比。岳陽滕閣較誰多。其六晩凉枕上眠初罷。漁子得魚喧水頭。風外遠帆無數過。夕陽移席月波樓。其七船頭遙指六臣祠。采采汀蘋薦一巵。此地沉吟休墮淚。錦江寒月子䂓悲。其八十幅長帆飽晩風。柁樓有客倚飛篷。知君政得新詩料。看我綸巾坐半空。其九漁郞一葉泛滄浪。濯足高歌溯月光。只信舟中有閒地。世間無處不瞿塘。其十庭前山杏無風落。欄外潭魚見釣騰。高枕一眠消永晝。夜窓閒坐數漁燈。其十一江船海舶參差發。擊皷燒錢賽水神。但願歸期及秋社。浦魚村酒醉鄕人。其十二空江一笛起冥冥。響透烟波裊遠汀。莫近愁人欹枕處。高樓獨夜不堪聽。其十三槐林缺處迅雲帆。颭颭雙旗風飽含。去去丹丘知不遠。欲憑船尾上龜潭。其十四忘機我已休心久。獨坐苔磯狎白鷗。始識世間無靜界。渡頭斜日有爭舟。其十五不雨三春仍度夏。老龍潭底睡應酣。硯中一滴猶堪吸。欲借風雲大地霑。其十六磯上何人竿籊籊。垂綸終日弄波濤。渭川老去誰知者。須向東溟釣巨鰲。其十七角巾蕭灑坐西樓。一鶴無心立小洲。相忘江湖唯爾我。世間膠漆反成仇。其十八江頭屹立十章槐。濤嚙風號老不摧。人世幾人能似汝。暫時榮辱首皆回。其十九湖柳垂垂軟不收。拂波和雨掩高樓。長條莫挽閒游棹。須繫浮沉宦海舟。其二十江上初聞黃鳥語。白蘋花落柳陰多。如何不入簫韶曲。來和滄浪皷枻歌。其二十一江湖亦自無閒界。鷗鷺翻飛遠網羅。朝暮試看游泳處。曲潭芳草少風波。其二十二孤舟風雨一靑蓑。西塞依然張志和。枉被漁翁問憔悴。白鷗元自愛烟波。其二十三抛卷焚魚且斷杯。倦眠飢飯是吾才。江潮問爾營何事。朝夕辛勤去又來。其二十四峽舍三冬吟白雪。江樓長夏卧淸風。飄飄南北隨寒暖。身世宜投鴈陣中。其二十五園藪宜樵江可釣。浦邊十畒更閒閒。從今斂却歸山計。料理漁舟老此間。</text>
<title>子翼兄携酒來訪。喜賦。</title>,<text>鴒原相托只吾兄。聚散悲歡共此情。况是江樓風雨夕。對床牢落說平生。</text>
<title>纔別子翼兄。暮雨轉緊。更賦。</title>,<text>高樓簾幕灑蕭騷。江上霏微勢轉豪。檻外冥濛雲一色。風前飛舞鳥相號。釣因緡濕偏知重。船爲波添漸覺高。汀畔送人纔解纜。只愁中渚阻歸舠。</text>
<title>龍山燈火</title>,<text>入夜村燈亂。先秋萬點螢。熒熒爭落月。歷歷散晨星。影徹魚龍窟。光分鴈鶩汀。浦雲容易起。還怕鎖冥冥。</text>
<title>諸姪來會。仍與同舟沿洄。有詩謾次。</title>,<text>朝棹乘潮候爾船。斜陽回泊月波前。相逢莫問吾蹤跡。一鳥高飛盡遠天。再疊翁唱兒酬詩滿船。烹魚賖酒古祠前。已愁樂處還成別。明日江樓悵暮天。</text>
<title>又次茅字</title>,<text>沙汀夜雨細沾茅。樓上銜杯拂露梢。罷釣人歸潮漲岸。買瓜船返浦連郊。雲山滿座非生客。鷗鷺忘機作狎交。江畔蒐兵添一勝。晩風帆外動㫌旓。</text>
<title>月波亭月夜</title>,<text>獨立欄干曲。長天匹練橫。江湖元自白。風月不勝淸。滉漾雲沙漲。玲瓏夜雪晴。飛吟應有客。還欲捲簾迎。</text>
<title>樓上對雨</title>,<text>凌虗簾幕坐來空。龍氣沉沉水府通。沙浦晩潮寒帶雨。海門殘照暈成虹。船舷戛戛冥濛裏。鳥雀翩翩滴瀝中。每夜高樓淸少睡。枕邊今復浪掀風。</text>
<title>李仲賓 世觀 冒雨遠訪。喜賦。</title>,<text>江鄕隨處足蓴鱸。狂客何煩乞鏡湖。細雨獨憑高閣坐。好風還與故人俱。潭魚上釣傳銀縷。汀草宜蒭秣白駒。永夜月波酣詠興。洛中歸去也應無。</text>
<title>贈別仲賓</title>,<text>暮天風雨暗汀洲。客散樽傾獨倚樓。舟楫却通塵世路。江湖還有別離愁。</text>
<title>次諸姪寄示韻</title>,<text>逋客南湖散漫蹤。興來搖棹倦扶筇。一孫尙幼同文若。諸姪皆賢最仲容。夙計已吾乘下澤。舊棲宜爾守東峯。江樓半夜平生話。朗月淸波照兩悰。其二長安隔水水無橋。卧看浮雲變暮朝。移窟蟄龍遅吐雨。脫籠翔鶴欲摩霄。烟蓑南浦閒游泳。風浪西江自蕩搖。賢達古來多混跡。魯望漁釣浩然樵。</text>
<title>次五律韻</title>,<text>陰晴俱好景。佳興幾時窮。暑卷江樓上。詩成釣舸中。綠蓑西塞雨。凉枕北窓風。莫笑沉冥客。徇名不是雄。</text>
<title>觀漲</title>,<text>朝來新漲壯心眸。兀兀終南盪欲浮。盡納長天虗一色。闊呑平嶼混雙流。雲濤浩淼蛟龍喜。洲渚蒼茫鴈鶩愁。河伯到斯應一歎。月波宜喚望洋樓。</text>
<title>重陽後一日。子翼兄周甲會。口占。</title>,<text>園林晩色暎壺觴。少長聯翩集小堂。遐筭今年迴六甲。佳辰昨日過重陽。半酣欲折黃花壽。相對俱驚白髮長。同氣幾人兄獨在。夜闌絲竹却悲凉。</text>
<title>南平郡齋賦雪</title>,<text>聞響不分色。夜闌偏灑窓。枝傾墮凍雀。籬濕起眠狵。蕭瑟竹鳴寺。糢糊雲滿江。尋梅亦多事。有客好開缸。</text>
<title>與鄭季深 湜 遊息影亭。走次曹上舍根夏寄示韻。乙酉。</title>,<text>仙亭迢遰冠南鄕。松徑扶筇踏曉霜。孤嶂欲將危石墜。淸溪遙抱古壇長。高風宛挹三君子。舊曲空尋二女郞。芳草洲邊春不返。竹林飛雪灑深觴。三君子。卽河西，松江，石川。行中兩妓。唱松翁歌詞。亭前有芳草洲。再疊老去棲遅滯異鄕。但看蒼竹飽風霜。荷翁舊躅虗亭在。松老遺風一水長。詩聽鷓鴣携鄭谷。文如繡虎憶曹郞。請君早報梅消息。花下重來更喚觴。息影亭。卽石川菟裘。石川一號。荷衣翁。</text>
<title>將登瑞石山。暮投澄心寺。鄭重汝 鎭河 先已負笈相待。</title>,<text>晴瀑流鸎到底聞。竹輿伊軋暮穿雲。知君却在源深處。澄得塵心已幾分。</text>
<title>留宿澄心寺。夜深酒醒。山月滿窓。淸徹不寐。仍成一律。</title>,<text>居然身世卧招提。雲閣香亭夢裏迷。淸磬欲鳴孤月曉。遠人無睡一鵑啼。携來竹杖朝登嶺。霑盡蘿衣昨度溪。起拓山窓重喚酒。佛藤花下接䍦低。</text>
<title>瑞石山立石㙜</title>,<text>巖麓盤陀大抵然。忽驚層壁湧山巓。玉樓鍊得千年柱。雲觀裁成十丈蓮。暈落晴虹斜照日。色偸霜戟欲摩天。不須遠涉東瀛去。叢石森羅杖屨邊。</text>
<title>月延㙜</title>,<text>聯翩雙盖晩登高。匝水千松響夕濤。倒着接䍦遊峴首。橫吹玉笛過臨臯。巖平架竹宜添檻。湖遠憑風欲喚舠。雲閣絃歌還寂寞。月㙜轟飮十分豪。</text>
<title>七里灘</title>,<text>箕山逃世翁。瓢聲猶聒耳。如何富春客。愛聽前灘水。</text>
<title>尹正言 志和 挽</title>,<text>君贅吾門尙未髭。較余庚甲不參差。窮途興寄銜杯樂。晩境情同擊缶悲。莊惠何妨濠上辨。牙期自有曲中知。平生獨立無儔伴。猶幸當年識紫芝。其二天涯風雪坐深更。想爾明朝向九京。將縛茅茨歸故里。忍看松栢接佳城。范卿虗負攀輀哭。季子徒懷掛劍情。他日荒原草宿處。一杯和淚訴平生。余於駒城構屋。爲歸老計。其後麓。卽公幽宅。故云。</text>
<title>金持平 萬謹 挽</title>,<text>傳家詩禮襲文元。妙歲詞華聳掖垣。世險科榮還是辱。言危郡補亦殊恩。未聞宣室虗前席。永訣台州卽九原。年短官低親又老。强將何語慰孤魂。其二世好情親獨有公。酒塲詩壘幾爭雄。少年托契禪窓下。末路同遊羿彀中。尙憶聯翩題鴈塔。更憐先後領龍宮。行藏榮辱渾相似。只恨存亡異始終。公亦莅龍宮。故云。</text>
<title>還水西舊棲。雨中謾吟。</title>,<text>書簏琴囊取次移。水西林薄隱茅茨。村醅政熟歸田日。山雨頻來落木時。詩思秋深蟬寂寞。宦情霜後菊低垂。尋眞一念猶難滅。欲向丹丘採紫芝。</text>
<title>與從氏淸風守。遊丹丘。歷訪龍湫巖。</title>,<text>山氣空濛易向昏。潭波匯碧了無喧。渥洼奮足苔縫跡。驪穴騰鱗石印痕。空裏魚游搖鑑影。席邊樽擺倚雲根。憑崖不敢窺深窟。催酒頻招辟易魂。石上。有神馬跡。龍遊處。</text>
<title>遮日巖。贈宗上人。</title>,<text>伊軋雙輿入谷深。國師峯影漾波心。洞無剩土皆鋪石。溪作丫流自合襟。松澗泛觴仙吏對。楓橋飛錫韻僧尋。相期絶頂開蓮社。倘許陶公漉酒吟。</text>
<title>水門瀑</title>,<text>日射飛沫。暈成彩虹。亦奇觀也。磴路緣崖上頂窮。雲根中拆透玲瓏。楓殘尙愛松陰密。瀑瘦猶看石勢雄。素練翻風飛作雨。紫烟銜日暈成虹。凄寒更喚餘杯醉。霜葉飄蕭落酒中。</text>
<title>錦繡山霧巖寺 洞口。有飛鳳㙜。</title>,<text>寺在山幽處。肩輿過鳳㙜。巖多繞殿伏。峯欲向人摧。案薦靑梨熟。庭垂紫菊開。槐陰坐竟夕。臨發罄餘杯。</text>
<title>出山到江上。別梨花洞主人。</title>,<text>錦繡秋光回望新。出山如別故鄕親。孤舟落日寒江上。更送梨花洞裏人。</text>
<title>鶴棲菴廢址</title>,<text>菴舊在芙蓉壁下。今移建於錦屛山。芙蓉壁下疊蒼巓。仙鶴移棲問幾年。明月寒樓飛過好。錦屛從此作靑田。</text>
<title>過桃花洞。停棹延望。未及歷遊。</title>,<text>谷底村連江氣澄。翠松丹壁露層層。霜楓不似桃花浪。遅引漁舟入武陵。</text>
<title>過凌江洞。傍有七松亭。</title>,<text>隱約村如望梵宮。往來人似騎茅龍。孤舟三島沿洄遍。重輟歸橈撫七松。</text>
<title>玉筍峯</title>,<text>帆外秋峯劍色寒。鎭臨潭口儼峩冠。雙崖劈拆丹丘峽。一柱高攙白玉竿。飛石勢如玄鶴翥。欹松影抱老龍蟠。安能移對凝淸閣。齊峙屛山坐卧看。</text>
<title>龜潭</title>,<text>潭邊。有玄鶴峯，彩雲峯，龜峯，五老峯。平潭澄綠闢天門。列嶽森羅左右蹲。赤壁夢中玄鶴過。巫山屛裏彩雲翻。負來寶卦穹龜伏。削出金蓮五老尊。好是蓬萊秋後色。扁舟閒載溯眞源。</text>
<title>島潭</title>,<text>三島列峙於潭心。中峯最高。帆外雙鬟擁一峯。壺天卧對碧玲瓏。參差蓬島浮鰲背。錯落台躔列水中。波動危巒搖不定。月高游楫杳何窮。金剛縱是眞仙窟。萬瀑終難溯短篷。</text>
<title>宿潭邊村舍</title>,<text>江畔崖村似妥藍。水雲朝暮和烟嵐。種來花木連三島。漱罷池泉下二潭。犬吠應猜漁子入。鶴馴如待羽人驂。經宵不覺歸橈逗。靈境春迷豈再探。</text>
<title>隱舟巖</title>,<text>巖竇嵌空。可以隱舟。崩崖缺裂。怒濤舂撞。不可久留。三茅空腹恰開張。懸壁穹窿老蘚蒼。靈界亦愁風浪險。仙家故幻壑舟藏。陰泉瀉護潛蛟伏。幽竇虗容畫鷁揚。乳髓一餐生腋羽。飈輪安用御飛檣。東坡詩。空洞三茅腹。三茅。卽句曲山。</text>
<title>石門</title>,<text>峯頂石拆成門。望之如圓月形。穴中。仰見天光。萬古仇池一棹穿。谽谺石扇半空懸。晴虹倒影拖江腹。圓魄騰輪掛峀巓。但見穴中天漏白。莫窺壺裏地藏仙。雲梯宛待劉郞躡。擬啜胡麻了宿緣。</text>
<title>下仙巖。次洪兄士中 萬選 韻。</title>,<text>桂棹委烟水。靑藜入洞天。雲生羽衣上。瀑落翠樽邊。弄筆搖三島。傾杯瀉九淵。飛鳴何處鶴。前夜夢中仙。</text>
<title>丹陽官齋。題贈主守士中兄。</title>,<text>形勝丹丘號絶佳。况兼仙吏得洪崖。溪圍燕寢魚跳席。山逼官庭鹿下階。龜島潭爲洗藥井。雲仙巖是聽琴齋。蘂城寒碧詩筒數。元白風流不等差。</text>
<title>風穴</title>,<text>風穴，水穴。在屛山兩頭。蘆花楓葉滿江秋。靈竅風生洒碧樓。先入倚欄孤客耳。不勝淸切下簾鉤。</text>
<title>水穴</title>,<text>巖竇幽泉涌若神。想應深處接滄津。不須下灌黃精圃。浴此翛然無垢人。下灌黃精圃。東坡詩語。浴此無垢人。出維摩經。</text>
<title>水村閒居。次寄鄭重汝。</title>,<text>千里音書帶雪來。半年離抱得詩開。徘徊環碧梅邊夢。悵望雲樓竹裏盃。彭澤閒情唯漉酒。杜陵豪氣舊登㙜。窮村鷄黍猶堪煑。春鴈飛時待爾回。</text>
<title>次晦甫兄新成墓舍。感懷詩韻。</title>,<text>文暎峯高溪水淸。卜居非爲賦閒情。流傳岷嶺荒田在。悽愴思亭小記成。故里荊花今幾朶。暮山松栢自寒聲。相期日月斯征邁。休墜靑氊忝爾生。再疊斲山初闢小齋淸。丘隴瞻依足慰情。引井霑畦新菜潤。種桑圍宅短籬成。雪峯暮獵呼鷹興。雨墅春耕叱犢聲。略彴僧歸知有寺。晩鐘鳴處淡烟生。</text>
<title>紫霞洞賦。贈虎臣。丙戌。</title>,<text>聯翩騎影倒前灘。少姪溪邊一笑看。巖石雨磨如照暎。谷花春晩半消殘。笛聲淸勝泉流决。酒盞深於洞府寬。㙜畔誅茅留後約。紫霞楓菊趁秋闌。</text>
<title>鰲山田舍。贈虎臣。</title>,<text>紫霞南去俯淸灣。桑栗陰交背翠鬟。少壯莫嘆淹草莽。功名不博卧溪山。誅茅短短三椽縳。種麥靑靑十畒閒。庭畔小區如借我。暮年相約老田間。</text>
<title>碧波亭。次唐人韻。</title>,<text>何人到此不遅迴。詩句難工但索盃。兩岸夕陽蟬噪樹。一江秋意客登㙜。危墻往往浮槎罥。幽檻時時恠鳥來。上下三波誰最勝。酒樽移向月波開。上下江。有月波，恩波，碧波三亭。</text>
<title>少輩爲得魚往豆浦。久待不至。呼韻各賦。</title>,<text>漠漠蘋洲遠。投竿何處磯。收綸驚撥剌。得雋詑鮮肥。不怕斜風至。應隨返照歸。柳枝貫幾箇。鱗鬣望依微。</text>
<title>碧波亭月夜</title>,<text>江畔搖搖畫舫齋。坐看晴月上高槐。初疑夜雪深埋壑。更道秋波溜暎階。脉脉唯宜邀勸酒。迢迢難得攬盈懷。已知圓缺無終極。却歎人生竟有涯。</text>
<title>諸君同舟泛月。而困酒獨不與焉。悵然爲詩。</title>,<text>凉月踈簾獨醉眠。扁舟閒興付詩仙。錦袍采石游超忽。羽服黃樓立杳然。歌颺柳絲搖不管。句成鷗夢凈俱圓。櫓聲微聞烟深處。知在恩波小榭邊。</text>
<title>還向洛中。留題。</title>,<text>六日七賢會。危樓百尺豪。雨篷仍月檻。塤唱間村醪。悵別恩波客。先迴鑑水舠。重陽更留約。泛菊醉登高。</text>
<title>申留守 懹 挽</title>,<text>文詞遒蔚脫凡模。意象嵬峩唾俗徒。懷璞晩纔通桂籍。積薪終止按松都。平生任直羞才衒。暮境投閒歎德孤。東洛耆英零落盡。秋風喬木謾悲呼。</text>
<title>金子益內室挽</title>,<text>夫子才高樂泌洋。鹿車相挽入崇岡。淙崢協韻宜琴瑟。鳥獸叫音和鳳凰。種豆詩酬采桑曲。績麻燈伴讀書床。荊釵洗盡香膏態。不獨當時有孟光。其二釜淵檗谷舊棲同。尙憶辛勤井臼中。耕饁平生南畒計。悲歡十載北山空。貧能不匱那無瘁。年未抵衰已告終。身後哀榮何足較。但敎存者恨難窮。其三山中雅趣卧遊客。林下高風詠絮媛。簪珥賣承君子志。帨鞶銘佩女師言。生兒謾作他人種。靡室終招旅寓魂。不獨秋風偏起怨。春溪誰復采蘋蘩。其四掩淚河洲失好逑。故山唯有鹿爲儔。秋來短褐誰相念。客至殘杯不可謀。身外一瓢無係戀。水中雙劍佇冥遊。區區寫佛悲難塞。擊缶狂歌欲學周。</text>
<title>丙戌九月。以耽羅試才兼廵撫御史。辭朝。行至完山。主守呂師仲，龍潭守伯溫已來待飛飛亭。相與劇飮。臨分口占。</title>,<text>傾盖他鄕惜遠離。使君頻喚菊花巵。榮生御史新騘馬。興寄山翁舊接䍦。銀漢泛槎迷去路。驛亭零雨灑吟詩。淸樽孤燭朝天舘。歸夢他時到習池。零雨詩。古人別語。</text>
<title>古長城院舍午憇</title>,<text>長城古邑但荒原。籬落蕭條草樹昏。林院夢迴山鳥哢。峽程詩採野農言。幽情每逗靑筠岸。倦眼先偸赤葉村。屈指離家未旬日。已呼同伴說鄕園。</text>
<title>長城客舘滯雨</title>,<text>滯雨鰲山獨倚樓。晩凉先透弊貂裘。低垂砌菊何心笑。霑濕林鴉並坐愁。猶趁九秋瀛島會。差遅一夜錦城遊。脩篁窓外蕭踈響。孤客無眠欲白頭。是日。當宿羅州而未果。秋前。可以渡海。故幷及之。其二鰲山秋晩雨廉纖。遠客停驂酒屢添。入夜不禁朱檻濕。捲簾還怕繡衣霑。愁邊艷曲徒喧耳。夢裏嬌兒尙挽髥。旅舘兩宵猶作苦。海中何耐半年淹。</text>
<title>錦城舘有感</title>,<text>畫角雙㫌入錦城。繁華從古號南京。先君五馬分符地。小子乘騘仗節行。六十光陰迷往蹟。三千瀛海杳歸程。白頭舊吏今猶在。泣說當年伯也生。先君子曾於戊子。莅此州。是年。伯氏生。今已五十九年。一吏尙存。能說舊事。</text>
<title>靈巖對月樓。偶占。</title>,<text>對月樓前月出山。客窓朝暮挹靑鬟。漢挐明日回頭望。雲外高標宛舊顔。漢挐絶頂。俯見月出，無等諸山云。</text>
<title>過鳩林村有感</title>,<text>先人受玦住鳩林。秋草遺墟不可尋。苦竹寒聲已凄切。漁歌更作楚騷音。</text>
<title>海南途中</title>,<text>石梯院下雨兼風。月出回頭却在東。海氣蒼茫雲旐外。詩情爛漫竹輿中。極南節候非時暖。大陸山川到此窮。馬上秋光容易歇。明朝瀛島杳孤篷。</text>
<title>子翼兄方守葛山鎭。來會海南。天涯邂逅。喜可知也。對床旅舘。風雨颯然。感而有賦。</title>,<text>官閣渾如海上村。天涯聯榻亦君恩。葛山老將能題句。瀛海歸仙但擁樽。橘柚香連棠棣萼。蛟龍窟傍鶺鴒原。孤舟明日滄溟闊。鴻鴈聲中更斷魂。其二南來休道繡衣新。迢遰仙槎望北宸。窮海方知天地大。異鄕還得弟兄親。三秋物色餘今夜。萬里溟波杳此身。風雨彭城同一感。東坡眞獲我心人。</text>
<title>泛海</title>,<text>舟人夕來告曰。風色漸好。而舟膠淺渚。潮退則難動。二更可發船。到甫吉島。更占風便而進退云。余依其言。與子翼兄劇飮五六大白而分手。登船跳波。缺月微照篷窓。棹歌角聲。嗚嗚互答。船頭岸上。黯然相望。別懷不禁悽惻。風利船駛。須臾出十里浦口。北岸人已不可辨。平波亭僅如黑子矣。舟人俄報曰。此是甫吉島。舟行已百餘里。而朝旭纔上一竿。乘風可直抵濟州。仍擧帆放船。余時困且醉。但答唯唯。過午睡一餉。問舟人則已過楸子島。方入大洋矣。余始褰篷縱目。天海相接。四無涯涘。漢挐一點。遠浮波濤間而已。風勢不甚猛。而舟中猶蕩漾掀簸。眩甚不能久坐。垂篷倚枕。合眼靜卧。日未下舂。微聞南岸鐃角聲。倐忽間已泊朝天舘下。喚盃微醺。扶上柁樓。楸子大小火脫諸島。如覆盂。如抽筍。依微點綴於杳靄之間。而八百里風濤。能抗一葦。儘是極危極快事也。俄而。日曛紅粧。蠟燭前導。入舘解衣。乍憇。盃盤雜進。已忘來時之艱險。而回望歸程。不覺心寒矣。人傳蔡湖洲曾陪光海入此島。留連縱飮曰。男兒無地不可居。吾何更涉鯨波乎。久無還意。主牧不敢强。因其醉甚風利。擔輿上舟。未曛已泊彼岸。湖洲酒始醒。舟人告其故。湖洲欣然笑曰。吾之曩言。政欲使爾辦此故也。此亦可爲海外一劇談也。波亭曉角咽行船。千里江陵過瞥然。大地虗無皆積水。片帆飄忽遠浮天。魚龍怳惚飛檣外。吳楚微茫落照邊。直欲窮源溯銀漢。瀛洲何必問神仙。</text>
<title>朝天舘</title>,<text>指點仙山汎浪頭。却驚身已近瀛洲。周旋黃帽忙投纜。羅列紅裙擁上樓。卧似搖舟難作夢。坐望歸路更添愁。海鳶飛處雄心斷。慚負平生馬少游。其二南極仙槎日暮迴。碧紗燈燭影徘徊。回看水接天邊去。未信人從浪裏來。圓岳四時皆積雪。滄溟每夜自晴雷。波亭夢隔前宵會。空舘今無更勸盃。漢挐。一名圓岳。</text>
<title>瀛洲客舘</title>,<text>門前日日浪兼飈。晝戶常關夜枕搖。橘不渡淮風味異。鴈難踰海信書遙。雲霾鎭嶽恒多雨。木落空城自晩潮。指點神京何處是。夢魂猶逐此歸橈。</text>
<title>漢挐祭壇</title>,<text>崖風谷籟曉泠泠。燭影徘徊酒藻馨。從古霞標宗衆嶽。秪今祀幣涉重溟。陰森老木疑憑鬼。肅穆空壇怳有靈。謹致主誠仍自訴。衡山雲捲禱冥冥。</text>
<title>登漢挐山</title>,<text>祭罷。海旭已微昇。促駕入洞。一線細路。縈紆屈曲。苦竹被地。喬木參天。巖石突怒。澗谷冥迷。如入鬼門。山腰以上。無一雜卉。有樹檜身杉葉。爇之有香臭。環山數十里。簇立如麻。爲海風所靡。枝皆南指。矮短擁腫。堇鋪地。有草蔓生。轇輵石上。色如靑苔。大如釵股。莖有細毛而味甘香。人稱靈芝。雖非芝。亦異草也。過中臺。始見山之眞面。而路益險。及至絶頂。亦無峭削峯嶂。穹窿圓平。而左右兩肢。起伏斷續。或巉巖陡起。或周遭邐迤。或如駞背。或如散珠。盤據百餘里。諺傳上古虞人登山巓。以弓弰摩擊天腹。天帝怒。折柱峯。移峙兩縣。爲三島及山房窟云。頂上南麓。凹陷如大釜中。四面石峯環遶爲城郭狀。峯腰有小竅。可以通望南洋。號穴望峯。峯底有兩潭水如玻瓈。深處沒脛。潭邊白沙皎潔。叢竹香檀珍卉奇草。周包蒙密。如鋪氊席。潭之北隅。設祈雨祭壇。由大靜。有一鳥道。人從樹間攀緣而上。若喧閙。則雲霧晦冥。島中極暖。冬無點氷。而山中積雪。盛夏不消。官不貯氷。常取供於此云。山無熊虎等惡獸。唯猪鹿千百爲羣。鹿夜必就澗飮水。古有獵者。夜伏潭邊。見羣鹿來飮。中有一鹿。魁然而色如雪。白髮翁騎之。獵者驚恠。不敢犯。但射殪一小鹿。騎鹿翁如點檢羣鹿之狀。長嘯一聲。因忽不見。故潭名白鹿。近日虞人。亦時見白鹿。而無騎者云。仙亦老死耶。山外四傍。大瀛海環之。北望。瑞石，月出，天冠，達摩諸山依俙出沒於有無中。廣鵝，楸子，斜鼠，飛揚，火脫等島。點綴如黑子。三邑列堡。累累若蟻垤。東西南三面。無一點島嶼。但見天海相接。寧波府，琉球，日本諸國。指點於杳靄間而不可辨。雨霽無雲翳時。登白鹿潭西峯。天際申方。有一山如筆卓。曾有浙商朱漢源者來望以爲松江府之金山云。而亦依微不能辨別矣。時天朗無片雲。而自大小，火脫間。有白氣蓬蓬然。初如匹練橫鋪。俄頃間。奔馳周布。銀汞海變。成白玉界。向來所見。倐忽失去。泯然無一物。政似混沌未判時。向曛風作。雲靄散亂。或堆疊如峯巒。或裊娜如㫌旆。悠揚舒卷於波濤滉漾之間。亦一瓌觀也。南極老人星。唯中原南嶽與此山。春秋兩分天地開霽時。望見其一半。沈節制連源，李土亭之菡。曾皆見之云。自絶巓南下。西轉廿餘里。有靈谷。奇峯恠石。森羅環擁。狀如羅漢者五百餘。號千佛峯。又稱五百將軍洞。下有泉流。决决鳴於竹樹間。聽之如箏珮聲。傍有尊者庵故址。山內無峭壁。石皆頑黑。而唯此一面雪山崢嶸。宛然如楓岳之衆香城。眞島中第一洞天也。盖山脉自楸子，火脫而來。堪輿家以爲回龍顧祖形。其曰漢挐。以銀漢可挐引也。一云。頭無嶽。一云。圓山。以形而言也。山體自遠而望。則蜿蜒陂陁。橫亘海上而已。未見其高峻峭拔者。而初曉入山。日幾向午。仰望高峯。尙在半空上。自山根。行四十餘里。始登絶頂。四顧溟海。浩漾無涯涘。怳若超鴻濛而登雲天。日月之所遍照。舟車之所不及。皆可相接。而只眼力有限耳。世稱金剛，智異，漢挐爲三神山。峯巒巖洞之奇秀。二山固有之。而若其雄蟠高峙於巨溟之中。恢魁詭阻。含蓄百靈。俯南極而臨四海。則彼亦當少遜。始知峭巖絶壑。如娟姸淸拔之士。人皆愛慕。而崇山巨嶽。如人之洪度偉量。不設畦畛者。驟看不異衆。未涉其閫域。則不能測其涯岸耳。金冲菴云。登漢挐絶頂。四顧滄溟。可盪奇胸。太白所謂雲垂大鵬飜。波動巨鰲沒者。唯此可以當之。自古相傳爲小天台。誠不誣矣。林白湖云。穹窿之形。積石之狀。恰似無等山。而高大則倍蓰。世傳無等。與此爲牝牡者。必以此也。二公之言。可謂得之矣。昔荀中郞登北固望海。謂秦漢之君。必褰裳濡足。若令荀公臨此地。則當作何如觀。而列子禦寇。書圓嶠之山。東方曼倩。記瀛洲之地。豈其御泠風爲歲星。亦甞遊此者耶。大麓蜿蜒駞背同。遙看融結不穹崇。登登盡日唯深谷。望望高峯尙半空。行處松篁通鳥道。坐來天水混鴻濛。始知巨嶽無奇峭。獨鎭南維敵泰嵩。其二三神仙窟落三韓。圓嶠千秋占地寬。域內羣峯爭巧削。海中元氣獨雄蟠。巖環二沼屛陰轉。天入洪濤盖影團。方信吾生不虗負。古來能有幾人看。其三穹窿圓岳揷重冥。四顧虗無遶大溟。太華遙尋玉井水。衡山俯瞰老人星。嵯峨雪崿鯨濤白。怳惚雲樓蜃氣靑。不恨此身如粒小。卽看天地亦漂萍。其四峯凹地平大釜形。列巖環擁匝雲屛。雪從太始長凝白。潭破鴻濛自漾靑。月凈霜毛仙鹿飮。露漙瓊葉異花馨。想應滄海飛吟客。故斲岡巒啓玉扃。其五幾人仙窟謾回頭。容易星槎掠斗牛。風急張帆凌漲海。月明吹笛上瀛洲。樽前忽覺層霄近。脚底平看大地浮。登泰始知天下小。向來崇岳揔陵丘。其六敢言靈嶽遇仙羣。但覺憑虗隔世氛。四海環身容兩屐。一筇隨手策高勳。去來日月皆由水。幻滅峯巒但是雲。欲向巴帆問消息。祗今能復蜀三分。其七峩冠相拱立層巓。海上雷風搏不顚。西竺聖人來萬里。東齊義士化千年。雪霜磨骨苔難蝕。巖洞藏身鬼莫鞭。移得蓬萊山一面。衆香峯色宛森然。右。詠靈谷千佛峯。○林白湖五百將軍洞詩。田橫五百人。一死酬相知。精靈恥漢土。被髮翩然東。仙洲化爲石。屹立滄溟中。</text>
<title>橘林堂</title>,<text>堂在府衙東隅。堂前。有果園。柚子，唐柚，黃柑，乳柑，金橘，洞庭橘，山橘，靑橘，倭橘等樹甚盛。間植梔子。霜後諸果政濃熟。綠葉金苞。燦爛相暎。樹高不過丈餘。糾結磊磈。如虯蛇狀。古榦瘦勁。苔蘚斑蝕。新叢靑嫩。尤可愛。最高樹下。累石作壇。可坐半百人。布席列壺觴。摘果佐酒。向曛。缺月微透。淸颸徐來。繁陰散亂。濃香馥郁。眞奇絶景也。恨不得與會心人共此淸翫也。黃堂掩暎橘千頭。綠葉陰中几舃幽。簾幕坐邀瀛島月。階除閒弄洞庭秋。團圓金顆堪投鵲。蟠屈苔査欲學虯。更愛濃香凝燕寢。官梅不必說楊州。東坡詩。聞道黃柑常抵鵲。其二年年珍貢替包茅。雪裏濃香溢海舠。淮水若過爲枳棘。漢宮難去種蒲萄。不隨梅竹編周什。獨伴芝蘭入楚騷。一嚼槎仙忘抱渴。長卿喩蜀哂徒勞。其三靈域芬芳望菀然。后皇嘉樹絶堪憐。攀枝蛾綠難分色。弄顆鵞黃訝共圓。天上金盤濃雨露。海中瓊葉隔風烟。李衡奴畜眞愚耳。宜爾荷衣號木仙。林石川有木仙詩。深斥李衡木奴之稱。改號木仙。石川一號。荷衣。</text>
<title>客舘偶吟</title>,<text>浩蕩滄溟一葦飛。瀛洲樓閣望依微。千羣駿足驚騘馬。列隊羅裙襯繡衣。梅閣暗香螺椀引。橘林晴雪筍輿歸。明朝更擬登圓嶠。騎鹿仙人倘不違。牛島。産螺盃。</text>
<title>山屯牧塲點馬。留宿村舍。</title>,<text>山屯牧塲。割漢挐一半。入山行二十里。有村。纔十餘家板屋。如懸磬。僅能容膝。冀野蒼茫裂漢挐。山巓板屋小如蝸。風旓閃閃迷雲蘂。霧鬣戎戎滚雪花。獵騎暮歸懸兩鹿。官廚早罷集羣鴉。荒村寂寞燈相伴。爭似飄颻泛海槎。</text>
<title>驅馬篇</title>,<text>山屯牧塲中。結三大木柵。一柵周回幾至三四十里。三邑五千餘軍。分哨列立於柵內。圍遶讙噪而進。數千馬羣。駭驚奮迅於平莽絶壑之間。猪鹿雜獸。亦失其藪穴。縱橫奔逸。砲射亂發。所獲委積。柵傍結一圜塲。驅馬入圜塲中。如鳥鎩而魚喁。萬足簇立。尾鬣相磨。不能蹄囓。騰踔。圜塲外又結小柵。僅容一鬣。入塲之馬。以次驅入小柵。記其毛色。點烙而還放。擇其駿者。別置封進。此實島中巨役。而亦一壯觀也。瀛島闢冀野。房星耀南極。靑靑雪中草。遠引騘馬客。旗旓閃林樾。鐃皷殷巖谷。震蕩驊駵窟。千騎爭逬逐。霜蹄怒决電。風騣奮如戟。雄嘶海濤湧。高驤山雪落。長飈更簸掀。曠野菀漠漠。平莽散千足。雲錦爛五色。旣無熊虎畏。更饒水草食。千秋汧渭間。復見大蕃息。伯樂不一過。駑駿久混跡。驪黃自不言。那免受羈束。池魚困脩鱗。籠禽鎩六翮。靑絲爭絡頭。龍門同點額。猶恐誤馬畫。敢不數以策。魁然騕褭羣。可以薦華屋。頫首望閶闔。似欲振龍翼。春來漢苑貢。政肥靑苜蓿。飛騰十二閑。棗脯終何益。金臺死馬骨。猶能燕讐復。中原恨未踐。焉用千騏騄。願得請纓人。快飮長江綠。荊卿謾多談。匕首不自躍。王庭係頸歸。只在一奮足。然後向瑤池。弄影舞黃竹。</text>
<title>觀獵</title>,<text>翠幕排風俯海門。漢挐飛雪灑征軒。追麕曠野霜蹄疾。射雉平林赤羽飜。巨藪已空雲夢澤。雄心不减灞陵原。恨無帳下蒲萄酒。强喚官樽切大豚。</text>
<title>牛島</title>,<text>島在海中。距岸二十餘里。周十七里。南溟小乘云。島形如卧牛。近島則水色頓異。恰似靑琉璃。南崖有石門如虹。張帆可入。而其內窟宇天成。可藏黃龍數十舳。窟將窮。又有一重石門。狀如鑿開。僅通一船。乃搖棹而入。有恠禽似鷺而小。色微靑。數百爲羣。紛紛飛出。盖窟向南。無風而暖。故海鳥來棲也。比外窟差小。而瓌詭過之。仰見白石。團團如月。而微有芒耀。又如椀如杯如鵞卵如彈丸者。錯落如星斗。盖渾窟靑蒼。故白石得爲星月之狀也。地誌亦云。人馬喧。則便有風雨。俗號神龍在處也。自別防鎭。相距僅數里。欲以一棹往觀。風逆未果。金冲菴有牛島歌。甚奇健。老子騎來放海中。冲菴歌句儘瓌雄。懸崖錯石圓如月。幽竇雙扉暈落虹。恠鳥毛靑棲就暖。毒龍波碧噴生風。靈仙自護深深窟。不許漁郞一棹通。</text>
<title>別防鎭樓。夜坐。</title>,<text>海上長天轉泬㵳。華譙雲外聳岧嶤。旗燈影細生新月。城角吹殘咽暮潮。歸夢鳳樓迷瑞霱。短帆牛嶼阻狂飈。南溟秋盡無來鴈。獨伴牢愁坐永宵。</text>
<title>城山</title>,<text>山在㫌義東北三十八里。石巘千仞。陡起海中。與牛島對峙。一脉沙岸。南通陸路。勢若壺口。到絶壁下。鑿石架梯而登焉。高頂石角。周遭削立。自成山郭。其中凹陷深可十丈。經可數里。林木䓗欝。翔走皆絶。橘柚方爛熟。冬栢半拆。交柯掩暎。攀巖下窺。則洪濤巨浪。極望無際。號怒舂撞。搖搖如在空中。股戰心悸。懍不可久留。眞是海上靈詭之境也。舊截山根。據險築城。無水而廢。林白湖小乘。城山。如一朶靑蓮浮出海濤中。巖巒奇恠。或如帆檣。或如幕室。或如幢盖。或如禽獸萬千之狀。難以盡記云。南溟之頭石崢嶸。突兀中天萬仞立。對峙牛島接淼茫。低昂圓嶠若拱揖。劍門刻畫城郭狀。巫山橫拖屛風疊。滄波露聳金鰲骨。白雲浮出靑蓮葉。高標直上鸞鶴避。層陰倒瀉蛟龍慴。覆地螺鬟不自少。擢海瓊簪豈爾及。初驚起勢何崒嵂。更訝流形互周匝。未知化工是何意。絶徼偏費經營業。無乃天亦愛瀛洲。五城於玆落一堞。不然仙開蘂珠宮。馮夷海若相游狎。藤棧石梯尙可攀。頭上高巓已自躡。邃壑層嶂異俯仰。奇狀詭觀生倐吸。雲根舂撞波濤嚙。陰谷黝昧神鬼泣。回看銀海莽空闊。太虗但似團團笠。麤鵬戱鯨恣騰擲。玉兎金烏迅出入。今來不見騎鹿翁。難借金丹餐一粒。仙槎還欲泝銀漢。路阻風飈不可涉。唯當留此謝世人。深閉雲扃度塵刦。</text>
<title>㫌義客舍偶題</title>,<text>圓山影裏綠簾垂。遙海腥風掣戟枝。官閣似菴苔滿地。野城如斗鹿登陴。黃柑朱橘常投鵲。瑇瑁蠙珠替納龜。若問使君仙吏趣。正方看瀑又天池。縣貢瑇瑁眞珠。</text>
<title>正方淵 一名驚鷺淵。</title>,<text>淵在西歸浦東一里海岸。石崖百尺。屛擁數里。瀑流飛落於海水。東麓隆起陡絶。其上平廣。天然作㙜。軟莎被之。㙜邊七松森立。其大皆數拱餘。老榦虬屈偃蹇。上蔽雲日。下拂滄波。森島，草島，禿島凡三石嶼。列峙海中。巖壁峭削。松檜蔭翳。森羅縹緲之態。恰似東海七星峯。玉色不及。而蒼翠娟秀過之。此所謂漢挐柱峯之移峙者也。登㙜撫松。前對三島。後矚漢挐。左臨飛瀑。鎭堡漁戶。隱約於雲靄。帆檣島嶼。掩暎於松翠。有若爭奇獻巧於樽俎之邊。不但島中第一仙境。雖較嶺東勝區。亦未易優劣也。時携一笛工。快弄數曲於瀑巖上。幕屬有善歌者。倚松而和之。海天空闊。淸音寥亮。飄散於雲霄之間。恍然緱嶺上。簫聲也。余謂主倅曰。人傳漢挐東巫峽。時聽仙樂。亦豈勝此耶。主倅曰。巫峽天樂。但聞其聲。而今見其人。恐不如也。相與胡盧。㙜前小漁艇。自西歸浦口掉來。載採鰒五六人。躶身投水。但見瓠子泛泛於水上。俄頃。人頭次第涌出。供鰒數十甲。松下鱠煑。風味頓佳。不覺頻喚大白。醉甚頹卧。不能騎馬。夕陽肩輿。吹笛而還。亦一風流事也。浩蕩風濤滿眼前。古㙜千尺立蒼然。不周山折分三島。銀漢波傾落九天。採鰒漁瓠遙泛泛。倚松雲盖坐翩翩。梅花一曲江城笛。愁殺天涯李謫仙。</text>
<title>天池淵</title>,<text>淵在西歸浦上。淸陰南槎錄。自海口左右石壁屛擁。洞中樹木。皆冬靑。巖狂谷狠。白晝陰沉。如藏風聚雨。鬼神吟嘯。奇壯幽恠。不可備說。水自漢挐南谷發源。或平鋪散流。或遇陷成潭。到此掛布。若兩道白虹。俯飮天釜。可與朴淵伯仲。而慳秘海外。世人罕有知者。良可惜也云。路入天池住晩驂。漢挐眞面座中參。層巖戌削懸千仞。雙瀑奔流瀉一潭。白日陰林凄欲雨。四時嘉木翠於藍。柳州恨不移鄠杜。誰識天慳絶海南。</text>
<title>羔屯果園</title>,<text>園在大靜縣東十里。高監司得宗別墅故址也。階礎猶存。橘柚諸品最盛。森列成行。肩輿入林。金顆亂墜衣袂上。濃香觸鼻。古梅如虬。橫斜屈曲。苔蘚滿査。或卧或竪。無數夾路。林白湖云。洞庭有橘而無梅。西湖有梅而無橘。今者。洞庭，西湖。俱在眼前。密葉樛枝蔭廢墻。羅含舊宅已荒凉。寒葩今作何郞管。嘉樹曾經楚客甞。庾嶺月迷前夜夢。洞庭風送九秋香。氿洲太侈西湖淡。騎鶴楊州獨此鄕。</text>
<title>天帝潭</title>,<text>潭在縣東三十里。三面石壁。簇立屛擁。皆成八角。淸泉瀉出巖竇。匯成一泓。周數百步。澄淨徹底。散布盤石。倒掛爲瀑。轟雷噴雪。舂作深潭。流入於海。瀑傍構草亭。扁以爛柯。東岸。有一徑可通。兩崖樹林。四時䓗蒨。悉冬栢，杜沖，山柚，躑躅之屬。潭邊掃石。列壺觴吹笛。北巖上。雙鬟對舞婆娑。影落鏡中。響振林谷。鯈魚游泳。恠鳥啁嚶。松飈驟濤。泠然相應。巖間一朶杜鵑。雪中方爛開。綽約如相媚。亦一佳翫也。漢挐山北。無泉石之勝。山形盤礴磊磈而已。而山南則松翠蔚然。覺有淸淑氣。三淵環其下。蓄靈爭奇。此山南北之所以異也。正方淵左瀑右海。對峙三島。淸爽軒豁。可以獨擅。而天池瀑之奇壯。天帝潭之幽詭。互有短長。各極其態。要皆海上靈區也。淸陰先生冥搜極探。秘境奧界。足跡靡不逮。亦甞嘆天池淵之慳秘海外。見漏地誌。而如正方之奇勝。猶不載於南槎錄中。山水亦有遇不遇耶。天池去漸遠。餘興在奔峭。憑輿望超忽。巖壑隱林表。雙旗繚灌叢。孤筇逐飛鳥。天府秘幽恠。雲壁深圍遶。三面立嵯峨。八角相暎耀。太初黃楊厄。邃古蒼松矯。靈源接銀派。飛泉瀉幽竅。空潭靜淵淪。積水深綠縹。天光盪空碧。雲物澹虗照。萬品分色相。一鑑自澄皎。溢流瀉石矼。雙瀑噴樹杪。轟雷雜飛雪。窅冥失昬曉。同源異流坎。一理分靜擾。攀藤極冥搜。倚石展遐眺。雙舞對婆娑。孤笛淸幽杳。靈飈若褰擧。仙樂和裊嫋。鯈魚出游泳。禽鳥翔叫嘯。英英雪中葩。向我如相笑。抉奇喜幽曠。掠美憐窈窕。靈境亦有遇。誰知秘絶徼。雲溟環茫洋。中藏小潭沼。鯨鵬限岡巒。鸞鶴每繚繞。洪濤難把翫。但恐乾坤漂。淸波可漱濯。愛此湛虗妙。仙槎汎何處。銀漢望浩溔。誰云大地寬。難容一粒小。樵柯坐易爛。一局看未了。銀㙜遠怳惚。芝草空喬夭。遅遅白鹿翁。相期升圓嶠。</text>
<title>摹瑟浦鎭樓。望日入。</title>,<text>鎭樓西望夕雲繁。落景崦嵫接海門。水底乾坤成白晝。域中人物怨黃昬。金鴉半沒圓輪缺。瑞霱猶騰散彩飜。冉冉殘暉繩莫繫。扶桑留待看朝暾。</text>
<title>㫌義客舘。遇雪。</title>,<text>海闊天空雪意豪。片時埋沒橘林高。譙樓暮角聲猶壯。鈴閣孤琴冷未操。村杵人歸飢鹿下。水宮風徹凍龍號。重重山逕深難入。謾縶征軺卧獨牢。</text>
<title>濟州客舍。寫懷。</title>,<text>畏風長似怕寒蠅。厭食還同絶粒僧。老橘陰中行覔句。小梅香裏坐挑燈。一枝未學安巢鳥。萬里空隨擊水鵬。丘壑何勞舟楫用。始知眞味是無能。</text>
<title>明月鎭樓。夜坐偶題。</title>,<text>乳髓玲瓏石窟虗。飛揚湧出畫圖如。山川却似前年夢。風俗唯憑小誌書。一葦去來通道路。四溟環合作儲胥。樓頭閒睡樓船將。海不揚波卅載餘。鎭邊。有石窟。産石鍾乳。飛揚島。一名瑞山。高麗穆宗時。湧出海中。遣人圖進。</text>
<title>大風</title>,<text>鯨鰲騰踔蟄龍愁。吼怒寒空勢未休。滄海不流時起立。漢挐無力欲飛浮。初驚瓦震長平戰。更切天傾杞國憂。孤客此時迷遠望。眼中何處繫歸舟。</text>
<title>朝天舘。暮坐。</title>,<text>前日維舟處。斜陽更倚欄。雪深槎影薄。風掣戟枝寒。天豈窮斯道。吾今辦大觀。文章敢有助。稍覺滯胷寬。</text>
<title>觀德亭。設老人宴。</title>,<text>耽羅。古稱壽鄕。多享期頤者。自前繡衣來時。輒宴饋以悅之。今値進宴稱慶之日。尤宜別施優老之惠。故聚會上下年八十以上六十餘人。病不參者。亦百餘人。盛設杯盤。分給綿布鳩杖。宣致德意。親執爵勸飮。鮐背鶴髮。扶醉起舞於樽花燭影之間。或奏感恩之歌。與妓樂互答。夜分乃罷。亦海外盛事也。綺筵紅燭暎樽花。鳩杖聯翩鶴髮皤。壽斝北宸稱慶遍。老星南極錫恩多。猶知帝力爭欣舞。足驗民風閙醉歌。歸奏越裳黃耈頌。聖臨三紀海無波。</text>
<title>冲菴書院</title>,<text>皇天不欲化吾東。神武門開網蔽空。自古人誰無滅死。祗今公獨凜精忠。流傳遺詠藍關雪。彷彿孤魂楚水楓。埋沒平生經濟志。暮庭荒竹但號風。</text>
<title>望京樓。與主牧。設小酌。</title>,<text>海上高樓倚日曛。異鄕傾盖李將軍。簾前積水空無地。天際神京但是雲。玉篴風飄如訴怨。螺杯寒重不成醺。南游奇絶平生最。愧乏東坡嶺外文。</text>
<title>喚風亭。待風。</title>,<text>望洋㙜下海連空。指點鰲山一葦通。每日對看雙火脫。兩旬終靳半帆風。喚風亭後。有望洋㙜。其二曉枕卧聞風怒號。一時松竹響蕭騷。呼兒出戶看旗脚。報道無風自海濤。其三舟人最忌燃燈節。相戒縳舟浦口中。翛翛梅雨幾時過。難待吳洲舶趠風。土人。以二月望前。謂燃燈節。最忌發船。吳中梅雨旣過。淸風彌旬。謂之舶趠風。遇此始行船。其四任他窓外戱雲鵬。獨擁寒裯伴雪燈。渡海行裝書一束。繡衣今作打包僧。其五舟人徼福薦魚酒。擊皷鼕鼕賽祝融。楸子靑山來去路。一帆無恙北南風。靑山。亦島名。其六空齋少客誰携酒。絶域逢春不賦詩。終日嗒然無一語。但看城上候風旗。其七已知精衛難塡海。誰把强弧更射潮。欲借秦皇餘氣勢。一時驅石駕長橋。其八擊磬人歸無返日。浮槎仙去杳回期。空餘魯叟乘桴志。獨詠坡翁泛海詩。其九瀛洲不採長生藥。宦海將浮積羽舟。平地瞿塘欹側過。亦應回首喚風樓。</text>
<title>立春日感懷 丁亥</title>,<text>餞歸殘臘滯天涯。客裏光陰赴壑蛇。故國山川歸夜夢。異鄕梅柳着春華。靑絲誰送盤中菜。白髮空添海上槎。新祝欲題無別語。遇風明日好還家。</text>
<title>賦六十韻。記島中山川風俗。</title>,<text>洪溟漲南陸。大嶼峙蜿蜒。匝地餘三百。跨波杳一千。九韓分裂土。三姓湧齊肩。紫氣騰雲表。靑娥自日邊。天心存配耦。地理足漁畋。耽羅。本乇羅國。九韓之一也。初無人物。良高夫三姓神人。從地湧出。一日見木函浮至海濱。紫衣使隨來開函。有靑衣三處女。乃曰。我是日本國使。吾王生三女。聞三神人將欲開國而無配。命臣侍來。宜作配。以成大業。仍忽乘雲而去。三人以歲次分娶。就泉甘土肥處居焉。 羅濟曾歸欵。朱陳世結緣。穴虗三鼎峙。㙜古七星連。新羅百濟時。耽羅王渡海歸欵。三神人所出處。名以毛興穴。至今有三石鼎。三姓初出。仰見天文。倣北斗形築㙜。分據之。仍名七星圖。 有地瀛洲闊。無頭漢嶽圓。天驚窮羿射。山折不周巓。漏洩鑪錘妙。經營造化權。雙潭闢峯頂。南極耀星躔。靈洞森千佛。金山杳一拳。遙檣自越絶。高浪蹴吳天。閩楚晴依約。華嵩遠欝芊。螺鬟六鰲戴。風翮大鵬褰。悵望褰裳客。虗無採藥船。冥迷昧晝夜。眩怳失坤乾。春逗靈芝草。雲藏白鹿仙。田應滄海變。土驗刦灰燃。淸陰南槎錄。漢挐山頂土色。皆如人家經火壁土。安知非千萬年前刦灰也。南溟小乘。松岳山斷壁上。有波濤嚙食之狀。黃塵淸水之說。豈孟浪也。 牛嶼團明月。城山湧碧蓮。垣墉雄九鎭。潭瀑壯三淵。藥有甞餘草。地多稅外田。山房靈竅闢。松嶽斷崖懸。巫峽瑤笙遠。屛潭綵纜牽。金寧深古窟。朝貢亘長川。巫峽。卽東巫峽。屛潭。卽翠屛潭。金寧窟。在州東三十里。入窟五里許。豁然開曠。幽恠萬狀。朝貢川。在州西二十里。島中之大川也。 冀野饒騏驥。秦山足梓楩。胡生壓飛舃。金液漲靈泉。斗泉。在屛門川西。世傳。飮者能飛百步。胡宗旦來壓其氣。遂亡。將雨則金氣浮出水面云。 星主村墟古。冲菴院額宣。長城餘雉堞。飛島宛龍眠。新羅時。賜耽羅王高厚號星主。至今有星主村。耽羅王築長城於海邊。古堞尙存。高麗穆宗。畫進飛揚島。 山木皆南指。島民阻北遷。高峯多凹陷。浮石似雕鐫。山木爲北風所靡。枝皆南指。峯頂輒凹陷如臼。石多孔穴。狀類恠石。 未洗黃茅瘴。難逢白衲禪。石精飛蝠翼。潭氣結龍涎。山南。多瘴氣。島中。無寺財。巖窟。産石鐘乳。翠屛潭，長兀岳。皆有龍湫。 山海無鹽鐵。村閭絶繭綿。石垣仍板屋。照里雜鞦韆。島中。不産鹽鐵木綿。又不養蠶。村家聚石築垣。不塗泥。八月望日。男女共聚歌舞。設照里戱。又作鞦韆戱。 土堀寒無堗。茅茨亂不編。黃柑常抵鵲。朱橘不論錢。負桶民風是。踏田土性然。村家築土堀。無房堗。覆茅而不編結。男女皆負木桶而不戴。土性浮燥。故驅牛馬踏田。始播種謂之足踏。 富無如雍伯。壽或近彭籛。擣臼杵歌苦。迎郞棹曲傳。島人多壽而無素封者。勞役之事。皆使女四五作隊。共擣一臼。必發相杵之歌。音調甚悽苦。村女鮮有伉儷。每歲三月。盛粧迎赴防軍於浦上。引至其家。作迎郞送郞曲。 黃童皆佩劍。華髮尙彎弦。重女輕生子。無科貴備貟。島中。習於應敵。官屬村民。未壯皆帶劍。皤皤者能彎强弩。島民事漁狎海。多溺死。故以生女爲重。京城隔遠。難於科宦。皆以執事官衙爲榮。 官樓白蠟燭。村里綠梔烟。花鰒登盤美。銀唇入饌鮮。蠙珠紫貝貢。鸚鵡翠螺棬。白蠟樹。高數尺。二月。有津液糝綴枝間。漸凝成蠟。八月。刮取用之。島民斫綠栀爲爨。二三里香風不斷。㫌義貢玳瑁，珠貝。牛島及大靜加波島。産鸚鵡杯，螺杯。 蜃氣噓樓閣。濤聲雜管絃。妓多羅縠曳。民半草蓑穿。雪岸飛蝴蝶。氷崖拆杜鵑。畬田拾碼碯。歌席墮花鈿。妓輩皆被羅縠。而貧民。穿一蓑衣卒歲。方冬積雪。冬栢杜鵑爛開。草色如春。蝴蝶飛來。高齡田在州東。諺傳。唐船敗處。治田者。或得碼碯等物云。 貢鳥來銜蛤。錢龍遇爇栴。南山豹不隱。銀漢鵲無塡。長兀岳龍池邊。積海蛤殼。俗傳。海鳥銜置。其鳴貢貢。謂之貢鳥。村人以蛇爲神。不敢殺。佔畢齋詩。庭除草際遇錢龍。呪酒焚香是土風。島中無虎豹及鵲。 一忝銜綸使。初成汎海篇。越中淹陸賈。槎上老張騫。未學安巢鳥。寧嗟困海鱣。夢隨華表鶴。心折五谿鳶。破浪同宗愨。尋仙侶偓佺。丹山餐竹實。湘水采蘭荃。逸氣凌溟渤。狂言振綺筵。胷寬消滯芥。筆落染華牋。堪笑揚雄宅。辛勤草太玄。冲菴風土錄。椰子自海中浮來。州人謂之竹實。</text>
<title>玉果合江亭</title>,<text>江頭欝欝老槐林。歷歷杯樽坐夕陰。泛漾水禽如得意。已占湖上早春心。</text>
<title>瑞興濠上亭。同主倅晦甫兄賦。</title>,<text>晼晩香山約。迢迢濠上尋。魚遊應有樂。雲逝定無心。湖闊宜春舫。樓高可月琴。使君忘紫紱。相對怳禪林。</text>
<title>又賦</title>,<text>淸水長林不受炎。習池遊興畫樓添。恨無小舸閒垂釣。欣對遙山快卷簾。官酒似酥渾易醉。舞腰將月欲爭纖。莊生但識觀魚樂。今日鴒原吏隱兼。</text>
<title>端陽日。與晦甫兄及鄭季深。泛舟浿江。</title>,<text>微雨篷窓歌吹繁。碧波輕舫蕩無痕。騷仙蓮葉詩留壁。令節菖陽酒滿樽。獅鶴舞飜麟馬窟。鷓鴣聲伴鶺鴒原。佳人莫奏雍門曲。故國興亡已斷魂。李達蓮葉參差蓮子多一絶。乃箕京絶唱。是日有獅子舞鶴舞。故篇中及之。</text>
<title>箕子廟</title>,<text>寒松肅穆古祠門。荒草凄迷井畫痕。象箸啓奢陳苦誡。龜疇傳聖闡微言。魯儒獨揭三仁意。檀域長沾八敎恩。每向陳編徒激仰。幸瞻遺像薦蘋蘩。</text>
<title>百祥樓</title>,<text>香嶽歸仙住短舠。乍憑欄檻引紅醪。英雄戰伐江聲壯。樓閣飛騰朔氣高。擧目山川如帶恥。倚風簫笛不勝豪。皇華已絶龍灣路。誰復東槎弄彩毫。</text>
<title>次子益韻</title>,<text>歸心眺勢共悠悠。卷却簾櫳永夕留。七佛過江餘古刹。雙流抱嶼撼危樓。郊陰漠漠浮天遠。山氣冥冥近塞愁。始覺少陵詩上意。水明殘夜月如鉤。</text>
<title>普賢寺</title>,<text>雨餘空翠淡還濃。孤塔浮天攢萬峯。蓮社能容陶令醉。衲衣猶覔懶禪蹤。山中有約攀叢桂。石上忘歸撫一松。欲陟香爐無脚力。虎臺看瀑早移筇。寺有懶翁袈裟。寺傍。有白蓮菴。其二八渡溪橋到梵居。卓旗峯影散階除。籃輿僧健便於馬。盤菜山深味勝魚。水碓自舂人定後。塔鈴微動夢迴初。舞㙜吹篴還嫌閙。獨爇爐香坐寂如。舞臺，吹篴皆巖名。</text>
<title>武陵瀑</title>,<text>箭筈通巖竇。層流一石舂。下潭迷覺路。危頂限人蹤。頭上霏霏雨。筇邊蜿蜿龍。靈奇悚心魄。悵望倚雲松。</text>
<title>檀君巖</title>,<text>樹擁麾幢草展茵。谽谺石拆劣容人。降檀生並神堯世。採藥心傳泰伯仁。杳杳靈蹤虗古窟。冥冥天意爲斯民。紛爭末季多飜覆。更返淳風欲賽神。</text>
<title>佛影㙜</title>,<text>籃輿卸却時携杖。鐘磬聲聞躑躅林。上院遙通一線路。香爐低壓半庭陰。空㙜雙檜無塵事。淨界孤鸎學唄音。今夜月明何寺宿。淸懷付與洞龍吟。</text>
<title>金剛窟</title>,<text>古窟禪房闢。簷前滴細泉。松圍仍畫棟。巖覆卽陶埏。峯作儲胥擁。藤爲略彴懸。無僧山有虎。夜護佛龕眠。</text>
<title>引虎臺</title>,<text>攀挽烟蘿路轉高。緣崖匍匐短筇抛。峯環蘊異金沙淨。梯斷憑虗鐵索牢。掛石雲松老虬屈。拖巖銀瀑闘龍交。上臺欲溯飛流處。悵望還愁腋不毛。</text>
<title>別香山</title>,<text>淸泉虗濯滿纓塵。叢桂終難絆此身。夢裏溪聲醒已失。句中峯翠畫非眞。驢猶倒影看山遠。鳥亦傷離勸酒頻。斯意古來誰寫得。回頭如別故鄕人。</text>
<title>降仙樓</title>,<text>流丹聳翠倒空虗。畫舫晴波軟綠初。神女尋常化雲雨。仙人從古好樓居。魚龍怳惚咸池樂。麟馬微茫屹骨墟。十二峯前三五月。世間何地此中如。屹骨城。東明王故都。</text>
<title>寄關西按使</title>,<text>隔水娟娟杳莫親。沸流波接浿江津。朝雲閣裏留三日。不夢仙娥夢故人。</text>
<title>降仙樓。別吳學士 命峻。</title>,<text>十二峯前共彩舟。他鄕分手又仙樓。襄王但惱陽㙜夢。不識人間有別愁。</text>
<title>與鄭季深從姪聖臣及徵兒。登企麓觀楓。抽次杜律韻。</title>,<text>塵中無處覔閒寬。玆地今能與子歡。坐傍松根憑作枕。折來楓葉揷盈冠。皆言春日花壇好。獨愛秋山澗壑寒。靈境詩仙難遇合。企翁歸後我曹看。</text>
<title>以興來獨往。分韻。得興字。</title>,<text>秋氣古所悲。我獨發孤興。悠然望前山。赤葉被巖磴。獨遊雖可樂。幽抱愁孤逈。招呼谷口子。添丁小阮並。香山躑躅杖。扶吾如綿脛。三盞竹筒酒。兩編簡齋詠。四人相顧喜。靡靡入山徑。崇壇倚超忽。虗壑聲相應。楓林過夜霜。新酣爛錦褧。始知秋葉色。却勝春葩靘。但可折來看。恨未采相贈。崩査卧澗唇。危幹撑石頂。閒宜藉陰坐。倦可掃根凭。蒼蘚潤敷腴。暗泉滴凄冷。瀑流惜易乾。淙潺猶滿聽。幽翛興方逗。寥廓意彌永。婆娑小丘壑。足令煩慮醒。向來遠遊志。蕭瑟徒虗賸。諸君會此否。臯壤嵩華等。企翁若尙在。此意豈逕庭。沉懷忻暫瀉。短斟恨易罄。歸袂更虗徐。缺月破曛暝。買酒重促膝。聯唱繼石鼎。</text>
<title>答賦往字。贈徵兒。</title>,<text>淵明責諸子。盖欲警怠蕩。少陵敢嘲評。嗟哉何其妄。賢愚不掛懷。戱耳非眞狀。想亦愍其子。解嘲聊自廣。子瞻洗兒祝。愚魯到卿相。聡明渠自誤。宜不爲子望。愚魯而高顯。寧不速官謗。退之城南詩。勸戒何激仰。龍猪貴賤分。在學與肆放。何足富貴誘。但宜馬牛况。余願異於是。願汝愼趍向。貴非可力致。賢或在勉强。只當修吾天。不用庸何妨。前路政悠遠。宜爾迅邁往。老大嘆何益。努力及少壯。嗟吾已莫逮。勉汝愼勿忘。服膺庶有益。斯言非余創。</text>
<title>重陽後五日。與徐兄魯望，洪兄士中，士吉 萬迪。往話太極亭。口占。</title>,<text>節過登高五日餘。龍山楓菊暎聯裾。皁囊乍斂閒𩣭馬。赤舃潛移策短驢。太極主翁新結社。春坊學士已焚魚。居然兄弟團圓樂。偶坐松間四皓如。</text>
<title>同季深訪白雲山。曉出光陵洞口。</title>,<text>曉洞迷晴靄。微微露遠峯。溪氷馬跼影。磴雪虎留蹤。林掛半梳月。風傳三杵鐘。行行焉所泊。無事羨雲松。</text>
<title>金水亭。同尹使君 之贇 賦。</title>,<text>仙去蓬萊虗翠屛。蓮花巖畔閴林亭。綠琴響斷松鳴壑。靑蒻人歸雪滿汀。凍鶴不飛眠遠嶼。飢烏無食噪空舲。剡溪笑殺輕迴棹。醉挽山翁到日冥。</text>
<title>白鷺洲</title>,<text>雙流抱沙嶼。巨石蟠雲根。兩崖嶄相對。洪波欝不奔。巖頂似我掌。亦足排琴樽。白鷺孤飛處。四仙來攀援。寒松答淸詠。哀絃如苦言。枯枿易發火。凍醅微生溫。醉把使君髯。笑指溪上村。玆丘可以隱。豊草勝雕軒。願買伊穎田。送老桃花源。孤筇上雲寺。扁舟溯石門。烟蓑與月笛。永謝世塵喧。君亦會此否。朱紱非長存。請看巖下魚。每依深處屯。高鴻逝冥冥。那復愁籠樊。耿耿靑霞想。難與俗子論。行將問懶殘。且投祗樹園。</text>
<title>石屛菴。逢至日。</title>,<text>冬至佳辰長作客。去年浮海又尋山。不須要玩潛陽理。唯愛孤僧靜閉關。</text>
<title>山中遇雪</title>,<text>山僧愛冬溫。破褐不知冷。今朝十指直。未敢敲晨磬。日晏始披戶。驚報雪風勁。夜看燦明星。倐已埋深徑。攬衣起縱目。異哉誰所令。天葩亂繽紛。曇花閃隱暎。向來枯淡界。幻作瓊瑤境。坐失石屛色。微露金華頂。天公眞好事。戱劇在俄頃。前冬漢挐巓。仗節看海景。今日僧廬中。擁爐發孤詠。震蕩大鵬戱。蕭條凍雀影。所遇雖異觀。洪纖無差等。空雲自幻滅。但覺此心靜。如風任去來。何必長入定。說與偶坐僧。垂首若無聽。欲訪意中人。恨無山陰艇。</text>
<title>蒼玉屛</title>,<text>落落蒼玉屛。環擁淸溪水。矯矯思菴翁。高節乃相似。水月一㨾白。松筠不改翠。何處蜀鵑苦。古窩虗遺址。遊子亦傷心。徘徊山仰止。筇音鳥知否。微吟石上字。翩躚靑白鶴。迎我如相喜。㙜前水如玉。亂石白齒齒。或作盤陀巖。其上平如砥。松陰暮翳翳。偶坐商顔綺。湛湛窪樽酒。一掬醺余髓。瑤徽激泠泠。流響淸醉耳。臨波照衰顔。倚石騁遠視。平野菀莽莽。亂峯立纍纍。金亭少氣勢。於焉壯流峙。奧曠各臻妙。可識天慳秘。古人豈忘世。道窮隱於此。山林與鐘鼎。進退具兩美。如何在藻魚。區區戀香餌。滄浪謾自淸。未見濯纓子。九原恨莫起。揮涕薦寒芷。水月松筠。卽宣廟褒衮語。筇音宿鳥知。思菴詩語。溪上。有拜鵑窩，靑鶴㙜，白鶴㙜，窪樽石。</text>
<title>洞陰山寺。偶題。</title>,<text>江湖多散地。胡爲身不安。僧房展兩脚。始覺諸天寬。朝暮煖粥飯。此外何所干。平生木上座。難携上金鑾。西關佳麗遊。南溟奇壯觀。白雪金華洞。歲暮一蒲團。孤筇半歲間。幾遍東三韓。胷中衆丘壑。日覺自巑岏。斂此方寸足。焉用腋生翰。依然退院僧。冷淡雙瓢簞。霜髮已蕭蕭。望絶九轉丹。唯此文字癖。到老未除刊。高詠雪窓下。孤磬警淸寒。古人不欺余。得句勝得官。題詩滿僧壁。不怕後人看。</text>
<title>洞陰官齋夜飮。醉中走草。</title>,<text>歲暮幽抱積。迢迢懷我友。短鞭輕遠涉。我已坐君右。官樽不告罄。十日無何有。金水玉屛間。佳處同携手。鷺洲水如玉。洗我塵容醜。頭顱已可知。斷置此生久。堪笑周伯仁。但知印繫肘。差喜畢吏部。能解飮濡首。今世孰起余。頭白洞陰守。那待向平㛰。難聽劉伶婦。幽幽白雲山。提携可隱否。菴畔一小丘。合容雙茶臼。芒鞋與草笠。荷簣相先後。前溪我釣魚。小甕君釃酒。三徑栗里春。日日醉五柳。無營送餘年。庶幾顔不厚。以玆古達士。輕投腰間綬。但取眼前樂。誰能千載壽。如子不吾信。請問騎牛叟。倘戀帽一角。宜喫醋三斗。新陽藹春意。芝生東西畒。采采可療飢。寧獲世滋垢。悠悠身外名。已任他人取。孤燈照斯言。期子永不負。</text>
<title>聽琴</title>,<text>洞陰山水淸而深。雪夜泠泠撫綠琴。欲和蓬萊詩上語。恨無人識伯牙心。</text>
<title>淸泠樓</title>,<text>琮琤環珮咽鳴灘。絶境誰添壓水欄。暮雪樓中四客對。淸流石上一松寒。種蓴池凍尖孤嶼。打麥窩空落遠巒。不見生芻人似玉。古磯明月獨來看。</text>
<title>掃月石。有懷主人。</title>,<text>三洲何處問幽蹤。客到空溪悵莫從。欲識高人歲寒趣。農巖暮雪立孤松。</text>
<title>還到官齋。遇雪夜飮。</title>,<text>白雲餘興又佳期。留醉官齋十日巵。何似金華深雪裏。佛燈相對落寒碁。</text>
<title>重入石屛菴</title>,<text>林端眼慣小禪房。烟火依然望故鄕。遙想高僧政須我。雪中添爇一爐香。</text>
<title>懸弧日。戱題。</title>,<text>年年客裏過懸弧。寂寂蒲團坐擁爐。焚却銀魚伴白衲。歸心不待五湖圖。</text>
<title>李昌寧 志奭 挽</title>,<text>拔俗淸文雅操如。洋州墨竹米顚書。氷曹一面輸深契。炎縣三符逼故居。葬近金烏冶隱宅。魂須白馬巨卿車。緘詞遠替綿鷄奠。誰共論詩更起余。</text>
<title>閔營將 聖濬 挽</title>,<text>尙憶甄都偶合簪。挽强豪氣更冲襟。誅鋤功著南營將。參佐官微北漠陰。天眷獨排擠石怒。病身終負死綏心。時危忠略誰君似。虗擬戎壇仗鉞臨。</text>
<title>柳統制使 星彩 挽</title>,<text>嚄唶風儀聳羽林。將垣旗皷佇高臨。摳衣函丈春氷戒。裹革讐庭白首心。舊業弓箕重赫舃。暮年藩閫謾浮沉。須看吊者多悲哭。義氣平生擲百金。統制甞遊尤菴門下。先生書贈春氷狐尾四字。每勉復讐事。</text>
<title>農巖金公 昌協 挽 戊子</title>,<text>詞壇黃閣世傳居。却抱陳經返弊廬。文欲遠過谿澤上。學能深造洛濂餘。儒風振替關存沒。時運衰隆在卷舒。認取加功收用處。微言闡盡考亭書。其二謝世初非獨潔躬。歸來有味簡編中。紛羅箋註高綱揭。浩漾淵源一葦通。華采不雕騰茂實。聡明如鈍着勤功。山林未必無眞假。名下何人保始終。其三氷壺無點玉無塵。灑灑襟標逈出倫。蕙帶荷衣高氣像。柳風梧月好精神。談霏瓊屑常傾廩。人襲春和若飮醇。本質淸明元自在。辛勤何必待誠身。其四才不徧該古所云。惟公多藝未前聞。馬班豈解硏經語。甫白曾無貫道文。識博更能分豕亥。筆飛還欲換鵞羣。坡翁詞翰雖兼美。正學高風合讓君。其五何處盤旋可樂饑。巍然石室是棲依。詞垣旗皷隨漁棹。講席詩書傍釣磯。塵世遙瞻黃鵠擧。江湖閒伴白鷗飛。從今冷落三山閣。不復吟風弄月歸。其六晦翁甥館勉齋遊。世好葭親伯仲侔。駑足幾蒙增價顧。弊衣常欲向門摳。盤溪雪滿塤箎唱。渼浦秋晴李郭舟。虗負鹿川前日約。三洲從此作西州。</text>
<title>贈別任使君 埅 之任密陽</title>,<text>七十詩翁筆吐虹。嶺南樓勢欲爭雄。滿壁璣珠少顔色。澄江新暎碧紗籠。</text>
<title>企園賞秋</title>,<text>重陽過後趁前期。淸賞東園恨太遅。巖徑小奚來挈榼。溪壇兩客對圍棋。松欹細簟眠依影。楓拂綸巾醉揷枝。五十詞翁猶脚健。秋山佳處每題詩。</text>
<title>洪正言 萬迪 挽</title>,<text>竹閣秦樓已索然。兩家兄弟尙聯翩。塤箎高唱鳴雙鳥。杯酒豪情繼八仙。劉白共生壬子歲。鄭玄先値己辰年。猶思太極前秋會。人去龍湖月滿船。</text>
<title>赴峴山任所。麟蹄途中。峴山。襄陽別號。○己丑。</title>,<text>睡罷竹輿上。晩風吹角巾。仲春猶積雪。終日不逢人。峽束看天小。橋危卸馬頻。山田數畒足。何事海鷗親。</text>
<title>贈麟蹄申使君 載</title>,<text>黃堂寥落似僧廬。太守閒披種藥書。民習標枝與野鹿。邑儲崖蜜及山蔬。官樽政漲文無酒。溪雨初肥餘項魚。兩地風烟分一嶺。習池佳約莫虗徐。</text>
<title>麟蹄馬奴驛。秣馬。</title>,<text>重峽忽開曠。村烟宛避秦。淸泉走似馬。脩木立如人。野麥新抽雪。山禽欲喚春。居民閒自得。應笑客迷津。</text>
<title>峴山官齋。偶題。</title>,<text>嶺路巉巖九折盤。官齋蕭瑟一禪關。東無踐土空雲海。西不看天但雪山。採藿釣魚漁戶足。理琴調曲訟庭閒。夢中尙記街兒笑。洛寺前宵駄醉還。</text>
<title>飛仙㙜。乍雨旋晴。</title>,<text>神興寺。在雪岳洞口。距官府四十里。自寺南轉行五里許。到飛仙㙜。左右石峯森立。色態恰似衆香城。洞中全鋪大盤石。高低作數層。色亦明瑩。可暎人面。飛流激瀉。散布石上。跳沫亂射如風雨。淸奇爽曠。眞是峴山第一洞府也。下潭卽卧仙㙜。奇壯不及上潭。而亦淸澈可愛。自飛仙㙜窮源。行三十里。可抵曲淵深源寺。卽三淵子所卜築雪嶽最深處。而路險不可躡。悵然而歸。由神興寺西北上十里餘。石山突兀撑空。鋪張數里。卽天吼山。石色不甚潔白。而氣勢尊嚴雄偉。凜不可近。山腰。有兩穴。能生風。襄之多風。盖由此云。上下有巨石窟。舊傳。繼祖禪師入定處。尙稱繼祖窟。窟底。新構小菴。頗淸灑而未及繕完。空無僧。窟前大石。高數丈餘。疊石爲梯而登。上可坐數百人。東臨大瀛海。前對達摩諸峯。亦一奇境也。緩步窮源境轉淸。煮糕巖畔細烟生。松杉不飾唯峯色。琴笛無功但水聲。花笑醉顔低拂席。雨催詩興灑霑觥。居僧豈解遊人意。欲喚飛仙說此情。再疊小佛龕前細簟淸。箇中那復一塵生。壁間明滅蓮燈影。窓外高低水杵聲。春興未殘賡舊詠。客眠難着問餘觥。山禽永夜啼相近。不獨高僧笑別情。</text>
<title>繼祖窟</title>,<text>嵬壁層峯氣勢多。千年盤礴鎭東涯。巖風吼怒生雲穴。石窟唅呀護梵家。鷲嶺遙觀滄海日。天台坐對赤城霞。坡翁詩句眞先獲。奇絶玆遊儘足誇。</text>
<title>呂師仲自楓岳來洛山寺。馳往以會。醉後書贈。</title>,<text>纔送春歸誰勸巵。洛伽來趁故人期。飛吟仙客靑萍劍。倒着山翁白接䍦。滄海波濤添我酒。蓬萊消息檢君詩。禪樓偶坐無言意。付與梨花夜月知。</text>
<title>雨後。同李子實 景華 登太平樓。</title>,<text>隨車雨過遍芳芬。樓上春容醉十分。楊柳綠添江水色。梨花紛似雪山雲。溟鵬掀倒詩翁筆。沙鳥飛依舞妓裙。佳興此間誰解得。鹿門棲隱有龐君。子實居鹿門。</text>
<title>子實家紅牧丹盛開。置酒邀之。携三兒數妓。冒雨往會。醉後留題。</title>,<text>亭畔梨花落已殘。春光不與客盤桓。偶乘東閣一犂雨。來倚西家百寶欄。嫩葉欲爭螺䯻綠。新英初學鶴頭丹。山翁醉後能題句。何似唐皇帶笑看。楊國忠以百寶欄干。護牧丹。</text>
<title>永郞湖</title>,<text>巖㙜超忽撫松孤。鏡面平臨沆漭湖。列嶂環鋪短屛障。團沙限隔大瀛壺。雲藏石上仙郞字。船壓波心雪岳圖。鰲擲鵬摶太閙咽。穩眠篷底逐輕鳧。湖邊石上。刻永郞湖三字。尤翁筆也。雪嶽羣峯。倒影波心。</text>
<title>仙遊潭</title>,<text>森爽石㙜古。彎環潭水平。天低孤嶼遠。巖戴數松淸。峯蘂晴相暎。波鱗靜不生。無由喚一葉。泛入鏡中行。</text>
<title>海山亭</title>,<text>璇霄咫尺杳無憑。怳若凌虗羽化登。湖海江山相暎帶。神仙樓閣欲飛騰。霞標高揭淸輝徹。汞鼎新開積氣蒸。捲盡珠簾三島上。席邊鸞鶴戱鯤鵬。</text>
<title>七星峯</title>,<text>七星第三峯最高大。奇峭巖巓。羅生松檜。峯底層巖周匝。中成小潭。淸波淪漣。便有溪壑之勝。兩漁艇。從石竇棹入。採鰒釣魚而進排樽小巖上。飮數盃。拭苔書名而歸。同遊者七人。雲外遙看北斗橫。星槎容易這間行。巖巒小敵蓬壺大。瀛海中藏澗壑淸。短艇搖搖通石竇。羣仙歷歷列壺觥。他時更逐漁郞入。壁上丹書檢七名。</text>
<title>羣玉㙜</title>,<text>㙜距七星峯數里許。海岸絶壁。鋪張十餘里。石色不甚㓗白。而雕鎪極巧。層疊成巒。大瀛海邊。展一彩屛障。已自奇境。而前列七星峯。西望金剛，雪岳諸峯。森羅堆疊於雲霄間。左右顧望。眩曜滉漾。不可名狀。儘是東海第一瓌觀也。端倪軒豁轉輪輿。積氣空濛混沌初。羣玉七星工刻削。雪山楓岳大鋪舒。扁舟漢使乘槎後。亂石秦皇駕海餘。顧陸縱來難畫得。區區作賦笑玄虗。</text>
<title>摩訶衍</title>,<text>㙜邊。舊有桂樹。被人斫去。寺前。有靈草。名棲鳳草。俗傳。世廟駐蹕時所種云。峯頭。有石如老僧趺跏狀。號曇無竭石。幽絶摩訶衍。千峯繞一菴。㙜虗叢桂樹。巖幻老瞿曇。棲鳳春留草。藏龍鉢是潭。微鐘發深省。坐數入山三。</text>
<title>正陽寺</title>,<text>誰云玆境異觀聞。眞歇㙜前不可言。天地有私偏湊泊。海溟愁壓欲掀翻。泰山華嶽皆皮肉。漢帝秦皇但夢魂。獨擅高名窮壤外。毗盧頂上更無尊。其二寺樓直壓衆香城。高處須看造化情。四海崇丘脚底小。一山眞面眼中呈。誰將瓊雪煩相比。縱有丹靑寫不成。坐數雲邊峯幾朶。老僧猶未盡知名。</text>
<title>隱仙㙜 前對十二瀑</title>,<text>縹緲仙㙜灝氣凝。劃然孤嘯振衣登。空濛雲海三千界。明滅銀河十二層。一拄筇邊翔老鶴。數枝松外戱摶鵬。不須更陟毗盧頂。咫尺璇霄若可憑。</text>
<title>大寂菴。贈機上人。</title>,<text>生世同吾謫降年。冥緣輸爾小乘禪。蓮經相贈知深意。透盡三宗入白蓮。</text>
<title>松林窟</title>,<text>自佛頂㙜。踰朴達嶺。始入松林菴。嶺上。有風穴，鶴巢㙜。松林蕭灑可參禪。佛頂㙜高石窟前。不信朝來登絶壁。却疑身已化飛仙。雲巢皓鶴雙鳧引。巖竅靈飈兩腋騫。迎客老僧叉手語。纔看霞袂泛遙天。</text>
<title>鉢淵曉發</title>,<text>悵望蓬萊島。迢迢昨倚松。人歸玉流洞。月掛彩雲峯。徑滑愁羸馬。淵深睡老龍。山僧不關別。林外送晨鐘。鉢淵石上。刻蓬萊島三字。楊士彦筆也。</text>
<title>通川途中看日出</title>,<text>雲霞明滅海天長。馬首金烏閃曉光。停却竹輿沙岸路。海棠枝畔是扶桑。</text>
<title>金幱窟</title>,<text>窟距叢石十里餘。海邊列壁。如掛袈裟形。以此得名。巖坼谽谺成窟。可容大舶。窟底石狀。皆如懸乳。色似丹漆。積水澎湃。凜不可久留。靈竇奇形所見稀。幽陰怳有鬼憑依。金波溜暎丹砂穴。彩壁新披繡衲衣。巖缺天光涵積水。窟深龍氣閃斜暉。傾崖不敢窺臨久。忙解輕橈溯月歸。</text>
<title>叢石亭</title>,<text>攢空縞氣欝崔嵬。神斧輸功六面開。根揷海宮龍避去。天低砥柱鶴飛廻。高標崒上森相對。積浪長衝屹不摧。幾箇世人能定脚。恨無如爾鎭波頹。</text>
<title>峴山官齋</title>,<text>積雨新晴霽月齋。卧聽黃鳥囀靑槐。都忘松菊荒三徑。但愛蓬瀛繞一階。隱士山中虗舊約。美人天末杳余懷。東臨却有乘桴志。擊磬今誰與我偕。再疊漢上迢迢畫舫齋。琴軒無事夢南槐。松鱗溯澗時登釣。山鹿窺園或下階。朱紱誤人長往計。白鷗論我一般懷。衰容恐被漁翁問。赤壁何煩二客偕。</text>
<title>呼韻</title>,<text>羣仙恠問到來遅。久負蓬瀛再赴期。滄海白鷗皆舊識。故鄕明月遠相隨。半年官已詩成集。少日豪今病却巵。不必峴山懷往迹。後人誰記我遊時。</text>
<title>南湖夜泛</title>,<text>松亭繫纜翠陰微。鏖暑輕凉透薄衣。江月自隨遊棹去。山雲欲與舞衫飛。蘋飈灑拂飄淸曲。菱鑑澄虗漾素輝。星斗已斜零露白。溯洄終夜澹忘歸。再疊空江凉露灑霏微。蘋末泠飈捲舞衣。歌扇團如明月滿。酒船輕逐白鷗飛。盃涵素魄成三影。天入澄波蕩一輝。淸漢遠連滄海闊。波濤欲起更安歸。</text>
<title>偶題</title>,<text>少時耽句更耽醪。晩慕宗生破浪豪。雙舃春臨蓬島近。孤槎秋倚漢挐高。三年來往皆仙窟。一路東南但海濤。從此浮家身計好。擬抛書劍學舟操。</text>
<title>月夜登南門樓</title>,<text>二客從吾步上亭。席邊淸漢繞階庭。都忘皓月籠平野。還道晴沙漲遠汀。雪岳無雲元自白。巫山如夢不分靑。何須更覔湘娥瑟。一曲襄陽與子聽。</text>
<title>次李子實二十韻。示柳雲卿。</title>,<text>面憎才拙覺空踈。只合歸田守草廬。仲統高情論樂志。安仁晩計賦閒居。虗名一誤書金帖。浪跡終慚限玉除。駟馬朱章非素好。弊車麤褐返余初。有時龍蠖殊伸屈。隨意雲霞任卷舒。秋月歸心時放鶴。碧山遐思或焚魚。縱懷璞玉心難剖。豈恨詩書腹未儲。痼癖難醫靑嶂好。生涯已信白鷗如。爭迷香徑嬌紅萼。誰採寒畦病甲蔬。塞叟何曾憂失馬。曹萌宜不辨亡猪。自憐潦倒新停酒。人笑狂愚屢上書。吊屈騷哀蘭佩綴。和陶詩羨豆田鋤。仙區飄忽雙鳧舃。故里差池一鹿車。山憶羊公遊賞處。門連龍伯蟄藏墟。重尋玄觀今懷紱。乍領淮陽豈棄余。亂石嬴皇鞭去後。靈根徐巿採歸餘。槎頭詩興空垂釣。廬岳閒情欲倒驢。能屈龐公煩入府。更憐區子慰逃虗。聯飛峽鴈何須喚。相逐雲龍不待噓。巖穴已知非子所。佇看簪佩戛瓊琚。</text>
<title>新秋夜坐謾詠</title>,<text>雙星欲會葉凋梧。蟬抱寒枝鴈已呼。霜信凄淸江漸細。客心迢遰月同孤。秋山興在靑藤杖。夜閤凉生白玉壺。鏡浦竹樓遊賞好。高風一笛下南湖。</text>
<title>峴山亭。送別柳雲卿。</title>,<text>遙指西郊點點村。彎環江勢又三分。半年海國長爲客。落日秋山又送君。臨水欲沉元凱石。作亭難借醉翁文。君歸漱玉應回首。天外東溟但白雲。</text>
<title>重陽日。雨中病起。獨坐感懷。</title>,<text>天涯病起重陽節。獨對淸樽誰共遊。白髮漸多爲客後。黃花猶似去年秋。歸心故里茱萸會。寒雨空齋落木愁。藍水玉屛何處是。雪山銀海杳孤舟。</text>
<title>峴山三十詠</title>,<text>山水之難於兼備。猶人才之不能通該。雖一丘一壑一水一石。尙難兼有而幷觀。而况於江山之大。而况巨海名嶽之相値而具美者乎。我邦嶺東八景。惟高，襄二境。背嶽臨海。襄之雪岳。世稱小金剛。而洛伽之天造神創。望海宏豁。又可與高城之海山亭。爭其甲乙。此眞山海之具美者。而且其邑號適符於中華勝區。峴山漢水。雖倣古立名。山翁叔子之風流餘韻。顧名興懷。想像而不可忘。其粧點湖山。賁飾物態者。可謂增價百倍矣。邑舊無誌。樓館寺刹。間有寂寥篇詠。而只記一時一區之景而已。曾無搜剔一州之勝觀著錄而表章者。余甚惜焉。迺攷勝覽所載。且訪邑中耆舊。編爲峴山三十景。各附短章。略記其勝。仍要百淵金子益和之。噫。永州溪山。特是窮荒絶徼。黃茆苦竹間。尋常一淙崢。而自經子厚題品。得與名山大湖幷傳而齊美。至今讀其記者。不覺窅然神遊。而今此溟岳仙區。瓌覽異蹟。無人發揮。山水之亦有遇不遇者。豈不信哉。顧余無文。不可謂山水遇其人。而余之遇山水則幸矣。姑以拙詠及和章。揭諸屛間。以俟後來者之因此闡發焉。雪岳晴光雪山長戴雪。况是雪下時。晶晶霽後色。同我白接䍦。氷魄少淸輝。交暎扶桑池。欲喚訪梅客。同賦看山詩。附和 子益峩峩太始白。寒暑豈歇時。海日莫銷鑠。紅雲發神奇。仙尉郡城西。吟望每支頤。瑤㙜數千點。飄灑白接䍦。漢水春波邑前南大川。亦稱漢水。源出五㙜山。漢水分于筒。春波碧瀏瀏。一色晴沙鴨。交暎大堤柳。山翁醉忘歸。不辨靑緺綬。恨無錦袍仙。虗漲蒲萄酒。附和 子益五㙜我嶓冢。滄浪漾海口。澄爲謝眺練。綠是李白酒。蘭舟橫碧落。能詩漢東守。不枉玻瓈色。方許醉十斗。洛伽觀日洛山寺。亦稱洛伽寺。海傍無非可觀日。而洛山正對暘谷。梨花亭極高敞。望海最遠。故觀日必稱洛山云。靑空際滄海。浩浩碧琉璃。紅雲擁金輪。衆彩紛陸離。不到梨花亭。焉對扶桑枝。朝朝此光景。但遣山僧知。附和 子益迢遰梨花㙜。咫尺珊瑚枝。紅盆與金柱。指點每於斯。賓王鷲嶺後。誰爲觀海詩。若問天外事。瞿曇亦不知。天吼聞風天吼山。在府北六十五里。石峯峭削奇壯。俗稱小金剛。卽雪岳一支。山腰。有兩風穴。大風將起。山自先鳴。故名。嵯峨小金剛。吼怒雙竅風。震蕩魚龍窟。戛瑟松桂叢。莫助扶搖勢。天池本在東。惟有禦寇仙。借爾欲乘空。附和 子益夫何有不平。訇哮殷晴空。窈窕知所自。倐見洪濤風。箕月豈待占。山澤本相通。於焉了物我。回泬理何窮。義相異蹟高麗僧益壯記。洛山寺東數里許海邊。有窟可容舟。世傳。觀音大士所住處。窟前。有石可鋪一席。新羅義相法師。乃於石上展拜。求見觀音眞像。二七日未獲覩。便投身海中。有神龍扶出石上。觀音卽於窟中。伸臂授水晶念珠曰。我身不可覩。但從窟上。行至雙竹湧出處。是吾頂上。於此。可營一殿。安排像設也。神龍獻如意珠及寶玉。義師受珠玉而來。有雙竹自抽。乃於其地創殿。以龍所獻玉。造像安之。卽觀音寺。藏珠於是。寺傳寶之。高麗庾資諒爲兵馬使。到窟前拜稽。有靑鳥啣花飛鳴。花墜幞頭上。庾資諒詩。明珠非我欲。靑鳥是人逢云云。窟左一麓陡起入海。舊稱義相所憇處。名以義相㙜。㙜前數株古松蟠屈可玩。義師事怳惚。投海求眞像。神龍護袈裟。宛在舊石上。蒼茫住錫處。古㙜立千丈。㙜前松樹枝。幾時復東向。附和 子益捨爾幻化身。求佛勝妙像。靈珠落念頭。慈竹生頂上。浮屠事多幻。舟壑跡已往。靑鳥去無影。極目雲濤廣。觀音神像雙竹湧海湑。孤棟架佛頂。神像巧鑱玉。深窟恰容艇。鳥銜天花墜。龍吐驪珠烱。舊迹欲摩挲。坐久風凄冷。附和 子益圓通千眼佛。住處香海逈。楊柳灑甘露。衆生仰灌頂。神像玉琢成。中含寶月烱。辛勤獻花徒。靈跡與之並。繼祖舊窟在天吼山下。窟底。架崖構小菴。空無僧。世傳繼祖禪師入定處。窟前。巨石錯立。東臨大海。前對達摩諸峯。祖師講道處。古窟蒼苔紋。穹巖若蹲虎。環峯如列軍。倐吸雙穴風。繚繞重溟雲。空菴寂無僧。鑪檀徒自焚。附和 子益空巨崖广。周遭壇宇分。高僧安一龕。趺坐着苔紋。門前達摩尊。奉以名香焚。爐烟冉冉去。飛逐雪嶺雲。飛仙層潭天吼山南。有神興寺。寺前五里餘。洞府深邃。疊嶂森羅。白石平鋪。溪流成潭。卽卧仙㙜。自卧仙沿溪上數里。峯巒泉石。比卧仙益奇壯淸爽。乃飛仙㙜。此是峴山第一洞天也。遊仙或飛卧。層潭分下上。鋪地盤石大。漱壑飛泉壯。不必蓬萊島。遠携綠玉杖。且欹白接䍦。終日看靑嶂。附和 子益瓊㙜俯金潭。石扇排靑嶂。融峙備衆妙。豈惟勢奇壯。名山蠟屐遍。始愜丹丘想。欲落金剛巖。驚吁更拄杖。權金殘堞在雪岳頂。石築周千餘尺。廢堞尙在。俗傳昔有權金二家避亂于此故名。與土王城相連。城東有瀑布。掛流數百尺。土城亦不知何代設築。而或傳古有土姓王造此云。權金昔逃難。殘堞餘古壘。對峙土王城。遙望瀑布水。何代無兵戈。難得藏身地。商山與雪岳。四皓後二子。附和 子益雲根數十雉。帶縈尙餘址。茫昧蠻觸世。有無權金氏。成壞空木石。憑據竟鹿豕。安危莽難平。長嘯撫殘壘。河趙空㙜在府南三十里。小麓迤入海中。陡絶爲㙜。㙜前。數株古松蚪屈。掩翳左右。巖壑奇邃。海濤衝激。凜不可久留。世傳國初。河崙，趙浚兩人。遊憇于此。故得名云。英俊亦樂此。古㙜名不朽。應尋滄海君。終奮渭川叟。苔深舊磯空。風急寒松吼。欲酌淸波奠。恨不傾北斗。附和 子益風雲希世士。觀海亦東走。同臨此㙜上。有何講畫否。巖排鬼魅立。浪輸鯨蛟吼。乾坤此無倪。寄名偶不朽。峴首待月邑前小麓。俗稱峴山。不經緩帶翁。玆山等蟻垤。何須惜落日。我方待新月。一片墮淚石。何補已朽骨。及此成三影。但進盃中物。附和 子益千年自小山。萬里來好月。來夜非去夜。寧不感存歿。長懷緩帶風。却顧墮淚碣。羣仙不可問。把盃哂霜髮。春巖賞花府西五里餘。俗稱禮門。洞中泉石可玩。溪邊小巖。可坐十餘人。春時。杜鵑爛開。太守輒賞花於此云。今改以宜春巖。何處賞春宜。小巖春可憐。盃添鴨綠波。花對鶴林仙。折來揷白髮。醉舞何躚躚。街兒添一笑。山翁今少年。附和 子益瀾漫桃李縣。何似武陵川。穿林皁盖往。更聞有可憐。巖葩一種春。臨水弄嬋姸。貪看潭底紅。不覺石上眠。巫山雲雨邑前南大川邊。列嶂羅立。俗稱巫山。朝來拄笏處。爽氣非西山。恠底丹丘屛。張我黃簾間。銀山堆疊裏。綰結十二鬟。何待作雲雨。長對夢中顔。附和 子益靈嶽所抽枝。片片皆孱顔。遙割楚天碧。結爲小巫山。雲飛若有情。雨暗失翠鬟。猶疑曉猿聲。隱約楓林間。鹿門烟樹府城西過一小墅。村落周布。桑柘掩翳。前臨大川。俗號林泉。亦稱鹿門。西林人幾家。墟里曖黃昬。樹陰團遠野。烟色淡孤村。不分牛羊歸。但聞鷄犬喧。松逕去來人。誰是隱鹿門。附和 子益郡西半莽蒼。望中桑柘繁。漠漠自生烟。曖曖相望村。知有耕耘樂。妻子得安存。所以劉荊州。長歎謝鹿門。芝山靈草紫芝山。在府南七十里。山中。多生紫芝。故名。花間接䍦翁。松下笑綺皓。但傾綠蒲萄。焉用紫芝草。三秀亦多事。一醉不知老。那無療飢物。漢水春波好。附和 子益白雲最深處。遍地生靈草。採來紫莖柔。名佳味亦好。三秀自九歌。千古有四皓。浩歌理餘韻。欣慨滿孤抱。蓴池嫩莖在府東八里九峯山下。兩湖夾其左右。故名以雙湖。亦稱蓴池。露葵采作羹。軟滑流膏乳。鮭菜失佳味。不覺頻轑釜。豈曾下鹽豉。政好如釵股。秋風張季鷹。戀爾宜解組。附和 子益芳池可採蓴。瀲灧海之滸。抽莖萬縷銀。入喉三危露。風雅鳧葵興。氣味鱸魚偶。誰能知此味。一甞解塵組。太平歌管太平樓。卽客舍。門樓極宏敞。太守每張樂於此云。飛欄倚雪嶽。仙樂喧紫府。漢波咽不流。巫雲行復住。海天散餘響。魚龍紛起舞。不用舊銅鞮。新偸月宮譜。附和 子益淸軒捨孤琴。庭納兩部皷。思廣百里聽。震蕩及水府。樓高八風會。天闊羣仙舞。鯨波助轟閙。海月亦呑吐。海廟香火東海神廟。在府東海邊松林間。春秋設祭。松林閴森爽。神宅儼明宮。爐香裊汀雲。旗脚颺海風。蜿蜿享百靈。穰穰驗屢豊。愧乏吏部銘。致崇如祝融。附和 子益阿明碧松宅。儼然棟宇崇。颯颯神靈雨。多自翠旗東。牲幣孚肸蠁。寧容吏惰躬。漁舶交海中。毋使起盲風。竹島仙臼島在府南四十里觀瀾亭前。滿島皆蒼竹。島下海澨。有石凹如槽。磨礱巧刻。中有一圓石。諺傳圓石搖轉其中。磨而成臼。磨盡則世改矣。沈守慶詩。巖間石臼尋奇迹。仙子何年此地遊。李堣詩。舂磨凹石猶初刦。偸負沈碑半夜天。深深蒼竹島。英英玉杵臼。磨轉何太速。千刦彈指久。玄霜不再擣。雲英能見否。我欲作窪樽。長盛蒲萄酒。附和 子益天地兩片磨。化翁不輟手。圓機無大小。海澨亦凹臼。磨窮海爲陸。有形孰不朽。借問麻姑仙。亦解此理否。草湖龍耕雙成湖。一名靑草湖。在府北四十里杆城界。周數十里。每冬月合凍後。氷忽鱗起。自北岸至南岸。有若犂破狀。村人謂之龍耕。以此占年云。雪裏種瑤草。知有呼龍仙。長湖爲十畒。耕氷如耕烟。霜鱗乍閃暎。雲耜何蹁躚。自耕又自雨。何憂不豊年。附和 子益潛龍變化熟。在淵若在田。存身有餘力。耕罷氷腹堅。犂痕隨闊狹。湖岸占來年。炎天又行雨。龍兮幾時眠。祥雲松林祥雲亭。在府南二十餘里。傍海長松森欝。仰不見日。遮障扶桑池。移幻小茅嶺。龍鱗欲變化。霜榦愈孤勁。醉脫白接䍦。灑風時露頂。從今彭澤令。不復戀三徑。附和 子益祥雲驛路平。夾路萬松整。種應自徂徠。韻若通茅嶺。炎塵幾人暍。密陰反冬冷。更思笙鶴夕。携月步虗靜。大堤楊柳峴山西傍。有通衢。俗稱大堤。大堤嫩柳色。遊女翠羅襦。梨花峴山雨。閒弄蘓堤圖。山翁街頭醉。好掛靑絲壺。欲借裊裊枝。搖蕩永郞湖。附和 子益何處入春早。大堤冶遊途。堤上欝金枝。婀娜拂晴湖。山公不獨醉。歌管士女俱。歸從習家池。柳岸繫靑駒。鳳頂孤塔鳳頂菴。在雪嶽絶頂。俯視萬峯。東臨大海。爽豁無比。菴西。有大巖。廣可坐數千人。當心造塔。突兀孤起。不知創自何世。而傍有石罅二孔。傳是浩刦繫舟處云鳳頂下二十里許。有十二瀑。瀑西。有淸寒子舊基。翼翼孤鳳頂。對峙蓬萊嶽。俯海石勢壯。摩空塔影矗。洪荒莽難窮。誰是維舟客。淸寒亦磨滅。何處尋雲瀑。附和 子益鳳頂逈出世。飛㙜萬人石。東指扶桑赤。北挹蓬萊白。洪荒蠔着崖。繫舟猶有迹。雲間起孤塔。不知何佛力。沙林斷碑沙林寺。在府西七十里山峽間。寺廢但有舊址。寺前石碑。卽梅月堂。集王右軍字。記弘覺師行迹者也。筆畫宛然逼眞。人多寶玩。近爲樵牧撞碎斷碑猶存。斷碣孰知寶。我欲宿其下。梅堂文高古。蘭亭筆變化。微分跳龍勢。能傳換鵝寫。羊公一片石。恨未此手借。附和 子益頭陁曰弘覺。不知何道者。梅月亦好奇。石面賁傳寫。瘞鶴筆意活。換鵝風流假。如何刦未灰。斷仆荒林下。西嶺采蕨五色嶺。在府西多生薇蕨。季鷹南山物。今從西嶺生。已作小兒拳。不下千里羹。但恐放筯空。猶喜傾筐盈。從今不釣魚。和雨摘新莖。附和 子益西山早燒餘。一雨綠薇生。持筐于以採。紛吾愛其名。誰云此味苦。可勵志士貞。願回腥腐膓。稍存巖岫情。北津觀漁北津。在洛山西數里許。太守每自洛寺觀漁於此津云。漁艦簇北津。緇網如雲烟。盈尺棄不收。瀺灂騰魴鰱。欲從龍伯國。一釣六鰲連。堪笑槎頭客。但解縮項鯿。附和 子益北津鱗介湊。罾罶比千船。鯨蝦擧波蕩。登俎用魴鰱。蘆人唯羽褐。官廚但擇鮮。春秋譏矢棠。勿復樂流連。冷泉故居冷泉。在九峯山下。世傳。觀音化爲女刈稻。高僧元曉。因取飮冷泉。與之戱謔。鄭樞詩。海岸山從赫世傳。幾看興廢迄今年。秋涵一野亞紅稻。日照五峯生紫烟。德女故居莎覆砌。曉公遺迹樹連天。登樓擬結相思夢。夢裏還應酌冷泉。觀音化阿難。夭冶幻枯槁。曾不散天花。而來刈田稻。高僧亦解佩。泥絮乍顚倒。尙學羅裙色。萋萋冷泉草。附和 子益祥光九峯下。秋色老忍草。何緣酌冷泉。有美刈紅稻。須知色是空。凈染不二道。觀音豈摩登。羅什還曉老。黔洞荒墟黔達洞。在府南八十里山谷間絶險處。疊嶂環擁。人迹罕到。卽梅月堂舊隱處。遺址尙存。俗傳五歲童子基云。知君本淸寒。卜地焉取黔。猶傳五歲童。不死千年心。悽悽采薇歌。後世誰知音。空餘小梅月。掩暎五柳陰。附和 子益東峯雲遊迹。大抵盡窮林。孤瞻雪嶽邇。遍搜黔谷深。漁樵五歲喚。水月萬古心。要之採薇徒。石潭亦知音。灝堂望海納灝堂。在太平樓東數十步許。俯海一面。舊爲遊賞之所。堂毁未復。習池與漢水。不足一染指。卷我黃竹簾。盡納滄溟水。鯨鵬戱樽俎。蟾鵶掠枕几。時時遇槎仙。窮河問道里。附和 子益物大有可觀。海外無復水。堂高稱宏量。灝氣納萬里。乾坤露根柢。日月見端始。還疑巨鰲脊。卽此軒檻是。靈穴尋僧靈穴寺。在雪嶽。新羅僧元曉所創建。舊多高僧云。楞嚴不自讀。誰與講空有。暫謝習池伴。來訪空門友。已許玉帶鎭。莫惜䲶鴦綉。欲入白蓮社。奈此蒲萄酒。附和 子益神僧所卓錫。風氣團妙有。峯回隨鶴止。泉涌經虎吼。東齋貝葉書。扣玄來太守。能爲彭澤高。遠公不病酒。</text>
<title>百淵永矢菴。次主人子益韻。</title>,<text>巖阿獨伴院僧留。歲暮攀援桂樹幽。溯澗頻尋十二瀑。愛山新起一層樓。松塘洞古傳名久。梅月基空撫迹悠。載酒凌雲諧宿願。白頭無恠乞嘉州。</text>
<title>至日。寄永矢菴。</title>,<text>天涯日落望鄕㙜。暮雪寒雲欝未開。鳴玉紫宸孤夢返。閉關滄海一陽迴。心灰不逐吹葭動。衮補難將弱線裁。歲晏此懷誰與吐。故人淵上獨徘徊。</text>
<title>百淵僧來傳子益詩札。却寄。庚寅。</title>,<text>郡閣寒如此。山中有所思。誰傳白雪曲。欣對碧雲師。後約尋花入。前遊被雨欺。盈盈海上月。猶似倚樓時。</text>
<title>烏竹軒</title>,<text>湖上岧嶤聳翠亭。絳帷零落襲餘馨。龍飛東海驚神夢。麟獲西郊泣斷經。蒙訣埋塵纔出壁。老筠和雨尙交庭。試尋杖屨盤旋處。雲瀑深深洞鶴靑。其二道東千載有眞賢。洙泗淸波鏡水連。功用魯邦期一變。淵源鄒母費三遷。濕雲不散龍歸洞。遙海無邊月到天。花石石潭皆晩迹。胚胎應藉此山川。</text>
<title>金生亨謙挽 辛卯</title>,<text>舊德黃扉毓慶長。三槐門巷茁蘭芳。佇看雛鳳翔千仞。忍說哀猿斷寸膓。綵服春風隨皁盖。粉㫌秋雨返荒岡。雙珠尙慰西河痛。懷抱無孩晝哭傷。</text>
<title>韓參判 聖佑 挽</title>,<text>鐵石心肝瘦鶴姿。自然懿行合繩䂓。危邦直道甘三黜。苦檗淸標畏四知。儒素不隨官秩變。風稜肯與齒齡衰。死生亦大終無怛。操履須看易簀時。其二襜帷當日殿南封。半刺甄都溯下風。不以官卑常禮待。每推先誼至親同。榮科勉取皆公賜。末路冥行孰我忠。宣化舊堂今忝據。召棠陰裏涕無窮。</text>
<title>金麟蹄 盛大 挽</title>,<text>純璞初非巧琢鎚。大家文彩碩梁材。長身白晢風儀秀。衆務䟽通器局恢。六甲未周何促壽。一麾曾屈更憐才。平生意氣今埋沒。餘慶他時佇兩孩。</text>
<title>茂朱寒風樓</title>,<text>危樓簾幕颯生風。錦瑟淸樽坐半空。春水吹添官酒綠。夕霞飛染妓裙紅。欲呼短艇迎新月。遙指長橋落彩虹。一樹桐花無處覔。白頭沾灑碧紗籠。先人詩。有落盡梧桐一樹花之句。</text>
<title>寒碧堂。次徵兒韻。</title>,<text>觀風衙罷有餘閒。紅燭紗籠倚碧欄。三月欲闌新物色。十年重領舊江山。舞衫掠取花陰轉。歌扇偸來月影團。堪笑東村饞酒客。白頭携妓醉忘還。</text>
<title>觀風閣。小酌呼韻。</title>,<text>洗盡炎蒸積雨晴。庭梧園竹晩凉生。星宮明夜仙驂會。風閣新秋妓曲淸。才退謾敎兒覔句。病添虗爲客呼觥。南來不覺家鄕遠。一席逢迎揔舊情。</text>
<title>洪判書 受瀗 挽</title>,<text>能全眞樸恥雕鑽。獨保完名激懦頑。雖占熱官淸似水。不移堅操重於山。崇班尙阻金甌卜。晩境聊偸綠野閒。末路老成零落盡。賴誰忠藎濟時艱。</text>
<title>李持平 東彦 遷葬挽</title>,<text>危邦言不諱。吾黨有斯人。慈母猶投杼。忠君豈薄親。獄中無白日。身後渙丹綸。愧蔑封章效。淸朝死直臣。</text>
<title>寒碧堂。設酌送人。有賦。</title>,<text>風閣難偸半日閒。碧樓絲竹始開顔。興龍舊迹空流水。躍馬遺墟有斷山。四野秋濃霜露後。十年人老去來間。羇懷憭慄猶多感。何况登臨送爾還。</text>
<title>贈金甥伯溫 伯溫時爲淸州守。</title>,<text>湖外西南接路歧。觀風分竹亦恩私。重茵列鼎今何樂。同是餘生不洎悲。</text>
<title>邊山玉泉菴</title>,<text>開巖寺後路微分。雙笛聲遙上嶺聞。巖缺漏泉疑滴雨。窟虗遊袂欲生雲。陰崖藤葉秋先染。古榻檀香晝自焚。殘堞尙尋前代蹟。一盃還酹二將軍。菴在禹陳巖窟中。禹，陳。卽卞韓二將。而後人仍以名巖。至今有遺堞。</text>
<title>鶴棲菴</title>,<text>雙標鰲背聳崔嵬。巖畔孤龕架石㙜。雲棟欲隨風蕩漾。月簾時與鶴徘徊。危蹊久已無僧到。虗幌何曾爲客開。咫尺仙關攀不得。臨臯重擬夢中來。</text>
<title>鷲嶺菴</title>,<text>吳門霜落暮江楓。鷲嶺㙜高望眼窮。七島羣巒浮海外。一壺雙笛坐空中。飛來天竺眞相似。到處廬山各不同。靈境豈宜留拙句。桂香淸唱付諸公。</text>
<title>又賦</title>,<text>鷲嶺丫峯接。鯨波七島遙。星河近席落。衣袂不風飄。海月搖寒笛。秋天泛晩潮。唐人先寫此。漁火過楓橋。</text>
<title>靈隱內藏寺</title>,<text>南鄕遊屐遍。玆境着鞭初。石障攙天壯。禪樓架壑虗。秋光楓葉晩。詩唱桂香餘。出洞猶回首。褰帷當倒驢。</text>
<title>天冠山塔山寺</title>,<text>龍頂招提闢。新披靈隱圖。天低㙜縹緲。峯拆海虗無。落日雙松靜。秋風一塔孤。雲邊漢挐色。依舊泛蓬壺。</text>
<title>題贈柳雲卿畫扇</title>,<text>亭亭漱玉客。獨立誰相親。應憶蓬萊頂。前秋携手人。其二看君枯槁骨。宜置此巖石。歸修漱玉亭。更畫凝淸客。</text>
<title>輓詞[烏川鄭澔]</title>,<text>聞子鞠躬盡瘁死。先題一絶寄靈筵。可不弗苟看中歲。爛熳同歸喜末年。萬死餘生焉用我。百身難贖孰如賢。但將無限公私痛。獨立西風涕自漣。湖南關北路三千。書發故人未死前。誰意壑舟移半夜。開緘哀淚徹重泉。</text>
<title>輓詞[豊川任埅]</title>,<text>生如不偶奪胡催。何處斯人更得來。可主文衡承緖業。倘居公輔有餘才。虗抛大器多年久。薄試雄藩一歲纔。中夜老翁頻撫枕。此情豈獨爲私哀。</text>
<title>輓詞[戶曹參判申銋]</title>,<text>登瀛聲價冠朝紳。世德名家第一人。漢節觀風曾未幾。湖營傳訃恐非眞。傷心白璧埋重壤。回首靑雲杳後塵。畿閣離杯如昨日。病中衰淚益沾巾。</text>
<title>輓詞[安東金昌集]</title>,<text>蓬瀛家世世咸推。鳳穴仍驚瑞彩奇。接武詞壇將建幟。觀風湖臬乍蹇帷。方看利器盤根遇。遽失瓌才大廈支。白馬牽旒棠茇路。石頭何意驗謠辭。文彩風流映一時。平生斗酒百篇詩。漢拏橘柚垂揮翰。峴首烟花倒接䍦。金露馬卿難救渴。玉樓長吉遽催期。翛然濁世收眞氣。留與黃壚萬古悲。</text>
<title>輓詞[完山李觀命]</title>,<text>迫隘塵寰裏。斯人豈久留。文章乃餘事。寵辱且浮漚。棠樹遺陰冷。奎躔寶彩收。湖堂千古月。髣髴接風流。</text>
<title>輓詞[吏曹參判李健命]</title>,<text>瑞世丹山羽。淸朝玉立人。完名元祐最。詩律杜陵親。遺澤留湖甸。歸魂隔紫宸。蘧然一大夢。萬事覺今辰。</text>
<title>輓詞[驪興閔鎭厚]</title>,<text>自是淸文可煥猷。試之盤錯亦才優。曾爲傲吏窺仙窟。晩殿雄藩紓主憂。執耳家聲終莫繼。焦心民事遽長休。前冬一札猶藏篋。展看時時淚逬眸。</text>
<title>輓詞[安東金昌翕]</title>,<text>朝對雪山泣。暮對雪山泣。雪山長在目。我淚白雲濕。鴻荒以來有此山。分野襄陽與麟蹄。峨峨洋洋空灝氣。雪月烟霞未品題。君來峴首作主人。我亦初定百淵棲。徘徊桂樹綠蘿衣。傲兀花間白接䍦。商嶺箕山吾豈敢。王喬葛洪非君誰。百曲穿蘿皁盖偃。半嶺傳筒雲衲疲。四世交誼故不淺。文酒團欒始在斯。若論肝膽洞無間。自謂相知勝自知。冰壺貯白帶玉衡。金莖擢秀凌紫淸。松道不受葛藤纏。鵠峙寧隨鷄鶩爭。俗物茫茫天地窄。倘來軒冕眼亦白。乍起乍滅蠛蠓塵。一輸一贏蝸牛角。錦肝噓出十洲雲。浩歌三什掀神嶽。靈飈嘈嘈天吼雷。海日杲杲梨花㙜。筆底珊瑚罥彩虹。馬蹄雲錦被淸涯。雙鳧在後一鶴隨。傲吏方能伴少微。忘形自是我輩事。顯晦飛沈了不知。鯨鯢波頭名利小。鷗鷺沙邊心不機。楊浦桃花春未老。栗翁梧竹軒如飛。江門橋外活潑潑。且往觀乎鏡湖闊。天根咫尺多快事。日下消息終敗意。倦矣隋城擁千騎。南臬胡乃澄淸轡。馳聲三輔九州牧。君謂不如峴山醉。淸都紫府應熟路。大纛高牙恐相累。別意盈盈東郭樽。賓散稍稍月入軒。不省同卧駱山下。錯謂洛伽鯨波喧。龍蛇歸澤蟄愈深。鴻鴈遵渚唳難聞。永矢庵中頻夢君。寒碧堂中已招魂。堂堂山立子豈摧。歸歸訃來吾猶疑。白馬流蘓武昌路。綠袍崑玉蓬萊期。不知存沒果孰眞。承凶兩月心如癡。懷書不滅三歲字。秉燭依然昨宿地。駒城穿埏要我挽。子東埋矣其長寐。雪山之歌作薤詞。百年難乾是此淚。</text>
<title>輓詞[安東金昌業]</title>,<text>歷落湖南伯。國士定無二。如劍有干將。如馬有騏驥。又如千丈松。磊砢有節目。施之大廈用。終作榱桷屬。惜哉至於斯。百身不可贖。頎然七尺身。胷中無宿物。酒酣吐高咏。鏗爾淸廟瑟。逸調自家傳。希音更天出。紆餘大提曲。浩蕩瀛洲作。好詩今則亡。天地悵寥廓。憶昔駱山下。逢君方引觥。玉山河魁岸。頗有竹林情。對之令人喜。便欲倒家釀。此事非齷齪。至今不能忘。惻惻黃壚感。如何在俛仰。叔世友道喪。嬉笑以爲眤。惟君獨反是。面冷肝腸熱。淡然君子交。豈在言刺刺。所以欵曲惠。遠及踈賤士。此事今難見。感我更下淚。與君四世交。實有兄弟義。遊庠又同年。豈宜衆人視。賢愚自不同。遂成龍猪異。君未知我心。我心竊慕悅。寢門獨失聲。深痛寄一絶。東城喬木盡凋枯。百尺無枝有一株。可惜飄風忽摧折。巍然大廈棟樑無。</text>
<title>輓詞[韓山李澤]</title>,<text>妙齡才調擅高名。晩躡雲衢衆望傾。風度翕然推國器。文章贏得繼家聲。浮槎海外賢勞著。弭節江南惠化行。未展經綸天奪速。悼亡非獨爲私情。兩家敦誼更兼姻。尊酒論交老轉親。傲骨崢嶸羞俗態。沖襟踈曠見天眞。情緘纔喜來千里。急訃俄驚到一旬。最是長沙今去路。棠陰何處不沾巾。</text>
<title>輓詞[安東金昌緝]</title>,<text>燀爀家聲盖八埏。篤生夫子更才賢。文章鳳鳥翹丹穴。志節松杉挺雪天。旗鼓詞壇期變彩。棟梁王室待扶顚。一朝奪去知何意。哭向蒼穹但漠然。相看何異弟兄哉。膠漆金蘭四世來。常喜寸心同照徹。自嗟多病曠披開。百年空擬朱絃奏。千里俄聞玉樹摧。南望廣陵惟有淚。永違綿酒餞泉㙜。</text>
<title>輓詞[豊城趙裕壽]</title>,<text>交兄不願識餘人。兄亦憐吾一任眞。不飮猶深劉阮契。忘言羞惹觸蠻塵。靑雲自遠常懷舊。白首同歸戒若新。潔峻風標貴重語。今來何處見元賓。雲卿歸誦峴山詩。近謝盃鐺整接䍦。滄海助來鯨力壯。天池洗出鳳毛奇。元知瑞物難留世。自古宏才鮮佐時。無乃淵明眞止晩。杜康終壞廟廊姿。湖山萬室哭雷讙。露冕光輝遽閉棺。帝待子瞻歸翰職。天徵長吉補眞官。飄昇幢節三千界。咽惕笳簫十二灘。甞謂君詩妨命達。不食烟火太淸寒。</text>
<title>輓詞[應敎李縡]</title>,<text>華國文章代有人。鳳毛重見掌絲綸。榜中可但推方面。朝右曾聞賀直臣。素幔遙遙隨漢水。甘棠處處泣湖民。時危不盡雲雷發。泉路何由贖百身。淸朝接武似登龍。寵辱同驚十載中。天馬悲鳴當峻阪。仙槎快意御長風。道山瀛閣嗟虗歷。酒壘詩壇覺已空。卧病江臯生百感。欲將脩短問蒼穹。</text>
