<title>滿招損賦 十三歲場屋居魁</title>,<text>天地玄黃。宇宙洪荒。中有我身。眇若粃糠。竊勺水而自多。擬滄海之洋洋。滿日損而下達。顧所得而亡羊。猶不曾其反念。違禽獸者不遠。傍有大人先生。怜余憫余。誨余款懇曰。欲成爾道。遜志爲本。爾何自滿而招損。喪是天之明命。頭圓足方。縱是人形。狂言妄語。 大違人性。我將語汝。試我言而自新。爰有二人。一富一貧。富者自滿。終直至於貧乏。貧者勤惕。終直至於富足。汝念此機。懋自謙而受益。好善如小人之好貨。充以德而潤身。倘我言之不信。請質之以古人。在昔太康。有夏之君。后啓之子。大禹之孫。承太平之餘緖。遂自滿而不戒兮。苞桑初謂誰何。竟杌𣕕馴致禍敗。身爲有窮之逐。國作他人之有。諟自滿之所招。誰肯予滄浪之自取。肆所招之至大。誠可爲之痛惜。嗟萬代如是之尙多。又何足枚擧而詳說。惟國君之尙然。矧匹夫之微末。言動一失。禍殃叵測。倘自滿不知克念終必噬臍而莫及。賢者而至於損德。乃枉乃惡。小人而至於失業。乃顚乃覆。汝若初用我言。庶無大悔。汝得謙謙而自牧。過而能改。我心自感。我膝自屈。拜手稽首。敷衽而言曰。昔余幼妄。識小量狹。少有所得。輒自驕越。今承至敎。敢不敬式。乾乾克念。先自明乎己德。志先聖之所志。學先聖之所學。用而輔乎我王。就謙德不頗乎萬一。堯欽若。又何慕乎古昔。舜至誠。當有見乎今日。殿下爲今日之堯舜。愚臣作聖朝之伯，益。因爲之歌曰。見彼明月。盈則必虧。見彼四時。窮則必歸。天地尙然。況我人斯。相彼盤水。盈則必溢。相彼欹器。滿則必覆。況我人心。出入無迹。如何不戒。自取蹉跌。古人有言。持滿有道。聰明睿智。愚暗自保。勇力蓋世。怯懦自守。深味斯言。感歎良久。自滿之失。吾知免夫。今後</text>
<title>盆松賦</title>,<text>吾不知天地之區。幾千萬億。山崇崇兮野恢恢。何所不可以植立。就盆中寄汝生哉。空將後凋之美質。只作兒輩之戲玩。倘蒙上帝之賦異。胡得不類之根幹。蟄龍潛知乎九泉。飛雲掩靄乎天心。老鶴棲息於其上。散淸音兮。茯苓凝結於其下。留仙客兮。淵明撫之以盤桓。弘景望之以自樂。今旣失性而誤入。誠可爲之歎息。數寸之衰根不舒。半尺之龍幹回屈。借杯酒以爲雨露。得怪石以爲巖壑。嗟夫。松本無心。得失只由於吾人。人胡最靈。與彼松歸於偏塞。惟我生賴君師培養。幸免牛山之樵牧。謂將至於條達。同澗邊之鬱鬱。那知拘蔽於中廷。或作途 俾良性其臧賊。年十載而赴試。居至小而不覺。嗚呼。以孔，顔大智。非不知侈祿以養其身。以曾閔至孝。非不念顯爵以榮其親。咸固窮而不二。行素位而逡巡。我胡爲乎不然。對盆松反觀以慙恧。物與我而雖殊。言受病則爲一。我今出爾乎盆中。樹之以浩浩之良區。今雖愧杜子之三尺。後可期李白之凌霄。人之有目者。觀尒色於霜朝。人之有耳者。聞尒聲於風宵。其病也。爾與我旣同。去病也。我與爾何異。肆染翰敷陳其終始。托盆松以自歎。因植乎吾志。</text>
