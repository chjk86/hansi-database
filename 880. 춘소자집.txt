<title>和歸去來兮辭 幷序</title>,<text>古今人何甞異。未甞以自擬者。懼僭也。予來狼縣歲強罷歸。取陶元亮歸來辭讀之。若寫余行藏。時序亦同。豈不異哉。人之見之者。必以余爲僭。古今人何甞異哉。聊和其韻。俾兒輩識之。歸去來兮。不歸吾廬將安歸。審用行而舍藏。詎形喜而色悲。緬前脩之逸迹。指正路以爲追。境旣辨乎榮辱。心自忘於是非。縱大道之未聞。耻飽暖於食衣。奉先訓而孟晉。恐罔堦而寢微。迺安厥止。不趨不奔。爰得我所。蓽戶衡門。二水交流。孤山獨存。庭列松篁。室有琴尊。怡情志於啚史。雖處困而歡顔。賦已就於閒居。策豈干於治安。寧耦耕而荷蕢。亦不願乎抱關。惟哲士之知幾。異小子之童觀。非尺蠖之求伸。若久旅之得還。尙仲連之辭趙。哂夷吾之佐桓。歸去來兮。喜自適而遨遊。屛外滑而葆內。實无營而无求。身固安於獨樂。智未及於先憂。試新泉於藥畦。藝宿莽於苽疇。于山于水。或屐或舟。感鳴鳥之止隅。驗微獸之首丘。欣春陽之載煦。與天地而同流。悟物化之嬗變。識生浮而死休。已矣乎。神農虞夏忽焉沒。帝伯皇王名空留。胡爲乎遑遑將何之。天門邈以遠。丘壑是素期。勔服力於南畒。繄宜耘而宜耔。托餘蔭於松楸。纘舊業於書詩。聊逍遙而卒歲。庶幾絶物我之猜疑。</text>
<title>返故居賦 幷序○丁丑</title>,<text>昔呂藍田作擬招而以返故居三字。屢致意於一篇之中。豈放心常性之可求而復者。亶在於是耶。余之取以名篇者。抑又何意歟。非特曰得返故居而已。亦將以呂藍田之屢致意者。自警云爾。粤霛宗之初牒兮。或泝源於蛙縣。維壁上之鴻勳兮。宅旌藝之海甸。愍舍魚於誑楚兮。樹績茂乎靑木。澤彌遠而不斬兮。繄蟬媛於累葉。咨孤蒙之罔堦兮。奉先懿而靡則。曰台之免母懷兮。貞火紀之始揫。祖宵寐而發祥兮。怳宂羽之炳彪。慈篤愛而勤育兮。庶穮蓘而望秋。嗟殃禍之夙嬰兮。痛天只之違養。纍衰服於髫齡兮。呼莫逮於穹壤。勉趨庭而承誨兮。毋面墻而自畫。踰舞象之二䙫兮。幸齒胄於大學。習詩禮而攻藝兮。將立身而揚名。何時命之不昌兮。遘二明之匪貞。徵辛有之適野兮。匪茹熸於眉燃。時九祀之商正兮。乖氣沴於上玄。紛吾去此故都兮。從伯仲而窘步。歷楊津而息足兮。望翠華而婁顧。抵江滸而宿之兮。亂澌流而徑度。悲父子之隔離兮。顝覊旅而鮮歡。乘岡陵而東望兮。極余懷之漫漫。氛烟惡而蔽空兮。月暈重於危堞。奈七日之變會兮。疇六奇之能策。攬頹光而抆血兮。恨川梁之難越。塊獨處於蔀屋兮。懷百憂而疢已。旭騰輝而潛禱兮。魄成彩而占誶。忘巢幕而懷宴兮。竟火延於池魚。痛柹浮而不寤兮。故戒絶於襦袽。哀千載之康土兮。慘一炬而成灰。漂孤嶼而寄生兮。契蘆末之逭灾。旅玄枵之難聊兮。羗不可以留玆。問榜人而理楫兮。指戈浦以爲期。朝余發於蜃島兮。夕宿花梁之舊營。感式微之寤懷兮。復縱棹於水程。迎迴飊而載浮兮。闊滄海之無津。島嶼乘漚互出沒兮。瞰貝闕之嶙峋。曜霛下而沈彩兮。忽異色而萬狀。詔箕伯使揚帆兮。屛馮夷而濟滉瀁。泊余舟於龍湖兮。步余趾於平。荊榛枳於道途兮。里閭墟而鮮存。躪崇禮而經入兮。昵訓膝而聚嬉。曾日月之幾何兮。履雨露而愴懷。况先丘之經燹兮。又焉得以久稽。蹶靑門而記兮。涉淮水之粼粼。遵廣陵而直度兮。逈百里而無人。朝衣冠之所藏兮。藉枯草之餘焫。酌新宮之三日兮。奠一盂於冷節。志愴悢而不舒兮。情壹欝其靡揚。遂登高而佇懷兮。頫遠眺於四方。濟城呀而驤首兮。增余心之悱惻。昔十人而建基兮。今萬姓而喪國。固已顯於幾動兮。嫉玉枝之茁檜。寔昊穹之降厲兮。豈人力之足賴。慨鄟澤之義爽兮。憤成疾而攻中。緬神祖之迴旗兮。穢麗氏之事戎。故背裔而卽華兮。規萬載之洪業。懿英廟之御極兮。丁建酋之驁逆。仗尊周之義號兮。奮膺舒之䧺畧。赫斯怒而徂征兮。率稽顙而崩角。穆考作而繼天兮。修侯度而彌恪。彼狺然而耽耽兮。襲滅虢之故智。守經緯之彜則兮。縱阽危而罔毁。幸神皇之東省兮。䀌淪喪而繼絶。掃狂寇於海外兮。拯孑遺於焚溺。伊襟裾而食息兮。微帝力而繄誰。跡𢓸事而隱傷兮。涕沾襟而漣洏。顧殷仁之遺俗兮。遽 一作殆 毁冕而被髮。歎睨柱之無人兮。恫南渡之亡祏。鷄佞虎而棄胤兮。忘傅翼而忍啄。何百六之道消兮。遭震剝之阨運。狂瀾混於涇渭兮。迷揭厲於近遠。景炎矇而匿明兮。摘冥途而喪駕。余戴切雲之崔嵬兮。衆呀然而互嚇。余被明月之炯熀兮。衆群嘷而駭矚。餙弁佩而姣服兮。固俗人之所疾也。鬻珍髢而索賴兮。固九戎之莫售也。襞三秀而幽之兮。徂霜淪而不穉。辰儵忽而代序兮。恐無成而老至。心然疑而靡正兮。跪陳辭於岐址。筮氏爲我布蓍兮。曰有厲而利己。廓崇嶽之包天兮。雷降澤而紛綸。帝有故於長女兮。進得位於大臣。秋鴻矯而增逝兮。翼迅風而翀雲。斂羽儀而弗用兮。豈鴟鴞之可群。勔多識而蓄德兮。庸利涉乎大川。然反吉於家食兮。善淵潛而保年。旣繇辭之無咎兮。云台營乎菟裘。攀松楸而不忍離兮。宅山北之林丘。勤祖先之所貽兮。詠世德之洪休。景奉先之辭爵兮。蹈採薇之嶢節。美湖散之秉直兮。履貞操而遯跡。仰二祖之景行兮。思配迹而勿墜。健余德而艮余趾兮。旣蹈道而不遺。覽山經而採地誌兮。閱古人之玄躅。瞻大江之交流兮。望黔岳之蟠屈。喜孤雲之遺世兮。結蓮社於丹釋。游塵外而特栖兮。超淑郵而離紛。承至人之遺風兮。返常閭而自欣。靖闔宇而頤神兮。玩高明之虗室。廬博厚而築基兮。植大中爲柱石。秉離明而闢戶兮。守艮隅而止足。散墳典而娛情兮。遂有志乎禮樂。習三千與三百兮。調八音又六律。考理亂於誓誥兮。怡性情於風雅。闡羲文之重玄兮。鏡消長而變化。點風雪與花月兮。說皇王與帝霸。誦麟經而默識兮。歎夫子之無時。嗟啚書之不出兮。懼天理之晦微。托南面於筆削兮。寓一王之大法。懿桓文而褒功兮。黜吳楚而貶爵。盖尊夏而攘夷兮。亦癉惡於亂賊。尙康侯之遺則兮。覽箋注而仰止。憤爲役於讐庭兮。戾一部之大義。故發明而昭揭兮。著微顯之奧旨。余旣探索乎聖筆兮。又訂先生之遺說。若有契而自喜兮。專斯道而爲服。玆乾乾而審己兮。慕前脩而尙友。貴君子之居易兮。樂天命而順受。燕吾居而晏如兮。曷形役而奔走。服忠信而素位兮。雖九夷其何陋。矢畫蘭而勿土兮。恐誓言之或差。述空文而見志兮。集群徽而自誇。</text>
<title>次歸田賦 幷序</title>,<text>王父文貞公遭癸丑之禍。賦此以寄志。余旣廢居田里。有感于中。敬步其韻。夙余遘之不造兮。紛恤郵而釁殃。塊殼存而未瞑兮。喪恒幹而迷鄕。菀塡臆以惛惛兮。掩泗涕之浪浪。旣跼蹐於高厚兮。嗟緯繣於柔剛。欸昔日之戇愚兮。儗正軌而騁塲。稽資生之元德兮。要內直而外方。蘊純粹而載葆兮。掇英華而彪章。昧堅至於集霰兮。信大來而壯陽。汎漏舟於無底兮。涉瀧濤若陛堂。濫齒講於胄筵兮。又日覲乎耿光。固服勤而至死兮。期剖心而刳膓。然不材而廁列兮。恒忸顔於躋蹌。思馽趾而枳前兮。指丘樊而徊徨。歘烈焰之猋起兮。奪貞暉之明昌。魑魅嘯而雜進兮。蹄羽獝而遁藏。射夫巧而工中兮。狂且奮而蹈揚。萬象糾而震蕩兮。蘭芝悴而逢戕。豈惟夫衆芳之離披兮。蒿荻珍於筠篁。隱慘裂於駁詭兮。窅莫辨於混茫。俯不應而漠漠兮。仰不言而蒼蒼。糅玉石而共焚兮。孰能筮夫咎臧。羗腐心而糜膓兮。疐將跂乎舊莊。蹶脩門而東出兮。褫余佩而駕喪。望穆陵之欝蒼兮。吊重華而潛傷。緬先王而不可忘兮。尙遺澤之汪滂。乘岡阜而息足兮。瞻白雲而徜徉。霛皇皇而陟降兮。鑒滉洋之失梁。哀下土之阽溺兮。胡不拯以盖藏。懷紆軫而不釋兮。披浥露之灌芒。背平原而濟深兮。縱一葦於濫觴。波淪漣而淨練兮。岸逶迤而姣粧。何涉險而反夷兮。悟平陂之無常。掃先隴而傴僂兮。阡草菲而榛荒。攀松栢而長嘷兮。魂爽越而酲狂。伊善福而淫禍兮。聖訓謬以荒唐。惟祖蓄而考載兮。報式蔑於果望。固民彜之椓喪兮。肉劘骨而支僵。蒙大難而自晦兮。志已絶於明敭。素其位而安處兮。卽所遇而攸當。雖衡拂而能正兮。懿知微而知彰。䧺何爲而反騷兮。誼何爲而吊湘。苟內植之貞固兮。履幽昧而愈煌。服利己之炯戒兮。專斯道而毋忘。歌曰山何峨峨。水何洋洋。我趾于賁。其悔也亡。噫乎噫。毋爾圓而枘彼方。</text>
<title>擬古 十首</title>,<text>行行遠征人。悠悠思故鄕。駕言西北邁。中道正彷徨。相去萬餘里。別離從此長。南枝越鳥栖。北風胡馬驤。仰視浮雲馳。俯見逝水流。百年在須臾。奄忽那得留。思君不可見。歲月倐已周。努力且加餐。念之懷百憂。又高樓出雲霄。下瞰宛與洛。紅壁亘玄梁。交䟽綺璜絡。中有絶代人。逸態何婥妁。手弄綠綺琴。絃以九寡絲。一彈激流颸。再彈呼孤雌。三彈有餘哀。令人涕漣洏。臨風且徘徊。古調亮難知。又猗猗谷中蘭。采采芳酷烈。攬之欲遺誰。所思在天末。歲月漫浩浩。道路阻且闊。無因致情素。何以慰離別。又歲晏氣慘慄。凝霜被野草。促織鳴我床。凉月當窓皓。時序忽不留。感歎令人老。浮雲自蕭索。迴飊迅如掃。昔我交游客。擁傳驅長道。棄捐勿復言。况念携手好。盤石良難轉。膠㓒不可保。振翮各有時。誰知懷至寶。又浮雲在西北。商飊正徘徊。林柯振微響。繁霜以皚皚。感玆節物改。歲月一何催。永夜不能寐。沈憂從中來。我有同門友。迢遞路悠哉。念之起攬衣。淸歌有餘哀。豈無京洛游。翕赫樹頤頦。飊塵焉能久。結附良可咍。又東城何岧嶢。日月盪蔽。中有百尺樓。虹蜺翼梁楣。廵堦躋飛梯。轉眄怳如疑。樓上三五女。窈窕競多姿。身繫繡裌襦。耳後雙明璫。被服羅與綺。葳蕤自生光。春華能幾時。秋草淪凝霜。當戶索絃歌。彈出鳳求凰。纖纖弄素手。脉脉意未揚。巾帶那可整。沈吟起彷徨。又驅車郭東門。莫上郭北丘。松栢日蕭瑟。白楊風颼颼。樵者歌躑躅。聞之涕橫流。伊昔負貴氣。赫赫公與侯。甲第連層雲。田園居上腴。力能回天日。霜露在須臾。一朝棄中野。誰復勸巵觚。溫明雖云美。不如負薪徒。佳人當携手。美酒當爲沽。又人生如朝露。百年寧足恃。少者日以老。老者日以死。紛紛去來間。成悲又成喜。富貴能幾時。逝水不可止。賢愚且同歸。天地還一指。又貧賤不須悲。富貴不須歡。悲歡各有時。隨處皆可安。生旣存此質。沒亦留此名。茫茫天地間。推敓紛爲攖。羡彼王子喬。矯矯吹鸞笙。又秋月一何皎。白露一何團。浮雲肅四野。木葉霣以丹。我有綠綺琴。軫以靑琅玕。臨風怳若思。流水一再彈。此調絶已久。知音亮爲難。</text>
<title>感懷 二十首</title>,<text>一氣軋不停。端倪乃自形。紛綸散品彙。亭毒且含靈。吹萬固莫齊。墮器區濁淸。試看西江月。千古常鮮明。又玄黃判爲二。化育疇能參。聖人立其極。元氣始凾三。姬公歿已久。玆道嗟淪沈。皇墳及帝典。悠悠視空談。又東魯會元氣。太陽麗中天。鳳鳥旣不至。麟死空涕漣。顔愚及曾魯。大道賴以傳。萬代隆王祀。堯舜讓其賢。又周衰無善治。軻死無眞儒。泯泯數千載。日月昏長衢。卓矣無極翁。妙旨能反隅。洛閩日以遠。誰可與之徒。又崑崙有玄圃。靈苗何茸茸。四時長自靑。不夏亦不冬。誰歟擷其英。采采充我供。關門紫氣歇。騎牛杳無蹤。又西方有金屳。設敎本荒唐。幻語何震耀。氣勢駕侯王。靈源不汩泥。明鏡湛凝光。問渠能了得。歧路且顚僵。又聖徂書亦湮。百家競馳騖。道卽說虗無。政仍挾權數。叫呶恣猖狂。醉夢誰能寤。英英董夫子。單辭豁昏霧。又炎正昔晦微。大盜窺慢藏。南陽有卧龍。抱膝嘯自長。三顧許驅馳。秉義何堂堂。一篇出師表。日月與爭光。又魯連欲蹈海。君平能棄世。晦迹超塵紛。抗義排權勢。吾愛陶徵君。羲皇道自契。淸風吹不歇。遐觀入無際。又嶧陽有孤桐。枝葉何扶踈。托根千仞岡。俯視映淸渠。玄雲蔭其顚。祥飊日歊噓。南薰已緬邈。埋沒委丘墟。又翽翽九苞鳳。燦燦理羽毛。飢不啄稻粱。栖豈集蓬蒿。我有碧梧樹。其枝可以巢。浮雲欝不開。悵望岐山高。又南國有佳人。姸姿何窈窕。工笑又宜嚬。自恃年齒少。春華已晼晩。秋氣颯以兆。中庭立徘徊。愁思紛未了。又昭陽何穹崇。特起與雲齊。銅庭髹朱㓒。綺䟽劃文題。錯落明月珠。眩轉使人迷。中堂盛禍水。炎光日凄凄。張侯一何愚。綠綈有兒啼。又耿耿銀漢水。燦燦衆星輝。素月懸中天。妖彗掃紫微。化爲陰虹精。掩玆太陽暉。貞明旣失度。萬象亦亂飛。朱炎方赫戱。嚴霜浩霏霏。又瞻彼宛與洛。赫赫公侯第。邃宇亘洞房。高臺何迢遞。中堂歌鍾起。後庭綺羅曳。馳暉不可繫。野蒿生頹砌。寥寥揚子宅。柴門白日閉。又蕭曹一縣吏。綘灌乃狗屠。乘時各自奮。騰蹈在須臾。籌策鬼神通。號令風霆驅。一擧靡三秦。再擧淸寰區。肘繫丈二組。邑食萬戶租。如何卧龍公。嘔血死路隅。又簀尸取秦相。囚奴爲漢將。人生會有時。處困寧戚愴。運亨怨化恩。命蹇忠惹謗。所以范張輩。功成還自放。伯越雪深耻。封留非素望。扁舟五湖月。徒然千金貺。又幽厲傷周道。桓靈喪漢祚。文武積德久。高光刱基固。赫業一朝墜。夫豈由天數。孔聖發浩歎。棲棲猶道路。桓桓左將軍。畢竟中途仆。念之懷百憂。衷情誰與訴。又我有蒼龍精。有時匣中鳴。閃閃紫電起。熒熒秋波明。光輝溢爲射。直上牛斗平。陸騰斬虎豹。水潛截鯢鯨。夔魈與魍魎。形遁聲咿嚶。携倚崆峒外。天宇廓崢嶸。又富貴非吾願。事業亦有時。文章固小技。壯夫安肯爲。胸中一段奇。耿耿空自知。中夜起徘徊。明月鑑我帷。窓前老梧桐。枝葉何參差。鳳鳥久不至。歎息垂涕洏。</text>
<title>孤憤 五首</title>,<text>天文燦星辰。地理列山河。游氣俶紛綸。萬象入包羅。甕蟻與褌蝨。嘈喞恣騰挐。誰歟立物表。不爲隨無涯。千古㓒園翁。糟粕在南華。又萬化自芸芸。萬物自職職。利害見好惡。傾奪由衣食。干戈起結繩。章程誨盜賊。詩書槖奸䧺。仁義能竊國。且學鉤之曲。莫言絃爲直。涇渭日滉瀁。誰識沚湜湜。又坑焚嬴祚促。黨錮漢業衰。淸流投濁河。朱邪鼎朶頤。僞學籍善類。中原化爲夷。千古蹈一轍。誰能易其機。譬彼西頹日。難用金戈揮。忼慨將何補。涕淚空滿衣。又六里欺楚王。長檠愚宋帝。入關猶不悟。迎櫬反爲蔽。靈均及邦衡。誠忠日月揭。或藏魚腹中。或斥瘴海裔。不待王翦入。不待伯顔濟。楚社與宋廟。自毁非人替。又姚姒已云邈。世道日濁溷。誓誥異謨訓。爭奪非揖遜。悠悠千載下。泯棼誰能頓。仲尼徒夢周。鄒孟空誨萬。轍迹天下環。道亨身則困。至治不可見。歎息以煩懣。</text>
<title>次甥姪金錫胄韻</title>,<text>十日醉不醒。昏花自瞀亂。中膓每懷惡。欝結何時散。凍雲釀重陰。風雨雜以半。感玆氣候舛。嘿嘿援柔翰。又木葉風掃盡。寒雨簷前滴。遠峀忽暝色。亂雲流自羃。兀坐觀物理。感歎中有激。何來混煩聒。暫違山栖閴。向平昏嫁畢。五嶽隨所適。</text>
<title>贈甥姪金錫胄</title>,<text>賦者古詩流。風雅體一變。哀怨屈宋始。富麗揚馬擅。幽玄或奇譎。踔厲以曼衍。漢衰此道微。靡靡競流便。吾東號能賦。衆作動盈卷。春卿及季昷。至今爲冠弁。近者張鄭輩。亦足稱後先。矩矱蹈不頗。剸裁要熟鍊。譬彼會衆材。構此大宮殿。脩廣引繩墨。寸尺罔縮羨。鉅細各有合。棟桴與楔扇。舍法任目巧。柱礎鮮能奠。然後彰丹雘。文采乃炳炫。余觀爾所作。往往奇自見。手雖輪扁捷。斤不般倕倩。架構旣違度。襲餙反欲眩。科制嚴秦律。援筆宜兢戰。苟失於彀率。實難中其選。硏思貴精深。遣辭務圓轉。鋪置不複亂。首尾當貫穿。若珠孔九曲。塗脂蟻通線。時露奇與怪。不妨駭俗眄。一彎可破的。何用傳三箭。期爾眞不淺。余言非哤諺。</text>
<title>閱朱集覽病翁聞箏韻。有感次其韻。</title>,<text>窓前老梧桐。瑟瑟淸風來。玄泉漑其根。雲鶴鳴徘徊。欲製三尺琴。絃柱漫相催。繭絲及瑤徽。外餙非爾懷。伯牙千載人。正聲久已乖。峨洋不可聞。歎息有餘哀。流波遂靡靡。誰能挽其頹。不願混竽瑟。甘爲棄塵埃。嗟彼嘈嘈音。盈耳衆所諧。欝欝抱奇質。凡柯奈同衰。南鄰有靜女。獨處無良媒。盛年空自惜。誰知貌與才。</text>
<title>次陶淵明止酒韻</title>,<text>平生好飮酒。今日強自止。如何止所好。聊欲守箇裡。箇裡盛底物。塊然一腔子。靜處旣無悶。動豈有歡喜。太虗寥而廓。浮雲滅又起。我髮日以白。我生不足理。吹萬竟歸一。奚論彼與己。軒羲不復作。我今其已矣。觸藩誰造閫。望洋難涉涘。却羡荷鍤翁。佳頌垂千祀。</text>
<title>次柳子厚讀書韻</title>,<text>僻左絶聞覩。屛寂聊自虞。構木少所憂。造車多畏途。默默窺千古。感歎增長吁。姚姒已云邈。干戈恣昏逾。召亂旣一轍。致理詎獨殊。念掛劇絲棼。擺除豁若無。架矣皇王篇。實與道爲俱。北窓時一展。快如病始蘇。冥心意象表。忘言自忻愉。區區守章勾。耻爲小人儒。嵬視洞無礙。笑彼類執拘。目巧元歸拙。知反爲愚。天人理本一。妙契寧勞劬。誰與躓荊棘。夷庚可長驅。</text>
<title>鬼門關</title>,<text>再度鬼門關。客心何時平。鐵壁圍四面。谽谺露醜獰。幽川咽不流。觸石成漰泓。俯身入地底。若墮深塹坑。仰視窅不見。日月無光晶。有時回飊起。怳聞鬼嘯聲。痛僕累欷息。征馬且悲鳴。安得快超去。長驅指夷庚。</text>
<title>寄仲氏</title>,<text>忽見阿兄書。慰弟遠行役。上言丈夫志。四海亦迫阨。胡爲兒女戀。刺促心不釋。下言勉加餐。長路無疾厄。開緘喜且悲。氣逆逼胸膈。同胞幾人存。存者又離隔。塞北數千里。驅馳歲已易。重關與複嶺。慣涉如平陌。荒徼異氣候。春氷厚盈尺。逢人盡生獰。欵語如怒嚇。案對飣餖宿。腥腐不下嗌。平生沈候疾。奈此還增劇。願言遇順風。兩腋生羽翮。飛墮榴軒前。啞然共手拍。</text>
<title>次觀海馬通薪韻</title>,<text>夙齡遭奇釁。懦性謝薑桂。圭竇甘蟄縮。雲霄乏凌厲。漸覺衰相具。呻吟送年歲。檢方訝類症。買藥嫌無幣。畦圃沒霖潦。觸事多違戾。幸有千里寶。代薪功非細。不但氷雪時。能見風雨際。臭腐化新奇。物理諒難計。香麝雖云珍。寒凍非所濟。莫怪山谷翁。貽贈以爲惠。靜觀芸芸者。孰潔孰是穢。拍手天地間。茫然伯與帝。</text>
<title>次觀海感友篇韻</title>,<text>人生不滿百。我年已過世。脩名幾時立。白髮嗟早計。窮居甘捉衿。達逵耻連袂。雖乏孔顔樂。寧爲賈生涕。媿非適俗姿。不肯事交際。悠悠勢利途。迫䝱無安稅。晨關疊迹至。暮市掉臂逝。前車旣不戒。後者將又繼。飜覆信須臾。得意同蟬翳。瞻彼千仞岡。欝欝松與桂。森挺冒霜雪。飄落唉凡蒂。誰能保歲寒。顚沛固難濟。人情本如此。急難有昆弟。以玆守幽獨。離群失砭劑。讀翁感友篇。慇懃意非細。管鮑已千古。此道久榛蔽。</text>
<title>擬四愁詩 四首</title>,<text>我所思兮在華山。欲往從之路阻艱。陟岡瞻望涕淚潸。遠寄贈我赤瑤帶。何以報之紫文貝。帶以束身貝餙繪。何爲悄憂心煩㿃。右懷叔氏華隱公我所思兮在長城。欲往從之路縱橫。乘陵遙望涕淚傾。遠寄贈我錦繡段。何以報之機中縵。錦繡發彩縵不斷。何爲惆悵心煩惋。右懷小山趙士求我所思兮美如玉。欲往從之迷平陸。平陸成江車失軸。遠寄贈我雙南金。何以報之綠綺琴。南金爲珍琴有音。何爲徘徊心煩淫。右懷歸溪金一正我所思兮懷至寶。欲往從之江浩浩。浩浩大江迷嶼島。遠寄贈我瓊玉佩。何以報之珍珠琲。瓊佩比德珠比愛。何爲躑躅心煩憒。右懷守菴洪叔鎭</text>
<title>別金一正學士謫安邊</title>,<text>余年十三君十六。君聘余家余未冠。君心如氷顔如玉。愧余頑痴顚而汗。托麻倚瓊且莫論。鳳觜鸞咮能續斷。出並鞍馬入並席。不識人間有聚散。歲月蛇奔壑移舟。未死臯魚處堊墁。高才拾第頷摘髭。縱靶靑冥疇覊絆。夜深春街過騎省。日午花甎歸虎觀。况有高堂壽酒香。雙椿不老置箕美。共賀榮樂世無兩。豈料夷途有谷岸。雅量平生唾不拭。如何細人工刺鑽。陳遵尺牘媒禍胎。冶長縲絏眞可惋。寵辱由來無定準。朝侍邇列夕遐竄。鐵嶺極天懸鳥道。虎豹前嘷狨後扞。吏部瀧頭猶畏訶。太史百盤安足憚。丈夫遇險若履坦。奈此元直方寸亂。皇天無私白日照。蹔時戴盆何須歎。處困心亨君子道。降任從古試拂難。臨歧莫作兒女啼。彈出峨洋思萬段。</text>
<title>歲暮行。寄伯氏。</title>,<text>歲云暮矣北風凉。天宇霮䨴雪雨霶。極目四野莾蕭瑟。前飛鴟鴞後鶖鶬。鶺鴒哀號求其群。羽翼摧傷罻羅張。弋人獵夫恣跳梁。感玆百憂懷紆軫。中夜攬衣起彷徨。杳杳天末有所思。欲往從之迷其方。層氷塞途河斷流。車失其軸馬絶韁。嗚呼東風何日扇淑氣。雨露草木生輝光。</text>
<title>行路難。送人出牧晉陽。</title>,<text>行路難。登山有虎兮涉水有𧊏。𧊏涎血人粘如膠。虎牙密厲怒咆虓。况有重關複嶺之險崤。折輪軸兮喪鞭鞘。復有奔濤激瀧之泓坳。蕩艨艦兮失篙梢。行路難。危乎殆哉何處有樂郊。嗟君此路極漭嶅。昔君坦途無前茅。天衢崢嶸振九苞。紫府眞人碎瓊包。東序鳴球手自敲。吹噓豈待靑雲交。萬務經眼刀試庖。片言出口珠墮。海內豪俊視同胞。何人不磨頂與骹。共言死生不相拋。飮以甘醴啗以醪。一朝陵谷窈變墝。喬山風雨凄又颵。泥鰍宂鱔出舞跳。雜以狐貍及螟蝥。先張之弧後說弰。羿彀中央游矢髇。鸞凰鎩翮困麟麃。前者旣掊繼者捎。須臾平地坎塹坑而峙𡷸嵺兮。洪河揚波兮湠漫而滉淆。吁嗟乎行路難。欲歌此曲口牙聱。君今五馬歘騰跑。千里晉陽懸旆搖。晉陽自古稱䧺饒。况兼山水冠南交。矗石之樓高不知其幾千尺而岧嶢兮。下有長江湛湛連海遙。忠魂毅魄沈不消。有時鬼䧺嘯風飊。登高樓俯長江而假大招兮。感今吊古。寧不佗傺而愴憀。亂雲惡霧晦暮朝。白日皛皛揭九霄。路隅周鼎室康瓢。古人所嗟今同條。行路難行路難。此曲欲終心煩焦。願君長途加餐飯。爲聖明主撫瘵凋。報政行看徵入朝。水有方舟陸有軺。吁嗟乎行路難。山可挾兮海可超。</text>
<title>題葛稚川移居啚</title>,<text>靑牛一去紫氣歇。蠧簡空留言五千。宇宙茫茫塵土蒙。烏兎飛走膏火煎。葛翁自是上根人。妙旨能契象帝先。黃庭讀破無難字。下筆如驥渴奔泉。抱朴一篇析物理。包羅鉅細窮幽玄。却嫌言語亦漫剩。欲葆神光種三田。聞道勾漏有大藥。一呑可以凋後天。力排雲閶箋與乞。君王笑借一麾便。鼎烹爐煎九轉成。伐髓易毛筋骨堅。鳧舃由來視弊屣。人間多累難作緣。妻兒襆被牛背上。赤脚擔裝五羊前。阿翁手持一束書。不是雲笈是瑤編。眞如柱史出關日。却疑初平叱石年。指點雲山幾萬重。碧洞丹壑俯晴川。武陵桃花自春色。赤城霞標藹孤騫。好事何人移素絹。森然意態不言傳。千年奇迹一幅裡。對之怳如可拍肩。定知龍眠技癢戱。暫爲屳伯輸化權。安得蛻骨躡眞蹤。三十六洞共周旋。悠悠泡影畫中畫。一醉陶然忘象筌。</text>
<title>失鷹歎</title>,<text>我有蒼鷹毛骨殊。觜如屈鐵目愁胡。劒翎鉤爪胆力麤。軒爽氣與秋天俱。繫以金鈴佩雕碧。愛之不减衛公鶴。衛鶴徒然召外狄。此物能令三窟廓。微霰初集風乍起。漠漠平原奮兩翅。十擲不肯遺一二。雨血風毛紛自墜。固知奇矯出無前。不分颺去杳雲天。仍思駕御失欛權。信逃狂楚毅辭燕。不盡其才與其智。增逝遠適焉足異。嗚呼何論南北及遠邇。調馴得宜是知己。</text>
<title>解愁曲</title>,<text>解客愁。客愁何時解。關山千里杳無極。回首鐵峽魂亦悈。左窮滄海右長白。天地中間有別界。解客愁。爲我舞且歌。歌遏白雲舞回風。秋雨颯颯打庭柯。長安病客愁欲解。滿座美人朱顔酡。解客愁。妓名也。</text>
<title>奉送涬溟尹丈 順之 使燕</title>,<text>先輩風流不可續。巋然今也先生獨。先生家世袁揚貴。先生文章河海蓄。麒麟鳳凰自有種。世掌絲綸人所伏。月汀勃興明宣際。手抉銀漢蕩渠瀆。反始之功在於斯。後生至今霑剩馥。先生早蜚超宗譽。闌入中秘萬卷讀。遂登詞壇執牛耳。汗流藉湜空追逐。繹紬金匱石室藏。刊削皇墳帝典牘。遷固事業入睚眦。開天聲律恣役僕。誦詩專對且稱賢。日域鯨波視平陸。北指燕都幾千里。嚴風發發氷如屋。金臺駿馬骨已朽。易水悲歌想擊筑。聲明文物逐灰塵。夷篴羗管呼鴈。臨歧不敢長言語。汪然涕泗盈雙目。門下侯芭已白首。淸狂阮籍窮途哭。雨雪載路鬼一車。靈曜欲匿辰儵倐。陽春和氣幾日回。四牡夷庚歸應速。然後拂袖人間世。共隨鷗鷺滄江宿。</text>
<title>讀太極啚有感</title>,<text>舂陵指掌後。妙訣孰傳眞。枝上花分朶。江心月滿輪。從來數畒地。未可一毫塵。開闔元由我。求仁不愧人。</text>
<title>示遠明求和</title>,<text>石勢森如戟。泉流洶似江。徑深人語少。林密鳥飛雙。拈律難安字。傳盃易倒缸。偶然乘興出。聯袂過危矼。</text>
<title>次遠明韻</title>,<text>巖樹花容謝。山扉草色佳。雲來蔭小洞。泉吼撼高齋。盃酒留人語。詩篇散客懷。翛然無縫塔。萬事不須排。</text>
<title>挽沈持平世鐸 代人</title>,<text>官止郞堦五。年纔強仕三。如何廢途半。不復問臺參。敎子遺氊舊。承顔失旨甘。凄凉輸一木。助紼涕難堪。</text>
<title>次洪兄韻</title>,<text>邂逅仍成集。團欒却似期。樽傾北海酒。才壓建安詩。宇宙容吾輩。風塵異昔時。唯看意氣在。愼莫歎低衰。</text>
<title>寄趙遠期</title>,<text>一札來何自。忙披若喜跫。眞堪稱少友。猶足慰深腔。古樹生烟靄。寒山謁戶窓。子猷曾有約。雪色夜澄江。</text>
<title>次趙遠期韻</title>,<text>寂寞江村裡。蕭條門掩柴。豚鷄朝放柵。鳥雀暮馴堦。皓色山山是。寒聲樹樹皆。枕書成獨睡。塵榻爲誰揩。又小睡初醒後。斜暉半映柴。自誇無縫塔。誰道有梯堦。濁酒澆膓足。新詩得意皆。避喧聊取適。塵眼也須揩。</text>
<title>奉寄藏六兄</title>,<text>孤坐愁誰語。期人苦不來。空懸徐孺榻。懶把李膺盃。凍雨垂簷澁。寒澌瀉壑哀。那堪時律晩。消得二毛催。</text>
<title>次叔氏韻</title>,<text>歲色蕭條晩。蝸廬欲墐扉。讀詩眞味在。迎客可人稀。世事浮雲變。生涯短榻依。只堪成市隱。莫趁早朝歸。</text>
<title>次軸中韻。贈徹上人。</title>,<text>邂逅逢僧語。斜陽隱遠峯。雲烟成變態。氣候際秋冬。霜後無留葉。風前有古松。禪那吾已了。高座倘相容。</text>
<title>次叔氏韻</title>,<text>春半猶逢雪。餘寒勒樹枝。尊前病未起。卷裡靜相宜。恐負千年事。寧誇一字奇。草堂堪睡著。窓日任敎遲。</text>
<title>病吟</title>,<text>門掩連宵雨。床容病卧身。廢吟拈句澁。編藥驗方頻。不分禽聲滑。眞驚柳色新。莫須遲我起。負却滿園春。</text>
<title>江居雜詠 三首</title>,<text>田無八九頃。村有兩三家。二水通潮迅。孤洲捍瀨斜。月澄移卧榻。風慢進歸艖。自喜幽懷愜。浮名不用賖。又舊垞臨江渚。歸來興自幽。時凭近水檻。每喚釣魚舟。宿業拋黃卷。新盟在白鷗。百年聊自適。萬事不曾憂。又謝病歸江上。幽居愜素情。密林粧岸缺。踈荇露沙明。水暖堪垂釣。田蕪欲偶耕。人間眞樂在。免使負平生。</text>
<title>江村雜興 五首</title>,<text>破屋依巖兀。衡扉逐岸開。江聲天外盡。山色枕邊來。自擬陶潛隱。空思謝眺才。逢春身又健。興發喚深盃。又沙岸臨江盡。萊田傍路微。斜陽驅犢去。細雨打魚歸。活計耕漁足。榮途夢寐非。更誇春滿眼。節物自芳菲。又雨後添春意。江郊物色嘉。綠柔知渚柳。紅綻見汀花。刷鷺團新羽。跳魚褪舊牙。逢時皆有態。高卧了生涯。又物候看看變。天機自在饒。磨腮魚隊集。弄舌鳥群嬌。村女挑山蔌。隣翁課隴苗。科頭何事業。閒坐數歸橈。又地僻人稀到。居閒足養神。近江魚婢賤。經雨茗奴新。習懶詩功退。澆愁酒事親。已無當世志。呼我葛天民。</text>
<title>次儀兒韻</title>,<text>鷺倦憐沙暖。魚跳破浪圓。平蕪孤嶼外。細柳小村前。進艇邀新月。收叉及暝烟。老妻能解事。賖酒不慳錢。</text>
<title>江雨</title>,<text>雨氣濃如酒。春江靜不波。微茫遠峀見。隱約晩洲斜。出水蒲新嫰。籠烟柳欲拖。漁歌起別浦。蓑笠在孤槎。</text>
<title>次寅伯韻</title>,<text>富貴南柯蟻。文章大海螺。極知千界小。猶患一身多。無物元超累。忘言自廢哦。問誰虗走作。吾不恨蹉跎。</text>
<title>次滄溟夏日村居韻 十首</title>,<text>拂衣歸榟里。高卧謝纓簪。埋劒空看氣。亡琴已廢音。百年眞夢幻。萬事自消沈。日日長昏飮。誰知醉裡心。又獨抱千年調。耻爲衆耳憐。靑山門外色。玄草笈中篇。習懶長依几。追凉或漱泉。欲成新契活。且買墓前田。又長夏唯耽睡。沈昏不解吟。流雲漏畏日。積雨釀重陰。鳥倦投林急。魚潛逬宂深。還憐壯士意。顔色在床金。又遇險能知止。存身道不疑。寧憂塞馬失。堪笑土牛遲。習靜仍觀易。排愁強賦詩。百年吾計得。何必羡安期。又庭謁千峯色。溪通萬里濤。平生數間屋。長日一尊醪。道在寧嫌屈。名藏不買高。莫歎知己少。從古相皮毛。又風雨江村晩。烟霞谷口開。非關成小隱。自是棄踈才。命僕開新徑。敎兒掃舊臺。明朝有好事。二仲且邀來。又屛迹還初服。林居也不孤。白雲長在眼。靑草復名湖。暴水蟲蛇變。空堦鳥雀呼。冥心觀物化。漸覺與天徒。又有道人迷見。無機鳥聖知。軟風初過後。微雨欲來時。到口三盃足。支頤一枕私。天翁不世態。雲壑許逶迤。又特立高巒逈。奔流二水同。雲烟俱有態。造化一何工。孤卧憐懸贅。雙跳劇轉蓬。緬懷千載士。三徑有陶翁。又已絶市朝戀。唯懷丘壑情。機從魚鳥熟。面與友朋生。漸慣農桑話。寧要竹帛名。蘧然天地內。栩栩自身輕。又群輕能折軸。衆僞亦混眞。耕釣從吾好。靑朱任爾新。世無知己友。書有會心人。今昨分非是。林泉迹合淪。</text>
<title>山雨</title>,<text>山雨蕭蕭下。林風淅淅鳴。近江寒易逼。遠俗坐能淸。悶見飢烏色。驚聞旅鴈聲。澆胸雖有酒。塊壘幾時平。</text>
<title>漫吟得投字</title>,<text>籍早通金馬。盟今要白鷗。一生堪作蠧。半世任呼牛。有子書能讀。無人刺可投。稍知眠食理。吾道更何求。</text>
<title>次叔父示韻</title>,<text>每抱燒膓疾。憐同病葉萎。倦拋雙屐久。卧著一床宜。壯志看猶劒。流光繫是絲。逢秋轉蕭瑟。酣醉卽無涯。</text>
<title>挽尹高陽 勉之 內</title>,<text>令女吾兒婦。先埋理則偏。愛根元作祟。沈疾竟難痊。莫慰安仁痛。深知叔介賢。還悲紗幔撤。不獨爲姻連。</text>
<title>兒輩得酒團欒。感而有作。</title>,<text>雪後寒逾緊。江天思不堪。酒巵緣病閣。詩卷賴閑耽。好事輸兒必。沈憂屬老憨。更看明月色。今夜足淸談。</text>
<title>端午偶出有作</title>,<text>病慵門不出。今忽馬能騎。俗舊秋千戱。塲仍角觝規。佳人垂柳下。豪客夕陽時。却誦長安道。猶稱楊子奇。</text>
<title>喜雨</title>,<text>幾月憂焚熱。今朝喜霔甘。澤應千里洽。睡亦十分酣。中病盃停賀。消愁句縱探。始知湯德至。誠意上天凾。</text>
<title>贈李判官</title>,<text>長日成何事。唯堪一局消。是非曾不到。白黑也難淆。在趣寧論敵。臨機却闘饒。蓬蒿王仲蔚。晩喜得新交。</text>
<title>趙揚卿來訪江舍。仍示近體一首。次韻以謝。</title>,<text>雪積乾坤暮。烟沈浦渚冥。無人解問字。盡日不開亭。忽接君眉白。能令老眼靑。詩成酒又熟。何必要談經。</text>
<title>將赴任。到南一院。</title>,<text>細雨征衫濕。斜陽峽路紆。樹遮天不見。山擁地疑無。自笑浮名誤。堪憐宿計迂。端爲謀五斗。莫道有雙鳧。</text>
<title>加平</title>,<text>路過加平郡。山開眼忽明。長川抱野去。削壁入雲平。官柳侵堤密。村鷄隔屋鳴。更憐春意動。原上有人耕。</text>
<title>馬上逢寒食 月課</title>,<text>客裡春風晩。佳辰熟食寒。自誇揮彩筆。誰料困征鞍。北望星辰隔。南來道路漫。故園花柳發。魂夢到應難。</text>
<title>無事</title>,<text>無事朝慵起。閑庭罷報衙。歸雲籠野盡。飛雨過江斜。蠲暑頻呼勺。邀凉欲泛槎。郡厨知不薄。日日進氷苽。</text>
<title>晩憇</title>,<text>晩憇楓林下。淸風拂面來。江喧聽急雨。雲駁送輕雷。騎犢樵兒過。叉魚釣叟回。誰知老太守。今日欲爭隈。</text>
<title>簡平康使君李心甫</title>,<text>君有趨庭喜。吾無並枕歡。漸知生趣少。更覺路行難。五斗腰堪折。三間膝易安。共來山水縣。猶恨失團欒。</text>
<title>病吟</title>,<text>每抱河魚疾。逢秋亦不蘇。長天歸鴈少。虗館一身孤。海近雲常濕。山高樹易枯。那堪日暮後。哀角動城隅。</text>
<title>見家書</title>,<text>忽見家書至。開緘信手忙。老妻新得病。幼女未離床。絶塞覊懷惡。高秋客路長。中宵坐不寐。落月照窓凉。</text>
<title>留京月餘。將還嶺北有感。</title>,<text>白髮難禁得。靑春忽負余。誰憐寒范叔。空老病相如。天下無知己。床頭有古書。淮中故廬在。何日返樵漁。</text>
<title>鬼門關途中。逢寒食。</title>,<text>忽驚寒食至。遠客未離鞍。朔氣連天暗。春風到塞難。無端雙涕下。何處一身安。想得山南垞。櫻花已拂欄。</text>
<title>次叔鎭韻</title>,<text>塞外驅馳遠。纔歸卽産痾。沈冥聊取適。蹄轍不要過。枯木形骸我。浮雲變態他。頹然何所事。雨後聽蟬哦。</text>
<title>訪故居</title>,<text>纔返咸山駕。來尋故隱居。烟霞猶氣色。松栢半凋踈。白首寧爲役。靑雲不借噓。淵明眞解事。每道愛吾廬。</text>
<title>次觀海韻</title>,<text>病覺千方誤。慵宜一室深。南山當屋角。明月可庭心。架上新書在。爐中古篆沈。養眞甘守拙。寂寞廢歌吟。又隨世名堪笑。支床睡正深。病憐須藥力。靜喜覔禪心。歲月繩難繫。風塵迹已沈。蕭蕭秋事晩。雲外聽鴻吟。</text>
<title>白雲樓五十八韻</title>,<text>一丘開爽塏。數畒壓林坰。右拱眠牛地。前臨宿鷺汀。撝訶勞五士。蓄祐閟千齡。宜賁幽人吉。還貞泰筮靈。莾榛資斧。輪奐費礱硎。上棟纔安架。重簷豈建瓴。紆餘通曲閤。軒豁拓踈欞。面勢看雲白。肢張擁黛靑。玲瓏邵子閣。瀟灑謝公庭。據檻凝神漠。攀梯御氣泠。心融變態出。眺逈峙流形。二水橫爲帶。孤山簇作屛。平疇騁遠目。淨界發深惺。井汲含氷洌。泉淙響玉矴。嶼洲眞抗席。培塿亦羅型。巨石森刀立。雙池夾鏡熒。依垣多薈欝。映砌雜芳馨。沚髮豐衡杜。厓毛冒木苓。階除馴鳥雀。原野散騂駉。僧至鰓潛沫。賓來鶴振翎。接應元不暇。運序未曾停。大陸初菲卉。滙灣更點萍。層紅垂的歷。濃綠媚娉婷。炎暑蒸淋潦。洪波起渤溟。斷霞明掣電。懸瀑聞驚霆。機杼驅長軸。圭儀屬短蓂。巖巒紋繡纈。籟韻竹絲聆。凍月頑陰轉。寒霄密雪零。迷漫衆岳沒。合沓百川冥。節候殊舒慘。聲容各視聽。爍金扇藏篋。凍石水傾甁。凉燠身俱適。逍遙道自寧。欹巾思樹屋。峨弁笑槐廳。谷隱疑樵牧。豀盤謝組鞓。涉危殘蠟屐。濟闊泛輕舲。飛隼搜陵伏。沈綸掛宂腥。爐丹調水火。槽碧嗅醇𨤍。奏牘羞題乙。書籤漫記丁。訊編符赤製。問字憶玄亭。掃陣曾飜墨。探墳已飽經。漬磨窮晝夜。諷誦替歌伶。弘訓遵徇鐸。微言耻說鈴。衮華褒羽翼。鉞刜惡蝗螟。籠括包潛躍。提衡抉政刑。優游雖在野。忻戚若陪廷。朝議忘城衛。王師異救邢。風濤摧棹楫。享禴失錡鉶。大廈難支木。洪鐘孰借筳。積愁同抱疾。懷憫類拘囹。末俗應愚杞。狂瀾欲別涇。乾坤日蕭瑟。賢哲漸伶俜。身世占麟鳳。功名比爝螢。終當棄土苴。自可揭儀侀。避世安穿榻。驅車聚德星。超然塵慮滌。恍爾醉眠醒。已著閑居賦。堪鐫陋室銘。希夷守窮巷。嗒嘿閉幽陘。弗告追槃樂。三關固鐍扃。</text>
<title>偶吟</title>,<text>小室如龕古篆沈。座隅書史費搜尋。皇王帝伯渾閒事。雪月風花入漫吟。往迹易能分正譎。微言難可徹高深。莫將大道漁樵問。操舍從來在一心。</text>
<title>與叔氏及一正伯承遊道峯。次家君韻。</title>,<text>古洞雲移護疊峯。雜花零落樹陰濃。一溪流水今朝雨。滿壑松聲半夜鐘。隨意春遊仍共袂。聳肩詩興轉如舂。携僧更上招提宿。已覺紅塵隔萬重。</text>
<title>謁靜菴書院感吟</title>,<text>晝闢神闈奠斝樽。儒冠濟濟禮儀存。當時堪恨經綸偃。後世方知道義尊。岳勢巖巖看氣象。川流浩浩泝淵源。自慙小子猶墻面。安得摳衣聽緖論。</text>
<title>夢關羽</title>,<text>將軍忠勇間千年。一羽雲霄亦執鞭。欲騁䧺啚呑割據。能驅神力掃腥羶。英靈當日依泉觀。祠宇如今遍海堧。虹射霆轟應未泯。魂交此夜見森然。</text>
<title>奉別表兄趙汝三宰任實</title>,<text>父子分符古所稀。况玆南土數膏肥。昔聞此邑䧺州敵。早識高才百里非。大尹府中稱小尉。行車駐處舞斑衣。人間至樂君饒取。季路當年涕自揮。</text>
<title>錦城呈伯氏</title>,<text>錦官春賞悔敎差。千里炎程不計遐。夢草池塘還昨日。連床風雨卽天涯。極知離合萍逢水。却喜團圓燭剪花。四海子由吾豈敢。閑居愼莫及顚華。</text>
<title>次伯氏次柳子厚贈弟韻</title>,<text>世事鴻泥迹杳然。任他蓬轉著誰邊。南來蘆嶺身千里。一別長安客二年。漁浦瘴雲朝擁市。海門腥雨夜連天。莫歎宣室遲延訪。投紱行尋故逕烟。</text>
<title>疊前韻。詠錦城。</title>,<text>錦官形勝畫啚然。點點遙岑大野邊。海舶歸時鹺賤土。村秔肥處酒爲年。梅篁翳逕霜封戶。柚橘登盤霧噀天。更看石檣門外矗。千秋不仆護風烟。</text>
<title>奉次伯氏韻</title>,<text>斷送人間幾葉蓂。生涯只合課園丁。溪邊舊壠宜苽地。床上新編種樹經。莫笑聖門農圃問。却慙浮世姓名馨。依因忽悟榮枯理。菜盌何如貯蔗甁。</text>
<title>寄金兄一正謫所 二首</title>,<text>相思千里杳雲端。黯黯離愁底處寬。拆地長淮舟楫闕。揷天危嶺道途艱。江籬采采空懷怨。山木丁丁却阻歡。海內風塵吾輩老。一尊何日共團欒。又少小論交到髮華。雲龍相逐也堪誇。携筇每賞諸天月。有酒曾尋上苑花。人世悠悠饒聚散。乾坤莾莾劇風沙。窓前月色應同照。不信關河萬里遐。</text>
<title>病瘧。聞除大君師傅。</title>,<text>瘧鬼侵凌命若絲。逼身官縛轉堪嗤。平生漫許皇之士。今日慙非帝者師。老去安仁空惜鬢。病來玄晏只須醫。懨懨夢裡饒奇事。怳惚潛鱗躍九池。</text>
<title>詠雪</title>,<text>半夜寒威透隙虗。卧聽簾外響蕭踈。月籠積素輕明裡。風颭飛花爛熳餘。渴憶破團從自瀹。興須披氅劇難除。還嗟詩力尖叉乏。千載蘇屳漫起予。</text>
<title>偕諸益遊北臯</title>,<text>抱病尋常不啓扉。忽驚春事雨中非。寧嫌霑濕花間去。却喜聯翩醉裡歸。詞客彩毫干氣象。佳人錦瑟怨芳菲。君看天地風塵色。趁日狂遊且莫違。</text>
<title>次李胤卿韻</title>,<text>斷却將迎閉戶深。何來詩札當披襟。康成門下曾聯武。元禮堂中幾吐心。歲暮山河搔短髮。天寒鴻鴈墮孤音。調高白雪眞難和。興發時操匣裡琴。</text>
<title>次叔氏韻</title>,<text>抱病渾忘物色新。忽驚春意十分眞。西園公子闘鷄會。北里佳人拾翠辰。欲雨池塘鳩喚起。倚風欄檻鳥窺頻。自憐辜負芳菲節。倦倒烏皮漫喟呻。</text>
<title>仁祖大王輓辭</title>,<text>海隅天地昔顚跳。首出端爲庶物標。暫以戎衣安九廟。親扶裘冕抗東朝。中興謨烈詩書炳。萬古倫常日月昭。槖筆小臣才已盡。剡尖那得繪祁姚。</text>
<title>感吟</title>,<text>歲色蕭條雨雪霏。暮天寒日轉依微。空堦鳥雀恣喧閙。一室啚書無是非。已分生涯甘晩食。欲從隣肆賣朝衣。稻粱滿地矰羅密。雲外冥鴻何處飛。</text>
<title>載寧咏風土</title>,<text>海堧風俗異京華。不事詩書事繭麻。村屋盡編叢荻葉。野田多種木綿花。蠻烟欲起鹺船泊。腥雨初收蚌戶賖。鐵劒且聞天下利。聖朝無事莫須誇。</text>
<title>次龜谷老人示韻 崔奇男賤人也。以能詩名。</title>,<text>眠食工夫趁曉曛。居然土木自離群。門前修刺談棊客。架上抽籤種樹文。斂去機權元淡泊。消來頡滑孰憂欣。紅塵交絶鷗盟在。夢繞梧灘二水分。</text>
<title>次幼能韻</title>,<text>分直蘭臺共夜闌。九霄明月一尊看。夔龍武接眞知忝。鷗鷺盟深却怕寒。羡爾憑凌揮彩筆。憐吾蹇拙誤儒冠。白雲江上催歸夢。借問苔磯水幾竿。</text>
<title>次雲卿幼能聯句韻</title>,<text>星斗闌干欲曉天。衾稜攪冷不成眠。都消壯志思千里。却恐浮名誤百年。拈句敢追聯石鼎。將身已許付觥船。靑雲白雪渾堪哂。看取齊州九點烟。</text>
<title>洪處久挽</title>,<text>人間榮壽等騈枝。四十無稱不足悲。白璧家聲歸二仲。靑氊世業付三兒。塵生委服空留彩。芸歇遺編孰問奇。莫道當年交臂失。千秋一遇卽相知。</text>
<title>罷官出江上。憶廣陵田居。</title>,<text>今日歸休卧自高。平生默筭首堪搔。仕同柳季遭三。鬢惜潘郞見二毛。口業已輸溫室樹。夢魂唯在廣陵濤。雨蓑烟艇從吾好。裘馬長安任爾曹。</text>
<title>次人韻</title>,<text>禁林霜落曉生寒。闕角踈星點點殘。蘭省舊廬慙復入。氷湖新月好誰看。不將老約侵來易。縱道官微解去難。酒熟蟹肥秋事足。何當携手更團欒。</text>
<title>王世子展謁太廟。陪從有感。</title>,<text>閟殿深嚴碧樹圍。紅雲初覆少陽旂。宮官揖引登三戺。齋祝傳呼啓九扉。延頸幾年仁有聞。展容今日禮無違。欲將漢典編新譜。螢爝還慙助麗輝。</text>
<title>挽李參議省身</title>,<text>君牧誰知是夢因。人皆劫劫我全眞。早年騫翥都歸幻。晩歲優閑自葆神。無力任敎舟遯壑。有涯還見火傳薪。慶鍾聯璧家聲赫。藥老遺風未許淪。</text>
<title>武陵一曲想南征 月課</title>,<text>一曲蠻歌篴裡諳。至今猶記馬征南。飛鳶墮處溪如沸。毒霧蒸來骨欲酣。銅柱奇勳生不錄。明珠巧謗死難堪。莫誇能和門生在。阿弟逢時定發慚。</text>
<title>士求約宿江閣。不諧感述。</title>,<text>倦卸羸驂漢水頭。滿天風雨獨登樓。懷人空解迎徐榻。信興誰乘訪戴舟。永夜孤吟還涕淚。百年多難自窮愁。什常八九不如意。明日歸栖有白鷗。</text>
<title>次叔父韻</title>,<text>閉門不省樹全黃。開卦還驚已剝陽。短景駸駸那處去。浮生日日此中忙。窮愁勘破書千卷。多病提携藥一囊。只喜林泉無競者。一區雲物許專塲。</text>
<title>次寅伯韻</title>,<text>孤舟盡日泝狂瀾。涉水何如涉世難。叩角莫須歌白石。當門那得問芳蘭。誰憐蚓飮能安分。只喜鷗盟不報寒。歲色蕭條偏感慨。幽愁無賴酒盃寬。</text>
<title>寄呈叔氏</title>,<text>一卧滄江百念灰。光陰無奈劇相催。山空木落玄猿哭。月白霜淸候鴈哀。亂世弟兄天外隔。暮年容鬂鏡中猜。那堪風雨添離恨。莫遣音書滯不回。</text>
<title>漫吟</title>,<text>巾簪拋却卧頹然。滿壁啚書一榻懸。讀易始知衰世意。談詩欲廢變風篇。孤村積雪供吟料。大宅陽春借酒權。誰道天公每見怪。向來容我占安便。</text>
<title>次涬溟翁韻</title>,<text>自笑平生見事遲。向來形役轉堪悲。人間踏地逢危道。林下安栖愜病姿。閒愛孤雲歸遠峀。凈憐雙鷺浴前陂。從知陶令田園興。千載遺辭和者誰。</text>
<title>還栖</title>,<text>偶入城中數月淹。忽驚秋色著山尖。歸裝理去孤舟在。急景侵來素髮添。早謝朝班誰道勇。晩饞丘壑不稱廉。且愁未免天公怪。欲向成都問姓嚴。</text>
<title>雪後</title>,<text>積雪孤村歲暮時。閉關居士獨支頤。飢鼯出宂迷歸徑。宿鳥驚栖失故枝。雌伏已銷千里志。筌忘寧掛一團疑。擁爐燒芋生涯足。不管人間號大痴。</text>
<title>偶吟</title>,<text>病骨崚嶒晝擁衾。避寒如虎閉門深。雪埋幽徑無來客。風定危巢有宿禽。口角已忘今世語。書中時見古人心。浮名當日眞堪笑。垂老低回戀故林。又一尺蒲團數尺衾。窩如斗大著衣深。三旬生計同元亮。五岳遊蹤愧向禽。擾擾風塵空抱膝。茫茫宇宙孰知心。幽愁底處能寬得。半夜氷輪吐霽林。</text>
<title>乙未正月前上元數日。風雪大作。有感口占。</title>,<text>畏寒每數春回期。春至還愁暖較遲。風似怒濤豗因壑。雪如狂絮撲重帷。尊中無酒慚文擧。案上開啚見伏羲。却問兒童笑何事。阿翁鬢髮欲成絲。</text>
<title>贈別南雲卿學士以從事通信使往日本</title>,<text>草罷蘭臺五色麻。妙年高擁犯河槎。平看出日扶桑近。直駕長風析木賖。權現廟新瞻寶墨。徐生祠古集神鴉。知君綵筆題應遍。隨處蠻縑爛有花。</text>
<title>次叔鎭寄韻</title>,<text>漫浪江湖迹似萍。偶然今日寄玄亭。馮唐老去頭空白。阮籍狂來眼幾靑。世事莫論非與是。人生只合醉無醒。淸尊且待黃花節。樂共禽魚弄水汀。</text>
<title>復疊中秋韻</title>,<text>淸宵不寐獨憑樓。嘶鴈鳴螿揔喚愁。木落有聲秋已晩。尊空無客興偏幽。劇憐僻性耽岑寂。休恨孤吟闕唱酬。好是佳辰重九近。恐妨衰負隣遊。</text>
<title>草亭</title>,<text>縛草爲亭倚短籬。午眠初覺雨聲遲。靑春斷送芳菲盡。白髮侵來懶病宜。紫燕黃鸝空意態。浮雲流水自襟期。莫嫌長物唯松骨。容我時時到葛羲。</text>
<title>雪後</title>,<text>盡日風號雪打門。小齋孤坐擁爐溫。纔通細彴寒厖吠。欲護危巢凍鵲翻。懶廢詩吟無好句。貧逋酒債有空樽。生涯只合隨緣住。漸省經營學不言。</text>
<title>贈別昌平趙使君子芳之任</title>,<text>少小相從到髮宣。世間交道幾人全。春風五馬催君去。白日三竿借我眠。哀樂傷來空作惡。忙閒較得孰爲賢。平生愛誦興公賦。瑞石山磨萬古天。</text>
<title>柬慶遠</title>,<text>九十韶光一擲虗。滿城花雨閉門居。尊中誰貸澆愁物。床上空留衛病書。聖得天機聽好鳥。錯違人事賦嘉魚。漸知靜裡諸緣盡。長日酣眠不願餘。</text>
<title>將往嶺東</title>,<text>平生欲辦子長遊。作吏猶欣近異區。萬里扶桑連碧海。千年怾怛壓靑丘。四郞去後丹留竈。諸佛來時石點頭。直擬鸞驂冲白日。誰言葛令是屳儔。</text>
<title>觀魚</title>,<text>山海奇觀一夢悠。滿江風雨繫孤舟。春歸岸柳鳴黃鳥。浪打汀沙起白鷗。老去陶潛謀五斗。愁來王粲倚高樓。吏人急報登魚隊。濠上眞遊竟孰優。</text>
<title>謝金承宣一正惠新曆煎藥。兼示李學士心甫。</title>,<text>故人憐我卧窮山。遠寄題封問病頑。新曆檢來非舊號。靈丹乞得換衰顔。從知星象移天上。欲訪屳眞出世間。爲報承明李學士。直廬何似郡齋閒。時新用時憲曆</text>
<title>獨掩陳編吊興廢 月課</title>,<text>山雨浪浪夜不眠。興亡吊罷掩陳編。嬴劉顚蹶須臾耳。南北分爭戱劇然。千古英䧺丘壠廢。幾家豪傑姓名傳。默傷往事空垂淚。只合尊中問聖賢。</text>
<title>棄狼縣歸家。舟過春川。</title>,<text>孤舟忽過貊王城。峽樹江花照眼明。百尺潭深龍有窟。千年臺逈鳳爲名。誰言此日離形役。自信平生少宦情。指點家山知不遠。白雲多處偃柴荊。</text>
<title>謁白沙書院</title>,<text>馹騎今朝過塞門。忽瞻遺廟弔英魂。安危身佩皆餘事。母子倫明卽一言。萬古綱常任不墜。千秋俎豆享宜尊。自慙才薄揄揚乏。獨使潮州健筆存。</text>
<title>次王父利城四詠韻</title>,<text>大海茫茫極目來。平看島嶼狀樓臺。神鰲擲去層濤立。老蜃噓將萬象開。擬泛漢槎凌汗漫。想驅秦石動風雷。葵心却喜扶桑近。五色雲中瑞旭回。海又萬里浮雲接地昏。群山赴海拆爲門。形蟠大陸龍初矯。勢謁中天斗可捫。陡壓巨霛將奰力。平呑若木欲升魂。誰移朶朶芙蓉色。倩得氷縑信手飜。山又十里亭街望欝蒼。上干霄漢聳身長。孤姿賸保千年翠。勁葉寧凋一夜霜。恐作虬龍能變化。未逢雷雨且留藏。近聞匠石要支木。舍爾誰爲大廈樑。松又籠烟裛露弱難持。低覆官堤巧織絲。漢苑起眠藏嫰葉。楚宮來舞裊垂枝。風流白傅空傳曲。結束吳娃欲並姿。却怪路傍何限樹。獨敎攀折比將離。柳</text>
<title>在鏡城。次杜子美秋盡韻。</title>,<text>秋盡邊城鴈獨回。此身何事寄天隈。每聽哀角堪垂淚。故遣羇懷強把盃。沙塞風高寒易逼。關河雪擁信稀來。家鄕杳杳空勞夢。江上柴扉想不開。</text>
<title>夢歸家</title>,<text>夢裡歸家喜欲狂。候門稚子攬衣忙。尊中𨤍醁新醅發。架上啚書舊軸藏。誇說海山遊覽富。憶愁關塞道途長。俄然鷄唱驚蝴蝶。孤館殘燈一榻凉。</text>
<title>自笑</title>,<text>自笑平生枉讀書。十年奔走未安居。高江急峽身全老。絶塞窮荒歲欲除。不恨靑雲初計誤。空憐白首壯心虗。五陵兒少飛騰盡。只合垂綸學釣魚。</text>
<title>余佐幕關北。其山川跡殆遍焉。大抵䧺遠闊大。而無幽奇環抱之勝。德源李使君穦。邀余登邑南十里許小丘。左對大海。右瞰平野。淸溪激流于前。眞勝地也。余謂使君。玆有望海之勝俯野之勝臨溪之勝。宜名之以三勝亭。而續爲之記勝。姑以一律先鳴。</title>,<text>嶺外山川大低同。縱稱奇壯未全工。小丘偶得披榛裡。勝景要知冠北中。野色蒼茫溪抱岸。湖光隱見海連空。幾經多少遊人眼。慳秘千年待乃公。</text>
<title>醉疊前韻。次閔皥如。</title>,<text>病違相對只憑書。長日無因慰索居。樹影倩風頻入戶。苔痕承雨欲侵除。深愁不讓淸樽滿。孤坐空憐丈室虗。咫尺還同千里隔。何時約伴縱觀魚。又人間已作絶交書。林下曾謀靜者居。濩落生涯君莫笑。磊磈心事酒能除。放言未覺醒爲醉。相對誰知實若虗。想得淮中風景好。不妨歸去共叉魚。</text>
<title>七寶山</title>,<text>一拳之石衆山中。巧幻曾勞造化翁。萬象呈開窮變態。千秋削立見神工。朱甍碧瓦參差是。玉朶琪英刻畫同。奇寶始知無盡藏。莫言名實本來空。</text>
<title>辛昭媛挽</title>,<text>少日繁華逐逝波。幾年幽怨付孀娥。愁從漢殿藏團扇。貧記齊姬賣玉鵝。尊禮先朝曾視嬸。眞遊上界定降魔。月中環珮歸何處。莫向西山唱薤歌。</text>
<title>奉呈觀海翁</title>,<text>先輩風流漸杳茫。巋然猶喜見靈光。人間榮辱輸凡楚。夔後文章入室堂。堪笑祼邦驚黼黻。定知奇操輟峨洋。自慚四十猶無聞。白首侯芭但面墻。</text>
<title>奉送權承旨 坽 赴任靈光</title>,<text>屈指南州數武靈。䧺腴早記冠藩屛。山從蘆嶺橫分勢。潮控胥濤下接溟。鹺戶烟籠千竈白。橘園霜護萬株靑。知君好擁黃紬夢。何似天街戴曉星。</text>
<title>白江李相公挽</title>,<text>天生吾相與凡殊。端爲明庭鑄哲模。河館沙堤還一節。朱厓黑水亦夷途。暫舒化日歸糠粃。欲狀靈臺失繪啚。二十年中人事變。通家小子已霜顱。</text>
<title>九日感吟</title>,<text>去年今日出塞門。元帥臺前倒海尊。屛蟄誰憐吟病苦。登臨無復揷花繁。剩愁日月偏跳急。稍愛琴書漫護存。小雨欲來秋氣集。晩庭寥落沒苔痕。</text>
<title>舟中。示從弟享久。</title>,<text>風雨冥冥泝急灘。灘聲如怒浪如山。平生未卜安身易。今日寧愁上瀨難。夾岸鸎蟬千樹咽。滿汀鷗鷺一眠閑。誰知供眼皆淸料。只恐奚囊底不寬。</text>
<title>贈許仲玉 珽 之任扶安</title>,<text>玉關生入蟄如蝸。門外何曾長者車。不惜床頭金已盡。空憐鏡裡鬂全華。看君意氣凌前猛。笑我衰遲著後差。五馬今朝行色動。始知毛義喜非夸。</text>
<title>旅店</title>,<text>風雨夜何其。隣鷄鳴不已。鄕思一倍添。宜早渡江水。</text>
<title>寄宗華</title>,<text>君子堂前月。依然只夢思。阿咸應好在。莫負五言詩。</text>
<title>挽李存吾</title>,<text>一曲行路難。臨歧意相屬。那知去不回。春草平原綠。</text>
<title>舟行 八首</title>,<text>朝發狌江口。暮留古驛亭。亭下灘聲急。風雨復冥冥。又歧灘石如戟。舟子呼相謂。出石猶可避。暗石眞堪畏。又牛頭平似掌。江水復湛湛。岸岸人家見。花紅柳正酣。又百盤席破嶺。千尺新淵江。莫道此途險。此途安足𢥠。又曉發安保驛。來泊曲阿灘。灘上賽神罷。前程無險難。又險灘曲阿最。灧澦與齊名。此險亦云過。前灘不足驚。又歷盡幾般險。安流今始見。吾廬知不遠。秀麗江山擅。又陶令不可見。千載有遺辭。朝暮無人遇。誰知形役悲。</text>
<title>趙士求學士。爲親乞便養。將出宰任實。索余一言。顧以憂病踈筆硏久。聊占短語。秪見其分離之情仕已之趨云。</title>,<text>奉檄知君喜。歸栖愜我情。莫言千里別。梁月也應明。</text>
<title>醉贈李司諫晩榮謫三水</title>,<text>此別何遷次。臨歧不敢言。山高日易夕。前路有平原。</text>
<title>覺今堂八詠</title>,<text>出門將何適。鄰有會心友。閑閑十畒間。同好以携手。右杜谷訪友巖巖太白山。山上有古寺。欲成方外遊。蠟屐聊自試。右覺寺尋僧角鷹初下時。目已無凡鳥。呼爾雲霄間。壯心應未了。右潛洞放鷹渭釣非眞釣。濠遊卽天遊。非濠亦非渭。是處有漁儔。右遜溪釣魚山中何所有。薇蕨大於股。煑食甘如飴。八珍還臭腐。右葛方煑薇盤松一何奇。蔭此數畒地。春至挈朋儔。採花煎爲餌。右盤松煎花前山木如束。日暮樵唱咽。山空木落時。幽興亦可悅。右前山採樵西疇春事及。植杖觀耘耔。誰道田家苦。田家樂無涯。右後村觀稼</text>
<title>口占留別諸公</title>,<text>宇宙容吾輩。江山此小亭。登臨無限意。風雨欲冥冥。</text>
<title>效王建體</title>,<text>層樓新起切雲端。隊隊宮粧捧聖歡。飛上危梯齊拍手。纏頭催賜雪肌紈。又神魚遠自大都來。玉溆波明五色開。前導昭儀催獻賀。至尊今日放生回。</text>
<title>贈錦城妓掌中輕</title>,<text>懶整雲鬟淡掃眉。深情欲訴淚先滋。檀郞一去無消息。別鶴離鸞夜夜思。</text>
<title>寄調寅伯</title>,<text>滿地梨花白雪香。東風無賴損柔芳。春愁漠漠深如海。栖燕雙飛遶畫梁。</text>
<title>次叔氏韻</title>,<text>早知榮落等飊塵。策足何須要路津。看取聖賢千萬語。恐敎虗作百年人。又小弟科名桎梏同。吾兄高節隱墻東。卽看四海風塵色。只合尊前時一中。</text>
<title>以左史入侍。嗤哂老宰見推。戱作。</title>,<text>痴似長康官未卸。才非少陸癖還同。始知塵世難開口。欲向廬山訪遠公。</text>
<title>次寅伯韻</title>,<text>午夢初酣鳥喚遲。一江烟雨政霏微。故人若問吾消息。夾岸桃花白板扉。</text>
<title>謝贈一正承宣</title>,<text>一區林壑足盤旋。隨分生涯且聽天。夢裡已迷靑瑣闥。白雲流水共悠然。次贈韻又兩枝狼尾百朋當。剩馥猶含漢署香。不合野夫把鋤手。只敎留作篋中藏。謝贈筆又一封扁面自銀臺。忙手開緘五㨾裁。解使病夫凉到骨。淸風何翅故人來。</text>
<title>叔氏大去江陵。有終焉之計。弟不堪睽離之情欝紆之懷。而不欲長言。僅賦絶句。以抒其萬一。先述世德。卽古人遹追之意。而窮則反本。亦理之常也。嚴霜已降。百草俱腓。歲律將窮矣。携持稚少。越涉深險。回首西望。能不怦怦愴悢已乎。情之所至。言不能文。姑書此以勉長途之加飧云。</title>,<text>太師勳節冠吾東。千載鴻田號尙弓。遺澤至今知不泯。子孫能識孝移忠。又奉先官拙道彌貞。周粟能辭不自名。堪恨世無腐史筆。如今但說伯夷淸。又正言自放卧西湖。介石初心老不渝。莫道錢公能勇退。晩年參政一籌輸。又王父受知穆廟朝。中興初載冠群僚。閟宮配食太常紀。不待迷孫筆底描。又先公早作王家賓。夷險甞來秉志純。遺集空留塵篋裡。龍門付托是何人。又吾伯本非衆人匹。文章筆翰乃其餘。芝蘭獨秀誰知瑞。何况當門可免鋤。又巫陽不問九關昏。白日何曾照覆盆。地下人間無限恨。未言先涕欲無言。又叔氏珍潛自妙年。白華山下久盤旋。拂衣今日遵東海。莫敎孤竹獨稱賢。又江陵此去幾千里。聞說山蟠大海邊。峻嶺揷天懸鳥道。無人到此不潸然。又五臺山下古溟州。滄海茫茫地盡浮。東望欝陵三島近。飛屳倘可與遨遊。又丈夫何處不堪居。坎止流行亦自如。只恨未能携手去。瀼頭分占結茅廬。又人間兄弟幾人在。死者難親生者離。不識情從那境有。欲參黃面了歡悲。又已解朝衣著布衣。北山薇蕨待吾肥。百年天地丈夫老。四海風塵也息機。又江門霜落鴈群迴。萬里淸秋莾自哀。此日那堪分手去。一盃相屬淚盈腮。</text>
<title>廣津阻風</title>,<text>舟子問余自何處。今朝何事向何邊。兼天波浪正如此。上瀨難牽百丈船。又吾行任汝不須問。指點雲山杳靄邊。平地風波曾已慣。肯愁牽挽上灘船。</text>
<title>題信行上人詩軸</title>,<text>信行上人。欵余山庄。持示先人所貽詩什。則手澤若新。不覺涕涔淫下。已又進槖中軸。軸中詩。皆近代名公作。而其人已不可作矣。已又進古帖。則帖有佔𠌫，適菴，湖陰二三公所爲詩若筆者。噫。𠌫老卽本朝開山之祖。而遺編斷簡。不爲劫火燒盡者幾希。師何從得之。無乃空王惜其希有之寶。以留鎭山門也耶。遂書五絶。以志其感云。江淸木落鴈初飛。村徑蕭條獨掩扉。碧眼胡僧何事至。先生醉卧不巾衣。又先人手澤軸中留。披讀那堪涕泗流。歲月蛇奔舟遯壑。霜凄宰樹不宜秋。又軸中題什盡名公。晉筆唐詩各極工。一代風流那可見。百年天地等過鴻。又𠌫老湖翁號大家。至今遺筆欲生花。空王神力難思議。輪著山門要世誇。又爾從何處向何山。來去無心雲水間。堪笑老夫猶習氣。欲將綺語破天慳。</text>
<title>曉起</title>,<text>幽人夢覺數聲鷄。落月依微入戶低。急取杜陵詩快讀。老年心事與吾齊。</text>
<title>謝恩後。留別寅伯弟趙揚卿。</title>,<text>君恩如海小臣微。復點朝班感淚揮。多病不堪供世用。莫言今日拂衣歸。</text>
<title>潦雨初霽。偕一正祭酒以定樂卿。登木覔山觀漲。</title>,<text>束得羸形久閉關。偶然今日強登山。江流勢大海潮小。俯視茫茫失舊灣。</text>
<title>金一正承宣。舟過敝止留二絶。和寄。</title>,<text>忽漫相逢二水湄。一尊明月放船遲。知君自有江湖興。何日同携細和詩。又長年抱病卧江樓。今日逢君泛小舟。握手相驚新白髮。一瓢春酒強排愁。</text>
<title>春興</title>,<text>寒食初過糓雨來。一年佳節此中催。江湖病客還多事。欲理漁竿上釣臺。又桃花勝錦柳如綿。盡日江樓倚醉眠。時有春風來拂面。此身疑在大羅天。</text>
<title>走謝金一正惠酒及肴</title>,<text>雪壓柴門晝不開。故人書至喜難裁。山妻執炙山翁飮。盡日陶然任自頹。</text>
<title>贈海淑上人</title>,<text>長日關門午夢酣。怪師多事訪痴憨。諸緣息處天機熟。綺障消除口已含。</text>
<title>流頭日。與叔鎭伯承。會一正太極亭待月。</title>,<text>愁霖畏暑病攻膓。長日昏昏入睡鄕。剝啄聲中揩眼起。喜君邀我許分凉。</text>
<title>次敏上人韻</title>,<text>半夜鐘聲滿壑風。偶然相對此山中。憑師試問西來意。月色分明萬界同。</text>
<title>贈雙彦長老</title>,<text>千聖相傳一點在。此身都幻更何求。誰言白板非南面。正閏分時定孰優。</text>
<title>伏聞仁祖實錄成。與修者皆蒙賞賜宴以寵之。余亦曾忝是選。有感却寄金承宣一正。</title>,<text>恭聞寶錄不刊成。秉筆群賢荷寵榮。留滯誰憐舊太史。周南涕淚漫縱橫。</text>
<title>雨後</title>,<text>一溪流水遶山腰。盡日軒窓對寂寥。雨後高梧先下葉。不堪秋意已蕭蕭。又病容羇思漸支離。又見秋生轉覺悲。山雨欲來江忽暗。水禽飛上老梧枝。</text>
<title>別洛中諸友</title>,<text>人間歲月劇奔蛇。離合怱怱轉自嗟。東去狌山山萬疊。刺天箐棘擁官衙。</text>
<title>贈閔聖與 名點。方伯閔公應協之子。以安州通判。來覲于咸興。</title>,<text>相逢相別此途周。雨意蒼茫野色秋。嶺北關西俱是塞。不知官况定誰優。</text>
<title>次鄭三峯鐵嶺韻</title>,<text>萬疊山尖似利鋩。中開大野俯茫茫。秋風馹騎渾無賴。却向歸僧問上方。</text>
<title>夜宿聞韶館。口占。</title>,<text>風雨蕭蕭鷄不鳴。悄然孤館一燈明。行程筭却重關險。魂夢何曾到洛城。</text>
<title>贈妓楚屳</title>,<text>麒麟公子下雲間。暫住蓬萊海上山。屳樂一聲飊馭遠。碧天無盡月空彎。</text>
<title>夜坐無寐。口占呈咸山通判。</title>,<text>淸夜沈沈客不眠。秋風已到斷鴻邊。明朝又向洪山去。回首咸州亦惘然。</text>
<title>失題</title>,<text>七寶之山元師臺。留歡十日亦奇哉。寒風九月蒹葭盡。夜夜長天鴻鴈哀。</text>
<title>贈別姜使君</title>,<text>幹木河邊雪已飛。北風吹裂遠征衣。萍逢此日仍成別。回首關山夢亦非。</text>
<title>題政啚</title>,<text>九十韶光忽已凋。困人天氣客愁饒。眼看世事皆兒戱。長日何妨一局消。</text>
<title>孤館</title>,<text>孤館寥寥晝日長。客愁如海海茫茫。無端一雨群芳歇。悔覔人間不斷香。</text>
<title>咸山大衙。海棠一株。春後獨秀。有感寄示皥如。</title>,<text>晝闢公堂靜不譁。一簾微雨夕陽多。庭前却愛無香樹。殿盡三春獨有花。</text>
<title>寄通判</title>,<text>春寒料峭晝陰陰。孤館羇栖思不任。磈磊胸中澆底物。只須東海斗爲斟。</text>
<title>登嶺迎新使遭雨。次人韻。</title>,<text>曉登崇嶺當登樓。雨氣霏微葉欲流。天地中間容我輩。如何今日此遲留。</text>
<title>歸家醉。次人韻。</title>,<text>宦遊留滯北關遙。不分吾廬過此宵。却喜南山來雨氣。小溪新漲沒前橋。</text>
<title>贈別李心甫赴永同</title>,<text>新凉欲進戢驕陽。此日離亭好擧觴。聞說芙蓉山下瀑。有時爲雨響琴堂。</text>
<title>戱調享久</title>,<text>髻帶參差懶整巾。晩風搖曳幕生塵。微紅底事潮渦頰。不是羞郞是惹嗔。</text>
