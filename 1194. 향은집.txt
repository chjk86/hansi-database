<title>自詠</title>,<text>吾病吾自療。何可問于醫。吾心吾自警。何可問于師。</text>
<title>和奇參奉 正鎭 遊楓嶽詩</title>,<text>遍踏名勝地。奇觀尙有餘。白雲紅樹際。回首更躊躇。</text>
<title>又次詠月韻</title>,<text>娟娟丹桂影。飄拂碧天風。時値浮雲蔽。淸輝在此中。</text>
<title>楓菊</title>,<text>楓何因以紫。菊又自然黃。却是天機秘。渾如不染霜。</text>
<title>垢衣</title>,<text>披衣晨起坐。積垢已多時。不澣仍常着。懶妻也自宜。</text>
<title>呈龜溪</title>,<text>世無知己者。誰適有相從。惟見龜溪老。殷勤意萬重。</text>
<title>賀任斯文 仁模 爲其祖西齋公刊行文集</title>,<text>有志光先世。積勞事竟成。莫言財用節。都是一端誠。</text>
<title>自詠</title>,<text>一時大事業。何足知賢人。義理精微處。須看近者親。</text>
<title>次嚴樵夫韻</title>,<text>事多拘礙處。有志不能行。誰識吾心上。燦然一理明。</text>
<title>白髮</title>,<text>天有至公道。寒儒亦或參。無才無德者。寧不使人慚。</text>
<title>遊太華山</title>,<text>山迎過客立。水向遠人流。此寺神靈意。今宵使我留。</text>
<title>偶吟</title>,<text>蝨侮衣裳弊。蚊嫌簾箔垂。靜觀凡物意。人事推可知。</text>
<title>自警 三首</title>,<text>無故斯爲慶。循常便是贒。請看天上月。圓缺理當然。篤學纔爲士。力行止寡尤。至理觀于海。源泉所以流。處身宜混俗。制行欲超倫。易著睽之象。異同互有因。</text>
<title>次李侯鍾悳贈兪公申淞柱韻</title>,<text>講學平生戒外馳。吾儒本色免侏離。淸泉白石佳山裏。堪作閒中寓興資。</text>
<title>以前韻和呈李侯 二首</title>,<text>德之敏速似郵馳。荒歲吾民免仳離。膠府宰廚休謂薄。彭衙斗米亦堪資。太守仁風盛譽馳。春生陰谷草離離。牛龍巖朝暮景。閑中詩料正堪資。</text>
<title>記夢</title>,<text>夢欲追陪先考筵。手麾不敢近乎前。恩靈眷佑遣孤否。衰淚潸然滿枕邊。</text>
<title>自詠</title>,<text>老於詞翰老於貧。倏忽光陰六十春。若話經文微奧旨。此翁猶是少年人。</text>
<title>歎俗</title>,<text>寒居暖屋猶稱熱。旱遇甘霖亦願晴。叵耐人心朝夕變。誰知吾道利於貞。</text>
<title>言志 二首</title>,<text>格致工夫恨未詳。一遵公議得中央。兒孫亦敎吾行止。萬事初無自主張。人於人世與人同。容有可西又可東。莫謂斯翁無見識。一端義理主於中。</text>
<title>贈宗人建直</title>,<text>事系斯文不顧身。琅玕一幅叫重宸。天心可見微陽復。宣室他年訪逐臣。</text>
<title>次趙先達存鐸韻</title>,<text>文中有武武中文。吾道於斯不必分。鄒叟當年論大男。志爲其帥氣爲軍。</text>
<title>呈瑟峴李盛祜巹席</title>,<text>閒居白屋日遲遲。戶外塵囂摠不知。遙憶高齋風雪裏。冰淸玉潤兩相宜。</text>
<title>存心</title>,<text>養得吾心靜。勿爲外物遷。須防膠擾弊。恐害智思專。所以存三省。無令陷一偏。竭誠惟在我。成事莫非天。</text>
<title>挽韓士貞 永鎭</title>,<text>靑城玄圃際。瀟灑道人菴。愛酒閑情得。看書古意探。七旬加以九。四子見存三。善士今云沒。有懷誰與談。</text>
<title>呈金靑陽 尙鉉</title>,<text>簿書倥傯地。詩禮古家規。公廨絃謌韻。專城孝養時。源源先世契。耿耿後人思。雪裏官梅早。那無寄一枝。</text>
<title>有感</title>,<text>好古須知僭。安貧可謂迂。中心能自慊。外議復何拘。大志還如妄。溫言或似諛。權衡心上妙。誰辨一錙銖。</text>
<title>次故參議徐公 海朝○遊山韻</title>,<text>趨步專由氣。準期只以心。迷塗要必問。危磴懼無任。前進須爭寸。緩行匪枉尋。莫言高且遠。脚下有層岑。</text>
<title>泮中贈永柔士人宋 碩果</title>,<text>千里他鄕客。一時同舍情。雅言涓鄙吝。殘藁愧虛名。老矣嗟何及。悠然樂此生。有逢當有別。携手又携觥。</text>
<title>柳君甲韻 聖汝</title>,<text>天佑女中士。一身五福全。旦兼偕老慶。連値始生年。永享人間樂。合稱地上仙。夜瞻南極影。偏近柳星躔。</text>
<title>經營先墓牲石吟。示奎從。</title>,<text>家貧情禮缺。隧道舊無碑。决議從今始。同心非子誰。自量財力少。先使石工知。汲汲經營意。何遑恤我私。</text>
<title>挽成比安 致默</title>,<text>坡翁詩禮宅。秀氣降賢才。莅郡龐孟潔。傳家范帳煤。厚情先誼講。遺跡後人哀。秋夜空樑月。魂兮髣髴來。</text>
<title>挽權斯文 思定</title>,<text>布素休休德。康寧到八旬。貧惟分內事。朋得意中人。惆悵亭雲詠。凄凉瘞玉辰。綿蒭嗟未赴。歌殲淚沾巾。</text>
<title>次族弟章岳韻 己丑</title>,<text>太皥旬芒去復還。前川花柳正堪攀。于時幾夢塘邊草。之子應遊霧裏山。勉爾心通明暗際。慙余才劣弟兄間。若要箭箭中吾的。盍把強弓滿月彎。</text>
<title>自警</title>,<text>人之患在自爲知。今世初非無可師。好禮謂由家富足。謀忠云以勢孤危。善人無福仍常戒。薄俗成風每欲隨。願得平生除此病。文公小學在吾丌。</text>
<title>次閔牧仲 致穡 韻 己未</title>,<text>十年湖海托交深。咏歎高風不自禁。樵牧生涯無厚薄。文章名價有升沉。雪梅江上相傳信。雲樹渭南遠想心。淸夜水亭明月下。一塲談笑付閒吟。</text>
<title>次族兄任道氏 重䄵 壁上韻 丙辰</title>,<text>佳山麗水好分排。翁在其間築一臺。世外浮榮歸夢寐。家中餘慶付雲來。乘閒醉倚淵明柳。寓志行吟秀野梅。悟得吾人心法妙。朝朝竹牖向陽開。</text>
<title>次鄭君大晬 承源 韻 丙辰</title>,<text>贒子稱觴介爾眉。老人心事老人知。追思疇昔那無感。敎育兒孫亦自期。鮐背癯顔頤養日。烏巾野服倦遊時。祗應棐几淸窓下。喜看鴒原頌禱詩。</text>
<title>寄族兄絳山台 經在 匪所 丙辰</title>,<text>知公宿計在君民。遊宦不辭混俗塵。十載光營經幄裏。一時恩譴瘴江濱。俗何專美韋居士。行或有逢涪老人。爲念鴒原相別久。池塘春草咏何辰。</text>
<title>次兪校理 世煥 回甲韻 丁巳</title>,<text>和氣融融學士筵。嘉賓咸賀壽於千。蘭芽繞砌歡情洽。棣萼聯芳樂事圓。晦父禮文祠禰日。蘇仙風采降奎年。知應一點南星影。偏照江村老友前。</text>
<title>次奎從述懷</title>,<text>枕野依山一小臺。松扉竹戶廓然開。陳編正好閒中見。勝事應多夢裏來。幸際太平歌擊壤。不妨高致樂㘅杯。吾家舊物惟詩禮。莫與兒孫作戲詼。</text>
<title>朴友致謙 浩鎭 回甲韻</title>,<text>聞君立嗣果英贒。正合親朋賀此筵。允矣靑氊能裕後。已而花甲又當前。今年今日常常有。令德令名世世傳。壽斝華堂斟菊水。紅顔綠髮可成仙。</text>
<title>次長浦諸少年山行韻</title>,<text>溪山遊客較新詩。構思自然步步遲。鳥以林深隨意入。風因谷豁有聲吹。一筇一屐逍遙地。或醉或醒嬉戲時。欲向翠香亭上玩。諸君舍此果安之。</text>
<title>次鄭周卿 大源</title>,<text>志大桑篷作匹夫。行藏語默豈無拘。榮期正好歌三樂。子厚端宜詠八愚。寒欲預思煎石暑。驥何可羨飽蒭駑。隣居情契時相勉。智慮初非與我殊。</text>
<title>次鄭宣傳 雲徽 韻</title>,<text>彼我均爲大丈夫。年高年少有何拘。吟成競病超常調。欲定敲椎愧鹵愚。小草安知非遠志。良驥不害混羣駑。看君詩意多謙牧。文武奚論趣舍殊。</text>
<title>謝龜溪丈 金沔川益根 惠紙箱</title>,<text>多謝故人贈紙箱。雲牋花墨正堪藏。文垣至寶無過此。餽我金珠尙可忘。不儉不奢一少箱。感公優惠受言藏。慇懃此誼何當報。顧語諸孫使勿忘。</text>
<title>次族從參判 宗秉 韻</title>,<text>頸如鼉鼈作周橋。腹似鼗鏞仕舜朝。亂注玉鈴浮點沫。却疑銀漏滴寒宵。塞來雪絮香猶播。繁以靑絲影半搖。酌飮曉壚常怕冷。熏之獸炭或山樵。</text>
<title>金龜瑞跋涉千里。省其先祖贈提學公墓於龍岡地。有和其族祖韻。余乃金氏之外裔也。感而續和。</title>,<text>省楸一念赴長程。歲事蘋蘩又値丁。苔蝕龜跌年代久。松無鹿觸墓儀成。志能善繼方爲孝。窮不忝先便是榮。十載德門餘慶積。料知神理享于誠。</text>
<title>謹次鄭兵使 日永 陛資慶宴韻</title>,<text>八耋恩光上戴天。融融和氣設斯遙。子孫文武何其盛。壽富康寧亦復全。半太公年猶已達。比汾陽福果誰賢。四朝鴻渥榮三世。餘慶一門永有傳。</text>
<title>趙水使 禹錫 回甲宴</title>,<text>節鉞來臨碧海濱。生年又値歲壬寅。歌筵煖響東山妓。酒席淸儀北海賓。松鶴圖成千歲壽。梧鸞樂洽一堂春。盃中晣晣南星影。夜夜秖應照紫宸。</text>
<title>呈洪員外 章燮 壽席 乙巳</title>,<text>淸福平生地上仙。懸弧是夕設華筵。黃花白酒時維九。綠髮紅顔壽祝千。聖代恩榮簪紱耀。故家餘慶子孫賢。閨闈淑德云偕老。何日重回合巹年。</text>
<title>川邊戲吟</title>,<text>坐立安閒碧水湄。欹巖亂磧亦平夷。銀鱗作膾爭先取。錦蘂煎膏攫與誰。不勸不辭三酌醉。半生半熟一鍋炊。笑談終日如無禮。禮在其中果孰知。</text>
<title>命侄年至四十。始得一璋。</title>,<text>八世之宗卽此兒。天生資稟亦云奇。象膺守器宜觀易。歡極弄璋盖取詩。鍾愛常情人所共。傳家遠慮我攸期。義方專在爲其父。身作模楷可敎之。</text>
<title>用佔畢先生韻。寄呈兼善詞案。</title>,<text>世間難得鶴兼楊。蘭杜猗猗秖自芳。年齒何拘情款款。隣居還似路茫茫。謀忠可見持心謹。守道方知慮患長。憶昨仙扉題鳳地。苯䔿山木繞茅堂。</text>
<title>次鄭老修 來源 晬宴韻</title>,<text>蘿巖故友七旬時。不帶衰容些子兒。少我五年情益密。同我一閈默如癡。丈夫眞態懸弧日。嘉賓厚誼祝壽詩。瀲瀲春醪香滿酌。南星瑞彩照臨之。</text>
<title>謹次錦伯金 應根 元子誕降韻</title>,<text>喜消息自洛陽城。有赫其靈有駿聲。大德肇膺宗社慶。休徵果協聖人生。繩繩繼繼無疆曆。蕩蕩巍巍不可名。北向拜祈千萬壽。海宜重潤日重明。</text>
<title>次李君成 東三 韻</title>,<text>祥雲瑞旭海之東。赫矣皇靈出震宮。胎敎姬家膺積慶。郊禖亳社著神功。萬年休運延蒼籙。八域歡聲徹碧穹。有酒村村爭設宴。三春仙李帶和風。</text>
<title>留贈金君邦 昌淵</title>,<text>夤緣我客聞平安。携手同來訪藥欄。雲樹舊情非意會。漁樵勝事不時難。烹雞已作今朝饌。有酒聊爲半日歡。信宿猶多餘債積。翠崖丹壑又淸灘。</text>
<title>垣叔晬日 己未</title>,<text>幼而脆弱老而堅。一日云開花甲筵。數世以來初見事。六旬之後又今年。始知壽考惟關命。不必淸虛可學仙。從此吾門奚所望。永貽謨訓子孫贒。</text>
<title>閔命受 致性 冠其子鳳鎬</title>,<text>吉月令辰冠此兒。文公家禮子能知。師生義重三加日。賓主情深一獻時。字以揆初遵古制。名惟思義勉良規。我來祈祝無他語。淑愼威儀壽考祺。</text>
<title>次朴蘅淳大人晬席韻 戊午</title>,<text>吾鄕何限老人多。翁獨安閒度歲華。舍芝眉忘世念。仙潭菊水把餘波。起居康旺懸弧日。意思深長扣缶歌。執酌更祈回巹慶。怡愉諸子葆天和。</text>
<title>敬次正宗大王親祭皇壇韻</title>,<text>事大餘誠祭必親。于今幾度甲申春。周宗已替歌榛衛。漢禮堪悲用臘陳。北望中原何世界。東來文物舊冠巾。宸章旨義君知否。自是麟經筆法遵。</text>
<title>淑夫人慶州金氏慶宴詩</title>,<text>盆城華族溯其先。龜旨峯高靑萬年。興武王家承厥緖。淑夫人壽設斯筵。端莊靜婉女中士。宴樂和平地上仙。綸綍倍增班綵耀。門闌盛事子孫傳。</text>
<title>朗村重九會</title>,<text>重九之會眞勝事。騷人古蹟傳宇宙。我聞晉有孟生登龍山。答嘲落帽文辭富。又聞唐有劉郞遊飈館。不題餻字世稱陋。我以海東好奇士。讀書恨無囊中繡。瀟灑茅屋門常關。作詩頓忘杜顔瘦。繁華杏帘脚不到。覓酒可憐陶眉皺。偶然一日來錦州。高朋勝友亦旣覯。疇庵主人才且賢。對書端坐氣淸秀。更有堂中吹箎郞。自號㵎松才德茂。賀君大爺二於翁。愷悌神勞享天祐。想君令弟梅谷郞。路隔畿湖未邂逅。此日佳會何少一。遙瞻京洛我懷疚。幸有惺翁從後至。花樹誼重巖扉扣。豈但主翁心款洽。此乃吾鄕一故舊。握手紅燈靑眼開。同心無異蘭一臭。座中又有湖南客。號曰田翁講以耨。團會一席飽佳味。園摘霜棗飯炊豆。爲言明日是重陽。慇懃挽我出門袖。信宿山齋逢佳節。携手登高客蹤逗。先向東籬折黃花。泛入匏樽歌以侑。風掠林樾頂可露。水淸溪瀑齒可漱。烟月閒蹤葵茶煎。山水淸響牙琴奏。入林佩茱萸。依巖伴猿狖。遨遊不辭靑鞋穿。踏盡丹霞白雲峀。造物猜我終日樂。忽覺林巒風雨驟。薄言旋歸蓬蓽窩。長句短篇各自構。太華山中淸麗景。盡入疇巖佳句就。惺翁手裏驪珠摘。㵎松筆下龍蛇走。田隱亦一可敎才。山風溪月文思透。我在此席年最高。自慚平日才貿貿。使我援筆記勝遊。薄枝可笑冰脂鏤。噫在昔朱夫子。九日天湖分韻賦。誰知朗村此例又。傍人莫笑吾詩拙。亦安知此會盛蹟千古壽。</text>
<title>自警兼示諸弟</title>,<text>君子平日存吾心。內省無有屋漏愧。出言行事求自全。可使凡人覿德醉。見人爲惡心常戒。始則懲創加譏刺。且知衆論稱我善。視彼若凂自快意。偶然一朝相與親。習熟看來不以異。如人鮑肆與之化。不知惡習日漸漬。謂彼罪大猶見容。我乃偶行一不義。終然見化於惡人。嗚乎至行虧一蕢。以惡爲師此何道。莫非斯心自㬥棄。彼本憚我心氣正。喜我終爲渠同類。使彼爲惡日益滋。以我藉口無不至。問爾胡爲至此境。實緣此心爭小利。吾行終未令人感。胡忍助彼益自恣。乃知厥初修省工。未能優占好地位。古之君子效人善。善人益勸可求備。今之君子效人惡。惡人益肆無所忌。勸人爲善是吾道。勸人爲惡何意思。寄語此世諸君子。莫以惡行使人視。若以小善求服人。盃水豈救車薪熾。鄒聖常稱大人道。正己物正天下治。</text>
<title>次陶靖節歸去來辭</title>,<text>歸去來兮。道若大路胡不歸。初旣看書多囫圇。歧可泣而絲悲。理與事爲二致。後雖悔而靡追。杜可羞於歎老。蘧不晩於覺非。木必燁於晦根。錦欲章於綗衣。嗟利慾之紛挐。宜道心之愈微。意馬心猿。一何馳奔。靜坐看易。道義之門。世運雖降。斯理惟存。无咎揷囊。有孚坎樽。讀明夷而慕箕。看地雷而希顔。珮明戒於苞桑。亡可存而危安。曰否泰與損益。理自然而有關。體中孚則遯壯。象小過惟臨觀。合而又爲二濟。理无往而不還。解何論於負椉。屯可貴於磐桓。歸去來兮。心與造物者遊。自灑掃而治平。舍羲經而焉求。卦爻繫以十翼。作之者其有憂。无極翁爲予指掌。循理可以惠疇。程演周經。載道涪舟。邵則傳夫羲畫。覽无際於九邱。紫陽著其本義。溯其源而沿流。斯道今其東來。羣賢以之揚休。已矣乎。風驪受圖昔何時。千載經訓昭然留。胡爲乎貿貿靡所之。自乾至未濟。變化无竆期。學海渺於涵泳。心田豐於耘耔。精一傳而在書。性情正而惟詩。都是原於易經。一本萬殊復奚疑。</text>
<title>挽詞[洪在錫]</title>,<text>夕陽起徘徊。嗟我有誰偕。竟終巖穴間。其道與時乖。眞襟不復見。何處言咲諧。包容平日心。下而及優俳。六十餘年事。載於遺稿皆。文章傾巨海。經學歷級階。榮枯云有命。蕩蕩不介懷。自足顔氏瓢。豈說庾郞膎。時人曾不識。爭咲老病骸。似愚眞不愚。眞愚愧吾儕。以馬牛衿裾。寄身蟻穴槐。孤燈堪自憐。夜深風亦霾。慟哭土一坏。眞耶君子埋。泉臺本地下。羽衣獨雲街。應有不食報。賢胤孝一柴。何時上界會。長吉與洪厓。疑難難自質。何有許余佳。追思昔所聞。從當爲模楷。臨紙題挽辭。悲懷強自排。庚申閏三月。太華山西齋。冷節後一日。唐城洪在錫。</text>
<title>挽[門人李康祜]</title>,<text>紉蘭製芰荷。佩服永無斁。肯隨俗蕪穢。含薰自襞積。靈苗根稼牧。文康中葉赫。鯉庭承耳提。獅壁承手澤。▼(丕+月)光得美資。已刷童稺翮。文章日以富。詞壇推爲伯。至寶謝雕琢。至文貴布帛。颶母簸巨浪。小眼迷咫尺。功令非爲己。俛焉探幽賾。異處合道器。同中辨舜跖。四七卽人道。騎馬須執策。哂彼說鈴喧。如痒爬靴隔。貫穿家國禮。通今訂古籍。源流及問解。篤信在精擇。多識山天象。墳典兼邱索。人物風俗紀。朝野顯晦跡。待用何所無。探囊非拾摭。芻豢昧轉深。晩節好看易。潛覰羲文心。十載窮晨夕。躍如先天妙。有得書之冊。豈欲軼諸家。爲可牖冥擿。孝友惟其性。彤管可繼昔。鄕人言不間。感歎相嘖嘖。養德溫其玉。守身介于石。戰兢如臨履。坦蕩在困厄。婉孌季女飢。終古堪嗟惜。再度鄕解選。造物翻戲劇。竟使終韋布。誰當任其責。章甫失模楷。揮涕臨窀穸。矧余庸下質。小少蒙誘掖。托義遠且大。謂我能悅繹。參差卒爛熳。懇懇吐肝膈。此意那敢忘。哀臆瀉衷赤。翠薌寒影落。琴書留故宅。庶討巾衍藏。冀免他歧適。春風佳城草。藹如就函席。</text>
<title>挽[朴兢淳]</title>,<text>追塵錦館夢中如。湖海遂空處士廬。貧不關心居陋巷。世無知己老公車。靑山埋盡文章骨。白首工深性理書。春月梧桐金井岸。薤歌亂動雨聲竦。</text>
<title>挽[再從弟章奎]</title>,<text>旣生君子命何屯。陋巷安貧度六旬。著世文章承祖業。終身孝友稟天眞。訃傳遐邇皆云惜。葬會兒童揔謂仁。痛哭翠香丹旐影。李花飛送閏三月。</text>
<title>挽[族弟章勳]</title>,<text>欲題哀輓淚霑纓。誼重師生行弟兄。責我從今無善道。慕先不復見深誠。家聲猶襲竆經業。公議相傳篤孝名。他日省楸茅洞路。那堪隻杖過新城。</text>
<title>挽[兪致萬]</title>,<text>無有老成在。其如後學何。親朋歌薤露。賢昆淚蓼莪。杖屨遊玆土。圖書證故家。嗚呼俱已矣。萬事一蓬科。</text>
<title>挽[李遇明]</title>,<text>嗟哉翁六十餘年。踏實平生老益堅。無地可耕空四壁。有書曾讀幾千篇。春風鳧藻湛和室。白雪魚桃孝感天。芥視功名超俗態。毫分利義尙前贒。斯翁自是悠悠者。於世何曾數數然。花月玄談皆撤虎。冰霜素操獨吟蟬。其歸也與升堂士。是命焉從奉版仙。古井雲飛薌隱舍。靑山落日草生阡。嗚呼歌竟黃壚哭。一曲峨洋斷我絃。</text>
<title>挽[族弟萬在]</title>,<text>先生生老太平時。天質粹然孝且慈。千聖圖書存妙契。一鄕俎豆襲遣儀。文章東國眞儒去。冠帶西湖後學悲。誰識山頭紅日落。分明符我夢中詩。</text>
<title>挽[洪在憲]</title>,<text>至於如我迂愚者。猶復知公孝友家。餘事文章兼菽粟。由來淸儉最芬華。彼天何奪仁人速。行路爲悲此日多。惜矣九原誰可作。薌亭祗有月痕斜。</text>
<title>挽[權載淸]</title>,<text>七十卲齡下界仙。凌雲萬里去飄然。出天誠孝具甘毳。實地勤工在簡編。夫婦重逢新窀穸。兒孫有業舊園田。忝居鄰曲多悲慕。不忍綿雞哭奠筵。</text>
<title>挽[戚下趙履錫]</title>,<text>哭爾靑山去。愧予白首生。承家龍虎若。遺德見襄榮。又詩能孝友卓高名。不與世人論重輕。男兒一死終難免。惜爾文章白面生。</text>
<title>挽[從子承範]</title>,<text>仁人必壽理何冥。日月流忙七十齡。丹旐飄飄歸壟墓。靑氊久久在詩經。文章勤學猶餘事。孝友深誠襲舊庭。輓欲書時先以淚。愀然起撫翠薌亭。</text>
<title>挽[門人金秉濟]</title>,<text>臨輀一慟哭。豈獨舊時情。實地傳工力。根天見孝誠。吾鄕無復望。後學有誰評。瞻彼香亭畔。蒼茫曉月明。</text>
<title>挽[族侄承溥]</title>,<text>邃學吾門幸有公。公今逝矣復誰同。顔瓢所樂眞何事。董屋生祥自我躳。淸標古宅兒承蠱。遺憾先楸石未功。座上春風非舊日。翠香亭畔夕陽紅。</text>
<title>挽[門人朴蘅淳]</title>,<text>山水凋顔悵後塵。輀歌正屬杏花春。百年無賴文章力。一世皆稱孝悌人。老益專工經史富。貧猶自樂性靈眞。牖蒙何處疑思質。獨語于心掩袂頻。</text>
<title>挽[鄭雲徽]</title>,<text>薌翁爲學有家傳。氣節文章牧土賢。雉鴈成羣由愛汎。桃魚自至寔誠全。世無公道因虛老。天亦難諶又嗇年。平日最承期許意。至今追憶劇悽然。</text>
<title>挽[從弟章曄]</title>,<text>吾家依仰卽吾兄。豈意今年夢奠楹。樂道安貧因素性。岸魚冰顆感神明。天何不惜仁人壽。世孰能知處士名。立石經營餘恨在。言之痛矣淚縱橫。</text>
<title>挽[門人申應善]</title>,<text>粹溫敦樸稟姿堅。經典圖書學力全。本以孝慈躳善行。工於性理踵先贒。升沈命也何須說。師道嗚乎久不傳。滾滾硯西堂下水。寫公遺集壽千年。</text>
<title>挽[朴羲鎭]</title>,<text>宿名一世聞公賢。篤行窮經六十年。陋巷簞瓢安素履。古家詩禮有靑氊。金蘭好契從玆訣。玉樹芳陰裕後傳。倀立斜陽人不在。翠香亭畔淚潸然。</text>
<title>挽[卜駿欽]</title>,<text>殘花落日驛南樓。倏忽光陰六十秋。簡朴淳風元亮志。究探學業邵夫流。芋圃不貧堪自樂。荊圍頻屈莫爲憂。來何晩也歸何速。怊悵西風我思悠。</text>
<title>挽[門人李康植]</title>,<text>固竆安分硯溪邊。仁水源漣地下泉。孝切冰桃天所佑。工專羲易道因詮。無人更培杏壇樹。有誰復耘杞菊田。聽罷輀歌含淚立。飄然丹旐翠香前。</text>
<title>挽[門人崔萬根]</title>,<text>誦我先生德。正爲百世師。雅懷耽藻麗。餘緖茁蘭枝。陋巷簞瓢樂。終年孝友思。山阿寂寞後。誰復警愚癡。</text>
<title>挽[門人郭致德]</title>,<text>祖于稼牧學周程。有是文章與孝誠。每吟陶賦知天命。深究羲經得道精。自期平昔延遐壽。不意當今夢兩楹。落日翠薌亭畔立。胷懷鬱鬱淚沾纓。</text>
<title>挽[門人崔昌錫]</title>,<text>存心養德稟天眞。楹夢倏然七十旬。冰雪碧桃追孟孝。簞瓢白屋樂顔貧。躳行循理當惟易。辟咡無私揔是仁。歸路靑山丹旐影。凄涼堪餞翠香春。</text>
<title>挽[門人崔澈榮]</title>,<text>斯文厚德仰高山。仁壽由來理自然。杖屨十年還若夢。輀車三月送歸仙。推看道緖眞源發。謾說秋陽感涕連。明日寒原堪執紼。摧樑餘慟翠香前。</text>
