<title>[童游錄序]</title>,<text>童游錄者。自戊午始至弱冠。余七八歲則解爲五七言律絶。所作頗富。中歲不戒於火。晩始拾取燼餘。僅若干篇。附以中年作漏於草藳者。</text>
<title>眼鏡 戊午○十二歲作</title>,<text>南國碧玉鏡。高堂白髮年。向燈逾歷歷。出匣更娟娟。膜外乾坤大。眉間日月懸。床頭萬卷在。老眼爾多權。</text>
<title>送人</title>,<text>溪柳靑如此。慇懃折一枝。扁舟花發後。新雨客歸時。遠別那無贈。相逢未有期。明朝東北望。雲去亦遲遲。</text>
<title>隨韻口號。上芐亭李先生 悳胄。</title>,<text>江湖滿地渺東南。遊子離歌已秣驂。孤館酒醒秋夜短。山含北斗但餘三。</text>
<title>早發金陵 己未</title>,<text>早發金陵道。長安家在東。晨霜鴉背白。朝日馬頭紅。店酒愁難醉。江船趁未風。汾津猶入望。遙與渭陽通。</text>
<title>秋興</title>,<text>寒山白霧暮逶迤。野色荒荒水浸陂。漁戶近依楓樹岸。酒壚多傍菊花枝。孤燈小艇人相語。宿鷺平沙月欲移。寥廓秋空愁思豁。樓高海濶衆星垂。</text>
<title>雨後閔生 鍰 夜至共賦</title>,<text>宿雨林亭暮始開。故人携手坐庭苔。家僮貰得前村酒。兼領西湖月色來。</text>
<title>從軍行</title>,<text>八月邊風吹鐵衣。天山苜蓿馬初肥。交河日落黃塵靜。射殺名王意氣歸。</text>
<title>螢火 庚申</title>,<text>翅輕露不濕。簾靜夜來孤。野濶隨高下。月明時有無。穿林疑獵火。坐草似荷珠。辛苦行相拾。區區哂老儒。</text>
<title>遣興</title>,<text>短杖隨沙岸。秋風一颯然。數家雲氣裏。孤艇水聲邊。潮落眠鷗外。雪飛歸鴈前。漁翁近少事。時傍酒壚眠。</text>
<title>歲晏</title>,<text>歲晏商歌小屋深。百年梁甫有知音。滿簾白霧山河氣。半壁淸燈日月心。獨鶴聽琴來澗曲。殘梅捻笛落江林。甕醅已自生春意。坐近壚頭喜不禁。</text>
<title>長信㤪 辛酉</title>,<text>妾身如秋草。而今已半稿。昭陽一枝花。能得幾時好。</text>
<title>征婦㤪</title>,<text>步出西園路。彷徨花樹下。前年花發時。郞去騎白馬。</text>
<title>今年 壬戌</title>,<text>今年饑饉古來少。海郡千村半欲流。冷澹山厨常盡日。蕭條墟落不分秋。菱菰晩浦多筐筥。禾黍荒田任馬牛。聞說官司新下令。君恩能復幾家不。</text>
<title>盆梅歲暮始花。小酌其下。</title>,<text>前夜西牎雪。新梅花幾何。小酌寒燈下。春心不在多。</text>
<title>朝臥口占 癸亥</title>,<text>夜來池雨散。閉門芳草生。幽人朝睡足。禽鳥已新聲。</text>
<title>田家詞</title>,<text>蒼蒼暝色生田陂。黃犢前行荷鍤隨。顚倒小兒出門語。曬遲新麥不成炊。</text>
<title>上巳後賞春</title>,<text>斜陽睡起步林園。幽賞春深處處繁。酒債一身唯竹杖。溪居三月卽桃源。草經上巳盤鞋跡。花供芳辰漲雨痕。鷺浴鳧吟俱勝境。悠然對汝欲忘言。</text>
<title>閔君來訪</title>,<text>攜客西園路。松飇颯滿衣。流雲隨月走。驚鳥帶花飛。潮退漁村靜。春貧酒戶稀。待成新句穩。方始許君歸。</text>
<title>眉叟眞帖行</title>,<text>此帖許相國娶孫婦婚書也。文簡而法。如瓦罇石彜。字奇而古。如河圖洛書。病手戰字畫時有斷續而不失正直。罕世奇物也。裝爲小軸。上附印本熊淵記百七十一言而書以八分。首有烟江釣舟四篆字。字大如掌。尾有眉叟書三篆字。字視八分差大而小於前四字。皆先生手字也。文甚奇。與盤谷序上下。筆亦畧稱。嗚呼。先生三代士也。文筆亦隨而甚高。其片言隻字。固當愛惜。比諸琬琰而飄落。價不直百文。重可慨也。聊作眞帖行散語述感。眉老先生百世師。文章到老轉䧺奇。宏渾唐虞學典謨。簡古商周逼鼎彜。况復五言追雅頌。建安以來無此詩。隷草楷行皆絶竗。古篆暗契衡山碑。八分特出新意制。玄窅通神人不知。晩歲病風右手戰。傾倒欹斜隨筆爲。萬字千行揔三折。字畫正直猶自持。有如懸崖壓老松。樛柯挺榦相撑支。流雲欲斷仍復續。枯藤已折猶倒垂。天高夜淸流孤星。石堅金剛貫鐵絲。高古上與張蔡合。顔柳汗脚那敢追。奧竗義理窺太極。直探陰陽未判時。余昔觀公書數紙。勍健遒崛皆如斯。家藏一帖亦殊絶。坐臥對之不知疲。熊淵記勝百餘字。美如白玉無點疵。退之驚啼右軍泣。但恨奇古無過玆。鄕曲愚生不解惜。置之漏屋多敗虧。嗟余渭陽惜古物。敵以香粳得取之。嗟余六體素矇眛。用意深淺那得窺。且向明窓讀遺文。千遍萬過忘倦飢。標榜百年猶未已。夷惠空爲跖徒嗤。一帖流落安足歎。大賢之後多凌遲。放筆聊爲眞帖行。寄謝世間饒舌兒。</text>
<title>泛海觀魚 甲子</title>,<text>浮海吾方勇。觀魚興未賖。避巖爭捲網。沿渚亂橫叉。遠峀來當棹。寒潮落見沙。片雲天外起。三老已喧譁。</text>
<title>泗水篇。奉賀族祖同樞公 重信 大耋陞資。乙丑</title>,<text>泗水深滔滔紀南方。終南高峩峩鎭漢陽。我本泗上人。家住南山傍。南山之下耀壽星。我家世世多遐齡。我家請從玄祖說。陸機二十文賦述。尙憶玄軒際中宗。明堂濟濟登羣龍。致君直欲躋虞唐。大庭策士俱賢良。公時造庭不獻策。歸臥坡山佩蘭菊。神武門開二鼓動。禍網不礙高飛鳳。煌煌小宰公。承休復踵德。詵詵四子皆寶樹。衮衮三代登耆閣。我祖荷潭眉最白。季是茶山仲谿石。公是孤石之曾孫。生老不離坡上村。滄桑旣屢經。顔髮遂凋零。老去精神尙了然。古事時向後生傳。閱盡悲歡固無恙。愷悌君子神明相。近日邦家慶稠疊。聖人耆社前光襲。詔令大耋躋大夫。一年二資恩榮殊。兩世貤贈誥回鸞。左右侍郞俱天官。五十年來幾廻見。劫灰獨餘靈光殿。往者金敦寧。近世李中樞。赫赫輝光與之俱。小子當筵頌南極。酒盡夜闌歌一曲。歌罷新詞愧才薄。</text>
<title>奉獻伯父回甲壽筵 丁卯</title>,<text>吾宗世穪多壽考。而吾家惟七世祖逗堂公登耆社。本生五世祖壺翁先生僅周甲。今丁卯仲春下旬有二日。諸從兄爲吾伯父上舍公設筵以賀回甲。比五世莫之有也。小子新擧司馬試。以軟巾幱衫。奉觴稱壽。仍獻詩以賀。徽範淸標世播馨。自從玄祖舊傳經。耆英逗老躋卿月。學業壺翁閱歲星。巷北諸宗多鬢白。終南故宅獨氊靑。門闌餘慶從今日。花甲懸弧樂暮齡。其二偃蹇林阿歲月延。神精益旺鬢鬚玄。十年手種臨溪樹。五畒躬畊負郭田。鸞鳳語交芳瑟上。鶺鴒飛並紫荊邊。終南定自連南極。老宿吾家聚歲躔。</text>
<title>尹友 愇 偉哉畫梅相贈。兼有短絶却和。</title>,<text>迢迢洛城南。閉門花日永。故人春風意。贈我大庾嶺。</text>
<title>七夕戱賦織女詞</title>,<text>錦屛拋掛嫁時裙。蠧損雲紋麝歇芬。今日爲君重結束。別來腰帶减三分。其二仙漏怱怱銀漢欹。雲輧臨發故遲遲。眞成薄命知無那。又是相逢夜短時。其三不到天明不肯別。曉風吹淚濕羅裳。仙娥管放銅壺水。若箇能添一刻長。</text>
<title>觀通信使發行</title>,<text>謁者乘車出上京。漢庭容易借長纓。二陵烟樹蕭蕭暮。萬里星槎歷歷行。海鎭山防那得恃。天時人事故難明。胷中鬱鬱匡時略。歲晩偏深志士情。</text>
<title>哭宗人一蟬亭 祖準 文平 戊辰</title>,<text>皎皎淸標出水蓮。香消芳歇政堪憐。極知衰世祥麟少。誰識深閨處子賢。地府修文還黑髮。奚囊拾草卽靑氊。生存蜍志終無賴。爭似蟬亭十九年。其二雲輧晦日發靑丘。是夕鐘鳴黃菊秋。此去瑤㙜九萬里。幾時回到十二樓。不須爲爾惜靑鬢。聞道羣仙無白頭。何妨再讀黃庭誤。歸與吾曹續舊遊。</text>
<title>摩尼山</title>,<text>淸游三日歷探強。自許前身是永郞。淸濁二儀天北極。鴻濛一氣海中央。西菴道士靑詞罷。東麓禪公白㙮藏。此地去僊知不遠。笙鸞爲我故回翔。峯頂有天齊菴。卽昔時醮靑之處。</text>
<title>早訪凈水寺 寺在摩尼山。寺傍有動石。</title>,<text>不知寺遠近。徐步入山門。側幘窺泉穴。彈筇動石根。殘僧嫌客到。幽鳥怪人喧。頓令心地豁。高頂正朝暾。</text>
<title>記見 江都新築磚城。大用民力。未數年。城壞無餘。</title>,<text>誰令堅壁化頹垣。留相歸朝八座尊。落日樓㙜迷蜃氣。殘泥陼岸著鴻痕。荒墩每夕烟烽穩。沃野常年稻黍繁。拖紫懷黃廊廟上。吾曹藿食欲無言。</text>
<title>流霞亭恭賦 己巳</title>,<text>芳草萋萋漢水潯。君王亭子一登臨。烟霞不盡三春色。日月長懸萬古心。湖上衣冠空象設。江間雷雨自龍吟。微臣激烈歌微禹。倚劒燕然淚滿襟。</text>
<title>鄰老韓翁重牢宴。次軸中韻。</title>,<text>南星流影近西暉。昨夜雲㙜占瑞輝。漢浦新春氷未泮。秦樓初日鴈交飛。夭桃花畔蟠桃樹。百子帳前萊子衣。笑殺檀郞年紀大。縱令除七亦年稀。</text>
<title>歸自北城。李正言孟揚 載顯 詩記前遊。兼示族叔景魯 祖洙 新恩奉酬。辛巳</title>,<text>凈盡纖埃杖屨輕。禁鐘亭午報新晴。偶隨流水悠然去。故傍奇巖深處行。霏翠裊空無遠近。殘紅隔葉未分明。吾宗新有凌雲賦。澹蕩春光借子鳴。</text>
<title>疊韻要和。走筆報之。</title>,<text>翛然一出俗緣輕。筇屐翩翩弄晩晴。啼鳥底心驚客到。飛花似欲導人行。干霄劒氣戎㙜逈。初地燈光佛殿明。歸興不知山色暝。嵐烟廻合暮鐘鳴。</text>
<title>奉酬李京兆丈 泰和</title>,<text>重上雲霄髮已凋。却因珂馬負漁樵。君恩未報歸何日。散秩猶尊趁早朝。京館逢迎俱是客。雒生歌詠故相要。音書久斷移居後。巷北街南尙恨遙。</text>
<title>聞申進士聖淵 光洙 關西之遊。詩以追寄。</title>,<text>西京樂府奏新聲。遊子年年事遠征。秪少黃金燕市買。那無白雪郢人驚。邊城詞賦胡塵靜。官道樓㙜客宿明。物色借君留一半。蘭舟擬向浿江橫。</text>
<title>送達夫郞中赴高山兼㙜</title>,<text>高山地接故行宮。驛路翩翩一馬騘。絶域去來催老大。浮雲聚散信窮通。未嫌芳草侵袍綠。秪怕名花映燭紅。歸鴈霜前應度塞。幾廻佳句遞郵筒。</text>
<title>冒雨祗役歸路</title>,<text>官道冥冥雨。輕衫盡日行。平蕪依歇馬。踈柳坐分鸎。問舍黃金少。看山白髮生。勞歌曲未了。城郭暝烟橫。</text>
<title>送申文初 光河</title>,<text>君言芐老亦吾師。山左山前拊頂時。得意未知千古遠。有情終覺此生癡。洪濤漠漠魚龍得。元氣茫茫星斗垂。今夜相逢還感慨。前人不見後生疑。</text>
<title>正月二十九日朝筵。以特敎陞六。翌日筵中。聞有軫飢之敎。感激有作。壬午</title>,<text>假啣猶帶注書名。袖惹香烟出禁城。終夜只懸楓陛夢。淸朝忽見翰垣伻。空瓢自是書生分。陋巷偏勞聖主情。圖報隆恩知有地。龍樓萬歲壽星明。</text>
<title>出東門</title>,<text>不識城東路。今爲塞北行。君臣涕淚遠。妻子別離輕。鷺立多幽思。樵歸自慢聲。由來忠孝願。惟恐負平生。</text>
<title>登鐵嶺得高字</title>,<text>鐵嶺居然出。踟躕首欲搔。行人杳似蟻。北馬捷如猱。赴海千溪永。連天一路高。秦城北斗下。瞻望實爲勞。</text>
<title>下嶺又得高字</title>,<text>不意關河外。飄零舊馬曹。秪堪歌蜀道。未敢賦荊騷。半嶺淮陽盡。遙空朔海高。長安亦秋意。多是念征袍。</text>
<title>度嶺遙寄舍弟</title>,<text>去去思京闕。迢迢度石岑。淮陽已北意。嶺後少南音。短燭前宵夢。孤雲永日心。乃兄行李穩。相憶莫霑襟。</text>
<title>度咸關嶺</title>,<text>流人千里度咸關。邏吏催程不暫閒。官柳日斜鴉背上。鬢霜秋入馬蹄間。洪濤滿地靑連海。遠勢盤空白占山。此去壯觀元未少。莫敎容易損朱顔。</text>
<title>記行</title>,<text>洪原縣北海千尋。島嶼蒼茫滿地陰。北接齊燕知遠近。東臨日月遞浮沉。風濤蕩潏槽船小。烟火蕭條石屋深。魯叟居夷非我事。五雲宮闕秖懸心。</text>
<title>久雨喜晴。道中有吟。遙寄舍弟。</title>,<text>東北支離路不分。客愁多是爲思君。山川轉眄疑前度。郡邑經行似舊聞。過嶺一旬初見日。登樓千里只看雲。邊城搖落秋先到。獨夜那堪鴈叫羣。</text>
<title>北征。次杜韻。</title>,<text>府隷朝在門。未暇簡辰吉。穉兒爲蒼黃。永歎婦在室。北走磨雲陽。踰旬復兼日。但顧趲嚴程。焉得念圭蓽。單童隨一馬。東門倏已出。江漢背人流。終南回首失。平生所戒愼。固自在四勿。捫舌惜不及。拊躬慙自切。回思在絏時。夢譫眞怳惚。君恩骨復肉。臣義命當畢。時維躋壽域。瑤絃調玉瑟。微臣罹此殃。感憤淚成血。憂畏廹中腸。氷火互起滅。行行到麥坂。重重度石窟。兩岸忽中坼。一水匯仍潏。巖厓馬蹄落。荊棘衣裳裂。晨星起趣裝。夕雨無停轍。焉能長慽慽。當境或愉悅。睠玆淮田栢。比昔秦郊栗。五宿踰鐵嶺。嶺北古沮漆。山川藹滿矚。枝葉錯華實。巨靈虛志怪。愚公元計拙。奔騰一千里。渴駒走滅沒。聯綿萬二峯。遙遙亘天末。計日指潮陽。奚暇探禹穴。他時重結緣。回頭謝皆骨。弱弟初別時。分携猶倉卒。我行亦幾日。倏已變時物。相思十二時。箇箇添白髮。人情固其然。曲曲腸回結。鳴泉學隴頭。十步聲嗚咽。恩波流浩蕩。寃憤竟當雪。雖慙補衮裳。猶得供線襪。經過飽艱難。秋泥深沒膝。陵谷遞盤互。道塗頻回折。關河早及寒。凄風襲衣褐。橋梁坼久雨。咸山留半日。遙天日寥廓。客懷轉憭慄。仰視南歸鴈。雙雙自成列。羇緖若亂髮。誰能強梳櫛。駸駸肅愼墟。依依白山抹。暮投觀城縣。借屋頗敞濶。香粳療我飢。淸泉解我渴。邊城長吏尊。夸哆誰敢喝。村童聞客至。日夕競來聒。主人頗解事。土俗時能說。無復夢舊遊。差喜伍老卒。溪沙日携竿。曠望襟懷豁。吟霜悲候蟲。刷風愁病鶻。且復愛陶廬。焉知黔墨突。千古寄遐想。杳漠寡儔匹。自有靈㙜知。何勞龜筴决。平居多習靜。經時或移疾。葵藿性不移。松栢志難奪。實幸際莪育。猶冀値茅拔。厄運忽相廹。危機俄闖發。海國傍黿鼉。邊庭鄰渤碣。本無物與忤。豈有人欲殺。隨身少陵詩。床頭銷日月。殘膏競誰沾。正聲久已絶。風雅獨相親。體裁逈自別。專門三十年。我臂已九折。寒蛩與亂蛙。眞狐幻假妲。兒輩徒紛綸。吾將訴往哲。何當效薄技。歌詩揚聖烈。風雷蟄鱗驚。冰霜草心活。夜夜瞻北斗。魂夢繞禁闥。壽曜垂萬春。祥雲捧雙闕。落羽樊籠鎖。鵷班禮數缺。願附赤心風。衷情跪敷達。</text>
<title>次秦州雜詩</title>,<text>海色松亭外。天風見白沙。衆山三佛宇。十里一人家。地薄桑麻瘦。溪頻道路斜。猶聞百年內。淳朴俗堪誇。其二殘堞舊仍山。正當南北間。閉商臨谷口。計站控咸關。騎衛彎弓出。鹽丁汲海還。磨雲吾不度。何苦損容顔。其三疊石孤城岸。垂楊五里亭。負樵翁髩白。舂麥妓裙靑。春半逢南鴈。天中見北星。年年穡事好。禾黍散樹坰。其四長白小崑崙。兒孫滿眼繁。東迤枝並葉。西注水同源。山郭元無堞。官居僅似村。侍中留勝蹟。千古壯關門。其五傍海觀城縣。依山別將家。屋殘樺遞瓦。飯硬粟如沙。餌病元無藥。供盤只有瓜。歸期知早晩。唯恐負黃花。其六渤海東臨碣。關山北到天。野人遺落遠。女直故城傳。種粟春燒。蒸麻曉汲泉。端川今內地。秋色靜三邊。其七兄弟雙峯色。堂堂逈出羣。高崖先白日。佳處每靑雲。遠勢諸孫得。神功一氣分。微吾詩畫出。誰遣世人聞。其八烽火鳥棲生朔漠。人定到甘泉。路直千峯坼。塵淸萬里傳。乍飜靑海上。高點碧雲邊。畫角西樓夕。秦川正渺然。</text>
<title>多寶寺 僧言丁丑歸胡之北踰者至縣。欲搶土人之避亂山峒者。纔入洞口。衆山皆鳴。巖石俱動。胡遂驚懼不敢入。</title>,<text>逐客淸時北出關。上方鞍馬盡情閒。千年福地干戈外。三佛名菴檜栝間。永夜風泉鳴急雨。新秋雲碓落空山。諸君更喜追隨近。澗菊巖楓好往還。</text>
<title>夜夢泣書</title>,<text>鶴髮親調玉麵羹。溫凉劑酌弟均兄。有兒不肖今如此。無母何依哀我生。血淚寒宵淹伏枕。香烟令節廢登塋。百年忠孝臨書訓。莫負中閨戒語明。</text>
<title>憶弟</title>,<text>天畔蕭蕭影。長安獨有君。空携一片月。相憶萬峯雲。夕鴈團依侶。秋花凈出羣。更憐聦慧者。詩禮亦須聞。</text>
<title>重陽前四日雨</title>,<text>南澗西橋處處家。九秋佳色散黃花。蕭蕭獨鴈歸飛晩。暮雨孤城海一涯。</text>
<title>童子詑觀獵記興</title>,<text>山童薄暮採樵回。報道秋鷹渡海來。朔野天高江木落。摶風直過侍中㙜。</text>
<title>賣魚行</title>,<text>觀城女子頭如蓬。日日賣魚城市中。市小人稀賣不得。走向村家西復東。日晩兒飢啼正悲。家翁捕魚歸來遲。茅屋凄凉玉露零。葛裙蕭瑟金飇吹。當牎安坐誰家娘。嬌歌理瑟方未央。</text>
<title>九日病中</title>,<text>搖落靑楓關塞長。逐臣垂老惜年光。依依向客鴻催返。箇箇緣愁菊禁香。多病淸秋淹十日。故山今夕作重陽。蕭條異代陶元亮。十畝猶存五柳庄。</text>
<title>負暄</title>,<text>十月冰霜後。晴暄更可憐。簷蛛遊細細。沙鳥坐娟娟。正有居停客。偏如入定禪。長安知近日。應照玉階前。</text>
<title>卽事</title>,<text>卽事方知異昔聞。仲冬風候尙炎氛。寒輕絶塞山初雪。瘴逼孤城海欲雲。天上惠州猶待信。周南太史竟能文。平生不解隨歌舞。羇緖無由一解紛。</text>
<title>聞簫</title>,<text>千里流人天上來。玉簫腸斷望鄕㙜。春心欲動江城樹。莫向音中奏落梅。其二殘燭背人啼翠眉。綠衣曾是洛城兒。孤臣制淚非能事。明鏡朝來髩已絲。</text>
<title>遣懷</title>,<text>故國音書鬢髮催。垂垂春色嶺頭梅。山從北轉朝天去。水自東流近日來。心折頻聞關外曲。魂飛不隔侍中㙜。遙知稚子燈前語。時喚傍人問我廻。</text>
<title>讀警世問答志感</title>,<text>正月二十五日。以堂后入侍診筵。時上候新復。而猶日三進湯劑。命編次人入侍。呼寫警世問答。夜分乃罷。十二月觀我謫中。偶得新刊問答。卽是夜所述者。捧讀再三。不任葵藿之戀。謹占一律。染翰三時近法筵。瑞蓂開落報新年。星辰御燭思賢閤。日月宸心警世編。關塞忽驚千里外。蓬萊遙望五雲邊。燈前一讀惟雙淚。重整衣冠坐黯然。</text>
<title>檜山寺 癸未</title>,<text>古檜森森洞壑縈。淸溪度盡寺門橫。千年棟宇高麗國。百里雲山靺鞨城。佛骨烟銷新㙮湧。藤梢葉落廢菴生。翛然墨葛聊乘興。要與靈區寄姓名。</text>
<title>贈僧</title>,<text>上方燈燭暮鐘鳴。逐客關山此夜情。却羡高僧閒自在。平生不解憶秦城。</text>
<title>[歸歟錄序]</title>,<text>癸未四月。余至自關南。無所於歸。留洞口都堂直房。十一月始移寓石井閭舍。亦非久計也。此其意何嘗一日忘歸畊哉。思想之勞。屢發篇章。收而錄之。名曰歸歟錄。</text>
<title>觀西海</title>,<text>余在北觀海。但空碧相涵。不分水外是天天外是水。舟楫禽鳥之浮其上。初猶如芥子之在盤渦。忽已無覩矣。及歸見西海。直細如縈帶耳。彼鄒氏談海之辯觀北海。亦當如吾輩之於西海矣。原山極目赭湖斜。烟水空濛不見涯。南北道通人汎梗。東西岸接地容槎。晴光石細潛蛟窟。晩勢棊團落鴈沙。秪是古來觀海者。龍門方識大方家。</text>
<title>聞李彜甫 秉延 亡於嶺外</title>,<text>關塞吾初至。海山君已歸。黃鸝啼不盡。斜日澹無輝。詩道寧嫌異。人才漸覺稀。霏微嶺頭雨。長向藥峯飛。</text>
<title>謁族祖沂溪公於海村田廬。共次少陵韻。</title>,<text>歎息沂川老。吾宗見古風。艱難鄕郡異。親近子孫同。經術今何用。田園晩未豐。來爲床下拜。松菊閉門中。附[沂溪]匹馬東門路。靑袍犯北風。寒燈兩不語。吾道一何同。旣老身多病。爲農歲少豐。獨憐雙眼在。餘日簡編中。沂溪</text>
<title>追贈務安韓使君 宗纘</title>,<text>便道寧親五馬忙。專城年少壯元郞。竹生新綠行厨凈。橘送微黃入袂香。官燭讀書淸夜後。郡齋無訟小梅傍。湖山士女傳新曲。齊唱南陔第一章。</text>
<title>贈別淸河洪使君 沃輔○甲申</title>,<text>去歲關山客抱寬。故人消息喜彈冠。尙書八路棠陰遍。孫子西城草屋寒。秪有此州淸似水。每聞吾輩去爲官。上元橋畔娟娟月。明發遙應馬首看。</text>
<title>送莊陵郞李士賓 寅爕</title>,<text>白雲東北越江流。送客春歸明月樓。不盡靑山四百里。子䂓啼度古楊州。</text>
<title>次丁法正 範祖 韻贈玄之 丁進士載老</title>,<text>傲骨漁樵老。吾儕始有君。簾前半夜雨。燈下百家文。自是歌稀雪。非無賦似雲。尋花且早起。愁思莫紛紛。</text>
<title>題石北耽羅詩卷後</title>,<text>開闢耽羅國。樓船始有詩。百篇猶不足。三月未論遲。風雨鬼神入。帆檣星斗垂。思呼丁法正。燈下共看之。</text>
<title>月夕與石北訪法正社稷署中。曉歸得斜字。</title>,<text>纖月先鷄落。明河繞苑斜。頻添署中燭。細話日南槎。深樹稀零露。餘霞淡著花。靑袍徒步者。朝暮上林鴉。</text>
<title>崔瑩祠</title>,<text>喬木啼烏已夕暉。將軍古廟紙錢飛。花園鼓角魂俱散。遼塞干戈國盡非。壯士繡鞘看劒泣。游人畫卓揷花歸。吾行正向西京道。幺麽崧岑慘送輝。</text>
<title>松都端午記感</title>,<text>斜陽躑躅古南門。城郭池㙜不復存。輦路屢荒端午雨。苽花自發古侯園。空山陵墓無松栢。南渡衣冠有子孫。善竹橋邊一片石。更將詞賦與招䰟。</text>
<title>善竹橋</title>,<text>五月五日西京道。流水溪東芳草多。滿城樵牧歌還哭。橋上行人下馬過。</text>
<title>朴淵</title>,<text>萬壑奔流一柱支。樓㙜遠望倒參差。戎戎風急流雲氣。漠漠天空散雨絲。白浪誤疑浮去。蒼厓終不逐波移。朴生未獨能吹笛。應有潛蛟出聽詩。</text>
<title>送李虞卿 命俊 半刺鏡城</title>,<text>海靑山白女眞墟。紫綬翩翩下玉除。桑柘相望千里外。烟塵不見百年餘。蛾眉對客能騎馬。獵戶生男盡讀書。六月扶搖從此始。化鵬元是北溟魚。</text>
<title>與法正次杜韻</title>,<text>王李游燕後。乾坤吾輩稀。自言天下士。熟讀古詩歸。湖海何須往。風塵已息機。逢場獨推爾。健筆捷如飛。</text>
<title>奉別蔡同敦寧丈 膺一 隨子之松都留府</title>,<text>薄遊曾識古京途。石上多生九節蒲。來送丈人南郭宅。去添仙老朴淵圖。秋分極宿遙當戶。氷裏江魚自入厨。知是侍郞經濟具。學成家訓應時須。</text>
<title>上沂溪</title>,<text>秋水蒹葭入夢頻。百年多病髩毛新。鼎丹消息須龍虎。匣劒飛鳴有鬼神。謝傅東山猶偃蹇。阮家南巷盡淸貧。白駒空谷詩人恨。不見先生起隱淪。</text>
<title>會李景祖 祉永，申德能 奭相 於李士賓 寅爕 掌苑直署。署吏有能詩者金振兌。使賦詩次之。</title>,<text>澗道霏烟鳥滿林。虛樓送客樹森森。溪聲漠漠唯高枕。山色冥冥似太陰。分菊官寒風雨節。種松人古雪霜心。扁舟正有菰蘆思。木落江天昨夜砧。掌苑署九日。例有菊盆分兒。階有老松。傳是成學士謹甫所種。</text>
<title>延曙驛道中</title>,<text>曙色漸生延曙驛。行人路繞五陵東。靑山散落寒林上。紅日飛騰宿霧中。野稻初空生白水。峽楓先謝見高風。休文解誦西征賦。恨不來時與子同。前送沈大年。戱以將誦西征賦故云。</text>
<title>松都呈留後蔡伯䂓 濟恭</title>,<text>霜落嵩丘葉盡凋。遊人昨度槖駞橋。扶風大尹詩名老。滿月高㙜覇氣消。官邸笳簫生每夜。市樓燈火似前朝。由來宋玉悲秋客。故國西風意不驕。</text>
<title>滿月㙜</title>,<text>金殿虛無白㙮閒。十陵蕭瑟夕雲間。空聞公主吹簫至。不見胡兵禮佛還。欲去徘徊竹橋水。忽來靑黑漢陽山。吾曹亦是衣冠後。尙憶彤墀趁曉班。其二日影高㙜夕照斜。西風自發木綿花。栽松嶽老還生石。種穄田荒盡化麻。嬴社豈言移呂政。迷樓終是覆隋家。上林零落無歸樹。管理營前集暮鴉。其三古木寒悲暝鳥啼。高麗宮闕使人迷。江潮不至駞橋淺。漢峀遙來鵠嶺低。佛壞金銀年老大。墟分圃牧巷東西。秋原日落猶聞哭。蕭瑟王孫半夏畦。</text>
<title>南樓</title>,<text>楓友橋頭柳市塵。寒花不似故宮春。朱樓棨戟開新府。白露園陵泣舊民。樹老風霜忘甲子。人瞻日月憶庚申。英宗庚申歲幸松京 寄言前後居留者。綢繆牖戶報北宸。</text>
<title>道見買鷹歸者</title>,<text>關霜夜逐北風飛。十月空山木葉稀。壯士時平無戰伐。江邊七邑買鷹歸。</text>
<title>魯國公主陵懷古</title>,<text>繁華散盡舊宮春。石鏡空山狐兎鄰。虛傍沁園開社稷。猶聞燕邸閉君臣。兒孫麥飯無寒食。文武衣冠有石人。差勝姊姨留故國。北凉亭下泣兵塵。</text>
<title>太祖顯陵</title>,<text>郡國垂千歲。山河落九原。書生不敢拜。英爽忽如存。冠帶兒孫小。宮壇祭祀尊。天時有興廢。地理未須言。</text>
<title>杜門洞</title>,<text>碧洞逶迤逼紫城。崧高晩色繞村生。落花啼鳥無人事。流水靑山有哭聲。星斗夜來移北極。衣冠朝出向南京。始知元亮歸田意。五柳陰陰晝掩荊。</text>
<title>崧院謁鄭文忠畫像</title>,<text>東江西江流百尋。魂招不返暮雲深。山河畫壁猶生氣。士女悲歌多苦音。南國開花他日淚。高㙜如月本朝心。杉松鄰近三忠廟。故里遺風直到今。其二遺墟秋草客來尋。丞相祠堂隱几深。東觀王辛無定筆。西鄰陶牧有知音。歌中白骨君臣恨。畫裏雙眉社稷心。龍鳳神姿非不識。玄陵恩遇豈忘今。</text>
<title>猪灘戰場</title>,<text>征西兵馬六將軍。一死猶能報聖君。遂使上京纏冦盜。空留廢壘入畊耘。漁人水宿寒生火。戰鬼沙喧暝踏雲。來日歸驂鞍峴路。至今爭說錦南勳。其二官軍委骨大江灣。古木荒祠寄碧山。何意豼貅空背水。直來豺虎已臨關。神鴉暮集叢鈴語。菜女春收折戟還。漁釣卽今多壯士。靑鞋黃帽不勝閒。</text>
<title>用杜寄高岑韻。贈石北申兄，海左丁友。兼示善用，德能。申禹相字善用。奭相字德能。皆石北之子。</title>,<text>夙世詩緣重。衰年宦業凉。家貧誰最甚。髮短意能長。情性多相似。形骸各兩忘。已敎生並世。幸不處殊方。門戶俱才俊。兒郞折輩行。星辰羅錯落。津筏挹微茫。北地元攻杜。滄溟豈遜王。洪厓唯共語。鄭谷最堪傷。櫪驥悲虛老。溟鵬愛遠翔。齊名眞自黍。同社幾相將。望海徒慙小。登壇敢競強。廢書謀養拙。識字免爲殃。所賴諸公在。終恢大雅亡。朱絃洗笳篴。老樹晏風霜。狂豈窮途哭。嬌非倚市粧。高文寧不貴。大道恐相妨。內外殊賓主。東西限界疆。何山歸卜築。晩歲共修藏。學海窮漁獵。名途戒跋狼。衰容垂皓白。仙訣覓丹黃。擺脫簪纓外。從容禮樂傍。明時同偃蹇。終古有輝光。華葉都刊落。艱難亦備嘗。偶然爲遠客。何自滯他鄕。山水有詩卷。琴棊拋竹床。窮愁年又暮。歸意日應忙。章甫猶齎宋。瓊琚竟振唐。光陰爭分寸。飢渴固尋常。居處憐嵇懶。行歌笑楚狂。妻兒相待久。明發宿舂糧。</text>
<title>次遣興呈嚴武韻。贈松留。</title>,<text>治淮須汲黯。化蜀得文翁。故國千年後。新霜十月中。江山來遠客。幕府有明公。新館橫經日。荒㙜颭旗風。榮枯行處異。登眺感懷同。關樹鴒原近。官驂驛路通。非無行坎壈。猶倚氣豪䧺。詩草人誰愛。儒冠道固窮。雲鴻寒戀稻。霜菊傲依叢。歸洛雖無宅。囚山已脫籠。生成信造化。漂泊任西東。鬚鬢頻添白。容顔稍减紅。故園唯壁立。逆旅卽囊空。幾日休行役。三時課稚童。床書經又史。家訓孝兼忠。以此歸心急。因之歲色怱。碧雲望不極。白雪曲難終。上座携窮鬼。端居養薄躬。驊騮需道路。冰雪憶帲幪。律呂如相命。希音在石桐。</text>
<title>平山旅舍。伏聞十月二十五日筵中有調用之敎。感泣謹書。敎曰睦某事。一欲下敎而未果。其時予欲白放者。其何一向枳碍。騎省舊郞。今予不諭。以今俗套。渠何得復著公服乎。令銓曹調用。</title>,<text>絲綸七十字。傳自洛陽船。捧紙先霑血。回燈暗數愆。九重偏借地。萬一復瞻天。報效平生事。朝朝祝萬年。</text>
<title>有懷景祖書贈 乙酉</title>,<text>苦憶端居李景祖。午橋南畔禁城東。林間喚急惟聞鳥。仗下鳴稀遂避騘。掃榻詩書常盡日。閉門花樹自春風。携渠那得江湖去。漁釣忘機野艇中。</text>
<title>三月十九日。以司香官進參皇壇望拜禮。</title>,<text>消息中興望渺然。弘光南渡使人憐。朝廷阮馬空三案。社稷荊揚未一年。香火至今金殿裏。帝鄕無遠白雲邊。上林春樹冥冥雨。淚點隨風北度燕。</text>
<title>重直騎省。見庭樹有感。</title>,<text>庭樹如人事。別來三寸長。初能依托近。幸免斧斤傷。歲月頗踈濶。風霜尙倔強。他時更老大。終得護池塘。</text>
<title>除劒浦尉。赴任馬上。次石北見贈韻。</title>,<text>垂老君恩許領州。臨行却是戀君愁。夕陽雲薄漢陽樹。急雨水生楊子舟。海客東歸更千里。石翁相見在高秋。關情獨有終南色。馬上幾回回白頭。</text>
<title>濟民倉題壁</title>,<text>野曠天晴雨凈埃。秋山殷角吏人廻。劒南通海千帆集。漳口開倉五郡來。宅竝魚龍梁棟湧。庭稀雀鼠簡書猜。淵明會有歸田賦。垂老羞稱百里才。</text>
<title>公山曉行</title>,<text>鞍馬頻行役。天寒道路長。衣裳有風雪。鬚髮盡冰霜。虎氣林崖黑。鷄聲峽店荒。君看田舍叟。箕坐爨黃粱。</text>
<title>入洛至銅津遇風 丙戌</title>,<text>行行四十五長亭。今日終南滿郭靑。金闕雲烟春細細。銅津風浪晝冥冥。故人石北應相待。流水琴中已可聽。三老亦知歸意急。長歌爲我笑揚舲。</text>
<title>寄洪牧洪漢師 良浩 還朝</title>,<text>文星暫聚合湖邊。垂老同登李郭船。節度華筵趨劒佩。扶餘故國有詩篇。曲中知己曾誰在。名下逢人每共憐。悵望秦城依北斗。送君今日獨朝天。</text>
<title>寄濟州半刺愼善餘 基慶</title>,<text>滄波不見濟州山。落鶻低雲宿未還。但道流人從北地。尙聞謠俗似南蠻。妻兒實待音書到。粉黛虛誇簿牒閒。浮世窮通會難定。莫因留滯損朱顔。</text>
<title>月下作</title>,<text>太守何爲者。脫巾池上行。農歌月下動。秋氣夜中生。活水空明積。浮雲去住輕。不逢吾社侶。誰識此時情。</text>
<title>觀魚歸路</title>,<text>吏隱吾將老。民情問不違。觀魚川上至。騎馬月中歸。秔稻雲侵舃。蒹葭露入衣。桐鄕他日戀。魂夢定依依。</text>
<title>白江懷古</title>,<text>早發涇山下。龍㙜問釣徒。落花無處所。滿地有江湖。斷岸𦤎蘭小。殘山百濟孤。當時聽階伯。不必㤪劉蘓。</text>
<title>聞蔡都憲伯䂓出補三水府。追贐。</title>,<text>六月邊城草樹荒。戍樓羗篴斷人腸。銀㙜細漏君臣遠。鐵嶺歸雲道路長。留落秪憐依北斗。是非猶喜隔南方。少年評事從戎地。腰帶黃金髩已霜。</text>
<title>馬梁行</title>,<text>劒城東北山聯綿。劒城西南海接天。城下波濤日夕喧。官齋伏枕如乘船。偪側西行海爲境。馬梁入海如斗柄。十里不逢禾黍田。居人舟楫爲性命。正月二月靑魚動。波心結柵流凘凍。却重口腹輕身軀。浪擬千金賭一弄。豈不懷安念顚危。秪恐妻子啼寒飢。大魚小魚各殊族。春夏秋冬出以時。龍鹿烏鷰列島嶼。西指田橫繫舟處。不論風濤兼雪冰。晨潮暮汐同來去。萬頃茫然在門前。百年衣食當良田。惟有盛夏潦水生。捲釣收網在家眠。水軍節度秋練兵。鼓角嘈嘈萬艘橫。名隷節制能櫓手。結束戎裝事從征。強將旗鼓學坐作。或値倉卒難爲力。我來時登冬栢亭。爲愛名區兼問俗。冬栢亭摧石崔嵬。冬栢花存春始開。老根叢生纔數尺。時有游人爲花來。嗟爾馬梁之民苦凋瘁。莫將漁業誇能事。下有深淵不測波濤遇風無時作。中有蛟螭鯨鱷鼓吻掀尾往往伺。安得天吳移海水。極浦揚塵幾萬里。賣舟換犢楫爲耒。夫畊婦穫相老死。</text>
<title>劒城雜詠</title>,<text>百濟西百里。是爲劒城縣。荒城四五丈。水繞其三面。其二城中數十戶。城東上下村。起居飮食間。言笑接東軒。其三老槐一千尺。中虛容偃處。縣中百歲人。童時見如許。其四脩篁生不禁。叢色滿朱欄。新筍雨中出。勝於風雪看。其五海門千株松。松間見海色。涵空水氣靑。近岸濤頭白。其六使君不在軒。日日池上出。太踈催科政。漸慣釣魚術。</text>
<title>送徐侍郞 命臣 謫南海</title>,<text>十日北風風未休。飛沙如雪撲貂裘。玉堂天上辭新寵。楓樹江南賦遠遊。去國白雲頻駐馬。望鄕明月獨登樓。心知到日還歸日。坐想嚴程亦自愁。</text>
<title>自溫㙜阻雨。望鄭氏庄有述。丁亥</title>,<text>流落三年古劒州。長年識面白江舟。銅章未擲眞如惜。霜鏡頻窺不免愁。行坐留連江畔草。性情閒暇水中鷗。子眞谷口何由羨。細雨紫門几杖幽。</text>
<title>錦判座上。贈老妓。</title>,<text>翠袖凋零綠鬢低。佳人垂老吏人妻。觀風閣外絃歌度。暗想前恩半夜啼。</text>
<title>庇仁八景。次徐四佳韻。</title>,<text>庇之地。北距藍浦。南至舒川。東抵鴻山。西盡于馬梁。誌稱南北三十里。東西五十里。而西迤數十里。右紆浦溆。左偪大海。極其袤不能十里。騁眺西南。但見雲海界天。卽所謂微茫大海者。八景之第一也。一道空明劃遠天。眼前淸淺隔三千。蒼茫日沒雲低處。南北東西盡渺然。島之屬於庇者。小曰茅島並島姑島。潮退皆連陸。大曰烟島。居人數十戶。烟島之外。爲東坡島。井泉少。舟泊處多惡石受風。人鮮居之。烟島之東。爲舒川之伽倻召島。西爲洪保藍諸島。南與湖南界。每天晴海澄。登高遠望。則出沒隱映於西南北之間者。如拳如䯻如烏頭如馬鬣。是以隱映小島。居其二。潮生潮落有無中。遠勢團圓泛在空。頗似天風吹捲地。沙塵隨處散濛濛。余嘗觀北海。海上人言四五月雨新晴。風日暄蒸蜃樓出。初出爲峯巒爲城郭。烟雲草樹。晻靄隱現。變化無方。已而爲瓊樓銀闕。觚稜照耀。曲欄匝繞。有連袂飄裙而舞者。有凭檻暎戶而坐者。或髣髴如霓裳羽衣焉。或化而爲艨衝舸艦。橫截海口。旌旗悠揚。光彩奪目。龍蛇鳥隼之狀。靡不畢具。劒槊齊擧。若將聞錚錚之聲。余聞而壯之。至此見之。不過如城郭樓㙜峯巒草樹而已。其頃刻離合濃淡幻化之態。無異於雲烟之起滅。豈亦西海之鉅。讓於東北。故蜃樓之奇壯。隨而有遜歟。又聞蜃樓出。人入海廹視之。不見所謂蜃樓者。而回見陸地諸山。當面飛舞。若平地之望蜃樓。此其理又何居。其三曰重重蜃樓。樓㙜城郭遞崚𡾓。忽起千尋又十層。聞說島中望平地。遠山飛舞似相譍。登高遠望則湖南之古羣山諸峯。競秀於天海渺茫之間。此又與小島之點綴隱映者異觀矣。其四曰點點螺鬟。天垂海立杳冥間。箇箇虛空擺綠鬟。九十九峯雲氣裏。湖南初出古羣山。土人相傳劒城舊置防禦使。而邑之爲縣而置監務。已自勝國。則其言無所考信。間閱邑誌。右節度使分兵守都豆音串。都豆音串卽今之都屯村。土人因是而誤傳也。故八詠有曰屯營戍鼓。廢壘千年馬伏波。笳簫隨意太平歌。秋來欲赴高巒會。緩棹樓船畫鼓撾。西南面濱海。居民皆乘小艇入海漁採。每潮至風起。擧帆齊廻。望之若暝鳥投林。卽所謂烟浦歸颿也。五陵年少紫貂裘。走馬紅塵暮未休。海客慣知風信惡。片雲纔黑急回舟。邑誌北東西羣巒繞之。南抱小山如眠弓。獨西南間小缺。種松當其口以補之。所謂松坪秋月是已。誌舊有觀海亭而今失其處。以四佳詩人語小樓中見之。似在松林間。寒潮欲上夕陽空。兩岸殘霞忽斂紅。觀海亭頭舊時月。淸輝流照萬松中。城東數百武爲月明山。山下西北爲觀積洞。洞舊有觀積寺。寺廢今不知幾年。今讀徐李詩觀寺暮鐘者。想當二公時。寺猶無恙。觀音舊住碧雲岑。劫火頻經祇樹林。暮磬聲沉梵唄散。獨留明月照禪心。</text>
<title>立春 己丑</title>,<text>殿牌行禮篆香薰。春意先從曉角聞。南斗有星連紫極。東風知節入靑雲。官梅映鬢叨分竹。野菜登盤憶獻芹。公事自稀衙散後。使君詩罷課兒文。</text>
<title>歸思</title>,<text>可飯劒城米。可鱠劒城魚。民俗久相宜。盡日無簿書。而我獨何爲。但坐歌歸歟。俸祿雖自薄。盤飧免茹蔬。催科雖自拙。倉廩免空虗。三歲已云多。四載况有餘。所愧爲長吏。化不及里閭。微操諒難改。違道敢干譽。書牘日以簡。親朋日以踈。眼前數小僮。身長我來初。印囊攜相隨。池上久躊躇。韋郞旣適蘓。醉翁亦居滁。昔賢苟如此。疎慵誰記余。舊書不用讀。歸裝有短鋤。弟妹同携去。田園共卜居。君恩恐未報。雲天望玉除。</text>
<title>邑人用法正韻見贈。和之。</title>,<text>破篋蕭然幾卷書。西城牢落傍官居。平安每日逢人問。禮數常時見面踈。生理秖憐依兎苑。雅懷誰惜老蝸廬。長城節孝先生廟。家世東方古仲車。徐生之先祖積有至行。後人稱爲節孝先生。姓名與古之節孝相符。</text>
<title>歸任城墅。用孟襄陽韻。</title>,<text>光範羞三書。南陽無草廬。離鄕生理薄。閱世宦情踈。縱去依樵社。那堪戀玉除。前江流正穩。春雨野舟虗。</text>
<title>歸任城墅</title>,<text>形役由來志士悲。縣官時或爲山資。山資未足還求縣。恐到白頭無已時。其二生年衣褐飯能蔬。每月官厨俸有餘。鳳睡山前騎馬去。石田茅屋是新居。</text>
<title>岱雲族叔來宿。拈次何仲默韻。岱雲景魯別號○庚寅</title>,<text>相憶一心苦。相逢雙鬢華。知音唯我輩。留醉便君家。詩古堪傳草。燈殘自翦花。他年同採藥。遙指赤城霞。</text>
<title>兪秀五 恒柱 至。與社中諸君拈次杜韻。</title>,<text>喬木當微雨。明虹受薄暉。衆山低戶牖。高枕懶裳衣。輕鷰窺簷過。孤雲掠樹歸。昏昏苦炎熱。夢欲化鷗飛。</text>
<title>夜坐與李景混 源誠 同賦</title>,<text>端居時物逼。憂患鬢毛侵。新釀通荷氣。微凉進竹陰。每從深夜後。回薄少年心。不與鍾期遇。棲塵黯古琴。</text>
<title>得蟬字</title>,<text>滿城車馬去朝天。八角山前始午眠。漏日映翻松上鵠。微凉隨返雨中蟬。客稀草覆當蹊石。官罷囊無沽酒錢。不分吾年今老大。秪看時物自流遷。</text>
<title>贈石北</title>,<text>十五名家子。辭家西入秦。新詩滿四海。今作白頭人。</text>
<title>送洪侍讀君擇 秀輔 赴平海</title>,<text>潘輿說渡浿江多。送子朝聞度嶺歌。地接嶠南謠俗似。香飄天上侍臣過。全家鷄犬携仍近。誓海魚龍靜不波。隨意巖楓與崖瀑。楊公石刻費摩挲。</text>
<title>雨中與社中諸君。訪石北於西部直廬。</title>,<text>不知秋信早。頗覺樹陰踈。垂老方耽酒。休官欲著書。偶來凉雨裏。相藉午眠餘。騎馬還愁寂。蓬蒿揚子居。</text>
<title>奉次沂溪壽席冠小孫韻</title>,<text>毫光覆額黯如苔。十丈新高手種槐。當戶老星秋後見。趁筵諸弟雨中來。悲歡衮衮還相傡。懷抱依依盡向開。是日阿班年十六。初加元服跪穪盃。其二寥落墳菴歲月更。前塵回薄不勝情。相連第宅皆親戚。初別源流自弟兄。門戶謾傳穪甲乙。風霜猶怕說辛庚。徘徊萬事懸弧夕。一曲歌長酒數行。</text>
<title>戚叔行菴李 正遇 丈至 行菴喜著蓑笠。遊處山寺。</title>,<text>三秀老商嶺。五噫違漢關。今年思骨肉。十日別雲山。故友無多在。高僧定待還。神仙人不見。吾幸近癯顔。</text>
<title>金員外伯瞻 光遇 別已十年。見過弊廬。拈韻共賦。</title>,<text>曾賖月色醉香橋。每到橋頭䰟欲消。橋畔當時數株柳。春風百尺長新條。</text>
<title>十一月二日夜</title>,<text>綺燭常生焰。瑤徽慢吐音。流光逼南至。高枕在西林。畏老尋丹訣。投閒契素心。時逢社中客。相對重沉吟。</text>
<title>惠寰李 用休 以詩見投。效體奉酬。</title>,<text>君名言處我名言。道在吾家不二門。直轡栢梁知發軔。神丹錦里覓還魂。生龍活虎俱馴伏。走月行雲遞吐呑。心地歸依惟聖域。不因無佛自穪尊。其二三唐兩漢儘高深。正脈傍歧各費吟。春後恠禽啼百種。誰家弊帚享千金。雲收霧捲開眞面。浪洗沙淘見苦心。不用崎嶇尋別逕。渢渢正始有遺音。其三寰老胷襟隘八垓。潘江陸海筆前來。專門局促羞唐調。占地低平陋宋才。體變已應窮損益。心靈初不費敲推。重陽詩裏無糕字。始覺劉郞亦固哉。其四萬首無難一字難。微瑕凈盡璧方完。齊諧縱富誰曾數。漢法宜嚴莫太寬。久識文章關世道。肎將談謔賭人歡。昏衢星日元千古。小說殘明不欲觀。其五遍閱名山二酉書。敎心休向眼根儲。論衡欲秘終難秘。便腹如虛豈盡虛。去爾矜容爭席後。笑他驕色乞墦餘。因君新句增深省。學海何由共獵漁。其六家家註疏與批評。細瑣支離浪費精。且向易知難解處。常留不盡有餘情。多言未必皆循彀。善著何曾待了枰。我已年來除此癖。秖愁春草燒還生。其七宋已如秋漢似春。詩家亨運屬唐人。機鋒乍露元非道。聲色俱空始化神。易眩誠難分鼠璞。不貪方許識金銀。知誰成佛誰成祖。法眼要須見得親。其八莫道東詩盡可刪。何曾風氣限重關。除來渭洛那無水。踏過遼燕更有山。越女詎皆天下白。王郞能見管中斑。錢翁夸說非公案。國內無戈語本閒。</text>
<title>文伯罷東幕後戲贈</title>,<text>房子邸人下直時。靑山遙望坐依依。南鄰酒媼持袍去。東省仙郞借帶歸。多事花姬虛約待。半生楓嶽宿緣微。明年春色毗盧頂。看我揚鞭六馹飛。</text>
<title>逢癖翁。傳德水書。洪翰輔字而憲號癖菴。洪徽漢字德水。後改名徽河。</title>,<text>宿雨新晴八月天。江頭留繫癖翁船。相逢莫說洪徽漢。山下茅齋不起烟。</text>
<title>韓弟士凝 鼎運 爲兩老親設壽筵。有詩求和却寄。</title>,<text>風日晴暄十月天。初筵華髮對依然。參差甲子年年度。生長兒孫箇箇賢。男子桑蓬心已倦。仙人藥草訣應傳。願言釃酒娛終夕。爲賦三章伐木篇。</text>
<title>李稷山 萬宏 輓</title>,<text>先輩風流日渺然。東厓門戶丈人賢。儀容玉立當筵際。笑語春回把酒前。嶠外烟花非故里。湖西銅墨已殘年。終南客舍他時約。歲暮寒山阿那邊。</text>
<title>族祖東溪公見寄三十四韻。奉次却呈。</title>,<text>蓬蒿仲蔚宅。衣褐杜陵翁。偃息雲山內。畊樵澗水東。雀猶肥菽粟。士不飽葵菘。齒髮年何大。詩書道未窮。夜憐虗室白。春哂雨花紅。氣格凌癯鶴。文章薄篆蟲。要求百年上。獨立萬人中。世數巷南阮。吾慙吳下蒙。那能窺汗漫。秖自駭深崇。薄俗輕前輩。賢郞卽鉅工。芝蘭欣自秀。菽水樂逾融。丹穴仍隨峙。雲霄會遠翀。新陰暎橋梓。舊業襲箕弓。歲月愁分袂。篇章寄滿筒。無論兩地隔。終信寸心同。花樹芳園廢。山河舊肆空。荒㙜長孫竹。深逕老人楓。盛際憑誰問。尊行有我公。眼前多感慨。身外置窮通。簡穆徵遺範。淳眞見古風。百篇推李白。千世待揚䧺。寶琬陳周序。靈光宛魯宮。誰憐珠抵鵲。實有劒騰虹。小子餘孤露。浮生信昊穹。香思佩蘭菊。先祖玄軒先生詩曰。佩蘭啖菊嗽秋潭。吾宗人世世傳誦佩服。 老未倦桑蓬。薄技羞沾譽。微官願竭忠。此懷良自苦。玆歲亦云終。室靜冰霜遁。牎虗雪月籠。留君樽有酒。匪我櫪無騘。懷抱何由盡。緘書太劇怱。依歸存宿契。俛仰激微衷。仙訣求調汞。衰顔罷攬銅。誅茅擬因樹。餐杞待成叢。浩渺江湖意。雲間指暝鴻。</text>
<title>酬寄岱雲</title>,<text>離索何多日。音書未悉情。遊驩懷往歲。聚散感浮生。之子詩名大。于今士望傾。匀粧薄時㨾。徵曲放淫聲。李子憐眞樸。洪生愛潔淸。逢場頻授簡。隨處輒飛觥。情密人誰間。談豪僕屢更。一家元叔姪。相喚迭君卿。舊宅連韋曲。行年較杜兄。他鄕逐蓬梗。初服返柴荊。斜日哺烏樂。春風嚶鳥鳴。巖樵烟夕裊。溪釣雨晨晴。擬挈妻兒去。同爲沮溺畊。出身猶浪迹。搔首秖浮名。冬至陽初長。病蘇身始輕。道存懷坦蕩。歌罷髮崢嶸。匣劒衝星炯。籤書暎雪明。棲遲休歎老。偃息且頤精。已是閒幽慣。何曾寵辱驚。新醪已熟否。梅畔月方盈。</text>
<title>述感。疊贈岱雲。</title>,<text>脉脉何年事。悠悠此夜情。閒愁枕邊到。狂態酒中生。激烈商歌滿。依遲蠟淚傾。永懷留社約。各自負詩聲。苦調偉偏警。希音衢獨淸。金箆豁銀海。玄酒澹觩觥。歲月俄遷改。風霜實飽更。名何吾比子。德不爾慙卿。晉賦齊難伯。姬邦魯實兄。中年感榮木。他郡憶班荊。翰墨餘窩記。峩洋千古鳴。鯤鵬終遠擊。花柳正新晴。枉信學優仕。徒聞餒在耕。能文非盛業。垂老尙虗名。字敵千金重。詩將萬戶輕。知當有揚子。評豈待鍾嶸。示舌家人哂。全身古訓明。山林足經濟。▣史費硏精。病睫靑誰向。顚毛皓未驚。傳筒謝知己。江漢水盈盈。</text>
<title>別鄭侍郞 彦忠 赴江界府</title>,<text>旌旗擁都護。裘帶度山川。郡國此爲重。使君殊不然。戍樓多明月。蔘戶少人烟。白馬江前水。西流淸且漣。侍郞家住白馬江上</text>
<title>故冢宰鶴溪沈公，公玄孫上舍公俱行廻婚宴。次軸中舊韻奉賀。辛卯</title>,<text>東人重 上聲 作廻婚宴。沈氏宅中重 平聲 見之。冢宰玄孫有上舍。夫妻白首說當時。𣰽毺雙擁烏皮几。花燭三傳赤線巵。聞道名山歸隱久。春來行藥鹿車隨。</text>
<title>挽柳正言鵬之 雲翼</title>,<text>吾年未老閱人寰。淚盡君家父子間。緫角初驚鸚鵡賦。含毫早上𪆽鵷班。長時藥裹猶關念。五月江舟遂不還。三世寒閨聞晝哭。元方相對欲凋顔。</text>
<title>贈別金員外伯瞻歸原峽</title>,<text>處世爲歡少。逢君奈酒何。淸霜淹砌菊。斜日駐庭柯。閉戶玄經賤。還山白髮多。明朝有離別。深巷少經過。</text>
<title>小集三淸水閣</title>,<text>歡賞非無地。招邀始出門。入林有流水。憑几卽高軒。過雨微凉至。低雲雜樹昏。纖歌與細曲。那敵酒盈樽。</text>
<title>今日乃李生應薰亡日。獨坐書感。李生之大人。方住已陵。</title>,<text>寥落虛堂對夕曛。眼中難得李應薰。生平俊氣空遺草。年少何人更古文。海外豪鷹終不住。世間駑馬自爲羣。朝來夕去巴江水。極目西南有暮雲。</text>
<title>崇義殿 壬辰</title>,<text>車馬征甄後。楩楠閣岸間。英䧺留棟宇。魂魄戀江山。郡國漁㙜小。兒孫釣艇閒。崧臯杳何許。流水不知還。</text>
<title>憶石北，癖菴二詞伯。用杜寄兩院閣老韻。</title>,<text>仙子遲人掃石床。秖憐鴻鷰不成行。雲烟如海千峯逈。珂馬朝天九陌香。未到蓬萊愁作颶。錯敎秦漢憶褰裳。終須謝朓驚人句。悵望千秋此恨長。石北之暮年一口氣。遂爲名山之一魔。故以作颶褰裳嘲之。其二君應瑤籍繫仙班。何事蓬萊未識顔。實恐蹇驢無處覓。虗疑凡鳥到門還。雯翁淚盡峩洋裏。海客名高伯仲間。吾輩洞天題石處。擬添而憲寄名山。而憲書約同游。而過期不至。吾行遂發。固料其無騎不能出。而心常如負。猶恐其入洛虛還者。</text>
<title>留題十靑園</title>,<text>台嶺多喬木。墳庵住子孫。雲根窺日月。石戶閟乾坤。不盡溪源大。方知嶽勢尊。東行一千里。先宿十靑園。</text>
<title>燒畬</title>,<text>處處靑山起白烟。野人春到斫新田。里監收報官門去。不管豐凶只索錢。</text>
<title>流民</title>,<text>細麥茸茸不覆畦。平蕪一望薺花迷。行行隴水聲嗚咽。道上流人盡向西。</text>
<title>夜宿斷髮嶺下。題贈主人金氏。</title>,<text>愛爾烟霞主。坐人雲樹間。階庭凈鷄犬。家世有溪山。食淡顔常好。地偏心自閒。衣冠來拜客。稚子讀書還。</text>
<title>山映樓。次觀井李使君 彦秀 韻。</title>,<text>籃輿一下始雲梯。飛上層欄不待携。十里橋長千澗合。半空樓逈衆山低。經行自倚筇鞋健。指點那愁洞壑迷。但使東林逢惠遠。不妨三笑過前溪。</text>
<title>始入山</title>,<text>筍輿緩踏閃初霞。躑躅巖間晩始花。但覺身輕霄漢近。眞忘坐久日輪斜。居僧現在仙兼佛。遊子歸來寺似家。使挈妻兒山裏住。百年全不戀京華。其二休分奇壯與泓崢。乍覩全身便叫驚。棟宇揔云羅麗世。峯巒皆以佛伽名。掃天粉壁雲常氣。覆地蒼藤水自聲。遍覓三山復五嶽。應無彷彿衆香城。</text>
<title>靈源庵。遇休粮僧。</title>,<text>靈源菴裏白松巾。盡是東西南北人。一椀松茶常面壁。枯顔半已化松身。</text>
<title>天逸㙜望衆香城</title>,<text>姑射仙人氷雪膚。化身千億散蓬壺。雲旗粉堞多明滅。石氣嵐光遞有無。寥廓勢能停日馭。端嚴意不受鞭驅。東樓側面猶餘恨。天逸㙜前見始殊。</text>
<title>步出表訓寺。臨水踞石。</title>,<text>淸賞意方急。靈源容易還。橫臥水中石。仰看雲際山。空嵐滴衣上。閃日漏松間。隨身有短杖。不畏道塗艱。</text>
<title>楡岾用陶詩韻</title>,<text>楡岾新羅寺。僧言南解世。五十三佛軀。隨鐘廼東逝。曇無竭所住。道場有荒廢。鐘旣樹梢揭。佛亦林中憇。異蹟記者誰。閔漬薄文藝。泛鐘今何在。金像猶安稅。石井湧烏啄。硤嶺傳狗吠。緬懷朴昔年。郡邑各異制。高城豈眞置。盧偆豈眞詣。傳之固誕幻。信者遂乖戾。彼佛之東來。况在漢平歲。維時竺以南。人不識定慧。緣何彼慈雲。先覆海東界。吾欲叩玄鍵。千秋發幽蔽。然彼佛所貴。內專不騖外。若人如可遘。庶托方外契。</text>
<title>楡岾當頭老釋今年八十九。貌甚古。筋力尙健。忽憶東州之入山。鳴臯實偕東州。贈八十九歲老師曰。明年再叩維摩室。便是禪門九十春。鳴臯笑曰先生預賦明年詩於今年何也。遂次之曰。旁人若問僧年紀。九十前頭少一春。兩詩俱警絶可誦傳。爲詞林佳謔。聊用其韻賦之。未知古今人相去幾何也。</title>,<text>齋飯當頭古貌人。皺黃幾欲纇金神。八旬手植庭前樹。柯葉如今九改春。</text>
<title>隱仙㙜</title>,<text>岧嶤衆嶺挾兒孫。行盡層巖坐始尊。萬象冥冥太古裂。二儀濛濛元氣屯。龜龍絶壑靑雲覆。鷄犬高城白日喧。咫尺滄溟秖脚下。半空飛瀑勢須論。</text>
<title>自圓通向鉢淵</title>,<text>丹梯萬壑踏雲烟。暫憇圓通又鉢淵。前路滿山松櫪外。老僧叉手指靑天。</text>
<title>鉢淵觀馳瀑</title>,<text>側睨盤陀作勢頻。輕能屈曲驟能伸。初來歘翕疑風雨。卽事蒼茫有鬼神。驀上層崖雙拍手。橫攔老石一廻身。生年慣水全無恐。起整衣巾笑向人。</text>
<title>游玉流洞。觀井病不偕。余於石面並鑱其名而歸。觀井有詩歎惋。次以解之。</title>,<text>玉洞徘徊憶使君。仙潭片石爲平分。已將靈境供高枕。豈必芒鞋踏遍雲。筋力秖緣差减歲。山川敢詑壯爲文。名區自此非生客。勝事歸令石北聞。</text>
<title>九龍淵咏瀑</title>,<text>去年誇我朴淵謠。始到龍淵意不驕。勢積崩濤搖絶。氣吹飛沫散層霄。千峯雨色常開合。萬壑松聲盡寂寥。直與匡廬驅並長。莫嫌東海處偏遙。</text>
<title>四仙亭</title>,<text>斜陽鏡面散靑蛾。三十六峯搖白波。莫怪永郞遊未返。仙家少別歲無多。簡易翁之後。和者壁板殆遍。殊不欲開眼。余素不喜用韻。而不免爲觀井所強。恐輸一著於擲筆敎獨步者爾。</text>
<title>三日浦次茶山韻</title>,<text>擊汰在中流。靑山轉兩岸。西指衆香城。岹嶢揷雲漢。淑氣固不盡。此地鍾一半。三十六丈人。相望如相喚。怡神信明媚。騁眼乍淼漫。浮颸縠文皺。揚謳鷗鳥散。斜日礙紅亭。倒景何凌亂。自此更安適。夐想乘桴歎。</text>
<title>再泛三日浦。用杜韻。</title>,<text>花木禪房信宿廻。蘋歌別浦繚亭㙜。蘭橈波撼魚龍窟。翠袖酒行鸚鵡盃。何年仙侶重相見。半日雕欄再上來。僧道鳴沙行不遠。又當時節海棠開。</text>
<title>夜泛又用杜韻</title>,<text>桃李花開別漢都。木蘭賖月永郞湖。萬峯烟霧來相競。九郡樓㙜望欲無。不有文章供絶境。何由鞍馬慰長途。分留物色知多少。恨不崔公見老夫。</text>
<title>客行三章</title>,<text>客行兮遲遲。鷺之下兮翺翔。馬蹄确确兮鳴沙。華映人兮海棠。花短短兮沙之際。馬蹄踏踏兮沙有聲。鷺下兮如雲。路悠悠兮客行。海棠開兮十里。客行兮留連。鳴沙兮馬行。鷺之飛兮翩翩。</text>
<title>雪嶽</title>,<text>金剛行未盡。雪嶽復䧺蟠。地理中峯坼。山光五月寒。林端失滄海。雲畔出長安。鞍馬自玆始。不愁行路難。其二相國塵埃裏。老僧花雨前。金銀渾衆壑。笙鶴自羣仙。社稷千年業。烟霞半日緣。未能從問道。秖是爲扶顚。梧里李文忠未達遊雪嶽。遇異僧柳氏。小說記其事。公家子弟訝之。稟於公。公笑而不答。觀井使君云。</text>
<title>故大宗伯致政洪公 重孝 輓 壬辰</title>,<text>朝衣朝脫暮歸畊。丘壑身尊八座名。已道十章辭漢陛。不聞三月滯秦城。詩中父子知音在。病後杯樽盡意傾。花落鳥啼端午節。同時雙劒返延平。其二春風客上正陽樓。映淚紗籠半壁幽。悵望香山無白傅。寂寥斜日滿丹丘。古人不見空花發。老宿無言秖水流。早與阿郞遊翰墨。鳳毛猶喜在池頭。</text>
<title>戲贈內子</title>,<text>紙裹靑銅只五文。擬從鄰舍取微醺。無端索向西門市。立傍空罇罵細君。</text>
<title>代內子答</title>,<text>不見文章直一文。寒閨日日覓朝醺。莫嫌婢索靑銅去。持買乾魚亦餉君。</text>
<title>贈別石北赴越中</title>,<text>微之五馬越山川。那得西湖又樂天。君上錦江亭上望。桃花春水上江船。</text>
<title>重陽後三日。與社中諸君。醉登圓臯。</title>,<text>達已遊方外。貧猶老酒間。頻來花太苦。孤往水俱閒。暝雀喧爭樹。餘霞散暎山。臨詩每怊悵。那遣石翁還。其二徘徊晴景出城遊。華嶽靑輝澹欲流。霜意淺深紅樹岸。烟光隱現白蘋洲。淸時偃蹇還多暇。素髩崢嶸欲敵秋。樽酒家貧花又早。敎君今夕若爲留。</text>
<title>簡淸州牧鄭時晦 景淳</title>,<text>冠嶽山前稻畝寬。使君高枕歲華闌。黃州不起淸州起。秖爲君恩不爲官。</text>
<title>送石北赴昇平府</title>,<text>甲第誰家帝里連。壯元坊額署樓懸。除官不借山公啓。買宅元辭地部錢。湖海板輿南極下。朝昏畫角北堂前。芝峯祠畔淸漣水。此去須君二百年。石北僑寓無宅。權寄直房。上令戶曹買給一廛。而辭謝不敢受。順天之除。亦出自特旨。</text>
<title>次柳知事丈 發 九老會韻</title>,<text>今年筋力似前年。終日衣巾坐壓筵。處世眞令盡如此。敎人判不學爲仙。春回棣萼憐垂紱。琴到芝江惜斷絃。溪老遺編燈下寫。故家文獻手能傳。</text>
<title>自淸潭向北城。分黃鳥于飛爲韻。得鳥字。癸巳</title>,<text>我馬鈍於驢。我身輕於鳥。長川費屢涉。飛閣暎林抄。望之何偪側。到來方窈窕。臥雲樓其二西門折以北。西巖深以窅。響屐竄逕鼯。窺飯集山鳥。我欲窮內典。冥心棲物表。西巖寺</text>
<title>中興寺。用花宮仙梵韻。</title>,<text>木葉新齊逕路微。水聲撩亂市聲稀。開當絶壁花全壽。生在空山鳥息機。佳氣䓗籠行殿近。輕陰窈窕落霞飛。文章李朴何年事。延賞金沙短策依。</text>
<title>緇營。用唐人韻鳴鉢賦之。</title>,<text>緇羣三百一軍成。淸晝禪扉畫鵠明。雲鳥揔戎䧺羽衛。樓㙜複道待廵行。詵公石古羅麗跡。機釋書纖郡國情。莫笑布衣談遠畧。憂虞不必擁旂㫌。</text>
<title>棠溪金員外見枉。別已三年矣。同次壁上韻。</title>,<text>雲樹冥冥湖上山。省郞歸去布衣閒。茶罏酒榼漁航裏。時有新詩落世間。</text>
<title>齒落</title>,<text>漱懶方爲悔。餐遲始覺虧。久知會一落。怊悵更移時。唇在寒何有。髭深護是奇。不須憂食肉。猶足引深巵。</text>
<title>和岱雲</title>,<text>隱几山樓逈。遙天敞碧虗。火雲排峀密。陰木映簾踈。酒熟愁何有。身閒睡不除。新詩偶得意。狂欲捲床書。</text>
<title>兪秀五宅。同法正次唐詩韻。</title>,<text>侍臣難遠去。休沐爲寧親。文草徵先祖。衣香詑故人。福星何郡動。壽酒早秋新。珠玉日南富。吳生不救貧。上宣索月軒集。使法正進讀。仍令湖南順天府重鋟。又以法正之兩親明年將行重牢宴。特許便郡就養。而時未有窠。法正先陳䟽乞歸蒙許。坐中有人言關西多腴邑。故篇內及之。而結句用吳隱之事。</text>
<title>和棠溪金員外題李來吉 章慶 肯初庵壁上韻</title>,<text>江浦盛園館。草亭居上頭。風濤勢不動。星月氣常浮。曹偉書堂記。高麗古寺樓。君能五世有。吾得一來遊。</text>
<title>岱雲移騎省後。夜坐得凉字。同賦寄法正。</title>,<text>城頭過雨引微凉。金井飄梧夜轉長。境靜百蟲隨節候。天澄列宿有文章。鱸魚未倦吳江興。鷄舌多憐漢署香。風便丁東聞玉漏。懷人今夕在湖堂。</text>
<title>秋夜蔡士述 弘履 宅。待諸君不至。</title>,<text>黯黯城隱月。蕭蕭簾度風。孤燈徂夜半。數子在心中。罇酒頻題竹。園霜未損楓。悲秋宋玉賦。此意古今同。</text>
<title>諸君至同賦</title>,<text>日日圓臯白閣間。詩中獨數布衣閒。釣竿老去溫溪水。瘦骨高於飯顆山。無限秋光驢踏遍。有餘佳氣鳥飛還。雪樓未是難登地。剩許迢迢六子攀。</text>
<title>過李生佐薰墓</title>,<text>日到烟巖不見君。邵城西去有荒墳。琴心漠漠隨流水。霜氣凄凄滯斷雲。遲死要成天下士。含悽曾拾篋中文。平生愛我閒居作。此日詩成詎遣聞。</text>
<title>岱雲移除完幕後。夜坐同賦。</title>,<text>已老身隨麋鹿羣。出山心更懶於雲。菊花無酒秋將盡。漢水連天路又分。吏部卽今誰啓事。馬曹寧復不容君。商歌獨爲知音發。餘子紛紛莫遣聞。</text>
<title>次樊巖韻。送士述牧坡州。</title>,<text>臨江節制大夫尊。吏士迎車競笑言。政爲荒年擇良牧。遂令蚩俗識洪恩。旌旗右衛䧺三輔。冠蓋西方湊一門。會待春流漲赤壁。扁舟東下載淸罇。</text>
<title>結社</title>,<text>扶桑勃碣東復東。孤牧先鳴大國風。實恐七朝開混沌。尙憐餘氣散空濛。雲烟變態應千紙。花木爭輝各一叢。歲暮高歌增激厲。思聞正始永嘉中。其二五十而無聞。捫腹徒空洞。六藝何有我。諸君汎愛衆。巾屧以過從。翰墨乃玩弄。意至無踈數。禮簡無迎送。忘形復忘年。墮地如伯仲。睠言車笠場。離合一幻夢。中年有存沒。半途或睽閧。拊躬實自戒。回首所潛慟。歲寒與爲期。矢言以相諷。</text>
<title>哭吳生璡</title>,<text>精魂茫若墮烟雲。欲語先啼未忍文。我亦往年埋壯子。爾將何處置尊君。人間信有鍾情淚。天下曾無哭死墳。已許他時銘短石。可能朽骨借餘芬。</text>
<title>瓦罏聯句</title>,<text>河濱厥土埴。景魯。 巧匠團而劖。資形運短草。幼選。 托命當長鑱。渾圓象玄顔。魯。 哆張异金緘。中虗學甕盎。選。 外滑邁砥礛。魯。 平底戒傾覆。選。 寘危足觀監。魯。 慫惥售商。選。 駊騀輸風帆。笑掬茶客忻。魯。 涎垂寒士饞。提携愼周防。選。 功用效諸凡。焰烘閣雪皫。魯。 香薰簾雨𩁺。選。 爆綳兒免瘃。魯。 㪺碗女呈攕。當冬必親近。選。 炙熱共讙詀。秤炭細煎藥。魯。 添薪屢析杋。選。 開心見輸赤。魯。 熏膚類受讒。灰頻撥雙叉。選。 汗欲却重衫。魯。 噓吸變炎凉。選。 燔焫適酸醎。淸白泛醴齊。魯。 羔豚雉兎▼(免/免+免)。兒女競環匝。飮食猜傍攙。選。 婢御遞擎夯。細瑣紛呢喃。何如雪水烹。魯。 不羡博山巉。嚴冬十一月。扃戶如縢椷。選。 垂冰矗茅茨。烈風沸松杉。魯。 熨衾愛溫存。選。 烘虱酷夷芟。就如愛日衰。魯。 恃如奉天瑊。選。 炒豆思瑞橋。燒芋憶衡巖。蓄火供曉夜。魯。 造次費精諴。選。 深疑石裹燕。魯。 密若泥封函。藉欲盤以銅。貯擬幕以縿。選。 卜夜此暖寒。對榻唯籍咸。魯。 向手共一火。同衣慕諸汜。選。 開缸我顔酡。魯。 吸筒君口嗛。選。 哦詩闘險韻。魯。 嗟如馬重銜。選。</text>
<title>七言二章 樊社作</title>,<text>爲愛淸襟一段氷。微言座上得張憑。明朝紙貴鐫詩肆。昨夜花生報客燈。簾額夜回銀漢動。盃心春入綠波增。近來海內容才地。只有東南幕府能。大年曾佐關東幕。岱雲新除湖南幕。其二華屋寒輕十月冰。竹罏烏几遞依憑。主人有酒留逢雪。病眼多花坐避燈。歲暮容顔憎漸改。閒中詩卷喜新增。學農學圃何爲者。吾豈平生細事能。</text>
<title>漏罷吳景三 大益 先歸。詩以嘲之。景三有家姬。</title>,<text>曉返遊人鬚髮冰。小姬相待閤梅憑。赤銅鐺暖新斟酒。烏紙屛深細護燈。錦被每嫌當夜冷。繡篇何用與時增。纏綿社友相思意。秖恐他宵借未能。</text>
<title>榾柮行。和黃孟年 錫範 韻。</title>,<text>寒士常附火。樵丁不擇木。榾柮復榾柮。短日綢繆束。北山少枯枝。東華多大屋。大屋誰家子。富貴何燀赫。峩峩博山罏。燄燄獸炭赤。奴僕俱歡顔。玄冥斂饕虐。阿西一弊廬。慘憺山谷黑。飄霰入寒厨。火龍收餘燭。小童肩背赬。槁枿裹弊席。細瑣若珠卵。杈枒如拳脚。捃拾窮日力。歸來犯暝色。枵腹亦累鳴。五步一脅息。老婢喜出門。如逢遠歸客。燒聲已窸窣。烟氣交靑白。奇溫動蒲團。餘薰襲衣幘。神氣倐舒愉。肢體稍軟熟。遂歌考槃詩。於焉矢薖軸。陰木課信行。杜篇昔屢讀。以玆貧窘故。辛苦踐遺躅。誠勤嘉爾僕。趨事不受促。榾柮歌正長。備我房中樂。</text>
<title>雜興。和雲巖吳景三。</title>,<text>晨征戒徒御。廣陌被棘叢。微霰布褐單。孟冬多朔風。行路有如此。大道豈終窮。婉彼雲巖士。覽玆寤歎同。南山有柔桑。北山有孤桐。蠶老絲已成。鳳去巢已空。奇珍日相配。緪斲以爲功。希音豈不貴。俚耳亶不聦。其二悠悠武夷原。猗猗杞菊叢。先民已緬邈。絃誦流餘風。萬帙鬱涵負。終年不可窮。峩峩岱嶽尊。瞻仰衆所同。躋攀陟岡麓。願言開顓桐。之子抗高論。詖淫廓以空。勿謂朴莽質。尙冀策勵功。而我尙有耳。俾爾司其聦。其三居今而反古。衆鏑之所叢。願回北宮勇。高厲下惠風。汙不乞墦餘。隘不哭途窮。皎皎無苟異。駸駸無苟同。莫以我如松。遂欺彼爲桐。但令無點染。不使素質空。衆材各有用。四時互成功。矢詩以相警。聽言貴能聦。</text>
<title>和呈樊巖</title>,<text>時淸士恥臥山林。莫惱軒裳苦見侵。掌賦最關天下計。讀書重識暮年心。廟謨欝欝匡君急。樽酒盈盈愛客深。秖恐世人疑偃蹇。平居喜作雒生吟。其二萬樹歸鴉識上林。天寒未怕雪霜侵。綵雲不散層霄氣。玉漏遙懸永夜心。秋水美人年貌大。春城北斗歲時深。莫欺布褐躬畊賤。酒後尋常梁甫吟。其三廻飇十月振高林。烟雨千門暝色侵。獨立杉松元得地。背飛鴻鷰自爲心。閒推物理愁全豁。靜愛吾廬坐每深。山水古人無限意。曲中回首重沈吟。</text>
<title>用前韻贈岱雲</title>,<text>人誰風雪訪西林。閴寂郊扉翠蘚侵。偃蹇解憐山送色。飛騰自倚劒知心。方冬氣候陰陽逼。垂老形骸疾病深。正有翛翛階畔竹。天然聲作鳳凰吟。其二歲暮淹留叢桂林。布裘蕭瑟薄寒侵。樽前歌舞携如意。磬裏宮商擊有心。不見古人黃卷靜。長懷舊里碧雲深。性靈陶寫須詩句。莫學秋蟬抱葉吟。</text>
<title>送別岱雲</title>,<text>漢水流正長。朔風吹不止。遊子歸意急。歲暮高堂裏。君去令我愁。君來令我喜。歸期諒不遠。離懷耿未已。苒苒月生魄。駸駸雷動子。男子四方志。安能守案几。完山實大藩。重防壯南紀。冬課列郡聳。春漕萬艘理。佐宣古所重。潦倒不須耻。君歸且南征。壯遊自玆始。去矣加飧飯。寄我詩滿紙。</text>
<title>妻叔李二丈 漢積 壽席。次上舍李丈 景煥 韻。</title>,<text>嶽色川光晩更鮮。高城落木正無邊。君王壽考千年會。里社盃罇九老筵。梅外稚陽生苒苒。厨間孝鳥下翩翩。仙丹不必蓬壺遠。秖有靈襟澹澹然。</text>
<title>挽申進士培淵</title>,<text>去年哭申承旨。今年哭申孝子。夙昔從遊父子間。丹鳳門前舊同里。短幘相邀明月夜。高屐頻過積雨裏。縱道移家秖一城。騎馬逢君把袂喜。離合五年間。世故無窮已。昔人悲風樹。歸櫬銅江水。苫塊宿痾乘。蘭蕙嚴霜委。少年詞賦誰不如。銘旌慘惔前進士。可憐三女非一男。收將書籍何人是。丈人仁德世共推。孝子純姿人莫比。禍福洄泬苦不齊。坐令老儒疑天理。緘辭遙寄四百里。巃嵸古新墳起。他日經行馬前坊。躑躅呑聲念生死。</text>
<title>挽雯洲洪獻納 應輔</title>,<text>玉江之水淸無塵。上有先生烏角巾。獨自詩成一萬首。不曾誦與尋常人。蒹葭白露遙相憶。鷗鷺滄洲那可馴。安得如公置落落。坐令今世回淳眞。其二殘照寢門雙淚垂。緘書欲發故遲遲。空聞仙子朝元日。不見兒郞拜慶時。江國蕭條宋玉宅。春風零落蜀州詩。夙世相知恨未盡。他年追憶始成悲。</text>
<title>元曉書感寄社中諸君 甲午</title>,<text>亂揷梅花岸角巾。壯心羞見髩毛新。百年禮樂吾猶魯。萬國車書帝尙秦。衮衮悲歡俱在曉。濛濛吹息不禁春。提携如意高歌起。幾處淸罇集故人。</text>
<title>送越州權使君 穎</title>,<text>五馬踟躕東去時。落花江上六臣祠。自從香火生寒食。不復春風㤪子䂓。吏籍尙傳嚴戶長。邑廳應滿石翁詩。年年綠漲於羅水。我欲輕帆隨所之。</text>
<title>夜會樊巖尙書宅。兪侍御秀五。偕豐基丁使君法正步至。賦贈法正。</title>,<text>海內交親氣槩中。拾遺徒步使君同。詩罇五日三相見。詞賦千篇獨自䧺。蓬鬢逢迎俱暮境。柳條攀贈又春風。全家福地兼官俸。萬古仇池小有通。</text>
<title>山南鄭上舍 泰膺 以其先君子回榜之己卯。踵登禮闈。有詩記事。追和遙寄。</title>,<text>科聲後甲還先甲。世德羲之又獻之。鄕貢曾同初擧地。父書仍踵小成時。上舍之初發解也。在其先君初擧之地。成進士俱以三經義。 芳蓮有種新香襲。喬木生枝晩景綏。烏幞靑衫谷口宅。傳家事事不參差。</text>
<title>輓族叔 祖德氏</title>,<text>布衣蕭瑟古今悲。湍上靑山孝子碑。中夜氣寒斗牛劒。當年淚盡鶺鴒詩。細橋芳草歸何日。壞篋殘篇拾有兒。歎息吾宗陵替甚。天時人事涕雙垂。</text>
<title>輓洪承旨 亮輔○登耆老科。與夫人權氏同時喪出於子任歙谷官衙。</title>,<text>丈人安坐且深盃。佳氣門闌晩始開。金榜老登勤政殿。板輿遙過侍中㙜。鸞驂夫婦同時去。駒隙光陰異地催。春日經行水閣路。蒼苔庭院不禁哀。家在水閣橋</text>
<title>關王廟。次李生奎爕韻。李生後改名錫夏。</title>,<text>颯颯廻飇赴畫廊。暮春天氣忽微凉。南征祠廟何年事。東向冠袍異姓王。蜀井雨垂天地黑。龍刀苔蝕歲月長。中原萬里無乾土。香火千秋寄漢陽。</text>
<title>林塘鄭相國舊亭。與汝華，景善，士純同賦。</title>,<text>背郭庄深花覆溪。高樓對酒衆山低。蒼松老大曾相識。黃鳥嬌癡不肯啼。坐已散愁江色出。歸應犯夕洞陰迷。此地來遊四十載。吾家近住禁城西。</text>
<title>送安順庵 鼎福 辭桂坊還山</title>,<text>沽酒城頭相與斟。夜來歸思滿西林。暫隨鶴駕烟花晩。舊製蘿衣雲水深。千世檀箕如在眼。新著東國史 暮年農圃實關心。白駒願秣無場藿。悵望空山橫素琴。</text>
<title>足閒亭。夜放舟記見。</title>,<text>春江嘯倚木蘭舟。江穩舟輕信意流。估客方言都不解。鳴鷗安坐實無愁。奇巖面面頻移岸。高木亭亭輒有樓。下渚遙燈知夜獵。長年相喚促開頭。</text>
<title>携諸子入玉瀑洞安氏草堂</title>,<text>小屋多年月。重茅一尺深。井欄交浸草。盆樹列成林。中飯四時客。下庭終日陰。主人靑竹杖。肩上坐春禽。</text>
<title>次士述憫旱</title>,<text>暈月虛疑映半䂓。不逢甘石理難知。風吹曉夕都凉意。山似秋冬只淡姿。四月已破還如此。三日不來當若爲。淸時爕理諸公事。老圃功夫灌汲宜。</text>
<title>送樊巖按關西</title>,<text>明日離歌當社樽。榴花晩色郭南園。山河兩界兼開府。旌節六年重在門。江漢天垂瞻北極。㙜隍地絶控中原。壯遊吾亦從玆始。與報長洲錦樹繁。其二五月關西驛路長。七星門外井田荒。千年浿水遙通漢。異代遼山遂入唐。縱是春宮重賓客。只應今日急邊方。知公緩帶輕裘興。翰墨留連古戰場。</text>
<title>懿昭世孫墓</title>,<text>衣冠月遊地。許近禁城西。淸蹕頻年路。悲鳴四下溪。邸樓爲日短。園閣入雲低。髣髴淮山暮。空中聞犬鷄。</text>
<title>蒼厓鄭侍郞 光忠 宅。會姜豹庵 世晃。</title>,<text>翰墨山樓禮數寬。暮年相識罄交歡。頻來不復塵棲榻。倒著何妨酒漉冠。麥氣聚成三月旱。松濤驅作半簾寒。豹翁新卜終南宅。擬待▣晴細瀑看。</text>
<title>贈吳景三游西都。兼柬樊巖。</title>,<text>西得諸侯出塞門。朱蒙故國問江源。島春草攬羅裙色。樓夜詩招玉篴魂。不爲油幢稀羽檄。那能歌舞樂金罇。社中舊客煩相訊。定是難忘藥下村。</text>
<title>岐川蔡士述宅社飮。崔聖著 烜，洪士純 履健，李公會 鼎運 來會。</title>,<text>晴鳩乳鷰各林巢。臥見微颸在嫩梢。節序野光流翠稻。午陰簷影轉靑茅。心閒卷帙參差撥。禮簡盃觴散亂拋。會面尙嫌三日遠。罄懷俱是百年交。</text>
<title>喜雨有作。柬士述。</title>,<text>稍晩移秧雨。猶當伏火前。人情浪憂喜。天意信周旋。麥飯餘朝飽。桑陰罷晝眠。山翁亦同樂。斗酒醉陶然。其二城市西臯僻。溪山草閣尊。端居頻節物。垂老且杯樽。雨砌蟾蜍出。風巢鳥雀翻。陶翁貧未甚。潯曲有田園。</text>
<title>遊朴都尉亭子。用杜詩鄭駙馬韋曲韻。</title>,<text>輕飇散宿雨。淸事起幽人。園檜深留景。溪桃淺洩春。江山傳自昔。簾閣坐來新。偶與笙歌値。微醺岸角巾。</text>
<title>社會夜賦</title>,<text>林館逢秋雨復晴。稍凉人氣夜還生。二更纖月初流影。四序羣蟲各換聲。茶穗散爲烟縷細。露華淸入鬂絲明。樽前邂逅同心子。銀漢迢迢半嶺橫。</text>
<title>與社中諸客遊西園</title>,<text>城市都炎熱。山門獨自凉。菊花時已晩。流水意俱長。蒼靄林將夕。黃雲野始霜。年華如可駐。吾欲餌楓香。</text>
<title>秋興寄蔡觀察。用杜韻。</title>,<text>江上黃楡十里林。高雲凉日遞森森。登樓朔野寒逾濶。過岸胡山暮自陰。玉笛臨風出塞曲。寶刀如雪報君心。故人獨抱離居恨。臥聽秦山落木砧。其二天限長江一帶斜。文章恨不試中華。平生實有龍圖甲。去歲何孤博望槎。夾路旌旗瞻使節。臨邊鼓角壓胡笳。定知行處饒詩草。不以浮榮負菊花。其三寒花錦石閃餘暉。關樹關雲傍眼微。列郡豼貅方北擁。三江鴻鴈少南飛。邊頭亦自登高望。社裏那堪與子違。獨自徘徊送九日。髩霜羞澁紫萸肥。其四兪生暇日沈郞棊。潦倒華顚未是悲。賣宅不妨金盡後。登高又値病蘓時。留連絶域人何遠。把看常年菊較遲。紙裹新茶滿甁酒。向來書札慰相思。其五西方秀出妙香山。大野星垂箕尾間。歲晏遼河常自靜。時淸函谷不須關。徒聞仙木曾留蹟。秪有童蔘可駐顔。莫向邊庭淹日月。知公禮絶上卿班。其六野曠江晴曲檻頭。岸容林色逈宜秋。非無筇屐登臨興。正有匏瓜繫著愁。嘶向風飇憐櫪馬。夢飛烟雨羡沙鷗。誰能乞我靑驢好。踏遍扶桑影下州。其七淸時不用上邊功。千里江山坐嘯中。尙有麥田餘井畫。猶聞槐市盛文風。移舟絶壁楓林赤。舞劒高樓蠟炬紅。柔翰從公思騁賦。顚毛倚我未成翁。其八靑橋白閣勢逶迤。縱目西南對藥陂。日夕村烟通細縷。歲年檀檜竦高枝。知多鄰巷人難忘。爲近宮城宅蹔移。旌節還朝應未晩。文星長傍五雲垂。</text>
<title>冬夜申兄聖淵，李戚汝華，李友仁吉 宗榮 來宿。</title>,<text>取醉黃罏下。藏名紫閣西。門開一徑直。樓坐四山低。木葉孟冬落。星河初夜迷。南鄰知有客。嗔炬散烏棲。</text>
<title>哭黃正字 錫範</title>,<text>年少騰驤地。看君獨老成。使遲旬日死。猶借翰林名。君召試優等。需次朝暮且入而遽死。 逝水奔流急。仙禽返翼輕。平生不盡淚。鄰笛送寒聲。其二老罷歸田賦。門留問字人。才名多白社。年紀各靑春。雙璧李家寶。一時松下塵。余自湖縣歸。君與李應薰，佐薰同來問字。次第早沒。 送君還此路。當日悔情親。</text>
<title>哭洪尙書 名漢</title>,<text>終南高處見山樓 見山卽樓名。蠻布書帷事事幽。花落階除馴鳥雀。柳深門巷斷驊騮。主恩穩涉雲司履。世道虗橫野渡舟。無數送人泉下路。送君今日始言愁。其二朝端黑髮珥蟬冠。倒地狂瀾岸上觀。不以淸高輕絶俗。每看蕭灑似無官。仙禽獨立雲霄逈。古栢中摧雪壑寒。經過向時猶恨少。得來今世更應難。</text>
<title>丁密直法正乞郡得豐基。行尊府重牢宴。遙寄。</title>,<text>重見爺孃結髮年。君今五十大城專。白雲古洞煙霞主。彩袂新春歌舞筵。嶺嶠至今餘舊俗。文章暇日列前賢。故人送罷城西巷。書帶靑靑隱几前。</text>
<title>金化使君韓景善 光傳 書覓少麴酒方寄之</title>,<text>新春少麴酒。方法覓山妻。淸爽能蘇肺。芳香立到臍。花江無限釀。楓嶽盡情携。報與丁生識。重遊路不迷。</text>
<title>西將㙜 在寧邊○乙未</title>,<text>邊色蒼然郡國開。江流萬里劃爭廻。沙塵大陸濛濛散。日月遙空漠漠來。從古英䧺輕出塞。征西籌策見登㙜。元戎笳鼓昇平樂。皓齒揚歌壓酒杯。</text>
<title>四絶亭 在魚川</title>,<text>官樓背指得名亭。轉出林間俯小坰。嶺雪界天三月白。邊塵偃柝一烽靑。微香風引花明岸。嫰色烟添草覆汀。千里來遊爲雙目。不妨佳處蹔居停。</text>
<title>煕川</title>,<text>峩峩香嶽直東偏。閱遍長亭更錦筵。百畝平開過後。二江回合倚樓前。邊門晝靜稀馳檄。將吏春閒弄釣船。無事出關堪笑殺。明朝走馬上靑天。</text>
<title>白山 在狄踰嶺西</title>,<text>峩峩冰雪最高峯。仙掌平開玉女容。萬仞晶輝蒸赤日。四時寒色逼靑松。巖厓慘憺太陰積。霧靄空濛元氣濃。衆壑周遭連狄嶺。不須明月漢關重。</text>
<title>狄踰嶺</title>,<text>路逐元戎出嶺西。夕陽開處大荒迷。江河劃斷華夷界。人馬喧連鳥獸蹊。石磴鉤衣蒼檜合。胡床倚劒白雲低。眼前險阻兼奇勝。回首長歌懶下梯。其二亂石巃嵸瀉急湍。重岡百折勢盤盤。胡來實有潼關險。鳥度空聞蜀道難。壯士由來悲戰地。老儒何事跨征鞍。子長只爲文章事。恨不山川出塞看。</text>
<title>長安遷 在江界。用老杜靑陽峽韻。</title>,<text>誇我塞遊壯。忘此山路惡。五丁斧斤勞。萬古輪蹄錯。洪流傍蕩潏。層巖頫戌削。小心恐隕壓。疊石防跌落。實關性命憂。非緣膽力弱。地媼之所營。岌嶪復窅漠。莫深蓋非水。莫高蓋非嶽。經行有此險。惴惴如履薄。何當瞬息過。頓令眼界廓。平陂固非一。至道返冲▣。</text>
<title>謁晦齋書院 在江界</title>,<text>涕淚北堂別。風霜西塞行。祠宮還此地。絃誦有餘聲。憂患傳經意。流亡戀主誠。心香耿一穗。重對鐵書檠。</text>
<title>發江州。用杜發秦州韻。</title>,<text>將帥急邊防。廟堂斷國謀。藿食五十年。何事向邊州。吳鉤颯已動。不知霜髩秋。行邁犯昏曉。攀躋窮險幽。居民悴貢葠。餘事服西疇。土地竭其産。鄰壑充所求。遼山不可樵。鴨水不可舟。西崖草樹深。獵騎恣遨遊。海嶽適淸晏。生齒復繁稠。昇平未可恃。恬嬉實所憂。行登洗劒亭。晩晴氛翳收。壯觀愜素期。笳鼓聊淹留。廢壘漭四郡。遙山隱白頭。牙旌八座尊。嘯傲且風流。明發戒徒旅。舟楫淸渭浮。燕山勒石意。垂老恐謬悠。</text>
<title>洗劒亭 在滿浦</title>,<text>孤月流空朔氣晴。戍樓千尺鐵簫橫。魚龍舞應佳人劒。雲鳥光廻上將旌。草樹兩邊渾杳漠。峽江中夜自虛明。書生不帶弓刀出。魏絳功成海嶽平。</text>
<title>望五國城 在伐登隔岸。用樊巖洗劒亭韻。</title>,<text>干戈故國失繁華。幾度春回艮嶽花。天子蒙塵生子弱。宮人化草向人斜。白溝河外封疆盡。錦字江南道里賖。誰識遼西一片土。至今猶屬趙官家。</text>
<title>伐登鎭 在江界 望五國城。用木皮嶺韻。</title>,<text>五國江西偏。荒絶無人村。纍纍衆石堆。一閉無生門。毳幕當朔風。古宮那復論。雲霧晝常晦。冰雪夏不暄。不見漢車迎。空聞晉馬奔。鴟鵂日相侵。誰知蜀魄尊。一曲望江南。哀㤪塞乾坤。冰天哭洪皓。雲日爲凄昏。年年祈請使。適楚燕其轅。逝水無回波。飄萍斷蔕根。鐵燈事荒忽。何山蔓草繁。山哀與浦思。林花餘血痕。高麗壤相連。廢堞望猶存。不愧張叔夜。死作中原魂。</text>
<title>楚山館。用鳳凰㙜韻。</title>,<text>萬戶豆木坪。楚山卽豆木坪舊地。 高麗初置州。興廢漭千年。往蹟空悠悠。江山六月雪。初議築城。一夜忽下雪。宛如一城。遂因其址而築之。時六月云。 粉堞亘雲浮。因之遂爲城。至今臨水頭。婆猪古戰場。猶聞猿鶴啾。敗甲高酋遁。頹垣拜住愁。漠然山水長。輿圖可按求。拓彼窮髮鄕。限此衣帶流。天地樹宏業。邦國啓新休。緬維喙昆夷。實始基姬周。我無陳琳檄。胡爲庾亮樓。豈唯窮壯覿。庶覬資遠猷。虛傳百年運。諒懷千歲憂。桓桓李寧遠。舊墟江山留。</text>
<title>阿耳鎭 在楚山。用鐵堂韻。</title>,<text>童巾會鴨江。滔滔地紀絶。阿耳山頂堡。削壁如踣鐵。鳥道中㙜坼。線流南崖裂。譙樓半空雲。陰洞朱夏雪。所歷足虞憂。到此稍欣悅。眞宰信周防。化跡多曲折。建州復滿州。驕虜何時滅。長歌轆轤劒。杯觴滌內熱。</text>
<title>小坡兒 在碧潼。用白沙渡韻。</title>,<text>江流畫爲界。舟行各依岸。江深厥舟橢。使篙如江漢。緣邊六七郡。碧潼當中半。忽與我行値。怪聲驚相喚。胡船方沿江而上。値我行。大驚叫譁。 爾惟急蔘貂。不憚凌渺漫。無人恣探歷。逢人輒駭散。時淸固不虞。世難易爲亂。郭欽見大計。古今同一歎。</text>
<title>受降樓 在阿耳。用法鏡寺韻。</title>,<text>野種昔玆蠢。邊庭征戰苦。芟遷日已久。壁壘漭今古。譙樓一縱目。河山席邊聚。鵰擧小於燕。沙飛亂如雨。蒙密草樹合。倐翕烟雲吐。那知路遠近。但覺山無數。測穹當下上。標日辨子午。勖哉節制者。楣扁當記取。</text>
<title>見獵胡。次王右丞居延城外獵天驕韻。</title>,<text>胡兒艓子不勝驕。蘆葦如雲上岸燒。雪額石驚千歲虎。霜翎星落一羣鵰。兼天浪勢江通瀚。隱日雷聲雨壓遼。白柱丹楣淸帝旨。未須重事漢嫖姚。</text>
<title>發昌洲行可十餘里經棧路。景物正佳。用五盤韻。</title>,<text>程期意常急。經過味每餘。歇轡瞰江流。仄崖林木踈。色凈勝綠鴨。渚暖游錦魚。臨江蓋多山。擁塞不可居。自從過昌洲。野曠峽氣舒。殷庶雖已極。憂虞未全除。別堡謾棊置。凋弊類荒墟。隔水一指顧。落日滿穹廬。</text>
<title>馬郞洞 在昌洲隔岸。用飛仙閣韻。丙子胡。從馬郞洞潛軍出。</title>,<text>懸軍馬郞道。性命爭一毫。闘如鼠處穴。縶若豕在牢。如何一線竇。竟洩襄陵濤。輕騎若風雨。將帥空啼號。向來金尙書。終是所見高。經營灣上鎭。廟筭徒爲勞。人謀固未盡。天數復焉逃。我聞金宣川。初未異凡曹。</text>
<title>延坪嶺 在昌城。用鹿頭山韻。</title>,<text>爲客再生魄。貪程意如渴。走登延坪嶺。令我胷懷豁。自從出關來。艱難衆嶺越。江路多偪側。山峒或脩濶。旁高上紆餘。玆山特秀發。林木擁雲壑。星辰逼天闕。連亘二十里。長路貫𡺚兀。遼山坐摩頂。胡沙吹刮骨。三江流不息。前有飮馬窟。烽烟通四眺。車轂綰五達。聖代休戰戍。羣氓晏生活。聞道守邊者。歌舞糜年月。</text>
<title>延坪嶺</title>,<text>延坪路在頂。雲棧二長亭。喬木浮新綠。高江動遠靑。颯疑風雨至。寒覺雪冰停。萬里樽前色。胡山少遁形。</text>
<title>蜂峴 在義州。用唐人韻。</title>,<text>家住烟花北斗城。酒中騎馬事長程。鴨江春水窮源返。箕子靑山照眼生。朔氣全收平野濶。麗輝初轉彩樓明。元戎旗鼓知先到。五里亭前畫角聲。</text>
<title>統軍亭觀擧火</title>,<text>西風畫角隔江吹。亂眼流星滿野馳。勢入胡山開黑霧。光回漢壘閃紅旗。空林鳥獸驚號急。大壑蛟龍睡起遲。秣馬束裝三百騎。平明會獵令先知。</text>
<title>統軍亭</title>,<text>獵騎歌姬載並舟。晩來移上統軍遊。星文野濶垂箕尾。江色天晴漲鴨頭。計拙封泥頻送遠。時淸乘障不知愁。要將壯麗驚殊俗。畫棟齊飛翠瓦流。</text>
<title>重用前韻</title>,<text>中江移上木蘭舟。復有樓㙜當遠遊。轉電健兒珠勒馬。遏雲歌妓錦纏頭。桑麻野濶人烟盛。鼓角山鳴虜騎愁。正値百年休戰闘。吾曹緩帶詑風流。</text>
<title>將觀獵威化島。口號。</title>,<text>大澤晨雷 是日曉雷 萬馬喧。春陰漠漠滿中原。雕旗畫戟當頭出。松體山西殺氣昏。</text>
<title>觀拔旗</title>,<text>沙邊列樹五牙旗。萬里胡風獵獵吹。氊笠皁裘三百騎。一時飛上敎場時。</text>
<title>威化島。用劒門韻。</title>,<text>島獵俶戒期。健兒紛角壯。蓐食馬晨飽。帥旗瞻所向。畽然麋鹿場。哮若羆虎狀。淺草馳盡靡。鐵槍摩相傍。蒐乘禮雖存。暴殄聖所愴。回軍緬聖烈。佳氣今猶放。人事有逆順。天命判興喪。寬仁宋爲國。平成夏乃王。東人袵免左。天地切不讓。封疆蹙勾驪。一水限遼嶂。安市猶在望。志士空流悵。</text>
<title>白馬山城。用石龕韻。</title>,<text>二千六百步。櫓樓列東西。飛鳥憇方踰。攀猿望欲啼。憶昔蒼黃際。原野胡塵迷。林公古壯士。猛氣干層霓。生魚誇有井。積蒭高如梯。氣沮飮馬胡。義重蹈海齊。依城有古祠。我來瓣香携。尙愧姜始興。萬世安黔黎。</text>
<title>聽流堂 在龍川良策館</title>,<text>初旭映淸沼。一道漾微赤。洩流半浸沙。頹岸齊疊石。靑楓敷被崖。黃鸝巢掛壁。佳人理新粧。擁路送歸客。我身無係著。東西遍浪跡。豈受韁轡縶。幸免膏火廹。行已窮塞源。逝將遊山澤。百年亦未短。一心貴自適。</text>
<title>左峴 在宣川。用發同谷韻。</title>,<text>高麗昔受兵。夜枕無安席。騷然西北面。蒙丹所窟宅。國人短野戰。築壘依巖僻。東林乃古城。左峴復新役。利害各從違。甲乙吾誰適。西林最無當。徒然費木石。吾恐鐵騎來。焦釜捧涓滴。幸生太平時。無爲徒慽慽。凭樓發長嘯。循堞懷往跡。飄飄橫塞鶻。不鎩凌風翮。</text>
<title>宣川倚劒亭。見市林洪尙書詩板。夜坐次韻。小洩山陽之感。</title>,<text>悲歌牢落鬂霜侵。使者東還歲月深。䧺劒獨親干斗氣。哀歌猶作出塞音。靑門不盡新年淚。紫塞難爲客夜心。唯與征西老元帥。壁詩重讀謾傷今。</text>
<title>百祥樓</title>,<text>將軍壁壘壯西方。千古隋唐事渺茫。壓岸樓容飛舞逈。抱城江勢去來長。邊山日落雲烟赤。戰地春還草樹荒。皓首憑欄歌激烈。寶刀腰下射龍光。</text>
<title>沸流舟中</title>,<text>初日滿洲渚。輕橈進所如。餘花依岸凈。孤磬落雲踈。勸客成都酒。能詩薛校書。江淸不容唾。晴藻集游魚。</text>
<title>降仙樓。次成太守 大中 韻。</title>,<text>十二高樓行樂多。映簾山色復江波。舟航練凈鮫人宅。花木雲蒸帝子阿。盡日起居渾澹蕩。使人心性轉淸和。不妨今夜還來夜。留聽梨園第一歌。</text>
<title>乘小舸溯沸流江。訪玄峯李氏居。用西塞山前韻演成一律。</title>,<text>上瀨纜徐引。下灘帆轉飛。白鷗沙日曬。黃犢岸蕪肥。雲木幽人宅。烟蘿遊子衣。藜筇導小僕。知是採桑歸。</text>
<title>歸舟</title>,<text>人語喧相逼。巖間鸛鶴飛。海棠波半浸。浦麥雨初肥。峽瀨移停棹。山樓坐解衣。未孤鷄黍意。遂及午鐘歸。</text>
<title>降仙樓觀妓樂。將歸。</title>,<text>榴花留醉使君盃。三月西游五月廻。芳草平原開郡邑。綵雲終日覆樓㙜。行人樹裏閒閒度。流水城邊緩緩來。向晩欄頭吹玉笛。渚禽樑鷰盡徘徊。</text>
<title>端午登浮碧樓</title>,<text>西京猶故俗。時節盛遨遊。林勢全隨岸。山容盡赴樓。烟雲五月晩。簫鼓大江流。未已關河興。蘋汀上畫舟。</text>
<title>與樊巖使相。同登浮碧樓。</title>,<text>山勢潮頭轉。樓光岸上多。颿當浮碧樹。魚出牧丹歌 牧丹妓名。日暖花明渚。身輕妓狎波。笙簫渾慣耳。十日再經過。</text>
<title>普通門重修落成宴。次使相韻。</title>,<text>重回賀燕畫樑初。雨入棠陰使者車。聞昔聖人來浿上。至今民俗似殷餘。櫻桃節晩生朱實。桑柘川長浸碧虛。不有神明再雕飾。眼中那復見渠渠。</text>
<title>過黃州</title>,<text>背指迢迢渡浿舟。酒中身已到黃州。時淸羽檄關門靜。晝暖歌鐘節度遊。駐馬斜陽悲石北。題詩當日在樓頭。離家麥熟勞回首。嵩洛迎人翠靄浮。月波樓。有石北詩板。</text>
<title>劒水道中。次權孟英 偀 韻。</title>,<text>崢嶸朔氣滿囊携。平楚茫茫接大堤。旅店三盃看寶劒。上京千里入霜蹄。枝頭挾子新晴鷰。屋角生烟欲午鷄。年少權郞才更逸。須君綵筆贈征西。</text>
<title>葱秀 壁板皆淸使題詠</title>,<text>海國初無勝。溪山忽有神。名泉當藥餌。盤石曬衣巾。不見皇華使。空隨逆旅人。長歌增感慨。半壁暗胡塵。</text>
<title>過松京</title>,<text>古木荒原閃夕霞。穄田春盡野菁花。居人屋壁齊簷直。遊女蓑冠映髩斜。歌哭至今留怨恨。樓㙜當日矜繁華。舊遊十載重回首。開府故人淸浿遐。</text>
<title>記夢</title>,<text>乙未十月七日辛巳。曉夢石北過我。示以五言詩一篇。次閔生鍰九日韻者。余用其韻先成下六句曰云云。上二句未成。石北促馬告歸。意若怱怱者。夢隨而覺。石北詩茫然不可記。石北連歲重陽就我登圓臯。且平昔招邀在北洞韓氏宅。故其詩如此。閔生乃少日從我於硏槧者。死已二十餘年。石北初不與之相識。而詩忽用其韻。余平日夢中詩。全不記憶。而今歷歷無一字遺忘。吁可異也。遂成上二句曰云云。噫。石北亡。吾無與言詩也。抉摘苛攻而受之無忤。反覆難詰而應之不疲。賞人之片言隻字。展眉啓吻。欣然若出於己。襟期曠夷。風流弘長。世無復斯人也。朝起記之。將以寄申文初，丁法正。尙憶當時事。存亡奈若何 二句追成。百年不知老。九日每爲過。艱難多賤疾。聚散足悲歌。騎馬酒中去。前期在北阿 六句夢中作。</text>
<title>丙申中秋。舟向汾津。夜泊金陵郡前。</title>,<text>文殊暝色遠依依。葭菼連洲露入衣。客子鄕園明月滿。舟人江國順風歸。開帆列宿隨飛動。搖櫓羣山聽指揮。知有漁家作名節。夜深燈火傍巖扉。</text>
<title>輓洪癖庵 翰輔</title>,<text>歲晩初聞伐木歌。蓽門西郭步相過。余與癖菴交最晩。一日步至白門僑舍。遂爲莫逆友。 行年甲子吾差少。方駕申丁爾實多。詩自性情皆古調。酒無賢聖適微酡。玉江亭下千尋水。不遣纖塵染綠波。其二世看貧賤莫相輕。奇事吾曹並世生。眼著千秋元傲兀。胷無一物遂虛明。眉端各自江湖氣。海內同傳李杜名。去歲今年知己淚。鵞洲東北蕊珠城。石北去年亡。鵞洲韓山古號。蕊珠城忠州古號也。</text>
<title>送吳書狀景三赴燕</title>,<text>蒼梧淚盡歲華徂。君節行行北客俱。與胡使俱行 衣被扶桑新日色。舟車碣石舊皇都。送人灣水寒聲急。傍馬巫閭積氣孤。絶域使臣須異等。去年西掖擢文儒。其二朔風邊雪當離罇。誰把泥丸塞薊門。每歲金繒悲弱國。至今衣服似中原。君家季子秦聲大。胡地中郞漢節尊。海外不關成敗事。百年猶待籙圖言。其三十輩燕山但躡塵。北來消息苦無眞。頗聞雜種憑陵甚。競道天驕出獵頻。別院直通南海子。緫戎皆屬滿州人。古來覘國知能事。莫謾烏蠻坐度春。</text>
<title>挽申承旨 五淸</title>,<text>官燭留人歲色闌。銅鑪煖酒盡情歡。豸冠步上銀㙜峻。墨綬拋回雪鬢寒。逝水存亡渾不住。浮雲榮辱苦無端。冥塗未信逢兒面。滿眼▣孫別更難 往歲其長子死。</text>
<title>金剛山歌。送關東亞使洪士純。丁酉</title>,<text>斷髮嶺頭東向看。曉來微雪灑林巒。行行漸近長安洞。候客松間白衲寒。其二白㙮靈源履屐間。朝隨日出暮雲還。平生膽力非全弱。度盡鳴淵意始閒。其三澹白空靑映日開。衆峯都會正陽㙜。至今遺恨毗盧頂。虛向山中一往來。其四波心老石偃龜龍。墨葛題名彩霧濃。占地偏高萬瀑洞。當頭相揖衆香峰。其五寺寺飛書度外山。輿僧已候鴈門關。光陵舊蹟多楡站。鸚鵡杯深琥珀殷。其六內院西南萬景㙜。道中回望欝崔嵬。鉢淵馳瀑驚心魄。不意人間有此才。其七萬丈懸流第九淵。檜身藤線互鉤連。軟輿飛馹渾無賴。健步君今政少年。</text>
<title>送金夢休 蓍耉 赴鍾城</title>,<text>不盛金馬玉堂中。老向關河節制䧺。地勢旌旗隨北斗。邊聲笳笛入西風。去來輕重秋山聳。消息平安夕火通。聽說當時李都護。市胡虗喝笑談空。前時開市差胡坐受府使拜。李致政光溥之爲府使曰。吾國之命吏。彼雖大國也而人甚微。拜之非禮也。與之抗揖。差胡始甚咆哮。公不爲屈。差胡竟愧謝。其二歲晩端居惜友生。白門樽酒送君情。經年亦有中原別。夢休居在忠州。 垂老難爲絶域行。不必臨邊皆壯士。須知臥閤爲疲氓。歸時莫愧龍淵路。燕坐焚香枕席淸。昔一宰相淸苦自持。出補鐘城。過辭龍洲趙文簡公於抱川。公語以在色之戒。宰相嘻嘻曰日章非知我者。及久處塞上。不免嬰情一妓。歸時夜過抱川曰羞見趙日章云。</text>
<title>樓院店舍。夜夢石北申兄。申兄卽臨漳舊使君。念其墳草再宿矣。感述。</title>,<text>自失心期申聖淵。每逢詩酒輒茫然。長篇海內能千古。一別人間已二年。孤夢無端當旅店。此行如識向漣川。瑤琴強抱音猶澁。樑月流輝到九泉。</text>
<title>與臨漳使君李汝華。同次午溪卷中韻。</title>,<text>笑殺漳川似劒溪。十年蹤跡兩相齊。魚龍水濶猶思蟄。鸞鳳林寒不擇棲。四海弟兄元自得。孤颿澤國路何迷。官樓信宿還今夕。一任星河入戶低。</text>
<title>臨漳書院。謁朱夫子畫像。次汝華韻。</title>,<text>相去四千里。祠堂松桂秋。崔家遺像得。漳浦舊名留。縣人以地名臨漳建院。而畫像乃崔承旨有海家傳。 宛聽絃歌響。疑拚杖屨遊。瞻依平昔志。黃卷且歸謀。</text>
<title>邂逅尹上舍方叔 在義</title>,<text>君來眞似識吾行。白袷靑鞋箇箇輕。偶値山僧鬚髮古。自來溪鳥羽毛淸。菊花黃細三秋暮。楓葉紅繁十日晴。城市秖今身已倦。每逢泉石托幽盟。</text>
<title>漣川道中</title>,<text>馬上楊州望。漣川只在玆。蠧餘弓裔石。溪曲武夷祠。年事荒田見。村名老僕知。親朋問行李。先出袖中詩。</text>
<title>暮宿伊潭</title>,<text>晩發臨漳縣。夕投伊潭里。伊潭夙飫聞。伊翁所棲止。麟鳳亦遘猜。蕙蘭空棄委。瞿塘有全楫。周道本如砥。明哲豈不貴。貧賤非所耻。喧嗔魚目場。不揜山輝美。暫罷荒野畊。偶以省郞起。豈展士元才。一洗冶長累。和氣固有限。斯人竟短齒。今人不見公。宗師果誰是。驍騰𩢷與𩦺。紛然凌騄駬。唯有舊遯地。野人口爲史。荒塗久踟躕。歎息情未已。</text>
<title>送康津李使君幼文 東郁 還縣</title>,<text>金陵士女藹如雲。日日城頭望使君。萬斛逋租歸會計。十年流戶復 入聲 畊耘。生憎風伯欺人事。秖喜星躔動赦文。君以稅船臭載見逮。未及置對。遇赦而歸。 唯有故人偏惜別。夕陽亭畔不勝曛。</text>
<title>送丁器伯 載遠 赴和順縣</title>,<text>君馬連嘶酒半酡。一麾明日間山河。家臨漢水留兒視。路轉忠州上塚過。千畒稻秔今歲熟。四鄰銅墨故人多。時應夢著城南社。無恙梅花伴老窩。</text>
<title>士純宅阻雨夜坐。與金侍御 晩耉 次菊圃韻。</title>,<text>滿城風雨惱潘郞。况値壚頭酒價翔。林葉靑紅相間色。顚毛白黑細成行。邊庭遠別留詩卷。侍御之季夢休。方知愁州。 肺病高秋屛藥囊。經歲忠州金侍御。將身初喜置君傍。其二諫草君稀我罷郞。北阡南陌故回翔。凄凄風雨鷄全德。箇箇雲霄鴈趁行。漏永不妨添跋燭。壺乾莫怕澁空囊。衰年欲學餐英術。無恙寒花老圃傍。</text>
<title>寄贈京畿水軍節度使洪君擇侍郞</title>,<text>沁州西北海蒼然。一點靑山鳥去邊。節度營開鄰鹵戶。吏人衙散上漁船。江州防禦新遷轉。水驛旌旗逈接連。早是玉堂蓮燭夜。知應熟讀太公編。其二閫外詞臣自古稀。凭鞍玉貌不勝衣。十年禁掖儲頗牧。三道樓船控海畿。浪靜魚龍聽號令。晝晴雲鳥匝光輝。漢廷近日須文學。歸及春垣映紫薇。</text>
<title>燈花</title>,<text>照夜靑燈草閣深。繁花自結向窮陰。曲屛當影風飇避。四壁分輝日月臨。冉冉常存炎上意。熒熒省識靜中心。稚兒強解西京記。起抱床書喜不禁。</text>
<title>次朴上舍胤百卷中韻</title>,<text>魚可江漁蠶可絲。卜鄰兼得李羲師。衣巾野態人疑慢。書劒羇遊歲苦遲。發篋敎孫曾氏史。橫琴誦我左思詩。問君鬢髮緣何白。島瘦郊寒能爾爲。</text>
<title>簡喬桐洪節度</title>,<text>島人見宰相。閫鉞重朝廷。海國今無浪。河魁自有星。文章憐老大。書札問沉冥。雪屋猶春事。寒梅已吐馨。</text>
<title>剡溪回舟。同菊里洪省吾 檢 賦。</title>,<text>溪上誰家映竹幽。沿回一葉在中流。不知何意山迎棹。忽已無端岸送舟。昨夜吳中新雪過。少微星下故人留。依然左氏詩中境。道是張公去後洲。霽色滿江如可攬。寒篷逗夜欲何求。倐來倐去元無定。卬否卬須得自由。欲往非關迷所往。無愁還是惹新愁。坐間我已忘安道。行處人誰識子猷。移棹未妨携月返。抱琴初不與君謀。吾家子敬應無睡。歸揭篷窓說勝遊。</text>
<title>秉燭夜遊 韻用春字</title>,<text>一歲纔贏三十旬。長繩無計絆羲輪。莫敎絳幘頻催曉。更遣餘花故殿春。蹔失良遊已明日。謾遣塵夢定何人。分將晝刻還中夜。錯送觥籌又上賓。應接已知人事少。傳呼一任漏聲頻。綺䟽華簟侵花敞。蠟炬銀釭吐蕊新。照夜光輝多旖旎。及時行樂莫逡廵。光陰過客元堪惜。樽酒留人却甚眞。爲是芳辰歡未足。莫愁淸景駐無因。不妨今夜仍明夜。春去秋來現在身。</text>
<title>洪獻納文伯 周萬 壽日書贈 戊戌</title>,<text>憶從先輩跪傳盃。鄕黨追尊六十廻。不識吾今年貌大。但驚君已壽筵開。葉經人日新添莢。花入春風剩住梅。見說門須漢府檄。愛看衣似楚山萊。其二草堂新敞俯城陰。行葦因之伐木音。昨日立春雲物變。夕陽留客酒盃深。人生六十非全老。世故參差且盡心。好去扁舟汾海上。子携明月我携琴。</text>
<title>晴眺</title>,<text>小雨生春早。高樓眺望長。山容似怡悅。雲氣爲游揚。漸豁乾坤勢。微浮草木光。悠然感物意。吾道信行藏。</text>
<title>雪</title>,<text>靡靡踰阡遠。斜斜點地輕。隨風送易力。漏日曬逾淸。乍引高天近。不禁芳草生。鳥雀喧將夕。閒居見物情。</text>
<title>李夢叟 獻吉 携權孟英 偀 夜至。邀文伯拈次希庵韻。</title>,<text>漢陽如海帝王州。白閣芹坊十載留。枉道子雲文似馬。自憐童日氣呑牛。客來樽酒隨緣設。兒長詩書喜事收。覆雨翻雲浮世態。莫敎胷次浪容愁。</text>
<title>又贈夢叟</title>,<text>全家漂泊漢南州。城市時來數月留。海上釣漁盟與鳥。腹中書籍汗堪牛。暮年身倦婚姻累。豐歲田無斗斛收。眉睫一生長帶笑。山樵泉汲不曾愁。其二廓落襟期隘九州。非招自至挽難留。靑雲路遠蠅攀驥。白石歌長客飯牛。萬類紛紜渾汎愛。百家繁碎實兼收。老夫平日愁饒緖。每對芝顔揔失愁。每一作及。緫一作輒。</text>
<title>李公會 鼎運，洪士純 履健 以詩卷見示。次韻題尾。</title>,<text>別若相忘會便情。情懷處物忌分明。春遊身健筇鞋捷。社約家貧飮食淸。莫苦商他浮世事。誰能奪我散人名。罇前未了詩中景。滿箔終南百態生。其二春入山生態。人歸巷不空 公會自湖鄕新返。長安棊局外。遲日酒盃中。莫以鬢絲雪。能孤花信風。吾心元爾汝。卿輩謬君公。</text>
<title>乘船赴洪台君擇之約。口占。</title>,<text>幽抱端居撥不開。柁樓春水訪君來。層溟久識乘潮利。三老深知破浪才。颿影直隨西日轉。竿頭遙占北風廻。舟人指點喬桐近。一髮山前上將㙜。</text>
<title>暮泊喬桐</title>,<text>兩岸靑山送客行。布颿無恙海雲橫。風濤盡日魚龍氣。烟樹何村鷄犬聲。</text>
<title>贈別樊巖蔡尙書入燕</title>,<text>丈夫生長在高麗。百里三飧營始爲。希老向無燕塞役。中州猶少蔡家詩。尙書衰境頗筋力。浿水西流有別離。冠帶峩峩萬國上。爲言殷制未全虧。</text>
<title>山淸縣智谷寺正俊上人。爲祖師秋波集求序。千里而來。其歸用秋波韻書贈。</title>,<text>逢僧卽相別。不住是雲蹤。甁錫將歸處。烟霞第幾峯。色空窺皓月。粮食餌靑松。靈異名山氣。多聞爾輩鍾。</text>
<title>李德順諸人用弼雲㙜韻見投。和寄。</title>,<text>風情不逐髩毛催。漠漠年芳入眼來。杖策偶臨流水逕。逢人盡向弼雲㙜。新鸎池館濃陰合。嫰草巖崖宿雨開。未了三春詩裏事。聊停半日掌中杯。</text>
<title>別申善用赴高興監務</title>,<text>橘柚江南樹。離離皁蓋前。村看返流戶。山報出廉泉。官酒無多酌。風詩定幾篇。淸朝急材俊。歸不待三年。</text>
<title>李知事 齊嵒 輓</title>,<text>君恩正月藥峯筵。喬木枝柯雨露邊。仕宦官爲從一品。耆英社是最高年。家氊淸白留傳子。湖鼎餘丹霑作仙。異日衣冠南郭會。後生誇見老成賢。</text>
<title>晩遊南營水閣。口號聯句。</title>,<text>馬足纔經磵。山光已滿途。法正。 人閒輕白髮。花老住紅鬚。幼選。 酒面何須洗。風衫不用扶。正。 芳辰猶未暮。留約在城隅。選。</text>
<title>昨日座上法正見鸚鵡盃。色欲之。翌朝介詩來乞却和。</title>,<text>甲蟲寔繁族。此物亦何奇。斗柄回頭在。波文徹背移。爲名借隴鳥。入貢從▣夷。贈爾賞音士。東歸持作巵。附[法正]好事名鸚鵡。天生螺物奇。氣應波肆識。胎是貝宮移。末契深歡伯。衰腸化鴟夷。倘蒙斟酌惠。珍惜當金巵。法正</text>
<title>和法正</title>,<text>啼鶯灌木曙光分。徙倚簾旌政憶君。隱隱市聲深似海。濛濛山氣上爲雲。經旬病眼書渾廢。垂老冥心道欲聞。獨愛墻東洪給事。暮朝來往許成羣。</text>
<title>集勝亭</title>,<text>陣陣繁紅繞樹飛。洞門烟霧晝霏微。新經穀雨河豚上。晩帶芹泥海鷰歸。官道斜連銅雀渡。詩人近住謝玄暉。釣船軒冕誰多少。嘯倚江樓一振衣。</text>
<title>法正除襄陽贈別</title>,<text>鴻臚引上陛。君王眷渥殊。擁蓋返里閭。老親顔色敷。爲子當如爾。忠孝傡在軀。其二識者窺爲政。志士恥干譽。大軆苟自持。細事或見恕。幾人錢糓間。區區用心慮。其三欲簡斯不煩。欲寬斯不促。莫以所已能。遂忽所未足。君讀循吏傳。兩京各異蹟。其四襄州俗可敦。襄州兒可敎。長吏之所行。下民罔不效。貢士關東道。知出襄州校。其五高堂匙箸健。官衙簿牒稀。公事在山水。暇日具驂騑。希翁峴山錄。物色今是非。其六瞰日洛山寺。觀潮河趙㙜。拍手大堤兒。騎馬使君來。鳴沙十里花。鷗鳥不相猜。其七君詩我能悉。北述勝南述。軆裁豈有異。地境隨乃別。待寄東述篇。几案淸暉發。</text>
<title>趙信伯 鼎玉，許公著 晪，李公會來宿同賦。</title>,<text>麥氣吹生向夕寒。齋居寂歷篆烟蟠。慵多卷帙床頭散。病起形骸帶眼寬。僮向市門携駱賣。客無光範抱書干。春衣典盡鄰壚醉。髩畔蕭條只葛冠。其二森森夏木滿簾寒。隔水諸山遠勢蟠。雨氣自隨風散聚。鳥情如喜地舒寬。鍊成仙汞思歸隱。讀盡陰符耻歷干。秖恐客來無午飯。百錢新賣舊𩦲冠。</text>
<title>士述宅同賦雨</title>,<text>風色占在曉。流雲盡向西。波沾移稻雨。香滿落花泥。舊織蓑衣整。新篘麥酒携。先生不出戶。呼僕試前溪。</text>
<title>移寓坡上舊第。題壇松。</title>,<text>及見當時事。壇松獨大年。平生樑棟志。顔色雪霜前。厚地盤根得。衝飇直性專。秖應嘉樹傳。桑梓與同編。</text>
<title>江漲次趙士固 貞相</title>,<text>凉簟層軒颯欲秋。起看雲氣四方流。浮空島嶼纔如鳥。隔岸烟濤不辨牛。劃入太陰終未極。盡呑滄海始應休。等閒平地無傾覆。回首長歌散百愁。</text>
<title>漲减後。登高晩眺。</title>,<text>積雨風吹捲。江湖倚杖前。百川從古道。萬里見靑天。穩藉懸崖屋。安閒上瀨船。默思開闢理。千古意茫然。</text>
<title>步韓文公城南篇寄家兒。兼示從孫。</title>,<text>弱冠志氣盛。人事始權輿。小人服農商。君子事詩書。一念有怠勤。天道與盈虛。勖哉吾家子。慥慥復性初。入思持門戶。出思式里閭。責善雖所戒。期望復何如。元聖旣撻禽。宣尼亦命魚。老夫日頹慵。身敎愧已踈。牢跟與硬脊。收功實在渠。貨色甚懷鴆。博奕乃牧猪。誰能在世間。厭厭如志蜍。是知能言猩。何殊處溷蛆。得失諒易分。哲愚欲何居。文章貴斐然。狂簡裁歸歟。由來方寸地。能容五車儲。唯當惜分陰。何但用三餘。道肥身自潤。其樂展只且。胡爲山逕茅。時月不曾鋤。跼促章句間。甘同踏迹驢。譬如耻食貧。而不肯治畬。家聲慨陵替。時運冀乘除。盈盈和氏璧。貯之在衣裾。紛旣蘊美質。自可揚令譽。苟不事塗墍。華屋廼爲墟。端居思念多。紆鬱氣不舒。歌詩導性情。兒曹且勉諸。路長行卽到。斯須莫躊躇。</text>
<title>李寧越丈 之晦 舊宅。與趙聖益 思▣ 話感有述。</title>,<text>人家背郭盡茅茨。消暑高齋到不疑。黃蝶繞花雙上下。黑雲驅雨四流離。杜陵韋曲何年散。金谷蘭亭舊事知。千樹西門醉後感。老松新長出墻枝。李公卽坡洞七世舊鄰。聖益方借房僑居。</text>
<title>側栢 座上諸人同拈一韻。分曹咏物。而以眼中花木列書片紙。信手拈取。余得側栢，錦草。</title>,<text>非杉非檜宛高人。偃蹇山齋對岸巾。細葉亞風渾颯爽。辣香供座轉芳新。猶含樑棟明堂意。幸免樵蘓白屋貧。千歲樛枝多壽色。淸陰分與蔭東鄰。</text>
<title>錦草</title>,<text>紅嫌太閙綠嫌紛。淡態亭亭少似君。織女機前疑蹔見。炎皇經裏未曾聞。踈莖颯颯含微露。瑞彩葱葱細曝雲。喜是吾園寬十畝。貞篁嫰菊與平分。</text>
<title>中伏日會諸君</title>,<text>荏苒三庚半。聯翩數子齊。高軒解衣坐。流水使人迷。岸樹隨風轉。溪雲欲雨低。不須悲落拓。吾道本棲棲。</text>
<title>次李德輝 東顯 秋夜見懷</title>,<text>山扉隱几市塵空。玉宇澄虛一氣中。積雨三旬初見月。高樓七夕已含風。微茫樹色烟雲入。緩促蟲音律呂通。白露蒼蒹催節序。丈夫安得不成翁。</text>
<title>簡崔姪鴻晉</title>,<text>長夏齋居靜。江山念別離。如君亦老大。於世尙棲遲。海瘴偏愁瘧。田荒每苦飢。求才聞詔下。努力事文詞。</text>
<title>漣川李使君見寄詩卷。就次其廵野韻。</title>,<text>驚起田頭午饁氓。使君騮馬出林鳴。玄蟬亂噪乘商氣。白鷺羣飛避角聲。一線縈廻溪屢度。餘絲颺綴雨新晴。鄕園已是躬畊慣。立話桑麻倍覺情。</text>
<title>方丈山鏡巖師之徒汪介，萬及二上人。爲其祖師寒巖求㙮銘。秋波求影讚。入洛干謁。亦來見訪。於其歸書贈。</title>,<text>秋波弟子盡寧馨。一滴曹溪徹左溟。秀氣渾鍾方丈嶽。妙年能誦法華經。長安黃葉來飛錫。浩劫浮雲返勒銘。免向名山作生客。寄題詩句滿禪扃。</text>
<title>寄題深寂菴</title>,<text>逝水何曾住。浮雲不見蹤。高僧已雙樹。初地杳千峯。蛻骨新開㙮。龍鱗舊植松。唯餘法侶在。梵唄雜淸鍾。</text>
<title>秋雨獨坐。次友人見寄。</title>,<text>日日長歌縱酒初。星星短髮罷梳餘。高林夕照寒山聳。細逕秋泥舊客踈。詩價懸金誰買駿。宦情緣木欲求魚。古人耐有資身策。八百柔桑繞草廬。</text>
<title>幼文移宅後。同士述，謹之往訪。</title>,<text>無遠終南控藥西。主人爲此定幽棲。當窓隱隱三條市。赴海駸駸一道溪。石柵夾茅多牧豕。葱田護棘卽防鷄。有時吹引淸飇至。偃蹇槐龍簷與齊。</text>
<title>九日。同秀五，士述，幼文，士純登城。</title>,<text>落木寒砧滿洛城。茱萸揷遍裌衣輕。詞臣白面兼戎服。病客黃花有麴生。且遇故人添起色。不要新句買虗聲。指揮如意登高處。極目秋雲萬里晴。幼文帶文兼宣傳官。</text>
<title>寄題宗人仲禮 安敬 三機齋 三機者。捆屨織席兼織蓑衣也。</title>,<text>晩拋書劒故山歸。道是忘機未息機。大小難齊天下足。短長相稱雨中衣。蒲茵日夕功須促。野市秋冬價不違。盡分秪緣關已事。任眞那必畏人譏。</text>
<title>謝浿丞送履</title>,<text>投贈知君意甚長。老夫歧路尙彷徨。躡登筵上無黃歇。拾向橋頭有子房。萬里不曾違跬步。百年唯自信行藏。更須蠟屐相携返。五嶽春來藥草香。</text>
<title>德川吳使君景三新搆小亭。扁曰小水雲。以其丹庄亭子名曰水雲故也。有書索詩。寄題壁上。</title>,<text>歲月關河吏。香山在戶庭。平生丘壑志。隨處水雲亭。起滅涵空色。澄虛會性靈。茫然開闢後。流照始文星。</text>
<title>贈金徽藻 冕鎭</title>,<text>斗杓隨歲轉。燈蕊向人斜。後輩唯徽藻。吾兒並棣華。別離頻寄札。來聚若還家。無限西城酒。呼僮取次賖。</text>
<title>送徽藻還鄕</title>,<text>黃金覓盡力淘沙。蠧老螢乾飫百家。但到盈科水進處。夢中知有筆生花。</text>
<title>申文初自楓嶽迤過法正於峴山官齋。歸示所述。和贈長律一篇。</title>,<text>終古圖經上。三山無定鄕。相傳自秦世。大抵近韓疆。此地眞仙窟。諸天舊道場。滄溟爲勢大。無竭以身當。意慮經營外。光輝混沌傍。千峯皎向日。六月凜凝霜。䧺俊或他有。詭奇無物方。不須論細大。俱是出尋常。夙昔經行遍。令余夢想長。今秋維九月。申氏第三郞。未暇憂單裌。那能計宿糧。西風吹落木。東路首扶桑。電掣靑門轡。雲高黃鵠翔。台岑窮謝陟。華嶽踵韓狂。到處淹長日。題詩滿正陽。由來誇筆健。誰不㥘金剛。氣勢摧巖瀑。神情眩石光。獨能遺色相。直欲闘䧺強。㙜鶴如盤舞。潭龍遂遁藏。悠然遵漢水。知是爲峩洋。趁著山翁馬。催登子賤堂。長箋雪練凈。新釀鬱金香。捧硯大堤女。登盤東海魴。深情有膠漆。淸韻迭笙簧。歸及城西社。投之詩一囊。𢥠神怳河漢。觸目盡琳琅。忽憶前年事。徒令後死傷。東關違壯觀。南斗斂寒芒。有弟今如此。知音遂不亡。南還對騎鹿。爲我誦玆章。</text>
<title>臘月初六日。渡楊江記見。</title>,<text>楊花鎭前江水淸。平明潮至榜人爭。沾身宿霧山容濕。滿眼遊絲野態生。鷗鳥無憂相對浴。颿檣不礙正橫行。沙頭酒店休回首。商旅長歌早起程。</text>
<title>挽姜生岳欽</title>,<text>吾衰不復志當時。唯喜通家有好兒。促膝細談先輩事。揚眉亟賞近年詩。新成項領逾堪愛。未露光芒已自奇。十載任存山下淚。如今忍對爾翁爲。其二灑雪廻飇陰復晴。蕭晨送汝出秦城。慈顔未信冥途會。血掌空傷行路情。同硯少年來斷絶。滿床殘帙散縱橫。西流不返臨津水。嗚咽如聞幽泣聲。其三人事天時漭自哀。化翁那不惜奇才。黃生已是題金榜。李氏猶聞産蚌胎。亦有少年長逝者。無如此子最悲哉。靈車跼顧西城路。一去英䰟倘復回。</text>
<title>贈許公著來宿</title>,<text>故人今歲別雲山。以我頻來白社間。方朔談諧眞不枉。雒生歌歗豈長閒。醅濃竹葉無寒事。香返梅花似舊顔。不有郭雲將雨到。那敎閣夜滯君還。</text>
<title>除夕簡樊台</title>,<text>兼旬屛跡故人家。已道靑陽逼歲華。高枕未須愁雨雪。深樽那不惜梅花。嚴城曙柝分聲遠。淸鏡霜毛對影斜。莫傍風塵淹暮景。且隨漁釣作生涯。</text>
<title>景三宅待樊巖未至。秀五，公會方賭棊。與幼文同賦。己亥</title>,<text>名園知卜夜。高燭坐移時。有客留歡地。須公退食詩。玉繩垂戶直。銀漏度城遲。兪李平生事。相逢只著棋。</text>
<title>洪省吾宅。用希菴集韻。</title>,<text>事事新年不厭新。故情唯有巷南人。何多詩裏游閒日。且樂罇前現在春。櫪馬向風誇駿足。壇松受月露龍身。解衣欹枕從吾性。百遍相過未是貧。</text>
<title>南鄰遇李聖良 得臣。呼韻同賦。</title>,<text>對是悠然別惘然。今年再見過江船。崢嶸髩色含盃裏。澹蕩春光隱几邊。背郭白茅深映日。隔溪黃柳暗浮烟。芒鞋竹杖丁寧約。滿眼珠㙜碧掃天。</text>
<title>溪社修舊令</title>,<text>君住溪西我市東。暮年詩酒性情同。三唐信美難爲上。百歲平分已過中。隴麥初生須得雨。林花欲動莫敎風。出門遠近皆春色。流水橋頭路細通。</text>
<title>春社日</title>,<text>春賞悅人魄。淺黛羣山聳。喬柯綠敷阿。宿麥靑被隴。川泳魚奮鬣。林巢鳥蛻氄。杖策憇中阜。傍有千歲塚。不樂復何爲。轉眄木已拱。但覺神駘蕩。焉知鬢種種。國俗戊爲社。玆辰古所重。枌楡鬱成蔭。簫鼓紛來擁。祀典久已隳。舊號徒虛冗。長歌撫今昔。感慨意彌涌。空餘告羊義。無復割肉寵。有酒君且醑。深盃我當奉。</text>
<title>讀先王行錄</title>,<text>長干休伐檀。中阿莫采葑。山榛兮隰苓。令我回首重。文人陟在帝。朱絃像遺頌。淸河値千祀。三正貫一統。典謨挹勛華。文獻徵杞宋。威愛寔相濟。文武乃幷用。太陽旣中天。氛翳豁昬雺。經經與緯緯。萬縷歸一綜。民隱細必究。言路廓無壅。文綺斥常御。燒羊屛上供。化已均肖蝡。材不遺線𧜇。稷下盛縫掖。山西奏靺𩌋。山戎絶警牒。海奴輸欵㡝。箾韶儀九苞。騶虞歌五䝋。馨香五紀間。玄德廼邁種。蓋自黨議來。朝著等聚訟。王綱旣收攬。淫朋畢惴恐。狂瀾一捲廻。羣流會沮灉。至今恩㤪場。戈戟不敢縱。賤臣蒙顧眄。于時窃寸俸。記注叨忝攝。遊幸頻陪從。靑袍太劇困。衮裳何由䙜。一麾暫江海。薄遊遂汧雍。君家覽玉牒。雙跽千回誦。感激話當年。樽前涕淚共。</text>
<title>社中諸君遊沈氏故園。歸以詩示奉和。</title>,<text>郭南衣冠盛吾里。賞春多在沈園裏。花樹葳蕤曙光分。雙闕岹嶢相對峙。萬屋晴暉白楡街。十丈遊塵紫烟市。米舫魚船齊上下。平沙漠漠三江水。携手移登挹凈欄。尙書孫子社中士。酒闌棊罷促陳詩。喧呼不覺花陰徙。歡娛未極㙜榭平。野人種麥臨階戺。見君登臨春日作。令我悠然感成毁。安知此去幾年月。不有樓閣重依故山起。君不見長安甲第半已空。貧如沈君那足耻。</text>
<title>雲㙜記遊。寄喬桐洪節度。</title>,<text>秦城今年春早至。二月初旬已花事。上林千樹爛錦張。曲衖萬屋流霞媚。道上新雨絶浮埃。遊人日出連車騎。連車傡騎無南北。弼雲㙜前兩相値。太社壇西沙似雪。上有蒼巖高丈二。洛陽東邨據駱山。木覓南枝迤墨寺。面勢端正如對案。太乙鉤陳列方位。令人到此神駘蕩。四邊吟望淸歡恣。解衣松根各踞石。移席花陰別掃地。少頃傳呼尙書來。史觀多暇波濤字。秀五文雅金閨彦。景三風流玉堂吏。提携更向淸溪曲。誰家小屋何年置。欄前曲沼落巖泉。庭畔踈松接山翠。麗鳥盤旋八風舞。粉蝶悠揚百種戱。洞門東坼禁城寬。眼濶不知神境邃。春酒盈盈無勸酬。此夕當樽誰不醉。次第珍肴軟飫口。時節花糕香擁鼻。新詩累牘書未已。怳惚如入波斯肆。庖丁刃下無全牛。伯樂廐中盡上駟。忽憶故人滄海遠。三道樓船統禦使。已敎儒術致宰相。更兼韜畧宜將帥。去歲江州經歲別。關雲嶺樹空愁思。南郭逢迎復別筵。行塵悵望重溟秘。雲濤漠漠怒鼉作。瘴霧往往飛鳶墜。此地三年歸未得。時時獨有書相寄。宦遊不如還家樂。爲我願廻紫騮轡。社中年少盛文詞。君家令子靑雲器。昨日之遊興未闌。彩衣歸急庭闈侍。老夫朝起帶宿酲。長句慇懃爲致意。</text>
<title>春社日會溪社。同賦喜雨。二十韻。</title>,<text>神聖化相禪。雨暘時不違。文章流草木。天地入璿璣。去歲藏冰晩。經冬見雪稀。花先人日動。燕已上元歸。野老方催耟。社公還識機。谷風俄習習。林雨遂霏霏。嫰態滋靑細。遙光犯翠微。也應知節序。似欲矜芳菲。勢度城槐健。膏沾隴麥肥。滂沱連日夜。萋渰遍郊畿。田畯那禁喜。桑林不待祈。老農徵吉慶。今歲判穰饑。蓄水防頹閘。添蓑補破衣。休官生理薄。學圃晩功希。畎澮煩䟽拓。奴丁費指揮。因之懷社友。卛爾到村扉。喜鵲査査語。晴鳩欵欵飛。輕陰殊澹蕩。斜日更光輝。舟楫謀浮漢。衣冠筮浴沂。自玆春賞始。回首重依依。</text>
<title>詠鷰</title>,<text>北山有奇花。南山多嘉卉。朝出必聯翅。暮還常踵尾。棲宿傍人多。來去度春幾。毛羽須自愛。君子貴有斐。</text>
<title>細雨。與幼文，公會登南城。招士述不至。</title>,<text>紫閣靑輝生座隅。仲春時物變朝晡。林間自照花無數。樓上相期雨不孤。出洞鳴驢常傡轡。當壚啼鳥盡提壺。頻繁使者岐川宅。述作如渠肯遣無。遣一作放</text>
<title>懷秀五</title>,<text>秀五城市客。不厭城市處。亦如城外人。不向城中去。我昔騎馬一訪之。洞門南泥連北苧。將軍衙罷列畫戟。丞相朝回燃蠟炬。故人春來何所事。殘書數卷床頭貯。生理罷郡猶淡泊。蹤跡向人多齟齬。胡爲兀兀閉門居。城南不逐看花侶。請君來聽洛生詠。先生掩鼻東山墅。</text>
<title>春日遊關廟</title>,<text>芳草鈿車度陌催。朱門爲客午時開。苔靑將帥盤龍劒。石白君王下馬㙜。無事風鈴常自警。慣人花鵲不相猜。經過此地元多感。且向壇頭覓酒來。其二桃子山前祠廟新。桃園香火憶玆辰。君能以死報皇叔。馬亦至今隨主人。聞說風雷往往夕。下來雲霧冥冥神。丈夫生世得如此。何患不淸燕塞塵。</text>
<title>至德祠</title>,<text>三葉朝鮮國。當時作聖君。荊蠻淹日月。代邸起風雲。跡閟人誰見。光潛世不聞。意中千古事。留與孔巖文。</text>
<title>漢陰相國舊園</title>,<text>古來賢宰相。窮處置林園。文藻江山曠。勳名國史存。通家有子弟。隔水是吾村。登眺躊躇地。斜陽宿莽昏。</text>
<title>李高陽子應 趾光 草堂。拈韻同賦。</title>,<text>小桃初坼杏陰闌。山郭晴暉倚檻看。花縣頻年朱紱貴。草堂依舊布衣寒。高陽此去知多路。暇日同來盡冷官。更向白櫻林下醉。尹家巖洞也能寬。</text>
<title>韓謹之 德厚 到溪社。用前韻。</title>,<text>山水東南意已闌。禁城雲物且留看。洛園分日經行遍。晉俗兼旬飮食寒。有客秖緣能愛客。無官不是遂休官。沙君湖老何須問。吾社由來占地寬。是日公會有約不至。謹之不期而會故云。其二已是形骸外。頻於翰墨間。花開多白日。客去有靑山。時物參差變。生涯太劇閒。聦明與志氣。坐數十年還。</text>
<title>昨日幼文虛枉。翌朝有詩見投和呈。</title>,<text>紫閣峯前盡酒家。遲遲客返醉流霞。山扉不省何人過。猶有餘香著在花。</text>
<title>招悟軒沈大年 𡑿</title>,<text>韡韡北苑花。葱葱南麓樹。皎皎社中客。憧憧日相遇。臨觴輒延佇。豈不以君故。君年逾半百。髩髮亦已素。花時獨不出。何以慰遲暮。君能善自解。萬事了一悟。棊云博猶賢。酒言懷可寓。所好吾自從。不言心已喩。一日十二時。一年三百度。昨已覺前愆。今忽悟昨誤。譬若煩惱人。夜夢方朝寤。行年六十化。蘧瑗信所慕。我有度人針。爲君起沉痼。白日向西馳。晷刻無停步。春花倐秋葉。晨霜已夕露。君不遨以遊。拱木俄生墓。請君秣紫騮。騎向雲㙜路。城闕鬱岹嶢。烟霞藹翔聚。亦有樽中酒。盈盈十千酤。戲蝶當筵舞。好鳥依林住。年芳殊未已。物華那不顧。端居復何益。從我賦長句。</text>
<title>懷海左</title>,<text>少小擇交游。志氣頗亢倨。自失衢與偉。斯道不重與。晩從法正遊。詞賦馳聲譽。耿介廼其性。簡穆常罕語。及到三盃後。豪氣亦未除。鞅韅寔齊驅。壇坫卽高據。一字或沉吟。百篇何驟遽。闘險復矜捷。輕舟下灧澦。去年來京師。官曹多暇豫。枉轡白郭廬。並鑣靑溪署。輝輝花晷轉。灧灧酒錢醵。形骸兩脫畧。岸幘各箕踞。唱酬遂成什。當夜不知曙。親老養爲急。復向峴山去。公衙簡簿牒。高堂健匙筯。海嶽窮奇覿。五更金鷄翥。開口錦繡爛。沁肺風烟飫。曩從震澤見。江山有神助。音徽何久曠。春還舊遊處。鸎鷰競年芳。楊柳有飛絮。伊人不在玆。壺觴悵未御。臨風寄遠懷。短詩代書䟽。</text>
<title>與幼文同上南門樓。有懷樊巖。</title>,<text>芳草萋萋雨散朝。城樓步上信藤條。瓦縫向日鴛鴦合。花蕊無風蛺蝶搖。流水憶君樊里第。碧雲招客蔓川橋。秖如吾輩斯名士。劉阮於人未覺遙。</text>
<title>遣興。與省吾同賦。</title>,<text>蝶能爲舞鳥能歌。花底平生奈爾何。浩蕩風烟眼前濶。崢嶸日月鬢邊多。靈芝仙子餐餘藥。叢桂幽人隱處阿。君亦歸心滿雲水。騎牛汾曲好經過。</text>
<title>遣興</title>,<text>白髮看羞鏡已拋。五陵年少罷論交。閒雲不向塵間宿。好鳥多於花裏巢。老去扶身桃竹在。醉來隨手玉壺敲。誰能兀兀書帷下。春滿靑門十里郊。</text>
<title>送丁景行 載運 游朴淵</title>,<text>萬戶千門夜過雨。萋萋芳草連花樹。禁城年少盛冶遊。日出衣巾眩洛浦。丁生騎驢獨不顧此路。西走開城府。開城東北羣山䧺。中有淵龍窟宅古。一泓波黑太陰積。半空沫白翔雲聚。海東無瀑可與比。獨有楓嶽乃其祖。我昔登眺壯心目。洗盡胷中萬斛之塵土。丁生丁生自奇士。羞與碌碌兒輩伍。飛上天磨聖居最高頂。然後老石潭心踞以俯詩。與朴生之笛聲相競。一曲堪起潛龍舞。</text>
<title>寒食前二日。訪蔡尙書樊里別業。</title>,<text>笑看平地足波濤。東出都門卽漢臯。歲月已闌京兆柳。春風正好武陵桃。火成丹竈身逾健。路轉靑山勢▣高。應怪故人來稍晩。百花新拾釀爲醪。時尙書譴罷京尹。屛居明德洞。</text>
<title>至明德洞贈主人</title>,<text>箇箇林園望宛如。偶逢田父問尙書。爲多花木生春早。自有溪山得主初。入夜洞天殊窅漠。使人心地欲空虛。餘翁行處餘窩在。分取明公坐臥餘。</text>
<title>戀明軒朝起。六言四首。</title>,<text>淸溪宿客初來。幽事山家在曉。早起兒童掃花。恐驚簾外啼鳥。其二明沙十步五步。靑松三株四株。短墻西去草閣。淡靄踈煙有無。其三溪聲決決循除。花氣霏霏襲裾。樓上牕前相望。少年朝起讀書。其四早花纔落晩花。一鳥先來百鳥。樓頭無語竚立。捲簾靑山多少。偶得早花纔落晩花之語。不卽屬對。佇倚欄曲政沈吟。忽見一鳥先集花叢從而集者無數。遂成首句。</text>
<title>戀明軒夜雨。聞禁城鐘漏。</title>,<text>已是囂塵厭。愜心東郭家。樓虛雲拱枕。山黑雨喧沙。宿浸方畊稻。新開足念花。忽聞風外漏。全不遠京華。</text>
<title>寒食日雨少止。與主人從臥龍瀑。徑明德後洞。上最高峯。</title>,<text>涉園三日已三廻。剝盡苔花植杖㙜。細磵分流通徑入。幽禽遷坐讓人來。纔經禁火烟新起。正好看山雨復開。閴寂林廬遠酒店。花前悵憶掌中杯。</text>
<title>百香樓</title>,<text>老愛樓居好。閒知野趣長。淸幽容枕席。空濶面池塘。三畝盡嘉木。四時多異香。主人誇向我。月出更輝光。</text>
<title>素沙道中</title>,<text>郊畿南盡出湖城。弘慶碑前大道橫。汗簡虛踈稷山戰。腐儒茫昧解生名。陰陰夜雨吹寒燐。漠漠春田遍水畊。白板橋長新漲綠。從容下馬上頭行。</text>
<title>任存</title>,<text>淚盡當年事。吾猶此世人。夢中空碎璧。天下竟無麟。死豈關玆土。恨應終我身。忘情謂已久。觸物輒如新。</text>
<title>道中記興</title>,<text>十里岡巒走勢斜。馬蹄終日踏溪沙。樵風陣陣通孤徑。烟火時時見數家。洞口年深銀杏樹。道傍春晩玉梅花。平生苦愛名山水。願逐仙人馭彩霞。</text>
<title>馬上口占</title>,<text>小妹十年別。前書三月期。亦知行漸近。猶恐到偏遲。且作何顔狀。眞忘久渴飢。夕陽如解意。留掛嶺頭枝。</text>
<title>別順天李使君子益 謙煥</title>,<text>西泉水綠老松前。丞相祠堂二百年。孫子國恩新出守。使君家法舊流傳。無時江鯉跳迎楫。返照林烏舞近筵。雙鬢先朝曾賜玉。摩挲今日效埃涓。其二萋萋芳草驛亭陰。蹔別終南懷更深。何以贈之黃覇傳。蕭然攜去宓生琴。樽前征馬嘶成曲。枝上流鶯啼送音。不盡芝峯祠下水。今人須見古人心。</text>
<title>挽李桂坊德中 克誠</title>,<text>眉宇翛然識紫芝。坐間衰俗忘澆漓。棊從勝負吾何與。蘭自幽香誰得知。身不役心輕解紱。髮因多病早成絲。只應名士如君足。那箇夸毗大小兒。其二四十年間秖此心。移家又近白門陰。區區俗禮無迎送。落落淸談有古今。復著華翁三影對。不知殘漏五更深。可堪丹旐郭西路。正値黃鸝枝上音。其三墨壘平居懶不開。我書多是被君催。簡編狐筆重搜出。家世龍門自叙來。玄晏敢當千古托。子雲空待隔晨廻。至今逋債幽明恨。焚草那能徹夜㙜。分沙遺集五節，殉難錄，溫齋書法，景遠錄諸序。皆應其求。而作明史提綱序。成於其沒之後故云。</text>
<title>挽趙承旨 </title>,<text>弱冠螢牎蠧卷中。齊年驚已到蟾宮。聖恩許上集賢殿。時論知尊文簡公。十▣積薪仍抱病。異鄕飄梗遂成翁。丰姿雅趣重難見。望裏靑城一半空。</text>
<title>赴溪社</title>,<text>五劇游塵擧扇遮。溪西小逕入欹斜。午時貧士供厨麥。四月今年上市瓜。何地不宜容笑傲。此心初豈戀繁華。關人最是千秋業。白首書成已滿家。</text>
<title>西郊候李友德中返䰟。口占示同來諸君。</title>,<text>國門西出綠樊橫。日送喪車路已平。戲劇化翁那肯惜。見多兒輩不曾驚。髑髏誰信誇南面。因果虛傳托後生。且向黃公壚畔去。與君酣詠放歌行。</text>
<title>雨</title>,<text>山光益蒼黑。風勢盛東南。禽鳥忽愁思。霧雲相吐含。下簾方午睡。滿市盡農談。萬屋高低色。陰陰老木參。</text>
<title>士述宅同賦</title>,<text>返照崢嶸在曲城。君家小坐爲人情。參差杏子團垂實。圓活鶯兒捷送聲。養性不妨逃麴糵。厭機仍欲謝楸枰。莫言夏日長難了。淸事閒中與日生。</text>
<title>樊巖宅。次香山新蟬韻。</title>,<text>欲雨未雨時。忽聞聲在枝。凉颸颯如至。流序捷能知。六琯元相應。三農亦不遲。看渠刷皎翼。愧我老厖眉。</text>
<title>復用香山韻</title>,<text>爽氣樓頭北嶽通。流雲聚散午時風。陳編老去傳經意。淸坐蕭然辟暑功。簾影參差林影上。棊聲寂歷雨聲中。我似樂天渠似我。境須眞悟不須同。</text>
<title>阿順曰登第者敞衣而宕巾。伯父何用此爲也。余笑曰吾固登第矣。順曰吾不見伯父之新恩與做官。是言虗也。笑而有作。</title>,<text>十載幽居者。世人誰識之。有心三不朽。於事百無爲。鞍馬親朋絶。衣巾稚子疑。仰看雲際鶴。雙翮耻籠羈。</text>
<title>雨後和蔡判樞懷樊里別業</title>,<text>禁城當午漲炎氛。疊榭層軒低火雲。尙書端居意未適。淸簟纖絺凉不分。鳴蟬寂寞萬木靜。今日之日何太永。但願將身化黃鵠。橫飛八極離人境。倉猝一雨眞不意。遠勢颯沓東南至。急聲滴瀝初鳴簷。亂流縱橫遂滿地。令人起坐舒心魄。林巒俄頃殊氣色。因之悠然生遠想。樊里山水東城曲。春星堂前梧桐碧。雲影池頭菡萏紅。三洞谽谺會一門。淸溪曲折縈其中。細流潺潺被盤石。落來爲瀑嗽成玉。無端飛沫吹十步。有時跳波高數尺。我曾從公騁幽眺。三宿高軒情未了。木葉新敷未全濃。春水方生猶恨少。別來幾時時物變。閒處尋思夢中見。五色瓜成香擁圃。四面風來淸滿院。擬待靑山新雨歇。隨意飄然一驢出。靑絲繫壺錦爲囊。誰其從者會與述。水閣巖扉絶世喧。急流身退道逾尊。樽前有客如蘇軾。且賦新詩司馬園。</text>
<title>尙方肅命日述感 有敎除久閒文臣一官。拜尙衣別提。</title>,<text>宿昔濡毫近御筵。周全終是荷皇天。小臣流落三千日。浮世悲歡二十年。白露園陵秋色入。蒼梧雲木雨聲懸。當時舊物靑袍在。雙淚摩挲雪滿顚。其二殿陛臚聲晝刻傳。禁林高樹已鳴蟬。遙分御氣丹霄上。正想香烟玉案前。補衮自知才未有。進裘唯是職當然。尋常夢裏君王面。感激希翁舊日篇。</text>
<title>直署夜聞水聲</title>,<text>慣向山齋宿。鳴泉在戶庭。誰令御溝水。忽逼枕邊聽。來處天應近。流行夜不停。綺䟽明月裏。魂夢亦淸泠。</text>
<title>直中自述</title>,<text>繡匣龍泉澁。風篁嶰谷深。非無牛斗氣。誰識鳳凰音。遲暮爲官計。平生戀闕心。隨緣且飮啄。岸幘只高吟。</text>
<title>直中贈騎省崔員外稚晦 獻重</title>,<text>騎省岹嶢接尙方。樓頭相望意何長。弱冠期汝靑雲士。冷帽羞吾白髮郞。晝永詩書通問訊。夜分燈燭共輝光。井梧秋色還今夕。一雨森然餉晩凉。</text>
<title>扈駕黃驪。途中口占。</title>,<text>聖上三年八月初。二陵霜露動金輿。黃驪佳氣今何似。曾是先王駐蹕餘。其二晴開閶闔五雲重。大道如天駕六龍。攔後新軍齊上馬。戎裝耀日繡芙蓉。其三兩岸帆檣夾萬艘。中開寶座彩雲高。魚龍盡起馮夷鼓。法駕前頭翼衛勞。其四靑門東出盡原田。田畔迢迢輦路連。萬馬西風騰逐地。豆花無恙稻花鮮。</text>
<title>陪謁陵寢</title>,<text>丁閣深嚴展禮容。二陵鄰近勢盤龍。尙傳英祖臨庚戌。復喜神孫似世宗。原樹低凝甘露凈。爐烟上駐彩霞濃。太平陪從饒恩澤。况是微臣黻冕洪。</text>
<title>夜宿趙汝晦 時貞 家。主人出示海左唱酬諸什。用韻贈之。</title>,<text>傾蓋黃驪已白紛。酒中相喚便卿君。籬通一面臨官道。簷豁東頭養水雲。百歲傳家無改井。三郞滿眼揔能文。燈前展讀襄州作。興入鳴沙白鳥羣。</text>
<title>南漢試士。以對讀官入參。</title>,<text>劒佩分庭靜不譁。羽旗徐轉六龍車。晴雲雉尾低黃繖。曙旭螭頭晃絳紗。始近天顔心轉細。重登玉陛鬢先華。離宮獻賦三州士。擧首齊瞻第一花。</text>
<title>重陽。同樊巖登南麓。</title>,<text>天風落木振亭臯。扶醉登臨有我曹。萬古漢江流不極。當時宋玉賦何高。赤楓晴旭元相徹。黃菊重陽不厭遭。此會今年較去歲。病餘筋力已新袍。</text>
<title>尙方長廊前盤松甚奇古。高幾丈二。下坐十餘人。老吏金弘器自言移自北山。恰四十歲矣。用南麓韻賦之。</title>,<text>弱植移來自北臯。靑天一葢寄官曹。乃知屈曲非渠性。且閱間關到許高。鱗甲老龍隨歲改。笙簧鳴鳳與風遭。㓒園傲吏盤桓久。鬢髮鬖髿白映袍。</text>
<title>潭陽李使君書來求詩。漫答之。</title>,<text>悵憶潭陽李使君。一年書札再相聞。漢廷三策誰憐董。蜀郡諸儒已化文。京國懸情逢九日。湖山極目送孤雲。霜前定有南歸鴈。采采籬花到夕曛。其二澹澹方塘晩不波。臥聽寒葉墮林柯。唯甘家食輕粱肉。將製山衣養薜蘿。言著五千知己少。年過半百看人多。傳神自有黃花在。莫把容顔問若何。</text>
<title>春潭上人夢認。自湖南携其師雪潭文集來求序文。其歸有詩次贈。</title>,<text>甁鉢頗辛苦。山川度幾重。囊携雪潭集。巾絡白雲松。僧寂香烟散。吾衰翰墨慵。天寒念道路。蒼翠杳千峯。</text>
<title>別尹希勉 行毅 歸湖庄</title>,<text>六載悲歡與共之。一溪南北見茅茨。無言亦自悠然對。有酒唯應到處隨。萍梗江湖將問舍。菊花時節又臨歧。蕭蕭暮雪西城曲。羅雀門扉剝啄誰。</text>
<title>溪社小集。許公著適至。</title>,<text>終南隱約夕陽東。粉堞峩峩錦石紅。秋熟渾多飮食樂。客來初不姓名通。籬香苒苒黃花蕊。砌色姸姸翠篠叢。相顧浮生意氣裏。亦無分別亦無同。其二信有君家僻。我來雲亦隨。留名唯飮者。得句第言之。疾病容顔改。蹉跎歲月欺。莫耽棲隱樂。恐負聖明時。</text>
<title>贈別北評事吳景三</title>,<text>燕人宦播滇。粤客陟嵩岱。丈夫一出門。焉能顧親愛。孌彼東方士。跼之庭戶內。拘攣重决捨。眷戀多細碎。經營百里行。中道云已廢。行行任所之。曾不踰朔晦。道里可指掌。東游窮貊獩。南涉耽羅海。北限挹婁塞。生年一到此。夸說向兒輩。嗟爾志蓬桑。已自在童晬。匏繫百年間。鬱鬱誰能耐。與君夙論交。知君抱氣槩。文彩見故家。英聲出同隊。中歲入名山。全家餌藥菜。鶴氅身自披。箬笠頭常戴。頗究養生訣。意欲蛻垢穢。奇珍豈終棄。粉地資雕繢。扶搖九萬里。空濶溟鵬背。通籍曾未幾。前年事專對。薊門樹蒼茫。巫閭雲靉靆。望諸與慶卿。千秋瀝酒酹。周流極覽賞。俛仰增感慨。歸來報明主。關河又出倅。佳麗西京道。舊跡驢旋磑。崢嶸妙香嶽。壯觀無與配。鋒車忽追還。㙜省須風裁。雍容白玉堂。委蛇見進退。評事重其選。雅望兼脩能。直以行邁勞。當之輒心痗。君有筆如椽。不辭從軍載。長歌出塞曲。肯爲兒女態。昇平二百年。四境達鳴吠。二千六百里。道塗無壅礙。郡邑盛將迎。鼓角紛喧攂。秋闈集衆士。詞鋒競厲淬。衡鑒資公明。碝璧別瑕纇。北俗比尙文。亦足賁昭代。莫以潮州遠。能忘國子誨。行至節度營。軍容列戈鐓。儒酸脫縫掖。戎裝束盔鎧。嚴冬廹開市。彼方恣狡悖。淸簡服其心。威重折其喙。樊翁裘帶地。君行見又再。幕府常多暇。娟娟列粉黛。燕寢凝香䕪。舞筵耀珠玳。苟忽虎尾戒。那免麝臍悔。所幸窮壯覿。關嶺豁阻閡。遐情入漭渺。元氣吸沆瀣。遂令坐井者。自羞形不逮。秋天日寥廓。秋風蘇病肺。霜楓錦未凋。露菊黃自在。別離當此夕。勞歌懷永愾。臨歧摻子袂。贈子以劒珮。歸朝愼莫遲。紫禁烟花靉。爲我發錦囊。珠玉燦唾欬。</text>
<title>季秋旣望。樊里主人攜公會出城。賞月溪上。余與之偕。</title>,<text>星斗秋山向夜闌。舊堂歸客宿雲端。花香似爲樊翁住。月色多於洛社看。丹鳳漏鐘雙闕近。白雲砧杵數家寒。瀑聲西畔相携去。百步嶙峋露石欄。</text>
<title>岐蘇二子。有約不至。</title>,<text>幼文出無騎。士述慵仍睡。徒行固不可。睡亦有何嗜。簷間不肯噪。山鵲亦解事。</text>
<title>樊里仍用摩詰桃園韻</title>,<text>生長京華三十春。花樹浩蕩無涯津。豈知出城無十里。已有名區稱高人。故設岡巒障坨隩。不勞舟車踰川陸。石溜松濤遞送音。娛人詎必須絲竹。主人已脫尙書履。勸我同裁居士服。廼知虛說桃花源。不若眞開綠野園。官閒不曾吏人干。客至莫敎徒御喧。盤饌亦足供小集。芋栗山田當采邑。高樹蒼蒼夕照斂。遙岑漠漠散雲入。復有金波漾松間。桂娥娟娟手招還。世上幾人能悟境。天下唯公不負山。憶公平生無不見。東遍靑丘西赤縣。轍跡欲追步極亥。海辯直折談天衍。然後歸來一丘壑。坐看人世滄桑變。身能強健跡能深。不分廊廟與山林。階前新種靑松樹。會見昂霄高百尋。</text>
<title>夜雨聞雷</title>,<text>漠漠黃花雨。憑憑何處聲。亂鷄殊未已。孤燭若爲情。雲霧紛相合。山河盡欲鳴。老儒苦茫昧。上帝甚分明。</text>
<title>北鄰安節制。蒸栗沽酒夜至。</title>,<text>禽魚見客莫相猜。本意蘿琴信宿廻。赤葉炊成雲子飯。黃花携到羽林盃。佳期不負三秋月。怪事何從半夜雷。是夜月明。忽急雨迅雷。 明日雲林還入望。羞將華髮走塵埃。</text>
<title>雨後携至傍花溪。看臥龍瀑。上百香樓。頫光影池。</title>,<text>雨時山黑雨過淸。入沼流泉地勢傾。樹木冥冥寒雀噪。郊墟漠漠暝烟生。不分店酒殊家釀。秖愛村歌放市聲。携來家釀告盡。沽村酒共醉。偶有村兒歌謳者。 卜築偶依靑海宅。宅是靑海伯李之蘭舊墟。 古來文雅敵勳名。</text>
<title>次輞川十二韻</title>,<text>養拙須荒野。資生近薄田。蒼生望安石。白首臥平泉。境僻堪娛老。心閒學坐禪。高人歸後柳。君子種來蓮。流水行休外。停雲笑傲邊。秖要心跡一。不用角蹄千。爵祿公何有。簪裳我偶然。提携乘暇日。嘯咏發凉天。水落 山名 三更月。蘆原 村名 十里烟。古人作誰與。今世覺吾賢。非是薄拖紫。可能忘草玄。觀魚川上樂。莊叟有遺篇。</text>
<title>販樵行</title>,<text>翳翳雲頭星。漠漠道中泥。老翁出門看。夜如何其眠夜鷄。犬吠牛嘶出復入。催喚丁男使起立。晝苦事繁眠夜酣。蹴之不起嗔正急。東家駒已秣。西家兒已飯。販樵向何之。直北靑山遠。漠漠泥沒膝。翳翳星照水。去從維楊縣裏沽。賣向白楡街前市。去時如山馬背樵。歸來百錢纏在腰。六十里程販又販。若干文銅饒未饒。歸馬望門嘶。夕烟稍稍生寒谷。曉爨更恐薪未足。急折屋後枯松木。其二朝販樵。買之楊山裏。暮販樵。賣向靑門市。朝行四十里。暮行六十里。泥不跨販樵馬。饑不噉販樵錢。今日苦不足。明日還復然。晩起鷄未動。早歸日已入。兒性本忠直。主人嗔罵無太急。</text>
<title>送洪侍郞省吾使燕</title>,<text>曾上邊樓望北平。荒烟廢壘漭崢嶸。牧羊村裏衣冠色。買骨㙜前駟馬行。旅館見春庚子歲。夢魂知路鳳凰城。莫言關塞音書絶。請看雲霄客宿明。其二脚氣年衰㥘據鞍。髩毛寒甚欲衝冠。天垂大陸冰霜積。野宿孤城飮食乾。久識使材須異等。爲啣君命不辭難。可憐碌碌籬間者。別日言愁到日歡。君素有脚病其三鴨江西畔古長城。橫笛聊爲出塞聲。羯漏五胡猶覇國。兎營三窟各䧺京。女眞不在五胡之中。故暗用苻堅事。淸三京自都燕京。以瀋陽爲盛京。寧古塔爲興京。 滇湟戰伐終無賴。王魏文章謾自鳴。史失由來求在野。莫欺天下少書生。淸人作明史。諱言建州征勦事。且於筴板諱書胡夷字。輒殘缺之。其四驛路漫漫走未休。飛沙如雪撲貂裘。西方慣作頻年別。北里難爲歲暮愁。半道音書頒曆使。五更星斗望京樓。楚州浪說胡山近。更到胡山說楚州。君解楚山綬歸未久。其五我輩情多爲友朋。衰年氣弱减飛騰。夢廻鐘漏千門曉。臥念關河十月冰。撥遣愁懷唯酒在。採歸風俗以詩能。阿戎且喜時相見。永夜床書雪屋燈。</text>
<title>士述宅。李子茂 世延 拈韻命題。刻燭催賦。戲與諸君賦之。</title>,<text>庭院深埋跡。靑童竹帚提。出看車馬處。橫直各成蹊。右雪簾額靑山半露鬟。雲橫裙帶雪欺顔。魂夢莫向高唐去。只是高堂在此間。右憶美人指點虛無外。呑噓沆瀣前。精神須靜壹。糟粕莫拘牽。空寂差殊佛。荒唐不羡仙。晦翁曾有註。眞訣我家傳。右慕道百家俱是宋明書。聞說通靈應不虛。陵墓使能營吉地。山河那遣入穹廬。五侯半起椎埋裏。樵牧多從冠帶餘。理自難明非本昧。徘徊抱卷意何如。右題堪輿經</text>
<title>李承旨 秀逸 輓</title>,<text>不將衫袂汙黃塵。栗里田園一士貧。正是坐間消鄙吝。自然眉際露眞淳。平居談絶悠悠者。從古詩稱藹藹人。湖縣傳筒樊社酒。十年回首足霑巾。其二隨緣七十五年經。不以悲歡攪性靈。阿大中郞雖寂寞。秖今三子揔寧馨。有時樽酒唯親戚。何處烟花是禁扃。佳氣鵞山猶未歇。故家丹桂一氊靑。</text>
<title>贈李于鱗 龍舒</title>,<text>竹扉南畔細通蹊。舊客經過路不迷。書劒十年京闕下。漁樵一室太湖西。莫羞雙髩飄殘雪。聞說千金買駿蹄。冬暖旅遊殊不惡。御溝融作九街泥。</text>
<title>贈別李使君 得臣 赴永興 庚子</title>,<text>紅淺朝衣手線長。板輿前導有輝光。行人見月辭秦地。流水從天下朔方。千歲枌楡依故社。萬家鷄犬達窮荒。兩京靑史君看取。宰相多須長吏良。</text>
<title>贈別李承旨 世奭 出守靑松</title>,<text>飛蓋映松桂。官人二白間。動天唯質直。擇地以淸閒。春入蓬萊殿。雲開主屹關。鳳雛看更好。鳧舃去相攀。</text>
<title>幼文見過</title>,<text>川原積雪發晶輝。返照餘霞相映飛。細逕斜連處士宅。故人初脫侍臣衣。深罇待客藏之久。佳句驚人和者稀。自信老年機已息。頻來語鵲坐書幃。</text>
<title>贈三陟使君李德順</title>,<text>汝曹揚鶴莫誇強。說著玆州舌已香。炎帝不知三寸椹。仙家亦少七分堂。桃花畫舫靑天濶。粉黛歌筵白日長。每恨使君踈麴糵。始知眞分在瓊漿。其二天晴髣髴見扶桑。萬里滄濤劃大荒。石毁何關韓吏部。谷遷唯識杜當陽。魚龍倚薄窮變。鬼蒼黃盡走藏。此地分符回此歲。君行此日有輝光。眉翁分符。曾在此年。其三聽說海民生事微。更兼橫索廹官威。帆通江漢黃腸湊。星照魚梁赤手歸。不有仁人懷惻隱。可能殘戶得支依。欝林片石如相載。合浦明珠定返輝。</text>
<title>伏蒙東溪老人長律見示。奉和却寄。</title>,<text>岱頂雲歸人渺然。杜陵回想益堪憐。音書斷絶當風雪。川陸蒼茫隔霧烟。阮氏已空連巷宅。范家那得贍宗田。流傳佳氣蓮岑下。指點荒墟麥隴邊。悵望靈光餘一老。坐談桑海似千年。平生文彩悲藏璞。浮世存亡感逝川。虛靜已生莊室白。寂寥空抱蜀亭玄。天心莫是傾仍覆。物理何嘗往復旋。先子公曾肩並比。兩家兒亦齒相連。峩洋絃上將雛曲。花樹園中伐木篇。世盡磷緇誰不涅。吾方舟楫爾爲舷。行裝造次蛩依蚷。氣味尋常蟻慕羶。下士那能窺岸涘。中原不肯讓櫜鞭。科名喜及芳華早。俗態憎他柳絮顚。仕宦身無登省闥。漁樵跡欲遍涯巓。晨昏志養高堂在。遲暮羇游薄廩牽。栢悅正須松並茂。璧虧那意瓦能全。寃氛龍劒光衝斗。灾疾蛇盃影浸絃。禍福茫茫誰主宰。機緘窅窅謾推遷。中林不返慈烏哺。半道何摧逸驥騫。歲序幾回泉壤裏。春暉無恙崦嵫前。非無曠識西門達。爭奈畸踪末路邅。豐歲場稀狠戾粒。常時室乏紙包錢。孤懷長似悲秋客。冥觀眞同結夏禪。獨鶴遼陽無限感。雙魚江漢有人傳。年逾八十思猶壯。言過半千情更纏。衮衮波瀾千斛富。依依夢想一家偏。心灰已是身經劫。眼槁何由淚徹泉。尙愛良辰兼美景。頻游北陌復南阡。盤飧近日聞能健。步履平居喜不愆。屋上雲山過雨後。柳邊消息得春先。誰家浮蟻堪謀醉。是處喧禽正攪眠。半世悲歡休掛念。百年行止且隨緣。課農宅劣栽桑畝。當肉山饒産蕨拳。自有塵編當拱璧。不將茅棟羡雕椽。澄空已了無生法。勝負何當有定天。腐臭神奇都是幻。愛憎煩惱直須捐。前春一別流光改。兩地相思缺月懸。自愧蒼顔成老大。願傳丹訣學神仙。悲辭恐觸哀腸動。筆硯前頭半未宣。</text>
<title>高承旨順之 裕 挽</title>,<text>無官卽去有官來。身上朝衣著幾廻。詞賦甘泉年少日。循良西漢傳中才。厨烟漠漠盤登菜。林雪蕭蕭屋貯梅。材自難生行易盡。搔頭南國重徘徊。其二蹔試霜鋩已可憐。忽拋銅墨却翛然。退之排佛纔論骨。元亮歸山尙有田。金玉秖應羞自衒。公卿非不識他賢。鄕音野態渾無改。誰信登朝四十年。</text>
<title>贈別尹堤川</title>,<text>聽說堤川好。堤川問若何。辭家明月滿。到郡白雲多。冰散池魚出。晝閒山鳥過。千秋宓子意。留入五絃歌。</text>
<title>送金聖疇 叙九 赴海南監務</title>,<text>相見二十載。相知方數年。今世難爲友。古人豈其然。夙世妄自誇。二儀抗高視。小人唯苟容。君子鮮不忮。一水旣分流。千里不相顧。駛者爲湍瀨。下者爲潢汙。各自計爲得。諒非心所慕。之子抱氣槩。生年自奇士。滿腹乃文藻。當事必綜理。伉兀形骸外。游敖塵垢內。常懷望望志。肯作拘拘態。熱腸與冷面。唯恐涴余唾。豈必盡中矩。要自能振愞。我老滯城市。君歸寄林臯。會面常苦稀。馳想每云勞。朝來有邸報。屈君一小尉。筋力問何如。顚毛白亦旣。親老且一起。折腰敢言羞。心界信淸凈。瘴炎那足憂。中厨有魚稻。中林有橘柚。晨夕上堂還。五絃調淸晝。聞昔林子順。此地淹銅墨。龎統百里篇。流誦意彌激。</text>
<title>二月旣望。與樊巖尙書。步月廣通橋。</title>,<text>城樓二鼓動。明月滿千門。緩步大司馬。淸宵後上元。九霄渾是靜。雙闕特爲尊。處處笙歌客。春風入杏園。</text>
<title>沈判府事 瑴 挽</title>,<text>公家輕重藥田山。挹凈欄西卜築閒。世識吏才頻郡寄。身承主渥遂卿班。雲司履舃追前武。耆閣丹靑近聖顔。高論堂堂憂俗意。幾多流在後生間。其二十字街頭一道溪。溪頭芳草晩萋萋。閒來白日門常閉。坐處丹經壁滿題。頹俗每羞蘭蕙變。倒瀾唯恐渭涇迷。朱輪繡澁塵氛絶。客到秖聞山鳥啼。</text>
<title>去年行。投贈樊巖。</title>,<text>尙書去年罷京尹。匣琴彈作歸來引。林居不淺復不深。看水看山意無盡。我時訪公東出郭。萋萋芳草當寒食。五陵頻逢奉香使。九街無數看花客。斜陽下驢叩山門。公已尋芳在西園。屋後森森松櫪深。溪上娟娟桃李繁。登高涉遠不知暮。筋力衰年能杖屨。忘却泥塗遠雲霄。隨意短詠兼長句。淹留三日未言歸。至今餘香如在衣。不遣夔龍滯丘壑。門前棨戟生光輝。緫戎重曳雲司履。抽筆新編石室史。十日曾無一日閒。幾度歸夢繞樊里。浪跡春來猶跌宕。世已忘吾吾亦忘。床頭有鏡羞相照。白髮偏從今歲長。抱膝高歌酒正酣。况復樽前値三三。縱欲出門恣歡賞。誰與同車事幽探。公家小阮銀㙜直。二李衣冠趨史局。唯有春光饒我在。燕子來時花漸坼。暖雲晴日凈郊扉。獨抱詩書守蕙幃。古來掩鼻何爲者。高臥東山定是非。</text>
<title>巴翁來宿同賦</title>,<text>書劒新拋鬢髮蒼。巴陵西望碧雲長。知君投宿無多處。容我棲遲有小堂。纖月初更能動色。早花三月不勝香。春宵澹蕩眞堪惜。那得相携到醉鄕。</text>
<title>謝洪侍郞君擇惠紙</title>,<text>上品海東産。楮生天下聞。仙膚奪氷雪。空紙起烟雲。硯北平生友。湖南舊使君。能同逸少惠。眞惜子瞻文。</text>
<title>雨夜</title>,<text>簷雨浪浪滴到曛。小樓憑几篆煙薰。半邊微白開花樹。一片虛澄裹月雲。夜裏幾家修耒耟。朝來九陌洗埃氛。樽前已謝當時伴。獨酌悠然也自醺。</text>
<title>雨後與韓景善一之 光植，李公會。上弼雲㙜。三月望日也。</title>,<text>西㙜晩色媚晴天。十里縱橫見洛川。重到正當三月半。同遊已是六年前。烟薰細草常如濕。雨洗餘花更作姸。何限五陵裘馬裏。我曹筇屐覺悠然。</text>
<title>贈別劒城監務</title>,<text>春城送客惜芳菲。海上靑山澹送輝。自是劒城天下重。向來奎閣席前歸。烟花禁苑思何極。綵袖高堂悵暫違。豈久塩車困逸驥。卽今文藻似君稀。其二三宿依依夢庇寒。十年談笑向新官。老槐庭畔垂千丈。慈竹池心長幾竿。著處題詩應滿壁。當時知印已勝冠。城西一士差堪語。暇日淸罇許好看。</text>
<title>菊台宅夜詠</title>,<text>起居林屋白雲凉。一醉經時骨盡香。蟲得夜閒語逾細。菊逢秋暖特身強。君言老病輕投紱。我信踈狂徑據床。鬂似寒蓬眉似劒。此生終不學時粧。</text>
<title>題菊</title>,<text>一莖分出衆葩香。偃蹇身高八尺强。不有三春培雨露。那能九月抗風霜。淸燈紙閤參差影。煖水金盆洗浴光。好事主人移得遠。酒闌酣詠據胡床。</text>
<title>夜返</title>,<text>小酒南鄰返。蓬扉夜不扃。高堂通遠火。踈木掛寒星。稚子書能讀。山妻織未停。悠然且一喜。如此足殘齡。</text>
<title>簡南鄰 卽菊里</title>,<text>心迹紛華外。衣冠禮法中。梅花冬有事。詩卷歲爲功。未少山林日。何多朴野風。眼看雲聚散。催我坐成翁。</text>
<title>復簡</title>,<text>鬢雪鬖髿破帽欹。商歌激烈撥年衰。托棲江海非無志。生長京華未便辭。徑轍漸稀禽恣樂。湖船不至玉愁炊。篋中知少南園記。縱有三藏可得窺。</text>
<title>和南鄰</title>,<text>佳句如醇酒。將身化玉壺。風塵慶卿市。天地步兵厨。布褐無輕重。霜毛有智愚。聞君愛論著。爲我解潛夫。諺髮白先從頷下曰智。先從頰上曰愚。</text>
<title>冬至南鄰。用杜韻見招。答之。</title>,<text>節序循虛不待催。眼前雲物巧知來。鳳凰管合寒吹黍。龍虎丹成煖撥灰。奇事脈霑幽澗雪。異香魂返老槎梅。閉門今日遵詩令。明日相逢且酒盃。</text>
<title>古風答寄</title>,<text>長川流不息。經紀原田內。歲晏役車閒。無所事灌漑。良璞固稀見。衆人豈知愛。魯秦同一儒。貴賤殊所在。燕人重緹石。趙客誇簪玳。諒非夙所好。偃蹇修余珮。星日皎臨照。玄黃廓履戴。羲文豈我欺。龍繇燦貞悔。淵谷如在前。衾影穆相對。孟晉莫踟躕。反顧時永愾。容華日以凋。志氣日以退。豈不如舟車。猶能任乘載。歲晏見貞松。甲坼知嘉菜。行行重行行。焉能半道廢。執鞭非所辭。夏畦忍爲態。羞將七尺軀。飯囊而酒袋。尊師方冊間。日夕承嘉誨。得朋益乃三。當事思必再。踧踖楚鳳歌。褎耳越犬吠。且起讀君詩。淸風蘇病肺。</text>
<title>夜到鄰家賞梅</title>,<text>綽約梅花樹。君家卽我家。情多移枕近。嬌甚背燈斜。步障圍紅錦。香樽浸碧霞。飛書報數子。那不惜年華。</text>
<title>寄柬</title>,<text>濩落燈前嘯。荒唐鏡裏顔。酒從中歲嗜。身似去年閒。樓豁山光費。林寒鳥語慳。有時黃卷上。傾蓋古人還。</text>
<title>復答</title>,<text>市門朝暮盛喧闐。我屋蕭蕭紫閣前。巷僻鷄豚安飮啄。林深鳥雀捷寅緣。浮灰葭管靑陽逼。冷蕊梅梢白雪懸。自笑老年身轉拙。歲時行樂澁囊錢。</text>
<title>日夕</title>,<text>日夕羲輪捷若梭。腐儒那得魯陽戈。皎臨銅鏡頭將雪。綠映金樽酒自波。閉戶著書來世遠。當場結客少年多。秖今湖海元龍地。不以衰慵廢嘯歌。</text>
<title>寒雨行 此下四首。同樊巖作。</title>,<text>九月多雨十月雪。更兼暄暖當冬節。邇來閟澤五十日。其占農家五六月。街塵野馬無時歇。泉脉如絲欲斷絶。今晨早起雲異色。先集維霰雨隨作。初見霏微乍颺脚。忽聞簷溜浪浪滴。鳥雀啾啾早棲託。巖谷冥冥易曛黑。每飯相携上池閣。今夜無聊對燈燭。向非明公謝朝籍。那肯於焉來信宿。此時無我以爲客。山齋獨坐應愁寂。二更爐熏炙雉胛。五靈膏濃欺竹葉。迭鳴金石盛新什。駛騁羲輪惜舊臘。且喜一雨休徵協。莫愁終夕茅茨濕。上平下平膏澤洽。明年秔稻家家給。公亦主恩歸報答。不須谷芝歌燁燁。</text>
<title>少年値歲暮行。次樊巖韻。</title>,<text>少年値歲暮。新歡舊愛愁兼樂。如今不樂亦不愁。任爾丸跳復梭擲。愚叟可能移北山。沛公無賴守函關。天之賦汝父所詔。那忍死時空齎還。但令學問如炳燭。莫管時序相循環。憶我紅顔而黑髮。濡毫含香趨鳳闕。縱無經濟澤烝黎。妄擬文章窺石室。志業蹉跎成老大。蠧卷螢牎五千日。黃河本性向東流。龍門未闢巨靈愁。草木未甘隨澌滅。烏兎何曾爲淹留。且遇樊翁說此懷。懷哉千載何悠悠。</text>
<title>梅花歌。寄士述。</title>,<text>梅枝倚著桃杏成。及花先於桃杏榮。貧士愛梅難致多。貴人慕梅徒虛名。知君於物無甚癖。偶一意至唯視力。荒郊深巷恣搜覓。曲房重幃勤護惜。錯落枝柯七八樹。就中二樹尤奇古。瘦形槎枒太湖石。臥勢橫斜北平虎。樊巖尙書復高興。擬到花時促觴政。一出靑門遂歲晩。幽愁閉戶纏衰病。明德山中多雨雪。我亦爲公留數日。今朝客將花信至。一花二花垂垂發。使我聞之心超越。燈前每引吳生醉。雪裏時廻李君轡。此夕此時頻悵望。攀枝對花應愁思。朝開花未老。夕開花轉好。日日香未歇。我歸差遲君莫惱。君莫惱。我當歸。浮蟻盈盈獸炭圍。華髮不愁當嫩萼。花前相對兩依依。</text>
<title>繡衣行。憶李公會。</title>,<text>君昔河南布衣寒。棄繻何年入長安。布衣君今繡衣歸。繡衣人猶布衣看。千里湖山攀鳳詔。著出天門年尙少。立並狐裘元不耻。化作鶉衣暗自笑。餐風曬雪費時節。道塗經行多怳惚。促裝秦城菊垂花。擧袂湖關梅似雪。黧面茫茫暗塵沙。不知今夜宿誰家。但念趨走急王事。敢惜留連度歲華。湖水悠悠山嶙峋。回首唯應憶故人。豈知今夜明德洞。樊翁與我守庚申。傍花溪上踏氷瀑。戀明軒中燒膩燭。詩中草書談前笑。酒後無君减歡樂。我策藜杖君曳屨。日日經過南郭路。我衣薜蘿君衣繡。暮雲漠漠西湖樹。繡衣之鮮與子宜。繡衣之弊當改爲。君不聞君子衣錦而尙絅。請君三復古人詩。</text>
<title>歲暮記見</title>,<text>家家燈燭擣衣裳。競與新春作寵光。流貨四方爭集市。行人千里盡還鄕。歡娛永夜翻歌管。飮食豐年足稻粱。自倚河淸能撰頌。古來流落也文章。</text>
<title>示學子</title>,<text>山川漢太史。天地魯丘明。數子尋常見。千年上下行。無多識奇字。有愧負虛名。直爲文章事。因知曩哲情。</text>
<title>枕上聞鄰台早朝。口占。</title>,<text>山人睡足曉微醒。洞口鳴珂忽到聽。九陌無塵猶暖漏。東方如水已明星。香烟裊裊侵衫袂。瑞靄濛濛繞禁扃。好待和成薰殿曲。不煩文勒草堂靈。</text>
<title>松谷詠梅十律。意工韻妥。愈多愈妙。與岐川各出新意。次之。</title>,<text>橫査臥榦忽靑枝。綠萼鴛鴦並對垂。雪壑洞房爭早晩。艶陽窮沍與推移。先生玉貌前身得。仙子冰膚現世宜。色處是香香處色。不曾相捨不曾隨。</text>
<title>歲除行。懷從兄扶江寓居。</title>,<text>歲云除矣離思增。川陸邐迆而崚𡾓。寒同被服饑共餐。昔者歡娛今未能。入門有妻兒。出門有友朋。家釀猶堪歲時供。社肉何况鼎俎登。臨觴不御空悵望。白馬寒江臘月冰。婚姻之故客異方。飢寒到骨疾病乘。誰家足倉廩。他人見孫曾。寒妻裙不完。癡兒冠未勝。初冬書來已三月。消息何由驛使憑。兄生十三弟初生。如今素髮垂鬅鬙。眼前舊游心頭事。至今魂夢猶相仍。三角山中佛榻鐘。六曹街前試院燈。靑坡與赤巖。涕淚流沾膺。抱玉竟遭刖。通籍失飛騰。天公於人誰厚薄。偶然墮地殊沉昇。失勢枯槁處涸鮒。得意扶搖擊水鵬。古來齊物終難齊。不如飯蔬高臥枕其肱。</text>
<title>除夕</title>,<text>舊曆還新曆。關情見去留。燈前少時事。酒裏五更愁。葭管吹靑律。梅花照白頭。年年添著作。眞欲敵封侯。其二。寄南鄰。遲暮鄰居爲會心。論交不必問升沈。爐烟玉珮雲霄逈。牀燭牙籤雪屋深。未了詩篇還歲色。乍傳鐘漏已春音。鏡中華髮誰先得。明日𢉜㢝讓我斟。</text>
<title>辛丑元朝戲占</title>,<text>紅旭東簷曙色新。山翁睡足始衣巾。吾家賴是卿卿在。免作𢉜㢝最後人。</text>
<title>元朝述感</title>,<text>去者旣不留。來者殊未已。去來從此路。消息固一理。一得與一失。怊悵又歡樂。諒昧得是失。焉知失非得。天時有循環。日馭無停轍。去年五十四。五十三已失。今年五十五。五十六猶在。判袂不返顧。緫轡如有待。期頤雖或到。膂力能無愆。所以古聖人。孜孜分寸前。慨然拊夙尙。力欲振大雅。雖慙古人上。未甘今人下。脩脩嶧陽桐。雪霜鞱光耀。一朝緪朱絃。餘音滿淸廟。唯能富歲年。竟使臻器用。越人自文身。章甫何負宋。皇穹本不私。賦予豈爾殊。愛若揚雲霄。憎若擠泥塗。好惡不在玆。窮通久乃見。脩短竟誰是。榮悴不相羨。富貴而無聞。貧賤或不朽。著書幾時成。欲訊唐生壽。</text>
<title>人日雪行</title>,<text>自入新年寒頗盛。老夫隱几愁多病。獨憐姸日日來照。南牖新塗紙潔凈。昨夜南風天乍低。纖月入雲雲氣逬。階面稍稍白光浮。何來滕六紛爲政。叢薄時聞鳥雀警。籬落宛見梅枝橫。朝來平地高數尺。空裏霏微勢尤競。淸溪冠嶽馳相屬。風吹花片層霄竟。古來是日稱人日。却將陰晴占咎慶。須臾霽色日欲午。天衢洞徹纖塵屛。對此令人興不淺。徙倚簾旌發高咏。短衣欲逐藍田獵。孤棹疑回剡溪榜。紫閣之峰靑不改。拱揖當人面勢正。奇巖歷歷隨類影。老栢森森見情性。且喜冰心較在壺。不羞華髮如臨鏡。故人迢遞遙相望。待生新月巾車命。</text>
<title>贈別柳慈仁鳳之 雲羽</title>,<text>大丈夫身貧且寒。歲時何以供親歡。鴻臚北極承天寵。鳥嶺南頭爲縣官。遲日無窮孝子愛。澹厨猶足腐儒餐。讀書萬卷不虛讀。能事凭君行處看。</text>
<title>沈景眉 壽錫 東游歸書贈</title>,<text>歲晏西城曲。臥看東遊客。身不出戶庭。胷中有楓嶽。其二朝霞與夕靄。葱倩覆林木。參差萬瓦縫。掩映千峯色。其三雲從東南起。高低半天白。忽焉峯復巒。中虛爲洞壑其四一日或屢値。經時乃一得。山光固在玆。隨地異心目。其五聞子臨湍墅。境靜無形役。意到山自來。平生臥遊足。</text>
<title>聞江漲</title>,<text>玄冥去歲太憑陵。氣數明年暖必仍。坐識五㙜正月雨。折來千尺上游氷。從敎積氣層濤得。急欲銷愁快閣登。鷺浴盤渦魚在渚。靜觀輸與老夫能。</text>
<title>柳翊贊 光翼 輓</title>,<text>孤鶴在雲表。鳴聲人共聞。靑楓一丘壑。朱墨百家文。儒術今難有。風標誰與羣。平生經濟志。春草黔州墳。</text>
<title>驚蟄日雨坐</title>,<text>幽人睡足喚新茶。簾几翛然烏帽斜。龍氣噓成驚蟄雨。鳥聲催動過冬花。每年無恙唯山色。垂老關情是物華。多謝諸君遠來意。書齋信宿碧雲賖。</text>
<title>李孟休 顯靖 約窩題壁次韻</title>,<text>古制茅茨僅樹藩。世人門戶不勝煩。輕舟破浪元無恙。細雨沾花豈有痕。陋巷生涯任瓢空 去聲。長安消息問棊翻。未妨鄕里疑君拙。裘葛由來道卽存。</text>
<title>燈夕次兒輩韻</title>,<text>勢並南山轉。光齊北斗臨。樓㙜五雲暖。城闕百花深。遠近無偏照。虛明有寸心。家家太平樂。歌笑酒頻斟。</text>
<title>挽李執義仁吉 宗榮</title>,<text>丞相名亭壓鷺湖。雲孫秀出弟兄俱。經營胷裏無難事。歷落眉端有遠圖。逸驥未甘嘶伏櫪。良金實欲躍當爐。暮年埋沒中丞栢。啼斷斜陽借樹烏。其二樊社淸遊秉燭頻。全拋拘束苦吟身。樽前不省何人到。階畔無端半夜廵。漭蕩靑天來白眼。飄蕭素髮倒烏巾。秖今此事堪追憶。逬淚悲歌倍損神。</text>
<title>次尹氏驪江世廬韻 世廬記見文集</title>,<text>幾葉雲孫井落同。流長知是發源洪。秖殘小屋滄江上。如對先生黃卷中。耘谷無多百里路。漁㙜不盡一絲風。傷心當日門前水。五月扁舟過牧翁。牧隱以五月終於驪江舟中。</text>
<title>聞趙汝晦游四郡還。因其季子之歸詩訊之。</title>,<text>四郡桃花水。故人蓮葉舟。紅塵苦多事。白髮不同游。實愛烟霞甚。能分藥草不。阿戎相逢處。明月滿滄洲。</text>
<title>送趙生原明 章夏</title>,<text>離歌倦放木蘭舟。五月澄江盡意流。牛渚晩醒京口酒。龍門晴滿漢東州。馬多冀野誰相過。米貴長安未易留。竟識君非下床客。雲霄百尺有高樓。</text>
<title>贈沈汝漸 逵</title>,<text>信息相通日百廻。起搖圓扇向高㙜。東山久臥唯棊局。南國新歸且酒盃。隔巷鳴驢知客到。過墻飛蝶見花開。老夫多病囊羞澁。莫惜名茶滿寄來。</text>
<title>西園與社友同游。得鸎字。</title>,<text>斗酒西園五月鸎。靑天露頂不勝淸。澗光虛凈水方住。林影參差風乍生。飮食從容暇日樂。林泉眷戀暮年情。何曾佳處離人境。纔出山門便洛城。</text>
<title>送吳景三出守靈光</title>,<text>牢落餘窩老。詩書晝掩扉。朝廷太守重。京國故人稀。細酌輕炎瘴。明珠絶是非。莫言江漢永。朝夕送潮歸。</text>
<title>夏夜雨後。汝漸宅遇公會。</title>,<text>積雨無端月。靑天與寵光。山容背郭凈。簷影到階長。亂帙書連榻。新香酒過墻。玉壺歌未已。誰欲買吾狂。</text>
<title>與李輝仲 熻，李士輝 光德。同游宮墟人家。</title>,<text>客有彈琴者。流颸五月天。嵯峨衆峰色。迢遞一樓前。慧性鸎參席。泠華石透泉。巾鞋乘暇日。筋力試衰年。</text>
<title>夜坐</title>,<text>水木餘輝澹復靑。夜深幽事在溪亭。捎翻亂葉團團露。散盡浮雲稍稍星。閒養性靈詩卷廢。衰纏肺病酒盃停。潛隨節物生羣動。枕畔濛濛自滿聽。</text>
<title>和尹彜叙 持範後改奎範</title>,<text>垂老餘翁事事餘。滿庭芳草不敎鋤。北窓故是羲皇地。光範何曾宰相書。宿雨松杉山影重。篆烟簾几市聲踈。莫將歌嘯東山第。錯比南陽處士廬。</text>
<title>趙生原明長律見投。限韻却寄。</title>,<text>垂老猶虛譽。憐才實苦心。難逢楚山璞。非惜廣陵琴。之子年方少。於詩境已深。忽如當玉樹。直欲度金針。英妙人如此。艱難我至今。婦能供客飯。兒喜盍朋簪。項領參差影。詩書分寸陰。長楸竚驥步。䧺劒待龍吟。舟楫歸何促。庭闈思不任。詩筒勝潮信。東北遠過潯。</text>
<title>寄江東李使君孟休</title>,<text>萬柳深深井落踈。長堤盡處使君居。慣貧不厭官厨薄。垂老何妨妓籍虛。細引盃觴治縣譜。莫忘田圃寄兒書。故人能識吳州路。去歲西游歇短驢。吳州江東舊號</text>
<title>聖勖夜至。招彜叙同賦。李奎爕改錫夏字聖勖</title>,<text>夜凉初洗暑氛迷。紫陌逶迤玉宇低。坐處樓㙜風在下。病中時物火流西。無端蟲語深深巷。不斷林光嫋嫋堤。喜爾金門供奉者。尙能淸暇到幽棲。</text>
<title>送公會之任殷栗</title>,<text>浮雲飛蓋出長安。淸渭西流會碧瀾。新秋家坼千株栗。太古山連九月檀。官樹庭前夕烏哺。老人堂上日棊盤。閒來吾社多淸事。四座無君减却歡。</text>
<title>輓金持平 光遇</title>,<text>歲晏東南最盛名。棠溪流水向人淸。盈盈斗酒平生足。坦坦虛襟萬累輕。宦業獨凉高枕臥。髩毛空白著書成。八哀篇裏夔翁淚。當世誰能識此情。其二四十年間翰墨場。吾宗侍讀外孫良。初蒙拊頂身仍老。謬許忘形禮敢當。明月香橋同取醉。寒燈棘院幾分光。沈思往事頻欹枕。滿壁蟲聲夜漏長。侍讀一作校理其三芳草滿庭黃鳥歌。丈人車馬憶經過。寒齋信宿還如昨。浮世存亡可奈何。紫閣停雲空歲月。黃壚斜日已山河。秋墳不盡知音淚。寄與西風灑薜蘿。</text>
<title>與器伯同舟夜行。次明人上丁氏亭韻。</title>,<text>兩岸平分一道波。踈篷歷歷倒星河。舟行未已靑天近。衣上無端白露多。斗尾峽風殊曉夜。可汗峯火息干戈。三更鼔枻山生月。怳惚魚龍出聽歌。</text>
<title>到器伯江居</title>,<text>炎埃九陌少淸泠。斗酒相携有此亭。滿地烟雲江水白。繞村桑柘渚田靑。三更蟾桂當簾閣。萬里魚龍到戶庭。郡紱新歸鷄黍足。蘭橈五日爲君停。</text>
<title>器伯向楊根翌朝。余附歸舟返京。悵然有述。</title>,<text>怊悵楊根路。君歸我已還。江湖跌宕後。風雨別離間。已失沙邊樹。猶看屋上山。通家兩子弟。遙識候松關。</text>
<title>舟中令韓生錫煥。拈明詩次之。</title>,<text>偶伴漁樵上小舠。短檣欹側掛巾袍。秋花細綴千尋壁。夜雨新添數尺濤。塵臼百年吾已老。苔磯一叟爾能高。朝來喜借東風便。紫閣峯陰到不勞。其二靑山中坼僅容舠。早旭柁樓客灑袍。小坐已疑淹歲月。徐行元不犯風濤。忽生華嶽路無遠。蹔出秦城身已高。造次經過見物理。下江容易上江勞。</text>
<title>述興</title>,<text>滄洲嘯傲意悠然。空濶篷牎萬里天。積水浮廻欹枕處。亂山飛過掛颿前。風候不隨朝暮變。沙痕猶記古今遷。三時飽飯身無事。我欲靑鞋逐長年。</text>
<title>送鄭日進 彦暹 出守靑松</title>,<text>宦跡年年朔漠經。此行眞得慰殘齡。歡顔四座兒孫繞。病肺三秋藥草靈。白鶴飛迎新太守。蒼麛眠傍早衙庭。君恩欲報唯民事。峽俗無難臥閤聽。</text>
<title>與蔡士述，李汝初 元會。游水落山到德寺。</title>,<text>光芒早旭照林初。萬歲樓尊大士居。金佛小龕爐火冷。石麟高塚洞門虛。懸崖水落鳴雲碓。香積烟生擷露蔬。僧進短筇奴買屨。玉流淸賞意方餘。</text>
<title>鶴林菴遇而栗 宗人恒寬</title>,<text>雲際禪房望有無。亂山前路問樵夫。磴廻谷轉通騎馬。石老藤纏竄落鼯。不爲興高那得到。眞能步健▣要扶。書生白笈曾相識。對語楠陰日已晡。</text>
<title>題姜廷進 世選 醉游錄</title>,<text>樽醪欲灌恨人腸。酒渴樽空不可當。斜日二陵携伴侶。暮春三理帆檣。每逢佳處須中聖。未惜殘骸况諱狂。上士由來貴達道。竟非吾土早還鄕。廷進往歲喪其才子</text>
<title>酬李德中 義師</title>,<text>有客釣航上。蒹葭江路長。身曾疑濩落。眉不揜光芒。衣食山田薄。詩書草閣凉。驊騮已暮齒。神駿竟誰當。其二悵望古人際。徘徊待賞音。非關盛德事。猶役老年心。曠達名何有。艱難境轉深。朱絃君自貯。重與理吾琴。</text>
<title>次成秘書士執 大中恩賜袍資綠苧韻</title>,<text>黃門飛鞚出城來。分外宮頒滿眼開。照篚想從寒女貢。校書蒙記小臣才。爐烟細逐芸香合。刀尺催將草色裁。衣向奎章閣下去。新編更喜領恩廻。</text>
<title>遙寄冬至副使洪君擇行軺</title>,<text>原隰勞公等。邊庭息戰氛。貂裘犯風色。燕野動星文。山海蒙恬壘。乾坤樂毅墳。腐儒頭似雪。空向卷中聞。</text>
<title>李參奉 源誠 挽</title>,<text>兩家門戶舊潘楊。三世情親各輩行。憶昔忝爲湯餠客。往年看作狀元郞。風前玉樹纖埃絶。櫪上霜蹄萬里當。日逐阿爺候大父。一男如此百憂忘。其二拊頂居然項領成。照人眉骨不勝淸。早知儒雅空餘子。老覺詩書畏後生。鵲噪有時來欵曲。花開隨處喚經行。從今相士吾何敢。漠漠看天永夜情。其三容色逾閒處衆譁。少年被服去浮華。扶持吾道須君輩。歎息今人薄故家。光氣竟誰尋寶鍔。急風偏易損名花。平居多病猶關念。况送歸旌泉路賖。其四殘睡矇矓曙色遲。喚人聲急忽驚疑。昨來看病能言笑。夜半招魂豈夢思。但覺淚痕從自濕。不知心曲爲誰悲。君曾短札慇懃寫。慰我任存山下時。</text>
<title>樊里遇丁法正</title>,<text>蹔聞來洛下。相見在山中。榻喜棲塵散。樽愁宿釀空。澄潭寒有月。高檜夜爲風。十里靑郊望。星文聚老翁。</text>
<title>贈廣陵尹洪省吾</title>,<text>飛蓋靑門出。遙山白堞生。全家减寒色。今日値新晴。驛樹隨旗影。江澌散角聲。心知非遠去。猶是戀神京。</text>
<title>大雪行。同樊巖遙寄含翠洪副使君擇。</title>,<text>中夜月暈重。終朝人氣欝。松濤忽喧豗。漫天北來雪。參差萬屋瓦溝平。俄頃千林磵谷盈。腐儒短褐寒不怕。騁眺長天意氣生。忽憶元和李常侍。夜半馳入淮西城。不然角弓鳴霹靂。射鹿飮血餐其肉。故人此時事行役。三韓使者燕山客。天半岹嶢令威柱。路傍埋沒李廣石。西渡龍灣十五日。計程今夜瀋陽宿。桂醑夜欲氷。狐裘晝不暖。高吟李白詩上語。飛花如席車中滿。撞碎玉斗千百斛。堆成巫閭三萬尺。皓鸖翺翔素虬騰。令人當此駭心魄。丈夫筋力幸未衰。萬里壯遊須及時。何必軟煖銷金帳。淺斟低唱擁美姬。</text>
<title>坐隱黃丈 晙 宅。次卷中韻。壬寅</title>,<text>西阿秀色望逾尊。黃髮先朝舊狀元。請謁全休大夫轍。逢迎實有故人罇。棋消永日頻拈子。竹飽寒霜再見孫。浮世百年唯浪迹。近城三里卽名園。</text>
<title>謝金聖疇贈菜。用韻却寄。</title>,<text>非吾厭粱肉。天不餉窮人。採擷君殊慣。分投意甚眞。經冬軆頗大。得醬味逾新。飯罷閒閒睡。臟神未敢嗔。</text>
<title>輓沈龍宮 景錫 景玄</title>,<text>靈雨兮冥冥。藥之阿兮氣悽愴。旌翣兮前驅。導而之兮黃壤。君滅性兮豈其心。天不假十日兮終喪。忍决絶兮五兒。彼呱呱者兮未離襁。涉楊津兮右轉。汾一曲兮荒嶂。馬鬣兮龜趺。是君先祖先公兮所葬。宗伯兮儼然。宛平昔兮容像。曰余子兮歸何促。不笑以嚬兮神𨓏𨓏。魂馬兮夕返。酒肴陳兮素幌。迎哭兮虛堂。繽社友兮鄰黨。昔與君兮結交。志隨年兮撫壯。豐頰兮盛儀。眄睞空兮座上。才標翩兮獨詣。百篇迭出兮互唱。絶塵垢兮音調發。老匠擊節兮亟賞。燈殘兮枕藉。酒酣兮謔浪。危欄敞兮挹凈。窮日夕兮跌宕。聚散兮無方。君一麾兮鳥嶺入望。去奉檄兮歸扶櫬。氷雪塞兮路脩。漭一病兮三年。風燭奄及兮一俛仰。淚未乾兮送汝。中栢已實兮漣之埌。園松兮砌菊。無二沈兮吾誰訪。波赴壑兮無歸日。鳥睠林兮多悲響。嗚呼短誄兮辭未闋。起視泡花兮紛相蕩。</text>
<title>贈洪正言 仁浩 迎覲尊府。燕山歸路。</title>,<text>海外持燕節。池頭有鳳毛。趍庭當驛路。衣綵卽官袍。直以情私急。不知行邁勞。君王開閤待。歸及醉仙桃。</text>
<title>寄含翠洪台君擇。燕山歸路。</title>,<text>誰數當時郭隗㙜。只今城闕勢崔嵬。新正萬國單于宴。文藻三韓使者才。枉慮雲濤山海隔。已聞㫌節浿江廻。烟花浩蕩春光裏。洗盡風埃下馬盃。</text>
<title>輓南都事 憲老</title>,<text>古道齊年重。鄰居晩契深。門闌盛朱紱。山水抱孤琴。薄俗羞開眼。微官豈愜心。早知中路別。端悔許論襟。其二去去辭京國。都門東復東。雲山當暮雨。花木競春風。相候楊江上。唯應李德中。哀歌不成曲。逢別太怱怱。</text>
<title>和題權員外仲範 師彦 晩漁亭壁上</title>,<text>一曲漁歌還復情。滄浪之水向人淸。尙留冠帶非忘世。小築林臯亦近城。市語日高塩▣集。岸容潮落釣船橫。我來正値梨如雪。徑造花前聽鳥聲。</text>
<title>黃驪權生與族弟景執 允中。遊江樓有作。和之。</title>,<text>窈窕誰家水上樓。吾宗阿執去同遊。衰年藥褁看花懶。細雨柴門隱几幽。遲日從容禽自語。新詩滿眼壁相投。春光未暮須行樂。江樹江雲回白頭。</text>
<title>贈族叔景遠 祖永 氏出守文川</title>,<text>鐵嶺之高高萬丈。關南七州平如掌。直敎溟渤盪胷開。忽覺霄漢騰身上。我昔驅馬躡嶆㠂。正當六月七月交。萬壑相連盡穹林。四邊無際惟荒茅。脩蟒臊蠍蚊晝𠯗。昃壁傾崖多恐㥘。行人此地盡愁思。行人此時逾欝悒。此時送君此爲行。磧氣蒸成火雲橫。不道關山行路難。但喜高堂奉檄榮。高堂鶴髮相對垂。板輿魚軒兩相隨。此去誰人不解羡。生年子職君能爲。姝城此去六百里。官俸雖微足甘旨。江流入海四時魚。獵戶供厨五色雉。前導斑衣擁彩幰。老人欣然爲加飯。請君莫嫌姝城薄。請君莫道姝城遠。憶君當時爲逐客。北過姝城更幾驛。凌兢一馬氷雪裏。旅店無人慰行色。至今說怕湘江途。十年榮分漢廷符。不爲君恩那致此。金盤泣盡鮫人珠。怵惕拜辭雙闕下。夢想雲霄御香惹。吾輩殘年飽喫飯。報答唯應在民社。</text>
<title>答申文初</title>,<text>與爾交非早。如今獨舊人。三年憂疾病。隻字喜精神。棣萼寒俱落。桑麻老益貧。雲間逢小陸。泉下起元賓。飛動能無意。艱難亦保眞。縱橫任鬚髮。脫畧到衣巾。牢落端居久。從容枉顧頻。踈簾當紫閣。高枕絶紅塵。蟲篆誰能數。夔翁若可親。千秋與並世。方寸一比鄰。</text>
<title>早秋宴坐</title>,<text>苒苒名香盡日焚。郭門西畔凈埃氛。愁時目送高飛鳥。宴坐神怡自起雲。志士暮年悲撫壯。美人秋水悵離羣。㓒園非不能齊物。見處終輸柱下文。</text>
<title>輓金右尹 朝潤</title>,<text>虛舟野渡晩橫潮。擧眼浮埃起復消。衰柳晝閒京兆宅。短驂時趁紫宸朝。飛騰後輩靑雲滿。康濟初心白髮饒。歸報公家故相國。不禁喬木日蕭條。其二稀年度盡九添籌。紫閣峯陰小屋幽。再入蟾宮香滿袖。一來鳧舃雪渾頭。生涯澹泊無田食。喪事蒼黃有友謀。西送丹㫌逐江水。逝波那復向東流。</text>
<title>趙 武範 美成六十一歲生朝。以詩自壽求和。和贈二律。一依原韻。一演詩意。</title>,<text>光芒初旭早開寅。荏苒西馳不貸人。次第親朋到還甲。若干飮食供生辰。何須骨羡燕㙜駿。無分身登漢閣麟。六十年間太平事。剩敎成就葛懷民。其二君誇壬歲踵厓翁。梧里生年我亦同。人物渺然空悵望。天時况乃有窮通。亭亭脫畧埃塵外。苒苒生成雨露中。但使身閒兼飯飽。壽罇長傍菊花叢。</text>
<title>贈別洪侍郞 良浩 赴燕</title>,<text>漭漭遼燕入據鞍。卷中陳迹眼前看。黃冠不返文丞相。皁帽難逢管幼安。西北風來殊未已。東南雲起豈無端。勾驪舊界今誰記。謾欲封關借一丸。其二臥穩林扉白髮生。藥鑪經卷謝逢迎。三年不見渾閒事。萬里將行更遠情。使者朝廷簡文藻。單于臘月宴圓明。怪來弘濟橋邊曲。忽作寒江變徵聲。</text>
<title>冬霧</title>,<text>走勢如相引。尋看忽若空。山高從自出。野濶欲何窮。漭蒼難爲月。離披乍有風。餘翁十日病。黃菊閉門中。</text>
<title>其翌夜更霧</title>,<text>每夜漫漫霧。初冬到上旬。雲烟齊借氣。草木返流津。水宿鴻無恙。山潛豹有神。老儒眞自喜。時候暖如春。</text>
<title>贈別蔡士述出按原春道</title>,<text>人情翻覆世途艱。一出秦城意稍閒。兵馬海軍都節制。畿湖關嶺正中間。送歸臺嶽朝宗水。行謁平康始祖山。君勿久留來莫速。哺烏飛處是鵷班。士述貫平康。有始祖舊居。</text>
<title>雲巖吳景三爲靈光之明年秋。歸丹峽舊亭。題詩曰丹邱何事等閒回。十載仙亭長碧苔。自是巖雲無定住。有時來去去還來。錄以見寄。餘窩子代丹陽山靈答之曰。</title>,<text>歲晏何曾待子回。床書壞蠧逕封苔。山中所有唯雲水。一別仙亭肯復來。</text>
<title>代景三自解</title>,<text>夢裏仙亭到幾回。定知行迹損靑苔。且須蘓季金多後。解語名花並載來。</text>
<title>寄景三</title>,<text>閒居已是與人忘。忽得音書意更長。髩髮未應如我白。天庭頻欲爲君黃。烟花證約春風早。粉黛關情燕寢香。近喜樊翁相見數。舊坊歸卧酒盈觴。</text>
<title>簡士述</title>,<text>武靈前日寄雙魚。又是原城有報書。宴罷紅氊午夜燭。夢回玄草子雲居。冬暄布褐身能健。歲晏梅花分不踈。一自靑門送客返。北鄰無復借騎驢。</text>
<title>奉酬晩漁亭權戚兄仲範</title>,<text>終南亦人境。晩計遂江村。燕處兼憂樂。鷗盟亦寤言。寒山生樹杪。虛艇繫籬根。不盡三湖水。遙遙見發源。</text>
<title>晩漁翁見枉奉謝</title>,<text>起色三秋病。蓬門長者車。自然交際密。不以過從踈。梅信寒暄後。茶香笑語初。依依未盡意。相送到階除。</text>
<title>永膺先生宗孫住城西紫烟巖路傍。世稱李氏八㫌閭者也。往年賣宅。流落諸李鳩財還購。重建棹楔。有詩志喜。通求和於知舊。余於李氏彌甥也。謹賦。李氏之有此宅。迨今三世矣。</title>,<text>天衷箇箇揔能全。曾閔家中大小連。八節光輝猶第宅。百年培養自明宣。死男兒耳孤忠傡。有婦人焉兩美專。指點紫烟巖畔路。君王駐蹕至今傳。</text>
<title>密陽孫上舍 思翼 寄七灘亭板上韻求和。亭卽其五世祖聱漢公釣遊之地。而後人置亭焉。</title>,<text>池鳳㙜烏競自豪。冥鴻特與水雲遭。驚濤滿地廻舟急。峭壁臨流置屋牢。曲檻晩窺魚隊閙。虛窓夜宿客星高。澤中垂釣齊男子。未必千秋少爾曹。</text>
<title>與丁器伯，韓景善一之。同舟至奉恩寺。癸卯</title>,<text>初地黃金訪大雄。數僧相候水聲中。斜通渚岸無多步。舊進櫻桃只數叢。鴈㙮客回携笈後。雲山月出掛帆東。莫辭禪榻留連飮。明發瀟川有順風。</text>
<title>先君子少日數往來肄業於奉恩寺。寺樓東邊第二樑最高處有題名。下方書以壬辰仲秋。計今七十二歲。墨蹟宛然。感泣有述。</title>,<text>聞禮庭前聽說親。奉恩寺裏出遊頻。餘生孤露頭成雪。此地斜陽淚滿巾。欲訪前塵無老宿。秖殘遺墨記壬辰。躊躇重繞東門柱。古樹悲風吹向人。</text>
<title>狎鷗亭</title>,<text>石老苔荒灌木靑。舟人說是狎鷗亭。韓公本意無窮在。漢水西流不暫停。空向君王乞翠幕。那禁燕雀汙朱櫺。壁間唯有蘭嵎筆。光氣難磨劫火經。其二畫棟雕甍問水濱。等閒移去竟何人。相君若在堪廝役。天道由來有鬼神。枉渚帆檣空向夕。短墻桃李自爲春。沙鷗閱盡滄桑事。唯爾當年不受馴。亭是韓上黨明澮舊物。壯麗甲於一國。往歲尹養厚撤其材。移搆京師。新第畧刱數間於亭之舊墟云。</text>
<title>鶴灘</title>,<text>樹以名園老。亭隨世局新。邯鄲夢後枕。桃李隴西春。已是鷗難狎。焉能鶴可馴。經行有傲客。歌嘯岸烏巾。</text>
<title>三田渡。用吳燕超齋韻。</title>,<text>正月南城雪。胡兵屢合圍。信知蹈有海。何不賦無衣。衛霍人誰是。遼燕事已非。三田一片石。豺虎飽方歸。</text>
<title>廣津</title>,<text>未有當時士。官高不置園。樓㙜渾傍水。奴僕自成村。嫩樹交柯暎。嬌鸎盡意喧。至今春草色。何處覓王孫。</text>
<title>過孤山尹先生舊墟</title>,<text>羣鴉上林樹。不許鳳凰巢。一棹遂浮海。孤山亦近郊。石渠留諫草。台嶺有神交。須我招招者。扁舟繫柳梢。</text>
<title>夢烏亭舊墟</title>,<text>宿昔衣冠盛。詞林卽禁闈。尙傳東郭出。多訪太湖歸。巢燕爲誰至。屋烏今已飛。通家有舊客。白首重歔欷。</text>
<title>曳船</title>,<text>盡日扁舟上瀨行。粼粼石白櫓聲生。舟中不識行舟苦。起見鄰舟始欲驚。</text>
<title>宿唐汀 村人以歲儉辭夜遊</title>,<text>斜景兼風逆。江村望始投。主人頗質朴。孤島信淸幽。非少管絃樂。終爲飮食憂。踟躕感物性。隨處各身謀。</text>
<title>未到斗江十里。彜仲諸人。小舟來迎。</title>,<text>笛聲嘹亮櫓聲微。羽扇船頭坐指揮。過客估人盡延佇。令郞才子有光輝。關門謂待靑牛至。城郭誰知白鶴歸。早旭正姸臨岸宅。小庭花影照薔薇。中流見小艇至。意謂尹彜仲來迎。忽見丁進士玄之與之同載五六及之。</text>
<title>水鐘寺</title>,<text>朝起舟中望。藤蘿夕到深。於玆佛殿闢。云以水鐘尋。花木渾僧氣。魚龍慣唄音。無論是幻境。眞足息機心。其二漭杳人烟上。虛明洞壑紆。星辰逼坐卧。墟落應傳呼。方丈江山有。浮圖歲月無。淸泉鳴到筧。香積最云殊。</text>
<title>水鐘寺夜半月出。諸人俱睡闌。獨登寺樓。</title>,<text>夜氣仍兼水氣寒。三更月湧二儀寬。經營透過微雲裏。宛轉飛昇老樹端。前面忽開山往往。下方純浸海漫漫。樓高野濶元相得。對酒欄頭獨倚看。</text>
<title>宿水鐘寺</title>,<text>當夏樹陰合。山腰逕路微。枯筇緣石磴。仄壁寄禪扉。簡卛參趺坐。從容緩帶圍。高軒對江水。晴景散林霏。鷗鳥禪機得。魚龍佛力依。水鐘徵怳惚。仙蹕想依俙。巖竇淙淙響。風泉裊裊飛。寒華生鐵釜。餘沫碎珠璣。初地窮幽賞。遙岑已落暉。嘯歌仍寄傲。飮食頓忘饑。溪友携肥鱖。山僧折軟薇。踈星垂法界。遙火出漁磯。滿地滄江色。當空素月輝。洪濛如未判。高下不相違。玆境信殊絶。賞心良獨稀。寅緣東道主。料理暮春衣。垂老從吾好。偸閒任爾譏。遊神超漭渺。幽魄悅芳菲。通夜渾無夢。窮旬莫憶歸。會心何必遠。卽此已忘機。</text>
<title>雲吉山</title>,<text>夙與世相違。奇尙慕山澤。丁君偶見招。信宿意甚適。彜仲復在玆。隔岸吾宗宅。楊根與廣州。一江當中劃。所過皆歡顔。良游娛遠客。纔廻鄂君舫。徑理謝公屐。知名雲吉山。臨江信幽僻。岹嶢壓兩州。招提據其脊。巖洞盤欝紆。林蹊復多石。騎牛利行險。適値畊犂隙。蒲韉便跨之。相顧戱相劇。五六少年子。短裌仍輕策。蔭暘榕陰合。捷步藤梢刺。躋攀費半日。筋力濟性癖。看客競奔趨。前導仗老釋。回廊與廢院。一一循行跡。壞㙮棲蝙蝠。懸崖走鼯鼫。飮水不穿井。石罅漏靈液。鐵盆承其流。言容㪷二百。法堂勢最高。憑眺快心魄。邂逅二水頭。原野十里闢。輕粉亂黏松。微黃稍暈麥。村落俯可數。遠近亘溝陌。舟行實在眼。澄明一道白。下瀨盡載柴。上瀨方掛席。流覽意難盡。山氣藹已夕。禪房掃除凈。列坐供香積。俗僧安足齒。淸磬手自拍。蒲團木頭枕。解衣兼卸幘。俚談間佳謔。偃仰紛交摭。少焉月東上。久旱光甚赤。冲襟一澹蕩。淸輝由咫尺。乃知跬步間。晝宵異所獲。眷言同心子。躊躇念形役。</text>
<title>唐汀阻風舟宿</title>,<text>客行十日歸意亟。牛渚乘舟日已昃。碧波粼粼石齒齒。灘長舟重難爲力。峽雨霏霏止復作。况値風來自西北。舟子停橈有常處。岸勢沙痕猶可識。旋吹宿火供夕爨。薄飯酸葅饑易食。南北東西窅如忘。倏忽雲烟漸相逼。激射唯聞暗瀨響。荏苒不辨遙山色。篷踈風入不可當。解衣魚鱗空處塞。水氣凄霒睡不深。敲火燃茶頻轉側。知近人家嘶馬牛。時警漁火喧鸂鶒。去夜山房觀月出。二儀鴻濛判頃刻。今夜孤舟傍水國。衝飈過雨冥冥黑。東方漫漫幾時白。坐想天鷄正鼓翼。此時故人丁與尹。山齋夢回應相憶。</text>
<title>舟行記見</title>,<text>西眺羣山忽在東。平丘已過片時中。江神會作歸人事。錯訝朝來五兩風。其二判事亭空渾不省。渡頭茅店蔭桃杏。江深路盡停橈時。身在蘓齋句裏境。其三惡木陰多十畝盤。叢祠側▣石爲壇。狐狸託跡䲭鵂集。毛髮森然白日寒。銀石山下。卽洪賊啓禧別業。其四雕欄繡箔照江邊。自古繁華少百年。壞板沉沙苔蝕盡。當時萬斛賈人船。其五秋麥微黃春麥踈。忍飢男婦水田鋤。翁携細網前江去。一飯懸於盡日漁。</text>
<title>送申文初登白頭山</title>,<text>西極崑崙東白頭。黃河水合黑龍流。渺然開闢三千歲。匹馬申生始一游。其二長恨馬遷尋禹穴。無人與贈遠遊篇。文初爾是何爲者。我有靑天一幅牋。</text>
<title>寄贈鏡城通判申善用</title>,<text>捎鞭走馬礙滄溟。朔雪炎風秖戶庭。不爲宦游那得到。莫論夷險必須經。山川北俗殊南俗。烟火長亭接短亭。無惜將詩遠見寄。塞聲悲壯定堪聽。善用纔經南倅</text>
<title>中和使君洪元伯 仁浩 以奎章閣抄啓三魁。陞資有旨。入京進謝箋。以詩賀之。</title>,<text>出守還增秩。文章主渥偏。緋袍騎賜馬。元伯前歲以製述計劃居首。面給御乘上駟。 紫綬許朝天。時節當端午。風流及少年。金門謝上表。明日萬人傳。</text>
<title>元伯還官書贈</title>,<text>終南初旭滿城樓。翠幰搖搖導紫騮。盛夏半千西塞路。行年三十古諸侯。高堂信使無虗日。內閣詩篇在上頭。聽說淵明眞止酒。向來多病不須憂。</text>
<title>寄贈洪侍郞 省吾 水原官齋</title>,<text>城西荒落生事踈。秪愛君家近吾廬。北牖南軒正相對。地勢高低百步餘。壞壁光分夜半火。短婢音傳雨裏書。雖令有時阻還往。無異連床與起居。自君去綰隋城符。蓬巷蕭條似空虗。况聞移家城裏住。白首茫然愁殺余。菊花虛孤故人酒。石逕誰回長者車。心知此去無多遠。城市其如出無驢。高枕商歌十日雨。弊袍生蘇釜生魚。題罷新詩漏籌移。秋蟲切切喧階除。與洪台十年同巷。近日移家入城。</text>
<title>立秋後。出遊洗劒亭。</title>,<text>野態林容已作秋。向人巖壑若增幽。槎牙亂石斜通徑。高下羣巒盡護樓。曬紙菴僧承返照。浣紗村婦踞橫流。老年漸覺情緣重。佳處仍成永日留。</text>
<title>贈別李書狀幼文</title>,<text>悲歌抱膝鬢絲斑。見閃旄頭北斗殷。諸夏無君空歲月。方冬有客且關山。長亭積雪層氷裏。故國浮雲返照間。廟畧當時迂貢路。全圖竟付女眞還。</text>
<title>寄幼文行中</title>,<text>護行書記重。冬至薊門途。情性人人別。山川日日殊。操心防異貨。開眼閱䧺都。一一征西作。歸來訪老夫。</text>
<title>雲巖休沐歸丹陽別墅。携社友就別。甲辰</title>,<text>湖海平生氣。憐君老未除。舊驂留雪鹿。新佩有銀魚。久視蒔園藥。閒行檢壁書。非無山一半。餘叟槖空虛。</text>
<title>與樊巖公。會游北屯。</title>,<text>衆壑紛殊軆。羣峯共一門。桃花自成塢。藜杖直窮源。客簟連沙凈。人家有酒喧。去城無數里。那得此深村。</text>
<title>北屯月夜沼上作</title>,<text>照水花如動。流雲月與飛。山樓當此夜。林壑有餘輝。狂甚無端至。情多未便歸。傾城萬人出。淸賞似吾稀。</text>
<title>李來吉 章慶 園。用晩漁權兄仲範韻。</title>,<text>種樹幾年成。李園初盛名。繁紅間淺碧。斜照復新晴。削玉耽羅杖。流霞日本觥。有時林影外。柔櫓過江聲。</text>
<title>酬震澤醉贈之作 震澤申文初自號</title>,<text>去歲玆辰五嶺間。布衣聲價動咸關。諸侯櫪上追風驃。壯士腰間刷雪鷳。筋力探窮玄朔野。姓名題寄白頭山。平生震澤疑河漢。一出眞窺大澤還。其入北。方伯遞馬。以致入白頭。客有解刀贈者。其二樹上間關黃鳥鳴。短歌當酒送君情。山公啓事非今日。嵇叔論交肯後生。出塞斑騅遊子倦。還家白髮孺人驚。從渠浪迹窮南北。風物應稀似洛城。</text>
<title>士述都憲宅雨中。同公會學士次香山韻。</title>,<text>杜鵑酷熟知名酒。雲子炊成對客餐。不散孤烟茶送氣。忽來微雨麥生寒。閉門信有琴書樂。隱几安知行路難。御史大夫人所重。愛君淸晏似無官。</text>
<title>贈別魯山令李 廷書 龜瑞</title>,<text>跪奉除書候起居。石榴花畔老萊裾。厨供縱薄猶牲鼎。藥餌纔拋更板輿。貧賤已應民事慣。流通頗不吏才踈。魯山春酒盈盈綠。欲寄非無錦水魚。</text>
<title>輓南參奉 龍萬</title>,<text>碧雲南望意何長。歲暮容顔隔異方。獨抱遺經窮皓首。不關除紙到滄浪。芳階寶樹渾相映。空谷幽花謾自香。誰似習生能撰述。盡收耆舊記襄陽。</text>
<title>永嘉趙斯文述道見訪。袖詩投贈。和之。</title>,<text>尙憶名儒蔡元定。非無聖主賈長沙。靈芝種在仍三秀。喬木春回可再花。幾度寄聲憑驛使。今年有事到京華。耕樵歲晏知多暇。聞說書成已滿家。</text>
<title>鄭湖叟諸孫伏闕丏恩。獲蒙賜謚之命。其歸以紫陽精舍原韻求和於諸公。謹次。</title>,<text>旗鼓戎垣入掉頭。故山松桂已生秋。眞卿何狀曾誰識。李廣無功未是愁。詩塚衣冠空至慟。講壇書札盡名流。太常近日徵遺事。肯遣先生泯滅休。</text>
<title>有懷樊巖</title>,<text>木落天空夕照斜。亭臯倚杖碧雲賖。秦城九月多風雨。樊里今年負菊花。枕畔迷藏從色態。鏡中消息訊容華。冥冥下渚啣蘆興。豈向昭陽羡暮鴉。</text>
<title>寄題柳氏涵碧亭</title>,<text>漠漠軒窓虛映空。靑冥萬里水西東。儒宗學海尋源路。將帥樓船破浪風。龍氣劃開純浸黑。日輪橫斜半邊紅。亭㙜不逐滄桑改。獨任雲孫肯搆功。</text>
<title>擬古燕山行。送別李書狀公會。</title>,<text>故人持節燕山去。燕山漫漫路幾許。僅傳長城易水名。不識金㙜柴市處。燕山古稱帝王州。軒轅有㙜臨薊丘。自從殷周視荒服。太史採詩無燕謳。夏盟諸姬國最僻。七䧺之世疆漸闢。縱道屠門壯士多。毅軻俱是諸侯客。迫近山戎俗椎鄙。那敢長安洛陽比。茫然李廣劉琨跡。健者慕容拓跋氏。營州牧兒節度使。盧龍不復天王地。兵強馬壯凌八州。遂歷遼金至元季。地氣從南還復北。奠鼎宏基憶永樂。乾坤浩蕩收氛祲。嶽鄙葱籠改顔色。二百年間朝野靜。文章禮樂誇全盛。號令奔趨幾萬里。血脈流通十三省。皇極巍巍午門開。浮雲冠葢四方來。徐張不减三楊績。李何先驅七子才。秖緣生材地爲限。杞梓盡是東南産。由來桂玉難爲居。况復風土不相慣。朝趍省闥暮罷官。已是驅車渡桑乾。遂成令甲關名節。不見京師住衣冠。通衢大宅空無數。除是戚里仍賈竪。終然謠俗雜夷夏。自是䂓模愧前古。客魏公然弄天網。國勢瓦解誰能當。九營健兒鞭不起。闖賊直來坐御床。豈有雄城與虎旅。容易崇朝拱手予。壽山煤閣雲冥冥。行人到此傷心緖。丈夫生世貴壯覿。度瀋經遼由咫尺。莫謾事事憑驛舌。且可行行縱雙目。誰擁狼胥塡帝都。山河不曾今古殊。石郞割土元無賴。吳兒獻關復何愚。秖今萬國歸一統。飮食衣巾滿漢共。各安其俗甘爲役。不憶前明况唐宋。普天光頭復佞佛。金像腰齎頸珠綴。寧投道觀依張師。留得一生頭上髮。頗聞近歲事游嬉。西山玉河何瑰奇。地仍蕭后粧樓拓。石曾宣和艮嶽移。西洋技巧窮殊狀。上元火戱供歡賞。名花語鳥無不致。當街洞開琉璃廠。四夷邸舘列紛繽。就中豪貴蒙古人。夫子廟庭春草深。南士年年網罟頻。尙招羣儒集如雲。四庫編摩百代文。乃知長策善賺人。硏槧之間空白紛。老夫平生好奇聞。每逢歸客煩相問。卽事不分治亂機。百年誰料盛衰運。所談無非建州俗。中華舊跡那夢憶。小人無怪信癡獃。君子胡爲亦見局。不如且坐對陳編。五服八荒羅森然。作歌送君歌正長。燕山萬里當階前。</text>
<title>重寄公會途中</title>,<text>滿袖香烟嚲玉鞭。馬嘶人語郭門邊。天風十日九飛雪。使者一年三入燕。宮醞醺餘退朝後。笛梅吹度立春前。行行欲慰高堂念。寫返周詩杕杜篇。</text>
<title>長連舊使君朴 長卨 稚敎。在縣重摹其先祖大瓠公畫像於望海菴。菴在九月山絶頂。歸求詩於親知。將傳其事。次韻以贈。</title>,<text>峯頭獨立叫蒼天。影斷三韓使者船。雲海冥冥自此去。風濤漠漠無歸年。隨波履舃梢工得。入夢衣冠竹老傳。省識瓠翁不盡慟。至今摹寫佛樓邊。大瓠公之先君泌川公。水路朝天。船溺不返。大瓠公登九月山頂。望之號哭。望海菴卽其地也。</text>
<title>明寢郞金佐賢 商雨。夜與沈華五 奎魯 見訪。拈次唐人韻。乙巳</title>,<text>繞屋蓬蒿夕氣蒸。經時不雨火雲仍。簾旌貌暇雙雙鷰。枕簟聲喧箇箇蠅。急欲樓船橫大海。忽思巖壑出寒氷。淸風送我羲皇上。何似泠然禦冦乘。</text>
<title>寄贈艮翁李夢瑞 獻慶 避寓鄰洞</title>,<text>鬚鬢殊非見面初。向來林壑惜離居。先朝供奉無多士。中歲沈冥且了書。文章本自功名薄。學術何曾政事踈。那得郭西容久住。有時相就晩凉餘。</text>
<title>柬含翠洪君擇侍郞</title>,<text>垂老情深舊日羣。不曾朝暮斷知聞。憂時有䟽頭如雪。處世無心跡似雲。燕市爭鐫上元卷。鳳雛皆襲九苞文。何由携手名山去。一壑烟霞許共分。</text>
<title>得高城守李子應書却寄</title>,<text>銅魚換佩海城偏。東顧宸憂汝獨賢。衰鬢無端催暮景。疲氓不死見豐年。時應彩鷁浮三日。暇或神龍訪九淵。白下病翁回白首。新秋鳧舃待朝天。往年子應自平昌守。別擇移拜高城。三年賑政有頭白之示。故篇內及之。</text>
<title>幽居。次李平仲 福潤 韻。</title>,<text>全面終南看更佳。雲烟舒捲起居偕。非緣處世恬忘世。不以無涯汩有涯。從古鳳歌人在楚。誰家蟻夢雨侵槐。早知事業慚臯契。且作閒民老葛懷。</text>
<title>七夕。次平仲韻。</title>,<text>河橋烏鵲莫徘徊。牛女佳期隔歲催。露草百蟲秋思入。梧桐一葉雨聲開。多情蛛網縈針線。失喜蛾眉掃鏡㙜。吾道百年存養拙。天孫送巧爲誰來。</text>
<title>憶法正</title>,<text>往往風流見酒間。踈髯瘦骨信幽閒。東溟路熟羣仙窟。西極詩當九月山。無恙晨昏上堂候。有時朝賀到城還。請看遊戱風塵者。不必崇阿桂樹攀。</text>
<title>次蘓巖夏日齋居二首 蘓巖李幼文自號</title>,<text>蔓川地濕火雲堆。忽訝奇香滿室來。水氣捷從沈藕引。花心巧應暗潮催。曾於太華峯頭見。宛在西湖舫裏開。自是壺中有天地。更敎新釀葉爲盃。貯水甁中。則早晏暗應潮信。○右甁蓮桃樹從遮小徑東。低簷密葉也童童。誰能坐待三千歲。已是生成卄四風。向熟毳憐留淺綠。流涎尖愛劈深紅。一作宛轉剝皮憐毳白。輕盈入手愛尖紅。 如令百鬼眞堪辟。不負淸香滿腹中。右啖桃</text>
<title>洪都憲省吾違召。斥補觀城監務。贈別。</title>,<text>嘈嘈吹角驛亭賖。縣吏來迎太守車。沙白松靑三十里。城荒石老百餘家。遙空海色高於。暖日洲光粲似霞。夕火平安通遠眺。不知關嶺限京華。其二聖恩當日許投荒。山郭西頭石屋凉。學子詩書情易熟。主人飢渴意難忘。夢魂桑老三宵戀。歲月蘭餘九畹香。寄語諸生各努力。眞逢吏部到潮陽。</text>
<title>樊里。次主人壁韻。</title>,<text>東北流離節序徂。誤身元坐許身愚。殘年進退憂兼樂。每日周旋我與吾。環珮雨餘樊水活。芙蓉天半道峯孤。求田問舍休嫌陋。黃鳥由來識止隅。</text>
<title>自遣</title>,<text>林影忽團雲影過。水聲如慢鳥聲阿。新凉蘇肺頗能飮。幽事到心時自歌。坐臥一床天地大。提携萬卷友朋多。蘧翁六十明年是。來日堪追去日何。</text>
<title>華五夜至。拈希菴韻賦月。</title>,<text>送來滄海月。騰及漢山烽。界豁雲陰駁。庭交檜影龍。澄光波散出。靈氣桂偏鍾。太白停盃後。閒愁惱殺儂。</text>
<title>秋日柳上舍順之 健五 見過。拈次希菴韻。</title>,<text>家世論交五世還。愛君詞賦動江關。筇鞋不厭城根路。罇酒相逢雨後山。玄草沉冥依白閣。布衣蕭瑟失紅顔。拋來郡紱仍湖舫。海客迢迢悵莫攀。</text>
<title>趙生原明至。共賦十六夜月。</title>,<text>簾額氷輪去未遙。且將今夕較前宵。來殊遲速徵街鼓。坐驗盈虗應海潮。皎彩兎應經露洗。盤根桂不受風搖。貂裘鶴髮何須問。酒裏淸輝若可招。</text>
<title>與諸君同登柳園。次希菴集韻。</title>,<text>亭臯一半動江光。細草茸茸坐處香。近日多閒唯翰墨。故人相見且壺觴。移床往往從高下。種樹年年遞短長。邂逅不妨寬禮數。放開癡腹曬秋陽。</text>
<title>出東小門有述</title>,<text>瘦馬崚𡾓屢渡川。烏巾白袷意飄然。閉門愁髮千莖雪。出郭澄懷萬里天。東道烟霞期信宿。北屯桃李記前年。主人病起多幽事。藜杖相須菊樹邊。</text>
<title>用幼文韻。送李侍讀孟休還嶺。</title>,<text>南紀蒼然主屹蟠。靑門一出道途寬。三湘水國冥鴻遠。十月天風落木寒。自古白衣羞度嶺。况君黃髮厭趍官。小山秋色今無恙。到日攀援桂樹看。小山卽李侍讀再從敎官丈自號。</text>
<title>用希菴集韻。送尹 絖 聖則還鄕。</title>,<text>輕舠涉海沔陽通。回首令公巖在東。處士舊廬梧映碧。野人千畝稻收紅。從容身事詩書內。荏苒年光道路中。半華可能分石室。五噫眞欲學梁鴻。</text>
<title>用前韻寄希勉</title>,<text>音書寄與阮咸通。君馬今年不復東。已判泥塗輸鬢白。厭從時世闘粧紅。安巢漸覺身無外。學稼元知餒在中。極目南雲驚歲暮。海天寥濶唳征鴻。</text>
<title>岐川移宅後。約蘓巖會宿。</title>,<text>無遠紅塵近翠微。薄帷纖月澹餘輝。長時宴坐耽玄訣。垂老公言信綠衣。小醉且憑烏几住。輕寒能辟獸爐圍。君看卷裏羣仙畫。揔似吾曹黑髮稀。</text>
<title>小至夜。原明來宿。且告行。拈韻書贈。</title>,<text>白下先生常掩關。寒梅寂歷照衰顔。隨時信息灰中琯。不夜晶輝雪後山。久已身名鵷鷺外。眞能性命蠧魚間。誰知玄酒猶餘味。我欲金丹問九還。</text>
<title>和靖以還。梅詩滿世間。大都留連香色之間。呑剝前人。浸假象理之際。居然老學究。不堪強眼仄睨。余故不喜爲梅詩。誠恐捧心一顰。秖露醜耳。申善用有作見投。督和不已。遂破戒限韻。殆同浴譏裸也。</title>,<text>天姿氷玉十分來。不遣鉛華汙頰腮。威避風霜深斂跡。恩承雨露早成胎。年芳恐歇身爲殿。春物將蘓路許開。肯與渭城爭早晩。顚狂只合作輿㙜。其二奇槎蟠作老虬來。晴旭朝窓與曝腮。王母桃花通氣脉。藍田玉子託胚胎。似嫌蜂蝶喧相惱。故傍龍蛇蟄處開。不信羅浮遠人境。月中林館水邊㙜。</text>
<title>岐川侍郞宅。盆梅盛開。月中見招。業爲善用破戒矣。與蘓巖學士。拈韻隨賦。</title>,<text>山齋隱几暮年情。花早花遲寒重輕。但覺暈從空裏轉。不知香自那邊生。飄颻靜女捐珠珮。婀娜羣仙集玉京。正欲與君論色相。入簾新月又盈盈。其二花自無情人有情。樽前一笑百金輕。奇香滃勃那禁得。老榦橫斜太瘦生。從古種多傳楚地。今年春早到秦京。扶持正直誰爲力。和氣氤氳兩際盈。其三素月流空雪映宵。廵簷索汝共逍遙。雙雙倒蒂䲶鴦繡。往往橫槎烏鵲橋。開似鼎丹當候至。看生室白辨陰消。怪來心骨淸泠氣。萼綠香䰟若可招。其四感君抱香久。爲我吐花遲。植物有如此。移床且近之。老成霜雪榦。生長子孫枝。衆木豈殊養。歲寒方見知。</text>
<title>得觀城使君洪侍郞書。頗有去國離家之思。詩以慰之。</title>,<text>城根積雪板扉幽。忽憶磨雲嶺下州。未必高官方報國。縱承嚴譴亦分憂。東溟地盡司農籍。北斗天長古驛樓。但使暮年身自健。不妨隨處蹔成留。</text>
<title>除夕伏枕述懷</title>,<text>伏枕當除夕。懸燈遂竟宵。村喧連市井。天濶轉招搖。積雪兼梅凈。餘寒到酒消。明朝六十叟。梁甫尙能謠。其二阿勖聲名早。盛君白玉堂。承家唯節操。華國貴文章。少日傾情密。前途托意長。河汾非寂寞。門下魏兼房。</text>
<title>申德能至。共賦述感。</title>,<text>久病緣吾老。驚衰使爾年。滿簪渾雪霰。繞紙尙雲烟。琴已悲絃斷。薪猶愛火傳。杜陵飛動意。重見寂寥邊。</text>
<title>擬王維上巳日望春亭觀稧飮。應製。丙午</title>,<text>漢家三十六離宮。春望望春東復東。馳道鑾聲喧劒佩。夾城花氣照簾櫳。匪關時節耽遊盛。爲是歡娛與衆同。上巳秦川修稧事。西京漢俗宴臣工。暮春三日千官出。流水東頭四望通。無數盃罇排繡幕。不勝輪葢簇花叢。君王是日行時令。朝野于今有古風。別有亭㙜臨複道。卽看花樹滿新豐。南山北斗登臨處。萬戶千門指點中。捧出錢龍霑御府。擁來珂馬列羣公。玉壺春酒年芳入。錦幄雲霄御氣籠。鳥哢歡聲頻近座。鷁排高浪直浮空。方知漢苑三春樂。盡入堯樽八彩融。玄灞來朝殊衮衮。黃山向夕益葱葱。行厨飮食喧相得。密席笙歌樂未終。却向太平無象處。深知盛世及人功。草承委佩逶迤綠。花傍初筵點綴紅。盛事秪今同宴鎬。歡謠著處見呼嵩。非徒祓稧遺風古。揔爲雍煕至化隆。此日小臣逢聖代。每春遊賞樂無窮。</text>
<title>上之十年丙午三月十一日乙卯。行文武重試於春塘㙜。臣萬中叨居第一。翌日臨㙜。召見一榜原任相臣。以丙戌重試主考承命。進退呼韻。使之賦詩。</title>,<text>淸蹕葱㙜曉。風光政暮春。堯恩曠蕩日。文化作成人。雕篆慙魁選。陶甄荷至仁。岡陵千載祝。歌頌效周臣。</text>
<title>是日恩除敦寧都正。翌日丁巳肅命。</title>,<text>佳氣通霄漢。淸晨敞肅章。強回麋鹿性。重綴鷺鵷行。天近心逾小。庭深步轉忙。上林高處樹。花引滿衣香。</text>
<title>越二日己未。是月之望。放榜於仁政殿口占。</title>,<text>身騎天馬舞童翩。已度銀河列宿年。翠葢至今前導處。壯元贏得鬢絲鮮。己卯擢第。距今二十八年。</text>
<title>又翌日庚申。謝恩宣政殿。應製進退十韻律詩。</title>,<text>絳紗宣政坐如天。鵷鷺蹌蹌滿眼前。王國齊騰吉士頌。邦家正値太平年。巍巍至化躋薰殿。衮衮羣英上集賢。玉燭春㙜祥已叶。金甌左海勢長圓。秖欣禮樂追三五。更祝宗祊卜萬千。何幸踈蹤瞻日月。耐看春事媚雲烟。新花灼灼明丹籞。流水淙淙響禁川。七世遺風慚繼踵。八人今日忝隨肩。榮生苑樹依依見。恩溢宮樽箇箇傳。豈有色絲能補衮。唯將天保誦周篇。</text>
<title>社中諸君用進退詩韻見賀。再疊奉酧。</title>,<text>晴花曙旭媚春天。宮扇雲開雉尾前。仙桂重攀還此地。長楊一賦昔何年。羸骸病驥堪終棄。小技雕蟲敢自賢。是處尺天天正近。維時三月月初圓。堪誇魁選靑錢萬。誰道脩門弱水千。衰白容顔霑法醞。粉紅袍帶惹香烟。街頭賀語人如海。馬首恩牌字學川。豈有篇章叉八手。虛勞進退聳雙肩。微臣窃幸洪私被。吾社多漸盛事傳。揔爲諸君能述作。寵光蓬蓽枉詩篇。</text>
<title>恭次</title>,<text>御製詩韻。奉賀姜知樞 杭 回榜。仙桂錦袍誰不希。新恩還是舊人歸。南極瑞光明似月。劫灰飛盡曉星稀。</text>
<title>口號贈文初</title>,<text>震澤先生客漢中。眼前流輩氣全空。家聲滄海三珠樹。文賦東西兩漢風。華髮山分朔野白。微官米索太倉紅。君看翡翠羞凡鳥。棲息相隨蘭苕叢。</text>
<title>與文初，公會遊北屯。</title>,<text>衫袂飄然吹向東。東門路轉北屯通。莫敎人老花隨老。誤認山窮水未窮。已息塵機禽欲下。不勝幽事酒頻中。家家慣識栽培術。密揷荊籬護晩風。</text>
<title>奉賀晩漁亭權郞中 師彦 重牢宴</title>,<text>湖上名亭敞管絃。春深酒暖百花前。雙棲鸞鳳雛皆好。傡蔕芙蓉種舊傳。權氏先世多壽考。有行重牢宴。 莫道衰容非少日。定知今夕是何年。由來東國玆筵重。風俗須添五禮編。</text>
<title>寄賀族祖隨子官文川郡。行重牢宴。</title>,<text>廻婚之宴人間少。此正吾宗第四筵。吾睦前後行重牢宴者三。而曁公爲四。 三世家承耆社後。自七代祖逗日堂公。至公曾祖睡翁公三代入耆社。 專城兒跪壽觴前。蟠桃本是夭桃樹。結髮今成鶴髮仙。屈指潘輿還故里。烟花杜曲艶陽天。</text>
<title>李侍讀 錫夏 乞郡得務安。旣行。其大父母父母就養。寄贈。</title>,<text>爲是君王念近臣。全家就養寵光新。兒携墨綬行千里。翁著斑衣導兩親。高閣橘垂元傡蔕。寒江魚出盡雙鱗。須知惜福能持福。歸日山厨莫厭貧。</text>
<title>原明來宿。與家兒賦詩叙別。用其韻。</title>,<text>游子庭闈歲暮情。北風初雪下秦城。雲霄實少吹噓送。驃褭非無項領成。出郭江連東峽遠。隨人月到故園明。年來碨磊消將盡。每到離筵意不平。</text>
<title>寬窩六絶。爲李員外汝華賦。</title>,<text>堂言我枕澗。澗道儂抱堂。有澗堂始幽。無堂澗乃荒。右在澗堂小扉墻缺處。高與帽簷齊。引客花間入。逶迤路不迷。右涉園門主人誇向我。澗淸纓可濯。我纓本無塵。何關汝淸濁。右濯纓澗松風颯然至。捲我頭上幘。不愁吹落地。靑林上有壁。右掛巾壁松身白鱗者。海東生絶稀。客來賦嘉樹。沈吟暮未歸。右日哦松菜地常有餘。手栽數叢菊。寒英帶露掇。幽人不負腹。右夕餐菊</text>
<title>放歌行。酬申白澤文初。震澤一號白澤</title>,<text>朝亦無所思。暮亦無所思。四海廓以空。千古渺難期。文初何爲者。能令我思之。權勢如可慕。公卿滿京師。穰穰以利往。亦有富家兒。洪濤蕩九有。百川紛倒馳。蘭如初可恃。那肯變化爲。人懷尺寸長。沾沾見色辭。君家萬斛珍。斂之忽若遺。高不事皎厲。汙不學詭隨。祠官與倉曹。當塲偶戱嬉。破甑安足顧。歌嘯晏如斯。鷄有餘啄。鸞鳳恒苦飢。氷雪扶桑繭。朝日濯咸池。此絲安可染。墨子莫浪悲。</text>
<title>次韻謝白澤</title>,<text>老馬強爲駒。欲出恐旋濘。夷猶遂向夕。苒苒林霏暝。神境倐冲漠。幽抱雅相稱。此時同心子。願言交歡罄。跫音若將聞。暗溜鳴石逕。淸輝漸見逼。皓月誰持贈。地僻謝喧囂。年衰倦接應。方塘日湛然。風恬浪復定。攬境顔敷腴。乃公初戰勝。繞身唯散帙。曲肱如折磬。千秋與一時。長短誰爲剩。志士甘澹泊。賢達任蹭蹬。擾擾名利客。飢人夢飯甑。苟能祛幽憂。便自饒淸興。衰容適微酡。浩氣彌中亘。曳履歌商頌。金石聲滿聽。</text>
<title>復贈</title>,<text>黃泥洛陽道。十步九値濘。車馬競馳逐。晨鐘到曛暝。知君丘壑姿。不與簪組稱。少師杜陵翁。沈潛材力罄。出入騷雅間。頗欲窮蹊逕。煌煌明月珠。以暗羞相贈。黃鐘含大音。不扣誰爲應。雌黃雖屢變。秤錘久已定。誰於二難際。妄欲置負勝。絲竹列中堂。條理終䚹磬。漸看皮肉枯。非無膏馥剩。罷官窮益甚。造物喜刁蹬。秖有書在案。不愁塵生甑。蓬蒿城下宅。有時來乘興。林木振廻飈。飛雪與天亘。酒酣以往事。悲歌君試聽。</text>
<title>輓金獻納 叙九 聖疇 丁未</title>,<text>嶺外華宗盛大都。尙書孫子惜君孤。靑雲騫翥期當日。烏帽浮沉遂晩塗。捧檄驚聞扶櫬返。臯衣忍見繞廬呼。蘭㙜珥筆先朝事。遺草床頭尙在無。其二細逕相通白板扉。鄰居歲晩意無違。百年棊局從翻覆。中世衣冠各是非。盡夕談諧殊未已。到頭歧路竟同歸。故都從事淸秋別。尙惜君行到洛稀。其三半世悲歡兩鬢皤。秪憐奇氣未消磨。談時熱血輪囷甚。行處羸骸脫畧多。實有文詞供舘閣。誰令樵牧老山阿。茫茫末路木難慟。極目歸雲與逝波。</text>
<title>文初，執玉見過。申夔相字執玉。石北之子。</title>,<text>竹林賢叔姪。西郭最深村。步健忘年老。衣輕藉日暄。山光來伏枕。春色上陳根。莫以貧無酒。唯須數到門。</text>
<title>輓保寧李丈 宖</title>,<text>繫馬衡門老樹邊。公言雲物是靑氊。從容書史囂塵外。親近禽魚隱几前。異日飮鄕須祭酒。由來養性卽眞仙。兒郞已暮諸孫大。往蹟傷心二十年。</text>
<title>輓趙都正 世選</title>,<text>龍湖流水抱亭廻。手植松鱗已剝苔。宦跡浮沈頻墨綬。主恩遲暮始烏㙜。親朋有酒聊相樂。孫子能詩揔是才。丹旐城南一片月。去年曾照壽筵來。</text>
<title>訪姜龍安 世東 不遇。留贈。</title>,<text>簡畧荊茅內。縱橫半畝園。老人能早出。今日始春暄。無數花當逕。全稀僕應門。唯應駐屐處。芳草尙留痕。其二遲日難爲夕。幽懷未了春。悠然倚樹久。吹到落花頻。汲女喧爭水。啼禽捷避人。誰家湛芳醁。病渴憶沾唇。</text>
<title>訪李 思祚 子伋。携過其仲氏 惠祚 仲養令宅。崔 煒 明叔，朴 道仁 穉修， 道翔 鸞斯，柳  稚輝，鄭 文祚 在中在座。日已薄暮矣。拈宋人韻火急賦之。</title>,<text>城南城北盡塵沙。一半圓臯駐彩霞。巾屧不嫌經市路。洞門遙望辨君家。杉松砌短方交葉。桃李園深未了花。暮境相逢勝少日。莫敎芳約久參差。</text>
<title>越二日。重會仲養宅。主人方謀釀酒。小榼採盛百花。五色斑斕可愛。遂拈宋韻賦之。柳鄭二斯文適不至。而姜  自天，宋 榮 景實在座。</title>,<text>園丁帶露貯盤中。百和奇香萬樹同。頻開本草分情性。莫遣如來辨色空。隱几細看元自駁。徹簾斜照欲全紅。香粳嫰麴依方法。肺氣由來鼻觀通。</text>
<title>贈宗人仲禮見訪</title>,<text>泗水千年籍。楊州十世墳。家聲悲久替。庭訓幸多聞。短碣經營遍。深松養護勤。大江流到海。元自一源分。其二艱難十口計。窮水田稀。以歲爲飢飽。與人無是非。春風鋤菜甲。夜雨織蓑衣。書劒當時事。林泉已息機。其三游學多同隊。踈宗便至親。風霜五十載。星雨兩三人。草宿何山暮。花明故里春。相看空脉脉。長語恐傷神。</text>
<title>集公會宅</title>,<text>遐眺欄頭葦箔提。滿前街市遞高低。楡烟散入千家夕。花雨團成五色泥。座上高朋傾洛下。漢陽佳處在城西。如非愛酒能詩者。莫許尋常度此溪。</text>
<title>初夏溪社。會荷石諸君。荷石丁器伯自號</title>,<text>燕已將雛蠶欲肥。佛拳初展北山薇。腐儒 一作家貧 衰晩猶耽祿。病枕 一作身病 朝晡數換衣。學圃苦思梅雨至。凭欄戱捉柳花飛。遙知荷石江頭宅。麗日新添水木輝。</text>
<title>用唐詩韻贈荷石</title>,<text>高手當棊不了棊。滄江把釣故移時。自從官罷黃金盡。縱道年衰白髮遲。舟楫偶隨鴻鴈影。梧桐新長鳳凰枝。千鐘萬駟何關汝。要作家庭世世師。</text>
<title>過晩漁亭。口號奉贈主人權兄。</title>,<text>坐處高樓繞篆烟。杜陵韋曲話依然。外家分派非踈戚。小弟沉疴亦老年。半壁圖書憑几裏。四時花木捲簾前。前春已度重牢席。夫婦劉綱不羡仙。</text>
<title>送荷石夜坐。念其舟行乘月。黯然有述。</title>,<text>掉頭長歌不肯留。蘋花晩色凈滄洲。懸巢絶壁憐黃鳥。曬羽晴沙愛白鷗。分與冶城無限月。去隨牛渚獨歸舟。定知高枕蓬牕夜。細想前遊始欲愁。</text>
<title>雨中答文初</title>,<text>十日山家五日烟。主人高枕雨聲顚。何時杜子千間屋。隨意楊州萬貫錢。亂水通谿多曲折。雜花當砌強嬋娟。無難皓首衝泥到。亦足高齋借榻眠。</text>
<title>登慕華峴有懷</title>,<text>劒城歸後復如今。回首君門似海深。從古樂遊原上感。幾人供奉曲中音。驊騮已倦追風足。葵藿空懸向日心。前路未須憂積雨。微颸稍欲散輕陰。</text>
<title>松都。贈少尹韓弟士凝。是日立秋。積雨乍止。</title>,<text>吾弟爲官地。宮墟敞小樓。蟬淸羣木聳。荷凈數花留。客與秋風至。天仍宿雨收。前程看更遠。官酒且寬愁。</text>
<title>駒峴</title>,<text>千里關河入擧鞭。提封初不限山川。黃州地盡長亭下。紫綬人慙短髮前。幾處樓㙜臨浿岸。秪今禾黍滿箕田。吳生已是雲霄侶。依舊餘翁二十年。</text>
<title>到縣後謾詠</title>,<text>風櫺三伏枕書眠。鞭策誰令向泰川。在途誤疑添病肺。出關初喜見晴天。桑麻野闢千山內。舴艋江通五馬前。五日官齋三夜夢。玉樓高處御爐烟。</text>
<title>滄浪㙜 鮮于遯菴浹生長之處。江上巖頂。舊有小亭。今已毁。有五峰，西坰諸公題詠。</title>,<text>光化縣南江水橫。鮮于司業故㙜名。徘徊杖屨無尋處。生長村墟空復情。窈窕巖巒收朔氣。呀磵壑入松聲。峯翁物色分留地。醉據胡床屬晩晴。</text>
<title>試才後書示諸生</title>,<text>詞賦虛名雪滿顚。偶從西塞敞玆筵。惟期駿骨空燕市。豈必英才限川。粧就秖愁眉半額。病除須藉艾三年。江山滿眼多靈氣。異日開荒爾輩賢。其二桑柘村村晏講帷。諸君何以答明時。中朝近日多新議。上策邊頭重健兒。莫把韎韋輕翰墨。儘從經傳別倫彜。如今老守踈慵甚。慚愧潮人早得師。</text>
<title>北倉道中</title>,<text>山倉宿戒期。曉角候鷄報。長官自從容。人吏何顚倒。前行多峻坂。筍輿已先導。江曲遞隱現。山根互縈抱。美哉鳳囀㙜。地好名亦好。洄潭恰容舠。削壁不受梯。稚松擁磵壑。細菊被山蹊。隈隩十里間。往往愜幽賞。不謂幽朔界。便有苕霅想。攬綏故躊躇。初暉破宿霧。雖嬰簿書累。足解烟霞痼。寄語問地靈。高人舊倘遇。</text>
<title>答華藏菴鳳大師</title>,<text>夙世耽高釋。非關種福田。聞君窮內典。此地住何年。苦海冥心外。閒雲極目邊。乘秋一飛錫。譚佛復譚仙。</text>
<title>中秋携妓。游外江候月。</title>,<text>向夕羇懷轉悄然。笙簫催上外江船。晴暉漾水羅裳竝。霜候撩林錦石偏。豈以簿書欺令節。且將歌舞度流年。雲端一片長安月。飛到關山更可憐。</text>
<title>夜歸觀舞劒</title>,<text>彩舫南江返。華筵膩燭紅。羅裙飄夜月。霜劒馭天風。急鼓相催促。豪絲與始終。樽前頻手勢。未信我成翁。</text>
<title>禹通瀨</title>,<text>絶壁懸崖繡障開。禹通灘下放舟廻。行松十里沙如雪。閃日初霞夾水㙜。</text>
<title>送舍弟還京</title>,<text>明發不能寐。官齋有別離。君猶寒士在。吾已老翁爲。垣屋那無主。詩書實念兒。千金書幾紙。頻寄看雲時。</text>
<title>恒寬將歸。有詩和贈。</title>,<text>鬚眉爾亦度英年。無復當塲逸氣翩。居貨古來徵貴賤。結交今世愼寅緣。閒居幾載相隨地。老子平生只信天。在處唯當安所遇。不須圖佛不須仙。</text>
<title>新安舘課士。與殷山韓使君 晩裕 汝成。拈杜韻同賦。</title>,<text>歲暮關河散客愁。笙歌夜夜在南樓。秦城偶隔平生面。塞郡聊成數日遊。驛樹蒼茫新雪下。官樽㶑灧彩霞流。使君已倦陽㙜夢。鏡裏如今白盡頭。</text>
<title>罷課別韓使君</title>,<text>宿醉新安酒。長亭畫角前。初霞林景洩。晴雪棧道懸。淸鑑留詩卷。餘香在舞筵。春風香嶽約。吾待外江船。</text>
<title>夜歸</title>,<text>峽路易曛黑。荒村歇暮烟。關河殊早雪。鞍馬已衰年。病婦應頻起。癡孫尙不眠。縣門知漸近。紗燭候沙邊。</text>
<title>贈兪右相 彦鎬 使燕</title>,<text>一別湖山歲幾廻。關河此夕又離杯。蹔辭廊廟啣君命。爲是朝廷重使材。莫道重江隔萬里。每從中夜望三台。文章汪魏今誰踵。仔細逢人問答來。其二霜毛不敢掩韶華。赤舃從容驛路賖。出塞仲冬多雨雪。度遼終日盡風沙。秖殘城郭猶前代。可道車書是一家。遙想君王虛席待。禁林歸處正烟花。</text>
<title>右相至安陵。撥路寄書奉贈。</title>,<text>家國蒼茫遠。西流水長。夢䰟依日月。筋力晏氷霜。縣吏元踈劣。凾書實寵光。春風灣上意。深眷詎能忘。</text>
<title>箕京次趙少尹信伯韻</title>,<text>書生一落塵埃裏。老境俱涵雨露中。隨處可能忘澹泊。盡心元不擇纖洪。城南井地思箕子。江上祠堂見李公。堪笑白頭寧朔吏。強扶衰疾犯寒風。</text>
<title>新春寄浿尹書</title>,<text>洛社平生事。樓㙜淸浿濱。纔爲十日別。已是隔年人。桂露西京酒。梅花故國春。愛君趨幕府。詩老日相親。</text>
<title>雪後與家兒宗人恒寬游三陽舘。用李仁吉壁韻。</title>,<text>晴雪羣峯色。官樓水一方。相將非異姓。不識是他鄕。桂醑盃含露。龍泉匣透霜。朱欄劃憑嘯。衰鬢意偏長。</text>
<title>又用板上韻</title>,<text>返照滄㙜北。飛樓玉浦東。笙歌饒樂歲。氷雪避春風。野出參差樹。山廻宛轉弓。癡猶公事了。淳俗訟庭空。</text>
<title>夜携妓踏氷內江。口占。</title>,<text>意到輕筇倦小車。虹橋十里未言賖。畫眉新月雲衢濶。墮䯻佳人雪馬斜。氷溜忽鳴江已動。笙歌欲奏座無譁。年來米賤饒行樂。隨處紅燈賣酒家。是夜諸妓乘雪馬踏氷。墮而驚譁。故及之。</text>
<title>香積山圓寂菴頓認上人見過。拈韻同賦。</title>,<text>衆山東北碧雲重。雪衲蒲團自在蹤。宿業香烟繙貝葉。凈身淸水浴芙蓉。祖師與爾曾傳鉢。老守從渠欲餌松。稍待杜鵑花事好。上方行趁飯時鐘。</text>
<title>寄姪兒</title>,<text>阿順春風隔。衰翁日夕思。健能稀疾病。癡莫愛游嬉。黃卷添新課。斑衣剩幾絲。稚孫朝起語。前夜夢相隨。</text>
<title>曉發安州</title>,<text>鴈起汀沙曉。歸人早理檣。江深乙支廟。野曠李公桑。列市通燕貨。高樓抗練光。丙丁民不識。何况說隋唐。</text>
<title>淸明龜城途中</title>,<text>斷續淸明雨。關河走未休。山頭見雉堞。馬首出龜州。行柳堤光動。流雲野氣浮。東風吹白髮。形役使人羞。</text>
<title>寒食宣城途中</title>,<text>林氣空濛晩始開。短亭西畔暫徘徊。山痕未改燒畬去。人語頻逢上塚廻。落落親朋關外少。悠悠節序道中催。舊遊且喜宣城近。倚劒題詩百尺㙜。</text>
<title>左峴</title>,<text>川原極目漭崢嶸。水悠悠鴨水淸。林畔舘西三十里。松間路直一孤城。邊謨賴是平安火。廟畧賢於百萬兵。回首楊䂓破賊處。斜陽立馬獵長纓。</text>
<title>淸心堂</title>,<text>往年余過良策驛。登所謂淸心堂者。愛其楚楚有標致。去秋出宰泰川。因龍川府移牒。始知堂爲泰僑置支勑之所。今春過此。縣隷導之以登。堂在聽流堂之左。而正與溪山相直。㝡佳竗可賞。北山水之勝。泰居甲乙。而此堂占地。又在龍博之上。關西列郡。唯泰獨弊而能專。淸事如此。憑眺嗟賞者久之。又歎驟看之不足以盡其美。不獨余當日之於此堂而已。吾縣饒淸事。溪山又此堂。經營隨地勢。虗凈受天光。漾碧花侵舫。窺紅妓濺裳。向來留宿處。今日始難忘。</text>
<title>余與信伯別十日。信伯歸掃先塋。余沿檄赴龍灣。撥便得信伯書及詩。喜賦。</title>,<text>驛程楊柳正堪攀。君向靑城我出關。北灣南詩卷內。淸明寒食馬蹄間。五更羇燭愁如海。萬木子䂓聲滿山。宿醉忽隨殘夢醒。此時書到蹔開顔。</text>
<title>兪相國赴燕時。約余以明春相待於統軍亭。及期以他故未果。往候於定遠東軒。相國用余贐行韻見贈。奉和。</title>,<text>判隨春色返京華。誰道關河歲月賖。玉椀噴香行綠酒。銅鑪暖水洗黃沙。山川此去窮燕塞。文物何時覩漢家。縱負統軍亭上約。且從烏舘剔燈花。定遠一號烏川舘原韻廿載重逢髩已華。關河別路暮雲賖。漂萍易散終歸水。良玉雖沉豈混沙。東閣鳴琴眞靜界。中原杖節竟誰家。龍灣宿約還烏舘。午夜重簾暈燭花。</text>
<title>妙香山再昊上人來求普賢寺重建碑文。與之語。頗解禪理。博識經文。走筆書贈。上人時來住香積山陽和寺。</title>,<text>花影侵堦草色滋。蘆簾紙閤日遲遲。官僮忽報頭陀氣。來乞香山記蹟碑。</text>
<title>春日携邑諸生登高</title>,<text>官奴能篴妓能歌。遲日西皐杖策過。燒後新畬山頂遍。踏來芳草水邊多。樽前花動三宵雨。枕畔松盤百歲柯。簿牒莫敎來逼我。小詩纔罷又微酡。</text>
<title>將遊香積山之陽和寺。道中口號。</title>,<text>江轉仍巖逕。前驅破杳冥。村村杏花白。往往麥田靑。山氣唯堪悅。禽聲已可聽。行春兼問俗。隨處小輿停。</text>
<title>贈鵂巖上人克璉 師新爲亡師碧波法師起塔。</title>,<text>經卷蕭然丈室淸。舊從玄侶慣知名。法燈相續傳心訣。新㙮無孤示足情 一云深憐禮足成。世上幾人能此事。佛前今夜似平生。殘年簿牒非吾志。對汝眞令俗累輕。</text>
<title>歸至院洞。乘舟下外江。</title>,<text>香積禪樓信宿還。榜人先候綠楊灣。水頭籬落村容凈。雨足桑麻吏事閒。頗似楊驪三月暮。悠然花鳥兩邊山。知是外江行漸近。紅亭一角出林間。</text>
<title>新安客舘課罷。與殷山宰韓汝成。同次前冬韻。</title>,<text>相逢直欲豁邊愁。聚散年年並在樓。初雪憶君騎馬去。餘花遲 去聲 我度江遊。詩罇借月淸相逼。舞袖縈風翠欲流。吾縣由來小苕。扁舟久已候沙頭。</text>
<title>携殷山韓宰，魚川柳丞 弘之 同歸。途中口號。</title>,<text>宿霧依林轉。平蕪傡馬歸。溪山增窈窕。時物爲芳菲。候妓靑騘駿。漁人錦鱖肥。頗聞百年內。文酒此中稀。</text>
<title>縣齋夜遊得燈字</title>,<text>吾猶戀紫綬。君已厭靑綾。山郭三更雨。官樓四面燈。樹明花葉亞。歌急管絃承。高李吹㙜後。應推我輩能。</text>
<title>夾水㙜遇雨。放舟向濯纓亭得龍字。</title>,<text>高㙜百尺上巃嵸。兩岸空濛雨意濃。接地風雲橫彩鷁。滿江簫鼓起潛龍。歌姬並唱遙山應。棹子齊呼亂石舂。不有使君能好事。老夫那得撥踈慵。</text>
<title>洪郞樂玄至。喜甚贈詩。</title>,<text>照眼光輝覺夜明。吾家玉潤有洪生。朔雲千里紫騮度。驛樹初晴黃鳥鳴。他日乘龍堪快意。老年舐犢實關情。文章已退憐余病。囷廩多慚爲汝傾。</text>
<title>將向妙香山。途中記興。</title>,<text>妙香留約逗蜂花。西塞端陽始物華。天下名山行欲遍。非關此地少烟霞。香山有花。殿杜鵑，躑躅而開。其液粘蜂。故名曰逗蜂花。或謂百花盡凋。蜂失所托。而此花獨耐久。故蜂蝶以之逗遛也。其二石田嶢崅野田平。多雨今春晩始畊。當午放牛溪畔草。樹間窺見長官行。其三 鳳凰㙜鳳凰㙜下禹通灘。峭壁懸崖駐馬看。去歲楓林繫纜處。綠陰新覆石闌干。其四 牛蹄嶺牛蹄嶺入馬蹄間。石棧盤盤往復還。東坼長天三十里。白雲生處是雲山。嶺是泰川雲山之境。從者登嶺東指曰。白雲多處是雲山云。其五竗香東指渺茫間。雙目靑冥馭氣還。明日判從高處宿。此行吾已有名山。</text>
<title>竗香山 變律</title>,<text>西極盤根大。羣方拱揖來。一溪初引入。萬壑遂中開。絶頂檀君窟。全身佛影㙜。壯矣梵王力。丹靑照劫灰。山之巨刹經回祿。重建未久。</text>
<title>又賦 竗香山一名太白山</title>,<text>峰頂雲烟勢特殊。山前郡邑自縈紆。星辰太白光鄰近。檀木神人事有無。朔氣䧺蟠猶靚淑。洞門深闢實膏腴。不須楓嶽論高下。割據東西各一區。</text>
<title>普賢寺</title>,<text>一萬菴子今何許。八百年間唯此樓。行逕先通上院峻。浮圖多在北巖幽。西山扇鉢三灾避。麗代文章片石留。悵望高僧返香積。佛燈終夜使人愁。與昊上人相約。以余行之後期。已返香積山矣。</text>
<title>檀君㙜</title>,<text>西嶽最高頂。檀君云有㙜。中原五帝作。餘氣九夷開。滿地山河出。低空日月來。何須說靈詭。立國信悠哉。</text>
<title>觀西山大師畫像</title>,<text>妙香林麓道塲殊。禪誦皆稱休靜徒。畫障至今瞻古貌。寒灰卽此起浮圖。西方貝葉生成扇。南國烏銅別製爐。更促筍輿內院去。陶山遺墨照山隅。內院有退陶題扁</text>
<title>佛影㙜望檀君窟</title>,<text>西方一半踞崚𡾓。積氣冥濛晩眺憑。全洞劈開千道瀑。高林倒掛百年藤。神靈石窟恒雲霧。炎熱巖崖尙雪氷。獨倚中峯發長嘯。知音何處覓孫登。</text>
<title>武陵瀑</title>,<text>坐看瀑來處。益覺洞門深。劃斷雙崖色。奔騰萬里心。流雲蕩白日。飛雪灑靑林。好是藤蘿逕。自然竽籟音。</text>
<title>內院道中</title>,<text>磴危徑仄益從容。返照山樓未夕鐘。風雨不傾天柱石。兒孫齊衛法王峯。無將謝客雙飛屐。不及仙人九節筇。好送浮花出洞去。申生聞欲躡吾蹤。</text>
<title>內院聞文初到普賢。促輿而還。文初已向上院。少選而至。得逢字同賦。</title>,<text>五月爲玆役。誰能起我慵。香山固自有。震澤信難逢。馳檄開烟霧。攀梯入栝松。參差上院路。俱及飯時鐘。</text>
<title>香山歸路。登魚川四絶亭。督郵柳君 弘之 要詩題贈。亭以四絶名。山水風月也。</title>,<text>疊磴懸崖一線通。飛樓縹緲出林中。遙山滿箔娟娟月。流水憑欄淰淰風。公事有時雲錦隊。晩游隨意綺羅叢。鄭虔三絶今難得。重到賦時何處翁。</text>
<title>登滄浪㙜。㙜西數十步。有鮮于敎官墓。詩以吊之。</title>,<text>滄浪亭子已銷沈。獨步危㙜空百尋。江水西流更東去。藥山高處一平臨。落花啼鳥荒墟暮。短碣孤墳灌木陰。魂魄不離歌哭地。游人指點到如今。有㙜名曰獨步。</text>
<title>文初踵至喜甚。用崆峒韻。</title>,<text>關河五月客。千古訪檀君。枉道從江水。停驂與嶽雲。當今少似汝。况我久離羣。欵欵樽前語。燈▣到夜分。</text>
<title>用崆峒韻贈文初</title>,<text>東方之士遠遊稀。三日離家已憶歸。申子失官不怊悵。名山引夢何依微。經行佛榻連徐榻。時序綿衣換葛衣。昨夕今朝兩蠟屐。意中相逐無相違。其二西來所見似人稀。一値君來恐說歸。老境猶堪酒涓滴。明朝實欲雨霏微。自知吾道非求食。直爲君恩未拂衣。寄與城南二李語。雲㙜蠶麓悵多違。</text>
<title>復用前韻送文初。仍嘲之。</title>,<text>七郡壯觀天下稀。申生莫詑北游歸。婆江入塞胡雲靜。狄嶺橫天鳥道微。正喜羈縻太倉米。豈知還著舊蘿衣。酒中送別龍灣路。勞燕參差悵各違。</text>
<title>文初復至共觀射。得迎字。</title>,<text>縱絶三邊警。姑休一日耕。戎裝羞地主。弓力喜天晴。翩袂從舒卷。飛帿似送迎。成功此可見。樽酒且歌笙。</text>
<title>更依文初韻賦之</title>,<text>宿戒調弓熟。平㙜選耦精。分飛一道合。急勢遠山迎。得失關人事。歡娛見物情。文初此時到。江雨又新晴。</text>
<title>文初明日將歸。拈崆峒韻賦之。</title>,<text>石翁泉路隔重重。獨喜雲間有士龍。翰墨長風驅巨艦。髭鬚亂雪颭高松。安知來世無楊子。不以窮途哭嗣宗。我是吹㙜舊伴侶。莫辭詩裏數過從。其二訟牒常於市日添。齋居久屛妓歌纖。倦仍霜髮絲絲撚。暇輒禪經葉葉拈。棲定昏鴉烟處樹。坐深雛鷰雨聲簾。翛然漸喜喧囂息。向夕樓頭畫角嚴。</text>
<title>送別文初。兼懷樊巖相國。</title>,<text>震澤老子誇身健。出門千里由戶庭。如今再來甚欵曲。爲我三日且居停。仲夏山深有黃鳥。大都泉淸宜綠醽。相國爕理事方急。縱奏俚歌安足聽。</text>
<title>送文初獨坐香積山。認上人携詩見過。用韻書贈。</title>,<text>送客官樓曉。山僧宴坐中。劫灰還小築。經卷更新工。上人所居菴經火新脩。方讀楞嚴。 菩提 去聲 寧非樹。曹溪自有風。莫論眞諦異。惟愛凈心同。</text>
<title>久雨</title>,<text>六月初旬雨。來從五月中。陰雲常倏翕。晴日忽空濛。乳燕巢頻補。潛蛟海始通。時逢投牒者。起坐問田功。</text>
<title>有饋櫻桃者。用杜韻。</title>,<text>浥露新櫻六月紅。稚孫驚喜起提籠。不嫌時物邊城晩。却愛淸香上國同。剖竹至今淹玉塞。美芹何路獻金宮。遙憐白閣園中樹。幾顆丹砂映蓽蓬。</text>
<title>歸自定州。登高峴嶺口占。</title>,<text>小雨行秋令。殊方改物華。衆山如作勢。百草盡爲花。曬日村扉凈。侵雲石棧斜。天涯成社會。歸足向人誇。</text>
<title>朔州卽翠園司馬賦鵩之鄕也。感而有述。</title>,<text>界畔嶺高橫塞門。斜陽駐馬倍傷魂。鴨江有恨縈玄朔。鵩舍無人識翠園。今世尙深牛李㤪。當時不薄漢文恩。午溪流逐伊溪斷。一脈憑誰更問源。</text>
<title>贈朔州使君金 燨</title>,<text>使君年少渥恩殊。十載彤墀苒苒趨。紫綬邊城臨鴨水。金羈內廐出龍駒。民憂勞苦酬明主。吏事從容似雅儒。三日試塲乘蹔暇。隱仙㙜上共携壺。</text>
<title>歸路登界畔嶺</title>,<text>氣經宵變。靑楓欲化丹。城防女眞猾。江入泰川寬。倦馬依叢立。驚鼯據石看。壯游心未已。裘馬犯初寒。</text>
<title>前畿伯洪君擇謫到中和。有詩見寄。和贈。</title>,<text>征鴻落木薄寒天。去國離家思渺然。人力可能當急漲。主恩終是費周全。應知到日仍歸日。秖爲衰年異壯年。莫道餘翁倦行役。猶堪一就旅牕眠。</text>
<title>定牧吳景三寄示冬至使唱酬之作。次韻却寄。</title>,<text>同渡川君更西。九街何似踏秋泥。秪憐奇事杭蘓近。豈有虛名李杜齊。懸棧不愁雲際。輕舟欲訪雪中溪。新詩忽報燕槎作。局促偏方愧甕鷄。</text>
<title>統軍亭憶舊游。用前韻賦寄樊巖相國。</title>,<text>亭下三江江上舟。春江罷獵憶登樓。羊膓盡度仍黃閣。馬首重來已白頭。遼野無邊夷夏界。長安不見古今愁。文章並與功名薄。老大徒驚歲月流。</text>
<title>贈人</title>,<text>忘我形容老。驚添鬢髮新。尋常貧到骨。四十拙謀身。凍雪中含潔。寒松內葆眞。世方輕待士。天豈遂窮人。</text>
<title>遙賀樊巖相國新年耆社 己酉</title>,<text>黃閣還耆閣。台星是老星。英年憶際會。靈壽謁丹靑。霖雨資殷道。風雲起漢廷。鳩筇造朝處。更願獻遐齡。其二國典稀年重。西樓待老臣。家庭四世壽。廊廟兩朝身。主渥流言息。人情屬望新。舊時東閤客。關外又逢春。</text>
<title>李右尹 命俊 輓</title>,<text>銀㙜一別近臣班。南涉重溟北出關。聲望剩從銅墨起。寵光新被璽書還。流年荏苒分携後。哀訃驚呼臥病間。和淚冥冥寒食雨。隔江丹旐果州山。</text>
<title>自金吾保放鐘街人家。申太僕文初有詩見投。和寄。</title>,<text>鐘閣西頭第幾家。君恩偃息莫長嗟。烟籠短砌靑憐草。雨洗閑庭白見沙。心力已衰詩卷廢。睡痕微壓帽簷斜。遙知小屋圓臯下。待我新開芍藥花。</text>
<title>道中見日出得芒字 庚戌</title>,<text>騎馬見初日。我行殊渺茫。長安知遠近。平楚轉光芒。曬露溪禽皓。流風隴麥黃。三年關塞客。漂泊又他鄕。</text>
<title>羣門渡頭口占</title>,<text>漭渺浮雲外。踟躕立馬間。畿湖從此別。京闕幾時還。黯黯前宵店。濛濛內浦山。竹林携二阮。談笑一開顔。</text>
<title>聞希勉痁疾書寄</title>,<text>城西一日幾廻逢。雨屐通籬夕犯鐘。人事向來悲聚散。君恩此地喜過從。容顔瘦黑三年瘧。筋力消磨五畝農。欲學少陵詩譴鬼。淸晨筆硯起吾慵。三年猶瘧疾。一鬼未銷亡。何其病似少陵也。用誦詩譴瘧故事。賦寄一律。未知倚枕一誦。黃色遂滿天庭否。</text>
<title>得家信</title>,<text>去國三旬一得書。封緘乍發意何如。兒孫八歲詩能寄。枕簟今朝病欲除。海雲歸鳥羇愁外。驛樹鳴蟬霽色初。在處隨緣堪自樂。小齋吾且揭吾餘。</text>
<title>用杜韻寄河北子希勉</title>,<text>十年君已謝諸生。籬落湖邊小築成。數去釣魚雙竹裊。乍來看客一驢輕。瓦樽盛酒寧嫌濁。土罐烹茶不厭淸。獨夜旅窓頻寄想。逢時未盡別時情。</text>
<title>六月十五日。與隣里諸人登前臯。觀農人斷尾會。村風以流頭日男女並集前臯。其中新入於農者。具酒饌以餉之。名曰斷尾。或曰喫尾。</title>,<text>飮食村鄰集。松陰小麓幽。古風爭斷尾。今日是流頭。爲客仍衰疾。隨人始出遊。何如觀蜡樂。欲失珮蘭愁。</text>
<title>丁法正以詩見寄奉酬</title>,<text>樂土非嚴譴。罪名違素情。窺人有魑魅。流序遞蟬鶯。伏枕難爲夜。虛牎易得明。歸心與秋意。早已候蟲鳴。</text>
<title>酬申員外文初</title>,<text>逐客夜郞道。詩人工部郞。沔川號夜郞。申方帶工部。 浮名頭皓白。嚴譴事蒼黃。節物頻流轉。艱難益歎傷。鄰州須五馬。留落意何長。</text>
<title>家兒來覲將歸。希勉父子俱至。拈韻同賦。</title>,<text>龍樓吉語北來新。驚起羇臣整角巾。滄海喜添重潤浪。秋風判作早歸人。瀧岡文字關心切。謝氏兒孫入眼頻。懷抱依依向誰說。旅窓同宿舊東鄰。</text>
<title>將歸</title>,<text>行裝點檢曉窓前。一夜歸心滿洛川。織女釵 有草似蘭。立秋日始茁。數日內開花。故湖人名之爲織女釵。 頭花浥露。令公巖 大津有巨石當水中。呼爲令公巖。 下水如天。牢愁盡撥盃中蟻。暑氣全消樹杪蟬。忽憶去冬寧朔返。全家喜色藹初筵。</text>
<title>大津船頭口占</title>,<text>輕飈陣陣散炎霾。曙色長洲節物佳。魏闕漸看連日下。楚鄕初不隔天涯。驛程潮滿漁郞棹。秋信花生織女釵。從此翠梧高士宅。居停應說亦餘齋。</text>
<title>贈別李書狀幼祚 祉永 赴燕</title>,<text>十月君行使事忙。赤楓黃菊照離觴。非無壯觀窮燕趙。猶自空談憶漢唐。花石卽今重艮嶽。樓㙜到處幾阿房。由來櫪驥思千里。羞殺匏瓜繫一方。</text>
<title>高麗名臣滎陽公鄭 襲明 之裔孫。以公石竹詩韻遍求於世之能詩者。將以裝軸。步贈。</title>,<text>嫩綠復嫣紅。婆娑衆卉中。短身猶有節。幽處忽成叢。感慨滎陽作。流傳烈士風。調同是一嶭。來伴白頭翁。</text>
<title>病中邸報不至。久不知門外事。客忽來傳震澤作麟蹄守。得固可喜。別殊可惜。以詩贈其行。</title>,<text>白首聲名達紫宸。北方佳句誦逾新。水曹從古稱員外。雪嶽如今値主人。濟勝身全忘老大。耽閒官不厭淸貧。誰能局促埃塵內。看我筇鞋及暮春。</text>
<title>用杜韻贈尹彜仲</title>,<text>小技謬相重。閒居頗自尊。近山營謝宅。成逕涉陶園。愛護通花性。周旋解鳥言。虛拋案書在。實恐眼花昏。</text>
<title>贈嶺儒來宿</title>,<text>小巷逶迤入。吾廬夜益淸。梅英寒長養。燈蘂暖噓成。問答操吳語。謳吟倣洛生。起居頗自適。簪紱轉堪輕。</text>
<title>輓李判尹 獻慶</title>,<text>雲江雨說神童。弱冠先鳴衆噪中。早試文章堪報主。新霑雨露已成翁。亦知牛耳推齊坫。肯借蛾眉入漢宮。耆社丹靑京兆柳。一封猶想老臣風。</text>
<title>送族弟景執遊楓嶽。兼簡淮陽韓使君汝成。辛亥</title>,<text>阿執吾宗秀。詩名鬢雪催。無端携竹杖。有路入蓬萊。貧士難爲客。何人解惜才。須君淮上作。憑寄此行廻。</text>
<title>憶關外舊游。用前韻更寄韓汝成。</title>,<text>關塞逢君一破愁。廻驂携上日南樓。新粧氊笠當筵舞。急雨篷牎溯游。彭澤歸來多疾病。蓬壺出守足風流。夢中一一經行處。吟望有時回白頭。</text>
<title>贈別權司冦  公著出補江界府使</title>,<text>一譴蒼黃亦寵光。知臣獨自荷君王。秖今蔘弊憂邊郡。此日銅章出廟堂。鎭蜀政須嚴僕射。薄淮非是汲中郞。衰年養胃無過酒。長路時時細進觴。</text>
<title>久雨。西園朴鸞斯宅。與李太素 尙履 同次唐人苦雨韻。</title>,<text>江漲舟車斷。村深桂玉愁。火雲蒸草木。垢蘚檢衣裘。淅瀝偏侵夜。支離直到秋。幸無形役苦。高枕意悠悠。其二點綴微雲內。長天段段靑。眼隨高鳥去。心豁晩蟬聽。江勢通茫淼。林光破杳冥。那能灑餘滴。八表洗昏腥。</text>
<title>晉牧丁器伯有書。詩以答之。</title>,<text>東流晉水有雙魚。畫角官樓晏起居。頗喜精神能自在。不知顔狀定何如。萬家城邑鳴琴內。五月音書伏枕餘。秋後名山聞理屐。南康堪喜近匡廬。來書誇以將游頭流</text>
<title>尹彜仲，李公會諸君見過。共賦。</title>,<text>日見車馬色。西臯好是閒。魚塩猶近市。烟火各分山。細麥南風入。高梧夕照還。浮生百年樂。淸鏡訊容顔。</text>
<title>家兒遭譴放歸楸鄕。三冬閉戶。故舊罕有過者。燈下獨坐。閱朱書偶述。</title>,<text>談笑唯宜向越彎。下車馮婦實慚顔。流言斥佛逃禪外。薄態翻雲覆雨間。衰賤秪甘當世棄。是非寧待百年還。娟娟梅畔盈盈酒。讀罷床書意更閒。</text>
<title>次綾恩君具判樞 允明 司馬廻榜宴韻 壬子</title>,<text>二月曲江花似期。巾衫故制少人知。一堂金紫履聲合。四座曾玄衣彩垂。見放廻年新進士。憶霑仙醞舊宣巵。山河鐵券兼犀帶。肯數寒儒景運詩。英宗朝丁卯。以前司馬放榜以儒巾道袍。故廻榜亦以此服。</text>
<title>萊伯尹彜仲餞席。次具尙書伯殷 庠 韻。</title>,<text>未罷北牕夢。人來警雀羅。明朝惜離別。鄰巷有經過。遲日簾鉤轉。凉颸樹杪多。文章與政事。輸我一高歌。</text>
<title>贈淳昌柳使君 河源 伯崙</title>,<text>蛾眉君欲化秋蓬。猶自羣謠妬入宮。秖是聖恩深似海。銅魚飛下五雲中。其二暇日樓㙜有管絃。使君衙罷幾詩篇。松花竹雪渾無色。錦繡新裁五色牋。</text>
<title>癸丑三月一日。與族叔景遠氏，申文初，洪稚恒 克浩，權星吾 心彦 登圓臯春賞。歸路人占一韻。遂成七律。</title>,<text>納納乾坤在玉壺。起居元不要人扶。容吾酒債尋常有。掃却塵愁一半無。好客賞花從促膝。稚孫嗔睡故牽鬚。何如安石東山墅。書籍生平秪自娛。其二彈棊欲倦起提壺。隨意林臯短策扶。老去流光爲我有。古來名士似君無。委蛇度壑花經眼。窈窕臨溪雪暎鬚。戱蝶遊蜂關底事。淸暉竟夕使人娛。</text>
<title>謝洪京尹省吾見過</title>,<text>花木淸暉共四鄰。吾園深駐洛陽春。興居適意窮猶晏。榮辱忘情老更親。麥長山田度犂雨。柳濃京兆拂車塵。吹㙜高李千秋業。海內如今更幾人。</text>
<title>趙工部美成示前冬病中詩。和贈。</title>,<text>水淸洗心垢。山翠展眉顰。毁譽身依道。棲遲里愛仁。庾塵行處遠。杜酒潑來新。懸榻不須掃。老年稀故人。</text>
<title>從北屯歸三日。文初尙無詩。走筆促之。</title>,<text>北屯春賞已信宿。寄來何遲大澤詩。太平梨園第一曲。故事蘭亭三月時。臨風送客花盈袖。返照當人玉倒巵。篇依金谷之酒數。火速報與餘翁知。</text>
<title>春暮閒居偶咏 夜雨碧桃盡落。白片滿地。</title>,<text>繁枝嫰葉碧初匀。暖日輕風已暮春。高閣捲簾新雨後。滿庭渾是玉龍鱗。</text>
<title>海左見過共賦。用杜韻。</title>,<text>那聞長者轍。曾到野人居。飛動吾無意。流傳爾有書。供歡足花鳥。留醉典銀魚。東多幽勝。何由去結廬。</text>
<title>過海左所寓竹圃宅</title>,<text>黃鶴山前客。東風燕與廻。婚姻霑厚祿。衰病藉深盃。幽鳥鉤簾入。遙岑岸幘來。及玆春未盡。稧事肯重開。</text>
<title>感舊游行。投贈海左。</title>,<text>長安三月暮。東風三日雨。數花的的晩依叢。衆鳥啾啾暝滿樹。老夫昨出被君留。今日閉門身事幽。流覽甫白吹㙜作。寄想王李燕邸游。九京已冥漠。石翁不可作。俛仰四十年。相逢歌宿昔。宿昔看君獻賦歸。探花紫陌生光輝。我時浮沈里社間。官罷城南一布衣。中書直署鳳門前。尙書遺宅故竹廛。穿街屨屐寧辭疲。脫幘歌呼不諱顚。筆勢爲虹上亘霄。三波翻五嶽搖。蹋月長橋動提携。攀花北巘凌岹嶢。最是難忘太社夜。春雨沉沉曉漏下。氣逸中年恣諧謔。官散淸時多豫暇。一從湖縣綰余符。君又乘騘省闥趨。自此別多會常稀。悲歡存沒眞斯須。喜君靑雲逼稍稍。有時西鼔蟾江棹。升沈豈足論吾輩。離合徒然改年貌。京國今春淹旅食。白門西南竹圃宅。竹圃平生吾所厚。相與盍簪輸欵曲。愧我踈狂困唇頰。直道而行鮮相合。一爲故人歌愔愔。浮雲聚散淸風入。</text>
<title>用杜韻投寄景遠族叔</title>,<text>落落交朋叔夜書。晩花新竹護幽居。有時高枕爲蝴蝶。入夏殘編任蠧魚。饒舌可能禁嘯傲。謀身不欲諱空踈。近年茶草常嫌貴。半畝庭前手自鋤。</text>
<title>七月初四日。聞慕華舘池蓮盛開。携大澤往賞。</title>,<text>傡馬城西曲。官池一道香。微風吹送氣。斜照散爲光。艶艶波添凈。翻翻葉引凉。猶堪耐旬日。重到且壺觴。</text>
<title>壬辰島夷荐食。故相鷺渚李公憂瘁卒於軍中。丁酉再被兵。相國仲子察訪公殉節於晉陽之戰。至英宗朝。賜相國謚曰文毅。去歲壬子。今上特㫌察訪公之閭曰忠臣。兩世哀榮之典備矣。相國七世孫今司空亞卿 邦榮 旣棹楔其門。復求詩以識盛典。謹題卷末。相國諱陽元。察訪諱蓍慶。</title>,<text>丞相靈車五丈原。南方更哭未歸䰟。身當戰陣寧忘勇。國重宗英不愧恩。曠世卽看沾盛典。故家今喜有賢孫。鷺梁延謚年前客。下馬重過藥下門。</text>
<title>次鷄川君內賜三寶題詠韻 孫公名昭。從討李施愛。策敵愾勳。</title>,<text>噴吸元從一氣分。硯池深處漲玄雲。賜霑香案藍田種。歸伴山房四友文。玉硯滴其二身上戎袍戰血斑。長纓與宴殿中間。匀圓百顆玲瓏色。傡帶宮壺映渥丹。珊瑚纓其三名臣寶劒兩相如。豆滿江空跋扈魚。三寶恩頒隨鐵券。龍光留護劫灰餘。寶劒</text>
<title>金瞽師在洽夜至。呼韻令賦。仍和之。師能詩淸警</title>,<text>竹露月中皎。松陰臥內靑。天垂簷短短。秋入鬂星星。坐穩依叢鳥。來頻繞箔螢。座有今張籍。歌詩正好聽。</text>
<title>贈別嚴評事 耆 伯英</title>,<text>夕火平安海岱淸。少年行樂在邊城。宮袍照日紅裙擁。羽箭流星碧眼驚。倚馬非難飛短檄。繫胡無復費長纓。擅塲詞賦翩翩手。嶺外諸生解識名。君善射。武人莫能及。</text>
<title>禁省賞月。尙有餘想。賦得關山月一律。更奉行軒。</title>,<text>禁川橋上中秋月。萬里來從雲海間。試去朔方看霽色。暫離瀛閣卽關山。光搖彩筆凝香濕。勢入雕弓滿意彎。直是眉端家國戀。夜深飛度戍樓邊。</text>
<title>樊巖宅次題壁韻 甲寅</title>,<text>門外歸驂故故遲。以吾沈疾識公衰。起居何似靑郊日。還往殊非白社時。汗竹千年頻掩卷。爛柯長日且觀棊。秪全素質誰能病。墨子當年枉泣絲。</text>
<title>朝起見黃梅已花</title>,<text>雀羅門巷已春風。紫閣晴輝隱几中。漸見游蜂來箇箇。黃梅花發小墻東。</text>
<title>用杜玉山草堂韻。寄姜景任 世謙 新居。</title>,<text>少年携手經行地。聞說前春卜築新。付與圖書須令子。嫁來兒女始閒人。廻君暇日滄江櫂。訪我幽棲碧洞芹。細學夔翁題竹意。詩壇側畔養蒼筠。</text>
<title>三月初一日。強疾與兒輩步上圓臯。</title>,<text>五載圓臯住。烟雲履屐間。偶然行卽至。多是倦方還。舟楫三江坼。閭閻萬井環。那將少日健。兼據老年閒。</text>
<title>柳進士 健五 回甲有詩求和。和贈。</title>,<text>鬢揷殘梅媚晩天。孟陬重返攝提年。起居隨意兒孫內。飮食傾懷故舊前。游氣丹鑪方九轉。委形蠶箔已三眠。不須更覓蓬壺訣。酒裏詩中亦足仙。</text>
<title>寄贈渭州守成士執</title>,<text>賦罷西征二十年。江邊傡馬憶周旋。君材自致靑雲上。主渥頻霑紫綬前。春晩烟花歌出塞。夜闌星斗夢朝天。舊游觸忤衰翁意。點檢床頭和杜篇。</text>
<title>寄洪侍郞省吾。時在令兒官齋。</title>,<text>輕輿路繞道姑山。老去官休意更閒。墨綬愛看趨過地。玉樓懸想起居班。停雲湖外三春盡。流水橋西幾日還。報與故人衰病甚。送拋花事藥鎗間。</text>
<title>趙氏喚月亭閱詩卷。步韻書感。</title>,<text>出郭西南江漢潯。層軒一坐敞煩襟。開門直入波頭月。渡水欲來簾額岑。俛仰百年身已老。見聞三世契何深。翛然閱劫當階樹。養得孫枝學鳳音。</text>
<title>端午雨坐。吟二律投贈岐川。</title>,<text>圓臯芳草色。節物又天中。香穗垂簾雨。塵囂度市風。縱悲容髩改。猶恐社樽空。俛仰交朋內。如君亦老翁。其二褊性幽棲處。良辰小醉中。花翻鸎刷雨。簾轉燕捎風。曲几憑如睡。方塘澹欲空。交情與禮數。爲我謝樊翁。</text>
<title>柳時晦 光鎭 歸自楓嶽。有詩見示。用韻却寄。</title>,<text>呼吸三山秀氣通。姓名瑤籍舊仙翁。曬翎雲鶴盤衣上。吹沫淵龍落掌中。誰遣道塲歸佛子。吾將福地乞天公。泠然喚起狂塵夢。灑頂蓬萊頂上風。時晦自號三秀。此行得三山秀氣與天通之句。謂有神助。故前後篇俱及之。</text>
<title>更賦贈之</title>,<text>三十六天相與通。此間宜著紫芝翁。從容禮樂詩書內。游戱雲烟花鳥中。身健不須悲老大。仙緣本自敵侯公。淸篇致我羲皇上。不換北牕陶令風。</text>
<title>齋居述興</title>,<text>長夏山翁不出門。細將詩律課兒孫。午凉巾屧行廵砌。夜雨流泉引灌園。意氣特憐新竹湧。性情難解衆禽喧。有時涓滴猶須酒。喜得鄰壚送一樽。</text>
<title>猛虎行</title>,<text>猛獸崢嶸鉅齒而鐵額。嵁巖穹林深窟宅。殷地一嘯風四至。弱肉當前恣所擇。乳贙飛豹寔繁族。玄貙黃羆俱辟易。曳尾徐行怒睛睨。倀鬼踉蹌甘爲役。草間狐兔那肯顧。健犢豪𩦺不自惜。上帝仁聖未卽殄。自矜獰威莫我敵。一生悍暴終自殃。惡稔居然死期廹。古聞市虎今見之。白日江干走如擲。固知噬人身必殪。頑性不改猶跳躑。汲女驚啼市者匿。頃刻喧傳咽巷陌。將軍令箭射生手。無數材官募神策。流丸星落聲雷轟。江波轂轉崖谷砉。洞胷决脰在須臾。口吻人血流餘赤。爪牙之利竟何恃。皮兮爲寢肉仍炙。圓丘老子病在床。一聞此事壯心魄。直欲手扼其項抉其膓。盡使惡獸驚號遁其跡。古來善射數李廣。精誠奮發能開石。嗚呼安得精誠奮發能開石。</text>
<title>答岐川謝贈杏長句</title>,<text>圓丘地瘠無長物。不如錦里先生足芋栗。偶按仙方學種樹。作花年年子仍結。楚橘淮枳不曾分。衆芳羅列充庭實。二十四風吹不齊。變化多端本性失。獨有董夫子。遺我園裏種。其德馨香姿皎潔。寧酸且學傅說梅。但甜羞爲林甫蜜。老夫愛之抵萬金。盈盈日夕忘飢渴。譬如神駿渥洼産。洗空汧渭百萬匹。嗚呼天生萬物性難齊。上品常稀多下劣。安得仙樹千萬株。倚日栽雲繞鳳闕。</text>
<title>放歌行。謝具兵部伯殷送酒。</title>,<text>不雨令人氣蒸欝。久雨令人神疲薾。圓丘老子惱不徹。枕簟長夏空皮骨。二竪駸駸瞰膏肓。何以治之唯杜康。郭外村深酒味薄。况復家貧屢空觴。藜藿山厨烟火晩。衰年胃弱難強飯。睡魔侵凌驅不去。詩䰟飄蕩招不返。向午柴門聞剝啄。有人來自尙書宅。急展緘書三過讀。颯颯鬚眉動氣色。念我端居寡適意。贈以靑州六從事。呼兒瀉出香滿室。不待顔酡心已醉。一盃遂與神明通。洗盡胷海碨磊空。擊壺高歌歌激昂。大地濛濛眼花中。風動庭蕉舞鳳凰。雨鳴階竹中笙簧。撥棄床頭書萬卷。仰視浮雲天一方。俊味江生復在側。汝是東坡海外客。但令眞識此中趣。不須涓滴嫌戶窄。古來飮者誇酒德。賢聖醇醨口不擇。亦如世間饕食人。鷄蒜當前恣意喫。山澤之癯食飮少。每逢酸醪輒頭掉。愛是神方學煉丹。九轉新經活火燒。故人情味更誰似。子美詩中憶王倚。近日聞成止酒篇。爲是戎垣重毗委。門下如雲萬靺韋。那得人人滿望歸。願言投醪法古人。能使三軍忘渴饑。</text>
<title>候樊翁暮歸。用往歲韻有述。</title>,<text>桃蹊簇繡轂。不忘在圭篳。巖棲遠市塵。尙懷歡讌日。筋骸日已緩。寧復縛鞾襪。直以禮數簡。偶抗褦襶出。情話叙間闊。顔色兩愉悅。本不薄寒瘦。焉能附炎熱。由來欵洽地。亦自眩虛實。我心諒無愧。人言任自聒。君子固易欺。迷氛久當歇。今人謾譸張。後人見得失。歸來有弊廬。解衣延明月。</text>
<title>雨中題蕉葉。令孫兒步之。</title>,<text>五日參差一葉生。靑天鳳尾展縱橫。高堂忽滿淸泠氣。宛聽宮壺漏滴聲。</text>
<title>同舍季凝令過西亭賞蓮。用杜韻。</title>,<text>房房欲坼未舒花。風約萍開凈見沙。恰受晴暉添態度。偏當晩節駐芳華。城闉卽此濠梁想。亭子曾前宰相家。昨日金錢散飮食。我曹沽酒剝浮瓜。其二年年一出爲蓮花。踏踏驢蹄響白沙。且盡狂歡供暮景。由來凈界在京華。行人道暍三庚熱。宴使樓墟百姓家。雨後更謀登洗劒。誰能衰疾繫匏瓜。</text>
<title>景執暮至同賦</title>,<text>苦熱難爲病。微凉方在宵。南楹移枕席。西柄轉招搖。樹色籠圓嶠。江聲近細橋。高歌動金石。貧賤士能驕。</text>
<title>葉西權尙書公著移宅苧洞。有作求和。</title>,<text>去鄕爲戀闕。徙宅故依山。紫閣分枝處。靑雲隱几間。才推硎發刃。聲識履登班。廊廟須今日。恐君難久閒。其二城市有餘地。階庭不遠山。平臨萬戶上。安坐衆譁間。樽酒春留客。宮壺曉趁班。煙雲復花木。心與境俱閒。</text>
<title>雲巖吳景三步武夷九曲韻賦雲仙九曲。見寄求和。僕生客也。如燕齊士談蓬瀛。徒虛境耳。</title>,<text>處處隨人雲亦靈。出山悠揚返山淸。秋風鼓枻滄浪去。夢散金門曉漏聲。澄潭斜日滿空船。欲待何人與濟川。怊悵蒼翁去後地。世間遙望但雲烟。右第一曲大隱潭玉笈藏深第幾峯。洞門三十六天容。古來靈竅何曾閟。一掩悠然復一重。右第二曲黃庭洞臨溪曲檻似乘船。流水遲雲二百年。盡說蒼厓翠壁勝。幾人眞解屋烏憐。右第三曲水雲亭虛勞藥竈傍蒼巖。火候猶遲鬢雪鬖。姹女佳期何處是。島潭朝過暮龜潭。右第四曲煉丹窟九曲中央翠壁深。有時光氣發雲林。苔紋不掩先天象。倒景參差徹水心。右第五曲道光壁沙痕猶記閣舟灣。紫氣何年共出關。玄圃滄洲太空濶。不如留賭橘中閒。右第六曲四仙㙜溪上層巖巖下灘。江臯晩色揭篷看。舍人文藻無尋處。極目蒼蒹白露寒。右第七曲舍人巖萬壑縈紆一逕開。幾人虗到洞門廻。不曾去覓桃花處。倒待桃花出洞來。右第八曲桃花洞雲仙不見想依然。往往畬田曲曲川。黃帽靑鞋從子去。碧雲深處水連天。右第九曲雲仙洞門</text>
<title>尹希勉春間有詩見屬。秋後始到。步韻寄之。</title>,<text>歲晏歸裝五畝廬。淸淪河水不宜車。能謀濁酒生涯足。長對閒雲境想虛。八月豳郊遲穫稻。十年秦地罷懷書。兒孫繞膝嗔還笑。此樂平生爾是初。勉友不育男女。而養子多子女。</text>
<title>又步其竹菊韻</title>,<text>不隨蘭蕙托靈均。從古淇園是主人。北砌逆穿南砌石。今年高過去年身。風霜實待鸞凰至。雨露根羞螻蟻親。願入簫韶諧六律。曲中薰殿祝千春。竹菜地籬東許割分。生平性癖愛馚馧。紅浮半頰妃殊衆。白刷雙翎鶴出羣。液滲井華霑老壽。脂流甕面挹淸芬。瓦盆紙閤依相近。振壁霜飇獨不聞。菊</text>
<title>菊西令將上圓丘。過余要諧。辭以疾。歸路更見過。覓酒論詩。月出而返。翌日替謝。菊西洪省吾自號</title>,<text>爾疾猶能杖。山家近翠微。獨隨秋色往。閒帶夕陽歸。嫰菊頻中酒。晴嵐欲上衣。經旬藥裏內。顚倒啓衡扉。</text>
<title>景執暮至同宿</title>,<text>伏枕經秋在巷西。板扉蕭瑟葦簷低。貯空囊裏三年藥。睡足街頭十日泥。庭樹欲霜初鴈度。厨烟有客正鷄棲。季方只是前溪住。良會今宵恨未齊。</text>
<title>更賦有懷景遠族叔</title>,<text>幽居無遠澗東西。斷麓逶迤逐望低。昨日杖藜樽有酒。高秋落木雨成泥。直須流水琴中得。莫遣凝塵榻上棲。稍待晴暄一憑眺。圓臯百尺與雲齊。</text>
<title>爲菊西所強。暮上圓臯。</title>,<text>十月楓人老。初霞閃更紅。斜光徹遠近。高處攬西東。伏枕何多日。登樓偶不風。逍遙且永夕。金石放歌中。</text>
<title>菊西誇昨過岐川飮酒賦詩。用上韻卛題述感。</title>,<text>對酒歌新作。衰顔欲返紅。蔡邕今洛下。李白舊山東。至老文章事。關心正變風。餘翁病若此。松菊閉門中。</text>
<title>菊令歸後。用其與岐台唱酬韻述贈。</title>,<text>叢桂崇阿歲月賖。長時閴寂老夫家。交朋浮世雲無蔕。節物初冬菊始花。流水獨臨波澹蕩。寒山欲上逕欹斜。寤歌慚愧詩人義。燕石逢君偶一誇。</text>
<title>磬濱族叔景遠氏大夫人晬日。賦詩見示奉和。後一月。卽磬濱回甲初度。</title>,<text>堂萱靑不老。八十五秋廻。熊夢當年占。弧筵隔月開。幾人能得此。玆事信奇哉。黃菊重陽過。斑衣永日陪。壽星明次第。恒月頌方來。春酒留餘釀。賢兒更壽盃。</text>
<title>贈別申仲子竹經 史澳 丞高山</title>,<text>誰歌歎老復嗟卑。六十九翁顔不衰。病矣何妨竹經有。丞哉莫負草原爲。草原高山別號 靑冥上積雲濤合。紫極平臨星斗垂。覓酒酣歡中酒別。度關鞍馬閉關時。</text>
<title>白谷具司馬伯殷宅。與震澤約會。步東人古體韻。</title>,<text>委形託大塊。生成荷聖朝。秪甘全樗櫟。何苦辨蘭椒。丹田豁蒙翳。弗虞膏火燒。欝彼棨戟門。相望何迢迢。夙昔車笠地。念我在簞瓢。飛書踵至門。厚眷賁漁樵。英綴菊猶嫰。葉脫樹益喬。脩髯震澤叟。宿約復招邀。欲蘓漳濱疾。如談廣陵潮。新知二三子。永夕且逍遙。君子責晩節。前哲訓孔昭。崇德以相勖。滋垢日已消。</text>
<title>磬濱叔回甲奉賀</title>,<text>吾宗七葉見靈春。况復弧筵奉老親。淡泊盃盤無別味。從容巾屨豈他人。菊分秋色花相續。草帶春暉線細紉。聖代秖今多雨露。潘輿早晩佇行塵。時已十月十九日。而霜信甚晩。砌菊尙姸。無異九月稱觴時。故五六云。</text>
<title>甲寅十月二十九日。廼舍弟六十一歲初度。志喜兼述感。</title>,<text>一氣同流墮地年。區區何用較愚賢。二齡吾便從心歲。十月君初覽揆筵。無事端居供笑語。有懷明發感詩篇。茅山眞訣如相授。不必來生更結緣。其二誰家棣萼謾繽紛。四海茫茫獨有君。蘓子宦遊愁聽雨。杜陵漂泊悵看雲。泥塗亦足終身樂。形影何曾兩處分。自有相傳舊書籍。兒孫幾日綵成羣。附舍弟次韻念昔我生初降年。高堂衣寢願才賢。浮沉塵世還今日。衰颯霜毛愧此筵。秖幸能全樗櫟質。可堪重誦蓼莪篇。塤箎未了多生債。先甲移爲後甲緣。一床衾枕髩絲紛。海內聲名庇卯君。家法尊嚴傳柳呂。詞華輕薄陋機雲。賢愚縱異人無間。飢飽常均我不分。貧賤平生唯此樂。鴈行何地不爲羣。</text>
<title>李同知 熻 輓</title>,<text>宿昔論交地。如君復幾人。愼言猶慷慨。中酒更淳眞。夜語懸燈細。春游傡馬頻。浮雲滿眼色。泉路倍傷神。</text>
<title>贈洪大提學 良浩 奉使再赴燕</title>,<text>擁車觀者滿幽燕。顔髮依然似往年。太史新編人瑞錄。文昌遙接客星躔。重裘不煖天初雪。大野無邊樹自烟。愛是鳳池連鳳穴。相將萬里羽毛娟。</text>
<title>人日夜讀道德經偶作 乙卯</title>,<text>簾几蕭然跋燭紅。禁城稀漏閉門中。丹罏信息三山杳。白首交情四海空。無恙松篁冬少雪。有聲林木夜多風。至人骨朽言猶在。虛室濛濛紫氣籠。</text>
<title>上元日立春</title>,<text>人日暄姸糓日晴。度年三五始春生。園多壽木凌寒色。山近幽禽洩暖聲。飮食家人供節序。謳歌野老答昇平。團圓紫閣東頭月。不厭吾廬滿戶明。</text>
<title>尹員外哲卿 淙 見過。袖其題壁詩求和和贈。</title>,<text>徒步前春返故居。朝晡一飯不求餘。三年博士霜侵鬢。五柳先生草結廬。南畒鋤犂筋力盡。禁城鐘漏夢魂踈。猶憐兩眼淸如水。讀遍平生未了書。</text>
<title>景執，聖育 贊中 兩族弟病中留話。共拈杜韻賦雨。</title>,<text>細霧濛濛作。輕絲苒苒生。松篁盡起色。禽鳥忽收聲。節物關心切。陰晴驗理明。老夫拋藥餌。幽興滿春城。</text>
<title>李楚白 之珩 赴嶺幕。索別書贈。</title>,<text>曉色圓臯雨未收。勞歌遠動洛東舟。驛亭斜日來相送。鳥棧炎雲望欲收。借著靑衫趨幕府。拋將白髮事藩侯。溪山几杖歸依願。不負平生此一遊。</text>
<title>箕踞</title>,<text>箕踞風櫺手捋髯。輝輝霽旭滿踈簾。細君容髮星星照。稚女聦明日日添。戶牖敞能容紫閣。衣巾爽欲伏朱炎。酒須涓酌棊耽看。靜裏何妨事事兼。</text>
<title>晩晴</title>,<text>亭臯地僻老夫家。暮雨朝晴送歲華。蹔漲山溪終自靜。一作减 餘輝林日未言斜。芭蕉拂檻飜飜葉。扁豆當簷立立花。任爾黃泥融九陌。閒庭一半盡明沙。</text>
<title>今年廼惠慶宮回甲。而以歲饑不許進宴。六月十八日只令百官進箋賀誕辰。是日上自製樂章。被之管絃。復製下五言律。命三品以上賡進。小臣亦忝舞蹈之列。歡忭之極。不揆踈賤。敢玆恭賦。</title>,<text>衮衮玆辰慶。元孫共賀觴。禮隆丁歲昉。誠篤甲筵張。箋以華封祝。歌仍燕喜章。彩衣騰寶彩。留與鎭東方。元孫誕辰。亦同是日。</text>
<title>郡望姓名字號離合詩</title>,<text>浿邦無寶貝。厥民唯有四。泗字 齊州點點外。三才豎成字。川字 卓立目容端。大陸無邊視。睦字 芳年學迷方。偶異人所嗜。萬字 擇言謹守口。直以一貫義。中字 玄功兩相配。庸工費排置。幼字 思停撰述手。懼余聖途棄。選字 良甘處人下。固知人未易。餘字 窮年躬畊者。稷卨浪自比。窩字</text>
<title>香積山淑珩上人。千里寄書。求余詩願作山門之藏。走草以寄。</title>,<text>香積經行處。空門歲月遲。新秋紅樹逕。斜日碧波碑。甁錫非他寺。楞華了幾時。別來情不斷。猶有白雲師。</text>
<title>金同敦寧夢休 蓍耉 輓</title>,<text>泮水東頭訪白眉。見君詞賦便心期。初霜旅館同衾夜。殘漏春闈並燭時。中年聚散元無定。末路浮沈竟自知。儒雅秖今誰得似。故家留與二郞持。其二書籤藥裹歲華遒。苔滑衡門雪滿頭。起我看花頻白社。値君騎馬自忠州。酒從強灌寧饒醉。詩被催成不待酬。北塞南溟非遠別。九京回首信幽幽。其三九月圓臯落木天。翠微携客記當年。幽吟白酒黃花裏。百感晨星逝水前。浮世迷藏供一枕。故人消息墮重泉。欲題哀挽還今夕。簷雨淋浪淚點懸。往歲登圓臯賞秋。公有詩曰白酒唯知心內事。黃花猶壓髩邊秋。</text>
<title>寄同庚友李聖會 之謙</title>,<text>淮海高樓百尺強。季方相見宛元方。餐餘露菊亭臯晩。送盡霜鴻道路長。何處煎膠須觜角。當時擧目揔參商。悲歌不是書生事。樂在衡門泌水章。其二鬢色垂垂七十臨。漸稀知面况知音。生同年月差三日。老隔江湖秖一心。白閣經過已成昨。靑坡宿昔不如今。逢君可是談前迹。使我猶能散欝襟。其三忠州水接漢江流。不見秋風下舟。折贈黃花時已晩。滿題靑竹境偏幽。談鋒尙憶當年是。酒戶能如少日不。病起經行應玉瀨。聞渠述作破窮愁。</text>
<title>雷</title>,<text>鷄聲動高枕。龍氣破玄冥。風雨驅三伏。山河起百靈。勢䧺憑積發。響捷徹卑聽。藿食仍衰疾。寒齋臥抱經。</text>
<title>連日雨雪。伏枕無聊。書寄三秀子柳時晦。</title>,<text>紫芝無賴髩絲斑。郭外羇棲獨掩關。荊璧抱歸三刖後。顔瓢樂在屢空間。酒從深淺纔堪暢。棊任高低好是閒。淸賞暮年懷未已。相逢暇日愛談山。其二 時晦方寓故李令德輝宅。悼念往迹。情見于篇。誰家暮篴送凄音。砌栢庭蕉不可尋。歲月迢迢泉路永。山河漠漠酒壚深。停驂幾度虛回首。傳鉢當年實許心。仰視白雲多變化。北平三世謾霑襟。輝令之子佐薰。有俊材從余遊。今也則亡。其三書籤魚蠧懶重開。石逕經時長碧苔。十月寒城三日雨。孤燈漏屋五更雷。齒落未須謀食肉。肺蘇猶自倦啣盃。棲塵紙閤頻頻掃。有客西鄰許贈梅。</text>
<title>每夕拈韻。課孫兒與學子。輒步之。</title>,<text>養拙沉痾後。流光偃息中。天臨依北斗。山擁避西風。林雪寒通白。街塵夕斂紅。道心從斷續。眞訣憶參同。</text>
<title>翌夜</title>,<text>童子亦已丱。詩書方在冬。階庭森玉樹。霄漢欝靑松。進德須二省。存心是九容。縱慙磨古鏡。莫憚扣洪鐘。</text>
<title>湖船至</title>,<text>寒潮通沔水。南舶到京江。老僕忙除徑。癡兒喜拓窓。檣烏飛一一。簷鵲噪雙雙。砧杵還多事。長廊理夕釭。</text>
<title>漫述</title>,<text>送罷非吾日。行行更幾時。雪晴天色改。宵永漏聲遲。貧病居無客。神明座有師。人心一今古。歎息變風詩。</text>
<title>寄贈越州韓使君士凝</title>,<text>令弟山水宰。衰翁木石居。夢魂勞歲月。病骨㥘舟輿。錦凋紅葉。羅江動碧虛。孤懷當暮景。書信莫相踈。其二四郡兼楓嶽。皆言景物殊。州因仙寢重。官似使君癯。飮食烟光薄。徵科地力枯。只今芻牧處。能不憶松都。</text>
<title>洪員外文度 若浩 直水曹。有詩見寄却和。</title>,<text>眼病休中酒。鄕愁倦上樓。詩工逾癖痼。身老卽名浮。旅食朱陳里。仙曹李郭舟。鄰翁空悵望。溪水向東流。君方寓於柳學士伯崙家。乃其姻婭也。五六及之。其二病久懷丹汞。寒多戀玉樓。黑貂愁雪逼。蒼狗哂雲浮。生理太倉米。年光下瀨舟。退之如可起。東導百川流。</text>
<title>文度與柳伯崙同步韻。四篇見示却和。並答伯崙。</title>,<text>洋海倒吹浪。平乘漭倚樓。橫呑大陸動。純浸十方浮。周漢煩通譯。軒轅誤作舟。江河元自在。終不廢東流。其二半壁蛇侵酒。層溟蜃駕樓。斯人貴正直。吾道黜虛浮。沈病三年艾。長風萬里舟。君看水落後。巨石宛中流。其三夏后鑄金日。秦王懸鏡樓。晛消崖雪盡。候入琯灰浮。櫝彩深藏玉。江濤穩繫舟。至淸元在靜。涇渭肯爭流。其四莫敎齊寸木。高處宛岑樓。吹息濛濛動。澄輝苒苒浮。潛鱗諒安宅。積羽詎沈舟。賦與洪匀富。何必遂下流。</text>
<title>冬至金盲夜到。呼韻令賦。遂和之。</title>,<text>宿約知深欵。昏鐘犯薄寒。來隨一陽復。坐到七星闌。室靜少塵事。厨貧無夜餐。千金直一賦。留與案頭看。金盲精於占術。誦千金賦甚熟。</text>
<title>漫述</title>,<text>窮達異所施。吾聞諸前輩。縱違備樑棟。焉得捨耟耒。英英菊可餐。馥馥蘭當珮。遺芳諒自祇。哲訓誓無廢。跡賤道仍屈。年衰學漸退。異說不勝豗。空言反遘懟。黎鬼旣善幻。越犬亦羣吠。試以衡人術。因之夏畦態。昏者固宜墊。明者復何昧。憂患與安樂。俄頃變憎愛。涇渭失辨別。芝棘殊種刈。時運且已爾。何爲獨憂嘅。</text>
<title>夜坐漫次兒輩</title>,<text>藤床突兀岸烏巾。獨樹荒村逈絶塵。齒比伏生猶喜少。室方原憲未言貧。老妻日對無新話。幽鳥時來似故人。起傍丹鑪問消息。氣交龍虎自能馴。</text>
<title>偶坐</title>,<text>伏枕山齋動一年。偶然行藥步庭邊。相親實有扶衰杖。不醉非無買酒錢。子月荒村多白雪。午時茅屋起靑烟。㓒園齊物猶牽物。獨許淵明到葛天。</text>
<title>儒生應製。孫兒以排律被選。宣至奎章閣內賜大學一部。敬題卷尾。</title>,<text>五十七年方抱孫。獻詩孫已赴金門。歸來綵袖天香濕。大學篇頭寶墨尊。其二分明門路卷中尋。三代䂓模一古今。內閣恩頒童子歲。作人深識聖人心。其三吾衰自分負淸時。掌上明珠幸有兒。努力修治第一義。致身他日答君師。</text>
<title>皇壇賡韻 丙辰</title>,<text>東人樂利復賢親。覆燾恩深萬曆春。淚入燕雲頻自灑。書非麟史不曾陳。周禋每歲仍牲幣。殷制千年尙冔巾。回首城南更祠廟。邢楊舊迹渚鴻遵。</text>
<title>贈湖西伯李公會</title>,<text>少日河南一布衣。錦江春色棄繻歸。百年鄕井瞻廵撫。千里湖山坐指揮。驛路笋靑騎後竹。行厨魚出釣時磯。尊公八十新增秩。福履如君古亦稀。</text>
<title>病後與弟兒遊奉元寺。洪水部文度，知縣照鱗 旭浩，洪郞聖宰 樂玄 與偕。記興錄贈。洪樂玄後改羲玄</title>,<text>西出招提近禁城。凭欄逈眺夕陽橫。團沙白白江生曲。列峀蒼蒼郡辨名。裹飯偶來猶別味。逢僧不語亦閒情。杖藜長日頻經過。勝似埃塵紫陌行。是日携午飯而僧供焦藿甚佳。第五記之。</text>
<title>寺房記見。奉酬文度。</title>,<text>畫罌雙峙玉燈懸。恩澤年前降自天。初地不須高棟宇。近郊還有小林泉。踈烟散縷炊粳熟。暗溜如絲臥木緣。結束僧皆城市去。壞床塵揜法華蓮。</text>
<title>姜百源 浚欽 登南山見懷有作。他日誦傳。口號答之。</title>,<text>衰年不用強尋山。紫閣常臨坐臥間。七十光陰饒洛社。五千文字逗秦關。浮名尙愧煩人口。秘訣何由駐我顔。喜極提携如意舞。看君筆勢似揚班。</text>
<title>震澤寄詩。深慨後生侮老之弊謾酧。</title>,<text>年至而不見齒於達尊。以吾德不修而爵不逮也。中壽拱木之譏。古所不免。况在今人。閉戶鼻觀。萬念蹈冥。而梧里公十年世道之憂。尙覺關心。乃知此病天赭也。乾坤納納郭南翁。何所成名頭已童。往者來者不相待。大申小申誰復同。愧余遠出古人下。持此安歸當世中。喞喞啾啾且任汝。竹根莫遣瓦盆空。</text>
<title>震澤請暇還鄕。病不往別書贈。</title>,<text>震澤書來報遠行。崇文歸路出新城。頭邊正耐霜毛落。腰下非無錦帶橫。南國稻魚違老去。西門花樹異平生。經過劒浦應相憶。舊尉如今二豎嬰。</text>
<title>哭菊里洪都憲 檢</title>,<text>卿班瘦骨似書生。文彩當時雅望傾。主渥推遷銓部重。地分趨走掖垣淸。常憐皓首纏衰疾。唯有丹心戀聖明。悵望詞林失老匠。虛聞畫▣待耆英。其二朝回日日問郞潛。隔徑高齋對捲簾。蹤跡雲泥誰復數。形骸土木不相嫌。春遊傡馬花連郭。夜語懸燈雪擁簷。聚散十年浮世事。瑤徽響斷髩霜添。其三覆雨翻雲只蹔時。幾人膠㓒老相期。公榮並坐何妨酒。子美頻過揔爲詩。俗態足羞當世士。交情能識兩家兒。漢南春色還無賴。淚入新阡細草滋。</text>
<title>三夏伏枕。岐川到天然亭相邀。扶病強赴。先在座者五沙，肥園也。五沙李判書鼎運自號。肥園朴承旨奎淳自號。</title>,<text>池影東翻日正西。淺紅深綠遞高低。林巒知過三更雨。野水流添一道溪。郭外亭㙜頻自到。世間歧路已全迷。老少休論社中客。十年顔髮盡相齊。</text>
<title>題蕉葉</title>,<text>菜畝東頭剗地平。芳根有托愛沙明。心將夜氣渾生動。身入年華更老成。翠袖翻風低檻影。玉壺跳雨近簷聲。主人正抱文園渴。淸想泠然挹露莖。</text>
<title>次翠台軸中韻</title>,<text>車笠歌長少日心。水流雲散杳難尋。驥憐瘦病嘶當櫪。鳥愛幽閒坐著林。荏苒年芳消髩雪。支離藥裹損囊金。依依滿箔終南色。不與狂瀾並陸沉。</text>
<title>百源以詩見贈酬寄 君方撰東國先賢傳。且工於書法。</title>,<text>吾廬地僻樹扶踈。騎馬君來問索居。魯國先賢俱有傳。晉時名士揔能書。琴藏匣裏無成毁。雲在山頭任捲舒。秖喜棲遲近京闕。敢將衰朽侍彤除。來詩有侍玉除之語故謝之。其二晩節園翁事事踈。竹爐茶榼秖端居。三時兀兀供欹枕。十日悠悠闕報書。文武火成顔已改。羲皇夢罷膝方舒。高樓俯瞰長安道。頗怪元龍氣未除。</text>
<title>崔姪錫章 鴻晉 同宿。拈次唐人韻。</title>,<text>南軒宴坐引微凉。澄露時侵薜荔裳。蟲欲深更偏響急。菊纔高尺已胎香。年衰偃息懷鄕墅。歲稔憂虞减廟堂。多病不曾須藥物。三時強飯是仙方。</text>
<title>翌朝枕上。口號示錫章。</title>,<text>臥穩藤床愛曉凉。莫敎癡女進冠裳。微微竹露留餘潤。裊裊茶烟駐細香。隨意歗歌雙雪髩。關心節物一茅堂。當時稚姪今垂老。老我何由志四方。</text>
<title>步韻謝李休吉 基慶</title>,<text>婆娑叢桂老崇阿。桃李朱門莫管他。萬事有無盃裏物。百年高下郢中歌。何妨靜寂來人少。只惜虛閒送日多。砥柱卽今誰得似。願從平地障奔波。</text>
<title>休吉分餉白頭山新茶。並投七律一篇和寄。</title>,<text>大角峯前千葉茗。老人頭上四時霜。重之不减馬肝石。得此眞如鷄舌香。朝鏡絲絲待返黑。天庭暗暗欲浮黃。一生學道猶癡想。未怪兒曹競熱腸。白山茶或言能令白髮還黑。故戲賦之。</text>
<title>錫章暮至自西江</title>,<text>君自江湖返。高城已夕曛。暮山濃入畫。秋水白如雲。遠勢樓前出。寒聲葉上聞。羇愁與俗慮。造次莫繽紛。</text>
<title>重陽後酧百源</title>,<text>層城入望暮雲長。衰白偏驚草木黃。今歲重陽不風雨。中宵明月足輝光。實資苓朮供高枕。虗擬茱萸佩滿囊。嫰菊欲華新釀熟。時通鼻觀有奇香。其二對酒當歌歌正長。靑楓葉赤菊垂黃。城雲苒苒飛騰勢。牎日溶溶沆瀣光。惜老扶留唯倚杖。恐貧羞澁强看囊。憐君皎潔成新服。彷彿如聞入室香。扶留杖名。來詩有新製衣裳之語。結句答之。</text>
<title>送洪聖宰遊南漢</title>,<text>天柱特宜眺。地靈於此鐘。山河溫祚殿。風雨可汗峯。懸磴六丁闢。䧺城萬甲容。干戈舊戰地。今日一藜筇。</text>
<title>更賦七言</title>,<text>吾軒日對漢南山。蠟屐何孤一往還。往歲陪從纔信宿。小臣供奉敢游閒。身纏靴袴三軍內。目送雲烟九寺間。喚起夢魂隨汝去。上方高處與躋攀。</text>
<title>洪員外見贈五言二篇。以七言酬之。</title>,<text>閴寂山樓絶市譁。寒燈吹火點新茶。三秋枕上蕭蕭雨。一夜籬邊箇箇花。歌處玉壺餘志氣。病來銅鏡改容華。此時南漢淸遊客。第幾禪房坐憶家。籬花値今雨。始綻一朶二朶。其二強起沉痾晩上㙜。亭臯一雨凈浮埃。階禽巧引山禽至。籬菊差遲野菊開。暮色生寒頭上髮。秋懷廻暖掌中盃。白翎極望天連水。幾日霜鴻渡海來。文度方住柳伯崙家。而崙謫白翎島未還。</text>
<title>步休吉卷中韻</title>,<text>物自姸媸鏡自懸。貧逾看醜富逾賢。久知蕉鹿無非夢。信有蓴鱸不遠仙。星象干餘藏匣劒。年光送慣下灘船。佳期莫恐秋將盡。菊未凋香月更圓。</text>
<title>休吉以翠台酬唱詩見示。走筆還付來使。</title>,<text>七日文看豹霧斑。三年門以雀羅關。莫言稀過翠堂路。剩喜常瞻紫閣山。瘦鶴長鳴憐疾病。祥鸞並峙想容顔。由來日夕傾情地。未必杯樽握手間。</text>
<title>許進士 是 遷塟輓 許公初名某。晩改曰是字去非。不屑科第。自放於山野。蓋高士之憤世嫉俗者。自號友巢。</title>,<text>友巢先生天下士。洞陰雲樹深復深。袖歸禮樂縱橫手。悵望耦耕沮溺心。高節崢嶸有如此。淸風颯爽吹至今。百年神理更臨睨。南北東西何處尋。</text>
<title>鄰友權永叟 脩 新築小堂。次韻題壁。</title>,<text>雜樹交柯上拂椽。蒲團逐日坐頻遷。牛墟紫氣誰憐劒。燕市黃金漫憶涓。已過七旬還是客。能謀一醉不須仙。和光混垢全生訣。柱下眞人授牝玄。</text>
<title>讀杜工部存沒絶句。倣體述感。</title>,<text>游燕王李適同時。五十年間見盛衰。枕上頻回憶申夢。卷中稀復寄丁詩。申承旨光洙自號石北。丁判書範祖自號海左。其二紫閣山前澹夕暉。藤床竹几懶裳衣。荷君若在論心細。南叟雖存會面稀。丁晉州載遠自號荷石。韓僉樞光傳自號南居。其三故人消息近何如。地下人間日漸踈。兪子可忘初託契。蔡侯堪愛久閒居。兪承旨恒柱自號竹坡。蔡參判弘履自號岐川。其四抱膝悲吟伐木篇。十人交契幾人全。心齋冥漠仍長夜。震澤浮沈亦暮年。李承旨東遇自號眞心齋。申承旨光河自號震澤。是秋震澤，南居俱逝。其五喬木餘陰見故家。論交初不慕芬華。大年新埌秋生栢。彜仲高車日赴衙。沈持平璞自號悟軒。尹參判弼秉自號無號菴。其六平地狂瀾遂陸沉。忘年曾是托交深。幼文永隔冥冥恨。公會相望脈脈心。李參判東郁自號蘇巖。李參判鼎運自號五沙。</text>
<title>震澤輓 百韻律</title>,<text>震澤亡。不能撫其棺。塟不能送諸野。餘窩殊病矣。欲爲詩叙別。伏枕呻囈。神思不屬。久之始成。黃壤閟矣。錄之使奏靈筵。唱而不酧。非窩澤故事。震澤眞亡矣夫。噫。崇文故洞牧翁鄕。韓山之崇文洞。傳是牧隱舊址。而申氏以外裔得之。 左海詩名世擅場。丹穴孕精眞鸑鷟。藍田觸目盡琳琅。審言宅裏孫仍甫。陳氏堂中季又方。象戲詩篇傳氣格。君祖上舍公以詩鳴。象戲篇尤有名於世。 鵞州山水發輝光。嶽神例自鍾申姓。鼎足誰能峙鴈行。申氏世多鉅匠。而三兄弟齊名。始見於君。 二澤 竹堂兄弟 當時纔並駕。三魁羣從只同堂。近來文苑開榛莽。最是君家盛棣棠。石老執牛先鞅韅。山人騎鹿迭翺翔。俄看稚弟隨肩起。早遣芳名滿耳香。慧竅虛明披錦繡。弱冠蒐獵富縑緗。殷周佶屈參秦漢。左國夸奇逮馬莊。筆下六丁輸健力。談邊二酉發瓌藏。歌詩少小專工篤。比興中間用意長。師表芐亭聞旨訣。歸依杜老得門墻。楷模自有陳編在。枕藉無非禁臠嘗。細入絲毫分字句。密排機軸諦篇章。重扳墜緖尋蹊徑。肯逐他人寄廡廊。衣鉢獨誇傳佛祖。金針直擬度鴛鴦。摛辭袞袞從心手。流液津津沁肺腸。蕩潏河流包渭洛。森嚴武庫足戈槍。峩璋琢必需崑玉。良篴材須採嶰篁。已遣正宗爲準的。時從間道借津梁。偏師壘壓陳無已。濶步鑣聯李夢陽。任是陶鎔隨物象。戲將塗抹學時粧。溪藤價湧鐫詩肆。省卷名高鼓瑟湘。從此新聲成曲譜。至今能事說黌庠。奇才豈乏資絺繪。逸足元知謝轡繮。垂老浮沈從里社。十年漁釣寄滄浪。襟期在處渾虛曠。口業於人絶否臧。直以形骸看土木。不敎胷海攪氷湯。林棲歲晏安蓬蓽。澤國天寒儉稻粱。室有少君偕挽鹿。墅開安石每携羊。平日多從舅氏李公游 䧺心可耐生偏域。浪迹常思遍八荒。雲夢呑胷無滯芥。虬龍緫轡有扶桑。名山判不留餘債。千里何曾待宿糧。南北東西由咫尺。風霜霧露視尋常。海康遐眺挐岑出。萊釜平臨馬島當。氣量信知輕渤海。風濤恨未具舟航。故都黃葉頻驅馬。四郡濃花獨理檣。駕腋天風凌鐵鎖。登樓朝日看金剛。致身颯爽毗盧上。搔首踟躕帝座傍。九曲龍淵窺怳惚。四仙鸞馭躡荒唐。連天浪白湖臨鏡。賓日樓紅谷近暘。隨處經行雲擁袂。盡情吟哢錦爲囊。神馳大陸無窮極。路出咸關遂渺茫。豐沛風雲餘社樹。華夷襟帶悾㙜隍。白頭山上淸秋節。大角峯前黑水疆。十字試看排語壯。一生方識許身強。嘗語我曰未有驚神異。終能絶衆同之語。惟君能賞之。惟我能當之。 詞源坼江三曲。筆勢天橫紙一張。星動箕躔光似月。鬢隨鰲骨皎如霜。流傳洛下人皆聳。歸臥山中氣益昌。拚與泥塗淹甲子。愈耽泉石病膏肓。時人尙愛文名重。暮道初憐宦迹凉。奇事少陵遙竝躅。冷啣工部晩爲郞。千官騈列趨宸陛。一士宣呼捧御床。敷袵九天陳述作。布衣千古播芬芳。名區墨綬還多暇。仙令丹砂自不妨。韻語梅堂題吏牒。吟鞭雪嶽叩禪房。扶搖適會溟鵬擊。得失何關塞馬亡。忤按察罷歸。未幾應製賜第。 盛世要收懷寶士。老年寧患倒綳娘。銀鉤燦燦題猶濕。玉漏丁丁夜未央。破的五言初警策。擲金長句更鏗鏘。瑤桃色動千年樹。羽箭才高百步楊。祿秩省闈仍歷踐。寵光緋玉遂輝煌。翩繽應製紆褒衮。近密承恩侍黼裳。出佐分司猶虎竹。優遊散地亦龍驤。宗祊有慶瞻南極。妻子無憂食太倉。朝野于今多暇豫。親朋卽此好交相。平章宅裏頻虛榻。吏部花前共擧觴。憶我論交曾識子。問君求友底須卬。初筵肝膽如平素。二紀鬑鬚已老蒼。初見君甫弱冠而蒼髭已映頰。 實喜座間消鄙吝。暗看眉際露光芒。名聲雪苑傾枚馬。習氣金㙜會李王。道廣有時分軌轍。曲終依舊叶宮商。神奇腐臭資交化。雅俗權衡辨特詳。縱愛嘉隆猶贅拇。不論劉白矧渾滄。偏隅陋習翻窠窟。濁世頹波掃粃糠。評到鍾嶸渾瑣瑣。識如吳札始泱泱。象方融處逾冲漠。境轉深時乍激昂。締思自能抽繭蛹。吐音皆是中笙簧。龍門劈勢森千斧。雲漢分章煥七襄。抵鵲誰知函寶彩。剸犀曾不露神鋩。後生霑丏涎流麴。俗子驚疑汗逬漿。中國亦應今世少。下風何限小巫惶。黃壚卽事山河隔。白社前塵涕淚滂。劒浦五年淹拙宦。鈴軒三舍距仙庄。山僮慣到傳筒捷。門吏飛通倒屣忙。彭澤田園非久別。禁城花柳幾相將。白眉已矣悲游岱。皓首徒然病滯漳。軾轍間名慙李杜。塤箎餘響托峩洋。爲雲秖願龍相逐。投李偏蒙璧見償。雨露春㙜均沐浴。埃塵世路尙棲遑。生平未了詩中事。往歲飄然塞外裝。姸妙仙㙜移楚。繁華浿舫似吳閶。箕師井古徵三代。水樓高攬百祥。好是逢迎官有趙。堪供笑謔客携黃。驛書飛報三江守。香嶽催登萬仞崗。泰川有三江 朱墨晩來渾潑棄。白雲深處與徜徉。筍輿伊軋時先後。竹杖崎嶇互頡頏。徙倚藥山恢眼界。周廻鐵甕閱關防。龍灣別路停鞭約。寧朔歸期屈指量。新釀官厨兼鱠鱖。纖歌詩席間携娼。鳴弦耦選山西勇。閱卷羣空冀北良。夾水㙜前仍理屐。鮮于亭下共鳴榔。浮生此會眞難有。樂事他年詎可忘。別後姓名還桂籍。歸來酒賦又芹坊。芝蘭元自同幽草。苓朮何論異辣薑。麤糲婦供留掃榻。瓊琚兒拾動盈箱。錦還自笑才仍退。雷灌欣聞譽益彰。白雪調稀巴客和。紫瀾吹倒海風揚。棊招阿弟窮曛曉。案對遺經竭篚筐。苦愛風光貪翫賞。強隨牽挽起羸尩。旛燈佛夕躋南麓。菡萏新秋過北塘。澗曲蒼苔雖蹔阻。峯陰紫閣兩相望。偏憐瘦骨三年病。每羡韶顔四體康。露白蒹寒羞倚玉。霜黃梧老覩棲凰。居閒每惜歐公倦。從衆寧嫌米芾狂。向日告行勞枉屈。斜陽惜別故徊徨。短章臨發投相贈。薄俗關情慨以慷。豈意潘生歌蕙歎。空餘白傅泣桃僵。魂銷北闕辭明主。跡返匀天覲玉皇。光氣猶存裝裏劒。芳聲彌遠佩餘璜。敎誰文彩能窺豹。任爾塵囂類沸螗。事𨓏回頭空黯黯。淚流沾臆儘汪汪。靑雲躡影無騏驥。白日翻風失豫樟。千載隔晨徒悵望。三時伏枕暗凄傷。虛當良夜懷玄度。那復沉痾愈孔璋。卷裏無聊悲老蠧。草根相答感寒螿。何人今雨尋西郭。忽已新霜被北邙。唱斷伊州壯士曲。回飇颯動髩絲颺。臨終賦伊州壯士七言絶句。</text>
<title>李休吉，金輝藻，姜百源。夜會同賦。</title>,<text>信息諸君至。溪聲馬踏冰。高談起沈病。奇氣見飛騰。寒重頻添酒。更深屢剪燈。老騏嗟力盡。知道或堪能。</text>
<title>早春直內省 丁巳</title>,<text>駿馹連嘶噪鵲庭。除書何以到林扃。銀魚篋裏多年月。金馬門前有歲星。寒傡曙光侵白雪。春隨御氣入靑冥。古人心已悲形役。况我灰心更弊形。</text>
<title>洪元伯揔管同試武士於北苑。有詩見贈却和。</title>,<text>亭亭標格出班聯。奇似麟膠見續弦。十載司喉偏荷眷。向來捫舌豈非愆。身修漸遣流言伏。名立須看晩節全。他日季方相對語。嶺雲歸旆月初圓。其二自述憶昔西歸進柱聯。流光迅似箭離弦。騎曹暮歲重沾渥。軍號當時尙訟愆。衰疾如臣蒙聖問。化功隨處費周全。連宵禁直依宸極。淚學鮫珠箇箇圓。向年罷西邑歸。承命進柱聯百句。前在騎省。以軍號譴遞。未久復除。以疾辭。上遣衛士問疾間可供職否。</text>
<title>元伯自號愚軒。詩述見示却和。</title>,<text>解說泥塗曳尾龜。㓒園眞黠不曾癡。請看終日如愚訓。爭似殘年乞巧詞。千世何長一世短。今人未識後人知。餘翁耻學吳兒賣。底事新年強覓詩。</text>
<title>簡休吉</title>,<text>石上孤桐晏雪霜。聲含六律合陰陽。伊川髮被辛生淚。中國蹄交夏后疆。歲換細看羣物變。日斜猶信寸心長。秖今盈耳嘈嘈樂。何處登筵滿滿觴。</text>
<title>漫述簡休吉</title>,<text>短帽欹斜行步遲。虛名吏隱欲誰欺。稀年十日散騎省。二月中旬驚蟄時。晴雪融添御溝水。遊絲▣繞上林枝。苑墻南畔有棲遁。高枕終朝唯爾思。</text>
<title>雨夜省直</title>,<text>盡日東風雨。御溝春水生。庭虛頻騁勢。夜靜始爲聲。節序知新火。畬田念早畊。老人元少寐。官燭坐深更。</text>
<title>答休吉</title>,<text>納納乾坤著老儒。起居隨意不要扶。會心花木逢新歲。閱眼烟雲憶舊徒。態色由來羞俯仰。性情非是慕高孤。著書閉戶吾何有。日課兒孫且自娛。其二耻將饑飽羡侏儒。浩蕩君恩在處扶。定命何關臧氏字。能言卽是聖人徒。一身禮樂堪終老。四海弟兄元不孤。餘地恢恢名敎內。莫因閒事損歡娛。</text>
<title>滿城桃李未花。獨內省一樹盛開漫題。</title>,<text>纔經禁火已年華。內省庭中一樹花。地近上林通御氣。繁英絶勝野人家。</text>
<title>贈別北伯李公會</title>,<text>王事吾家贈別時。卷中多少五峯詩。侍郞旌節關雲逈。老子文章鬢雪垂。星雨幾年頻悵望。烟花三月又分離。樊翁舊政行相問。莫負平生國士知。其二繡鉞遙臨古沃沮。寵光春滿老萊裾。管絃齊送南陔曲。風俗新行小學書。陵廟四時瞻羽葆。㙜隍萬里擁儲胥。官樓早晩連枝會。袍笏聯翩導板輿。</text>
<title>臯夜景執見過共賦</title>,<text>勞人長歗醉人歌。至竟憂歡去幾何。造謁全稀吾漸喜。艱難不厭爾頻過。依山路轉流泉細。繞屋林踈返照多。二十四風吹欲徹。滿城紅綠漾成波。</text>
<title>三月三日直內省。次趙員外 得永 韻。</title>,<text>九天金牓敞朝暉。紫陌春暄始換衣。細草雨霑隨地出。游絲風暖映空飛。留連內省愁黃髮。徙倚東頭看翠微。玉雪小孫眞可念。圓臯喚侶踏靑歸。</text>
<title>新晴花事漸闌。趙員外有詩見示和之。</title>,<text>高樓極目徧韶華。白屋朱門等是奢。春事轉添連日雨。化功留償去年花。去歲春寒。樹木凍死。百花不開。 虬籌晝永傳聲緩。鷰羽風輕弄影斜。不必邵翁誇十二。我行隨處揔餘窩。</text>
<title>弼雲㙜述感</title>,<text>趁早春陰晩又風。幸蒙暄暖起衰翁。七年重到雲㙜上。舊伴全非洛社中。塵湧市光如入海。日拖花氣盡成虹。西園欲逐盃盤去。我馬長嘶却向東。時蔡相國。與諸宰游傍園。</text>
<title>次文度韻</title>,<text>登高任汝折巾風。肯伏傍人喚作翁。三月芳菲行欲半。四圍花木坐當中。婢廻市上香粳熟。客在橋西短札通。歌嘯從容管絃側。斜陽照徹醉顔紅。</text>
<title>汾陽行 入直時應製</title>,<text>御筆 押陽。限明日軍號時。句數多好。軍號紙連幅。軍號下書入。汾河之水流洋洋。三晉雲山聚一方。背指漢武樓船地。跡留唐堯白馬鄕。隋家按圖備游幸。離宮此地何輝煌。綺搆雕甍一回首。竟輸神器歸皇唐。勝區寧容汙胡腥。武周祿山徒猖狂。裂土分茅郭令公。云是唐時異姓王。令公謀深古來少。令公量厚能包荒。兩京烟塵不日淸。威振幽燕曁河湟。坐令此膝屈強藩。立見片言折權璫。勳名翕赫無嫌猜。榮辱雍容信行藏。是時驕卒敢稱亂。煩公一起馴豺狼。今之郡王古邦侯。彼汾一曲連梓桑。甲第寧數漢衛霍。朱門棨戟生輝光。最是一身兼五福。二十四考中書堂。兒曹大鎭領節度。女婿畫省爲侍郞。貴主上堂稱新婦。日日花間擧壽觴。歌瑟五子咍陸賈。恃乳衰年笑張蒼。華堂滿地紅𣰽毺。白日歌鐘間笙簧。庭下蒼頭三百羣。座上金釵十二行。樽前作使執金吾。渾瑊李晟紛趨蹌。駭汗車塵馬足間。平頭左右垂金章。乳鷰春深語鸎嬌。趙舞燕歌喧曲房。內府恩頒羅玉饌。繡窓朝日靚紅粧。有時聲樂减一半。成就朝端丞相楊。午醉花陰屢改席。夜宴珠翠微聞薌。高牙大纛咽街巷。八男箇箇誇身強。道是癡聾不癡聾。安坐中堂樂未央。如公富貴誰不羡。如公福履誰能當。天生豪俊爲社稷。勳業嵬時邦再昌。百祉元從一壽來。五朝安危髮仍黃。始知營丘蒙賜履。迺自渭濱曾釣璜。弧南一宿大如瓜。流照秋分汾水陽。汾水不斷汾嶺峩。畫閣連雲古戰場。門前老槐如竹苞。街陌易知復難忘。滿屋黃金齊北斗。八十年間刺齒粱。盛德由來蒙厚祉。不獨扶顚籌策良。麒麟圖畫添龜鶴。春樹枝柯要棟樑。舊日偏裨化侯王。四裔金帛來戎羗。子房之留蕭侯酇。汾兮千秋堪頡頏。公去公來地重輕。公壽靈長國無疆。鐵券山河永不磨。水雲與之悠而長。長歌一曲汾陽行。地靈人傑昭禎祥。御筆 此作一本。謄送內閣。載之臨軒功令冊子後入之。</text>
<title>長樂宮 翌日應製</title>,<text>天門金榜對南山。瑞旭觚稜霄漢間。拂曉君王問寢廻。劒佩齊趨紫宸班。淸唱鴻臚當玉陛。閶闔深深開次第。禮從叔孫頗整肅。制倣蕭何極壯麗。尙憶山河一統初。秦地烟花奠皇居。淸渭縈廻西復東。佳氣葱籠體勢舒。營室正中綿蕝後。十月初當漢歲首。禮絶羣僚上殿履。歡餘徹侯南宮酒。庭燎上蒸成彩霞。萬國衣冠正一家。湛露歌傳漏聲稀。會罷彤庭不聞譁。春入枌楡白日晩。上皇鑾駕新豐返。太平乾坤萬壽觴。綵絲紉出山龍衮。聖神相承孝思隆。東望咫尺長秋宮。南極大星低繡戶。淸蹕徐傳女侍中。鳳輦前行鶴駕隨。六宮齊唱燕喜詩。花氣初籠上林苑。柳色遙分太液池。萬歲三呼動嵩嶽。况復兼諧四重曲。天子九九八十一。歲歲年年樂莫樂。王母桃花開幾廻。結子當籌核作盃。冲融之樂怡怡色。洞然庭闈通春㙜。彩棟峩峩畫欄寬。永與瑤圖奠泰磐。楣連寶額鄰平樂。地協嘉名是長安。萬方歡娛王在鎬。靑陽左个春開早。元氣淋漓滿簷櫳。三光不凋天不老。翼翼層楹與疊榭。未央建章斯爲下。至樂三時問饍歸。勤政淸晨視朝罷。雲際罘罳仗外峯。日日憑欄瑞靄濃。時和歲豐饒行樂。庭衢禹貢兼堯封。漢家離宮三十六。長樂由來天北極。黃山繚繞玄灞深。長樂之樂唯后德。萬戶千門御氣裏。直與邦運無窮已。臣拜作歌歌正長。栢梁賡詩焉足擬。</text>
<title>承華殿宴西王母 應製○七言二十韻排律</title>,<text>銀浦橋頭轉玉繩。雲旗翻處紫車乘。香烟裊裊金宮靜。仙樂迢迢玉宇澄。八百餘年無此宴。九重千歲有奇徵。君王玉殿齋居久。金母瑤池夢想曾。軒帝天壇憐髣髴。穆王神駿羡飛騰。能知奇事唯方朔。解報佳期是子登。莫是斑龍飄羽衛。何來靑鳥集觚稜。星躔仰視璇杓轉。仙掌時聞玉露承。空外暗傳瑤管響。西南靜俟彩雲興。弇山舊約今年是。華殿眞遊乙夜仍。上苑初飛一梧葉。中堂催點九枝燈。依俙年貌纔三十。怳惚仙凡幾萬層。七子瑤桃供飮食。上元瓊笈秘緘縢。眞人絳節紛相聚。侍女雲璈送唱譍。玄圃秖今當殿陛。白雲何處出丘陵。長生曲妙情何極。內視功全恨未能。噓吸二儀神可葆。驅除五濁道方凝。長敎玉陛紅雲捧。肯羡璇霄白日昇。授籙有心差自喜。窺牎何意儘堪憎。古今唯有唐虞壽。仙跡西京詎足憑。</text>
<title>騎郞夫宗仁耽羅人。妙年科第。言貌文詞俱可愛。自言窮探漢挐絶頂。又嘗渡海風作。飄至嶺南之三山島。</title>,<text>相逢官燭語移時。瀛島三韓信有之。飛屐跡窮潭鹿馭。揚颿勢競海鰌旗。東人可笑胷襟窄。南國終嫌地紀卑。文木明珠何足道。生才不乏爾曹奇。</text>
<title>李太素 尙履 輓</title>,<text>少日相逢結客場。談鋒一吐意差強。猶憐志氣秋霄杳。豈謂身名布褐凉。種桂恨餘墳樹老。斷猿聲入塞雲長。由來孝友君家法。成就孤孫有季方。君有一子。而往年死於關西任所。</text>
<title>追次含翠洪尙書致政韻</title>,<text>先志推明夙所存。一封無負兩朝恩。承家父子歸休美。虛席君臣寵渥尊。耆閣拄回曾賜杖。年前已入耆社 鯉庭傳與舊乘軒。四時南麓逍遙地。花木偏濃雨露痕。</text>
<title>石北申承旨 光洙 遷葬輓</title>,<text>詩裏尋思夢裏期。幾廻雙淚爲兄垂。雲霄絶響唯聞鶴。沙苑羣蹄盡避騏。百世前人猶曠感。一家中表况同時。傷心多少平生事。寫在文初哭別詞。</text>
<title>題李處士 保晩 斜川遺墟 李處士。東臯李忠正公之裔。海翁尹忠憲公之婿。</title>,<text>斜川流水走循除。想像柴桑處士廬。臯相子孫還有此。海翁甥舅復何如。梧桐九孔留餘響。荊棘千年避故墟。一片崇禎乾凈地。蒲輪不至洞門虛。所彈九孔琴尙傳</text>
<title>謝李士深 淵爕 惠園栗山棠</title>,<text>獨有靑城野叟賢。筠籠遠餉慰殘年。丹砂萬點香蘇肺。白露千林大過拳。悵望夢回梅樹下。尋思書到菊花前。暮途情味如君少。近日衰慵愧我偏。</text>
<title>盆梅盛開。而衰懶無詩。西園朴友投贈四篇挑之却和。</title>,<text>粘雪雕冰別作花。蟠虬翥鳳自成査。調羹近日寧須汝。何限長安賣醋家。其二詩到梅花未敢豪。恐敎雕琢累淸高。等閒蘭蕙羞爲伍。南國當年不入騷。其三苒苒奇香隱几中。三冬不遣絳帷空。花間秖愛淹西景。山外誰知有北風。照徹漸生虛室白。寒多許近小爐紅。長留老榦翁相伴。雨露明春長幾叢。其四嘉樹功相接。奇査老更成。天風吹十日。高燭照三更。宛轉分香色。從容見性情。那堪配處士。直欲號先生。</text>
<title>臘月中旬八日戊午立春。西園餉以五辛菜。且有詩奉次。</title>,<text>臘與春相傡。君王二紀初。稀年未足詑。太史不勝書。室暖梅全樹。盤香飯五蔬。機緘見流轉。三始接三餘。</text>
<title>夜雪深丈尺。不通比鄰。書寄西園。</title>,<text>門外雪深三尺強。故人相憶謾相望。經行不辨東西逕。坐臥非無上下床。竹耐侵凌偏送色。梅爭早晩遞生香。殘年飽飯元能事。王倚歌中意更長。</text>
<title>除夕</title>,<text>曲几團蒲坐悄然。茶烟細細繞塵編。甕間春返無多日。床下時來有少年。病眼放花孤燭畔。幽懷融雪小梅前。商量去歲玆辰事。內省叨陪咫尺天。</text>
<title>戊午正月初一日丙寅。上取覽老人賜米單子。命曾經邇班夫妻偕老者進一階。翌日丁卯。宣至明政門外。通禮院吏頒授敎旨。以臣爲嘉善大夫。妻爲貞夫人者。親受拜稽。捧之而退。記白傅集有妻授邑號告身詩。就次其韻示內。</title>,<text>誥紙新頒二品封。命宮贏到七旬通。憂虞飽閱能全性。心力俱疲豈計功。課婢掃回庭宇凈。敎孫裁取組絲紅。君恩剩許餘年樂。高枕何妨到日中。</text>
<title>和題姜百源詩卷</title>,<text>耐入新年發興新。弊箱重檢舊裳巾。雪明山頂朝將旭。花老梅梢葉更春。尙癖殘書眞自苦。能賖美酒未全貧。願豐憂國微臣事。人日晴兼祀日新。上辛上親祀社稷。有鼎鳴之瑞。翌日人日淸明。百源以詩記之。其二隱几深深負郭堂。窮年述作不盈囊。瘦騏誰信曾千里。玄牝猶耽第一章。行處頻遭俗眼白。流光盡入壽眉蒼。漸看萬木齊花葉。豈識三冬有雪霜。</text>
<title>權尙書公著耆社述恩見示。奉和。</title>,<text>西樓高處躡班資。衮衮靑雲自致之。百歲分將贏一世。兩朝生老樂明時。玉墀劒佩猶筋力。畫卷鬚眉宛性姿。紫閣春風相就飮。花間暖漏政遲遲。</text>
<title>權尙書耆社後。左相蔡公以小仙壺局戲。贈七絶倂序。人多屬和。余辭以年不及樊翁。位不及葉台。葉台趣之愈急。戲爲小序。仍用原韻贈之。</title>,<text>葛仙君鍊丹羅浮山中。一老叟鄰居。朝晡飯粥。泊然無營。仙君勸之學仙。叟謝曰老夫不能也。強之終不肯。丹旣成。仙君飛昇而去。一日將訪魏伯陽。行過鍊丹處。語其徒曰叟殆墓木拱矣。回驂訪之。叟迎語如平昔。仙君驚曰老人幸無恙。叟笑曰公等方耽上界之樂。何有於老夫。老夫閒居。時望公雲間笙鶴。未嘗不擧手致意也。告歸。叟曰公等自愛。此去豈無一會期哉。他日羣仙大集。期羨之徒次第坐定。有一老人葛巾布褐。據金節羽衣之間。葛仙君驚視之。乃舊日鄰叟也。提壺負局之役。旣相國先驅。而尙書殿其後矣。尙能許羅浮洞天。容老人翺翔其間也歟。春樹餘陰滿楚南。恩波箇箇老星涵。道人隱几悠然坐。笑指仙曹玉局擔。</text>
<title>沈持平 鳳錫 輓</title>,<text>詩名少日動長安。甲子泥塗髩色闌。奇事桂從霜後發。孤標竹向雪中看。人生七十年非短。時命參差宦獨寒。回首汾陰雙涕淚。楸鄕故舊盡凋殘。</text>
<title>揔府見杜鵑花。書示同僚曺時中 允亨。</title>,<text>騎省前春花映紅。鵑花今又建陽東。談兵不是書生事。脫帽閒行花影中。其二平世軍啣浪有名。蕭然竝直兩書生。閒看侍史投壺罷。鳥在花間語更淸。</text>
<title>用揔府唱酬韻。贈別李觀察 集斗 按北。</title>,<text>臨關玉節古岐周。聖世今寬北顧憂。塞土桑麻歸貢賦。野人墟落入懷柔。㙜傳馳馬連峰峻。江憶興龍劃地流。行部定知多暇日。峴山裘帶子長游。</text>
<title>贈別李鍾城 日運</title>,<text>行行二百二長亭。五馬驕嘶近北庭。戰地卽今歌午饁。戍樓中夜照文星。山光滿磧全凝白。海氣兼天倒捲靑。老大知君身尙健。壯遊窮髮盡須經。</text>
<title>解官後偶述</title>,<text>三旬厭著午門鞾。初服山居返薜蘿。皮骨暮年頻疾病。輪蹄竟日少經過。黃金卯醉盃中盡。紅雪丁香樹下多。夔老詩篇子長史。猶憐舊癖未消磨。</text>
<title>趙左尹 武範 輓</title>,<text>交朋少日滿秦京。白首心期獨美成。逸士山林疑混跡。侍臣㙜閣謾編名。殊榮壽域生逢聖。故事詞垣死謚貞。末路徘徊無限感。曉窓低月夢魂驚。其二形役都休事事閒。林阿閴寂閉松關。權衡自在行藏際。涇渭常存語默間。半世過從唯舊要。百年麤糲足歡顔。縕袍由也蓬蒿憲。歎息斯人可再攀。其三剝啄山齋罷晝眠。來如有約去翛然。閒閒笑語詩書內。往往靈襟事物邊。藥裹忽驚花再發。塵埃每惜榻孤懸。新阡細草知音淚。憑寄東風灑九泉。其四汎愛與人無欵曲。冲懷於事忌分明。頻年枕簟同衰疾。數日鄰家異死生。蟾訝照顔虛送色。鳥猜求友莫敎聲。悠悠握手輸肝者。豈識餘翁此夜情。</text>
<title>贈孫進士 秉魯 歸密陽</title>,<text>森森素髮暎烏巾。對酒離歌欲損神。衰病幾時重會面。耕漁七里好藏身。葦茅極望迷平楚。涇渭爭流劃半秦。魯國諸生憑寄語。百年吾道豈長淪。</text>
<title>筆工新築小園於虎班峴。與岐川同游。</title>,<text>邐迤虎丘北。新成筆匠家。靑迷五閘柳。紅織二陵花。鞍馬臨階穩。笙歌到日斜。主人多美酒。不向市門賖。</text>
<title>岐川見過。携西園朴鸞斯游筆園。</title>,<text>境拓驢蹄引。堂成鷰子歸。年芳適幽性。山翠澹餘輝。傾倒衰翁甚。逢迎近歲稀。盤飧霑僕御。竟夕逗衡扉。</text>
<title>次姜百源</title>,<text>六藝吾安執。蓬累混里閻。爲桃肯媚春。匪梅愧調塩。諒能勖遜危。豈虞遘猜嫌。方思息其影。頹景倏西崦。有斐吾黨子。囊錐早脫尖。課肄每多暇。誦讀常下簾。六德貴正直。雅性固冲恬。崇阿叢桂地。如君豈久淹。</text>
<title>贈畿都李孟陽 瑞朝</title>,<text>今世李侯老。蹉跎幕府間。流光鶯舌變。公事馬蹄閒。北闕趨班阻。南陽上塚還。吾居頗靜閴。重肯叩柴關。</text>
<title>贈申舜衡 史源 之官桃源</title>,<text>他邑惟君惠。全家道氣奢。行厨白雲餠。峽氓食品 公館武陵花。時論推經術。疲氓望釋迦。吾衰日已甚。分餉待丹砂。自古阜移守旌善。繡啓有佛祖之稱。故篇內及之。</text>
<title>洪文度還鄕見寄奉酬</title>,<text>老已拋殘俸。歸應理舊堂。逕憐行處迹。床惜坐餘香。負腹新醅綠。寬眉大麥黃。素沙橋下水。別意與之長。其二養拙久成性。林臯一草堂。簡編千古業。花木四時香。弊葛忘紈素。靈芝憶綺黃。漸於情態熟。看取鬢絲長。</text>
<title>次磬濱族叔韻却寄</title>,<text>傳家幾葉是冰啣。潦倒殘齡籍又咸。四海交朋無管鮑。百年翻覆見荊凡。虛舟泛泛休驚浪。頑璞深深不受鑱。始識良醫經九折。且須癡坐學三緘。其二長鳴老馬謝羈銜。那復庭衢視薊咸。僅吸蕉盃猶樂聖。懶開蓬戶任題凡。光陰浪向牙籤擲。事業終羞石紀鑱。衰質尙存中夜氣。每從噓噏驗機緘。</text>
<title>曉覺晴月滿窓。枕上有作。</title>,<text>淸簟夢初罷。晨鷄遠近聲。雨從中夜散。月過下弦明。爽氣無三伏。澄神在五更。西園有老友。應共此時情。</text>
<title>贈李醉松德中</title>,<text>黃葛山人日已踈。頻年斷絶數行書。巖阿實恐驚猿鶴。江水非關無鯉魚。悵望楊根亦秋色。側臨楓岸是君居。申家兄弟俱冥漠。述作同游秖待渠。其二秘訣玄文十載尋。衰遲轉覺病相侵。判無白日飛昇術。信有紫陽調息箴。花影滿階藜杖穩。市聲如海草堂深。西園道伴東還久。有意須君來抱琴。近與西園。次調息箴。</text>
<title>次景執</title>,<text>花生亂葦穗生茅。六琯灰吹仲季交。故渚賓鴻歸挾子。滿叢零露結成膠。床頭藥裹供衰境。海內農功占近郊。送老非無湖海想。一枝何處覓安巢。</text>
<title>悼馬</title>,<text>馬産於寧朔官廐。纔落地便走向東軒。日游戲階除。夜輒宿廳事上。官僮羣逐之不能禁。余自內衙夜出。必臥當門以竢。前導以行。夜起便旋亦如之。隨地俯仰。如指使然。余奇愛。以爲緩急可恃。官滿以其齒尙幼。留養民家。臨行仰首長鳴。似有惜別之意。居數年取之以來。入門輒依依相向。傑而馴駿而健。宜於乘。而家貧驅使違其性。余常惜之。今年夏忽病病五朔而死。噫嚮使有善醫及時按治。則尙不至於遽死也。嗟惋彌日。詩以吊之。戀主生平實苦心。相隨十載到如今。有時嘶向高軒晩。每夜眠依宴閤深。驅使家貧寒熱逼。療治醫拙死亡尋。千秋悵望燕㙜暮。誰復涓人五百金。</text>
<title>題寢屛</title>,<text>餘叟平生事事餘。好將衰疾護狂踈。朝晡白屋從飢飽。時節丹墀候起居。坐處經心千歲日。老年留眼百家書。囂塵盡逐松濤散。敲火燃茶秖晏如。</text>
<title>含翠賦落木見示奉次</title>,<text>曬徹秋陽太劇乾。老人搔向鬢毛殘。露身巢雀爭依暖。滿腹流津大耐寒。物色自能添偃蹇。天時豈敢恨艱難。不因搖落違眞性。箕聖由來許作酸。</text>
<title>孫兒與族姪仁秀，李生泂夏。讀書山房。漫寄。</title>,<text>借榻禪扉處。吾心在汝身。早眠憂廢業。久坐恐疲神。繡喜添絲近。篦思刮瞙新。書燈我家事。堪詑火傳薪。其二初地近城郭。諸生去讀書。艱難資淡食。損益見羣居。百自能加倍。三何但用餘。老夫須一往。冬至日方舒。</text>
<title>樊巖蔡文肅公輓 用陳后山輓溫公韻○己未</title>,<text>羣動各殊品。陶匀費化工。黃扉一管仲。靑史再溫公。不有事功大。誰論祿位崇。三韓元氣裏。喬嶽亘晴空。其二禮樂需元輔。琴書儼老儒。林泉非不愛。社稷實要扶。東海無波浪。西樓有畫圖。完名如滿月。誰復怕蟾蜍。一作天衢萬里步。奔逐喘騎蜍。其三李杜公家事。晩眺班馬書。松高企何及。雲逐氣相噓。跡賤禮逾簡。言深意尙餘。百憂風雨夕。危涕掩蓬廬。</text>
<title>丁獻納 志元 輓</title>,<text>門戶中衰日。聲名上第年。泥塗飽經歷。㙜省晩推遷。故舊情偏重。窮通志益堅。寄語諸郞切。存心護舊氊。其二 君室內李氏恒言婦人之義。當以從殉爲正。君亡三日竟自盡。爲是鄰交密。曾聞閫範貞。平居齊饁案。同日擧銘旌。卽事非倉猝。恒言了死生。他時見棹楔。舊客盡霑纓。</text>
<title>申進士 國賓 輓 申松溪後孫而居密陽。自號太乙庵。余舊不識申君。前歲承命修嶺南人物攷。申君遣子手牘見訊。兼示二律甚勤。聞其長余三歲。而詩語贍健。筆力勁緻。</title>,<text>去歲忝修先輩蹟。連朝喜共阿戎談。鬚眉不識老申子。文藻初聞太乙庵。名祖遺經澤尙在。暮齡佳句癖逾耽。寂寥短牘俄千古。衰涕憑風灑向南。</text>
<title>李承旨 景溟 輓</title>,<text>遺編著意洛閩間。頹俗浮華盡擬刪。靜處身心恒點檢。坐來談笑儘幽閒。聖門難得能言士。宸奬偏紆近侍班。人物渺然今世上。駒城餘淚又楊山。其二僑屋頻年近弊廬。經過暇日未全踈。交情淡水忘醒醉。雅論淸飇襲起居。肯把雌黃輕詆俗。不因衰白廢耽書。傳家莫恨籝金少。妙歲賢郞讀五車。</text>
<title>李校理 福潤 輓 君初登庭試。旋罷榜。復擢泮試。</title>,<text>浮雲絶巘佛龕燈。黃卷收功竟爾能。乍躍龍門驚退鷁。重摶羊角快鶱鵬。掖垣久識名家是。良史爭推孝子仍。往跡詩樽不盡感。結鄰南郭十年曾。</text>
<title>金通川 復光 輓</title>,<text>遺民擁路送將歸。慘憺丹旌度嶺飛。向來詞賦時名重。老去湖山宦蹟微。巴陵故宅生秋草。叢石荒亭斂夕暉。禁省分携如昨日。酒中談笑尙依依。通川陛辭日。余在喉院送之。○戊己之交。有輪行寒疾。耆老凋零。故多輓詩。</text>
<title>涕淚 公弟上舍公。亦以元朝別世。</title>,<text>涕淚人間歲月長。泉㙜欲訪路茫茫。精神已是迷君處。形影何曾去我傍。明月自來驚彷彿。浮雲倏散悵徊徨。若爲化作雙飛鴈。接翅連嘶橫四方。其二元朝一別已中秋。逝水如何不蹔留。蝴蝶夢虛魂氣散。鶺鴒篇壞淚痕流。消磨強醉逾煩膈。隱現空花欲廢眸。借問當時王子敬。縱歸能憶子猷不。</text>
<title>次柳時晦四一帖 詩卷，酒壺，碁局，書帙也。</title>,<text>歐公之六一。身處其中。與五物爲一體。柳子之四一。身在其外而四物爲吾用。其事微有不同而意未嘗不同也。有詩索和。謹步以呈。詩中幽事酒中情。棊罷床頭散帙淸。路隔月宮回首晩。門臨江水與心平。時晦久住龍湖 久存玄牝眞傳訣。不用黃雌浪費評。悵望廬陵已千載。得來何處一書生。</text>
<title>洪判尹 周萬 輓 庚申</title>,<text>少日君王識姓名。登朝已是鬢絲贏。浮沈八十三年事。榮悴中間二品卿。深樹啼禽無轍跡。團蒲坐客有棊聲。他時點檢耆司帖。流水浮雲見性情。</text>
<title>洪判敦寧 秀輔 輓</title>,<text>從容屨舃乞閒身。紫閣峯前卜築新。南極老人元父子。公之本生考同敦寧公享大耋 西樓圖畫更君臣。公及事先朝 泉㙜亦有將雛鳳。門戶仍留瑞世麟。郭外柴扉常閴寂。筍輿誰復訪沈淪。其二故人南北宦遊時。處處餘翁贈別辭。曉日丹旌聞出郭。暮春芳草似臨歧。飛廻白鷺 卜葬白鷺洲上 烟籠渚。啼歇黃鸝雨滿枝。泉路重逢知遠近。此行那得不爲詩。</text>
<title>夢入楓嶽。遇石北拈韻共賦。</title>,<text>庚申四月二十五日曉。余夢遊楓嶽。從者甚盛。但覺身是宰牧而不省其何州。緇徒奔走供應。巨刹當路。包絡一山。制度之宏濶。想天下無此比。汛掃寮舍相迎。坐鋪兩氊。一白一玄。余嫌其窄。令移擇別寮之敞豁者。仍徐步歷賞。砌石爲㙜。面勢齊整。丘壑川瀑。並在庭闥。忽見石北申兄步至。雖不分幽明相隔。而心知其積歲遠別。喜極不自勝。携至盤石上。正當萬瀑洞門。對坐依依。正欲賦詩。客有手披古人詩。拈韻相示。客是社中人而不辨誰某。詩是七言律。韻是根門園恩。而第五韻不記。余指恩字曰不與地相稱。盍改諸。客問何字合用。余謂樽尊二字俱佳。客曰此地合用尊字。石北遽曰松根給孤園。兩語吾已先占。諸君無犯也。余笑曰弟亦思之及此。兄不可獨專。願分一韻。石北笑曰無已則於根任汝。給孤園不可許。方凝思沈吟。石北挽余袖曰詩就否。願聞之。余辭以落句未成。石北曰第言之。吾才半藁。亦當爲汝誦之。余僅誦第一句。忽然咳急夢散。伏枕惝怳。如喜如悲。尋思夢中所作。了了可記。但落句初未經意。故並韻而忘之。枕上足成。斜陽車馬散松根。衆壑經行到寺門。三入金剛違化羽。一牽銅墨負歸園。石光皛皛當天缺。峯勢巍巍像佛尊。上六句夢中作 此世情緣俱未了。葛洪川畔夢中魂。足成</text>
<title>岐川之出鎭沁都。病未拚別。追贈。</title>,<text>感恩歌曲動江關。去去身超齒舌間。奇事衰容陪鶴髮。殊榮軟語近龍顔。喚回雲雨場中夢。看弄烟波分外閒。何處老翁深隱几。三時送色只南山。</text>
<title>豹庵姜京兆畫作武夷九曲橫軸。星湖李徵君跋而復詩。禮卿侍讀 儐 寄示求和。侍讀豹翁之季子也。</title>,<text>水色山光點綴均。此間疑有葛懷民。思量畫裏無窮意。道是非眞却是眞。其二武陵爭似武夷眞。誰見桃花萬樹春。九曲莫愁深不辨。留將一棹引遊人。</text>
<title>題還武夷圖。感興復述。</title>,<text>鐵木狂塵四海均。林泉幾處宋遺民。如今九曲盈寰宇。秖恐溪山亦亂眞。自晦庵九曲櫂歌之後。託以棲隱者。強費依㨾。號爲九曲者多。其二九曲中央五曲眞。石門齋館甲辰春。先生暇日沿洄處。願作船頭佐櫂人。</text>
<title>簡西園朴鸞斯。使他日兒輩。識吾鄰故事。</title>,<text>小禮何關兩禿翁。吾鄰頗似野村風。輕筇短褐無時出。壞壁荒畦有逕通。邂逅元稀驚座客。徘徊不覓應門童。除非病日兼齋日。萬慮都消對榻中。附西園詩俱是年垂八十翁。尙能觴詠永和風。園分鶯語丁寧近。徑接槐陰宛轉通。鎭日追隨無主客。有時諧謔似兒童。定知他日諸孫輩。舊好多應說此中。</text>
<title>喜雨</title>,<text>霏微灑遍禁城西。翠濕亭臯草樹迷。細瑣鳥聲終日閙。從容雲氣四邊低。候成 候猶火候之義 亥釀催開甕。力省丁男罷灌畦。不識石標添幾尺。起携藜杖試前溪。</text>
<title>漫興</title>,<text>幽花晩色住年芳。酒榼茶罏遞送香。孤閣下簾塵自遠。老人高枕日偏長。空庭雨洗沙舂白。密葉風翻杏綴黃。百鳥遇晴爭噪聒。不知閒處爲何忙。</text>
<title>題梨杏</title>,<text>吾弟性不嗜酸。園杏熟。未嘗取啖。獨一樹味甜如快梨。故得名。方其爛熟時一嘗之。今年結實頗繁。摘分兒輩。悽然述感。食性知君杏不宜。吾園一樹愛如梨。今年對此千行淚。滿手團圓欲勸誰。</text>
<title>山陵私輓。有先輩故事。歸自江上哭班述哀。</title>,<text>萬世宗祊上有天。我王慈孝實家傳。雙懸日月金縢內。重整乾坤寶璽前。丙申羣凶內訌外煽。大寶旣傳。宗社遂安。 文過漢皇饒述作。仁如宋祖揔威權。烝黎二紀涵濡澤。留在冲人訪落年。其二倉猝危機一著安。從容掌上運三韓。窮閻照徹光明燭。薄海攔廻倒瀉瀾。並育飛潛天地大。暗消芽蘖網羅寬。挺生神聖非無意。此理如何久道難。其三史臣從古讚勛華。一字唯文美莫加。絶學復傳君子國。眞儒始出帝王家。深工分寸恒要惜。至理毫釐必辨差。試向奎章閣上望。高齊雲漢揷籤牙。其四圈墨硏朱徹曉鐘。芸香萬軸繞山龍。躬行君道兼師道。心法英宗溯世宗。殉去簡編還禹穴。叙來疇範卽箕封。秖今絃誦猶餘化。盛際䂓模可再逢。遺命以經書殉葬。其五東連長樂是慈闈。問寢朝朝起整衣。海內供歡齊壽考。廷心揚冊倍光輝。常瞻南極星辰近。每憶新豐乙卯歸。準擬斑斕上耆閣。壬年雖到事全非。其六佳氣葱葱徹絳霄。華城新寢欝岹嶢。地靈天意如相待。神理人情本不遙。史閣閟文徵百世。齋宮留像象三朝。當年獨斷遷灤議。已卜軒弓又葬喬。親製顯隆園誌。閟不宣示。後刊印御製始出。又留御容於景慕宮齋室。其七蒼梧黛色凍雲凝。江水西流輓未能。祖道千官冬至節。舟橋百尺夜來氷。心隨蠟炬燒仍折。淚入銅壺咽不勝。臣亦元陵舊朝士。更堪今日送新陵。其八混跡泥塗感暮年。浮名一夕荷恩偏。寧愁弱水三千里。叨近威顔咫尺天。促整戎裝陪暇日。別徵詩卷襲香烟。攀號血淚空沾臆。恨失重泉蓐蟻先。</text>
<title>趙判書 心泰 輓</title>,<text>鄕里英名少日聞。白頭重揖大將軍。生平報國瞻哀詔。終始知臣荷聖君。新邑勞分周宅洛。淸時勳敵漢㙜雲。歸魂尙結華城戀。鄰近喬山四尺墳。</text>
<title>曺兵使 學臣 輓</title>,<text>芝翁文彩照當時。傑出雲孫骨骼奇。聲望早持湖外節。恩光別屬殿前司。塵淸匣閉衝星氣。官罷囊空買酒資。旅舍孤魂猶戀主。去隨弓劒不遲遲。</text>
<title>斷送七八日家弟祥期。與新元並到齋居。百感交攻。案上弇州續稿有哭敬美絶句二十四首。觸覽傷情。依韻成詩。語無倫次。</title>,<text>落月先於欲曉星。病荄惟自待秋零。無端觸眼千行淚。偶閱禽經到鶺鴒。其二倉皇握手喚名時。此別心知非遠離。莫是君靈偏愛我。泣陳閻老緩歸期。其三儀容默想漸迷眞。但憶床頭坐整巾。可使他年夜㙜下。趨庭同作綵衣人。其四較爾生年七歲強。愛聞呼伯起扶床。腸回目瞪尋思處。初似依俙竟渺茫。其五三足扶桑遶幾周。黃河終不向西流。如令留眼須君返。白髮唯應再黑頭。其六到處提携不離身。至今魂亦戀通津。秋園拾栗哺癡妹。春帖題楣祝老親。其七無那流光劇逝川。六年哀血徹窮泉。燈前枕上聯綿語。秖願餘生保宿緣。其八詩律傳家體格成。不曾携卷要人評。謝公掩鼻非能事。阿萬時猶傚雒生。其九士欲求名盡赴秦。紛紛簦屩混蹄輪。蚌胎獨耻隨魚目。三刖能無泣血人。其十日夕通衢衆足騰。小堂淸晝枕高憑。冶城塵色都廻避。不問元䂓與茂弘。其十一誤身強半坐儒冠。不擲爲難擲亦難。莫把錦袍欺布褐。戢身同是一松棺。其十二璧沼當年盛育莪。麻衣一脫印纚纚。漢皇非薄凌雲賦。世乏楊監奈爾何。其十三昔君爲瑟我爲琴。絃上泠泠只一心。已是此心冥漠久。縱令絃在不須音。其十四百年身事筮逢屯。歲晏西臯獨閉門。欲向桑楡共餘暖。更堪頹景易黃昏。其十五忘情不欲學枯禪。駐世猶難斷俗緣。秖願羣仙瑤籍上。弟兄名字去同編。其十六志氣平居大耐貧。不將閒事強疲神。矮簷壞壁蕭然坐。擧眼全空世上人。其十七時因意到蹔濡毫。乃伯耽吟哂太勞。零落殘篇垂淚拾。附編家集囑兒曹。其十八根荄留著未言枯。萬物逢春氣欲蘇。砌竹庭蘭日在眼。紫荊無那一枝孤。其十九杳若相忘倏更侵。空花照眼淺還深。黃泉碧落無涯地。片刻游魂百遍尋。其二十遙瞻靖穆近淸眞。姿性天然逈出倫。一樹寒梅冰雪裏。暗香踈影是傳神。其二十一宿草離離掩墓門。楊山送目但歸雲。何由喚取遊魂返。細確隴阡記石文。其二十二生平何太命途奇。殘歲餘歡不償悲。眠共破衾餐共案。百年那有暫忘時。其二十三那箇衰腸盪盡情。須敎海渴復山平。心頭黯黯君行跡。不在蓬萊在玉京。其二十四忽忽流年未肯遲。樓頭斗柄已東移。逢人笑語當罇醉。直是癡兄不解悲。</text>
<title>哭萍翁李子茂 世延</title>,<text>移居恨不酒泉民。俗物都空白眼嗔。氣渴壚頭千萬斛。心長海內兩三人。硏窮鵲訣仍醫世。閱遍烏經爲葬親。古貌歲寒無覓處。亂山空對雪嶙峋。其二短褐飄零志不伸。猝然盃酒値交親。吐來勃勃胷中氣。驚動厭厭泉下人。感慨有時頗似俠。情端隨處葢多仁。餘翁筆禿全無力。奇節如君遂恐湮。</text>
<title>輓李尙書 鼎運</title>,<text>聽說沈痾已閱秋。急扶衰疾訪山樓。窓前藥竈生烟細。枕畔楸枰傍雪幽。欵欵故輸談笑樂。忉忉暗作死生憂。酒中詩後當年事。更對何人話舊遊。</text>
<title>哭五沙 後來乖張。亦復何與君事。此諸篇並與答光州時書存錄。所以深示慨惜之意。</title>,<text>茅茨負郭洞門深。東冶西芹日遣尋。自是詩筵無老少。不關雲路有昇沉。憂歡並閱渾通性。笑語遙聞已辨音。度外囂塵從自閙。百年廻顧此時心。其二婆娑老子守東陂。多病端居獨爾思。依舊山光雲散後。盡情梅蕊歲寒時。峯翁石老懷前蹟。錦水咸關記別詩。向夕林阿空佇立。瓊華手折欲須誰。其三向來同社盛歡娛。捨却吾曹此事無。經過頻頻以詩酒。提携日日有岐蘇。蕭森逸氣空凡馬。突兀英風洗腐儒。逝水浮雲一俛仰。山河暝色滿黃壚。</text>
<title>就題蕉葉 辛酉</title>,<text>薜荔墻頭傍竹林。灌須頻課種宜深。聲含竽籟鳴秋雨。色拂軒墀轉午陰。心正必從中節湧。身全不受外風侵。安知覆鹿元非夢。任爾沿途自去尋。</text>
<title>霜後更題蕉葉</title>,<text>深深衆木擁茅堂。階畔芭蕉不受霜。苦癖揮毫憐佛院。奇珍貢布憶蠻方。身過翠篠知經歲。性似丹葵愛向陽。多事棲遲園裏叟。每先冬節謹收藏。</text>
<title>移梅盆置紙閤之內漫賦</title>,<text>雨後天風歲色闌。小梅深屋貯平安。形蟠龍虎根柯老。氣管陰陽戶牖寬。冬暖秖應先臘破。夜閒偏好向燈看。百年處世有如此。不信人間行路難。</text>
<title>淡所洪稚恒。冬夜招吾家磬叔，沙弟。賦詩連牘見示。就次其五七言各一篇。沙南景執自號</title>,<text>逝者仍來者。長亭復短亭。憂歡樽酒綠。得失簡編靑。節物方冬雪。親朋欲曉星。遲廻爲戀闕。非是陋郊坰。其二眼看浮世幾廻新。身度稀年六返春。自許敢言天下士。孔懷唯有地中人。諸宗不復居連巷。一老何由去結鄰。忽枉橋西冬夜作。却緣姻婭倍情親。</text>
<title>今年梅花。病於早旱。歲暮數萼僅敷。對坐蕭然。漫賦題壁。</title>,<text>春意無深淺。枝間散數花。短屛容偃蹇。高燭照橫斜。穩藉依人境。留連領歲華。耐寒誇彩勝。豪貴是誰家。</text>
<title>北鄰夜設饅頭小集</title>,<text>纖月縈牎酒半酡。夜寒猶不廢經過。汴京風俗饅頭重。洛社衣冠雪鬢多。竹樹新移供靜坐。梅花欲笑起沈痾。逢迎秖爲詩書事。巷外囂塵奈我何。</text>
<title>聖宰登科。唱名日識喜。壬戌</title>,<text>甥館金泥捷。春風玉樹高。靑氊還舊物。丹穴見奇毛。久識穿楊妙。方知折桂勞。老成須自惜。無負九方臯。</text>
<title>淡所賦詩督和和寄 淡所方寓族弟尙中家</title>,<text>吾弟知君姪。居停一旅亭。閣臨千丈紫。坡到百年靑。游戲東方朔。瞻依北斗星。沈冥數遣問。慰我抱玄經。</text>
<title>飯後涉園。新葉正敷。摘成雨前茶。謾述寄西鄰求和。</title>,<text>恐以衰年負物華。家貧不辦邵翁車。花園永日聊行飯。穀雨中旬自摘茶。短僕撥開藤蔓曲。稚孫扶整帽簷斜。經時不出緣何事。詩罷逢君足向誇。</text>
<title>洪照鱗有詩見寄。和贈兼示淡所。</title>,<text>成長兒孫遞送迎。雙飛綵鷰百花明。橋西旅館當中路。溪上高齋據外城。竹葉分踈匙筯健。藜筇步捷袷衣輕。湖鄕盛事遙廻想。皓首聯翩傡馬行。淡所萬里橋寓舍。距吾居無遠。而照鱗所居正當其中半。且女孫新笄。將行新婦禮於溫鄕。淡所兄弟方欲携往。故及之。</text>
<title>女孫加笄日。淡所有詩記喜。用韻奉答。</title>,<text>禮自先人有。儀從吉日加。家風尙質朴。女德貴柔嘉。夫婦賢相敵。門闌喜足誇。愛將釵似鳳。看整鬢如鴉。</text>
<title>端居閴寂漫述</title>,<text>瘦骨枯皮已斂津。鏡中省識是何人。壯年飛動不無意。往事乘除如有神。山色依然太古靜。物華長與四時新。案頭籤帙懶舒捲。時有淸風來拂塵。其二沮溺相逢莫問津。馬牛呼去秖隨人。萬吹隨竅通天籟。衆妙同門會谷神。世道不勝靑史閙。交情無那白頭新。麻姑鬢已千莖雪。瀛海波今幾度塵。其三暖律噓廻草木津。容顔吾亦去年人。坐看雲氣堪怡性。生怕樽空爲養神。櫪上馬閒知謝事。市中魚賤喜嘗新。松櫺紙閤淸如水。此裏那容一點塵。</text>
<title>述感更疊</title>,<text>厲階當日是天津。媚竈由來自寺人。從此西方通漢徼。至今中國事胡神。奇奢物像窮機巧。幽遠星躔幻故新。徐李何心啓冦盜。鄒馮遺院化灰塵。萬曆四十三年。太僕少卿李之藻上西洋曆法。薦洋人龎迪我等洞知曆筭。乞開局成書。至崇禎二年。始命徐光啓，李之藻，湯若望等同襄曆事。今之天主堂。卽鄒忠介，元標，馮恭定從吾講學處。燕京之大時鷄坊首善書院也。魏璫嗾倪文煥詆爲僞學。毁先聖木主。燔經踣碑。而徐閣學光啓惑於洋說。借設曆局。推洋人湯若望主之。利瑪竇之因馬堂求進。卽萬曆辛丑。魏忠賢之燔經毁主。徐光啓之薦湯若望。天啓壬戌也。其二狂瀾倒地失涯津。白葦黃茅愁殺人。虛向名塗張氣勢。枉從邪徑費精神。時淸遺孽雖無賴。歲晩餘憂轉恐新。地近扶桑先受日。東韓判不汙西塵。其三北海南溟不見津。溯洄何處覓伊人。黃壚舊伴隨星雨。梁甫高歌動鬼神。向晩孤雲情性懶。方春百鳥語音新。床頭自在書千卷。澆盡胷中萬斛塵。其四菰蘆極目是汾津。鹺戶漁磯定幾人。少日相親餘水鳥。殘年不去負江神。夢尋茅屋詩書舊。淚入楸原雨露新。伏櫪已消千里想。可堪鞭策傍風塵。</text>
<title>漫述</title>,<text>身實踈慵跡似高。暮年幽賞秖林臯。菜花無數各顔色。燕子齊飛初羽毛。驗日陰晴著曆紀。感時吟諷涉風騷。九衢車馬自馳逐。形役幾人心轉勞。</text>
<title>哭海左丁尙書 範祖</title>,<text>瘦骨淸瞳思不羣。風流澹宕見微醺。故人未必皆知己。今世唯應少似君。雙鳥可能千歲遇。獨鷄誰復五更聞。馬融長笛黃壚酒。悵望秋山四尺墳。其二數子當時各短長。遠尋墜緖泝茫茫。賦詩萬首常高枕。游宦四方還澁囊。耆社未妨從野服。藝垣元自接湖堂。幾人不朽須公筆。泉路眞珠與寵光。其三留連酒賦歲華深。我佩衝星子抱琴。盡遣風雲入驅使。耻將塵土問升沈。暮途獨立從饒舌。晩節相憐實苦心。試上吹㙜尋往迹。不知何處覓王岑。</text>
<title>七月旣望。曉鐘初動。霽月方中。兒輩倣赤壁故事。相携過西池賞蓮。歸以二律誦傳漫和。余不到池邊已五六年矣。</title>,<text>西池隔幽賞。今我幾秋風。花信三春外。荷香七月中。夢魂淸欲往。鼻觀暗相通。况値前宵雨。塵埃一洗空。</text>
<title>又七言</title>,<text>一病林扉惜逝年。西池秋月幾廻圓。千株繡錯紅蕖地。半畝雲涵白露天。準擬携壺兼帶客。秖愁騎馬似乘船。雪堂詞賦吳興筆。輸與高名萬古傳。</text>
<title>柳金浦 肅之 追輓</title>,<text>傲兀衣巾野態存。心期羞與俗儒論。鯉庭聞禮楓巖宅。甥館談詩菊里樽。銅墨三城無暖席。鉛朱四部有專門。過從舊蹟餘衰疾。輓紙經年損淚痕。</text>
<title>次照鱗歎老行</title>,<text>倚西風長嘯。爲氣秋也悲。崦嵫日以廹。驅車欲何之。吾衰亦甚矣。發歎聞仲尼。諒無金石壽。何况蒲柳姿。從今以往者。疇燭若蓍龜。朽木蠧攻心。日鑠匪今斯。服食竟何補。羾擧杳難期。由來曲江筵。賢於洛社耆。深觴輒掉頭。稠坐常斂眉。危花泫墜露。懸崖瞠逼陲。華胥極樂土。漸縮爲龜玆。往事提不起。癡坐空纍噫。逝者非甚促。來者非不遲。汝自太憨生。公然送好時。悠悠伈伈間。桃暉倏桑曦。而如赴壑波。激之使迅馳。魄離始擬攝。神遁強思頤。羲輪一虛舟。壑轉那禁移。初當恚且懊。久思哂還怡。物理苟如此。天運復奚疑。願壽而諱老。何異蒸哀梨。自慰亦須臾。亂緖劇理絲。松濤耳常沸。花霧瞳還眵。心細智逾昏。夢煩魂不司。驀地方寸間。雲氣四流離。偶然意所欲。急促如渴飢。適復忍少頃。溺泄更矢遺。靈爽實凋喪。皮骨虛持支。無賴法水灑。何由業風吹。逃之如可免。居何擇蠻夷。彭聃世不再。喬松見者誰。長語向少年。少年那得知。飮食與被服。年年變所爲。新歡能幾何。舊悔詎可追。晩懷傷搖落。時物感葳蕤。棄置勿復陳。上策占便宜。未了門戶事。兒老渠有兒。催進潭菊釀。緩詠山樞詩。餘音發成章。言耄亦非巵。起步雙松徑。頹光苒苒隨。</text>
<title>與崔錫章，權景游 倚。拈次穌齋韻。</title>,<text>經時枕簟斷人探。射虎將軍老屛藍。詞賦悲秋見儒雅。工夫結夏憶禪菴。年光已度從心六。藥性頗諳折臂三。世態只今都爛熟。不須驚喜不須慙。</text>
<title>晩至洗劒亭。韓士凝，崔錫章已脚爲眼役。走向深處。獨步浪吟題石。</title>,<text>初旭暄姸宿靄收。短衫輕策正宜秋。安能閉戶長愁寂。耐可驅車薄出遊。颯爽溪山爭入眼。岧嶤水榭忽當頭。先登二子方何處。錦樹新霜萬壑幽。</text>
<title>少選兒輩隨至。二君亦歸同賦。</title>,<text>都門北出盡奇峯。一道淸溪度幾重。尙戴苔紋新漲石。漸成鱗甲舊題松。盤飧婢自隨時具。筆硯孫能在處從。是月不須誇赤壁。何如來聽寺樓鐘。</text>
<title>感舊題詩卷。寄贈岐川尙書。岐川游漢北歸</title>,<text>出門風袂倏飄然。老馬爲駒太劇顚。嶽寺携簦頻此路。戎㙜扈蹕已當年。星移物換銜盃裏。雨散雲收倚檻前。感慨悲歌誰解聽。舊游回首有岐川。</text>
<title>兩宮疹疾遄復。崔姪和人志喜詩見示。癃老跧伏。不勝慶忭之忱。謹步其韻。</title>,<text>運氣流行亦自天。蹔時憂色擧欣然。休祥並湊舟梁後。美疹全消藥石前。七廟英靈扶日月。兩宮佳氣惹雲烟。詩人解撰臣何有。寫出歡情卽賀篇。</text>
<title>李侍讀 重蓮 乞養得固城。見過索詩書別。</title>,<text>捧檄憐衣彩。揮毫憶汗靑。李君方以實錄記注。乞便養。 夢魂依北極。地紀限南溟。孝識家傳訓。廉看座有銘。林臯念衰疾。晴雪叩寒扃。</text>
<title>漫述</title>,<text>簾几燒香內。杉松過屋梢。低雲風不動。薄雪雨相交。廢圃鷄捎壤。荒簷鵲啄茅。寒江稍可榜。柴艇待巴郊。</text>
<title>家姪與孫兒。肄業漢北禪房書寄。</title>,<text>城居日夕厭塵喧。借暖禪房太華尊。携去父書堪仗姪。裁成家體且傳孫。由來百尺竿頭步。看取三冬帳額痕。同榻諸君盡英妙。雲霄次第待騰鶱。</text>
<title>次素菴韓士凝韻</title>,<text>松梢日刷雪花稀。臘月玄冥已解圍。屈指一旬新歲是。回頭七十六年非。形骸傲兀騏羞影。飮啄從容鳥識機。負郭小堂名漸喜。駕言寧復怨相違。</text>
<title>顚倒用前韻。更成一律。</title>,<text>汗漫百家誰是非。糺紛萬事但依違。詩情漸似容顔瘦。俗累仍隨鬢髮稀。苦惜殘梅持燭照。欲催新釀解衣圍。寒須傅火飢須飯。未信衰翁已息機。</text>
<title>輓柳承旨 雲羽</title>,<text>陪遊父子憶當時。車笠歌中歲月移。詞賦家家行卷有。聲名箇箇狀元爲。生涯淡泊惟書帙。笑語從容且鬢絲。滿目悲歡浮世事。九原歸報季方知。</text>
<title>戲次演雅賦梅韻</title>,<text>招返香䰟酹綠蛆。隴頭雲傍雪中驢。幽蘭老菊渾羞死。誰向泉㙜覓志蜍。其二藩溷飛花閙似蛆。靑姐春盡技窮驢。臘前至後嬋娟色。趁節神功五日蜍。其三冷蕊盃心玉暎蛆。戀香歸路倒騎驢。悞疑仙桂花如霰。照夜淸輝閃老蜍。</text>
<title>元朝素庵韓令送詩酬之 癸亥</title>,<text>風塵未斷夙生因。此日重逢感慨新。舊物稀年更七歲。今王聖德第三春。腰黃豈合長貧士。髩白何妨弗壞身。賴爾郵筒頻往返。每從詩上道吾眞。</text>
<title>題曆面。用前韻。</title>,<text>老儒唯識夏正因。法例雲㙜近更新。蓂莢何由辨旬朔。星躔實恐奪冬春。瑞暉亭午唐堯日。盛世生丁邵子身。朝飧晩粥渾隨分。短詠長歌却任眞。</text>
<title>壽磬濱族叔七十 自逗日堂至公六世。世享高年。合計爲五百四十餘歲。</title>,<text>酌酒勸君歌浩然。南山霽色當盃前。一家相承六七世。四紀重添五百年。長生有藥恒藜藿。秘訣無文但詩篇。人道叔癡姪更甚。露頂依枕梅花邊。</text>
<title>述慨</title>,<text>亥甕辛盤春可憐。靑天白眼擧觴前。弟兄四海數三子。鞭弭中原五十年。桑海屢遷空老去。參商一隔遂茫然。吹㙜舊迹無尋處。感激蜀州人日篇。</text>
<title>磬濱歸自藍井。贈我五言步韻奉答。</title>,<text>天地憐貧士。夫妻幸暮齡。歡顔供日日。凋鬢對星星。餘慶孫生子。前緣丙配丁。悠然常自足。能事醉還醒。余夫妻齒差丙丁。而今値委禽舊甲。今春曾孫生。磬濱詩以此二事相賀。故答之如此。</text>
<title>前冬偶與崔權兩姪。拈次穌齋集中韻。景執見而和之。遂依韻漫述。</title>,<text>紫氣高樓縱目探。龍泉在匣玉藏藍。平生干謁無光範。垂死歸依有晦菴。朱瑟敢言諧律五。靑編不啻絶韋三。百年將去無窮計。莫遣香名汗竹慙。其二籝金不敵篋經探。照眼靑輝待出藍。携卷有時遊璧沼。借燈頻歲宿禪庵。可能端木聞知二。未信夔翁足用三。乃祖雖無澤及汝。陳家秖願免卿慙。屬孫兒其三流落遺書盡採探。莫將文繡棄萬藍。無人竹紀窺梁塚。何處山藏覓李庵。大道津梁元藝六。中天日月卽經三。聦明已是隨年减。生不朝聞夕死慙。其四譎詭難窮巧曆探。雨花纔罷又風藍。濤瀾蕩潏迷洋舶。淵藪逋逃劇佛菴。態似妖狐身化億。勢成狡兎窟營三。腐儒舌弊將何補。平日空踈只自慙。其五浪迹泥塗倦歷探。官袍且莫問緋藍。馬閒金勒忘長路。僧老香烟守廢庵。處世誰將身比數。愛君唯識義生三。黃塵碧海須臾事。只有靑山色不慙。</text>
<title>送李都事善始 在璣 奉命試士關東</title>,<text>金剛不見使人羞。詩到金剛更覺愁。九郡平臨滄海岸。萬峯俱集正陽樓。能窺幻迹唯雙眼。莫惜勞筋始上頭。試覓龜潭一片石。他年定不逐波流。曾於龜潭立石題名</text>
<title>閒居無事。漫疊前日唱酬韻。</title>,<text>洞門深僻少人探。滿目田荒秖莧藍。䟽鑿亂流渾赴壑。因依佳木自成庵。食能晩飽兼旬九。綿定奇溫度臘三。出處細尋黃卷裏。可能無使古人慙。其二病猶籤袠恣蒐探。貧不衣巾耻縷藍。松竹有聲連夜雪。茅茨無恙過冬庵。行藏豈翅宜休二。事業唯關不朽三。海岸菰蘆頻入望。沙鷗似欲代人慙。其三 屬淡所兄弟朝朝短牘遞相探。橋水東西巷接藍。廳事借鄰携坐客。盤飧近市僦居庵。中宵賞月詩盈什。上巳看花序屬三。但使此身長健在。任呼牛馬亦非慙。其四 屬素庵。汾津舊居。有大小藥山。海上幽棲共返探。修來舊約呂鄕藍。淮山大小行尋藥。瀼岸東西對結庵。我已流年垂滿八。君今廻甲更添三。閒時細話平生事。晝影宵衾庶不慙。其五 屬錫章。官罷歸鄕。官罷歸期日日探。兒衣弊葛婦裙藍。得魚良夜難謀酒。捫蝨窮居尙有庵。好箇文章惜歐九。可能寒餓病陳三。世間何限聖兪鳳。眼暗老人眞大慙。其六 屬沙南浣花詩卷萬廻探。淺碧深靑揔出藍。蓬徑不通登市路。柴船久絶近江庵。生涯已判龜藏六。光氣猶餘玉刖三。踈慢衣巾空自在。俗多儇薄我何慙。其七楓岑香嶽遍窺探。夢想衣巾挹蔚藍。鐵鎖躋攀皆絶境。筍輿信宿盡名庵。曇禪眷屬能容萬。檀聖山河肇闢三。仙區一別難重到。形役浮生老病慙。其八塵埃野馬杳難探。遠色蒼蒼似漾藍。江漲桃花渾是酒。天垂錦幕不須庵。高棊直擬留拈一。窮鬼無煩揖送三。浮海居夷當日意。小華吾土陋何慙。</text>
<title>姜承旨誠吾 忱 見投五言。步韻奉酬。</title>,<text>故人南郭宅。偃息送頹齡。萬事涓涓酒。孤懷落落星。經來絳縣甲。添去玉川丁。長物今存否。舊氊元自靑。</text>
<title>贈李員外伯游 泳夏</title>,<text>藝苑傳中生貴多。故家文彩日蹉跎。無人解說東州集。到處爭誇下里歌。儒雅少年今見汝。公侯五世定如何。漳濱欲失經年病。春雪山扉信步過。</text>
<title>社日雨</title>,<text>山氣晩成雨。江心朝出雲。行隨社公至。霑與野人分。吹動蛟龍窟。滋添草木文。老農頗省力。餘潤易爲耘。</text>
<title>上初謁永禧殿。老病不能陪蹕。感舊謹述。</title>,<text>左海方初旭。天時正仲春。儀曹奏舊禮。原廟展明禋。日月眞容肅。星霜聖慕新。兩廟陪蹕地。瞻望泣孤臣。</text>
<title>追挽李交河 聖龜</title>,<text>君家自出是吾家。少小情親老更加。末路行藏全素質。平居被服絶浮華。郡章初返容顔改。江水西流歲月賖。地下岱雲憑寄語。更無人與對長嗟。君是岱雲婦弟</text>
<title>重牢筵近。家人頗多事。隨意漫題。</title>,<text>偕老稱家慶。微榮荷主恩。百年唯飮食。萬事有兒孫。到夢湖邊宅。關情海上村。縱知無古禮。隨俗賀廻婚。委禽時。李氏宅在楊湖。</text>
<title>廻婚席上贈內</title>,<text>祠堂雙拜鬢絲明。並坐當筵擧壽觥。執雉令儀如昨日。委禽佳約遂平生。寒宵敢忘牛衣誡。聖世偕霑鳳誥榮。黃耉何關盛德事。尙憐持贈子孫情。新婦贄用雙雉</text>
<title>代內答</title>,<text>菲質登門早。慈恩荷舅姑。先衰豈蒲柳。餘煖共桑楡。晴旭當簷媚。兒孫繞座娛。深知夫子意。身瘁道常腴。</text>
<title>夜雨同錫章次杜韻</title>,<text>山閣無端雨。兼將暝色生。濃添高樹影。吹合遠簫聲。暗溜承承滴。流雲段段明。八方同此夜。佳趣最秦城。</text>
<title>昨與淡所諸人。同游虎丘。値雨遽返。翌朝賦寄。</title>,<text>虎丘深處足芳菲。暇日相邀入翠微。白餠味包崖蜜美。靑泡香配市豚肥。餘花未盡堪留醉。小雨無端遽促歸。會待東關游子返。重尋碧洞弄晴輝。其二 憶文度前游隔林幽鳥謾嚶嚶。千樹桃花歲屢更。文度秖今湖外跡。武陵應復夢中情。仄徑每憐行傡袂。濁醪猶憶倒連觥。停雲榮木元多感。偏是衰年惜友生。俗解武字爲虎班</text>
<title>送春 今春有閏月</title>,<text>三分添得一分春。事事山家却任眞。倦夢喚回今雨客。餘花伴住老年人。舊醅垂罄還催釀。輕裌初成更拂巾。自去自來何與我。但看羲馭不停輪。</text>
<title>自嘲</title>,<text>不廢詩書事。何關老病身。未能負性癖。非是費精神。載酒無人問。忘餐有婢嗔。淸風如會意。時與拂床塵。</text>
<title>柬社中諸君。約會虎丘。</title>,<text>春來幽事在林泉。不必瑤㙜駕紫烟。芳草正堪紉作佩。明沙無謝錦爲筵。家貧佐酒饒蔬果。樹密啼禽勝管絃。笑殺棲遲園裏叟。強將華髮抗尊前。</text>
<title>虎丘燈夕。酒肴飯蔬。人各具一器。五七言律。人各賦一篇。</title>,<text>時淸事園榭。粧點遍幽深。老大何年樹。遷延盡日陰。飮食喧呼樂。謳歌浩蕩心。旛燈又今夕。高處見宮林。</text>
<title>七言</title>,<text>直出郭門西復西。山腰小屋屋前溪。四鄰花木從人賞。九郡風烟有客携。坐席任隨陰厚薄。食簞那問品高低。翩翩社裏多年少。英妙衣巾項領齊。善始新自關東返</text>
<title>朴工部永叟 命爕 弧筵見邀。雨愆佳期。用杜細雨何孤白帝城韻奉寄。</title>,<text>君家壽席盛逢迎。皓髮淸罇照眼明。他日鳳毛留禁掖。十年鳧舃返春城。老身欲動山何重。小雨忽來風復輕。向晩衝泥眞自㥘。會須晴景且閒行。</text>
<title>哭權尙書 </title>,<text>盛際君臣寵渥隆。蕭踈鬢髮倏成翁。化宣南國頻持節。步穩雲司一緫戎。容顔颯爽耆英上。文藻差池館閣中。滿眼兒孫輕捨却。怱怱攀去鼎湖弓。</text>
<title>姜使君明初初度壽席。値齋居不赴。追寄長句。</title>,<text>聞君五馬入秦關。春酒盈盈壽日還。孫竹養成棲鳳侶。斑衣送上點鵷班。瑤琴律呂泠泠合。極宿光輝的的攀。不恨齋居阻顔色。眼前長對屋頭山。</text>
<title>成士執送北妓大歸。用香山別樊素韻。見示求和。</title>,<text>君意盃空初止酒。妾心風動欲呀扉。能無宿戀兼悲喜。耐有新恩許放歸。𨇾蹀紫騮從自去。悠揚粉蝶傍誰飛。柳花可捉何須捉。竚立一聲金縷衣。其二花不自知顔色衰。九分嫌我月輪虧。請看客鷰辭巢日。爭似游蜂採蜜時。楚客休爲巫夢。燕姬肯戀鏡湖湄。回思枕畔纏綿地。已是茫然天一涯。</text>
<title>過故相宅。宅已三易主矣。馬上口占述嘅。</title>,<text>結社論詩四紀餘。主人肝膽未言踈。自從門外施行馬。倦向庭邊駐蹇驢。何意渭涇爭吐納。向來桃李盡空虛。不須擧扇頻頻障。時有天風與拂裾。</text>
<title>寄淡所兄弟</title>,<text>幽棲地僻久離羣。靜愛茶香几席熏。飯後小庭廵一遍。睡中長日占三分。郊光藹藹新沾雨。山氣濛濛自出雲。棣萼故人眞可羡。對床淸話到斜曛。</text>
<title>報更</title>,<text>積雨衡門外。老兵來報更。側聽還每夕。回薄是何聲。淺樹棲鴉起。深廊睡犬驚。知時恒不失。無愧曉鷄鳴。</text>
<title>寄士執</title>,<text>棲園老叟不勝閒。簾閣倏然紫閣山。身事從容萬卷內。歲華流轉百花間。年年藥餌無人問。往往神交有夢還。悵望兩翁今若此。子雲留待意何艱。</text>
<title>早起將向西池賞荷。李孺祚令公適有書書寄。</title>,<text>經時衰疾滯巖居。藥餌今年氣蹔舒。騎馬輕颸吹白髮。滿池初日映紅蕖。正謀長夏花間酒。忽枉故人林下書。手折瑤華倍怊帳。何由嘯咏與同渠。李令自號林下陳人</text>
<title>沈仲賓 日魯 賞蓮。用杜韻求和。書此以酧。</title>,<text>老眼今年不負花。臨池小閣護堤沙。幽閒本自關情性。早晩唯應逐歲華。爽氣洗空三伏熱。淸香分許四邊家。且須沽取新豐酒。佐以東陵五色瓜。</text>
<title>送韓士凝知豐川府</title>,<text>東國正西界。官居滄海邊。層濤浸日月。兩岸劃齊燕。茫昧皇華路。荒唐異域船。故人丁法正。歗詠憶當年。</text>
<title>贈洪侍郞養仲 義浩。以中宮冊禮謝恩使如燕。</title>,<text>每歲空煩賀正使。如君此去實光輝。咸池瑞色瞻龍衮。京室徽音儼翟褘。楊柳驛亭枝欲老。梧桐井榦葉初飛。不愁行役經時節。早雪關山四牡肥。其二文武衣冠逐逝波。老人銅狄坐摩挲。盧龍舊是天王地。屠狗今無壯士歌。四海狂瀾洋舶遍。八旗新籍漢兒多。使行只到燕京返。物色中州更若何。</text>
<title>贈古羣山李節制 禧爕</title>,<text>劒城相望古君山。九十九峯烟霧間。畫角錦帆都節制。米船春貢太倉還。</text>
<title>贈別洪同知景興 復浩。隨子官谷山府。</title>,<text>黯黯交情老轉加。歌長我笠與君車。經過久識衰年少。信息那堪別路賖。閱世滄桑添白髮。隨兒勾漏覓丹砂。前趨綵袂仍黃綬。家宴從容早放衙。</text>
<title>贈洪原知縣金佐賢 佐賢家在忠州</title>,<text>除紙滄浪起老儒。朝趨鳳闕夕驪駒。中原極望踰千里。北塞平分據半途。度嶺星辰高出地。接天溟渤俯成湖。窮年兀兀書帷下。一上征鞍氣欲穌。其二 余嘗謫利原。利原有赭湖。流人當日赭湖湄。郡國風謠往往知。子弟詩書同內地。閭閻衣食樂淸時。悍姿本自麤豪甚。直性猶堪敎化爲。穴乳浦珠無定産。秖隨官長有推移。</text>
<title>老人耳中。長送風雨聲。夢廻驚顧。月色滿床矣。以子瞻彭城之思。兼杜老樑月之悲。腸摧淚逬。寫成一絶。癸亥八月十二日曉。</title>,<text>風雨驚廻滿耳聲。枕邊樑月向人明。聯床舊約 一作樂 無尋處。秖是彭城在九京。</text>
<title>有懷李姜二學士。李罷官閒住。姜方直玉堂。用杜八月十五夜月韻奉贈。</title>,<text>宴坐多幽思。悲歌攬寶刀。美人秋水濶。明月玉堂高。影侵盃中酒。光翻鏡裏毛。當時謝莊賦。餘興騁柔毫。</text>
<title>示孫兒</title>,<text>細將家體火傳薪。耻學時粧雨墊巾。雲翼垂天眞自信。霜蹄歷塊不須嗔。且看爾祖平生事。豈有當年藉在人。稚竹漸看含鳳曲。老松那禁作龍鱗。嗔一作顰。杜詩曰白頭無藉在。藉在猶藉賴也。子美累用之。</text>
<title>次放翁寄姚太尉韻</title>,<text>靑騾倏遠逝。再出竟何時。落羽驚虛鏑。窮鱗蹙廢池。种家羞毅魄。麟閣負䧺姿。不有姑蘇役。子皮誰得知。姚平仲以累世將家。年少矜俠。頗負山西之望。南渡諸公。往往寄想興嘅。其心良苦。夫慮功名之獨歸种氏。撓師道持重之議。先期輕動。兵敗身逃者平仲也。太原之役。不與師中協勢。失期不至。卒使老將獨死者。平仲之父古也。宋事之大去。由此兩戰。姚古廣州之竄。何足贖其罪也。平仲之逃。直怕喪師之誅耳。何足道哉。平仲之議李忠定誤主之故。卛多棄其迹而恕其心。君子亦不免黨乎。</text>
<title>淡令見寄五古百三十言奉詶</title>,<text>俗務久已屛。浮念或相攪。名山輒意行。芻豢時夢飽。慵眠每當午。宿酲如酣卯。滋味耐自知。細嚼當快齩。莫恃畹滋蘭。須防肆近鮑。衆星已向沒。獨餘參與昴。孤桐閟希音。不受風相撓。休嗔少欺老。寧羞拙讓巧。藥性隨所用。劑者費蒸炒。被服襲周孔。侏𠌯斥蠻獠。垢痒一爬剔。安得麻姑爪。中情信修姱。焉用衒奇姣。夜氣亦孔神。試商慊與恔。</text>
<title>復用前韻漫述</title>,<text>衆庶自馮生。萬變何廝攪。膠膠復擾擾。經營爲煖飽。百歲起髫齓。一日從寅卯。弱者競欺負。強者相噬齩。鱗鬣誤失勢。暮市悲腐鮑。衾裯不循本。宵征怨參昴。君子處利害。不眩而不撓。惟知蹈䂓矱。焉用騁機巧。方塘淡容與。不受膏火炒。忠信所被冐。夷狄戎羗獠。奇不衒角觜。利匪恃牙爪。明鏡炯自照。誰媸誰爲姣。非徼千世名。要使寸心恔。</text>
<title>歲暮述感</title>,<text>翠篠蒼杉晩色稠。林臯東畔水西頭。歲云暮矣星辰轉。人自悠然几杖幽。四海弟兄從聚散。百年風俗共沉浮。渭淸涇濁唯眞性。筮短龜長莫浪愁。</text>
<title>[櫟社錄序]</title>,<text>匠石爲櫟社解曰。散木也。無所可用。故若是之壽。余謂木之從樂。樂其保天年也。生托於社。適有天幸耳。遂取而名吾錄。甲子春。餘窩七十八歲老人書于西郭之漸喜堂。</text>
<title>元朝雨後眺望</title>,<text>知時暖律通新令。隨意輕飇解薄陰。形勝禁城通御氣。光芒初旭照人心。洗空冰雪千峯峻。散入雲烟萬戶深。正有棲遲園裏叟。樽前抱膝動高吟。</text>
<title>孫兒將肄業禪房。臨行贈之。</title>,<text>薄俗穪才子。翁心不願爲。欲成千古業。必自少年時。聖作菁莪化。家傳蘭菊詩。由來鬱金酒。盛以良玉巵。先祖玄軒先生詩曰。佩蘭啖菊嗽秋潭。吾宗人世世傳誦佩服。</text>
<title>沙弟來宿。曉起同賦。</title>,<text>虗明一道射東欄。半壁圖書倚枕看。嘉木潛芽應夜氣。幽禽不噪尙春寒。酒從多病元謝飮。冠自無塵豈待彈。對汝欲携如意舞。衰骸忘我起居難。</text>
<title>曾孫初度日。三秀袖詩相賀醻之。</title>,<text>再見甲子歲。平生料豈曾。蚌珠實奇愛。犀角信嘉徵。翁意耆年贈。家編喜事登。幸玆庭院內。孫竹日看增。</text>
<title>上元步至新橋。與三秀，沙南二子同賦。</title>,<text>城闕欝岹嶢。城南第四橋。平生上元月。七十八良宵。市散浮埃絶。天高暖漏遙。遊人各伴侶。來去自相招。</text>
<title>新橋記遊。答淡所書訊。兼示三秀諸子。</title>,<text>甲子孟春月。十五日乙巳。新月出未高。微雲尙旖旎。舊俗重蹋橋。傾城沸履屣。棲遲園裏叟。稀年八加齒。沈痾負令節。居然向二紀。老馬忽爲駒。長楸入望裏。沙藜復適至。風日兼暄美。兒姪曁稚孫。同里數三子。悠然出門去。筇枝屛不恃。迤北尾泉路。巷陌踰靡靡。經過故人宅。感舊懷未已。丘山久零落。黃壚渺尺咫。周行實在前。南北平如砥。木覓蜿前據。白嶽屹後峙。葱籠御氣中。重城繞禁里。出郭門四顧。長川走邐迆。上下五六橋。中半新橋是。左右通狹斜。其上可方軌。童子進蒲團。石欄當隱几。烟斂出遠樹。冰散有流水。歇脚且斯須。隱隱鐘聲起。國法許放夜。閭井早休市。遊人袂成帷。紛紜閙如蟻。喧笑臂爭把。談謔掌交抵。見我鬚眉古。驚怪環相視。少年各有伴。經行無遠邇。唐風戒蟋蟀。鄭俗羞溱洧。三秀吾所欽。年輩惟有爾。良會宿戒期。相見便驚喜。携之欲流覽。羸骸慳步跬。磬濱亦何事。跫音苦難俟。烟茶歇更燃。風袂行復止。眷言淡所翁。昔疾今何似。愛之而不見。踟躕勞遠跂。丁丁漏轉促。稍稍星欲徙。老人難久坐。餘寒逼衣履。圯橋宛在眼。騎馬從此始。</text>
<title>寄孫兒山房肄業</title>,<text>翰墨禪房會。看山可入詩。連岡通氣脉。流水達條枝。過雪林巒潔。生雲洞壑奇。化工供萬象。神悟聽渠爲。</text>
<title>淡所惠我五絶七章。依韻賦古風一篇酬之。</title>,<text>山溪洩如絲。山木刳爲筒。涓涓僅自達。濤瀾敢誇䧺。龍鐘人已老。而不廢歗詠。譬如酒戶窄。猶思擇賢聖。濶步妄希驥。未甘跼海東。刺繡羞倚門。市人不言工。效顰莫捧心。奇醜驚鄰婦。古來採詩者。不到康衢叟。知希則我貴。吾聞諸柱史。澎湃與潺湲。同輸一壑裏。本性是淸泠。泥滓詎能病。七尺自有身。方寸自有鏡。鬚眉與肺肝。歷歷坐相對。千秋萬歲事。江河流自在。</text>
<title>閒居取閱舊藁。甲午元日詩。有百年禮樂吾猶魯。萬國車書帝尙秦之句。流光荏苒。鬼趣漸逼。天運之循環無日。地道之凝陰依舊。次韻述感。</title>,<text>簾閣從容整葛巾。白頭吟望感懷新。噓炎志大生扶漢。蹈海風高死擯秦。坐致茫然千歲日。居停從此幾回春。長江擊楫黃龍飮。可是中原更有人。</text>
<title>次三秀韻</title>,<text>冷宦終年不坐曹。十霜猶足一緋袍。貧思貨殖寧非妄。醉讀離騷亦自高。齒豁尙能恣飮噉。髮踈還喜快爬搔。蒲團箕踞從諧笑。客至都除拜揖勞。</text>
<title>次吳台克卿 載紹 蘆原新庄韻 韻用錢考功窮達畊桑詩。</title>,<text>喬木夙敷榮。立身異草茅。方思贊鴻猷。焉得戀樂郊。柳引循澗路。松護過墻梢。飛鳥有時還。遙連上林巢。凭欄久躕躇。雲烟變態交。其二堂前植桃李。園中剪蓬茅。懷哉弼雲翁。遺墟寄靑郊。消搖几杖地。淸颸襲林梢。仙鶴去不返。來者復爲巢。今昔一俛仰。魂夢往往交。庄近白沙李文忠故亭</text>
<title>復用錢韻見示。步呈。</title>,<text>名都盛池園。禁里羅亭樓。誰家一丘壑。蕭然茅葢頭。登高騁遠望。一水東西流。皎皎波中鳥。隨意各沉浮。叢桂被崇阿。百年幽事稠。非無京闕戀。諒愛川澤遊。買山苦無資。城市廹喧湫。叶 一讀佛巖作。爽氣襲飀颼。借問太行車。何如野渡舟。勞佚亦一時。委心任去留。悠哉膝上琴。歌歗散我愁。</text>
<title>山南宥翎上人。袖靑城老人文字來訪。其歸步韻贈之。靑城成士執自號</title>,<text>厖眉覆睫頂光幽。蹔到人間有所求。舊事高禪長結夏。新成寶㙮幾經秋。楞華晩歲須眞諦。甁鉢今年始遠遊。袖裏明珠驚照夜。靑城文字落床頭。</text>
<title>放歌行。寄靑城老人。</title>,<text>紫閣峯前故人居。不見顔色二載餘。故人今日客湖縣。京國迢迢音信踈。洛陽陌上春風早。少年巾服何娟好。入門桃李誇生蹊。當場博奕喧爭道。老夫蕭然一環堵。舊雨人稀况今雨。憶昔志氣方盛時。一日虛聞不耐度。揷架縹黃破萬卷。疊紙雲烟掃一遍。不然騎馬事經行。北柳南花看不倦。素琴泠泠山水音。逢君把臂便入林。聚散悠悠百年內。髮到稀時情轉深。末路蹉跎兩禿翁。恨不朝暮巷西東。有求輒應來不距。平生嗜好畧相同。門徑蒼苔飄杖錫。秘演知是曼卿客。坐間亹亹談雪城。黯黯天庭動黃色。此來幾時仍告歸。白雲還向東南飛。我有健筆不讓魯陽戈。贈君欲挽崦嵫暉。</text>
<title>和淡所閒居雜詠</title>,<text>東人昧治葛。麻枲以衣裳。旣患易弊壞。况復値雪霜。唯有木綿布。耐久無炎凉。葛衣老而好看書。與飮食相似。病者雖噎嘔。尙自留餘滓。今日復明日。常要著腔子。書座不置棊局。奩不貯棊子。蓄之正恐解。不解非所耻。勝敗人自競。旁坐且隱几。棊僊翁噀紙餘。詞客尋梅處。亦足代杖策。不用費徒御。游龍流水間。緩驅同來去。驢</text>
<title>新進士放榜日。卛孫兒台錫，族子仁秀拜坡上先廟。路逢李君廷泰。三人自幼同榻。一時中選。</title>,<text>白面靑衫春正娟。交衢邂逅杏花韉。羽毛成長元同隊。項領參差遂竝肩。箇箇穿楊誇妙技。人人擁馬賞芳年。羣材幾日資鑪鞴。喜氣餘春入管絃。</text>
<title>乞暇辭陛。値親臨殿試。隨至春塘㙜。卽事述感。余己卯別試丙午重試。俱在春塘㙜。</title>,<text>上林淸蹕偶成陪。雨露三朝鬢雪皚。抱玉幾趨芳草路。攀花再上瑞葱㙜。香烟蜿蜿從天起。仙樂依依動地來。盛世衣冠稀舊識。秖今詞賦定誰才。</text>
<title>楊江道中</title>,<text>進士非能事。歡情供暮年。松楸去灑掃。車馬屬聯翩。新漲桃花浪。輕風楊子船。新恩存舊俗。巾服喚當前。其二故山遙望海雲低。舟渡楊江更向西。百遍已敎筋力盡。十年猶不路歧迷。牛閒短壠行隨草。馬健長途動撥泥。孫子導前兒子後。寵光春日與提携。</text>
<title>謁外祖墓</title>,<text>幼少趨參地。松楸韓氏原。行龍赴海健。乘馬 峯名 主峯尊。衰白還今日。曾玄亦外孫。淵明府君傳。感激爲慈恩。</text>
<title>汾鄕感舊</title>,<text>通穪古藥山。赤巖別有里。連延內外洞。籬落頗櫛比。田疇亘錯落。浦溆繞邐迤。盈場納禾稼。登盤有鯔鯉。園秋栗過拳。山春花鋪綺。時節事娛遊。居人饒生理。緬憶初歸時。我生未毁齒。奉歡有父母。陪遊實舅氏。中表僅十人。弟兄兼妹姊。暇日多內集。斑衣襍環珥。流光不相貸。壑舟倏已徙。玆歲復何歲。驚心舊甲子。</text>
<title>聞姜明初 世靖 赦還寄賀</title>,<text>魚放滄波鳥返林。故山歸臥識君心。生成天地恩何極。顚倒妻兒喜不禁。塗路免經炎雨苦。鬚眉不受瘴烟侵。老人相望遙相憶。唯聽黃鸝欵欵音。</text>
<title>萬曆深河戰死人崔永元之後孫奎顯。遍求詩文。表揚其先蹟賦贈。永元從左營將金應河赴戰死。</title>,<text>䧺心直掃犬羊羣。只要英名豈顧勳。平世誰知崔壯士。奇男偏屬左將軍。深河血灑餘枯柳。故國魂歸有斷雲。曾上延平嶺上望。至今猿鶴不堪聞。</text>
<title>和洪叔章 彜浩 接梨行</title>,<text>美惡豈殊性。轉移唯在人。留根仁者術。接脈化工神。餘氣還生氣。前身卽後身。仙家資服食。火棗與爲鄰。</text>
<title>贈別灣尹洪侍郞養仲</title>,<text>邊庭直接尙書省。宰相須兼保障才。東國二品通穪宰相。故從俗用之。 暇日統軍亭上望。去年持節薊中廻。星垂箕尾封疆錯。水限華夷劃地開。欲報主恩無內外。不妨裘帶蹔徘徊。</text>
<title>流頭。錫章來宿共賦。</title>,<text>桃花落盡送君回。君返榴花映淥盃。未必貧家無令節。也能深巷有高㙜。浮雲忽逐輕颸散。好月仍穿密葉來。準擬提携池上去。芙蓉萬朶待人開。</text>
<title>用子美吳郞司法韻贈聖宰 聖宰欲買宅不成。權就舊屋葺理。</title>,<text>世無騎鶴上揚州。劣置房櫳屋兩頭。稚子詩書容跪起。故人筇屐許來遊。數家烟火聊通夕。三伏蒸炎欲變秋。早暮往還隨意到。老夫於此足忘愁。</text>
<title>聖宰見詶。雨坐無聊。步韻回贈。</title>,<text>一壑寬於雲夢州。茅茨八九瀼西頭。有時禽鳥自飛下。無事妻兒堪衍遊。籬近山光庭近水。柳宜春色菊宜秋。茶罏箔唯高枕。行路難行莫浪愁。其二 以下漫述少小䧺心隘九州。天高不用苦低頭。簡編今古窮幽賾。海嶽東西極壯遊。詎肯將身甘季孟。誰禁滿腹貯春秋。銘旌史冊他年見。枉作平居兩段愁。放翁詩曰銘旌官職目前事。史冊姓名身後憂。其三從事無煩覓遠州。殘年卜宅近壚頭。徒慙子美虛通籍。差喜淵明晩絶游。向壁拈花如結夏。關門謝客似防秋。晨鷄鞴馬長安雨。意氣何人不解愁。其四蹄跡相交禹畫州。亂流何路覓源頭。屠沽講佛皆迦葉。弟子分科揔夏游。蔽日浮雲能盡夕。橫瀾砥柱孰千秋。盤根入地虬蛇競。匠石當之亦自愁。</text>
<title>英寢郞成元發 永愚 將赴直。有詩見贈。奉酬兼訊趙生原明。</title>,<text>愛酒能詩少似君。好音空谷慰離羣。祠官明發靑門道。曙旭晴開紫閣雲。三伏蒸炎強半過。二陵松栢恰中分。倚樓才子頻相見。消息平安與報聞。</text>
<title>沙南至。與三藜拈次杜韻。</title>,<text>長時藥裹廢琴書。積雨荒村久索居。鬢雪蕭蕭梳映鶴。厨烟漠漠釜生魚。耦畊沮溺何由羡。方駕曹劉亦太踈。蕪沒庭邊數叢菊。爲關幽事自携鋤。</text>
<title>寓歎</title>,<text>聖兪窮甚豈工詩。李廣侯遲實數奇。蠟屐百年山未了。滄浪一曲水難爲。悞疑卽事還前事。漸覺新知多舊知。平日滿囊經濟策。如今點檢揔閒辭。</text>
<title>贈別李中丞休吉謫端川</title>,<text>御史㙜高接大荒。百年男子信行藏。三登鐵嶺乾坤濶。一出金門道路長。雨洗炎蒸蘭佩潔。露霑時物樹蟬凉。賈生識淺空憂思。枉遣詩人薄漢皇。其二由來福地說端川。風土淸凉飮食鮮。薄譴明時元寵渥。嚴程六月敢留連。妄言秖是憂虞切。冷迹何曾愛惡偏。珍重老夫相贈意。案頭羲易好周旋。其三蒼黃三伏出關門。尙記端溪近利原。負罪縱慙言責地。全生傡荷聖明恩。磨雲南北分爲郡。濱海舟航接似村。載酒城西問字者。只今能有幾人存。</text>
<title>積雨深巷。索居愁寂。臥誦子美江村詩。飄然神𨓏。步韻寄想。</title>,<text>自古名區著勝流。峽江淸絶海山幽。碧雲巖頂恒棲鶴。白雪沙頭晩浴鷗。盡日閒游唯屐蠟。有時晴景卽簾鉤。况兼少賤多能事。藥草羹魚自可求。</text>
<title>述意。復用前韻。</title>,<text>心期已謬歲如流。破屋林臯日益幽。何不歸飛隨倦鳥。也堪游戲伴輕鷗。衰顔足借金丹駐。畏道全忘石棧鉤。繞膝兒孫供笑樂。消閒詎必外人求。</text>
<title>歎息。更疊前韻。</title>,<text>十年樊社歇風流。灌木陰陰谷轉幽。歎息楚狂歌處鳳。驚飛海客狎來鷗。非無愛酒涎流麴。判不封侯曲似鉤。末路浮囂何足問。平生只合反身求。</text>
<title>七月旣望。會于漸喜堂。七十以上鄰老。權人和 俰 戊申生。三秀柳上舍時晦 光鎭 己酉生。淡所洪侍郞稚恒 克浩 辛亥生。後巖李侍御楚白 之珩 癸丑生。磬濱睦文川景遠 祖永 甲寅生。兼窩李延安龜瑞 廷書 乙卯生。六十以下。崔廣文錫章 鴻晉，申金吾郞用晦 顯祿，蔡正字文宇 弘韻，李侍御善始 在璣，洪生而述 羲允，李寢郞聖一 遠揆，權都事景游 倚，沈承宣華五 奎魯，李殿中景學 游夏，李拾遺伯游 泳夏，姜檢討百源 浚欽，洪拾遺自天 命周，沈國子君實 英錫。齒各差池。而成諫議仲周 鼎鎭 新除嶺府。委訪叙別。家兒仁圭，孫兒台錫與筵。拈杜韻各賦一篇。</title>,<text>衰疾吾何有。諸君實寵光。虛櫺延返照。踈樾送微凉。驛路行應遠。關河思正長。參差山澗曲。歸騎犯曛蒼。五句屬仲周。六句懷養仲也。</text>
<title>客散。錫章，文宇，善始，聖一，景游，景學，百源留宿。拈陸韻共賦。月下聞鄰家鶴唳。七言第三韻蟬字。必用鶴字屬對。詩令也。</title>,<text>松間導客入。繫馬松下扉。悠然將向夕。老者早言歸。疾病從欹枕。留連勸解衣。烟雲浮世態。唯願永無違。其二松梢列峀竹間泉。一半圓臯斂夕烟。月吐雲山聞警鶴。風捎露葉噪驚蟬。家貧未辦頻沽酒。身老還憐稍减眠。賴是提携有數子。若爲鄰近度流年。</text>
<title>翌夜月出聞鶴唳。用前韻依舊令奉善始，百源。</title>,<text>獨夜神淸枕下泉。滿簾山氣藹雲烟。丹霄響徹三更鶴。玉露喉霑萬木蟬。我已餐霞方却老。君應對月不成眠。石翁海叟俱冥漠。唯有心期托少年。</text>
<title>憶舊遊。寄養仲。</title>,<text>朔雲空濶快鵰盤。浪迹西遊憶跨鞍。擧目縱觀千里窄。側身長嘯二儀寬。隱隱腥塵燕塞暗。戎戎戰氣鴨江寒。隋唐舊事俱銷歇。豪竹哀絲競作歡。</text>
<title>姜松潭明初。用長崖唱酬韻見投。酬以四篇。</title>,<text>飛下幽禽數近前。烏皮几在傲華筵。浮雲不定須臾色。散木安知大小年。旅食有人頻掃榻。浩歌聞汝早歸田。思憑爽氣消庚熱。倘借跫音警午眠。其二 屬松潭家聲韋杜未央前。復見賢郞侍御筵。少小視君如視弟。輩行論世豈論年。官曾脫屣還踰嶺。錢卽沽書不買田。我有一床無上下。幾時相就共酣眠。其三 屬三藜大道如天馬不前。脫靴何路許登筵。沉痾入室愁貧婦。喚渡臨江愧長年。誰使燃藜天祿閣。從無負郭洛陽田。笑殺迂頑學癡叔。哦詩未徹抱書眠。其四 屬百源奇氣曾推丱角前。殘齡酒賦每同筵。從容禮樂常餘地。際會風雲政妙年。手擘擬回西倒浪。舌畊偏占上腴田。淸宵數子留連處。照眼明珠喜失眠。</text>
<title>漫述</title>,<text>環堵郭西巷。由來貧士居。燈喧方夜飯。盤侈已秋蔬。蘚壁衣惟葛。蒲團枕卽書。偶聞街里語。紫誥有新除。近日兩相枚卜</text>
<title>課家僮剪治小園</title>,<text>小園圓丘側。棲遲歲華暮。常思剪惡木。敢忘殖嘉樹。新晴課健僕。持斧循山路。愛惡判立談。去取隨指顧。滋蔓旣亟圖。蟠根亦漸吐。斯須響丁丁。蒙翳豁步步。到手無棄物。厨婢走拾聚。巨者代炭爇。細者當薪厝。坐失土銼冷。免向市門雇。老人意甚適。行不礙杖屨。淸光延日月。積陰掃烟霧。蟲蛇遂遠遁。禽鳥許來住。徘徊重沈思。以玆物理悟。剗除及荊榛。霑濡有雨露。東風花信至。桃李宛如故。</text>
<title>同藜君拈次陸韻</title>,<text>冲霄本意在鞲鷹。肯顧牎間鑽紙蠅。幽壑古來多壽木。淺山元不住高僧。佳辰稻熟謀新釀。永夜芸香理舊燈。準擬秋風返鄕里。登仙只少並舟膺。</text>
<title>新稻</title>,<text>八月早稻▣。江船通海鄕。眉愁看漸失。胃弱恐相妨。急杵舂仍細。寒泉洗更香。殘年重一飽。吾已及新嘗。</text>
<title>噉粥</title>,<text>食性餘翁粥不嫌。渚田新稻滑仍粘。丹爐取火陰陽合。玉椀浮香色味兼。兒婦捧盤瞻跪進。孫曾繞席喜匀霑。滿樓初旭光芒動。安坐當中笑捋髯。</text>
<title>聞鏡巖禪師應允亡 舊名慣拭</title>,<text>萬里滄江一幅帆。滿船斜日半山銜。平生故舊隨波盡。又向空門失鏡巖。</text>
<title>題楓嶽畫障</title>,<text>蓬萊一別已多年。嶽色隨人忽滿筵。秀氣靑冥常匝地。寒輝白日競參天。眼光照徹經行處。手勢橫縱指點邊。起抱瑤琴歌緩節。一時飛舞到床前。</text>
<title>偶述</title>,<text>天假殘年眷老儒。官須薄祿養微軀。詩篇酒券爭多少。道氣塵愁遞有無。銀漏通宵瞻象魏。繡袍經歲坼天吳。白鷗終是菰蘆物。極目烟波接五湖。</text>
<title>追次先藳中秋韻</title>,<text>記童子時。先君在汾津僑舍中。秋夜呼寒字命小子賦七絶。仍次示曰雲散長空白露寒。月從今夜十分團。最嫌庭樹妨人意。步向樓頭顯處看。先稿屢經散佚。而此篇幸存。今秋送孫兒省掃汾楸。風樹之哀。霜露之感。交切于中。追次書示兒輩。河汾秋色草堂寒。詩裏陪歡綵袂團。唯有靑天一輪月。鯉庭當日照臨看。其二萬古巍然一廣寒。月將天體共團團。山河不改當年色。留與兒孫著處看。</text>
<title>次杜集八月十五夜韻</title>,<text>新浴東溟水。高臨北斗城。三韓能近受。萬國最先明。積氣摶常聚。盤根斫弗傾。蟾寒兎亦老。何事謾營營。</text>
<title>漁翁</title>,<text>姓名眞與跡俱藏。漁釣生涯歲月長。眼逐竿絲齊上下。磯臨洲渚宛中央。烟簑一色靑蕪內。雪鬢同羣白鳥傍。歌竟復歌還自笑。由來此曲是滄浪。</text>
<title>八月二十八日。駕幸華城謁陵。九月初一日還宮。癃老未能參班。祇候路傍感賦。</title>,<text>磐石還今日。園陵向五年。翠華方曙旭。白露又秋天。御氣羣靈護。戎裝百里連。三朝有老物。悲喜羽旄前。右動駕其二輦路千官集。鑾輿四日廻。平安頻驛騎。歡樂共輿㙜。鼓角先廂動。旌旗上將來。老年稀伴侶。斜景與遲徊。右還宮</text>
<title>追挽權汝舟 濟彦</title>,<text>巴陵當日數經行。緫角俄看項領成。文藻實傾今世士。命途虛負故家聲。懷中璧恨頻頻刖。掌上珠憐顆顆明。愧我衰慵詩揔廢。床頭挽紙已毛生。</text>
<title>重陽前一日。與藜君共用陸韻。</title>,<text>洛川風物晩逾嘉。絳氣葱籠不見涯。霜薄林園猶碧樹。雨晴庭院盡黃花。千門俯瞰魚鱗錯。疊嶂遙臨佛手叉。身事從容欹短枕。圓臯高處是吾家。</text>
<title>重陽携淡令，磬叔，藜姪。登屋後山阿。得邊字。</title>,<text>以我長乎言爾年。藜君亦足橘中仙。四人者。藜最少而恰六十。 振衣鳴策身能健。映日含風髮益姸。萬戶雲烟渾在下。四郊禾黍正無邊。參軍落帽從傍見。更許淵明故事傳。外孫洪氏二童子從。</text>
<title>十月八日大雨。夕虹從西起。跨南山而東亘。夜二更電光燭地。迅雷倉猝轟訇。雨止仍大霧。杜韻</title>,<text>落木冥冥雨。山河半夜雷。侵凌小雪逼。橫捲大江廻。列缺摩旗動。蚩尤夾轂來。淫威休自逞。玉燭耀春㙜。</text>
<title>尹文義 致猷 祖母貞敬夫人柳氏輓 尹學士學東之配。壽秩終九十七。</title>,<text>閨範當時學士門。怡愉晩景有賢孫。百年垂滿三差少。四德俱全衆所尊。貞敬特封仍鳳誥。悲歡盡閱更魚軒。張林大筆須詮載。湍上靑山石可言。</text>
<title>寄休吉</title>,<text>塞俗經時慣。鄕愁向夕偏。暗風沙刮地。高浪雪兼天。正値窮陰節。今非少壯年。朝逢過嶺使。詩就小梅邊。</text>
<title>沙南來宿</title>,<text>居止稍嫌僻。逢迎倍覺親。爾唯天下士。吾尙世間人。筋力行能健。心肝露是眞。東華塵土地。終不汙衣巾。</text>
<title>和淡所示兒孫古風</title>,<text>操耒願乃穫。驅車期所至。平林實恣遊。峻谷恒恐墜。夙歲抱硏槧。千秋抗高視。周旋禮樂場。彌綸宇宙事。富貴信有命。文章可力致。耳目與口鼻。聖凡何曾異。皇穹旣賦畀。君子敢暴棄。糞壤閙蟲蛆。雲霄翔孔翠。良騏惟所希。跛鼈尙能跂。願回子弟心。永懷父母意。貞悔與得失。歷歷所睹記。懋哉無遷業。百工貴居肆。</text>
<title>地下 明日卽家弟忌祀</title>,<text>地下無消息。人間有別離。心肝空自折。魂魄豈能知。借榻春秋傳。舊歲甲子。全家寓金陵。君隨我山房。讀左氏傳。 過庭棠棣詩。儀形長在目。初不待尋思。</text>
<title>除夕</title>,<text>平生不解學長生。錯被癡人比老彭。現世泥塗重甲子。隔宵燈火又新正。懸心玉宇晨鐘近。滿眼金樽歲釀淸。腹裏詩書時點檢。暮年深恐負虛名。</text>
<title>元朝 乙丑</title>,<text>陽春一曲滿城歡。柳際梅梢减却寒。午夜靑雲干律呂。天門彩仗簇衣冠。腐儒長物千莖白。壽域神方九轉丹。日日金罍無限酒。每依南極祝平安。</text>
<title>立春倣杜用韻。贈淡磬二公。</title>,<text>歲歲春盤五辛飯。今日立春方午時。赴節有期從叶律。轉環無限似牽絲。任爾自來還自去。得之堪喜不堪悲。故人亦應知此意隔溪相餉秖新詩。</text>
<title>洪子直 樀 餞歲有作。求和酧之。</title>,<text>鬢雪刷還白。瞳花掃更紅。乾坤行處大。世界坐間空。詩廢堪藏拙。神全不害癃。歲時來復去。兒輩盡成翁。</text>
<title>四月八日立夏也。前夜與藜君漫賦餞春。</title>,<text>爲惜人情緩緩歸。蘼蕪晩色始新衣。鷰尋故壘相隨至。花戀深叢不肯飛。何處送人兼野酌。明朝浴佛又禪扉。心知歲歲來無盡。莫以頹齡悵蹔違。</text>
<title>讀金白巖浮海詩</title>,<text>白巖名濟謚忠介公。嶺之善山人也。麗季知平海郡。題詩郡壁曰。呼船東問魯連津。五百年今一介臣。可使孤魂能不死。願隨紅日照中垠。棄妻子浮海遠逝。不知所終。其弟忠貞公澍號籠巖。奉使朝皇明。歸至江上。聞王氏運訖。解衣付其僕。歸贈家人。寄書爲訣。還赴中國。留居荊楚間。至我正宗特命兄弟同日賜謚。白巖裔孫象鼎來示我郡壁詩。感賦以代楚些。郡壁題詩一棹閒。虛無路指楚雲間。傷心鵠嶺今安在。極目鴒原竟未還。拂袖身輕空碧海。採薇歌斷有靑山。孤䰟定逐扶桑旭。滿月㙜前點曉班。</text>
<title>哭西園後寄醉松</title>,<text>西園老人去不廻。漠漠春陰林壑哀。少日交朋滿京國。頻年涕淚送泉㙜。出門長嘯綠蕪合。倚木孤吟黃鳥來。樵艇江湖倦東下。酒中幽抱向誰開。</text>
<title>和淡令韻寄贈巴陵宰洪照鱗。課種木綿。</title>,<text>卉服非奇服。草花秋結綿。生成桑柘外。衣著雪霜邊。東國來何晩。貧家務最先。歉豐歲功見。麤細女工懸。其二年老不須帛。官閒自種綿。陂陁大江上。荒絶小庭邊。雨露匀霑後。鋤犂試著先。秋來誇小婦。房坼雪花懸。</text>
<title>夜坐述興。寄贈岐川。兼示淡所。</title>,<text>林泉偃蹇日何長。鬚鬢婆娑態轉狂。不復役心當世事。那能混迹少年場。松陰漾月琴書潤。麥氣流風枕簟凉。病裏歗歌猶未廢。樽前伴侶實難忘。</text>
<title>偶訪淡令。座有數客。方拈韻賦詩。步贈。</title>,<text>萬屋鱗鱗瓦。衡茅自一家。山深無小草。歲晏有幽花。樵斧收來局。恒河誦處沙。揔堪供色相。非是厭芬華。</text>
<title>沙弟見過誦近作。步韻。</title>,<text>偃息山翁不出廬。寂寥堪比子雲居。十年園闢花無數。百日樽空客自踈。飯罷欲眠憐胃弱。風來恰受喜襟虛。塵埃恐汙藤蘿逕。羽扇憑欄任掃除。附原韻 沙南作愛其悠澹整雅深。得唐杜幽趣。無世人矜夸噪聒之意。故附之卷中。衰遲秖自愛吾廬。柳市南頭久隱居。多病江湖春已晩。故人書札日相踈。林花落盡山家靜。沙鳥飛孤水國虛。強欲出遊歎筋力。閉門愁緖苦難除。</text>
<title>姜侍御淸之 世白，侍讀文擧 世綸 兄弟來宿。拈菊圃集中韻。</title>,<text>迷藏一枕狎兒童。擧目親知四海空。解榻二難聊永日。滿堂三伏忽淸風。金丹消息徘徊際。銅鏡容顔歷落中。商嶺紫芝歸可採。吾園杞菊亦成叢。</text>
<title>雨坐散懷</title>,<text>烟火山家斷續時。兼旬一雨苦支離。壁間繡錯苔成畫。簷際羅生菌似芝。咫尺鄰朋無近信。尋常午睡有前期。何由鼓棹滄溟去。萬斛乘流任所之。</text>
<title>遙寄李孺祚隨子官嶺外</title>,<text>禁城猶恨限西東。雲嶠那堪信不通。筋力秖應隨日異。悲歡尙自與人同。何曾有舌談堅白。已是無心踏軟紅。莫說眞知兼泛愛。如今海內弟兄空。</text>
<title>輓李左尹 秀夏</title>,<text>文彩龜洲見一斑。憶携書劒入秦關。泥塗混迹升沈際。車笠論交氣槩間。無那容顔俱老大。久知襟袍本虛閒。江雲渭樹迢迢望。倦鳥南飛不復還。其二友道如君耐久難。等閒平地有狂瀾。盃樽劒浦淹官燭。鷄黍蓬湖侈野盤。中歲雨星頻聚散。幾廻書札共悲歡。堪憐簦笈相隨者。渠已霜毛暎素冠。</text>
<title>贈別寧越使君朴令大圭 奎淳</title>,<text>事事浮生巧稱身。化翁多少費經綸。粤鄕天下荒凉處。朴子世間踈濶人。橫綰魚符誇地主。狎遊麛鹿喚山民。歸時若欠詩千首。那免餘窩白眼嗔。</text>
<title>藜君早訪李侍讀輝祖 重蓮。歸言其庭除花卉可玩。卛爾步往。用韻記興。</title>,<text>晩來幽抱撥繽紛。嘯詠西鄰到夕曛。正月拋回滄海綬。長時坐對紫閣雲。奇花種種幽人宅。秘草深深太史文。託契也知無老少。通家况復古今聞。</text>
<title>淡令在季氏巴陵縣齋。戲用廻文體贈之。</title>,<text>樓抱澄江一字巴。戶庭開處盡汀沙。鷗眠欲破驚搖櫓。舟子漁回趁吏衙。</text>
<title>淡令用韻廻文見投。疊酬。</title>,<text>樓東水坼水西巴。葦渚籠雲白勝沙。鷗鷺起喧波蹴岸。舟行穩似臥閒衙。</text>
<title>寄賀婦姪李君執 允誠 夫婦壽宴</title>,<text>人生落地信慈天。奇事江軒敞此筵。爲是羈孤憐少日。却將遲暮償當年。孺人黃髮娛綦縞。兒子靑氊愛簡編。拊頂床前如宿昔。坐談塵劫一欣然。</text>
<title>向巴陵。與磬濱，沙南至楊花渡。次默翁集韻。</title>,<text>初霞落日閃還空。別浦廻汀望不窮。節物新飄梧葉後。官居遙指荻花中。岸容劃斷千尋壁。水氣橫吹五兩風。漁釣此間堪送老。蓴鱸未必憶江東。</text>
<title>巴陵縣齋。用白傅韻。</title>,<text>玄草那堪疾病沈。江湖西去有園林。飄然直壓魚龍氣。閒者方知鷗鷺心。舟子停撓山日暝。主人留客酒盃深。佳期不負巴陵館。更喜輕飇散積陰。</text>
<title>吾輩五人。俱癯顔凋鬢。而地主居其一。不著一少年於其間。眞衰年勝遊也。題其卷曰巴陵五老會。更賦近體記之。其一卽淡所</title>,<text>鶴未顚毛鳩未筇。風流判不座間容。江光宛似三巴路。地志應添五老峯。枕上放衙歸鴈。欄頭把酒狎魚龍。芝歌橘局商山宴。豈有當時仙尉供。</text>
<title>贈別李都事善始校士湖南</title>,<text>對酒離亭感慨多。湖山往跡動驪歌。詩名崔白通三昧。學業峯河列四科。俗習中年空變化。文章小技亦蹉跎。荊圍彩筆權衡地。一一雌黃信眼過。</text>
<title>送羅文奎隨使行游燕</title>,<text>奎閣推司戶。星軺逐上公。名聲記室重。行色出關䧺。眉際燕南氣。毫端柳下風。賞音知有士。標格衆人中。</text>
<title>嚴寢郞穉行 思健 步枉叙穩。歸後代柬奉謝。</title>,<text>滄浪鬢髮感流年。起色逢迎藥裹邊。樂地剩尋名敎內。雅懷常挹笑談前。丹楓時節西城屐。黃葛詩篇下瀨船。冥漠園翁不可作。可堪垂涕向重泉。語及醉松，西園。不勝存沒之感。</text>
<title>遙和醉松 稚行誦傳醉松題壁詩。悲其情蹙而語苦。遙和以寬其意。</title>,<text>早起無非事。恒居不離塵。冥心遺寵辱。游氣返氤氳。少倦從舒膝。長貧且潤身。百年將去後。來世復何人。</text>
<title>次元發咏雪韻</title>,<text>古木臨溪宅。崇朝舊客踈。平齊屋上瓦。淸映案頭書。松栝晴猶落。階庭實若虛。長懷授簡處。欲起病相如。</text>
<title>藜君出遊暮還得宵字</title>,<text>君去益愁思。君歸免寂寥。氣衰言語寡。心靜睡眠饒。天下無良馬。山東有弊貂。梅開酒行熟。酣詠且連宵。</text>
<title>賦梅龕中冬靑諸樹</title>,<text>成就貫四序。幽貞會一門。挺姿雖異品。標德實同尊。區別人功見。依持友道存。不言媒石逕。多意映金罇。</text>
<title>鄰梅俱向凋。家梅數蕊始綻。短律題龕。</title>,<text>査老益奇古。花遲尤絶殊。冬春 一作陰陽 交氣化。冰雪不艱虞。偃蹇臨烏几。橫斜拂玉壺。妻兒日共賞。夸語笑寒逋。</text>
<title>臘月一日曉。枕上作。</title>,<text>餘睡尙高枕。幽懷澹不言。鳥聲寒稍解。人跡凍逾喧。氣候窮時變。心靈靜處存。名茶代嘉釀。遣興亦多門。</text>
<title>次東坡惠州梅花韻贈輝祖</title>,<text>歲暮西湖處士村。先生玉貌初還魂。中夜虛室自生白。銀海洗空玄花昏。竹凍松寒無意緖。三月端居罷涉園。紙幃蒲茵罏宿火。陣陣淸香襲奇溫。怳疑空山十日雨。忽値晴輝將出暾。得非如來初出定。十方毫光遍空門。古人到此皆閣筆。况我八旬已忘言。譬如不飮猶愛酒。三嗅餘馨撫芳樽。其二漢城西南萬家村。幾人梅花惱吟魂。那識參橫與月落。狂塵醉夢方昏昏。知君久厭承明直。卜築鄰近棲遲園。花信參差遞相通。先以三寒後四溫。白板雙扉糊紙凈。夜親高燭朝承暾。每逢佳士輒解榻。不喜俗子頻叩門。人自向花要共笑。花亦向人如索言。長吟老子酒中詩。不負殘年花下樽。其三佳人不辭老荒村。月魄多生配氷魂。翩翩戲蝶迎春早。顆顆明珠照夜昏。此樹人間誠未多。不似凡木空滿園。對面嚴冷吐懷香。宛在中閨如玉溫。細沫齊飛噴蘭湯。皎輝鮮姸曬桑暾。朝看暮看不知厭。主人經時忘出門。欲置君子逸士間。長揖問花花不言。有酒可釀無可沽。但使花時莫空樽。</text>
<title>立春日感賦</title>,<text>舊年未改新春入。月魄纔圓斗柄移。庭樹生花繽白雪。山盤送菜嫋靑絲。從今以往幾何歲。閱世由來無了時。他日兒曹須記取。行藏歷歷卷中詩。</text>
<title>枕上用子美謝裵施州贈羔裘長句韻。口占錄寄灣尹。</title>,<text>灣府雖䧺秖邊州。久屈淸時第一流。舊識禁中儲頗牧。常看腹裏藏春秋。緩帶深得遠人心。廣廈要庇寒士愁。知我家貧無長物。憐我歲暮增離憂。贈以唐鼠皁帛巾。傅皮毛深煗勝裘。著向山齋冰雪天。不啻繡幕珊瑚鉤。况聞燕山繁使命。豐厨腆幣觀爲政。復有餘波及老夫。深眷兼知材力盛。</text>
<title>除夕</title>,<text>寧羞拙步居人後。不厭𢉜㢝讓客先。久矣勞形大塊內。茫然陳迹弱冠前。長歌抱膝常餘地。每事寬心自有天。中夜整巾瞻北極。祥光喜繞五雲邊。其二書生本意不曾奢。安穩齋居度歲華。薄俸幸能同婦子。稚孫還復作人爺。吹回陰管通陽管。留著梅花壓雪花。此夕每將詩署卷。卷高齊案亦堪誇。</text>
<title>元日題曆面 丙寅</title>,<text>天年櫟社莫誇尊。雨露三朝揔是恩。微分秖甘騏伏櫪。瘦姿頗怪鶴乘軒。歲時飮食通鄰里。暮景詩書長子孫。且向床頭覓退筆。每春新句記新元。</text>
<title>歲後寄李令孺祚</title>,<text>伏枕經時背郭堂。禁城雲物始春光。居然八十樽前叟。似箇三千鏡裏霜。不分羲和能走馬。可憐臧穀揔亡羊。向來車笠今誰在。悵望林齋意更長。</text>
<title>贈別鏡城半刺韓仲浩 義運</title>,<text>塞北二千里。城西八十翁。吾方淹藥裹。爾不負桑蓬。互市通關外。高㙜憶侍中。行當窮地紀。歸及再春風。</text>
<title>奉賀岐川耆社</title>,<text>百歲交朋內。岐川亦老成。雲司穩步武。畫閣敞耆英。叔姪同朝貴。君臣沒世情。社盟餘一叟。揚觶說生平。</text>
<title>三月二十二日巳刻。已過岐川。遂深深著土中矣。病枕惘然有作。</title>,<text>岐川望轉逈。江水向何之。黯黯疑將見。悠悠去不辭。無言欹枕處。已過下棺時。往歲送春作。今年和寄誰。</text>
<title>淡令避癘移寓吾外廊。拈韻同賦。</title>,<text>微雨洗蘿逕。淸暉滿篳門。交頭雙竹杖。携手百花園。病覺經營寡。閒嫌應接繁。喜君相藉在。春後始詩樽。</text>
<title>洪咸興叔章 彜浩，監役汝章 絅浩 昆季步枉。用李聖載 匡呂 遺集韻奉謝。</title>,<text>風袂聯翩度。松陰轉石橋。餘花棲老樹。晴景徹▣霄。坐卽詩書引。來非札翰招。新知信莫樂。居止况無遙。</text>
<title>東鄰夜失榴盆篛笠。戲以一律見示。和成兩篇。東鄰卽洪叔章</title>,<text>朝來不見海榴盆。情似香山老放樊。萬顆明珠秋待實。三時潔水早澆根。商胡恨未深藏腹。方士何由遄返魂。半畝蒼松一塢竹。餘窩中夜不關門。其二 上篇屬榴盆下篇屬篛笠菜花深處雨翻盆。愁坐無聊學圃樊。虛影尙疑懸壁面。暗蹤偏惱缺籬根。油衣徒在唇寒齒。木屐雖存魄離 去聲 魂。寄語丁寧樑上客。更無長物莫窺門。</text>
<title>前詩大都非嗔則吝。疊韻以反其意。</title>,<text>美酒何曾戀瓦盆。珍禽莫遣鎖籠樊。一年通計多晴日。尤物關情是病根。灑落靑天行露頂。森羅衆卉對怡魂。卽防他盜雖閒事。且任癡童早掩門。</text>
<title>端午翌日夏至。用韻同諸君賦。</title>,<text>二至極修短。依辰各自名。晩鶯憐舌換。晴燕喜身輕。浪碾黃雲濶。風捎白袷輕。耕耘盡地力。歡笑見人情。</text>
<title>五月十六日夜月初出。氛翳凈盡。悠然有述。</title>,<text>天宇夜方晏。山樓月復生。高松團自影。新竹湧無聲。衣服隨時節。謳歌順性情。常存此際意。知不負生平。</text>
<title>與淡令賞蓮西池水榭。邂逅數三老人。</title>,<text>官閣岹嶢大道連。一池深碧郭西偏。八旬衰疾能騎馬。六月炎蒸已放蓮。風逆不禁香苒苒。日斜猶覺色娟娟。新知舊識俱堪樂。今世全稀我輩年。</text>
<title>中菴八關上人。爲其亡師造影閣豎寶㙮。復梓遺集。盛夏西走八百里。袖贈余。於其歸書贈。</title>,<text>薄俗羞當世。空門見爾徒。誠勤眞未有。淪寂本非無。萬事一孤㙮。三年再遠途。老人偏惜別。臨去更踟躕。</text>
<title>仲姊忌日。曉枕無寐感賦。</title>,<text>閨門未出孰知賢。德性因之孝友偏。稚弟八旬猶此世。庚申七月是何年。萱闈有詔 姊氏亡。先夫人泣語不肖曰汝姊之愛同氣。異乎他人。汝尙記之。他日祭必以誠也。 那能忘。棣萼無餘益自憐。身老家貧如不祭。枕邊空有淚潺湲。</text>
<title>送聖宰赴保寧</title>,<text>梧桐踈雨已秋聲。強疾樽前送汝行。簿牒五年淹劒浦。風謠百里慣新城。小魚秖是嫌多骨。傲吏由來耻要名。漢署香烟携在袖。北宸中夜每懸情。其二 屬女兒亭亭老樹閱年華。一麓圓臯上下家。兒女別離雖可念。縣君 唐宋人以邑宰內眷。謂之縣君。 行次 東俗謂貴人行李曰行次。 亦堪誇。魚鰕自足登盤具。塩米何曾向市賖。但使平安頻寄札。湖城元不在天涯。</text>
<title>敬次乙亥同庚稧畫障穌齋先生韻贈人 穌齋及逗日堂府君同此稧。而來乞詩者。亦稧中人後裔也。</title>,<text>交情海內弟兄親。元氣乾坤盛際人。溫藉衣巾俱皓髮。淡沲花木正靑春。二百卅年如宿昔。東南千里卽比鄰。傳家畫障通家意。世世雲仍愛慕均。</text>
<title>題漸喜堂小障</title>,<text>脩名不立古人羞。缺界浮名轉益憂。已厭迷藏欹枕見。非嫌富貴執鞭求。百年公議何曾遠。萬事虛心只自由。空谷跫音聞漸少。高歌岸幘草堂幽。</text>
<title>藜君夜直騎省。有作見投。余通籍垂五十年。宦業甚凉。唯於內省宿直。頗久且多。追感和贈。</title>,<text>宦跡唯西省。三朝感慨長。浮沈空鬢色。流轉幾年光。執戟眞如昨。賜書猶在傍。宮壺聲不隔。淸夜遠過墻。其二 屬藜君鬢髮滄浪久。泥塗甲子長。冗仍韓博士。巋豈魯靈光。蕭瑟衣冠裏。低徊殿陛傍。村婆強脂粉。猶自耻窺墻。</text>
<title>淡令羅置假花於座傍供翫。賦詩見投奉次。</title>,<text>凈紙揉和蠟。良工剪作花。迷魂行暮雨。流眄閃初霞。合著冬靑樹。如逢萼綠華。新春頒綵勝。不羡貴人家。其二自足供人眼。安知不是眞。渾如三月暮。別有四時春。剪拂頻添態。吹噓欲返津。終然非異物。桃李莫相嗔。</text>
<title>僅度五日。歲其除矣。漫述。</title>,<text>造化霑餘澤。山河老散材。陰陽一天地。居處小樓㙜。五葉猶存莢。孤花不負梅。且饒頭上雪。須罄掌中杯。</text>
<title>題紙尾謝聖宰見贈膩燭</title>,<text>膩燭湖城見寄頻。齋居永夜坐相親。詩書有分長隨眼。日月無時遞照身。短跋免敎羞對客。餘光判不惱求鄰。想來兒女團圓話。一半歸心以老人。</text>
<title>元日題曆。漸喜堂故事也。丁卯</title>,<text>老年能事但加餐。俸米無端費縣官。坐致不知千歲遠。行休自信二儀寬。詩書閣束猶餘戀。童稚庭趨每笑看。春色曲江回首地。弱冠曾跨杏花鞍。今年卽余司馬廻榜</text>
<title>人日獨坐寓懷</title>,<text>盡日惟高枕。無人肯叩門。路深迷巷陌。俸薄窘杯樽。瘦骨驊騮病。繁音鳥雀喧。琴心與劒曲。牢落向誰論。</text>
<title>贈別韓士凝出牧耽羅</title>,<text>五馬雙旌南出關。層溟涉盡更名山。天圍鶻落雲低外。路指鵬遷海運間。夜氣金銀元易識。春分星極正堪攀。吾年九九猶癡想。坐待仙颿採藥還。</text>
<title>靈壽閣奉審日口占</title>,<text>層階畫閣攝衣登。秖幸筋骸拜跪能。主渥三朝深雨露。家聲七世老雲仍。七世祖少宰府君入耆社。 天連尺五祥輝轉。日近重三麗景澄。寶帖摩挲談故事。綵衣隨到有孫曾。</text>
<title>和百源</title>,<text>長夏枕簟。喉間斷續之氣。無非忍死叫苦之聲。朝晡粥飯。尙不能強進。况平日土炭之嗜乎。自分嚴霜被草。候蟲響絶。今覽姜學士袖贈短律。感激悲嘅。卛爾和成。譬如猿腸垂斷。猶自見月哀叫。聊以衝口洩胷。不必寄示也。一士不爲少。千秋堪堪多。身心循物者。顔面對人何。肯灑窮途淚。羞爲下里歌。崇阿叢桂地。輪鞅罕相過。其二宿火添膏重。空花翳眼多。欲眠那得著。不飮亦無何。稍除元龍氣。頻逢衰鳳歌。壁間猶小榻。時有百源過。</text>
<title>中秋對月述恨</title>,<text>乾坤漠漠倚簾櫳。荏苒冰輪出自東。縱是通明萬國內。可能流照九原中。眼花翳似籠烟陌。鬢雪澄於挹露叢。血淚寄添滄海水。奔波瀉恨幾時終。其二金波和淚正盈盈。照徹衰腸分外明。老兎秖應隨世態。癡蟾元不解人情。爲誰擣出長生藥。任汝圍成不夜城。都把百年當此夕。商量餘日卽殘更。</text>
<title>偶占三字。仍成長句。</title>,<text>紛綸俗態不曾諳。自信平生亦太憨。萬事心違十常九。百年身過四分三。崇蘭地僻幽香抱。老栢天寒黛色參。斷送餘齡長策在。飯須能飽酒須酣。</text>
<title>更賦</title>,<text>墨楊仁義釋迦恩。百怪終然會一問。恐懼明時虛革面。經營暗地實還魂。江心怨徹燃犀照。床下聲酣闘蟻喧。若使退之當此世。肯因浮謗諱空言。</text>
<title>嗟嗟 按此以下三篇。悼蔡相國而作。</title>,<text>寵辱頻驚志氣衰。嗟嗟吾道竟何爲。亦知宿望兼三達。叵耐妖魔傡一時。平日豈無虛館客。古來誰是肯堂兒。緇塵滿匣朱絃斷。獨倚斜陽泣素絲。</text>
<title>疊韻</title>,<text>如令君實未全衰。萬事淸朝尙可爲。豈有後人能代斲。非無先見解憂時。參商且置悠悠者。桃李何多瑣瑣兒。空外紙鳶飛不定。四邊風攪一條絲。</text>
<title>更疊</title>,<text>金注何心鳳德衰。任敎撞壞汝曹爲。漢廷和戰無長策。宋室調停誤盛時。枉信奇才叔文客。那禁遺恨景升兒。莫誇他日六州鐵。爭及當年一釣絲。</text>
<title>枕上得長字</title>,<text>此夜何如此世長。方塘直與海茫茫。哀音不節鷄殊惡。幽夢無恒蝶亦狂。豈復嘯歌堪律呂。尙能噓吸遞陰陽。醉時猶可醒猶甚。莫遣床頭近杜康。</text>
<title>漫吟</title>,<text>志士固難遇。恒人良苦稀。參商亦何怨。勞燕忽同飛。賈勇爭趨利。翻身似見機。未聞終日計。遑卹百年譏。</text>
<title>哭韓豐川謹之 德厚</title>,<text>談笑平居藹藹人。是非澆俗不關身。聲名信合材需世。志色偏知行盡倫。恩澤暮塗腰帶紫。棲遲下邑鬢絲銀。華啣峻秩曾何物。寫著銘旌便是陳。</text>
<title>枕上用小屛舊韻述懷</title>,<text>舊裝小屛護枕。僅三疊兩頭。手題四六一聯曰。三疊廻障。不到西風之塵。一面虛通。爲納東牎之日。中間一疊最寬。題七言律一篇。詩見上 于時一室之內。兄弟妻子。早晏翕如也。十年之間。荐罹喪禍。迄于今春。心神忽忽。長夜無寐。用韻自述。流光荏苒歲猶餘。弊屋綢繆計未踈。撥悶暫能憑淺酌。息機元不厭端居。丹靑賢聖常臨卷。絲竹孫曾竝讀書。千古寸心從自信。秖今饒舌竟何如。其二童稚分霑飮食餘。眼中親愛不相踈。汝章病後能頻到。聖宰秋來且定居。少睡更添將跋燭。細心重檢已成書。曾何健羡曾何厭。八極神遊任所如。</text>
<title>疊韻漫述</title>,<text>百年身事在三餘。日漸功虧癖未踈。長物於人那不惜。迷途捨此欲何居。聖門誰是能言士。治世非無可獻書。寥落千秋空悵望。後來唯恐視今如。其二游氣迷離七政餘。爭誇巧密獨麤踈。尊經有志元非任。牖俗無功敢自居。座上時過籍湜輩。床頭未屛老莊書。早令聖化霑時雨。六藝中人可得如。其三驚世狂言詆佛餘。腐儒衰晩意何踈。末流涇渭時相入。上策華夷舊別居。死日暇論將去計。生平恐負讀來書。多情故舊頻相解。愼勿殘齡爾乃如。其四雨覆雲翻轉眄餘。強爭侮弱黠欺踈。登場客自饒機變。入市人皆欲貨居。合從豈眞爲楚計。怵威何急絶齊書。水深泥濁誰能測。獨漉歌成謾喟如。其五閩洛徽言絶緖餘。同人落落曉星踈。喧豗在處空廝攪。䟽鑿何時復奠居。赤水淪珠迷罔象。金椎發塚汙詩書。休明海域連暘谷。早晩妖氛竟廓如。</text>
<title>藜君遞嶺幕後。用韻贈之。</title>,<text>甲子泥塗一老餘。狂言慢性使人踈。藜筇早晏頻相過。瀼岸東西偶竝居。少女齋厨愁旅食。諸侯幕府斷招書。細腰高髻君看取。莫遣形骸土木如。</text>
<title>屛題常云時節丹墀候起居。今踰一紀病益痼。趨走益愆。終歲候賀之班。一未進參。惶隕傷歎。更步韻述感。</title>,<text>三朝雨露八旬餘。浪跡羈縻短髮踈。逝水不禁西日暮。拱星無遠北宸居。乘軒詎意蒙恩澤。扶杖猶思聽詔書。曉漏夢回趨走地。枕邊唯有汗漿如。</text>
<title>除夕</title>,<text>八十年間萬卷書。秖今廻薄腹空虛。相依性命憐孫弱。欲廢聦明喜客踈。梅引春心花不斷。蓂隨月魄葉將舒。化翁戲劇留人意。消息金丹歲又除。</text>
<title>沙南久不相見。忽強疾步至。喜甚竟夕欵欵。臨歸拈杜韻袖去。枕上賦就錄寄。兩家分住細橋靑坡已八世。近日俱移寓他洞。○戊辰</title>,<text>弟老兄何說。居停一旅亭。野橋迷路細。坡樹俯郊靑。戶牖嗟誰侮。波瀾該始經。泥塗簡出入。風雨任從星。</text>
<title>依韻漫賦</title>,<text>東臨正陽寺。西上統軍亭。海氣由來白。山光未了靑。扶桑通管轄。方丈列圖經。匏繫猶餘恨。遼燕本共星。其二洪水連洋海。徽言絶考亭。無難混朱紫。非不炳丹靑。老佛俱稱敎。屠沽亦說經。何人雲霧裏。能自辨恒星。其三宛宛松間逕。深深竹裏亭。麥肥芒盡赤。芹老葉還靑。嘉樹添林簿。幽泉合水經。名羞藉窮鬼。文不囑奴星。其四種松當暮歲。何日見高亭。璧以連城寶。氊仍舊物靑。餘生待送老。寡學愧傳經。的的天南極。何人道有星。俗諺老人愛稚孫。謂栽松望亭亭者。佳木厚蔭也。</text>
<title>吾宗尠少。無論䟽近貴賤。相見必歡欣欵曲。以致敦睦之意。山南之泗川縣。是吾鼻祖起家之地。本貫與傍郡邑。豈無宗人之散處者。而卛衰微不振。鮮能自通於京師㓒原之宗。基錫年未滿弱冠。慨然裹足入都。抱其家傳系籍。遍謁諸宗老。旣歸而復來者三。來必館於我。譜旣成携歸。書此以贈。</title>,<text>輕衫仍短筴。初日滿離亭。棧勢雲俱峻。郊光稻始靑。歸應京國戀。行愼道塗經。百世敦親誼。天涯惜散星。</text>
<title>陸律曰美酒過於求趙璧。異書渾似借荊州。余於書無所不愛。自謂癖不减古人。顧力未能致之耳。獨於酒德甚薄。小飮輒醉。不飮不戀。古今人不相及如此。步韻戲賦。</title>,<text>每從皮裏課春秋。貧病餘翁未足愁。死去終難捨黃卷。生年判不戀靑州。神疲乍掩還重引。錢澁將賖便却休。好惡幾人能似我。得來千世與同遊。</text>
<title>次松谷集赤巖八景韻</title>,<text>赤巖村在通津府西南二十里。地傅海而止。亦穪紅巖。號爲海濱勝區。余外氏諸韓十世居之。余依而僑寓殆三十年。至今一木一石。四時之景。歷歷心目間。閒居閱松谷李提學散稿。得韓生通津鄕庄八景詩。卽余童子時見於韓氏族人壁上者。讀之宛復置身其間。步韻追賦。欲以耄荒已退之筆。摹寫他日臥遊之境。相去遠矣。萬頃漫漫不見倪。浮雲極目使人迷。隨風聚散元無定。朝向秦京夕向齊。右滄海浮雲滄溟西望莽無倪。蜃氣成雲白日迷。我欲呼風渾掃去。淸秋拭目眺燕齊。原韻淺黛如羞碧若空。山光海色有無中。斜暉返自摩尼頂。峭壁橫分萬道紅。摩尼沁州山。正當日入處。○右紅巖落照去鴉還閃碧空。斜陽欲下渺茫中。紅巖向暮紅猶淺。染得殘霞倍覺紅。原韻一夫憑堞抗千夫。萬雉如雲列浦紆。不戰折人元上策。直須圖贈北單于。右沁都粉堞年年椎杵費工夫。枕海襟山雉堞紆。爲問後先留守者。幾人賢似董安于。原韻帆過缸山喜氣多。京江漸近少風波。鄕音船制三南別。醉據柁樓放意歌。右缸山漕帆春來哨亇似雲多。海入缸山靜不波。望眼不知帆幾許。風前長聽落帆歌。原韻道是無香亦自香。紫芽須短不須長。泥融海岸生偏早。寒食家家遍得嘗。右春汀紅菜春初紅菜滿汀香。美在新苗寸許長。欲表丹心持獻御。只愁看作野芹嘗。原韻健牛三日始成田。猛火通宵不絶烟。蜃釜撥來飛片片。木綿花逐竹弓弦。右鹵戶靑烟繡錯泥汀藉作田。白花生後起靑烟。今春鹵戶交相賀。累月天晴上下弦。原韻羣童別浦集如蠅。手捷眼明誇最能。斑殼黃筒都撥棄。靑紅兩種始相矜。右村童拾蟹望潮潮退閙於蠅。人影來時鑽穴能。借問村童誰善拾。不盈三斗不堪矜。原韻春潮落盡石花堆。短柄纖鉤細摘回。勸向翁姑一加飯。和葱淹醋挹匏盃。村婦有家貧姑盲。採蠔必先凈洗哺之。始向人家售升合歸炊。鄕鄰穪其孝。○右浦女採蠔蠔山磊磊積成堆。浦女盈筐採得回。盡入商船上江去。一分留鱠佐村盃。原韻</text>
<title>少日客有誦東人硯滴強韻詩曰。河濱遺法歷周秦。呑吐淸波兩穴因。形似玉山心貯水。孰如其智孰如仁。余愛其巧於用強。遂步成云云。或曰筆名有棗心而以心爲仁。恐涉如何。余以游戲之作。終非詩家正果。且恐或近稚語。不爲收錄。而尙未能忘情。有時暗誦。今見松翁所次二篇。其一曰人文天與兆西秦。汲引聲名四友因。報主涓涔源派在。兒孫千萬揔歸仁。其二曰完璧初疑免碎秦。陶成道是火功因。心肝瀝盡資霑丏。四友咸歸一友仁。此老巧於詠物。尤善用險韻。爲文苑所推伏。余自喜少時謾詠。能與巨匠暗合。遂追寄錄之。而下句少加櫽括。韻則仍用棗仁云。</title>,<text>和璧當年不碎秦。陶家留托後生因。相隨石友兼三益。墨濕濤牋筆棗仁。</text>
<title>五行體</title>,<text>滄桑各一時。薰蕕終自別。劫火銷不得。君子秉苦節。東方父師國。彜倫寧斁絶。斧鉞豈不威。干戈期共挈。寄謝廟堂賢。愼莫蹈前轍。</text>
<title>五聲體 懷雲山</title>,<text>屛營復偪側。故國雲山外。一謫已三載。罰重知罪大。尙稽雷雨解。敢冀風雲會。顚躓不自懲。愚妄能無害。願逐賓鴻翔。平安南渡浿。</text>
<title>八音體</title>,<text>金匪火不鍊。憎火如疢疾。石以玉愈醜。妬玉常仇嫉。絲染不復鮮。鬒變何由㓒。竹罄南山來。爾惡書難悉。匏繫任侵凌。螗沸恣誑訹。土崩與波蕩。憂虞諒非一。革心望已絶。包胷計轉密。木舌而金口。疇能聖訓述。</text>
<title>十二辰體 倣詩人碩鼠之意</title>,<text>鼠腸三洗洗不得。貫汝何曾肯我德。食角頻傷郊牛卜。偸肉謾遭廷尉劾。一生畏貍如畏虎。甘處汙賤工竄匿。營穴巧於營窟兎。千匀之弩難爲力。老去學得龍斷術。化爲蝙蝠仍傅翼。善驚還同打草蛇。潛伺不翅含沙蜮。安足齒我斬馬劒。薰灌收功在頃刻。古來多歧易亡羊。出沒閃倏通南北。乘機趨利捷如猿。何異奸人在君側。起坐鷄鳴風雨夜。對此令人長歎息。笑殺上蔡牽犬叟。得失強分倉與廁。所以君子戒羸豕。繫取金柅當鉗勒。</text>
<title>二十八宿體</title>,<text>長夜叩角歌何苦。不如抱膝吟梁甫。上九亢龍終有悔。不如淸波臥洛滸。老死不聞氐運窮。神州陸沉悲終古。托仙何意張子房。詆佛誰復唐韓愈。若箇欺心負身人。朝如膠㓒暮星雨。尾生元自壞大防。嗤渠小信空抱柱。我家詩禮是弓箕。後人那可捨䂓矩。文章八斗慙雕蟲。言行三時恐畫虎。跛驥蹙蹙隨氂牛。匠石行行睨社樹。婉孌寒閨季女饑。倡家日夕紛歌舞。閒禽不解驚虛弦。巧蜮徒勞伺暗弩。蜀道之危羊腸險。何與幽人深閉戶。燠室凉軒任起居。蕭然一區安環堵。古今格語書滿壁。時節嘉蔬蒔在圃。奎章天上內賜卷。性癖偏耽陸與杜。絳縣泥塗黔婁貧。自信平生行有素。養胃亦足資葱麥。蔽體纔容備褐裋。羲馭駸駸躔次昴。行盡幽都卽冥府。畢竟將去定何物。草木寧不悲同腐。觜距焉用誇芥鷄。語言終不離鸚鵡。倚衡參前只忠信。造次三百六十五。掘泉直須能及井。泰山由來不讓土。神鬼分明質在傍。梔蠟尋常誰比數。霜或太早零蒲柳。玉亦無言混玞珷。隕石星何倏頑醜。化鳩鷹何強媚嫵。此理茫茫孰主張。無乃天公太鹵莽。車有雙輪鳥兩翼。短策夷猶蹇誰伍。且取瑤軫彈一曲。天際浮雲散復聚。</text>
<title>更賦二十八宿</title>,<text>爭䧺角壯紛千古。雜種憑陵最愁苦。亢暘淫霖揔咎徵。自是乾坤關氣數。一從氐羯汙函夏。幾度衣冠委草莽。叵耐蜂房著蟲蟻。滿窠香甜化臭腐。壞人之心斁民彜。其毒懷鴆其術蠱。尾大難掉古所憂。洋說于今遍寰宇。男子幸生箕子國。闕里絃歌宋章甫。斗南聲名竟是誰。空遣時人誚愚魯。牛墟紫氣知有無。匣裏龍泉欝未吐。衆女蛾眉謠諑多。謂余膝攣而齒齲。先以虛聲後暗嗾。白衣蒼狗俄散聚。心自危微道轉孤。出入誰奴誰是主。錯將同室視鄕鄰。纓冠被髮今難覩。勿字旗偃壁壘深。當世諸公何不武。數看彗孛犯奎躔。無那膏肓據二豎。乇羅以北挹婁南。聲罪全稀小子鼓。何處肉臭饞胃動。幾人冰山餘勢賈。未甘衾裯趁嘒昴。妄欲圬墻恃糞土。憂虞溢目何時畢。廓闢神功憶配禹。煎膠由來須鳳觜。格苗終難用干羽。君子胡爲各參差。小人徒然自終怙。空谷井甃寒不食。師愧爲師父愧父。若爲掃淸人鬼糅。庶幾明時聖化補。不有狂夫折柳樊。那禁修鱗跋魚扈。情急奴星揖送窮。憎甚詩人投畀虎。喜事休敎太張皇。誤機多因枉招撫。那箇斥鷃空披翼。不日顚蘖將尋斧。圓蓋方軫俱有象。國工只合循䂓矩。</text>
<title>感舊游</title>,<text>淸時翰墨盛論交。意氣相看俗累拋。二蔡兩申元傡轍。五蘇諸子競投膠。心期終古峩洋曲。恩怨無端火澤爻。泉下有靈應感慨。秋來幾畒化蘭茅。其二禮數何曾問主賓。百年詩卷動隨身。丁生馹騎原州道。吳季詩樽洛社春。布褐同時洪翰輔。雪樓當日謝山人。眼前卽事非今古。蟪蛄靑松節物頻。</text>
<title>憶舊游</title>,<text>海嶽關河遍馬蹄。名區莫出洛東西。弼雲㙜下花連屋。洗劒亭前水漲溪。暇日閒蹤無不到。幽園僻塢豈曾迷。直從桃李酣楓菊。歸騎常隨夕鳥棲。</text>
<title>次松谷集桃源韻</title>,<text>避地初非卜洞天。來時豈意便成仙。唐虞舊俗堪比屋。黍稷新畬宛井田。花落任敎紅雨雨。藥肥那待赭鞭鞭。逢人莫問今何世。不啻驚心晉魏年。</text>
<title>題寫眞小障</title>,<text>往在寫眞日。吾形已不逮。游氣屛紛綸。神光减眄睇。皮皺紅餘映。鬒變黑猶贅。烏紗據胡床。收聲斂容際。衰盛不須論。泡花無根蒂。秖言少須臾。那期二十歲。雖有攝養術。諒無久長勢。况乃加煩促。遘殃復嬰癠。固知益朽醜。不謂便乖戾。棄置箱篋中。煤塵任交蔽。今日稍淸晏。拂向中堂揭。旁立有孫曾。前趨有僕隷。試問彼何人。然疑不敢諦。攬鏡返相嚮。驚怪眼欲閉。低垂氣盡喪。凋落神仍敝。禿頂凈如洗。蕭蕭僅氄毳。瘦顴何太兀。昏瞳何太翳。步何似風癲。言何似夢囈。昔何誇矍鑠。今何歎危脆。脩短有期程。寧辭從此逝。睫前卽萬里。背後還百世。莫言事未了。自有人可替。本是湖海姿。胡久渭洛汭。眉端黯黯色。京闕常戀係。關心不朽業。未忘將去計。非不畏蒺藜。那忍變薑桂。以玆涉末流。焉能斟揭厲。白日照絹素。雲霄杳迢遞。鬚髮颯欲動。淸飇襲兩袂。持觴且勸汝。襟胷蕩芥滯。</text>
<title>吳尙書克卿見枉。病闕報謝。奉此替申。</title>,<text>白屋生輝晩。靑雲送色來。幽禽亦驚怪。斜景故遲徊。老罷憐詞賦。艱難愧酒盃。石痕猶戴轍。不遣掃蒼苔。</text>
<title>寄贈濟牧韓士凝</title>,<text>天下徒聞海外州。如君眞得管瀛洲。芝蘭庭有九男子。橘柚鄕兼萬戶侯。殊俗政淸能善化。層溟心靜是安流。畸窮老從何由羡。謾待音書慰遠愁。</text>
<title>夢</title>,<text>長夏苦多睡。冥冥失曉昏。意行恣良迹。氣動引游魂。烟霧空濛界。山河廣漠原。尻輪隨遠近。蝶翅任飛翻。荒忽眞無賴。微茫乍若存。坐來移甲子。行處有乾坤。幻境兼哀樂。虛懷絶怨恩。幽明忘異路。倚伏見多門。起坐猶餘想。追提已盡諼。並將浮世事。一一付忘言。</text>
<title>追和申震澤見贈放歌行</title>,<text>索居忽忽。漫閱故篋。得震澤申文初放歌行贈海左丁法正並及不佞者。離合之感。激嘅之懷。溢於句語。摩挲諷誦。淚滋音咽。自失兩友。倏焉二紀。世道之變易。人情之飜覆。又不啻倍蓰。使震澤及見今日。又將以爲何如也。用杜工部故事輒和成。仍步其韻。步韻非古也。長篇歌行尤絶稀。今余犯戒。匪欲闘險誇強。亶由衰耄。神思不屬。寧欲依韻綴辭。庶免中途而廢。有如老病人。扶不至顚躓於步武之間。雖使尙古者見而譏訾。不敢辭也。四海弟兄申又睦。交壇意氣相推伏。盛名原州丁尙書。當世惟渠最親熟。參差爛漫不相疑。君車我馬齊馳逐。自從王李游燕後。此道乾坤吾輩屬。寸心自知千古事。一字能輕萬鍾祿。君方城市淹旅食。我初林臯置小屋。訪花隨柳動相携。不聞嫌猜况怨讟。一夕堂堂去不顧。形影殘年使我獨。逸步已空冀野馬。瑞彩誰識崑山玉。轉眄流光二紀間。散帙塵埋高閣束。眼開今晨蜀州作。雙手摩挲那竟讀。三徑蓬蒿十日雨。枉轡何人到窮谷。莫歎人情異今古。偶是存沒殊遲速。可是平生刻畫地。俗眼誰分鶩與鵠。</text>
<title>更賦答喜事招謗之意</title>,<text>中國當年晉鄭睦。楚氛焉知常暗伏。甫田無人費耘鋤。嘉穀苗稀秋不熟。烏雀啾啾自成羣。尋常不畏鷹鸇逐。古來洋渤不相通。狂濤何日奔相屬。其說未勘宋諸儒。其書不載漢天祿。直憂滔滔火燎原。那禁床床雨漏屋。有客有客何太憨。一言發口媒衆讟。世無子雲堪待後。俯仰今古寧嫌獨。莫哂寸膠求澄河。不以三刖悔抱玉。強者縱恣無忌憚。弱者齷齪多拘束。愛我唯君良苦心。逬淚遺篇三過讀。何意浮雲化衣狗。幾度平地變陵谷。巧詆多門渾不避。積謗如山甘自速。萬族紛紜空自多。竟分鴞鶹與鸞鵠。</text>
<title>雨後夜坐。與藜君共賦。</title>,<text>沽酒通鄰曲。柴門夜閉遲。月行雲展葉。雨過澗生枝。促膝茶烟合。論心鬢雪垂。參差二十載。同老聖明時。</text>
<title>藜君將還鄕賦贈</title>,<text>荒原暮色盡寒鴉。江樹江雲逐望斜。奇氣殘年肯伏老。倦遊長夏始還家。能安淡食身逾健。不著閒愁面自華。洛社重陽歸莫晩。秫醪携傍菊籬賖。</text>
<title>依韻更賦</title>,<text>鳳飢猶耻混烏鴉。練實天寒日復斜。冀馬豈全空北野。魯人何意賤東家。尙餘寶鍔干星象。未廢昏眸洗井華。萬斛閒愁如可賣。不須論價儘敎賖。</text>
<title>候駕</title>,<text>元陵忝扈屬車塵。己卯蒼茫接戊辰。悲喜再瞻新日月。凋零一任舊衣巾。有時悵望搔黃髮。無路趨陪近紫宸。今日道傍人不識。滿班鵷鷺怪看頻。</text>
<title>梳頭</title>,<text>短髮不盈掬。三旬始一梳。棲塵休沐久。覆額類生初。亂雪垂襟細。飄絲映睫踈。織爲長命縷。童稚與分餘。</text>
<title>曉枕燒茶</title>,<text>夢廻茶具枕邊拈。落木寒城漏箭添。手捷石稜新火逬。喉乾篠管暗香霑。靈丹細注經秋肺。虛白微分欲曙簾。嚥氣深通仙老術。奇功絶味也能兼。</text>
<title>寒曉</title>,<text>寒事鴈爲政。曙光鷄與期。風霜頻節換。星斗稍躔移。睡穩布衾煖。身慵茶火遲。年衰絶思慮。動靜秖隨時。</text>
<title>酪酥寄成元發。仍次其韻。</title>,<text>光浮盌面滑流匙。十月恩頒輒到期。北里非無分餉意。寒厨赤脚病多時。</text>
<title>元發疊韻見寄。更酬之。</title>,<text>沙鉢松槃棘剡匙。平生不與八珍期。玄冬素酪耆司吏。來攪山翁伏枕時。</text>
<title>次姜百源鄕庄新寓韻</title>,<text>浪跡滄洲限禁城。柴門几杖起居淸。狂瀾倒地廻無力。䧺劒通宵聽有聲。喜讀鄒書非好辯。瞻依魏闕每懸情。愛君材學方強健。舊業三餘日課程。</text>
<title>前篇聲氣太露。更賦並寄。</title>,<text>棲托何曾遠漢城。垣梧埤竹夢西淸。秖須黃卷尋遺緖。莫遣朱絃閟正聲。今世是非無定論。古人窮達不移情。寸心海內千秋業。一步竿頭片刻程。</text>
<title>李上舍 基善 捲歸鄕庄。索詩爲別書贈。</title>,<text>跡遠囂塵是樂郊。故山重闢塞蹊茅。魚游少日貪趨海。鳥返斜陽苦戀巢。南國稻粱資送老。西京車笠罷論交。知君本意要藏拙。不向他人說解嘲。</text>
<title>至後曉枕聞鷄。用杜韻。</title>,<text>陽生日涉五。鷄動鼓過三。拔宅神仙得。迷途舜跖慙。氣全元自在。德備可能堪。羲馭須前導。聲聲是指南。</text>
<title>步韻寄贈族人 聖訥 素養齋</title>,<text>生事艱難一草堂。南山之北北山陽。蠧魚與爾同饑飽。鳧鶴從渠各短長。虛室神凝常透白。天庭氣穩暗浮黃。愛君素性資閒養。五畝桑麻靜堵墻。</text>
<title>更賦</title>,<text>深閉柴荊凈掃堂。端居肯怕逼陰陽。春鋤菜圃功逾熟。夜卷松燈味更長。淸鏡漸羞眉皓白。涓金不至骨玄黃。難忘易識田間路。楡柳陰陰薜荔墻。</text>
<title>梅發不廢故事。短律題龕。且索答。</title>,<text>伴住何多歲。齋居早見春。衰遲猶戀主。憔悴恰如人。古貌隨年別。新陽得氣神。秖應不負汝。詩卷欲齊身。</text>
<title>代梅答以長句</title>,<text>病不相拋貧不厭。動隨吟哢幾回春。愛才何减蕭家僕。解佩眞如漢浦人。自惜餘芳酬眷遇。秖愁輕洩斂精神。莫言香色年年褪。行處常存弗壞身。</text>
<title>臘劑寄濟牧韓士凝。戲贈一絶。</title>,<text>瀛洲從古産靈丹。平地人人丏一丸。倒把靈丹遙寄贈。眞仙須識在長安。</text>
<title>步姜明初新居題壁韻</title>,<text>郡城南畔綠楊灣。五福於君賸一閒。隱几平臨滄海岸。登樓遙望漢陽山。縹緗連屋供遮眼。䆉稏盈疇助破顔。惠好未成携手計。病淹茶竈藥爐間。</text>
<title>題曆尾 故事也</title>,<text>又是三籌剩八旬。乾坤漭濶我猶人。應知宿債餘今世。豈有冥符漏此身。秖欲怱怱送甲子。何須戀戀守庚申。招梅勸汝盈樽酒。直到明年態更新。今年除夕日直庚申</text>
<title>燭下取閱詩卷。今年所作頗富。陸放翁，李牧隱每歎三日無詩。以爲衰甚。而余所得殆過之。漫賦。</title>,<text>星隕梧㙜百顆均。緹巾十襲自爲珍。平生二蔡俱冥漠。何處樽前說向人。</text>
<title>立春 己巳</title>,<text>菱華未肯諱人窮。鬢雪添明顴骨崇。卯酌不勝多病後。辛盤僅辦自家中。餘輝短景淹黃卷。晩色纖埃靜碧空。五字詩成頻覔紙。癡孫每事傚渠翁。</text>
<title>林下李侍郞孺祚新年壽考增秩。胤君方在嶺邑。歸設小筵以慶之。病不能赴招。寄贈短律。</title>,<text>魄吐三分桂。芽添十葉蓂。八旬秖昨日。二老若晨星。厚福何由羡。賢男此寧馨。樽前侈殊渥。金帶舊氊靑。</text>
<title>自述</title>,<text>言如不語睡非眠。古往今來盡杳然。身欲奮飛還枕席。氣常頹塌只灰烟。七情偏湊兒孫內。五味全空飮食前。老壽人人如此否。願從柱史問當年。</text>
<title>歲後初得庶女書。方隨其舅官湖縣。</title>,<text>老病心懷弱。慈情貴賤同。素稀憂疾恙。幸不念貧窮。蹔別程非遠。新正信始通。憐渠一片意。恃我九旬翁。</text>
<title>枕上用小屛韻重題</title>,<text>蒲茵一室地常餘。茶飯三時分漸踈。應物本虛齊寵辱。倩人良苦廢興居。孤懷目極曾游處。半藁心長未就書。筋力精神非異用。相須事事畧相如。</text>
<title>雨坐</title>,<text>從敎曲士哂狂夫。只合窮山著腐儒。萬事由來各天定。一身元不要人扶。詩篇日富終何賴。藥物家貧寡所須。耒耟四鄰春雨足。麥田靑潤菜田腴。</text>
<title>權醴泉聖直 偗 兩世廻婚。上距其先大夫設筵時。恰二十四歲。月日又與同符。奇事也。病未赴會。長句奉賀。</title>,<text>開筵月日踵庭闈。兩世廻婚世所稀。二紀禮儀猶歷歷。三春時物更依依。靑氊不改平章宅。所居卽先相國舊宅 紫閣長鄰南極輝。壽考君家元故事。令郞傳與老萊衣。</text>
<title>成北靑 大中 輓</title>,<text>樽酒向人常好顔。高懷脫畧世途艱。舟車朔雪蠻烟際。旗鼓曹墻賈壘間。時論同歸文苑傳。聖恩曾綴侍臣班。無多海內知音士。盡逐浮雲逝水還。</text>
<title>看花</title>,<text>東風花木競隨時。映日參差拂檻枝。不識老人腸已斷。滿庭飛舞似催詩。</text>
<title>洪尙書 明浩 重牢宴席。病未赴招。長句替賀。</title>,<text>傡坐鴛鴦不羡仙。乘除甲子便韶年。人家最說重牢慶。衆福咸歸一鯉賢。暇日瑤琴元靜好。耆英畫閣實寅緣。鳩筇烏几隨恩澤。幾度華堂又賀筵。</text>
<title>送諸君遊故都</title>,<text>落花時節故松京。病起樽前送客行。異代興亡何與事。夕陽憑吊不無情。橋頭石戴忠臣血。陌上碑尋學士名。別有百年存沒感。樊翁文彩若平生。</text>
<title>戲題手中扇面</title>,<text>風含空地月橫霄。三伏炎蒸到輒消。半幅分張車湊轂。四方隨轉斗旋杓。塵氛閴遠寧煩障。心界淸凉不費搖。揔爲筠貞兼紙潔。江山坐掃祝融驕。</text>
<title>病枕遣心</title>,<text>禽鳥之中。鷰最與人相狎。不擇高棟矮簷。棲托有所。來去有信。鶯亦嬌婉可愛。每當春夏之際。流音送色。隨處飛集。非如鸞鳳之稀世爲瑞。鴟鴉之爲人所憎惡。要是人家林園棟宇間物。老人經歲伏枕。眼中久不見二禽。聞諸傍人。此物近漸罕到。七八歲兒童至有覩之驚怪。不辨爲何鳥云。萬品隨時各性情。天機人事日相爭。盧家簾幕無棲鷰。秦地兒童不識鶯。微物可能關氣數。寒儒那得近功名。三朝七紀留雙眼。薄海謠歌望太平。</text>
<title>追題丁卯廻榜卷面 小序見文集</title>,<text>雕篆元非賈董才。浮名不耐鬢毛催。也曾西抹東塗處。豈識前塵後劫來。洛社淸時空偃蹇。虞淵斜日蹔遲廻。百年哀樂渾隨境。病倩人扶且擧盃。</text>
<title>長夏端居。無所寓心。漫步前韻。</title>,<text>唐時貢士漢廷才。歲月春闈隙駟催。卷憶名參千佛去。榜誇身閱六旬來。燕南往日羣騏空。去聲 華表斜陽獨鶴廻。更添耆英社裏會。恩波灧灧漲金盃。</text>
<title>更步</title>,<text>才不相饒况不才。流年苦被化翁催。曲江花是餘春住。下瀨船兼返照來。故事答人隨所問。遠遊經歲似初廻。紫衣宣醞非吾分。滿眼壚頭濁酒盃。</text>
<title>素庵納耽羅符。卜居龍湖。三藜就宿賦詩遙和。</title>,<text>快閣依山頂。澄江接海頭。新裁大布褐。初返乇羅舟。道自靑牛授。身將白鳥遊。無人爲招隱。行止任悠悠。</text>
<title>松都南樓觀燈。次尹彜叙韻。</title>,<text>火樹森森擁彩樓。八關遺俗盛遨遊。携登畫燭元戎宴。散盡寒鐘故國愁。閃閃四方俄電掣。輝輝七月宛星流。南通江漢西連浿。並擅繁華見此州。</text>
<title>花潭次沙南韻</title>,<text>潭水泠泠山日長。圖書一室玩陰陽。先天錯落星辰象。別界昭回草木光。啼鳥興闌花徑裏。游魚樂極石欄傍。只今衰俗多輕薄。三絶何人比女娘。</text>
<title>杜門洞。次沙南韻。</title>,<text>一片王家乾凈地。殘年捨此我安歸。草屋生涯唯織柳。菜園耕種盡成薇。一作織柳仍賖仲子粟。種蔬皆化首陽薇。 身界寬閒眠正熟。耳根淸凈洗應稀。一自吉徐俱遠謫。無人更叩月中扉。</text>
<title>滿月㙜。緫次諸君韻。</title>,<text>憑吊千秋酒一盃。故都曾卜澗瀍來。金城太守家何在。錫杖神僧去不廻。當日天門趨劒佩。秖今輦路長莓苔。漢陽佳氣遙相望。明發歸驂意更催。</text>
<title>寄題龍門隱者草堂</title>,<text>龍門隱者鄭一新。湖南昇平府人也。少棄家放跡山水間。嘗隨我游楓嶽。喜爲姑布家言。往往頗奇中。中歲羇游都下。日夕過從甚狎。一日忽謝歸其鄕。倏已二十七易寒暑矣。今年仲夏忽來謁。自言室家妻子之奉。足了餘日。而意厭塵囂。與數三同志。結茅廬於龍門山中。距家僅數里。去松廣寺甚邇。谷邃泉潔。宜於棲息。鄕人呼爲處士。處士者卽今之村居士。而不居家營生。不沿途化粮。稍別其稱以禮之也。語間乞余詩。歸張壁上。余以處士之號。古人所重。居士之稱。今俗所賤。上方不足。下比不屑。遂號之爲龍門隱者云。踏遍名區意轉濃。楚山深處秘閒蹤。百年卜築依鄕井。二子隨材各士農。丹竈灰餘劉老宅。其近洞。有前世劉道士修鍊故基。 碧空雲豁國師峯。背負崇嶺。名曰國師峯。 難忘楓嶽同遊日。翰墨衰翁強撥慵。</text>
<title>過聖宰宅</title>,<text>萬木哀蟬噪晩晴。踟躕橋畔淚霑纓。西門不遣羊曇過。倒向羊曇門外行。</text>
<title>戲次放翁韻</title>,<text>鄭生一新恒謂余年踰大耋。官躋峻秩。余每誚其喜以誕語誑人。今又賀余以壽將九十。余又誚其年已老而誕妄如舊。笑謔久之。一日讀放翁集。有術士過門。謂余壽及九十詩曰。形骸鶴瘦復松枯。况是新霜滿鬢鬚。醉似在家狂道士。愚於識字老畊夫。敢言萬里封侯事。但問縱文入口無。許我年如伏生比。逢時猶解誦唐虞。不覺噴飯。遂次其韻。莫謾容顔恨槁枯。行藏幸免負髭鬚。須知魯國有男子。肯數梁園爲大夫。耆社七人年紀最。衰宗九耋古來無。汾河一畒營墳地。已辨松棺備不虞。吾宗古多壽考。而未有年滿九十者。卽今耆老同社七人。惟吾年最大。其二濛濛淚眼欲全枯。尙愛孫曾閙挽鬚。且向泥塗混蹤跡。何須鉛汞費工夫。藏胷萬卷歸烏有。返翼千年化鶴無。已盡消磨不豫意。誰能覘色似充虞。其三書窓蠧爛復螢枯。白面當時始欲鬚。南國春深謠室女。西疇雨晩急農夫。蛙逢海若談間失。牛到庖丁目下無。俛仰身名成濩落。那能一藝齒工虞。其四詞源瀉盡硯池枯。倦掃溪藤騁兎鬚。悵負仙緣邀姹女。任敎時議笑傖夫。黃金買賦知誰是。白雪徵歌和漸無。歲晏鷄窠深閉影。寒沙蜮弩不須虞。其五靑天露頂不嫌枯。箕踞藤床手將鬚。竹自階庭留弱植。石應泉路望征夫。神方却老吾何有。幽恨傷生世不無。幸是全家涵聖澤。荒年厚祿免艱虞。其六休論鶴瘦與松枯。恰類村婆強揷鬚。垂死尙能憂世道。營生空自愧田夫。縱紋入口閒愁屛。萬戶封侯本意無。漫憶傳經追伏叟。古文全不記唐虞。</text>
<title>八月初吉。始禁酒賦見。</title>,<text>酒令嚴軍令。宸憂急歲饑。市樓燈火靜。村巷嘯歌稀。八路民均惠。三司 國以秋曹京兆憲府。謂三法司。 吏獨威。空樽愁向夕。惆悵故人歸。</text>
<title>八月初九日申時。聖人篤生元子。蹈舞之極。恭賦長句。</title>,<text>瑞彩流虹八月期。盤根仙李萬年基。奇祥甲觀儲仍久。聖德禖郊降不遲。黃道光輝方出日。紫泉消息一淸時。三朝報效微臣願。薄技平生解撰詩。</text>
<title>洪侍郞 義浩 喜賦長句見示謹和 虹韻必押以流虹。詩令也。</title>,<text>天以堯祥啓我東。大人熊夢叶流虹。生辰彌月諧商律。吉語申時出漢宮。少海波添新雨後。前星色動彩雲中。老臣三覩宗祊慶。五紀丹心蹈舞同。</text>
<title>長句贈謝洪菊翁叔章分菊</title>,<text>嫰蕊初舒葉未零。竹間松畔立亭亭。深黃似酒鵞延頸。淺白凌霜鶴刷翎。特爲馨香全晩節。非關服食制頹齡。朝朝煖水頻相灌。更藉人功節序經。</text>
<title>鵲</title>,<text>喬木雙飛鵲。庭中久托棲。先期頻喜報。隨事輒疑稽。信似方春鷰。聲連欲曙鷄。引雛人共羡。成長羽毛齊。</text>
<title>寄贈孫兒山房肄業</title>,<text>食息恒須汝。朝晡不暫離。勸爲今日役。知近大科期。賈董經綸策。汪劉黼黻詞。人功參造化。努力少年時。</text>
<title>孫兒登科後。磬濱叔詩以相賀。步韻謝之。</title>,<text>經術傳家素有期。乃公年又八旬奇。稚陽冬至逢新節。瑞日春㙜際盛時。科擧於今非得已。行藏捨此復安之。平生盡分惟忠孝。餘力文仍不墜玆。</text>
<title>題梅龕用吳體</title>,<text>漸喜堂中曾結盟。臘前至後每逢迎。容顔苒苒催遲暮。標格年年添老成。數花不早亦不晩。一陽方死還方生。餘翁八十更三歲。座覺春回眼夜明。</text>
<title>雪後記見。令孫兒和之。</title>,<text>簷間細響枕邊聞。飛舞風前直到曛。仙洞盡開羣玉府。繡甍齊映六花紋。無端暗灑仍兼雨。不斷餘霏更出雲。近臘漸看時物變。天公欲爲洗塵氛。附[台錫]風度簾櫳細細聞。滿牎虛白失初曛。老松脩竹交加重。噪鵲飛烏點綴紋。霑潤何曾謝時雨。輕淸還覺洩凝雲。明朝擬向高樓望。剩喜千街凈𡏖氛。台錫</text>
<title>無寐漫述</title>,<text>睡鄕迢遞限東西。雪擁寒齋月向低。豈有游䰟能化蝶。虛聞遠響盡疑鷄。靈㙜久已三官廢。曠野公然七聖迷。不就希夷問眞訣。內丹新養火功齊。</text>
<title>手題新曆付台錫</title>,<text>太支離處亦怱怱。萬事乘除一體同。今日有孫堪付托。乃翁從此儘癡聾。經書從古君臣際。茶飯全家禮樂中。新曆隨時雖屢改。羲和舊法竟相通。</text>
<title>閱權南谷 尙吉 散稿題還</title>,<text>左海東偏紫海淸。陶家徵士魯先生。抗章直欲無夷羯。看曆惟知有啓禎。正合桐翁配祭社。猶傳葛老寫銘旌。千秋曠感尊周錄。地僻人遐惜漏名。</text>
<title>題新曆 旣手題新曆付孫兒。更見內賜曆在案。重題自述。○庚午</title>,<text>虛舟全不㥘風波。利涉垂窮九曲河。元日立春眞造化。每年依舊慣經過。光陰且任跳丸勢。貧病何關曳履歌。千古賢豪坐屈指。渭濱誰似濟南多。</text>
<title>早進白粥</title>,<text>幾回舂復洗。粒粒似凝脂。爛煑濃浮盌。徐拈滑溜匙。專誠爲一老。餘惠及羣兒。色味憐純潔。深知食性宜。</text>
<title>二月初吉。宗人小集于漸喜堂。拈韻同賦。</title>,<text>狎坐諸宗禮貌寬。泥塗跡混鬢霜殘。東西隔巷無多遠。南北連枝並一寒。百遍相過惟恃杖。四科元識不稱官。韋園花樹滄桑後。漸喜新歡續舊歡。花樹會必以春秋季月。廢閣不知幾閱寒暑。中歲僅一再設行。時余齒行最卑。俛仰五紀。渺如隔世。今玆小集。雖非坡曲舊園。而依然有宿昔之感。天不遂廢吾宗。或者興替有時。而後屬日益踈遠。故事日益茫昧。安知有追述先訓。講修舊禮。爲宗人倡者乎。若能踵而行之。吾雖墓木已拱。長逝者魂魄復歸。徊徨於肆筵授几之間。樂而忘其死矣。感極涕零。述示吾宗諸人。八十四歲老人書于西郭棲遲園之漸喜堂。</text>
<title>放言。用八音體。</title>,<text>金丹閟眞訣。逝川無停波。石火閃餘焰。扶桑倏枯柯。絲絲鏡中髮。寒閨老一婆。竹帛千秋業。此意遂蹉跎。匏樽與金罍。到手適微酡。土肥秔稻熟。肯羡玉山禾。革因迭隨時。倚伏竟同科。木有樗櫟者。良匠奈汝何。</text>
<title>咏老十四篇。諸君蓋於暇日游戲自娛之作也。所貴乎壽考無恙者。以其能優閒佚樂也。若嗟怨悲苦。不能以理自遣。則卽卑賤兒女事耳。何足道哉。馬牛二獸列之下方者。亦以物類之最關人事也。依其題而不依其韻云。</title>,<text>老儒雙瞳欲閉坐如傾。返照當牎分外明。愛敎一經金讓價。耻遭三刖玉埋名。猶思問壽從唐擧。强說專門慕伏生。拈取案書時閱過。舊疑勘破喜還驚。老將新息虛穪矍鑠哉。漢廷唯許冠軍 霍去病 才。貯收弊甲猶重惜。拽起強弓只半開。種菜田間春事晩。垂楊肘下物華催。戎壇悵望如天上。頻報兒曹拜將廻。老農寬褐麤鞋有古風。罕稱名姓但穪翁。連畦地力分腴瘠。逐歲田功訂歉豐。節序不煩新曆測。雨晴潛候宿疴通。秋來社會推爲長。眷眷桑麻話里童。老醫慣習元因閱歷偏。臂經三折悟眞詮。唯依古法憎加减。互濟神功審炒硏。久厭浮夸言語拙。稍稀應接性情專。更要聲價將焉用。衣鉢吾門足少年。老妾曾隨吉卜入門來。共閱憂患歲幾廻。五味杯柈諳食性。四時衣服穪身材。養成深托兒孫愛。伏事全消主母猜。願向墳前乞葬地。泉㙜日夕永相陪。老僕衣衣食食是家常。宿債殘年不盡償。曬麥每煩驅鳥雀。飼蒭惟謹護牛羊。相憐主僕同衰疾。秖願郞君早立揚。苦愛生平蕭穎士。將身未遽乞還鄕。老吏皺皮隆骨抗衰顔。雀鼠偏驕鴈班。機變常饒揣摩內。勢權潛弄指揮間。家居蓄妓頻行樂。衙罷扶童每早還。時有新僚來問術。自誇多智諱言奸。老卒裹頭里正昔何年。已是還鄕雪滿顚。築圃自疑同築壘。揮鋤人笑似揮鞭。天寒每憶頒衣惠。夜靜常懷抱柝眠。幸免沙場終棄骨。長敎火伴羡登仙。老巫依叢媚竈技窮鼯。恒性元從少也無。世遠殷商生苦晩。地非荊楚俗全殊。靈衰誰復要椒糈。語澁空訛誦呪符。歲暮官門徵布急。羡他機杼自能輸。老卜那期盛世作窮民。謾竊空名屬太人。欲祝頭詞愁失日。自推身命怨生辰。初心射覆欺方朔。卽事通神愧景純。一作大都長短迷龜筮。半已虛荒化鬼神。 天雨新晴洛陽道。更誰車馬問沈淪。老僧閻王度外久相拋。權借居停一把茅。上院行童新首座。西村施主舊貧交。梵音信口經仍廢。齋飯當頭磬自敲。死骨不須隨驛使。昌黎博士好譏嘲。老妓阿誰一笑買千金。公子華堂似海深。粉蝶翅凋能倦舞。黃鸝舌變尙餘音。收廻墮髻顔窺鏡。折取殘花強揷簪。村婦縞綦君不見。何曾解唱白頭吟。老牛耒耟長辭隴畝間。桃林一放不勝閒。舐餘蹄角雛量谷。凋盡皮毛骨聳山。慣飮淸流羞穎水。曾隨紫氣出函關。眠何慵起行何緩。任爾羣童誚我頑。老馬扶桑曉秣暮西溟。鞭策羲和不暫停。天駟光芒他自耀。邊山苜蓿幾廻靑。班聲誰信行知道。壽法曾聞相有經。束帛子方如更値。泥塗豈恨久飄零。</text>
<title>飮茶</title>,<text>高價那無藥。家貧不中賖。沈疴黃髮叟。消食白毫茶。開胃香先動。沾唇味轉加。候成文武火。佐使藉薑芽。</text>
<title>買驢</title>,<text>倦跡愁徒步。孱驢稱冷曹。北方人盡賤。東國價偏高。輪轂馳同道。驊騮飼傡槽。春城逼花柳。游賞足能豪。</text>
<title>待孫兒</title>,<text>騁望移時立。高齋俯石橋。巴陵二十里。田舍兩三宵。風日頗淸晏。冰澌已暗消。老人情甚躁。游子思應饒。</text>
<title>孫兒歸。用前韻卛爾口占。</title>,<text>語鵲占窺戶。鳴驢捷度橋。招之催賜坐。忘却屢經宵。喜極憑詩遣。愁何待酒消。寒厨夕飯早。薪米幸餘饒。</text>
<title>今日迺聖宰初朞。擬以文字抒哀。疾益痼神識日益銷耗。無以作氣搆思。長逝者魂魄。想不能無望於老人。曉枕悲吟。寫寄靈几之前。雖使我更費千言萬語。亦不出此五十六字之外也。</title>,<text>凄雲豗浪遞浮沈。山不增高水不深。地下經年音信斷。枕邊終夕淚痕侵。倚依老境空他日。成就孤兒只此心。欲閉雙眸閉未得。當前玉樹宛森森。</text>
<title>春禽</title>,<text>春禽亦多族。相喚枕邊回。緩促朝晡變。閒忙節候催。殊無公冶解。那得葛盧來。鷙擊元非任。羣蟲莫浪猜。</text>
<title>老病</title>,<text>空名忝竊大夫車。背郭幽棲限玉除。老去不談天下事。病來都廢腹中書。庭松䒣䒣干雲際。砌竹娟娟裛露初。身後是非如有定。此生生世未全虛。</text>
<title>送台錫歸汾鄕榮掃</title>,<text>僑居四紀便鄕園。舊壠新阡近海門。芳歲穩登丹桂殿。春光剩到白楊原。猶應父老談稱祖。定識村鄰賀有孫。獨送歸魂隨汝去。此心悲喜更堪論。</text>
<title>台錫雨中歸</title>,<text>入洞歸驢鳴轉催。小僮顚倒掃庭苔。關心海國連宵雨。望眼門閭不日廻。柳拂恩袍添細潤。花隨仙桂競先開。年來苦臆川冰塞。此夕爐烟復暖灰。</text>
<title>不到筆苑。屢閱歲矣。約數三子同游。</title>,<text>名園必以虎丘歸。每歲逢春游不稀。舊癖烟霞今日是。故交星雨幾人非。禽聲欵欵俱諧律。花氣濛濛欲滿衣。莫笑衰翁顔貌改。靑松何限長新圍。</text>
<title>沙藜二子歸自是岸亭。誦傳所賦詩步韻。</title>,<text>悠然隱几渺然思。滄海桑田亦未遲。花鳥豈知頻換主。魚龍應記舊題詩。由來不少鷗波興。此去非無鷄黍期。更喜瞻依近北斗。輕輿十里卽京師。往年樊巖僦居此亭。屢過賦詩。</text>
<title>杜詩偪側行篇首四句。宛然吾兩人近日事。欣然有契於心。遂用歌謠故體。純用四句。仍足成長句。贈沙南。</title>,<text>偪側復偪側。我居巷南子巷北。可恨鄰里間。十日不一見顔色。俗務平居苦相纏。如衣弊絮罥荊棘。拮据雖無勞手足。暇日閒行詎易得。憂飢渴有十口。供樵汲無一力。貧家契活大抵同。每事艱難吾慣識。不恥寒窶不諱顚。抵死不負先師傳。倒地狂瀾豈水性。不見黃河來自天。嗚虖鼠璞誰復辨。笑殺夔蚿遞相憐。幾人大踢兼麤拳。朱絃獨抱空愀然。不用揮戈思退日。何曾服藥求延年。唯有縹緗拋不過。永日山齋枕書眠。長安米貴儒術賤。寒士那能直一錢。</text>
<title>病枕賦一律示台錫</title>,<text>生男願叶夙宵思。不恨蚌珠胎暫遲。處世要追三代士。傳家莫忘二南詩。虛舟閱浪元無恙。老栢干霄素有期。自愧乃翁才德薄。平居未足爲渠師。</text>
<title>鄭殷賚 弼東 來誦其江居大觀亭詩。步韻以贈。</title>,<text>厭厭春愁鳥喚醒。高雲岸幘俯江亭。三時明滅虛生白。萬里空濛遠送靑。樓上何如川上觀。眼中相對鏡中形。回少日趨過地。谷口舊廬連戶庭。</text>
<title>祀事不躬將久矣。先貞夫人諱日。伏枕悲泣。古人雖於苫塊中。或有思親之作。固非禮家所許。而無地洩哀。賦以寫忱。</title>,<text>儀物全虧灌不親。通宵伏枕血霑巾。乾坤獨立何爲者。弟妹俱亡只此身。五十八年如昨日。尋常一疾又玆辰。丁寧泣向孤孫語。唯恐誠微莫患貧。</text>
<title>寄贈凝令江亭</title>,<text>御氣遙連北斗城。五江都會護神京。三南舟楫隨潮集。一面溪山隔岸迎。愧我未歸春草晩。思君不見夕烟生。百年吾道滄洲在。水調歌長短髮明。</text>
<title>庭畔三松</title>,<text>移植豈同日。長成俱大年。廣庭排翠幕。團蓋捧靑天。特操冰霜見。神方服食傳。科頭箕踞處。肯企岱宗顚。</text>
<title>贈別成元發奉二親赴任靑陽</title>,<text>一檄千金重。歡顔動北堂。綵衣翔白日。花縣艶靑陽。川獵魚如玉。盤供柿有霜。西湖四十郡。誰得競輝光。</text>
<title>夢還汾津舊寓</title>,<text>一老猶今日。他鄕卽故園。存亡三世淚。生長百年村。不迷行處路。常有往來魂。滿眼王孫草。春風又一番。</text>
<title>詩人懷古之作。不趨於纖巧則易落於冗陋。鄭東溟詠史七篇。䧺詞濶步。俊邁踈宕。不肯徇大曆以下聲調。讀而愛之。輒次其韻。</title>,<text>五等誰令壓子男。沃如雍土險如函。燕韓謾說瓜分九。齊楚纔能鼎峙三。阿房可是辰居北。天子終看氣在南。秖聞汧渭多良馬。空與天閑備上驂。秦其二熊渠孫子盡貙羆。欲向中原競鼓旗。敢與桓文比功烈。謾誇江漢作城池。嬌容鄭褎迷難返。辯舌張儀醉不知。蜂起羣䧺空藉口。只餘三戶使人悲。楚其三帶甲䧺都勢幾重。東臨海岱盡堯封。五君小白誰方駕。六國諸田最盛宗。儒化虛聞開稷社。王心實負釁牛鐘。肩摩轂擊臨淄道。環轍如何不見容。齊其四鷄口當時趙獨䧺。山河表裏指揮中。盟壇同歃終無賴。和璧重完豈是功。廢壘灰殘餘戰骨。叢㙜日落有悲風。廉頗那及邯鄲妓。日夕揚蛾競入宮。趙其五信陵聲價動中原。鄰慴威名客佩恩。宿將徒聞深閉壘。奇功竟出老監門。文章一變梁園會。歌舞重傷魏帝魂。枚馬風流猶未歇。雪樓諸子似兒孫。魏其六韓非反覆甚儀秦。倚市何如刺繡紋。地偪崤函無百里。國方梁楚僅三分。弩從少府遙穿柳。劒出棠豀上决雲。歷歷英䧺成敗迹。燈花細落子長文。韓其七易水寒波倒向西。金㙜歸路使人迷。荊卿樂毅誰英俊。燕俠秦兒各笑啼。餘勇他年賈滄海。咎徵何意亘虹霓。歸來禮樂皇明世。一著終看漢唐低。燕</text>
<title>藜姪觀漲龍湖。歸誦與主人令唱酬詩。就次五律。</title>,<text>壯觀龍江漲。登樓憶往時。迷茫混川陸。頃刻改洲涯。劈峽來何遠。屯雲去若遲。高低尺寸勢。堤柳繫船枝。</text>
<title>晦夜枕上聞蟲聲</title>,<text>七月已盡未。高枕欲三更。不識秋爲氣。惟聞夜有聲。天機甚微細。時令轉分明。衰疾兼踈慢。幽懷詎足嬰。</text>
<title>一士</title>,<text>一士東方逖。生成藉化功。君臣元大義。門戶尙遺風。禮樂雖全未。淵冰愼自終。非今亦非古。何以處微躬。其二一士東方晩。徘徊今古情。丹心空一片。黃卷以平生。寥廓雲霄志。浮沈里社名。匣琴誰爲鼓。山水有餘聲。其三一士東方暮。莫愁歧路迷。虗舟風自浪。明月水空泥。眼小登山魯。心長蹈海齊。生憎汝南俗。評品妄高低。</text>
<title>寄贈孫兒槐院直廬</title>,<text>枕席沈綿遂至今。傳家不啻滿籝金。禁門供奉靑春早。槐院文書白日深。提抱二孫雖在眼。別離三宿實關心。朝朝坐待平安使。喜鵲如期報好音。</text>
<title>用前韻重寄</title>,<text>志士何曾異古今。將身秖欲比南金。少年通籍爲人豔。他日承家望汝深。客鷰恥尋簾捲處。喬松不改歲寒心。莫言長物靑氊乏。膝上朱絃正始音。</text>
<title>喩驢</title>,<text>無馬借於人。有馬人借之。吾家三尺驢。短僕恰相宜。早起吃露草。晩歸飮溪水。長日坦途行。猶堪望百里。翁年向九旬。息駕垂二紀。有孫新通籍。羞澁若處子。供奉良絶稀。造請復奚論。優游弟妹間。長時罕出門。昨晩槐院歸。南阮有書來。迎醫看疾病。薄暮送醫廻。泮隷晨致語。云自崔典籍。明日廼釋菜。受香諒在卽。呼僮遄鞴往。須臾恐後期。癡腹訴空虛。瘦骨厭銜羈。一笑向驢言。爾職固當爾。身軀苦短小。材力亦綿脆。生不如駃騠。一日能超母。又不如健犢。崇朝畊十畝。貴家不須汝。富家安用渠。流落寒士家。飢渴氣不舒。四鄰况多窶。代步動相溷。安能爲汝地。不念朋知懇。何須問親踈。唯當視緩急。勇赴如樂地。盡爾力所及。以玆終爾年。閒忙信有數。無勞不見償。來生脫獸簿。</text>
<title>寄贈休吉</title>,<text>艱難無以爲田園。遷次如何不憚煩。避地可能兼避謗。忘機只合莫忘恩。秋聲竝到東西郭。月色平分上下元。暇日蹇驢須遣枉。弊廬吾亦一荒村。</text>
<title>或言八月旣望月詩商字。非律呂難以措語。戲題示之。</title>,<text>葭灰測候適炎凉。漏箭傳聲遞短長。歷歷澄輝無不遍。遲遲良夜未渠央。五更流轉隨河漢。萬國陰晴問海商。寄語廣寒宮裏兎。擣成靈藥可分張。杜詩曰分張素有期。</text>
<title>磬濱輓 磬濱喪。出於八月葬於十月。公預搆輓詩而未及遣。</title>,<text>蓮華峯影凈埃塵。十世衣冠竝四鄰。閱劫棟樑餘逗日。廢園花樹幾殘春。漂零竟逐根柯返。䟽近同歸骨肉親。有子生孫孫又子。承家深望後來人。</text>
<title>寄鍾城使君 韓義運仲皥○此二首。亦未及寄。</title>,<text>緣邊鼓角殷秋聲。每夜高樓戀闕情。箕域無過數千里。鍾山秖是一孤城。揮鞭志士寧嫌遠。拖綬寒儒亦覺榮。行邁往年纔半道。壯遊終恨負平生。其二鏡城觀者若烟雲。道是鍾城新使君。玄鬢依然輝映玉。靑袍脫却綵成紋。鄜民兩界交爭杜。蜀士前年已化文。暇日不妨親卷帙。莫敎衰境醉紅裙。</text>
<title>次杜九日韻 捐館前五日所賦。卽絶筆也。</title>,<text>白駒過隙誇健步。西極駸駸臨夜㙜。藥裹如今惱更惱。菊花從汝開未開。人生誰得百年滿。節物何關九日來。弟妹悲歡不與共。歸心泉路苦相催。其二雨散雲收天宇寬。物情隨地各悲歡。登高已是衰難杖。寄傲何妨醉不冠。細覓菊香披宿莽。深憑酒氣壓初寒。紫閣淸秋好顔色。年年依舊倚樓看。其三自信交情重。焉知世道艱。岱宗元秀色。餘麓反他山。籬菊爲誰艶。壇楓損舊斑。秖憐垂死眼。難待百年間。</text>
