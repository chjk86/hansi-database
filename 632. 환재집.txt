<title>城東詩 幷序</title>,<text>歲己卯秋九月。乘輿謁貞陵。余出東門外。恭瞻羽旄。仍歷覽城東諸勝。時余年甫十三。初遊郊野。故所目皆刱觀。輒效韓文公城南聯句步其韻。僅得其半。韓孟分之。亦此數也。						煙雲起淸曉。山川開聖京。阡陌神化闢。箕尾文象明。周道繩準治。平原井字耕。麗譙滃海蜃。粉堞蔓山帲。萬樹拱秋立。遠雞匝晨鳴。遐峯刷雲碧。衰葉染霜輕。松老任盤屈。石秀何崢嶸。竹影鎖暗畵。澗響跳圓晶。沙明布瑣玉。梯紅垂團瓊。水闊帆檣杳。嶼孤氛霧晴。年豐見滯穗。霜落來貢橙。乘輿謁仙寢。遊豫忭野氓。羽旄盛華彩。車馬喧輧輷。旛𣄢擁簇簇。金皷震鍠鍠。神將燁走幟。龍蛇動風旌。傳命持箭馳。將軍按轡行。侯伏大樹帥。徐驅細柳營。介士毅赳赳。伍馬齊騯騯。樹劒吐閃閃。橫䩨露騂騂。羽儀尙武威。軍樂是商聲。蒐獮但閱武。霜露感袞誠。聖祖戒縱獵。瞻楸寓觀兵。紅傘翥如鳳。淸警奏似笙。熏風溫且舒。香塵肅而盈。和氣凝浮浮。瑞雲團英英。何敢不嚴畏。旋若被恩榮。兒童喜如飽。父老欣若䝼。陪班各異制。戎服又一名。衣鮮見體偉。笠圓似葢傾。玉頂竦立鷺。晶纓半潤櫻。品微毛以刷。位高絲用頳。貴而紋且藍。卑則紵染猩。箭房髹炫燿。帶環玉琇瑩。殿監幾叢萼。照羅一隊鶯。笠飾勝副珈。囊佩似繁纓。𦤎比璽寶馬。紅帕御供棚。迎班穹廬張。老宰胡牀撐。種種名色別。井井制度宏。營屯倚松岸。犒炊列鼎鐺。分均無敢譁。束嚴靜不爭。唼唼吃煨胾。嗗嗗歠熱羹。燔炭烈赫赫。攫翔疾翃翃。販賣皆饛飧。荷擔是簋甖。湊集恐不及。叫勸若徯迎。堆棃似宛毱。綴楂若垂珵。異香霖後菌。另黏霜前粳。口涎葡萄釀。胃醒桂椒鍚。味淡黃卷菜。名典筆管蟶。炙赭蒸郭索。葅香雜杜蘅。熟面頻離合。朋飮相牽縈。刱覩山僧唄。猝怕木侯瞠。鼕鼕優婆皷。鏗鏗頭陀鉦。古鍾驚殷谷。老佛若瞬睛。駭竄瞥眼耿。怒鬪咆聲獰。山寺占名區。別墅競貴卿。洞府邃若螺。屋脊雄於鯨。引流開方塘。跨壑起畵杗。穿林來奧地。隔篠聞閒枰。庭欄走窱。池荷委鬇鬡。大老有舊址。遺風猶邨黌。旣還入城。歷尋宋洞。卽尤庵先生寓宅遣址而在泮宮之後麓。有林泉深奧之趣。居人多聚徒讀書者。堂黝繞蒹葭。汀白晒鵁鶄。立壁仰千仞。壁上有先生手筆曾朱壁立四大字。 落泉頫深坑。客燕蹴淺水。眠鷺立臥檉。巖釁覔伏蛙。俗傳巖間有千歲金色蛙。有道學人來出現云。 林端見超鼪。柴門佇酒保。葑田坐圃傖。靑帘映楓葉。鍾馗貼門桁。衛行慣踏确。虞呼隱聞𧮯。袖香把早菊。耳熱擧大觥。歷覽多異觀。略記以騁情。</text>
<title>石瓊樓雜絶 二十首○並序</title>,<text>庚辰四月末。外從祖芝山公以小司寇告暇出城北。送驢招余。尋石瓊張園諸勝。命賦小詩。輒倣王右丞輞川絶句作二十首。						城門半向天。跨空開圓鏡。去馬與來人。歷歷印空影。						幅巾驢子背。出郭上山樓。山樓臨澗壑。曉凉翻似秋。						綠蘿通幽逕。流霞拂簾櫳。樓在春城北。人坐水聲中。													山外日已晏。山中未除凉。遠岫霽宿霧。茂林涵晨光。						而無車馬跡。時見鶴翩躚。爲問此間客。自知做神仙。						惆悵白石亭。眞人讀書處。唯有一道溪。長向人間去。石瓊樓北泉石甚奇。上有白石亭舊址。世傳許眞人所居。眞人不知何代人。葢陶桓流也。						松風吹衣帶。去去山更深。欲尋莊義寺。應在碧峯陰。古有莊義寺。今廢遺址亦不可尋。						浮嵐欲化雨。滴翠欲染衣。穿樹雙鶯過。度溪一鷺飛。						細路任行歇。曲崦與廻汀。轉翠堪畵處。時露半面亭。						樵人津津說。遙點處士家。千峯雲合處。翳菀長桑麻。						廬山杏萬樹。武陵桃千章。從古云朱實。食之壽命長。													水光與山淥。日飮癯顔紅。不是抱犢子。眞定祝雞翁。						淸寂似佛宇。依然欲參禪。簾影衲衣細。篆烟梵文圓。						酴蘼錯繡屛。苔錢幻錦茵。富貴不與易。傲此山中人。						葛粉輕於霜。蜂瀝甘而冽。秘方傳者誰。終不博玉屑。						疎酌間茗飮。散棊襍語聲。偶然得佳趣。使我詩思淸。						斗酒聽鶯盡。看雲澹忘歸。最愛主人屋。邃樾暑氣微。						主人嗜書畵。滿堂壁不空。主人嗜花草。繞屋四時紅。						樵歌上平田。跨牛披艸煙。更見吹笙者。端然坐綠天。						水邊競上馬。翩翩出翠微。回看登樓處。夕陽半林暉。</text>
<title>夢踏亭雨中</title>,<text>架壑紅亭在。雲重半垂牕。晩花明冉冉。穉燕度雙雙。濃翠衣邊滴。層湍席下淙。故人携酒至。疎雨頻聞跫。</text>
<title>又賦一絶</title>,<text>繁陰淸漪處。白雲繞樓空。迢然一夕興。半雜山雨中。</text>
<title>山齋夏雨驟過</title>,<text>半邨風雨半邨烟。山鳥啼窓擁晝眠。墨舞筆歌消夏暑。蓏棚荳架入詩篇。頻繁舊社乞花字。斷續新豐沽酒錢。癡坐一番君莫笑。歸雲返照滿東天。</text>
<title>晩眺</title>,<text>昏鴉衝煙墨洒。遠鷺著雲銀纖。水紋乍舒乍縐。山角半圓半尖。</text>
<title>夜雨見螢</title>,<text>滿天風雨點燈靑。幽思迢迢獨掩扃。山海欲憑千里目。乾坤又有一茅亭。心馳墳典求難獲。夢入方壺喚不醒。夜久支頤當戶坐。閒愁無賴感流螢。</text>
<title>得水仙花喜賦 二首○幷序</title>,<text>黃魯直有水仙花詩。余讀其詩而思欲見其花。客有從燕中購來者。贈余數本。葢始出我東云。根如圓藕。蒔不託士。置之水中可活。葉長如綠蒲。莖挺如釵股。瓣白蘂黃。如箸之承杯然。本草所謂金盞銀臺者是也。忌烟煤鹹腥鐵氣。最宜琉璃水晶之器。非直合淸冷之性。亦足賞其淨澈無埃。類鄭所南畵蘭不土。鬚根鬆鬆。貯之梅閣。題之曰水仙室。						靑冕霞帔水濺黃。陳去非水仙詩靑冕紛委地。 凌波飛去泛空香。江梅籬落流瓊雪。月樹樓臺映玉霜。老蚌養珠雲鎖浪。春筍脫籜雨侵篁。出門一笑蒼茫立。欲向芳洲解瑱璫。						見說湘中有水仙。一番輕蛻更嬋娟。筠深雨細荒祠在。杭州圖經云錢塘門外湖上。有水仙王廟。 海闊人無古操傳。琴苑要錄。伯牙學琴於成連。旣成。成連曰吾不能移人之情。乃與之至蓬萊山。留伯牙曰當與吾師方子春歸。刺船而去不返。伯牙歎曰先生將移我情。遂援琴作水仙操。 金盞銀臺承露屑。龍涎雞舌侍香烟。龍涎雞舌香名。眞誥云仙官有侍香之職。 從來花面鮮如此。對酒晴窓盡意憐。</text>
<title>雪夜次東坡聚星堂韻。賦水仙花。</title>,<text>聚星韻高轉簧葉。先生只喜吟白雪。我有玲瓏歲暮友。水仙一名玉玲瓏。又稱歲暮友。 好作新詩寄愁絶。月籠珠璣聯更垂。寒凌琅玕凍欲折。不敎軟塵衣上吹。羅幌微動紫烟滅。霧縠凝濕不散香。冰紈旖旎隨風掣。却嫌桃李顔色多。暗將芳魂入夜纈。煖持甆甌看素濤。宋人論茶有素濤語 冷把玉麈聽騷屑。竹風稱騷屑 知是恥上鹵莽眼。綻時遲遲斂時瞥。可能伴飮文字朋。愼勿對做世俗說。惆悵詩人吳萊生。狂歌擊碎如意鐵。吳萊字淵穎。元詩人。有句云狂歌水仙詞。擊碎如意鐵。</text>
<title>又次東坡松風亭韻。賦水仙花。</title>,<text>曉起開窓雪封邨。欲招宋玉降梅魂。爲和涪翁花惱語。漫提茶鎗先滌昏。山谷煎茶賦。有解膠滌昏之句。 詩思旖旎悟末悟。若尋顆果走冰園。寶笈貯春來東海。何似黍谷吹律溫。金珈欲朶沾瀣重。玉臉輕暈著瑞暾。昔時司花住閬苑。今纔啜騫降月門。雲笈七籤云月中有騫樹。食其葉者爲玉仙。其身洞澈如水精琉璃焉。 强半含嬌不全媚。猶能解笑未解言。邇來含杯香滿口。知是倒影入淸樽。</text>
<title>百鶴圖歌。爲醇溪先生萱闈七旬之慶。</title>,<text>百鶴圖。錢起所畵也。本爲人獻壽作而傳世者。余乃爲之歌。以獻壽醇溪戚叔太夫人七旬讌席。辛巳二月二十六日也。						雲深海山蝙蝠飛。曉色森沈風隨之。始見古松挺層壁。層壁脩瀑松以奇。下有雙鶴思全淸。立拳一足聽水聲。復有衆鶴集松樹。一朶留雲幬巢靑。林下淸淨趁艸眠。靈芝紫暈雪毛前。遠鶴盤旋下天際。衆鶴抽吭爭翩躚。畵人心玅何瓏玲。蘸筆一一留神精。畵鶴一百各殊態。苦吟十日難容形。長堤踈立如晤語。三五離離逐朋侶。稠處雜亂不整齊。洽似春社聚飮醑。有如延頸佇高陌。意帶惆悵待遠客。有如翛然臨汀洲。欲圓未圓佳句覔。明珠桂花含雙雙。紛紛來赴瑤池席。於是圓日盪海紅。無數遊鶴披雲中。且卷且舒看復看。視官雖勞心自閒。審視小識金線繡。果然祝人岡陵壽。古人先獲我爲副。我願仁人長在世。有如百鶴各效三千歲。我願仁人有孫子。有如百鶴衆多而粹美。是日中春二十六。居土稱觴上北堂。小子爲之歌百鶴。欲被管絃識喜光。</text>
<title>彩鳥 二絶○幷序</title>,<text>千秀齋李公招余書樓額。見床邊有銅絲小籠。中植長紅桃樹。假花謂之長紅 貯二彩鳥。飛鳴上下。飮啄自若。余愛翫久之。及歸公使人提籠而隨之。置書樓十許日而還之。						淺眠輕夢惱春溫。和聽樓頭數舌翻。知是蓬萊綠衣使。惜花未覺日紅暾。													我書非敢値鵝籠。曠想猶存晉代風。半歲臨池東施醜。博來雙鳥已栖櫳。</text>
<title>九秋。次杜韻上醇溪寢郞齋居。</title>,<text>肅肅齋居地。靑山封白雲。筇停楓菊裏。目極鴈鴻羣。斷瀑懸宵雨。欹松老夕曛。定知淸閑暇。冰雪幾篇文。</text>
<title>冬至日偶成</title>,<text>淸早測垂炭。梅花滿仲冬。淡烟浮數屋。薄雪露千峯。息旅占雷復。稱觥祝野農。今朝雲物好。鮮旭入窓彤。</text>
<title>江陽竹枝詞十三首。拜別千秀齋李公之任 幷序。</title>,<text>江陽。今之陜川郡。新羅時爲大良州。一名大倻州。景德王改爲江陽郡。高麗顯宗由大良院君卽位。陞知陜州事。至本朝太宗時改今名爲郡。葢古伽倻國。以伽倻山在東北爲國鎭。故因以爲國號。						泠泠一十二絃琴。金富軾三國史。伽倻國嘉悉王製十二絃琴。以象十二月之律。乃命樂師製十二曲。命名伽倻琴。有河臨嫩竹二調。共一百八十五曲。今其器具樂府。南土尤盛傳。官妓多解調彈弄者。 我解金官古俚音。伽倻國一名駕洛。又號金官。 表裏溪山眞太古。河浩亭崙澄心樓記。表裏溪山。具登臨之美。樓在郡南。長懷嘉悉尼師今。新羅儒理王將立。以大輔解脫有德望推讓之。解脫曰吾聞聖智人多齒。試以餠噬之。儒理齒痕多。遂奉立。國俗因號君王爲尼師今。方言齒曰尼。痕曰今。						孤雲蹤跡似孤雲。尙有書傳唐藝文。文昌侯崔致遠字孤雲。新羅人。年十二。隨商舶入唐。僖宗乾符甲午。裴瓚榜及第。爲侍御史內供奉。賜紫金魚袋。淮南都統高騈奏爲從事。爲騈草檄召兵討黃巢。巢得檄驚墜牀下。其後充詔使東還。上十事諫王。有鵠嶺靑松雞林黃葉之語。王惡之。遂帶家入伽倻山。不知所終。自勝國時從祀文廟。所著桂苑筆耕。載唐書藝文志。 學士樓高天嶺郡。金魚猶說舊夫君。今咸陽。新羅時爲天嶺郡。文昌侯甞守此。有所建樓。至今名其樓學士。王考燕岩公有重修記。						千竿脩竹淡邨容。柳思訥江陽詩。地僻邨容古。 苔沒題詩逝水溶。海印寺在伽倻山中。洞天名紅流。有文昌侯題詩石。其詩狂噴疊石吼重巒。人語難分咫尺間。常恐是非聲到耳。故敎流水盡籠山。後人名其石爲致遠臺。又稱學士臺。 若有佳期空悵望。眞人去後月留峯。伽倻山西迤爲月留峯。李氏重煥擇里志云石勢戍削。人不得到。恒有雲氣羃罩。樵夫時聞樂聲出其上。寺僧或傳霧中山上時有車馬聲。						渲染伽倻一半霜。山深雲擁貝多香。莓苔靑鶴行無跡。紅葉繽紛讀書堂。世傳文昌侯一朝遺冠屨林中。不知所之。海印僧以其日薦冥禧。寫眞留其讀書之堂。													秋入江陽水不波。凌空石塔皓嵯峨。一林疎雨紅流路。誰復騎牛訪脫蓑。世傳曺南冥植訪成大谷運于報恩。時成東洲悌元以邑宰在座。南冥初證契。仍戱曰兄可謂耐久官也。東洲指大谷笑謝曰正爲此老所挽。然今中秋當待月海印。兄能至否。南冥曰諾。至期南冥騎牛赴約。道遇雨僅渡前溪。入寺門。東洲已在樓上。方脫蓑。曺與二成俱徵士。丹陵處士李公胤永有海印脫蓑圖。						裒然八萬大藏經。閣置長廊鎖鐵扃。飛鳥不栖塵不集。呵噓豈是佛之靈。新羅哀莊王三年創海印寺。其後王感異夢。發願入唐。購八萬大藏經。以舶載來。刻板加漆。粧以銅錫。建閣百二十間藏庋焉。至千餘年。櫛然如新。而屋上庭除。飛鳥不止。纖塵不集。亂葉不下。恒若浥掃然云。						元戎袍笠留高閣。風雨龍歸雲有痕。一夜松風僧夢淺。却疑鐵馬上山門。海印寺有元戎閣。藏李提督如松笠袍及所爲詩一篇。葢明神宗萬曆壬辰。公征倭東來。進兵嶺外。故衣笠遺在於此。													積雪初消暗水涓。武陵橋外柳嬋娟。武陵橋在紅流洞口。佔畢齋有句云虹橋如畵蘸驚波。 寒烟細草淸明近。太守觀風渡倻川。倻川在冶爐縣。其源一出武陵橋。一出居昌郡牛頭山。合于月光寺前。此地土沃民殷。山川平廣可樂。						暇日逍遙涵碧堂。涵碧堂在南江石崖上。安震記檐楹飛舞。丹雘輝映。若鳳翥於半空。 使君胷次映滄浪。吟風泚筆渾如此。吟風瀨在紅流洞。攢峯四圍。怒浪噴風。泚筆巖亦在紅流洞。巨石臨溪。滑如磨礲。 坐見雲生萬竇凉。姜贊成希孟甞遊紅流洞曰有地如此。無名可乎。遂命名紅流。有句云鐵削千尋壯。雲生萬竇凉。						玉山低合舊宮墟。芳艸萋萋暗水渠。惆悵大良君去後。剩多螢火散秋除。玉山在客舘西隅小山也。高麗顯宗所居。至今呼爲宮址。						尋碑般若寺中來。般若寺在伽倻山下今廢。有元景和尙碑。高麗樞密知奏事金富佾所撰。 得釰池頭舞釰迴。海印寺北五里有內院寺。僧玉明構寺。因鑿池得古劒。遂名池焉。 吹笛黃溪瀑裏坐。黃溪瀑在郡西三十里。下有深潭。 月光鍾響洞雲開。月光寺。大伽倻太子月光所刱。有李崇仁詩。						春社年年正見祠。正見祠在海印寺中。俗傳大伽倻國王后正見後爲伽倻山神。崔孤雲釋利貞傳伽倻山神正見。爲天神夷毗訶所感生大伽倻王。 一塲角戱賣雄雌。土俗每社日會賽。因設角戱。 歸途爭像和尙舞。長袖僛僛桂影時。內院寺有蘿月軒釣賢堂。濯纓金馹孫記自海印寺行數里。山益峻而洞壑益盤。甞聞有明長老者鑿池築室而自老焉。明解吟詩喜吹螺。佔畢公甞稱螺和尙。遙望峯嵐翠中梵舍。促步而上。是螺所居。左扁蘿月。右扁釣賢。螺嘗作蘿月獨樂歌。日夕螺發歌。繼之以舞。髠頭闊袖。婆娑桂影。眞豪僧也云云。民俗至今像其舞。號和尙舞。						九刹三樓積雨收。冶爐秋熟酒新蒭。冶爐縣在郡北三十里。本新蘿赤火縣。爲郡屬縣。今革。李氏擇里志冶爐水田極沃。種一斗可收百斗。水澆不知旱。又木綿爲上田。最稱衣食之鄕。東北有萬水洞。深奧可以栖隱。 使君來日歌權軫。治化重新大倻州。權軫本朝人。嘗知此州有美政。民歌之曰權軫之前無權軫。權軫之後亦無權軫。</text>
<title>喜雨應製</title>,<text>癸未端陽雨。翌朝晴。被童蒙之選。入侍于煕政堂。命賦喜雨。						日上蓬瀛盪瑞輪。紅雲一朶繞淸宸。頌騰南畆公田洽。霽趁端陽物色新。紫陌陰繁遷谷鳥。彤庭風暖躡香塵。龍圖鳳扆瞻神化。宮樹靑靑萬歲春。</text>
<title>次韻雪鷺族姪七夕詩五十韻排律見贈之作</title>,<text>贈我琅玕我有歌。伊人近在碧山阿。衆禽喙喙緣和悅。叢璞頭頭冀斲磨。文苑徑阡愁灌莽。藝塲巾袂羡婆娑。君能翰墨橫秋漢。我乏才情壅夏河。樽酒多慚懶漫癖。瓣香擬燒輕淸魔。銅鉶稜角方圓範。繡縷綜纏三五梭。雜卉徒爭紅爛漫。高岑然後碧嵯峨。桃花勝錦還輕薄。黃鳥如金憎佞詫。發彩寧嫌吐綬鷊。蘊光難得孕珠螺。畵根布葉其誰似。觀水溯源如爾何。瑲瑟翠瓊風入竹。晃朗空鑑月生波。年來鉛槧要沈實。疇昔雕鐫任旖拕。詩禮典型傳自遠。文章光燄藉無他。操觚才子心先鹵。負笈擧人髮盡皤。猗角堪憐鹿塲逐。蓬茅誰訂兎園訛。嗟君靑藻吟星夕。怳余紫氛逢玉娥。海市初蒸難審測。冰壺深撼欲摩挲。廣蒐芬茝和芳菊。幷掃鬚蜂與翅蛾。恐入橋雲橫彩霓。試牽機縠添團窠。崑岡勝數球琳藪。金石莫窺珠翠羅。逸韻遠驚碧落雁。新聲深遁銀浦鼉。願因張叟輕槎快。賖得黃姑一笑瑳。游藝非須涉獵富。作家終貴持論多。競開門徑徒紛聒。創製冠裳豈切劘。妄議韓歐學酎釅。爭誇李杜相凌摩。天葩鮮艶非纖屑。老柏屈盤殊矮矬。癡僕摘膠欺琥珀。巧工煎石雜璃玻。叢祠缶皷懶傾耳。田舍麥爪羞擁膰。百琲明珠須有綰。千斤鋼斧詎無柯。扛時法力愁任獲。悟處心靈同佛迦。後出輕新聞益厭。前人樸陋敢工訶。爭看翠羽巢蘭苕。不識玄龜戱芰荷。培植芳嘉共耡耨。掃除塵雜興禳儺。友朋追逐老蒼可。心旨因綠瑣屑那。大阜快瞻含塊壤。石帆壯觀呑江沱。北溟政欲知吾醜。絶頂會當凌遠睋。園庭秋闢陰嘉木。塲圃春除秀瑞禾。素練能令流水白。丹禽不逐鳴鳩囮。務趨廊廟陳瑚璉。莫效閶閭喧嗊囉。近日稍聞爲學路。他年同築誦經窩。名花繞屋收朱實。醇酒傾囊飮白醝。振蕩文風迴古雅。掃淸詩令黜煩苛。對揚絃誦明時敎。坐療蟲魚習俗瘥。需世皇猷黼黻煥。同心雜佩蕙蘭纚。其人可喜多秋氣。斯道惟望味太和。月落雲停開艸屋。葭蒼露白溯淸渦。韓家宜子親燈火。呂氏難兄推切磋。夜爛斗箕麗落落。歲寒松樾見傞傞。子雲玄閣頗寥閴。載酒殷勤月下過。</text>
<title>述懷呈斗陽趙公</title>,<text>癸未仲秋。北海趙公臨話。時公帶奎章閣直提學。告暇遊丹陽求別詩。						愧我非陳平。門外長者轍。才薄高軒過。云何賜鑒別。粤自辟咡時。先輩多提挈。醇溪經史學。芝山詩禮說。執燭許隅坐。糟粕任哺啜。吾生亦幸耳。師友得一室。譬如學畵家。神境在色設。强欲效渲墨。其柰迷波撇。布籌亦有法。非徒縱橫列。乘除苟未熟。漏五而掛一。古人弱冠業。原委貴洞徹。年來坐荏冉。大懼趨瑣屑。所以蘇氏子。上書韓富傑。願盡三大觀。立論頗激烈。嗟余獨何者。坐獲顧蓬蓽。文章千古事。勖我以前哲。仰慚國士遇。俯愧菲薄質。從今就矩矱。永言受磋切。睠彼淸漢舟。秋水日瀅澈。車葢恨莫攀。蓴鱸悵佳節。九苞古祥禽。丹山應有穴。變化隨啄抱。羽翮勞摩翓。公去廣蒐羅。鑑識在一瞥。先隗敢自比。來者待騠駃。</text>
<title>次龍津田舍壁上韻 三首</title>,<text>斜陽立馬問田夫。指點江樓遠有無。桑柘綠烟多勝地。蒹葭秋水溯吾徒。幾時邱壑經吟咏。此日雲山似畵圖。遊事今番圓十分。詩緣境好語非誣。						四圍紅葉迷樵夫。鎭日江居俗事無。秋水帆前開飮社。寒烟磯畔逐漁徒。山光黯黯通樽酒。江氣沈沈上壁圖。收盡紅稻兒覔栗。田園樂事不全誣。						主人高臥稱慵夫。更問濁醪釀得無。偶逐押鷗臨水趣。仍成抱犢向山徒。響灘時滌紅塵夢。疊嶂秋開澹墨圖。居士生涯元似許。江雲湖月兩難誣。田舍樓扁江雲湖月</text>
<title>乙酉上元夜。與同閈諸人踏雲從橋。</title>,<text>樓外雲銷月漾黃。輕寒剪剪惹春光。煙遮疎柳連街暗。雪壓殘梅滿地香。幾處雕樑喧管吹。九衢銀燭導衣裳。良宵不怕金吾禁。被酒歸來更漏長。</text>
<title>走筆題幼臣畵桂</title>,<text>桂樹生南裔。朱實何離離。幽芳超羣品。凌霜鋪葳蕤。搴裳陟中原。採實掇繁枝。歸來坐淸流。雙手洗濯之。洗濯復何爲。將以遺所思。</text>
<title>白雪歲暮行</title>,<text>己丑冬至夜。讀王龍標箜引。援筆效之。有問題名云何。倉卒答曰此白雪歲暮行。						白雪歲暮登高樓。寒光贔屭風颼颼。玄冥用武威不收。地雷潛蓄發無由。中林春日鳴鳩。繁華亂蘂枝上稠。日月幾何不曾留。深幕煮酒覔重裘。六龍駕輪疾西投。滾滾不盡江漢流。人間事業儘悠悠。志士能無長路憂。擊壺長歌歌瀏瀏。慷慨爲君解竆愁。有一男子明兩眸。英豪不比常人儔。下箸氣欲呑全牛。亦能走馬能擊毬。天下奇士且陰求。亭障阨塞盡訪搜。歷覽山川恣遠遊。西極嵬崙東之罘。折節讀書破萬𢎥。三墳八索與九邱。尙友古人相咨諏。下筆有神戛瓊球。遂登盟壇執皷桴。斯道寂寞無人修。剪拂荊榛辨薰蕕。鳴鳳逈異羣雀啾。射策金門拜冕瑬。皇王大道陳九疇。祈寒暑雨誰怨尤。陰陽愆和宰相羞。况又贓吏作民仇。鰥寡孤獨困咿嚘。徵金責租相牽摟。擊頸枷脰作竆囚。倒懸蒼生扼咽喉。臣有籌策能綢繆。敕賜袍笏侍螭頭。咨爾黼黻補皇猷。疾擊姦憸去螟蟊。百鍊鋼不繞指柔。三輔豪傑役邊州。塞北兵聲久未休。指陳利害畫良籌。奮身爲君禽羌酋。狻猊裹甲飛鳳兜。旌旗十萬擁貔貅。指揮蹙踏雙鐵矛。手取戎王等蚍蜉。陰山夜獵雪滿彄。長城凱歌鳴箜。壯士鐵券賞賜優。內府金錢堆繒紬。微臣不用萬戶矦。顧今四海病未瘳。仁政風動若置郵。只在君王方寸幽。聖訓祖述魯與鄒。二帝三王功可侔。丞相鹵簿駕八騶。君臣契合眞好述。功成身老賜優游。都門飮餞騰歌謳。陂田春水碧油油。老臣明農勸犂耰。桑柘烟霞卜勝區。兒孫繞膝分腒䐹。行人立馬蹔夷猶。誰家塋域蔭松楸。穹龜負石汗如溲。神物騰拏蛟螭虬。當時英雄盡羅蒐。恫恤竆民亟贍賙。爲國未暇爲身謀。先朝大臣功難酬。史臣書之椽筆抽。如此於君得意不。人生乃在海東陬。足跡未到幘溝婁。躄空堂意不遒。少見多怪憐鼈鰍。兎園册子勤集裒。光陰倐瞥水上漚。知者處世若雲浮。憂樂榮苦本贅疣。八十鷹揚佐西周。渭濱白髮一漁叟。日中未得飯一甌。去釣淮陰城下洲。數子事業頗讙啾。當其失意龍失湫。鴟夷見幾五湖舟。矦嬴潦倒抱干棷。馮公多事彈蒯緱。食無魚肉豈悵惆。從古驥騏絆紖䋺。局蹐屈首太行輈。鹿得美草鳴呦呦。勸君努力莫逗遛。櫝中美玉定難讐。垂之竹帛千萬秋。</text>
<title>中原有奇樹。爲李德潛慈親六十一歲壽。</title>,<text>中原有奇樹。年歲不可知。根柢旣深固。柯葉乃葳蕤。朱萼開紛紛。碧實垂離離。上有亭亭巢。下有燁燁芝。和鳴雙鳳凰。娛戱羣童兒。浥浥甘露滴。莫莫繁陰垂。不借培壅力。自然英華滋。善人福且厚。仁者壽無期。花芳食美實。本巨茁蕃枝。其理乃如此。斯言定無疑。誰能知此意。歌以遺所思。所思西湖客。歸作壽母辭。</text>
<title>花木歌。寄安義金得禹 幷序。</title>,<text>王考燕岩公莅安義時。邀念齋先君芝溪公。屢爲溪山文酒之遊。癸丑春。倣蘭亭故事。流觴賦詩。當時文章士會者甚盛。芝溪公與人書。有曰僕到花林四十日。處荷風竹露之舘。主人使君時豐政簡。封篆可有三分日晷。輒來居客位。琴樽古雅。書劒整暇。韻釋名姬。動在左右。酒酣輒揚扢千古。浩浩落落。此樂可敵百年。花林。邑之古號也。有搜勝臺猿鶴洞諸勝。己丑歲秋。念齋會伯氏醇溪宜寧任所。得禹自花林往拜。得禹逮事知印童子也。津津說當時事。念齋贈詩。亦及其先公事。得禹寄示。仍求余詩。作此詩寄之。						南州客子號信天。去年築屋臨錦川。錦川流水碧演迤。萬竿脩竹眞可憐。尺素北走千里足。求我大字侈松櫋。念齋丈人今詞伯。文彩風流追前賢。花林舊遊詩中說。屈指坐數四十年。當時勝事播人口。田夫野老猶能傳。躬及見者今無幾。如君鬢毛亦皤然。山靑水白如昨日。屐痕依然翠微巓。安得腋下傅雙翼。斗酒與君相後先。歷歷往事說不倦。坐我搜勝猿鶴邊。漢陽四月鶯花晩。綠陰纈戶足晝眠。强筆作字寄君去。只結天涯翰墨緣。從今夜夜勞夢想。錦川齋畔月娟娟。</text>
<title>澆花辭。爲李德潛尊公澆花齋六十一歲壽。</title>,<text>昨日一花開。今日一花開。昨日花開春正好。今日花老春欲老。我有玻璃寶甁水。澆花及此花未老。不用漢陰桔槹汲。不是少陵被花惱。鬖鬖雪鬚花風吹。花氣蓊然入心脾。樽中復有百花釀。顔如丹砂長悅怡。蜂笙蝶舞劇留連。傲醉不省花陰移。花欲老。澆花遂令花不老。小圃長留三春暉。歲歲年年此盃持。</text>
<title>王母醮祠圖歌 幷序</title>,<text>古絹四幅。通畵女仙凡幾人。丹靑䵝煤。古色蒼然。所畵不類人家壽障屛幅之屬。而其槩則王母醮祀之事也。旣失作者姓名。年代無稽。而以筆法審之。要是唐宋人作也。昔宋眞宗作玉淸昭應宮。料工須十五年。修宮使丁謂令以夜繼晝。每繪一壁給二燭。七年而成。其繪畵之精工可知。而如屛障絹素之類。尤當致謹而致美也。後哲宗作上淸儲祥宮。徽宗作寶籙宮。以便齋醮之事。於是天下之道觀靈宮。莫不煥然。而所以藻飾壁宇者。無非仙靈秘怪之蹟。今此數幅弊畵。又安知非琳坊寶龕之設。而破廊廢寮之餘乎。與友人申士綏讀罷。仍題以識之。													古畵四幅作者誰。五色䵝煤帛化緇。雲海冥冥天光垂。百十仙人相追隨。明璫翠羽擁委蛇。目眩不能分姸媸。神馬如龍蒼鬣鬐。破浪擊波行駓駓。搴裳跣足玉雪肌。手持明珠蹋神龜。戎戎燄髮生琉璃。且行且顧誇訑訑。高臺危欄百尺奇。平碾玉石無嶮巇。盤中桃顆雜菌芝。奠以椒醑酌金巵。有兩仙人手捧之。矯首碧落立不欹。侑以笙簫赤鳳儀。飄飄衣帶天風吹。中有一人介圭持。端嚴妙麗挺天姿。潛心默禱有所思。不言不笑立徐遲。畵失欵記不可知。唐宋年代總然疑。但道王母在瑤池。星君月妃醮靈祇。憶昔汾陰水漪漪。秋風吹作漢帝醫。伊來無人闢淫詖。大道終不披雲逵。後人猶戀玉瓊糜。二三道士劇狂癡。眞人先生作帝師。大開靈宮潔醮祠。凌空雲桷與璇榱。鎔爇金銅作鼎鼒。朱紅桌子窘曹司。金泥題榜滑如飴。樓閣神僊可相追。天書雲篆怳難推。安知此畵在當時。獻媚無怪共靑詞。不然畵法爭毫絲。凡工定難筆墨施。况又王母過頤期。坐噉甘桃足悅怡。何必鞠躬立偵覗。更向他人祝壽祺。我聞昔者先王治。馨香黍稷無不宜。保民一心勤孜孜。四海春光草木滋。柰之何民窮神愁天下危。斂怨爲福吁噫嘻。若干畵幅且分離。散落人間屢轉移。當時作者白鬚眉。名姓不傳仍可悲。吁嗟乎舐粉和墨安足爲。</text>
<title>擬古</title>,<text>靑靑松與柏。在彼山嶙峋。貞操保歲寒。不改秋復春。條風有時至。幽音感氳氤。偶爾欣所託。物性亦眞淳。悄悄予有思。耿耿紆心神。豈必相知識。又非愛與親。北風吹彤雲。大雪下城闉。羣山轉皓皎。萬境杳靑煙。冰溜浸杜蘅。凍靄封荊榛。安知冥翳中。不有偃蹇人。</text>
<title>鳳韶餘響絶句 一百首○幷序</title>,<text>宮詞盛于唐王建。宋明諸子皆祖述之。號爲綺麗輕淸要妙動盪之作。夫治世之音。嘽緩而昌明。衰世之音。靡曼而纖瑣。傳曰聲音之道。與政通。信有不可誣者。葢嘗觀夫諸子之作。誠美矣而未能善焉。以其綺麗乎則宮室簾帷金貝之繁飾也。以其動盪乎則遊衍聲樂狗馬馳逐之紛紜也。夫安有所謂溫柔敦厚可以興可以觀。可以爲風敎政化之本者哉。抑以諸子所遇之時。有愧於三代興隆之世。而發之於詩詞聲音之間者。自有不得不然者耶。竊自幸生長太平無事之時。今二十有三年矣。凡家庭之所承聞。師友之所傳誦。簡册之所披閱。類皆我列聖朝故事。可以刻諸琬琰。被諸金石。傳示萬世。永爲典則者也。亟欲作爲歌頌。如韓昌黎所謂唐一經者。而顧才力淺短。未之能焉。其猶可倣像而勉爲之者。惟諸子之作爲然。於是謹採故事之尤著者一百則。各爲一詩而表章之。使後之讀此篇者。執卷而議之曰是篇之作。有過於唐宋諸予。是非作者之爲能也。乃我列聖之盛德使之然也。其何敢以此而自多乎。曰是篇之作。有愧於宋明諸子。是非我列朝之盛德未洽也。乃作者之才不逮也。其何敢以此而自解乎。編旣成。命之曰鳳韶餘響集。葢編中所載。皆所以揄揚盛德。不容以巴人下里之音。自附謙抑。譬如堵磬編鍾獸簴鱗筍之列。代之以瓦缶邨皷疎漏破敗之器。而若其所按譜而安絃者。乃是儀鳳舞獸之舊曲云爾。						華山佳氣鬱葱籠。勤政門開玉殿通。萬朶紅雲瞻北極。蓬萊旭日照曨曈。													瑤圖八幅儼明堂。千歲神京漢水陽。政是太平無事日。舜衣深拱殿中央。						國朝寶鑑太祖御極四年。命撰進新宮名。新宮曰景福。燕寢曰康寧殿。東小寢曰延生殿。西小寢曰慶成殿。燕寢之南殿曰思政。正殿曰勤政。門曰勤政。門東西二樓曰隆文隆武。午門曰正門。						六龍飛上海東天。共喜風雲慶會筵。舞袖春闌文德曲。金觴稱壽萬斯年。						國朝寶鑑太祖御極四年。上以庚申夜。召諸勳臣。置酒張樂。酒酣。上曰卿等相與敬愼。期至子孫萬世可也。鄭道傳對曰齊桓公問於鮑叔曰何以治國。鮑叔曰願公無忘在莒時。願仲父無忘在檻車時。臣願殿下無忘墜馬時。臣亦無忘鎖項時。則子孫萬世可期矣。上曰然。工歌文德曲。道傳起舞。遂賜裘衣。歡甚乃罷。						樓臺霽月十分明。除是人間白玉京。光化門南新唱曲。聲聲認得喜昇平。						李墍松窩雜記。祖宗時六曹直宿郞官每値良宵。移絲管會光化門南。詩酒歌呼。談飮竟夕。天街烟月。笙管啁轟。眞太平盛事也。						天門一曲獻仙桃。歡喜官家賜錦袍。捧上文昭行禮罷。九重春色映紅醪。						李陸靑坡劇談。恭靖大王宮宦官。二月暮偶入園中。積芻傍得桃子數百顆。桃面鮮紅。眞九月霜桃也。王薦于文昭殿。又送于太宗宮曰幸得仙桃。以獻左右。太宗大喜。解御袍賜其宦官。卽幸上王宮設宴。終夕而罷。						羽葆逶迤漢水東。三王淸蹕駐離宮。催呼太僕承傳旨。馳賜天閑八尺龍。						朝野輯要。世宗大王就東郊臺山。構樂天亭。爲上王遊幸所。定宗避暑廣津。上王與上幸樂天亭。奉邀定宗置酒。上王奉承甚恭。上尤恭。極歡而罷。及暮還宮。上王乘白馬。路中下馬敎河演曰予愛此馬馴良。今以遺主上。尙乘改鞍以進也。						船船載飯施江魚。異俗流傳釋氏餘。聞道宮池停月米。陳倉紅粒賑窮閭。						國朝寶鑑。太宗大王嘗聞禮賓寺以陳米養池魚問之。對曰月費十斗。上曰米雖陳腐。不猶愈於蔬菜乎。人有飢饉而不能救。何用養魚。其罷之。						南陽磬石秘千秋。秬黍居然產海州。天爲聖人新製律。一夔無事戛鳴球。						文獻備考。世宗七年秋。秬黍生海州。八年春。磬石產南陽。上慨然有革古更新之志。乃命朴堧造編磬。堧取秬黍積分寸。以製黃鐘。逾月製磬二架以進。上曰中國頒磬。不能諧協。今新磬得正聲音淸美。但夷則一枚其聲不諧何也。堧審視曰限墨尙在。卽磨之墨盡。聲乃諧焉。						希音妙曲雜簫和。象德咸英較若何。郊廟朝廷新雅樂。丹墀初奏御天歌。						文獻備考。世宗二十七年。命權踶鄭麟趾等撰述穆祖以後肇基之跡一百二十五章。名曰龍飛御天歌。命於宮中鋟梓。以爲朝祭之樂歌。頒賜羣臣。後又以此歌作致和平醉豐亨與民樂等樂。													方音翻切費呼歔。演出銀鉤玉筯疎。白碾平江花雪紙。六宮齊習諺文書。						文獻備考。世宗二十八年。御製訓民正音。上以爲諸國各製文字以記方言。獨我東無之。遂製子母二十八字。名曰諺文。開局禁中。命鄭麟趾，成三問等撰定。						蓮葉金龍吐鐵丸。聖人神智測乾端。司辰仙子天然走。報刻無煩禁漏官。						輿地勝覽。報漏閣在慶會樓南。金墩記曰上以報時者未免差謬。命護軍蔣英實製司辰木人。時至自報。不煩人力。建閣三楹立三神。司辰鳴鍾。司更鳴皷。司點鳴鉦。安銅丸鐵丸。蓮葉承丸。龍口吐丸。凡諸機械。皆藏隱不見。所見者。唯冠帶木人而已。						心精目巧任工倕。水晷輪鍾緫可爲。誰知欽敬宮中閣。另有豳風七月詩。						輿地勝覽。欽敬閣在康寧殿西。金墩記主上殿下命攸司製諸儀器。皆極精巧。敻越前古。乃於千秋殿西庭建一小閣。糊紙爲山。內設玉漏機輪。上置欹器。有官人執金甁注之。虛則欹。中則正。滿則覆。皆如古訓。又依豳風刻木爲人物禽獸艸木之形。按節候布之。七月一篇。無不備具。閣名欽敬。取欽若昊天敬授人時之義也。													大君亭子漢師西。法駕廻時麥滿畦。喜溢楯間三字額。晩來甘雨野萋萋。						國朝寶鑑。世宗幸西郊觀稼。按轡徐行。觀兩麥茂盛。欣然有喜色。登孝寧大君別墅新亭。適時雨霈然。須臾四野饒治。上喜甚。乃名其亭曰喜雨。						如星銀燭讀書牀。中使頻窺白玉堂。學士今宵綾被煖。夢酣應復近君王。						海東稗林。世宗朝申叔舟直集賢殿。一日漏下二箭。上命小宦往視學士何爲。還報方燃燭讀書。如是者數四。讀猶不輟。雞鳴始報就寢。上嘉之。解貂裘令乘熟睡覆之。叔舟朝起方覺。士林聞之益勸。						啾啾百鳥斂飛騰。撲地長風放白鷹。恭識聖人臨賞意。淸朝臺閣想威稜。						國朝寶鑑。世宗渡江。幸衿川觀鷹。回至江上。風雪暴作。波濤洶湧。舟楫不通。上曰太宗觀鷹不越江。予則涉江。風雪是天譴我也。						霄漢希微曳屐聲。集賢學士夢魂驚。平朝院吏欣相語。鶴駕來時月正明。						海東稗林。文宗久在承華。沈潛學問。値月明人靜。或手携一卷。步至集賢直廬。與之問難。時成三問等直殿。夜不敢解冠帶。一日夜刻將半。意鶴駕不出。脫服欲臥。聞戶外履聲。呼謹甫而至。乃世子也。						櫻桃花發滿宮明。葉葉枝枝緫睿情。結子端陽看守別。每煩金彈打流鶯。						成俔慵齋叢話。世宗嗜進櫻桃。文宗手植之。滿宮皆櫻桃。						忽聞霏微世外香。金盤擎出紫衣郞。那知的皪盤中橘。半是龍章寶墨光。						徐居正筆苑雜記。文宗在東宮時。送金橘一盤于集賢院。橘盡盤中有詩。卽睿製也。詩曰沈檀偏宜鼻。脂膏偏宜口。最愛洞庭橘。香鼻又甘口。筆法爲絶代奇寶。諸學士欲描寫以傳。自內催入其盤。諸學士爭扶盤不忍釋焉。						爲憐紅女與農夫。獻種歸來理績纑。今歲中宮新帖子。延祥勝似鍾馗圖。						國朝寶鑑。世祖敎近臣曰中宮欲以四民圖。代歲畵貼殿壁。予以爲不可。中宮曰食出於此。衣出於此。貼而見之。不亦可乎。遂貼之。						羽葆前頭奏太平。九霄仙樂引聲聲。誰知衛士旗竿竹。選入簫韶雜鳳笙。						靑坡劇談。光廟嘗幸西郊。路次望見衛士旗竿。命取第某竿來。以爲竹笛。極合樂律。						三甲戰酣春日高。朱槍挺出意麤豪。一時拜跪丹墀下。點閱班花翠錦袍。						國朝寶鑑。世祖御慶會樓。召宗親諸將內禁衛壯勇隊。敎三甲戰法。分三隊各九人。人持小槍。槍端濡朱。聞皷而進。甲逐乙乙逐丙丙逐甲。戰罷考衣上朱點。以决勝負。						金屛繡閤放寒梅。却似人間煖律回。半夜內中呼喚急。刑房承旨錄囚來。						金正國思齋摭言。尹坡平弼商以刑房承旨入直。夜五皷。傳召刑房承旨入內。至寢殿。光廟敎曰今夜寒甚。慮有凍死。京外見囚幾何。速錄以來。對曰臣已知厥數。因歷數以啓。上命入寢內賜酒。因顧向內語曰此吾寶臣也。弼商始知貞熹王后御座密邇。惶懼而退。						追風發電走龍獅。想見華亭放牧時。畵史如雲來設色。宮屛八疊寫神騏。						李廷馨東閣雜記。太祖所御馬八。曰橫雲鶻，曰遊麟靑，曰追風烏，曰龍騰紫，曰凝霜白，曰獅子黃，曰玄豹，曰發電赤。光廟命安堅畵其形。集賢諸臣製贊以進。						尙房銀器進銅墀。水滴熏爐制樣奇。躬率王家先儉德。傳敎初下代言司。													羹墻錄。世祖朝册王世子。置東宮儀仗。尙衣院請造銀硯爐硯滴。上曰敎子弟當先儉約。豈可以奢侈導之。						緋袍白馬綵花翻。座主門生舊制存。一一紅牌金寶搨。天童歌舞謝君恩。						筆苑雜記。光廟親策公卿宰輔。下至流品文官。名登俊試。賜恩榮宴。壯元以下賜紅牌鞍馬唱翁天童。上曰古有座主門生之號。今予親策。予當爲恩門。宜號是殿曰恩政。越數日諸人獻爵兩殿。一如門生座主之禮。東方盛事也。						千朶牧丹萬朶梅。明星綴絡耀樓臺。特宣文武宰樞入。苑裏陪看火樹來。						慵齋叢話。每歲軍器寺設火具於苑中。有紙礟火箭火竿火繩之制。互相櫽括。縱橫連亘。每紙礟火發。聲振天地。神箭如星。滿空燁燁。又作火林。刻作花葉牧丹葡萄之類。須臾林樹皆焚。唯見紅葩翠葉。扶疎綴絡於紫燄靑烟之間。上御後苑。命文武宰樞入侍。夜深乃罷。						黃金四目赤銅顔。侲子來時臘雪寒。十二神幢風肅肅。盡驅邪惡報平安。						五禮通編。除夕前夜。觀象監設大儺於闕庭。樂工一人爲唱帥。蒙倛四人。朱衣假面。黃金四目。蒙熊皮執戈。假面軍卒。執十二神幢。樂工十人。執桃茢從之。兒童數十。著假面朱衣朱巾爲侲子。唱帥呼曰甲作食胷。胇胃食虎。雄伯食魅。騰簡食不祥。攬諸食姑。伯奇食夢。强梁，祖明共食飧死寄生。委陷食陷食櫬。錯斷食拒。窮奇，騰狼共食蠱。惟爾十二神。急去莫留。如或留連。當擘汝軀。拉汝幹。節解汝肉。抽汝肝膓。其無悔。侲子曰喩。叩頭服罪。諸工鼓吹振作。自宮門至城門乃止。						煖帳銷金匝四周。玉樓中夜念邊陬。繡闥通明流雪色。辟寒那忍御貂裘。						謹按成廟御製夜雪念北征將士詩序曰。予思邊事。無夜安眠。中霄起榻者。今已過旬矣。去夜四鼓。覺寢開窻。瞻望蒼穹。星斗向移。曙色似遠。而庭院帶白。晨鷄不鳴。怪而察視。乃下雪也。却憶邊戍之苦征北之軍。不寐至曉。仍賦小雪詩。其辭曰中霄起榻啓軒行。一念屯邊北討兵。小雪尙繁增夜色。暮寒先入助風聲。飄庭已重梅花信。穿樹猶加柳絮輕。更憶三軍憂挾纊。解貂推火到天明。						催呼學士理華箋。龍硯移來玉案邊。醉裏文章尤卓犖。詞臣到此卽神仙。						車天輅五山說林。孫贊成舜孝爲大提學。成廟甚愛重。每戒飮無過三杯。舜孝曰謹受敎。一日上欲改撰事大賀表。亟召大提學。使者十輩。不得舜孝蹤跡。上屢起御牀。待之甚勤。薄晩舜孝始至。露髮不斂。酒暈滿面。上怒曰曾面戒卿毋過三盃。今不踐何也。舜孝曰臣但倒三器。上曰酌何器。對曰鍮鉢耳。上曰卿旣醉。當召提學。對曰不煩提學。臣自撰定。上命撤御硯賜之。舜孝書罷。循行一看。跪而進之。文無點竄。上大喜。卽命賜酒。仍呼韻賦詩。無不響應。舜孝仍醉伏。上解藍袍覆之。聞者榮之。						山紅一朶百花前。句引春風霜雪邊。羯皷催開嫌太早。宸心都付自然天。						國朝謨烈。冬月掌苑署進映山紅一盆。成宗敎曰冬月開花。特人爲耳。予不好此。後勿復進。						金爵銀罍貯滿盤。就中拾得玉團團。醉起宮筵因拜舞。不知袖裏碎琅玕。						五山說林。成廟內藏有一玉杯。淸瑩如冰。上每置酒酒酣。輒用此杯命飮。有一宗室特蒙恩紀。一日又命此杯。其人飮後便袖之。仍起舞。佯仆倒地杯盡碎。葢諷諫也。上不以爲過。						盛事喧傳學士羣。臂鷹正字出宮門。今朝多少厨中味。便是君王內府分。						海東稗林。成宗嘗召弘文館正字成希顔至閤門。命中官臂賜一鷹曰爾有老母。公退有暇。可以郊獵助供滋味。						不省人扶下殿時。何來金橘落離離。橘中有核盈懷袖。齎得君親兩樣思。						海東稗林。成希顔嘗入夜對。成宗賜之酒果。希顔袖甘橘十數枚。因醉伏不省。中官負之以出。不覺袖裏柑橘逬散于地。明日上下柑橘一盤于玉堂曰。昨日成希顔意欲遺親。故賜之。						紫羅毛色眼如星。趾下紅鞲項下鈴。一夕西風雲萬里。上林飛去海東靑。						國朝寶鑑。成廟五年。大司諫鄭佸上箚言西旅貢獒。太保進戒。文帝却馬。史稱儉德。聖上罷鷹坊。今都牌柳洙常養海東靑。是實未嘗罷也。願放之。使臣民曉然知聖上所尙未嘗在外物也。上立命放海東靑。						仙樂仙醪寵賜新。集賢學士讀書臣。蓉山走馬承恩入。紅帕封箋謝聖人。						海東稗林。成廟修龍山廢寺。命曹偉作記幷額讀書堂三字。賜酒賜樂。遣承旨落成之。明朝裁謝箋赴闕。加紅帕函舁。隨以細樂。榮君賜也。						宮門拜跪贊成臣。昨日南山賜酒人。坊曲閒遊無不燭。一時光寵動朝紳。													先祖忠翼公寄齋雜記。孫贊成舜孝忠孝朴直。成廟優寵之。一日上晩登慶會樓。遙望南山。値有數人環坐林薄間。使人覘之。孫公與二客飮濁酒。盤一黃瓜而已。上卽具一馬。馳酒肉賜之。仍戒曰明日愼毋謝。公稽首醉飽。明曉又來謝。上責其不遵戒。公泣曰臣但謝恩數。他何計焉。						南山山色月虛淸。別院笙歌樂太平。內下黃封百壺酒。特分佳節與公卿。						國朝寶鑑。成廟二十年八月。上敎曰稽於天道寒暑均。取於月數蟾兎圓。古人翫月。良有以也。適値佳節。借以君恩。選淸凉之地。樂太平之象。不亦美乎。遂命政府，六曹，經筵，弘文館，藝文館，承旨注書。翫月于掌樂院。賜酒樂。						杏疎槐密選遊塲。特地來宣法醞香。從此泮宮絃誦起。集春西畔是春塘。						五山說林。三月上巳。成廟從黃門數人遊後苑。命別監往泮宮看儒生幾人。還報曰獨有一書生在齋中讀書矣。上命開苑門召入。問之曰諸生皆出。爾胡獨留。對曰今日令節。諸生或歸家或與同好相聚。臣遠方覊旅。無親戚伴侶。是以獨留。上曰諸生何在。曰有十餘人方會泮水供具。上曰汝試往其處。有頃中使來宣御厨之饍上樽之酒。書生招諸人共之。皆大驚。						百尺長竿百尺繩。宮人錯道欲懸燈。公私廩積高如許。只祝年年大有登。						李耔陰崖雜記。民俗於元月望日。縛藁作糓穗象。架高竿連長繩。纍纍懸之。以祈年糓。宮中因民俗稍增其制。倣七月篇作人物耕種之狀。非欲奇巧。葢亦務本重農之意。						車如流水馬如龍。曲曲笙歌踏彩虹。試向錦川橋上望。萬家明月一天中。						魚叔權稗官雜記。都城相傳上元夕踏過十二橋。消本年十二月之灾。是日禁省直士亦相携步月於禁川橋。亦踏橋之意。						靑春紫籞度金輿。花下千官影不疎。學士淸朝誰第一。袖中遺落近思書。						國朝寶鑑。中廟與宰樞設賞花宴于慶會樓。旣罷。內侍拾得袖珍近思錄進于上。上敎曰此必權撥袖中物。命還之。						芙蓉繡閣水中間。細管淸絲半日閒。新罷棃園女弟子。舍人秋雨獨憑欄。						海東稗林。中廟撥亂之初。李聖求爲司諫。建議罷女樂。故事政府舍人。爲中書劇任。故特侈其亭閣池塘。設妓樂以娛之。至是亦皆罷遣。未幾聖求入舍人。有詩云奏罷梨園爲諫名。却來蓮閣負風情。池塘水滿芙蓉冷。獨憑危欄聽雨聲。葢戱語也。李聖求非中廟時人。疑誤當考。						玉帶紗袍朱芾煌。五雲宮闕侍元良。胄筵講讀衣盈尺。四海春光喜聖王。						東閣雜記。中廟乙卯。仁宗方五歲。上御思政殿見元子讀書。輔養官趙光祖入侍。元子絳紗直領玉帶黑靴端拱對案。嶷如成人。訓詁分析聲音仁厚。天顔喜容不裁。						宮箋如水淨漪漪。五色雲蒸紫玉池。不寫上林多少樹。江南脩竹有相思。						侍講院志。仁宗在東宮。金麟厚入春坊。東宮與語。恩遇日隆。或親至直廬問難。東宮素多藝。不欲表見於人。獨於麟厚賜墨竹畵。麟厚子孫至今寶藏。						布帛羅綺儲滿笥。那知辛苦在蠶絲。六宮近日機聲裏。歌誦君王織婦詞。						謹按列聖御製。仁宗御製有失題詩一首。詩曰一家有兩婦。巧拙百無敵。拙者念其拙。一日織一尺。巧者恃其巧。百尺期一日。理鬢學宮粧。好逐花間蝶。逐蝶又折花。長笑拙者織。秋風一夕至。萬戶砧聲急。拙者先裁衣。歌舞堂前月。巧者悔何及。天寒翠袖薄。呵手泣機上。梭寒易拋擲。難將花與蝶。敵此風霜夕。						天厨圖畵溢千箱。箇箇牙籤錦繡囊。另有陶山新粉墨。朝朝移在御牀傍。						栗谷李文成公石潭日記。李文純滉退居禮安。累召不至。明廟嘉其恬退。累加其階。又以招賢不至歎爲題。命近臣賦之。又命畵工摹滉所居陶山。爲圖以進。其敬慕如此。						宮花如醉復如眠。宮酒千壺宴相臣。雲步障邊金步輦。回鑾一曲太平春。						羹墻錄。明廟御翠露亭。召諸臣賦詩進爵。首相尙震侍宴。上親爲侑爵。震醺醉伏苑中。上將還內曰大臣在此。不可輦過。命設帳遮之而後乃入。繼命中人護歸。						止水靈臺霽月輝。鳶飛魚躍見天機。內中頒下宸章帖。洙泗微言濂洛詩。						謹按宣廟御製諸駙馬詩曰。爾等好學勤行。予庸嘉焉。偶吟一律以眎。靈臺止水淨輝輝。一點纖塵不許依。無極元來本無外。有形方始却有機。一輪霽月乾坤大。數仞宮墻道路微。上面欲尋奇絶處。靜觀魚躍又鳶飛。						雞人報曉且遲遲。駐得光陰一線移。日日萬幾常湊集。天家全少讀書時。													海東稗林。李文成公珥於經筵啓曰。聞殿下謂侍臣曰予欲學問。只緣多事未遑也。誠有之乎。宣廟曰果有之。珥曰臣聞此言。一喜一憂。喜者喜上有學問之志。憂者憂上不察學問之理也。學問非謂兀然端坐。終日讀書也。學問只是日用處事。一一合理之謂也。惟其合理與否。不能自知。故讀書以求其理。今若以讀書爲學問。而日用處事。不求當理。則豈所謂學問者哉。						玉尺金刀織錦箱。內人頒下出尙方。留中一領蟒龍袞。分付女官仔細藏。						謹按列聖誌狀。宣廟朝尙方以欽賜冕服不適於玉體請改造上曰此是皇上所賜。當服之無斁。何敢改也。予於壬辰。蒼黃西遷。宮中物悉棄之。惟我皇賜蟒龍衣手索提出。此衣至今猶在。時或披見。不覺涕下也。						寒女機絲夜夜忙。織來不自製衣裳。那知吉貝尋常物。去襯山龍寶袞章。						公私聞見錄。宣廟時。入侍臺臣以近來服飾華美爲言。上披裏衣示之曰予衣亦綿布。臣子服用。豈有過予者。諸臣惶愧。自是侈習一變。						牙籤緗帙淨無塵。內府輸來一樣新。聞說詞垣初薦士。登瀛誰是讀書人。													李文忠公恒福白沙集年譜。宣廟敎太學士李文成曰予將講綱目。預選材臣。俾專講讀。時漢陰，廣林與公並膺其選。各賜內府綱目。						一領蓑衣一尺鞭。騎牛公子去朝天。天門拜賜歸來晩。滿路人看駙馬賢。						謹按宣廟示海崇尉御札曰。聞公受賜觳觫。欲得蒻笠與蓑衣。將乘以謝恩信否。吾聞君子成人之美。爲公求得綠蓑衣一部白玉鞭一條。唯笠竭力求不得。葢七里灘上嚴子陵已久矣。世無此物。謹以女帽代之。更勝於蒻笠二十分也。公宜乘其犢。具此服疾馳以來。予且跂足竚立以待。遂爲詩曰靑簑短笛倒牛騎。遙向天門拜賜歸。駟馬紅塵奔走客。何如公子永忘機。						泥金大字絳紗籠。處處宸章耀瑞虹。略識聖人心畫法。只緣供奉在宮中。						公私聞見錄。宣廟宦侍李鳳楨常昵侍龍光。供奉筆硯。頗得宸翰餘法。李東臯浚慶爲首相。召鳳楨責之曰汝摸習御筆。將欲何爲。鳳楨大懼改之。						金箋簾子步搖搖。帷屋粧成品級昭。近聞都人相告語。天家乳媼不乘轎。						羹墻錄。宣廟乳母嘗入謁有干請。上不悅。聞其乘屋轎。責之曰貴賤有分。何可僭乘。乳母步還其家。						十幅宮箋纈海濤。不要花竹與翎毛。楷書聖學圖屛進。溫繹尋常日一遭。						國朝寶鑑。仁祖元年。命弘文館以聖學十圖及無逸，洪範作屛以進。置諸左右。						宮晝如年漏共長。聖心猶惜寸陰忙。田中更有揮鉏苦。一念應生殿閣凉。						國朝寶鑑。仁祖元年六月。上御資政殿廡下行晝講。藥院以盛暑請停經筵。上曰學問之道。當惜寸陰。豈可以暑停講乎。不聽。													徹夜經筵響滿堂。明朝有旨禮賢良。一束生芻人似玉。君王親釋白駒章。						謹按列聖誌狀。孝廟講詩之白駒。誦其註語曰自古君臣。契合爲難。故韓信對楚使。亦以言聽計從却之。果能言聽計從。賢者豈有欲去之理。						大家密勿事邊籌。連夜停燈語未休。想像龍庭風雪壯。御牀宣賜紫貂裘。						尤菴宋文正公內賜貂裘跋。去冬上下賜此裘。臣不稱冐辭。後上面諭曰人之相知。貴相知心。前日貂裘。擬於遼薊風霜。共與驅馳之意也。顧乃不知耶。臣再拜曰殿下之志。豈敢不知。然不世之大功易立。而至微之本心難保。中原之戎虜易逐。而一己之私意難除。此朱子告於時君之至論也。上曰先生前後疏章所陳。無非此意。雖甚不敏。敢不體念。						嵌空御甲鎖黃金。披掛元戎聽玉音。早晩師行遼薊野。一時衝到殺胡林。						國朝寶鑑。孝廟嘗大閱于露梁。先是上以嵌金銀御甲冑白羽箭角弓。賜訓鍊大將李浣曰。閱武之擧在邇。經營戎務。實在大將。宜有寵異之典。特以賜卿。						龍舟晩御大江中。錦繡山河四望同。京外諸營留扈駕。君王到此閱軍容。						國朝寶鑑。孝宗六年秋九月。上幸章陵。還至露梁津岸。顧瞻都城歎曰。美哉江山之勝也。四方漕運之所輻湊。東國王都。漢陽其最乎。時御營軍及楊州軍陣于沙塲。待隨駕軍合爲一陣。總一萬三千餘人。上大閱軍容曰雖有此士馬。御之不得其道。亦徒爲無用之卒也。						雲錦裳紅繡透心。蟠螭飛鳳纈絲金。自聞主第封書下。宮裏停穿九孔針。						公私聞見錄。淑徽公主嘗請得一繡裳。孝廟敎曰吾方君臨一國。欲以儉示先。豈可令汝着繡裳乎。													南海龍駒玉雪光。儀賓爭備織金韁。須臾太僕傳天語。特賜宗親崇善房。						公私聞見錄。孝廟戊戌秋。濟州貢馬有白質黑鬣軆大步健者。時洪益平最長於諸駙馬。余亦新入儀賓。屢蒙異渥。人皆謂龍種不歸洪公。必歸於余。及經御覽。特賜崇善君。不賜寵婿而賜庶弟。眞盛德也。						一粒靈丹欲壽民。金膏瓊液未爲珍。流霞玉食盤中粒。粒粒常思溝壑人。						公私聞見錄。臣陪孝廟後苑別堂。尙食進午飯。臣侍食。以水澆飯。飯多不能盡喫。上責曰量而澆之。使無所餘可也。餘飯或食禽獸。猶爲有用。下賤全眛貴糓。多棄穢地。暴殄天物。甚非惜福之意也。臣後見撤饍時。御盌無一粒留底。臣銘心至今不忘。						宮田數畝易爲功。秋穫常看歲歲豐。稼穡艱難言切骨。今人誰似聶夷中。						國朝寶鑑。孝廟命世子觀後苑水田種禾耘穫。俾知稼穡艱難。每誦聶夷中詩曰田家辛苦。如在目前。						笑語花間人滿垣。看扶學士出宮門。經幄儒臣元雋異。暫時杯酌不須論。						國朝寶鑑。孝廟御講筵。校理李正英醉不能講讀。上命下番代講。承旨請推考。上曰以杯酌之失。責經幄之臣。豈優容之道乎。其置之。						軟羅巾服奉箋來。閶闔門前拜謝迴。歲歲泮宮行飮禮。萬年長醉白銀杯。						國朝寶鑑。孝廟命造二銀杯賜太學。宣醞於館官及齋儒。下御札曰非以侈也。欲其久也。非以酒也。欲其和也。太宗爲前朝國子博士行爵於館中。有靑花盞。及卽位。飭寶藏之。惟多士宴太學。許以行酒。後失於壬辰之亂。至是大司成金益煕請改造以續祖宗盛事。故有是命。明日知館事蔡裕後等率諸生上箋謝。													扶桑曉日錦鮮紅。先照王孫白玉宮。一炷小香凝不散。瀋陽萬里化祥虹。						謹按列聖誌狀。孝廟在瀋陽。先遣顯宗東還。顯廟每見日出。輒祝曰願令父母遄返。時寶齡甫四歲。						九重春色映流霞。日午宮筵蔭百花。另樣粧潢新簇子。中官分與講臣家。						宋子大全附錄。今上在春宮時。同春市南及賤臣侍講胄筵。一日春宮設酌。侍座臣僚各獻箴規之語。市南曰邸下待士之禮。不可不勤。而事師之禮。尤不可不敬。同春及賤臣曰兪某之言是矣。臣等雖甚賤陋。而來自草野。則不可忽待。亦不可忘今日之言也。邸下曰吾何敢忘諸公之言。卽以伊日之事。圖畵爲簇子。各賜一本。謹按附錄所述。恭記顯廟在春宮時事也。						雪翎金鏑鵲枝弓。花鶩離披墮碧空。莫向衆中誇絶技。推仁及物是宸衷。						公私聞見錄。顯廟朝。內侍全以性善射。一日於禁苑射野鶩。折一脚不能遠飛。栖止苑中。上憐其獨脚趻踔。每見惻然。天顔不怡者良久。仁愛及物。嗚呼至矣。						養得稚熊禁苑春。靈囿麀鹿日相親。一朝放爾深山去。應感如天不殺仁。													羹墻錄。禁中嘗養稚熊。內侍等以久必爲患請殺之。顯宗時在東宮曰。熊雖害人。慮其未然而先殺。非仁人用心。宜放之深山。孝宗聞之大喜曰爾之世。必無以猜疑見殺者。						一葉扁舟萬頃波。無人撐楫事如何。殿壁輝輝金燭夜。君王一念一摩挲。						國朝寶鑑。肅廟甞引見備局堂上。出示一幅畵。乃滄波萬頃。汎一葉扁舟也。圖有一篇文。乃御製也。其文曰夫治國之道有五焉。一曰好學問也。二曰用賢良也。三曰納忠諫也。四曰好聞其過也。五曰賤寶貴賢也。													蓮燭詩成月在西。曉風無賴辟寒犀。薰薰忽覺天香襲。紫幘人來降赫蹄。						國朝寶鑑。肅宗甞夜宣法醞於玉堂。製下七言詩曰。雪風如釼折綿寒。金闕沈沈夜已闌。忽憶登瀛傳 二字缺落。厭厭醉飽侈恩懽。且以小序引之曰。帷幄之臣。職親地禁。香含鷄舌。講備顧問。卿等俱以文雅。至誠啓沃。予甚嘉尙。卽今寒事漸緊。更皷漸遲。對天厨之珍羞。念禁直之寂寥。特賜御饌法醞兼題一絶。以寓予意焉。諸臣進箋以謝。賡韻以進。						尙瑞郞官御座傍。紅羅帕子覆匡牀。伊來誥牒安新寶。爲是皇朝舊印章。													忠文公李頤命撰進明陵誌文。有曰臣曾於槐院故紙中。得前明朝成化年所賜印蹟以進之。命摸刻作寶。末命此後嗣位。勿以淸國印而用此寶。使萬世子孫。勿忘皇朝恩也。						官家器服儉爲章。銀鼠皮裘代鷫鸘。聞有儒臣新奏達。殿前催喚尙衣郞。						羹墻錄。肅宗朝副提權瑎奏言。外間有銀鼠皮作御裘之說。晉武唐玄。不過凡主。而焚雉頭裘錦繡帳。以殿下之明聖。豈不若兩君所爲乎。上下敎嘉奬之。以御裘未及裁縫者。幷下尙方悉焚之。													沁園佳卉葉扶疎。早晩移來白玉除。一夕內中淸供罷。民間還賜舊棕櫚。						國朝寶鑑。肅宗甞求棕櫚。聞前郡守洪萬恢家有之。使掖隷求之葢萬恢爲永安尉洪柱元之季子。爲國戚故也。萬恢下庭伏曰頂踵國恩。毛髮不敢惜。况卉木乎。但雖名國戚。屬疎爲外臣。以卉木進有罪不敢也。臣亦不敢復留之。卽拔去之。上稱善。遂拔後苑舊種棕櫚木。送還民間。						宮花萬朶復千枝。蠭蝶春來不敢窺。爲是聖人親釀酒。朝朝殿裏拜金巵。						國朝寶鑑。英宗事仁顯王后至孝。嘗取苑中百花。手自釀酒進于后。時上春秋纔五歲也。						鶴旗靑繖出銅闈。班立宮官奉駕遲。報道高陽三十里。自家今日拜陵歸。						國朝寶鑑。英廟在潛邸。以八月十五日肅廟誕辰。拜明陵。住古靈農舍五日。將造闕起居。暮發至德。水川夜深且無火。憩黔巖撥站。有頃人有牽牛而過前川者。從者告于上曰盜也。上謂撥將李聖臣曰彼歲歉而迫於饑寒也。然農者無牛。何以耕乎。撥將雖卑亦職耳。爾其善處。牛歸其主。盜勿告官。聖臣卽如上言。比昧爽上還京第。則鶴駕備儀於邸門之外。葢已建儲也。													遲遲花影覆宮茵。淸晝臨書泣聖人。爲是先王留手澤。宛然如昨貼黃新。						國朝寶鑑。肅廟嘗講禮記曾子問。已籤其自至。因違豫未盡講。英廟後御晝講。讀至曾子問。嗚咽流涕。不能成聲。經筵官齊聲言小學曰不忍讀父之書。手澤存焉。請勿講此編。上從之。是夕召對宣饌。命有父母者歸遺之。諸臣爭取盈袖。其無父母者。空袖而退。上爲之悽咽。諸臣莫不感泣。						毓祥宮接慶煕宮。展拜頻繁一歲中。更欲朝朝瞻望近。小樓新起上林東。													謹按正廟御製英宗行錄。王晩年移御慶煕宮。宮苑有亭曰映翠。地聳可以眺望。社稷壇在其西。毓祥宮在其北。王誠孝出天。以不能久侍慈顔。爲終身之慕。每於晨朝詣映翠亭。移時俯伏。瞻望毓祥宮。泫然而還。夕必如之。祈寒盛暑。未或廢焉。嘗敎曰予之如此。卽定省之意也。						千官玉珮響玲瓏。黃幄深深拜帝宮。風馬雲車瞻髣髴。漫空一氣北辰中。						謹按正廟御製英廟行錄。甲辰三月十九日。卽毅皇帝殉社之日也。王率文武諸臣。親裸于大報壇。自祭前數日。御素齋居。敎于羣臣曰禮曰聽無聲視無形。又曰齋三日乃見所爲齋者。予果有感格之誠意則皇靈陟降。庶幾臨於小邦。至祭夜。王虔誠將事。祭已又露伏至天明。忽有白氣彌亘黃幄上。近侍者皆目覩云。						觀耕臺畔柳絲絲。東籍靑紘載耒時。農丈人星光燭地。明朝太史奏丹墀。						國朝寶鑑。英宗四十三年春。上率王世孫親耕籍田。初上因周禮之文。命禮曹撰具獻種儀。前一日。王妃獻種如儀。其日上與王世孫詣東籍。上五推。世孫七推。宗室大臣冢宰以下皆九推。越三日。上與世孫幸南郊省耕臺。命世孫躬進田畔。問農作之節。察勞苦之狀。						春來戴勝降公桑。夜饗先蠶親上香。旋製君王新冕服。六宮齊誦葛覃章。						國朝寶鑑。英宗四十三年三月。王妃始行親蠶。前一日。王妃詣景福宮享先蠶。仍行採桑禮。夏四月。王妃行受繭禮。頒繭于諸臣。是年秋。上親行釋奠。敎大臣曰今者冕服大帶。卽內殿親蠶織造者也。						北壇親禱露珠旈。絳繖霑來七寶斿。步軍隊仗還宮路。已聽田間活活流。						國朝寶鑑。英宗二十九年夏亢旱。上祈雨北郊。旣初獻。有聲蕭颯。命撤帟雨立。比卒事。冕黻盡濕。						鼕鼕靈皷奏雲臺。捧日羲和暫竚徊。終始敬天勤惕念。告辭添入數條來。						春官通考救食儀。上具翼善冠黲袍烏犀帶白皮靴。詣仁政殿階上。向日而坐。觀象監提調進告曰日虧食。請警惕修省。遂焚香伐鼓救食如儀。至食甚又啓曰日將食甚。請益加警省。至復圓又啓曰日將復圓。請匪懈厥省。日旣圓。遂止鼓。舊儀只告將食食甚復圓而已。英廟朝特命加警惕措語。著爲令式。						滿天星斗夜闌干。時燠時寒一念端。聞道江氷千尺合。禮官今曉祭司寒。						羹墻錄。英宗四十五年冬無氷。遣官行司寒祭。上詣資政殿席地俯伏曰。春秋譏無氷。今蜡享不遠。冬煖異常。憂懼不遑寧也。漏盡始還內。及曉江氷盡合。						洞闢重門引鷺班。紅雲黼座對南山。海日初昇仙仗動。天風簫管下人間。						國朝寶鑑。英廟嘗敎曰昔宋藝祖云洞開重門。政如我心。法殿臨御之時。惟闢兩夾。人君御殿。豈同常時。今後御法殿時。洞開三門。						紗籠對對接天明。淸蹕紛紛抵漢城。到此凝旈停玉輦。雲從街上暮鍾聲。						謹按正廟御製英宗行錄曰。王嘗敎曰予動駕至鍾閣。或値漏下鍾鳴時。住駕。鍾聲止乃發。此朱子同安聞鍾點檢走作意也。						漫漫東風日色鮮。瀛洲新綠已芊綿。天心愛玩生生意。芳艸偏承玉案前。						謹按英廟御製自省編曰。春草之方生也。常有周濂溪庭草不除之心。不忍傷之也。						太倉腐米樂豐年。主上親嘗百姓前。敎取一盤紅粒子。中官捧過御牀邊。													國朝寶鑑。惠廳奏紅腐米積之旣久。反傷新糓。請輕價發賣。以無用爲有用。英廟敎曰善。然若其不可食也。豈容欺元元乎。予當爲民先嘗。速取紅腐米來。						葱籠宮苑近淸明。巢鵲營營繞樹鳴。如此羣生皆自樂。原田辛苦幾人耕。						謹按英廟御製自省編曰。予於一日坐便殿接臣僚。有鵲入殿內。啣席毛而去。此爲營巢也。見之不覺惻然于心。此心苟能擴充。民皆有奠居之樂。而惜乎不能推實心而行實政也。						異瑞嘉祥日不虛。靈芝九穗產庭除。只緣聖德撝謙甚。簪筆天官未敢書。						國朝寶鑑。有異草生於苑中。其莖九穗。其色紫靑。掌苑者採獻曰靈芝也。英宗敎曰予以此爲瑞。則四方獻瑞者紛紜矣。却之。						二百儒生擢禮闈。幞頭鈴帶唱名歸。今年進士恩光別。新着天朝舊賜衣。						國朝寶鑑。英宗欲復進士科幞頭襴衫戴蓮花聞喜宴之制。然襴衫未知其制。筵臣有言故吏曹參判金玏奉使時。明神宗皇帝賜幞頭襴衫。玏歸藏于安東學舍。上命進之。於是生進衣服。悉復明制。													煌煌睿墨寫雲雷。鱗甲如生動鬣鰓。聞說文孫初誕降。神龍擁護吉祥來。						謹按正宗御製。景春殿記後錄小識曰。殿之東壁。有畵龍焉。葢予生之前夕。先親夢有龍入寢室。旣而生予。遂仿像其夢中所覩而手畵之壁上。所以志卜熊之喜也。至今紙墨如濕。鱗角若動。予每瞻玩其手跡。未嘗不涕汍瀾也。						祈糓禮成復勸農。綸音寫出百千通。吰然黍鼎雷鳴處。聲合黃鍾第一宮。						謹按正廟御製。社稷祈糓日。和昌黎辛卯雪詩小序曰。躬詣社壇。肅將祈糓祀事。黍鼎若鍾鳴。爲大有之徵。而屢驗如期。且旣雨而雪。萬樹生花。社雨報年豐。有宋人之詩。而昔昌黎製辛卯雪詩。以紀豐兆。其歲果斗米三錢。遂取和之。恭寓祝農之誠。						陽秋筆法講宣尼。典學巍然萬世師。邨樣杯盤名洗册。慈心猶憶尺衣時。						謹按正廟御題。春秋完讀日。慈宮設饌識喜詩序曰。記昔幼少時。讀完一帙。慈宮輒設小饌以識喜。俗所稱册施時之禮是也。今日以有事輒聞之義。告慈宮以春秋之完讀。慈宮視小子若幼小時。略備酒餠如邨樣。遂與監印懸讀諸人共嘗之。						編成人瑞獻丹闈。南極星光入紫微。萬八門前來上壽。君王先着老萊衣。						謹按正廟御製。人瑞錄進箋日聯句序曰。人瑞錄之印進也。予與元子。親受于便殿。是日也。天氣淸朗。化景淨姸。耆耈臣與於校閱者二十人。各以其子孫曾玄。扶將而入。引翼傴僂。濟濟蹌蹌。甚盛觀也。慈宮宣饌。壽觴交擧。渥顔華髮。輝映樽俎。及退簪花詫榮。雅樂塡街。觀者嘖嘖。往往有私自圖繪者。						芙蓉亭下百花香。特地仙遊卜夜良。岸上人同樓上見。萬川明月一輪光。						謹按正廟御製。內苑賞花釣魚。夜登芙蓉亭小樓詩序曰。是夜月明。予謂諸臣曰原韻有宮林待月輪之句。卿等汎舟太液可乎。重臣李文源應聲登舟。從之者十九人。乃給玉笛壺酒。沿洄于亭嶼之間。紗籠三十。對列樹池邊。與花光月色。上下輝映。御芙蓉亭小樓以觀之。列侍者閣臣六史官一。其餘坐池岸。樓上人與舟中人相語。呼韻分軸。應口相和。						樓船三百大江心。十里朱欄接地陰。不是虹橋觀壯麗。萬千省得度支金。													神嵩紫閣倚靑空。鳳舞龍蟠鎭海東。表裏山河千里國。扶桑瑞日萬年紅。						謹按正廟御製。龍驤鳳翥亭記曰。予於顯寢之歲覲也。以津涉船艙。其役也巨。其費也數。設舟橋於鷺梁之江。置司管其事。因購江上一小亭爲駐蹕之所。予以橋成之翌年辛亥登斯亭。時則天方曙而日初旭也。紅雲蕩潏。素練淸瑩。環江諸峯之如墮如拱如䯻如鬟者。出沒交映於簾霏几嵐之間。而海氣漭泱。千里一碧。神嵩崒于北。江漢紀其東。龍之驤而蜿蜿如也。鳳之翥而翽翽如也。乃命大臣之造班者。大書龍驤鳳翥亭揭于檐楣。</text>
<title>孝明世子輓章 三首○代人撰</title>,<text>帝降元良降不遲。溫文英睿挺天姿。執中精一傳心法。繼照离明藹孝思。政是重華攝理日。欣逢文后無憂時。云何一夕前星晦。穹輿茫茫艸木悲。						羽儀肅肅出城闉。雨咽風號雜去塵。紗燭搖光渾似夢。輿鑾警節怳疑眞。已知無福哀東土。更奉何辭慰北宸。淸晝書筵今寂寞。靑宮樹木爲誰春。						嗚呼至德久難忘。沒世輿情迄百王。八域奠居安袵席。百靈昭格奉珪璋。至治想望星雲瑞。大義高懸日月光。史不勝書說不盡。哀歌哽咽豈成章。</text>
<title>樓璹耕織圖一卷。似是宋內府物。感而有題。</title>,<text>生長輦轂下。初未慣耕織。一半民苦樂。多因畵圖識。						齊民無他術。農桑卽家學。豳風衍義編。行當爲誰作。						去歲獻賦時。往來田舍前。盛德應不泯。誰更畵圖傳。						一部課農書。先臣富議論。如何蠧魚篋。寶藏摺帖痕。</text>
<title>同申士綏西凌湖泛月 二首</title>,<text>野航橫坐對淸流。萬斛閒愁半已休。鷗鷺鄕中一輪月。魚龍頭上五更秋。漁樵遲暮桃源樂。經濟蒼茫杞國憂。醉裏偏憐垂釣客。蘆花睡罷雪盈頭。						凌人湖水碧如煙。載酒重來月滿船。遠近漁歌歸樹際。有無山影落樽前。帆風欲我乘長浪。機石憑誰問宿緣。咏史高情何處是。牛江秋色冷堪憐。</text>
<title>歸周禮註疏刪翼</title>,<text>爲問當年謝太傅。東山高臥意何如。由來滿地蒼生計。一部周公熟爛書。</text>
<title>歲暮寄人</title>,<text>山人索居久。志業近何如。冷眼看時務。虛心讀古書。漁樵歲月晩。著述經綸疎。最愛寒梅樹。淸芬自有餘。</text>
<title>除夕步渭師寄示韻</title>,<text>守歲燈明絶點氛。銅籤重疊夜難分。侲歌繞郭迎春氣。煌火行空破夕曛。東京賦煌火馳而星流。逐赤疫於四裔。 殿裏祠臣鳴玉佩。洪元龍方受香在南殿 林間高士咏停雲。飮中文字新年約。花信東風已暗聞。倦眸暈燭紫成氛。滾滾流光此夜分。把得新書封未拆。送歸佳客日初曛。海中仙果遲生子。澗底高松欲拂雲。爾我居然同老大。擊壺豪歌遠相聞。													紫閣峯頭霽夕氛。君家如畵望中分。橋梅飄霰迷深逕。巷柳和煙隔晩曛。濟上樓臺曾白雪。蜀國詞賦又凌雲。遙岑好有幽栖鶴。淸唳因風夜夜聞。</text>
<title>去臘久旱。元朝見雪識喜。仍次前韻。</title>,<text>瑞雪霏霏壓祲氛。元朝豐占足三分。烹茶罏烘排微冷。照字牕明駐薄曛。入地蜚蝗猶臘沍。立春前日故云 度空候雁已春雲。虎門知有呈祥表。贊拜聲長隔苑聞。</text>
<title>春日南山人家飮茶。龍岡登眺。</title>,<text>傍山得茅堂。蒼翠數椽足。入牕列岫遠。成門老樹曲。客來松風急。欣然披襟裻。石竇汲乳泉。紋瓢癭藤斸。柏薪喜芳烈。茶煙出林綠。諒非隔人寰。自然少塵俗。追隨二三子。眞淳意彌篤。獨造務精深。修辭去繁縟。睠玆層邱上。萬戶明遐矚。感慨復何如。懷哉古人躅。</text>
<title>渭師嘲余不喜作詩。輒以一百韻解之。</title>,<text>山人習疎慵。詞賦久拋擲。十載不作詩。筆硯荒塵積。免被聲病拘。快活頗自適。其友二三子。吟峨誠苦癖。逸響追曹謝。秀句傳膾炙。驚人語不休。羣咏聒隣宅。怪余太散漫。掩門守竆僻。修吭縮不鳴。默如籠中翮。不及疇昔日。詞塲與酒席。豪歌每擊壺。狂吟時岸幘。無乃喜惰遊。病根日沈劇。時時操韻語。來試發其隙。味陳五矦鯖。寶列波斯舶。恐余迷不顧。溫言相誘掖。有如久坐禪。急走愁蹶躄。尙賴徐扶起。無令困疾迫。念君珍重意。柔翰强自搦。舊學尋要領。條貫推襞積。希音久不作。君子任其責。別裁親風雅。斯語不可易。平心述所聞。聊備君所擇。聖人日以遠。微言散羣籍。幸甚三百篇。手澤在簡册。性情所感發。総非强模索。邪正無虛辭。哀樂皆實跡。所以先王觀。民風斯可獲。聲音有隆替。義理無今昔。降自西京下。作者踵接蹠。沿流而溯源。千載同一脉。溫柔敦厚敎。前後無間隔。豈用浮靡辭。藻繪空浪籍。河海帶五嶽。流峙自開闢。七耀絡渾天。旋斡明輝爀。雷皷而雨潤。百果奮甲折。聲氣屈伸際。龍虎與蠖尺。異氣之鍾毓。金膏又水碧。羽毛及花葉。纖瑣妬紫赤。天地包至文。不與人秘惜。驅使萬品得。智者無遺策。天葩吐奇芬。不曾費雕劃。天籟涵金石。不假鑄無射。渢融樂昌明。激昂悲窮阨。瑰麗攬宏闊。瀟洒探幽賾。所遇各殊境。發言不同格。含和吐明廷。峨冠躡珠舃。淸廟朱絃瑟。三歎思無斁。璜聲曳蒼玄。端委奉璋璧。呦鹿賦嘉賓。振鷺酬我客。金皷翻溟渤。凱唱振窮磧。馬飮長城窟。銘勒燕山石。獨向衡門宿。抱膝長嘯㗲。謇誰在中洲。蒹葭秋月白。爾服何修姱。蘭佩長三尺。佳人不能忘。行吟怨空澤。乃或陽九會。擎天手一隻。正氣萬古存。轟天雷赫赫。孝子孤臣思。征夫離婦謫。血朋心友言。感激出肝膈。當其噴發時。誰能强挽逆。知非巧僞思。襲取手捃摭。繁聲或亂雅。可怕舌頻咋。墮井捉月猴。竄庫囓鐵貘。淆濁一泓泉。耗鈍千枝戟。化爲惡詩魔。往往寄喉嗌。大雅久寂寞。叫號恣躅躑。狡者無定計。趯趯跳猛蚱。愚者守一區。艸泥鳴螻蟈。涕唾拾前棄。自豪腕屢扼。衣冠假優孟。登場扇一拍。戴幘被于镼。掀髯冒巾幗。朽晴笑蜯珠。壞卵欺蠭珀。無恒百舌鶡。易窮五技鼫。碎瑣矜贍博。硬奧賭覆射。依俙如說夢。聽瑩須重譯。蕭索如嚼蠟。滋味難指摘。淸新與警絶。誇許方嘖嘖。其於風人旨。毫末曾補益。最是虛曠病。漸染侵危㞃。專心猶賢乎。豈不有博奕。嗟哉吾黨士。被服皆逢掖。氣味同醇蘭。文字貴粟帛。六經奉圭臬。羣言築藩柵。開帙見聖師。摳衣足踧踖。夢寐遊黌榭。啜醴薦脯腊。潔白媲華萼。淸苦厲冰蘗。內絶芬華念。外謝耳目役。新知亦舊知。柯葉期松柏。山中多白雲。淸風吹日夕。我往荷野笠。君至躡高屐。別來得奇文。疑義待尋繹。嘉糓爛盈庾。鑿之簸糠覈。良金䁡出礦。鎔之漉鉛鉐。於心不犂然。到底不相釋。然後發吟哦。所得皆精液。君廐百駟馬。悉龍文虎脊。詩道係汙隆。實關民㾓瘠。如何袖手坐。隨衆視眽眽。所憂非我力。無乃近自畫。詩禮相表本。吾言非闔捭。先理經曲文。三千又三百。</text>
<title>中元夜獨坐。月色甚佳。</title>,<text>中堂月射葛衣凉。竹柏交陰夜色蒼。虛白光華生曠室。空明雲水泛方塘。絶癡自看眞機動。習懶都無俗事忙。如此淸寒眠不得。一天風露曲欄旁。</text>
<title>夏篆使君示咏白芍藥詩。神情幽遠。聊次其韻。</title>,<text>婥約仙人月下過。坐來瑤艸長枝柯。胷中錦繡元非少。世上芬華未足多。全潔豈羞手版玉。異香應近御衣羅。手版玉，御衣羅。芍藥，牧丹。俱有此名。 百花春晩紅塵黦。窈窕芳標不染痾。</text>
<title>經臺宅拜韋庵公遣像。仍瞻明道，晦庵二先生小眞。</title>,<text>我昔志氣如初陽。夜夢多在周孔旁。伊來好觀古圖像。每逢佳本喜欲狂。夢寐怳惚本無跡。空花秋雲思微茫。傳神未必高手手。往往典型不全亡。經師易獲人師難。文字糟粕不可詳。目擊道存斯爲大。素絲朱藍語難忘。涪翁門外三尺雪。冷嚴中有春煦藏。百源深山夜如海。虛明燈火儼高牀。先生無語弟子侍。夫豈寥悄守空堂。鄕黨篇出門人筆。宣父在座垂帷裳。甚矣嗜學二三子。曲意摸寫追遺光。恨無妙墨繪百幅。下自洙泗遡羲黃。君家易禮有承受。影堂雜儀日焚香。况有洛閩兩夫子。熏蘭玉軸庋屋梁。我來再拜三歎息。不覺整襟引鏡色矜莊。嗟爾鬚眉顴眸無不具。柰何戚戚路歧空彷徨。</text>
<title>秋晩同淵齋，邵亭，經臺。城北賞楓。宿金僊庵。歷僧伽禪房。往返得古近體凡七首。</title>,<text>西風吹雨過。森肅衆峯秋。溼翠連山郭。飛泉響石樓。丹砂杳消息。白石亭。相傳爲許道士煉丹處。 叢桂可淹留。忽覺禪房近。雲邊梵唄流。枯禪老石特相憐。赤染藤蘿秋色鮮。香薩婆生木榻下。白蝙蝠入茅衣邊。雲霞遍地疑無路。星斗橫簷欲界天。怊悵東林鍾響斷。遠公消息赤多年。						煙霞宿債未全還。秋夢尋常邱壑間。不買烏犍耕樂土。且騎白鹿訪名山。爛柯刦外收殘局。流水聲中傲醉顔。芝艸琅玕行欲問。上方百尺爲躋攀。						禽號山窓曙。佛燈猶炯炯。衆壑方迷離。初旭已峯頂。石泉冷淪漣。逼坐心神瀅。散衣長松下。晞髮宿醺醒。山厨供脫粟。香蔬雜苦茗。闍梨獻短筇。瘦如野鶴脛。危磴抱穹石。龜曝或撑鼎。山影隨人轉。儼恪搢方珽。密葉礙角巾。虛谷答高謦。俯視萬家邑。魚鱗錯畦町。人物眇如此。天地忽高迥。事業固無窮。樽酒且酩酊。						絶頂霜落風氣悍。夜燒松葉紙閣暖。臥聽水石韻丁當。怳從天際下簫琯。吾儕憑玆小培塿。胷次差寬消煩懣。儘有人作物外觀。心降氣調履坦坦。壞色粥飯僧兩三。欲尋津筏迷要窾。喜君乃有平等眼。寒燈隔壁語款款。明朝開門辨歸路。碧山盡處江湖滿。						千峯揷昊片雲飛。昨夜行人宿翠微。流水亦知餘戀在。一林紅葉泛同歸。													盤陀百步石。遇水作洞府。終古以舂撞。磨濯不辭苦。紙戶占溪曲。造紙局徒役也 晒箔同漁罟。傍詢居民樂。俯羡游魚聚。東家酒初熟。墻頭可喚取。</text>
<title>贈申僉使觀浩城津之任</title>,<text>可耐深樽話別離。明朝何處最相思。嗚呼畵角孤城冷。况復關山落月時。						塘卒晝眠邊市開。桑蓬夙志獨徘徊。寶刀鏽澁傳家久。瑟海波淸一洗來。						佳人裘帽戎裝如。馬上琵琶恨有餘。玉貌少年膓似鐵。篝燈雪夜獨看書。													穹廬烟火接江頭。宛馬今成識者憂。塞上無人能聚米。河湟圖記若爲求。</text>
<title>別李而春虞侯</title>,<text>春城雪花連朝昏。我自留醉水南邨。蹇驢擁帽歸來晩。凍靄明滅迷山樊。四望皎然煙火絶。愛此松篁靑滿園。銀碎玉亂石磴路。是誰凌寒來敲門。有客自言閱歷富。胷中磊碨無處售。昇平空賦食肉相。健軀常苦款段瘦。湖南幕府二千里。如今去作都虞侯。職微豈能酬國恩。聊爲就食非衣繡。多君有此慷慨辭。都無離愁登雙眉。士而懷居聖所戒。况君與我本殊歧。南溟春早魚大上。番藷如腕炰靑氂。轅門皷角傍修竹。篝燈影裏紅橘垂。更喜越女白勝雪。舞罷凌波塵生襪。他日相逢定何如。凡此可樂非吾說。耳目所得皆實事。尋常胷次存氣節。丈夫志自設弧辰。傍人大笑君莫恤。不然寧就雲水邊。黃茅爲屋二頃田。安能奄奄房闥內。擁衾喫粥過百年。</text>
<title>呈徐楓石致政尙書</title>,<text>尙書經室如禪龕。淸晝樂與年少談。公言昔拜燕巖丈。洗劒亭子秋江潭。文章千古豈細事。雅俚眞贋勤訂參。法古能變新能典。斯道從來無二三。海門漭闊電光掣。亂揷靑峯蒸烟嵐。須臾疾雷捲急雨。萬古長江流淡淡。此樂如昨六十載。我今雙眉雪鬖鬖。得公文字每傳寫。尙有戢戢書盈函。小子顓蒙生苦晩。承述家學力不堪。嗟公風流及前輩。野服今復謝組簪。醫國深袖經綸手。林園樂事聊分甘。我來求讀十六志。海市百寶難窺探。今人不屑事功末。政書農書生魚蟫。獨公議論耳甚熟。學無適用吾實慙。穎尾求田聞將就。澄波萬斛揉新藍。翻車響中飛水鳥。桑椹閒時眠春蠶。漁人樵子屢爭席。社酒山花紅酣酣。隔江豈少林泉勝。欲尋佳處結茅菴。但把黃卷問實事。聲律藻繪非所諳。倘公不要閒吟咏。杏花盛時過溪南。</text>
<title>擬古呈楓石庵</title>,<text>有車十二乘。當中懸明珠。後者望前者。歷歷見眉鬚。前塵接後塵。餘光照長衢。君遊方崑圃。我來自蓬壺。蓬壺何所見。曾從羡門徒。粲然發雲笈。火棗啗醍醐。妙音聞簫琯。神丹窺鼎爐。崑圃多積玉。美者白如瓠。煩君題綠字。虬龍鬱蟠紆。留與後代人。知此言非誣。多見古君子。每與後生娛。欲問珍重意。正復如此無。</text>
<title>淸水樓。會淵齋病友。舊游多不至。稚沃前數日先過。德叟直省中。渭師聞明朝當來。作三絶。</title>,<text>忽隔層城待友難。溪風喧夜坐危欄。際天螺黛羣峯色。留與明朝走馬看。						是誰先我過山樓。老木淸蟬韻語留。怊悵爲尋君坐處。盤陁白石在中流。						磵水松風秋夢遲。重來忽憶去年時。金門獨有聽雞客。如此淸寒不肯知。</text>
<title>題扇贈李伯擧翰鎭 三絶</title>,<text>萬里中原七月還。雪天巾袂井田間。酒筵當日留箴語。便面遺文若可攀。先王考游燕還也。樂西京之勝。爲留幾日。有萬里中原七月還。雪天巾袂井田間之句。是時伯擧。先王父寔爲之主也。臨別王考有戒酒之箴。題扇相贈。詩及箴文不在家稿中。不佞今從伯擧聞之。而伯擧家於辛未潢寇之警。被亂民搶刦。文字舊蹟蕩無存者。當時遺墨不可得見。不勝愴悒。						儒術傳承書滿家。父師遺澤長桑麻。班生投筆非無志。執戟從王亦足誇。伯擧世以儒學傳家。代有著述。今伯擧忽捨去學射。中武科故云。													軌涂經緯憶曾論。朝市之墟確證存。犂底殘甎能潑墨。未央銅雀緫兒孫。有一友人游西京還。說井田恐是箕王都邑舊墟。未必商人七十之制。葢前人所未道也。今聞諸伯擧。益得其證。願得一片土中古甎。旣破此慼。且作硯材。</text>
<title>送李元常在恒歸報恩</title>,<text>書生太濩落。中觴歌慨慷。囊無買山錢。恒存巖壑想。余與元常比隣而居。每晨夕相遌。語到山水舊游。意未嘗不僊僊也。葢元常於方內名勝。筇屐殆遍。輒有買山偕隱之語。元常今能遂其素志。而顧余未能也。						滄江雪華滿。此日有歸舟。盡室鹿門計。那用別離愁。						會有南遊日。行訪處士廬。靑山一千疊。水竹問何如。						窮達戀明主。未能便相隨。縱有耕桑地。我愛常袞詩。常袞詩窮達戀明主。耕桑亦近郊。						山中風雨夕。何以慰相思。非無一樽酒。怊悵難重持。						無玷擬處子。有地皆薄冰。行藏豈二致。斯言堪服膺。</text>
<title>橋頭小集。同人共賦。</title>,<text>君亦書淫擁縹黃。良宵淸讌匝燈光。風來疏牖傳琴韻。雲曳寒泓涴墨香。白玉難分手中𪊧。醇醪且醉眼前觴。今人枉解茅蒐服。不獨緇冠袵在旁。						御祝降香導後先。故人今日翠微巓。漸看白者移過樹。可有淸詞上問天。石廩亭亭風掃雨。滄洲淼淼水生烟。旅楹梡嶡周旋慣。能賦登高也更賢。聞渭師見差三角山祭官。方在山頂。</text>
<title>辛丑暮春。同人宿石瓊樓。諸友次壁間杜蘇絶句。余步爲長句。間押仄聲轉韻。</title>,<text>郭北十里攢靑峯。太古秀色春重重。山中彈丸誰氏子。紅桃一簇開丰茸。我來政逢新雨足。百道飛泉鳴寒玉。同遊盡睡淸不眠。枕底風潮浮夜屋。四十無聞古所嗟。幾何禁得鬢毛華。羞學飯牛歌白石。欲向句漏尋丹砂。喜二三子有餘興。靑鞋不曾愁泥濘。定無奇事樂不勝。招邀佳期來相證。芳菲晼晩遲出門。壞人不覺守一邨。書生胷裏疎迂說。要與流水長松論。我生定賦野鹿性。洗耳一日塵根淨。葛巾凉生溪風勁。癯顔紅借山花映。準擬此間覔樹栽。臨水多種百本梅。起樓西崦幽絶處。看君跨驢度橋來。</text>
<title>辛亥除夕前夜宿玉堂。士綏伴直。余偶誦豈知玉堂同夜直。臥看椽燭高花摧之句。士綏問作者爲誰。余依俙認爲歌陽永叔爲梅聖兪作也。士綏因題一詩。以此爲落句。苦要余和之。明日攷檢。始知非歐陽也。乃東坡武昌西山詩中語耳。其序曰元祐元年十一月二十九日。與翰林承旨鄧聖求會宿玉堂話舊事。聖求嘗作元次山窪樽銘刻之巖石。因作此詩。要聖求同賦云云。且非豈知玉堂同夜直。乃豈知白首同夜直也。余舊業荒廢。記其膚郭而已。爲士綏言之。且曰君爲我誤。我被君困。其事適相當也。相與一笑。</title>,<text>瀾翻緗帙飮紅梅。海內論交卄載來。相對鬚眉傲霜雪。試將衣帽拂塵埃。沈沈畵省年光晩。杳杳銅籤曉漏催。白首豈知同夜直。臥看椽燭高花摧。						士綏原韻						集賢學士古歐梅。宦跡參差去復來。經卷藥罏淹歲月。詩囊華葢走風埃。烏衫聽漏疎星轉。彪鬚添霜暮景催。豈意玉堂同夜直。臥看椽燭高花摧。</text>
<title>辛酉孟春之六日。集鶴樵書室。分韻幽賞未已高談轉淸。余得轉字。時余奉使熱河將出疆。聊以長句留別諸公。</title>,<text>故人留我開小宴。尊酒便作都門餞。都門西出四千里。使葢遙遙指赤縣。平生夢想帝王州。蹩中堂空流羡。三輔黃圖眼森森。意中轣轆車輪轉。今朝出門眞快活。舞驂周道平如輾。諸公端合爲我賀。胡爲離愁眉頭現。豺虎縱橫鯨鯢出。風塵鴻洞陸海遍。兵强馬壯豈足恃。綱紀一失此可見。况復西域賈胡說。矯誣人天來相煽。皆言斯文厄陽九。天下胥溺誰能援。端門痛哭雖未必。蜀江溯峽諒不便。吾曹盡是磊落人。非爲小別生睠戀。嗚呼聖人豈欺我。請君且莫憂思煎。六經中天如日月。窮陰復陽爭一線。當年佛敎賊中國。盡化禽獸卽轉眄。南朝四百寺安在。而今人笑犧代麵。滓穢太淸亦蹔爾。如彼集霰消見睍。傳聞馬六新嘉坡。繙繹文字有書院。頗似論語孝經文。伊呂波寫日本諺。縹籤緗帙走海航。歲課動計書萬卷。異端剽竊古來有。任他文飾恣誇眩。久後生出魁傑人。慚愧晩覺私智穿。環瀛匝地血氣倫。歸我同文夷一變。從知消息往來際。不無風雨雜震電。書生豈曾識時務。此日榮被專對選。白檀濡水知何處。漠雲塞艸問行殿。勸君多釀一斛酒。西屯金䱶美可饌。歸來重論天下事。濃陰遲日鶯百囀。</text>
<title>辛酉暮春二十有八日。與沈仲復 秉成，董硏秋 文煥兩翰林。王定甫 拯 農部。黃翔雲 雲鵠，王霞擧 軒 兩庫部。同謁亭林先生祠。會飮慈仁寺。時馮魯川 志沂 將赴廬州知府之行。自熱河未還。後數日追至。又飮仲復書樓。聊以一詩呈諸君求和。篇中有數三字疊韻。敢據亭林先生語。不以爲拘云。</title>,<text>穹天覆大地。岱淵限靑邱。聲敎本無外。封疆自殊區。擊磬思襄師。乘桴望魯叟。父師稅白馬。鴻濛事悠悠。而余生其間。足跡阻溝婁。半世方册裏。夢想帝王州。及此奉使年。遲暮已白頭。攬轡登周道。歷覽寓諮諏。浩蕩心目開。曾無行邁愁。春日正遲遲。春雲方油油。野濶鶯花滿。天遠烟樹浮。深村褱管寧。荒城吊田疇。徘徊貞女石。風雨集羣鷗。再拜孤竹祠。大老儼冕旈。俯仰增感慨。隨處暫夷猶。幽州其山鎭。醫巫橫海陬。萬馬奮蹙踏。雲屯西南投。秀氣所鍾毓。珣琪雜瓊璆。庶幾欣相遇。無術恣冥搜。君命不可宿。行行遂未休。軫勞荷帝眷。館餼且淹留。孤抱鬱未宣。駕言試出游。懷哉先哲人。日下多朋儔。契托苔同岑。聲應皷響桴。尙論顧子學。軌道示我由。坐言起便行。實事是惟求。經學卽理學。一言足千秋。先生古逸民。當時少等侔。緖論在家庭。我生襲箕裘。曩得張氏書。本末勤纂修。始知俎豆地。羣賢劃良籌。遺像肅淸高。峨冠衣帶褒。欲下瓣香拜。慇懃誰與謀。邂逅數君子。私淑學而優。天緣巧湊合。期我禪房幽。相揖謁先生。升堂衣便摳。籩實薦時品。爵酒獻東篘。須臾微雨過。古屋風颼颼。纖塵浥不起。輕雲澹未流。高槐滋新綠。老松洗蒼虬。福酒置中堂。引滿更獻酬。求友鳥嚶嚶。食萍鹿呦呦。此日得淸讌。靈貺若潛周。嗟哉二三子。爲我拭靑眸。廣師篇中人。不如吾堪羞。名行相砥礪。德業共綢繆。壯遊窮海岳。美俗觀魯鄒。總是金閨彥。淸文煥皇猷。総是巖廊姿。巨川理楫舟。經濟根經術。二者豈盾矛。禮樂配兵刑。曾非懸贅疣。高談忽名數。陋儒徒讙咻。訓詁與義理。交須如匹述。一掃門戶見。致遠深可鉤。緫是顧氏徒。端緖細尋抽。緫是瓛卿友。判非薰與蕕。幸甚魯川子。灤陽晩回輈。傾倒淸晝談。酒酣仲復樓。傷心伯言公。宿草晻松楸。喪亂餘殘藁。朋友爲校讎。文章千古事。寂寞如此不。從玆詞垣盟。獨許君執牛。銅章紆新榮。江湖道路脩。行當辭金闕。五馬出蘆溝。潢池方多警。中野宿貔貅。容色無幾微。中情在分憂。充養自深厚。臨事得優游。我車載脂膏。我馬策驊騮。取次別諸君。東馳扶桑洲。餘情耿未已。那得不悵惆。睠玆畿甸內。夷氛尙未收。莫謂技止此。三輔異閩甌。百里見積雪。杜老歎咿嚘。况復挾邪說。浸淫劇幻譸。努力崇明德。衛道去螟蟊。燃犀觀水姦。怪詭焉能廋。斯文若有人。餘事不足憂。遼海不足遠。少別不足愁。由來百鍊鋼。終不繞指柔。兩地看明月。肝膽可相求。</text>
<title>題完貞伏虎圖 幷序</title>,<text>完貞伏虎圖。黃緗芸雲鵠爲太高祖母談孺人作也。述孺人守節全孤之蹟。以求一時士友之詩若文。亦及於余。緗芸之言曰孺人身受無窮之苦。而後人坐食其報。輒念之潸然。嗚呼。此孝子慈孫所不能自已者也。余見世家巨族溯求其先德。莫不有哲媛賢母爲之基焉。今夫黃氏宗族益茂。有方興未艾之象。悉談孺人賜也。緗芸之追慕無窮。又焉能自已哉。因是而余亦有感焉。吾十世祖諫議公以直節爲憸人所擯擠。卒而葬於大嶺之南。有子五人。啼號滿室。夫人洪氏提携稚弱。間關千里。北歸王城。敎誨成就。皆爲名公卿賢大夫。孫曾至五十餘人。而女孫爲昭敬王元妃。前明朝誥命曰出自元宗。作配名邦。歸震川之文也。在其集中。子孫益昌。遂爲世臣巨閥。向非先祖母勞苦辛勤。遂作遐陬土氓無疑矣。每念當日情事。當如何怵惕耶。以此知緗芸之感激先故。有與余同者。而不敢以詞拙爲辭云爾。						亂山合沓人跡絶。林間艸屋依積雪。小兒在背覔梨栗。大兒在手求提挈。更有嬰兒襁抱中。且乳且啼聲嗚咽。誰家阿母罹百凶。飄泊異鄕那堪說。月落風高天深黑。有虎雷吼山石裂。夜夜稚幼眠不得。驚投母懷皆顫窒。阿母毅然啓戶出。詔虎一語何烈烈。虎乃側耳若有聽。逡巡掉尾歸巢穴。程嬰存孤心最苦。楊香搤獸情更切。精誠格天天應泣。於菟何敢來噬齧。却怪惡人惡於獸。冥悍欲將天理滅。誰謂猛虎不可馴。天爲貞婦完奇節。代有聞人食其報。涪翁世家綿瓜瓞。黃君感激爲此圖。追慕辛勤膓欲折。何人更抽中壘筆。鋪述其事賢媛列。還君畵卷三歎息。新詩寫取歸淸洌。</text>
<title>題手畵贈書圖。贈別沈仲復。按贈書圖事實。詳見公所題沈仲復持贈陸魯望集故錄。其原文附見於此詩下。而詩與題語中所見者。略有數字之殊。乃染翰時偶然耳。幷存之。以見古人詩文凡一作云者。亦皆此類。</title>,<text>水濶天長境有餘。贈書圖就意何如。他年擬築松毛屋。伴釣春風笠澤魚。													附 題沈仲復所贈笠澤叢書卷面						辛酉春。與沈仲復晤書樓中。沈君出笠澤叢書二本。擇其字大而精好者題贈余。其意爲余年老視眊。良可感歎。因又自取一本。要余題語。爲他日相思展卷替面之資。余爲書數行以謝殷勤。旣而沈君又出一橫幅。强要余作贈書圖。余爲寫江湖小景主賓拱揖之容。遂題一詩曰天闊江空境有餘。贈書圖就意何如。中間擬築松毛屋。伴釣春風笠澤魚。沈君大樂之。因指笠澤魚三字歔欷久之。葢時事多虞。情有所不能掩者也。余與沈君游最多。樂不可勝。每閱此卷。陳跡如昨。不覺銷魂黯然耳。癸亥孟秋之吉朝。朴珪壽瓛卿記。</text>
<title>辛酉端陽翌日。仲復，霞擧，硏秋來別。王，董二君誦贈書絶句。各欲專屬一首。爲二絶副其意。</title>,<text>別後相思空斷魂。隨緣離合不須論。只應諫艸堂前竹。再度來時綠滿園。						從此天涯勞夢思。停雲落月兩依依。關河烟樹蒼茫外。萬里垂鞭獨去時。</text>
<title>壬戌仲秋之望。同申成睿，趙藻卿，張明叟。舟下金浦。赴尹士淵太守之約。</title>,<text>成睿每嘲余不喜作詩。是會忽高咏王考江居絶句我家門外卽湖頭。米哄鹽喧幾處舟。霜鴈一聲齊擧碇。滿江明月下金州。仍次其韻。且曰今行詩令。不必更命他韻。余遂不得已作十首。						萬點靑山賽佛頭。澄江如練且登舟。蒼葭白露知何處。人在金陵第一州。						江南漁火映沙頭。雲樹迷茫屋似舟。紫蟹鱸魚風味足。更饒明月古楊州。						寄宿漁家屋打頭。蹄涔休說芥爲舟。絶憐玉叟淸狂甚。夜久談鋒隘九州。													秋水盈盈接海頭。快帆一霎盪輕舟。望衡九面指顧在。不辨通州與杏州。						數聲漁笛碧波頭。蓬髮何人一葉舟。驚起雙雙沙上鳥。飛過煙雨巴陵州。						象山翠接鳳洲頭。依舊滄江泛泛舟。憂國何曾殊進退。二公携手每西州。						小築經營洌水頭。筆床茶竈坐扁舟。明月淸風誰禁得。朝過金州暮廣州。						鳧雁飛飛集渡頭。無人鎭日有橫舟。深邨黃葉誰家子。點檢晴窓叙部州。													日斜風定水西頭。簫皷橫流斟玉舟。直待暎江新月出。金州不是是眞州。						金波滉漾在樓頭。欲放風帆萬里舟。海內應同今夜月。幾人翹首古幽州。</text>
