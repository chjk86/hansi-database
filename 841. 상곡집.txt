<title>夜夢趍朝。覺而有感。己巳正月。以前注書。寓鐵城。</title>,<text>不是耽方外。那能媚世間。龍顔今夜夢。豹尾去年班。春雪自添水。晴雲閒度山。孤吟倚短柱。極目望秦關。</text>
<title>春寒暮望</title>,<text>殘生依逆旅。深巷絶追攀。野冷弓王國。天晴眞佛山。春樵歸雪逕。夕照對雲關。觸目偏愁思。催凋鏡裏顔。</text>
<title>嘲喜</title>,<text>莫言生事入春艱。別墅冥棲最是閒。滿目煙霞渾畵裏。回頭風浪自人間。不妨閉戶修玄草。猶似焚章卧碧山。元亮岸巾多逸想。夕陽長對鳥飛還。</text>
<title>椵島</title>,<text>冐頓終難信。盧循亦未殘。戎衣何日解。丙枕幾時安。首欲馮郞白。心空杜老丹。艱危無一策。潦倒愧儒冠。</text>
<title>有感</title>,<text>落日深村裏。閒愁又十分。閉窻防俗子。畊野耻明君。市酒春難覓。樵歌暮獨聞。書生經國意。宿昔漫云云。</text>
<title>醉中</title>,<text>暫醉陶潛酒。閒吟杜甫詩。洞天春寂寂。山郭日遲遲。澗水微生處。林雲自起時。床頭菊花枕。却向小窻移。</text>
<title>詠懷</title>,<text>斷絶靑雲跡。歸來白屋貧。已多浮世謗。爭耐細君嗔。出處俱無興。詩篇獨有神。百年經濟意。空愧此沉淪。</text>
<title>詠貧</title>,<text>故社歸無力。他鄕滯不宜。自憐寒范叔。誰問病原思。迹斷經花塢。心搖望酒旗。家中數十口。春日命如絲。</text>
<title>感懷</title>,<text>此身非壯士。何以報明君。戍柝鳴關月。妖星照塞雲。金城難恃險。玉壘未張軍。自恨平生事。徒能讀古文。</text>
<title>憂邊</title>,<text>莫謂吾東小。曾當百萬兵。地饒兼水陸。巖阻盡金城。將帥無神策。邊沙有鬼聲。君王万旰食。甲第政崢嶸。</text>
<title>次錢起竹亭韻</title>,<text>春雨過孤城。庭花色深淺。故鄕白雲外。淸宵歸夢遠。子䂓一聲啼。明月生翠巘。</text>
<title>用韋蘇州憶盧嵩韻。寄張明叔。千悟。</title>,<text>寂寂坐山齋。對景淸胸襟。疎雨滴花叢。淡雲凝竹林。春牕酒一尊。興發閒自斟。鳴琴作古調。此間誰知音。南麓有高士。風雅非凡今。携來聽雄辯。不覺西日沉。</text>
<title>原州安昌驛</title>,<text>春山寂寂亂鴉啼。落照蒼茫滿小溪。歇馬獨眠芳草路。夢魂猶到洛陽西。</text>
<title>海南城上。錄呈張谿谷。維○公以吏判。貶補羅州時。余爲湖南亞使。</title>,<text>夜深簫角倚孤城。悄有關河萬里情。叢枳壓壕仍助勢。亂篁迎雪更添聲。地窮南紀年將暮。人在長途鬂欲明。回首錦官煙霧隔。一樽淸晤幾時成。谿谷和韻鳴騮曾記駐江城。尺素慇懃寄遠情。潦倒只應供俗狀。飛騰端合振英聲。北來消息天涯濶。南紀江山雪後明。歲暮宦遊多感慨。知君到處有詩成。</text>
<title>淳昌觀政樓</title>,<text>行役江南苦未休。春來白髮已渾頭。人間着迹無平地。客裏寬愁有小樓。嘯咏元非耽景物。登臨豈是任風流。長安北望迷歸路。一夢空尋漢水舟。</text>
<title>庚午三月。將赴忠原謫所。靑門外。留贈諸友。</title>,<text>此生何以報。天地聖恩優。楚水三年謫。秦城半日留。離觴情似海。別路鬂先秋。見月應相憶。那堪獨倚樓。</text>
<title>送任生 厚錫 赴靈光</title>,<text>桂府忘年友。論交笑范張。曾同名在㙮。况乃住連墻。洛北春分手。江南日斷腸。過庭應有問。猶保舊時狂。</text>
<title>新秋夜吟</title>,<text>此夜爲秋夜。今年過半年。星霜猶客裏。蟋蟀又窻前。葉落桐陰冷。花明桂影圓。白頭多少恨。撩亂楚江邊。</text>
<title>夜占</title>,<text>悄悄憑孤枕。江城雨歇時。月光人共賞。秋意客偏知。露濕寒螿怨。風高畵角悲。思親兼戀主。不覺夜遲遲。</text>
<title>夜聞歌管有感</title>,<text>急管繁絃對月明。夜深行樂滿江城。三邊不見干戈事。莫是朝廷已太平。</text>
<title>散步 是夜天陰。衆星晦彩。</title>,<text>漫向閒庭步。孤懷轉不平。一星雲際出。千杵夜中鳴。露氣長天冷。秋聲大野驚。年光空冉冉。書劒愧殘生。</text>
<title>思歸</title>,<text>滴滴茅簷雨。蒼蒼客鬂秋。淸宵無限思。應是大刀頭。</text>
<title>詠懷</title>,<text>曾躡靑雲萬里衢。君將堯舜世唐虞。自期天下奇男子。不學人間賤丈夫。行止豈憂臧氏使。形容空惜楚臣枯。傾陽一寸今猶在。歸夢頻尋禁裏梧。</text>
<title>寄謝金文學可久 德承</title>,<text>久滯江潭迹。窮途少友生。誰傳君一札。能到此孤城。已驗前宵夢。從知舊日情。淸姿長入望。何處更相迎。</text>
<title>亞使孫而遠 必大 見過</title>,<text>牢落江湘卧。親朋漸見疎。那知停使節。不厭過僑居。小閣斜陽後。孤城霽月初。淸樽相對語。惜別更躕躇。</text>
<title>簡寄金可久</title>,<text>數度長安札。江城寂寞中。性愚吾可黜。才大子何窮。世路終難着。人情轉不公。相思當落日。脉脉但書空。</text>
<title>別鄭陜川濟原 沇</title>,<text>世濟朱雲直。家傳白水淸。靑蒲曾奉簡。黑綬遽專城。嶺竹仍成友。江梅可作兄。前途無限景。應待使君行。</text>
<title>次東坡四時詞韻 四首選二</title>,<text>畵閣深深白日永。碼碯盤滑淸氷冷。流鶯戱蝶閙閒園。水晶簾捲窻櫳靜。芰荷池上翠欲圓。芍藥階邊紅已均。千般景物滿眼濃。竹簟凉生醒醉人。玉屛羅帷鎭犀角。金爐獸炭功還薄。癡雲不散暮天平。雪色皛皛空中落。低歌慢舞對靑眼。鸚鵡杯深流紫霞。悠然更發孤山興。一樹寒梅初放花。</text>
<title>次趙督郵士靜 壽益 韻</title>,<text>江城月色政娟娟。薄靄初收萬里天。爲趁芳辰酬宿債。聊將好事付淸篇。歸魂肯到紅塵裏。醉興偏濃綠樹前。此地有君如舊識。不妨隨處對怡然。</text>
<title>漫題</title>,<text>詩酒留連日。江湖放浪時。白雲將老鶴。閒處自相隨。</text>
<title>寄呈松村李公 德光</title>,<text>去歲秦城裏。今年楚水傍。此生無住着。何事不乖張。醉覺乾坤狹。愁看日月長。相思千里遠。危鬂更添霜。</text>
<title>永春丹田村</title>,<text>繞屋靑山衆。雲屛四面張。草花含露氣。楓葉媚秋光。勝槩輸今日。幽期在此鄕。早知閒處樂。何用困簪裳。</text>
<title>漫成</title>,<text>寵辱名塲事。炎凉末路情。此生渾不管。何物更相嬰。水石安初分。雲霞守舊盟。君臣唯義重。戀闕寸心明。</text>
<title>醉別洛陽諸友。將赴固城。</title>,<text>秋風五馬嘶。客向江南去。相看脉脉情。只在杯深處。</text>
<title>登月波亭</title>,<text>月色逢秋好。波聲得雨多。高樓驚客夢。何處唱漁歌。</text>
<title>雨中。向仁同蘇谷村。</title>,<text>蟬鳴夕陽樹。馬倦江南雨。何處有人家。山深不知路。</text>
<title>金海口占</title>,<text>海濶潮侵岸。秋晴月滿城。自然添旅恨。直是坐浮名。老病同工部。才華異正平。孤吟仍不寐。悄悄到三更。</text>
<title>詠懷</title>,<text>蕭瑟商飈動。孤城八月秋。碧深簾外竹。紅潤石邊榴。轉覺功名誤。偏驚節序遒。白頭歸思急。王粲夜登樓。</text>
<title>贈朴奉事士達</title>,<text>不道送君處。還當爲客時。去留無限意。離亂有餘悲。海近潮喧枕。天晴月滿帷。浮生多世故。莫漫問前期。</text>
<title>歸庄次背屯驛逢雨</title>,<text>古驛靑山擁。閒庭綠樹濃。天非留五馬。雨是慰三農。漸晩歸田計。全衰去國容。長吟臨海岸。悄悄到高舂。</text>
<title>仲夏晦病裏漫吟</title>,<text>白首羇棲遠。支離嶺海中。年衰愁與病。月盡雨兼風。藥餌功無賴。鄕園信不通。微官逢世亂。殘翮愧雕籠。</text>
<title>月波亭</title>,<text>長郊日暮動微風。江閣登臨思不窮。古渡舟行秋色裏。小庭花落雨聲中。庭前。有百日紅。故云。</text>
<title>暮投迎香驛</title>,<text>去歲陽關萬里行。今年又向海邊城。寒蟬不解羇情苦。落日前林送一聲。</text>
<title>過鎭海韓永春夢逸亭子</title>,<text>縹緲危欄近海城。客來先問主人名。林間只幸無猿鶴。不作秋風怨叫聲。</text>
<title>夢罷</title>,<text>夢罷江南雨。天時八月秋。一聲何處鴈。孤客未歸愁。</text>
<title>山庄喜人見訪</title>,<text>風前誰送屐聲來。知是溪翁罷釣廻。日暮小堂相對睡。滿庭山雨濕靑苔。</text>
<title>滯雨鎭海</title>,<text>此生偏愧困簪裳。奔走東南鬂已蒼。客裏淹留關一雨。天涯節序近重陽。他鄕白酒誰相勸。古驛黃花漫自香。愁向海門看氣候。晩來煙靄轉茫茫。</text>
<title>重陽日。省法驛亭口占。</title>,<text>繫馬郵亭日欲沉。暮天搖落作秋陰。黃雲北住粧平野。白雨東來失遠岑。觸物轉添羇旅恨。望鄕空費短長吟。何時去採籬邊菊。佳節芳醪更細斟。</text>
<title>次寄金參議自珍 南重</title>,<text>長安北望道途賖。奈此身無羽翼何。邊月滿城秋色冷。海風侵竹夜聲多。衰遲强作塵埃態。薄劣難登政事科。汩沒簿書雲委處。漫傷佳節過如梭。</text>
<title>思歸。錄呈寧海李使君士祥。</title>,<text>滄海南頭寄一身。瘴鄕淫雨病爲隣。衰年客宦偏無樂。末路人情摠不眞。已負春風拋虎竹。漫勞秋月憶鱸蓴。分明夜夢頻歸去。獨去苔磯理釣綸。</text>
<title>寄徐察訪秀夫 挺杰</title>,<text>海上蕭蕭雨。天涯颯颯秋。寒螿連客恨。斷鴈引鄕愁。關塞誰靑眼。風塵自白頭。慇懃數行札。遙問驛西樓。</text>
<title>輓柳掌令汝弘 昌文</title>,<text>少日詞林客。才華壓正平。升沉惟定分。毁譽不關情。馬鬣新碑碣。烏臺舊姓名。前期泉路杳。世亂愧餘生。</text>
<title>李咸卿 一相 家。次永安尉洪建中 柱元 韻。</title>,<text>酒可消今夜。詩能有古風。悲歡多少意。白髮較相同。</text>
<title>到原城。次李白洲 明漢 韻。</title>,<text>浪迹仍閒卧。風塵夢亦疎。荊卿燕市酒。黃石圯橋書。巷對初移柳。盤登舊種蔬。逢僧話終夕。春雨落花餘。</text>
<title>次白洲韻 二首</title>,<text>壯士擊長劒。咄咄中夜起。洒涕抆羽聲。商飈動萬里。塵間不可托。物外眞吾鄕。回頭望美人。縹緲天一方。靑銅惜暮年。勳業知何時。獨坐對林月。無與論心期。田家急晨炊。處處煙火起。侵星理禾黍。帶月歸村里。餘事不掛念。樂此無何鄕。擧目望山外。風塵迷八方。閒蹤濟世紛。獨占羲農時。丁寧語杜老。百年與爾期。</text>
<title>出金沙洞口馬上口占</title>,<text>入山爲仙侶。出山爲俗人。人生貴適意。底事勞風塵。羊腸路險𡾟。灧澦波濤急。不聞戒覆車。但見摧槳楫。我豈逐浮名。所重君臣義。殺氣暗關河。刁斗喧古壘。治世尙可憂。况復當艱危。龍泉吼寶匣。壯志今未衰。何日答聖恩。歸來舊棲裏。猿鶴莫相怨。此心有如水。</text>
<title>八懷詩</title>,<text>屈原楚國有高士。淸睟越璵璠。辭令應諸侯。左徒官亦尊。孤忠獨自信。讒小妬君恩。倐忽別故都。去去依湘沅。離騷賦一篇。寂寥銜深寃。佳期已晼晩。采采蘭與蓀。憔悴不足恤。但願宗社存。秦山六里靑。西望愁雲屯。懷沙逐彭咸。魚腹難招魂。江寒見落葉。峽空聞啼猿。長歌竹枝曲。惆悵立黃昏。魯仲連七國角雌雄。九州迷風雨。遊子紛結靷。功利爭先賭。堂堂魯仲連。屹立同砥柱。絶跡侯王間。浮雲視簪組。豈無經濟策。可以安率土。志高本輕世。泥龜非所苦。邯鄲一談笑。卽慄秦兵股。天下不敢帝。綱常賴再樹。拂衣謝平原。歸來室環堵。淸標建萬仞。大節亘千古。至今東海上。玉貌宛如覩。賈誼賈生出洛陽。異才期廊廟。揄揚九遷官。寶劒方脫鞘。排雲叫天閽。縷縷治世要。丹衷只爲國。豈是虗名釣。自古經濟業。不在年多少。奈何絳灌輩。羣起爭嘲誚。靑蠅汚白璧。日遠難徧照。心傷庚子鵩。淚盡汨𤄷吊。可憐夜半席。空論鬼神妙。禮樂竟未遑。遂貽千載笑。獨立望長沙。悲歌復一嘯。汲長孺冥觀天地間。正氣元無息。吾人禀之生。所養貴以直。長孺立漢朝。凜有難犯色。高揖大將軍。面數公孫飾。藩王寖跋扈。萬乘不踞廁。蹇蹇大臣節。眞堪託社稷。豈是薄淮陽。孤忠悲去國。回頭望紫闥。十載歸未得。神仙與甲兵。誰解荃心惑。苦言竟寂寞。泉臺猶掩抑。時命乃如此。志士空惻惻。嚴子陵箕山有掛瓢。潁水有洗耳。淸風灑六合。高躅傳千禩。皎皎嚴先生。古人同一軌。身超大方外。寵辱鴻毛視。披裘草澤深。物色胡來此。不受諫議官。安知漢天子。漫奏客星犯。太史還多事。長揖歸富春。煙霞乘素履。回看卄八將。碌碌眞可耻。遂扶九鼎重。節義終今始。徘徊起遐想。胸次無塵滓。諸葛孔明老瞞窺九鼎。天子擁虗器。海宇日糜沸。王綱已墜地。誰識躬耕人。尙有經濟志。抱膝吟梁甫。默筭當世事。深潛貴自珍。出處思以義。忽値風雲會。驚罷竹林睡。周旋巴蜀間。爲國期盡瘁。蒼黃受末命。一節終無愧。威聲撼中原。虜畏巾幗遺。三年渭南屯。大功嗟未遂。空留白羽扇。長洒英雄淚。陶淵明淵明本高潔。逈與塵凡殊。飽興弄雲水。灰心謝金朱。暫屈彭澤縣。却怕田園蕪。五斗不折腰。世網安能拘。長嘯卽歸來。琴書聊自娛。村隣黍酒熟。日夕相招呼。醉後對桑麻。顔色常敷腴。榮枯委造化。守道還如愚。寧爲晉處士。肯事劉寄奴。悠悠倚南窻。緬邈懷唐虞。淸風滿三徑。至今猶起吾。韓退之聖賢久已沒。大道終不行。乾坤入長夜。擧世皆聾盲。老佛又亂眞。邪說紛縱橫。三綱遂斁絶。慘禍同焚坑。吏部挺身出。見識頗高明。著書激頹俗。陳疏殫血誠。天子震雷霆。萬死幸一生。狂瀾但隻手。鬱悒投荒城。正氣尙凜凜。日月爭光晶。有才雖未容。亦足稱善鳴。後人免爲獸。千載欽重名。</text>
<title>將向白沙汀。留贈海州太守大夢南澤之 銑。</title>,<text>欲向金沙去。侵晨筭驛程。猶關太守雨。更滯使臣星。海濶鳴潮壯。天低遠樹平。羇愁仍白髮。歸思舊山扃。</text>
<title>失題</title>,<text>笑他孟嘗君。風流不及此。欲成雞狗雄。漫饗三千士。</text>
<title>宿尙均上人房。次楊士奇韻。</title>,<text>珠宮寂寞繞晴雲。風送疎鐘散海門。閒對佛燈淸不寐。兩三僧語夜深聞。</text>
<title>聽琴</title>,<text>抱病滯孤城。秋風頭半白。誰將一曲琴。慰此寒齋客。</text>
<title>阻雨。留宿載寧柳洞村舍。</title>,<text>碧澗肥秋雨。靑山媚夕暉。羇蹤淹驛路。客夢返漁磯。骯髒無人愛。飄零底處依。平生書劒志。太半到今非。</text>
<title>奉別天坡吳監司肅羽 䎘 還朝</title>,<text>浹歲甘棠憇。謳謠萬口喧。銀臺仍舊席。玉節返脩門。水國秋將晩。郵亭日欲昏。團欒惟此夕。未可促征轅。</text>
<title>信川蓮亭。用板上韻。</title>,<text>綠荷圍小閣。登眺客心宜。爽氣風傳樹。淸香雨過池。錦囊詩滿後。氷簟酒醒時。飽盡仙區興。揚鞭向海涯。</text>
<title>行到鳳山。用前韻。追寄天坡。</title>,<text>孤城收白雨。暮雀傍林喧。遠夢歸金闕。羇蹤向玉門。三秋邊月冷。萬里塞塵昏。却羡東行客。仍催故國轅。</text>
<title>古意</title>,<text>風前一楊柳。翠拂西城陌。不見昨日人。愁看今日客。佳期漸冉冉。裊娜爲誰春。新知樂莫樂。奈非心所親。</text>
<title>將遊佳殊窟。贈成川金使君汝潤 琂。</title>,<text>佳殊一窟別人寰。聞道羣仙逗此間。太守塵緣如洗盡。不妨携手叩雲關。</text>
<title>無題</title>,<text>相思一夜雪渾頭。片夢慇懃訪舊遊。浮世早知離別苦。不應輕薄任風流。</text>
<title>翠厓張使相 晩 東軒。與許司藝 啓。</title>,<text>此地送君去。明朝我亦辭。塞寒霜欲重。山瘦葉初稀。離合知前定。慇懃問後期。相思千里遠。夜夜夢魂飛。</text>
<title>西京道中。次翠厓韻。送申司諫 敏一 江界謫行。</title>,<text>聖代方容直。公何有此行。猶存憂國意。幾切戀君情。絶塞人煙少。連天鳥道橫。風霆無竟日。洛下佇相迎。</text>
<title>西京留別翠厓</title>,<text>日月重明宇宙淸。濟時勳業出儒生。腰橫寶帶兼雙綬。手握珠鈐統五兵。壁壘旌旗常動色。關河草木亦知名。疎慵久忝登門客。此夕分携倍有情。</text>
<title>寄鳳山李使君 斗陽○二首</title>,<text>黃岡落日對衰顔。一別征軺杳莫攀。病裏思君無限意。只憑孤夢度秋山。長安東望路遙遙。客子秋來鬂半凋。關外轉漕何日了。微才慚愧漢家蕭。</text>
<title>別李以道</title>,<text>滿目疎林落葉飛。數聲僧寺遠鐘微。輕飈海上秋偏冷。佳節天涯客未歸。千里夢魂迷舊國。一樽歌笛對殘暉。各將衰鬂傷離別。爭耐臨歧淚濕衣。</text>
<title>洛中。與金承旨自珍。夜飮道別。</title>,<text>人情看日異。世事笑雷同。有酒當淸夜。餘生付太空。眼靑仍勝會。頭白各衰翁。可耐匆匆別。天明又向東。</text>
<title>曉發利川客舍</title>,<text>乍聽晨雞起攬衣。寒威逼骨酒功微。官驂雪後催歸路。月在西天星欲稀。</text>
<title>雪後靜坐偶吟</title>,<text>雪霽天光朗。風來夜氣淸。理從微處見。道自靜中生。飮酒非貪醉。攻詩不願名。養眞如得法。終覺一身平。</text>
<title>寄謝崔秀才 ○二首</title>,<text>白頭投紱卧田廬。末路朋知漸見疎。半日對君無俗態。從今不作絶交書。梅信初傳臘已殘。曉來微雨暗前山。扶筇欲訪西村客。何事春風更作寒。</text>
<title>曾與洛中諸友倡和。用其韻。寄金自珍。</title>,<text>半世論交地。風期爾我同。汲生言甚戇。賈傅策還空。不作浮沈輩。俱爲放浪翁。音容憑一夢。雲樹限西東。</text>
<title>寄朴正郞學魯 日省</title>,<text>骯髒違流俗。心同道亦同。升沉仍素守。得失任蒼空。不見今三月。相思此兩翁。晴窻如有夢。須訪大堤東。余方居堤庄。故末句云。</text>
<title>寄金掌令雲瑞 霱</title>,<text>謝病歸深峽。淸癯鶴與同。閑居憐席煖。活計笑瓢空。莫以靑雲士。終忘白社翁。舊遊長入夢。迢遞洛城東。</text>
<title>閑中戱書</title>,<text>忽忽年光奈老何。悠悠世事轉蹉跎。蘇秦爲客黃金盡。阮籍逢人白眼多。山近宿雲籬外樹。洞深晴月屋邊蘿。歸田更飽寬閑趣。不怕塵寰有網羅。</text>
<title>夜坐</title>,<text>坐度淸宵永。開簾意爽然。雪兼寒月淨。天與遠峰連。簪笏羞前日。林泉愜暮年。閒中無限興。都入寂寥篇。</text>
<title>和宋次綏 三首</title>,<text>風打郊原雨滿山。濕鴉歸急亂松間。幽人睡起閒無事。寂寞柴扉盡日關。長夜淸樽一曲歌。隔窻閒聽雨聲多。塵事卽今渾不管。欲將身世付無何。寒禽暮失雪中棲。一色千林璧與珪。開戶試看天氣候。凍雲猶在亂峰西。</text>
<title>將再赴管幕 二首</title>,<text>驛路新梅欲放花。又隨春色向天涯。故山猿鶴爭嘲我。何事年年不在家。白髮添莖眼眩花。征鞭更指海西涯。平生書劒男兒志。爲報君恩不念家。</text>
<title>寫懷</title>,<text>復見韶華至。還添白髮生。人偏悲暮境。鳥欲弄春聲。撫劒心猶苦。鳴琴意不平。所思酬聖主。非是爲功名。</text>
<title>見白髮</title>,<text>衰鬂逢春忽二毛。此身無復擅雄豪。樽前獨對三更月。匣裏空鳴一寶刀。未向玉關探穴虎。敢敎西旅獻庭獒。男兒蹭蹬還如許。深愧靑衫半世勞。</text>
<title>月夜醉歸</title>,<text>小溪鳴處柳梢低。無限春光眼底迷。新月滿山風力軟。不妨乘醉訪巖栖。</text>
<title>題惠遠師軸</title>,<text>我似淵明君惠遠。水雲何處更相携。秋來若訪東林寺。月色猿聲在虎溪。</text>
<title>與徐勉中 貞履 泛舟向島潭</title>,<text>春風吹浪打篷邊。亂樹參差醉眼前。行過石門三島月。玉簫餘響動壺天。</text>
<title>向西路寫懷</title>,<text>幕府靑衫客。天涯又此行。奔忙關底事。潦倒笑餘生。海雨梅飄岸。江風柳拂城。春愁纏塞路。贏得鬂毛明。</text>
<title>到長連。寄玄洲李季章 昭漢。</title>,<text>長郊極目綠蕪平。無限春風惱客情。白首未逃塵世役。漫敎歸夢落蓬瀛。</text>
<title>登咸從滌暑樓</title>,<text>牙城館外雨霏霏。政是荷塘綠水肥。絶域春深人易感。長途日暮客何依。百年天地身將老。萬里雲林夢獨歸。悄悄憑欄無限思。催觴非爲翫芳菲。</text>
<title>次甑山客軒板上韻</title>,<text>近海孤城對夕陽。草霑微雨滿庭香。一聲春鳥簾櫳外。醉夢初醒錦瑟傍。</text>
<title>淸溪舘夜吟</title>,<text>西來又見百花開。鼎鼎光陰客裏催。書劒誤人頭半白。幾時投紱故山回。</text>
<title>赤浦滯雨</title>,<text>春晩多風雨。津亭繫客舟。殊方仍滯迹。何物不添愁。蝶外花飄岸。鷗邊草掩洲。團蒲驚午夢。歸路望悠悠。</text>
<title>喜徐使君勉中來訪</title>,<text>千里關河拂袖歸。寂寥窮巷掩柴扉。園深古木啼鸎亂。簷短新巢乳燕依。佳節幾憐吟裏過。故人還覺病中稀。多君出峽勤相訪。淸夜芳樽對月輝。</text>
<title>別勉中 二首</title>,<text>江郭山村酒賦時。心肝共許百年知。別來雲樹今千里。淸夜燈前更對誰。芳辰悄悄倚山樓。楊柳鶯啼小雨收。惆悵客行留不得。佳期唯在綺城頭。</text>
<title>擬古贈徐勉中</title>,<text>我本江湖放浪人。半生狂歌雲水中。書成又學白猿劒。凜凜壯氣凌長虹。躡屩西遊入洛陽。洛陽城郭多春風。鳴珂擁盖散綺陌。一代冠纓盡豪雄。當年戰藝翰墨塲。黃甲聲名騰八垠。恩袍草色照晴旭。左右觀者何紛繽。頭簪彤管手紫荷。栢梁甘泉叨侍臣。委蛇花底退朝廻。直廬岧嶢近星辰。聖主端拱廟堂淸。天網恢疎言路開。迂儒一策坐鶻突。踽踽孤蹤宜衆咍。征南幕府涉季冬。驛亭羇愁對寒梅。冥行不知有含沙。縲絏圓扉心欲摧。湘潭佩玦歲未周。夜郞俄驚傳赦書。蕭關古戍刁斗急。八彩宵旰憂軍儲。男兒臨難豈愛身。萬里原隰驅征車。首陽山上伯夷祠。大同江邊箕子墟。悠悠往事爲一吊。鬢髮霜催衰老早。鄕園迢遞夢魂勞。拂袖歸來貧亦好。苔庭寂寞客自稀。竹徑荒凉童始掃。柴荊晝掩洞壑深。漫將新詩瀉幽抱。嗟君標格出輩流。氷雪襟期卽仙侶。王孫家地貴無驕。肝膽從前相許與。高秋玉笛動北壁。明月蘭舟浮碧潊。忘形到處見眞態。促膝有時聞奇語。君今已解使君綬。此去忽忽那可住。芳樽小雨黑石橋。離恨蒼茫長野樹。驪駒漸遠路縈回。幾日好過三田渡。殷勤須記贈君言。別後平安憑尺素。</text>
<title>月沙李公 廷龜 輓詞二十八韻</title>,<text>奕奕簪纓後。延城世業昌。接人開悃愊。蓄德勝文章。雅望同山斗。宏材合棟樑。飛騰從妙歲。知遇自先王。一奏邦無枉。重看國有光。月卿治六部。風敎頓三綱。儐舘推宗匠。仙槎慣帝鄕。名喧華夏誦。詩富去來裝。正値乾坤暗。偏驚雨雪雱。險夷持苦節。論議吐剛腸。只怕衣霑露。寧嫌草負霜。蒼穹回景運。黃道轉初陽。丕寄專樞要。奇籌遏寇攘。勳庸誰出右。眷注獨超常。五味調殷鼎。孤忠補舜裳。思危周召伯。謝病漢張良。置膝皆蘭玉。承顔摠鳳凰。朱輪楊氏巷。綵服老君堂。善最居家樂。仁宜享壽長。典刑胡不憗。蓍蔡忽云亡。遺澤民肌骨。餘徽史縹緗。靑宮移仗弔。紫殿輟朝傷。大事加優數。新塋近舊岡。曾叨元禮御。屢拜德公床。未變三年霧。徒瞻九仞墻。迷塗悲摘埴。末路愧顚狂。竟失依歸地。難聞奬誨方。都門千里遠。哭盡淚滂滂。</text>
<title>秋日風雨</title>,<text>亂壑蕭蕭雨。長林颯颯風。初聞聲動遠。更見勢漫空。暝色依微處。秋光淡薄中。悲傷君子意。寂寞倚窻櫳。</text>
<title>渡海偶占</title>,<text>大海深如許。孤舟不可行。蛟龍元莫測。風浪幾時平。</text>
<title>聽蛩吟 二首</title>,<text>夜深天籟靜。秋月近簾明。自是人無睡。非關蟋蟀鳴。咽咽草間蟲。悲吟爲何事。不如老去人。秋來多少思。</text>
<title>閨怨二絶</title>,<text>輕風過洞房。新月侵羅幕。悄悄斂雙蛾。夜闌春意寂。秋空暮澹澹。獨鴈鳴雲端。年芳已衰歇。蕩子何時還。</text>
<title>塞下曲 二首</title>,<text>白草連天殺氣平。戍樓寒月夜深明。欲成萬里歸家夢。何處羗兒送篴聲。驚風簸雪滿龍堆。日暮單于大獵廻。漢將不知關外信。角聲猶動戍樓哀。</text>
<title>戲占</title>,<text>揷木擎籬倒。編篷障廐虗。休言老夫拙。生事未全疎。</text>
<title>訪金自珍</title>,<text>城郭蒼茫暝色催。上林深樹凍鴉廻。吟鞭直向南山下。應有幽人待我來。</text>
<title>歸路。到二水頭。寄金自珍。</title>,<text>匆匆尋舊社。風雪發長安。水急江氷斷。峰危石路盤。鴉歸知日暮。鳥噪識天寒。別思添蕭索。孤吟倚馬鞍。</text>
<title>韓使君來枉。以詩呈謝。</title>,<text>昨夜孤山雪。寒梅一樹開。扁舟隨鶴返。應爲使君來。</text>
<title>乙亥臘月十八日夕。西北方有雷 二首。</title>,<text>山城臘月暖先回。倚戶驚聞隱隱雷。自是上天仁愛意。不應終作聖朝灾。陰錯陽愆變不常。靈臺誰復奏禨祥。微臣一倍憂時念。只爲君恩未敢忘。</text>
<title>詠畵屛 二首</title>,<text>亂荻深叢畔。疎荷敗葉間。風恬波不起。獨睡有餘閒。右鷺小雨過汀草。輕煙收岸沙。浮沉無定所。不怕礙菱花。右鳧</text>
<title>乙亥除夜</title>,<text>流光如水住無因。爲惜今宵喚酒頻。直到茅簷雞唱後。便非三十九年人。</text>
<title>雨中漫成</title>,<text>已尋遲暮境。華髮漫相欺。亂世仍無暇。爲農亦不宜。病添春到後。詩就雨來時。牢落平生事。悠悠獨自嗤。</text>
<title>戱吟</title>,<text>卓犖人生貴不覊。羊腸九折古來危。莫言耕耨年年苦。自愛田園事事宜。醒醉任情安暮境。升沉隨分樂明時。坐看春到深村裏。岸柳溪蒲早已知。</text>
<title>雨雪春寒料峭</title>,<text>茅簷蕭瑟雨。亂洒自淸晨。凍作空中雪。寒排峽裏春。仍敎花意懶。不許柳眉匀。閉戶添愁緖。孤吟白髮新。</text>
<title>春興 二首</title>,<text>空林蕭灑動微風。春鳥驚啼夜雨中。屈指數旬經過後。恰看村塢杏花紅。霏霏細雨逐輕風。無限風光入望中。煩君且釀一缸酒。杜宇啼時花正紅。</text>
<title>輓武人</title>,<text>丈夫終學劒。羞作一迂儒。幾處邊城戰。平生膽氣麁。功高官尙小。年老事堪吁。沒後箕裘託。何須判有無。</text>
<title>夏日</title>,<text>庭院寥寥夏日遲。閉門深坐綠陰時。身緣抱病同枯木。鬂爲思君亂素絲。將把酒杯先畏醉。欲題詩句不成奇。男兒蹭蹬眞堪笑。末路何人更得知。</text>
<title>夏日多苦風</title>,<text>山中無日不風吹。舊着綿衣夏亦支。當戶納凉姑一快。只憂催折老松枝。</text>
<title>送別通信使任子靜 絖</title>,<text>絶代才膺簡命殊。異邦專對際艱虞。三秋鼓角樓船遠。萬里風煙海島孤。何處不曾持苦節。此行應復展奇圖。吾衰漫有東浮志。回首扶桑恨未俱。</text>
<title>輓尹監司 調元</title>,<text>才局深知綽有餘。慣曾親御李君車。恩榮連綰金銀帶。父老流傳鄭白渠。大纛西臨千里遠。故山東返十年居。中間禍福窮通事。一哭新阡淚滿裾。</text>
<title>答歲賀</title>,<text>丙子元日夜。喔喔雞屢鳴。閭里數十輩。老少相隨行。齊到我窻前。一時喧祝聲。天衢快龍躍。步步靑雲生。貂蟬頭上煥。寶帶腰間橫。小可鎭万岳。大可躋公卿。嬌艶列左右。淸歌雜鳳笙。僮僕滿中庭。不得盡記名。駿馬碧玉蹄。華飾加繁纓。錦繡與珠璧。千箱兼萬籯。子孫登桂籍。門巷朱輪榮。全軀無疾病。壽考等彭鏗。主人聽此言。始喜還自驚。五福本難求。實是天所程。笑彼顚冥者。早夜長營營。富貴昧危機。卒爲奇禍嬰。安敢望農圃。鼓腹饜藜羹。試看今年候。休徵在西成。但當理鋤犂。共爾勤菑耕。及秋社酒熟。烹羊飛兕觥。酩酊茅簷下。悠然對月明。丈夫固如斯。餘物何關情。</text>
<title>次崔稚圭韻</title>,<text>而我泛學海。解却虗舟纜。博涉經史林。周通破冥暗。豈似蛙與黽。自喜居井窞。一簣成九仞。前修眞果敢。默思彼丈夫。中宵生百感。操存方寸地。物欲終難撼。行時覺坦豁。靜處知冲澹。充然粹且盎。至誠不可掩。世人汩其性。逐利還多濫。出門馬足蹶。顚沛君須覽。</text>
<title>擬古</title>,<text>我欲登太行。太行道路艱。馬踣車軸折。十去不一完。我欲泛瞿塘。瞿塘起狂瀾。瞬息舟已沒。篙師力空殫。對之魂魄動。怵惕久未餐。周流求坦地。緩步入長安。康莊豁如砥。四達無阻攔。甲第連靑霄。雕甍耀朱丹。庭前珊瑚樹。堂上碼碯盤。歌鐘喧白日。舞袖拂羅紈。歡娛春復秋。賓客共團欒。借問是誰居。門深不可干。感歎較彼此。得喪異所觀。逶迤向北邙。累累饒土饅。昔時卿與相。今藏三寸棺。或爲奇禍嬰。正命吁亦難。子孫盡零落。墓木仍摧殘。盛滿豈足恃。倚伏固多端。始知夸者愚。前後皆一般。大智貴保身。炳機若龜鑽。緬懷箕潁間。玆焉宜考槃。悠然坐石磯。翫魚垂釣竿。松菊覆幽徑。閒雲生遠巒。冲心游曠漠。逸興飄汗漫。至樂信在斯。百年聊自寬。</text>
<title>五色體</title>,<text>靑山雨過琪樹凉。古壇風吹瑤草芳。赤松安期坐我傍。閒評羽化長生方。黃精石髓試一嘗。俗慮塵緣都已忘。白日東出駐扶桑。飛輪不向高舂忙。黑頭朱顔滿韶光。翺翔汗漫無何鄕。眇視富貴如毫芒。</text>
<title>男兒歌</title>,<text>噫嚱嘻。八尺男兒生世間。志氣卓犖。舒之彌六合。卷之在寸腔。不須蘇秦張儀騁辯佩相印。不須孟賁烏獲有力鼎可扛。不須屈身權貴曳裾事趍蹌。不須專精技藝弄筆如長杠。但當行正道。佐我聖主治家邦。春臺壽域囿民物。盡去澆俗回淳厖。文明之化被一時。坐看東西南北絶囂哤。或遇邊塞警。卽爲眞將軍。左牙右纛中開碧油幢。凜冽雄風萬里橫。雷轟霆震金鼓摐。蠻酋夷種心膽寒。郅支呼韓魂魄𢥠。直令此輩入吾槖。勢同迎刃破竹。莫敢思奔撞。飛琛走羽猶恐晩。稽首魚陣爭先降。麒麟閣上炳丹靑。定知國士才無雙。然後辭榮謝祿。獨趍大方外。好將釣竿臨滄江。荷衣拂苔逕。草屩緣石矼。朝訪栗里陶。暮尋鹿門龎。日對仙曹任醉醒。松醪白波滿甕復盈缸。雲閑月朗。天地別僻寂。未聞塵人跫。煕煕皥皥。到底是鴻恩。數曲高歌倚山窻。君不見古來飜覆似燈燭。光焰豈久留金釭。正直亦難恃。紂殺比干。桀誅龍逢。忠潔竟何賴。屈原沉湘。韓愈過瀧。噫嚱嘻。八尺男兒生世間。肯效猛虎落阱貪餌狵。</text>
<title>中流擊楫行</title>,<text>吳中王業馬化龍。一片龜玆小如枰。山河風景異昔時。北望神州戎虜橫。男兒何忍作楚囚。八尺長身忘死生。裂盡忠膽蹴劉琨。客店黃雞驚一聲。慨然投袂向前去。曉色蒼蒼明未明。重恢壯志着鞭先。劒頭腥塵期廓淸。滄江浩淼接空碧。渡此方開千里程。仍將補天浴日手。擊破奔濤舟楫輕。怒髮衝冠氣無敵。辟易蛟鱷驅長鯨。功成可以議再還。澄波江神監我誠。噫吁𡃰。靑衣之讐倘不報。江水那能洗惡名。</text>
<title>次樂靜趙胤之 錫胤 韻</title>,<text>一會浮生未易期。夜深淸酌故無辭。高歌擊劒非乘興。極目天邊動遠思。元韻峽裏過從本不期。寒天酩酊豈堪辭。停杯下淚緣何事。萬里遼河有所思。</text>
<title>有思</title>,<text>遼河萬里路悠悠。西望令人淚自流。春滿禁城猶舊色。不知何日覲龍樓。</text>
<title>丁丑重陽日有感 二首</title>,<text>若爲今日好懷開。不忍花前對玉罍。遙想楚囚頭盡白。九秋鄕國夢頻廻。已見籬花爛漫開。更兼芳酒滿樽罍。佳辰物色翻多感。鶴駕西廵尙未廻。</text>
<title>將赴海幕。留寄趙胤之。</title>,<text>西州行色路悠悠。大海寒潮地盡頭。十載微官仍舊號。二毛衰鬂又新秋。已孤深谷菑田約。誰識殘生去國愁。投紱定應春到後。一樽花月共山樓。</text>
<title>遣懷</title>,<text>出山容易入山難。行走風塵歲已闌。癡性豈曾知苦李。潔心猶欲采芳蘭。雲迷漢水歸程遠。雪滿秦城旅店寒。看劒不成燈下夢。丈夫愁殺滯微官。</text>
<title>立春有感</title>,<text>溪山物色望中新。又値崇禎十二春。白髮滿簪添老大。靑雲隔路少朋親。香生梅蘂攀條久。味在蒿芽擧箸頻。佳節不應寬意緖。幾時喬鶴脫腥塵。</text>
<title>春至戱書</title>,<text>薜蘿深處卽仙鄕。回首塵寰政渺茫。奇數只應緣鶻突。窮途豈必坐猖狂。文園抱病耽書卷。彭澤居閒愛酒觴。分內不愁添白髮。醉中猶喜對靑陽。</text>
<title>元夜</title>,<text>雪盡氷凘水起波。王春已扇峽中和。先將博塞爲人倡。後飮屠蘇奈老何。挾岸柳絲黃欲嫰。滿園梅萼白應多。無端忽憶遼河外。佳節傷心一曲歌。</text>
<title>春至有感</title>,<text>每見春來喜欲狂。如何今歲却悲傷。秦關一閉河山杳。宋使三行玉帛忙。范蠡已亡誰霸越。吐蕃纔退尙圖唐。有心無力慚書劒。添得騷人兩鬂霜。聞蒙古送諜都中。探虗實。故第六句云。</text>
<title>閒居</title>,<text>風塵不喜滯西秦。別墅歸休問幾春。入戶澗聲聆似舊。滿簾山色見來新。詩能屢就仍添卷。酒未頻沽自少賓。睡罷高歌還更睡。此身天地一閒人。</text>
<title>喜金進士敬保來訪</title>,<text>喜君來訪趁晴天。白晳韶顔正妙年。洒落淸篇令鬼泣。縱橫快辯似河懸。松兼竹影侵書榻。月共春光滿酒筵。對景不禁多少興。佳期又在落花前。</text>
<title>山居</title>,<text>一去雲蹤遠九衢。暮年生計水南隅。瓊崖紫草曾移圃。玉洞丹砂已就爐。日月偏長巴叟橘。乾坤別在費公壺。却愁漏泄人間世。好事爭傳作畵圖。</text>
<title>釣臺</title>,<text>澗邊新築子陵臺。日日持竿向此來。春雨洗巖蒼蘚淨。晩風吹壑白雲開。釣因寓興非貪物。醉爲消愁不讓杯。數曲歌兼長短笛。前林閒對鳥飛廻。</text>
<title>憂時</title>,<text>慘惔陰雲接塞塵。傷心何忍對新春。不聞公子重存趙。誰遣包胥一哭秦。繒幣漫歸辛苦地。朝廷須急俊英人。白頭江海添衰病。日日愁來喚酒頻。</text>
<title>感懷</title>,<text>柳已舒眉草欲抽。依依春色滿芳洲。蒼顔白髮羞銅鏡。紫閣紅雲戀玉旒。棄物敢窺高士傳。殘生自記老農流。田居此日他無管。只願今年大有秋。</text>
<title>自嘲</title>,<text>腰間寶劒吼龍泉。豪氣遙橫萬里天。聖主恩同河海大。丈夫名擬日星懸。玉關收祲知何歲。銅柱成功失壯年。聽說朝廷求駿馬。可將奇骨一逢涓。</text>
<title>放飮趙胤之酒。翌日見寄。</title>,<text>酒肆沉冥歲已多。此身方外樂如何。河東太守元難近。洛北先生不可羅。細草長郊春滿屐。殘梅小塢雨霑簑。淸狂舊態今還發。更倒深杯一放歌。胤之和韻早識幽居好事多。投閒此日興如何。邯鄲枕上粱初熟。廷尉門前雀可羅。煙圃種蔬時荷鍤。雨池垂釣穩披簑。東隣况得同心子。樽酒相逢輒醉歌。</text>
<title>幽居</title>,<text>寂寞幽居隔市闉。依山結搆數椽新。自知王蠋宜耕野。豈向長沮更問津。松檻遠迎蓬島月。桃花全管武陵春。多般物色催吟興。爲把芳罇對令辰。</text>
<title>暮春之望。寄胤之。</title>,<text>登高住杖意茫然。乍放吟眸對夕天。撲水政憐花似雨。滿郊還喜草如煙。殘春計日餘三五。美酒論錢直十千。偸暇一遊眞勝事。莫言農務苦相纏。</text>
<title>再用前韻</title>,<text>喜子平生心豁然。况兼高義薄雲天。豪吟共對花園月。爛醉同眠柳市煙。不厭樗蒲輸百萬。何須珠履逐三千。從今永托香山社。莫被塵韁更糾纏。</text>
<title>廵相鄭囿春 太和 見枉茅屋</title>,<text>驚看玉節入山扉。短褐蕭然襯繡衣。當日竹床無限興。至今松徑有餘輝。全交白首如公幾。厚祿靑雲念我稀。已識深情能倒海。莫敎書疏阻漁磯。囿春和韻偶然塵客叩巖扉。騶騎行時破石衣。亂後林泉眞有興。馬前牙纛亦無輝。閒忙定分人何力。憂病關心鬂已稀。早晩聖恩如報了。與君同老釣魚磯。</text>
<title>聞舟師已發。將犯錦州。被脅於虜。有此師。非朝廷之本意。痛哭。</title>,<text>二百年餘拱北京。如何今日忽無情。時危事去忠臣泣。地覆天翻壯士驚。渤海旌旗悲慘色。關山鼓角亂離聲。田居尙有輪囷膽。漫把靑萍愧一生。</text>
<title>曉覺得時字</title>,<text>秦城久客滯還期。薄宦衰年任衆嗤。渺渺雲山空悵望。蕭蕭雪鬂漫相欺。孤懷不耐春深後。一夢難成漏罷時。何事曉天明月影。更從簾隙度遲遲。</text>
<title>洛中僑居</title>,<text>故園東望阻歸期。羇宦偏驚兩鬂危。衰世莫言無俊傑。下流誰識有男兒。齊門客瑟三年苦。燕市人歌一曲悲。寂寞孤懷何處瀉。漫將身事寄深巵。</text>
<title>送海西廵使朴尙之</title>,<text>文武全才古亦難。卽今衰世豈多看。藩維政似周分陝。拔擢還同漢築壇。舊面江山當去路。新恩節鉞擁征鞍。殘生却抱離羣恨。獨滯長安旅影寒。</text>
<title>次胤之韻</title>,<text>天邊誰寄數行書。老去交情轉不疎。作別久傷千里隔。開封方喜萬金如。梅殘琴閣春風早。酒罷詩窻夜雨餘。長憶昔年同社約。楚江孤夢漫歸歟。</text>
<title>次申東淮 翊聖 韻</title>,<text>一敬元來勝百邪。聖門明訓豈毫差。工程在我要須勉。禍福由人不足嗟。山郭早秋聞叫鶴。海村斜日數歸鴉。僑居便有閒中趣。忘却長沙去國遐。</text>
<title>次呈白洲</title>,<text>匹馬東來鬂已殘。玉樓西望不勝寒。魂驚宦海波濤險。淚盡郵程節序闌。世事繽紛何足說。人情飜覆莫輕看。今宵幸作淸罇會。一醉歡娛此亦難。元韻公舘沉沉暮角殘。客衾如水一燈寒。盡輸行樂供年少。獨伴牢愁坐夜闌。滄海泛舟非舊役。靑臺頒曆異新看。孤臣抱病仍成老。千里秦京夢到難。</text>
<title>錄寄關東伯李白洲</title>,<text>星軺聞說發原州。已到淸虗百尺樓。仲擧應懸徐穉榻。林宗未上李膺舟。都緣麯糵還添病。縱有音書豈瀉憂。遙羡錦江移節處。獨看春色繞沙鷗。</text>
<title>輓崔措大 </title>,<text>疎慵末路筭交遊。古氣君居第一流。不向功名思逐逐。自將人物任休休。杯罇欲飽三春興。草野還忘百畒憂。此去重泉猶好事。左携元亮右黔婁。</text>
<title>庚辰元日有感</title>,<text>閒來把酒猶憂國。老去逢春倍戀君。一曲長歌悲宇宙。鏡中霜髮日紛紛。</text>
<title>閏正月九日。元孫往瀋陽。</title>,<text>武關千里漲黃埃。此去王孫幾日廻。怒髮衝冠雙劒吼。壯心垂老不全灰。</text>
<title>滯直騎省。示白洲，玄洲。</title>,<text>玉漏丁東曉箭催。禁林微月入窻來。孤懷悄悄憑羇枕。一夢空尋舊釣臺。</text>
<title>過嘉平月沙李公墓。有感。</title>,<text>國事如今不忍言。明堂無復棟樑存。文章道德歸何處。一哭秋風過墓門。</text>
<title>贈金直長 忠愨</title>,<text>莫向人間問是非。此生今日不如歸。春來鏡水闌花事。會上漁舟過竹扉。時與金公俱坐。慢待北使被遞。</text>
<title>長陵輓詞</title>,<text>虹渚騰祥日。龍潛毓德年。早知西伯聖。應受太王傳。弔伐謨先定。神人望久懸。一戎能靖社。三讓敢違天。寶運重回泰。金甌再得全。鯷岑新氣象。鵷序舊才賢。已見彝倫正。仍敎汚俗遷。惡衣昭儉素。空鑑照媸姸。大道咨詢急。嘉言聽納專。憲章遵不失。刑賞用無偏。仁愛推鱞寡。嚴莊待戚聯。圖治忘寢食。遇亂酌經權。餉葛心非屈。尊周志益堅。擇儲居震極。招俊侍离筵。競獻螭庭賀。方期鳳曆延。駕廵梧野外。弓墮鼎湖邊。玉几輕塵翳。珠邱故隧連。仙臺凄曉月。禁樹冷秋煙。舜孝羹墻慕。堯勛琬琰鐫。叩號悲莫及。禋祀禮何愆。盛際叨恩渥。微勞乏露涓。至今猶未死。血涕灑哀篇。</text>
<title>送別冬至副使黃子由 㦿○二首</title>,<text>白雪燕山道。天寒去不休。金臺名萬世。劒客怨千秋。寂寞遺風遠。蒼茫古迹留。知君多感慨。一弔淚應流。路濶三千里。經遼又向燕。此行惟爲國。何事不關天。積雪仍長夜。孤城正暮年。寒燈一罇酒。措別意悠然。</text>
<title>送別赴燕副使申參判 濡○二首</title>,<text>高亭終日綠罇傾。極目西天感慨生。壯士醉來歌擊劒。塞風吹動鴨江聲。迢迢客路向長城。正値秋天塞鴈驚。易水波寒風色緊。不知何處弔荊卿。</text>
<title>贈冬至上使咸陵君李公 澥</title>,<text>鴨綠江寒雪滿城。不堪今日送君行。一聲燕筑樽前怨。三尺吳鉤匣裏鳴。冉冉風塵身共老。悠悠天地淚交橫。歸期莫待春光盡。渚柳巖花亦笑迎。</text>
<title>赴江界任。贈魚川督郵任翰伯二首。時與余同行。</title>,<text>駑劣還慚六剖符。馬曹寧合讀書儒。三秋客裏傾雙盖。千里行中共一塗。山聳妙香臨古驛。江喧狄魯帶荒郛。榮枯遠近休相較。報答君恩各自圖。銀章交映玉麟符。尺劒行裝撥腐儒。已荷聖明偏雨露。敢言衰白困泥塗。江邊鼓角迎雙盖。嶺外風雲護一郛。談笑卽看妖祲靜。大鵬方可運南圖。</text>
<title>暮宿吳隅村舍</title>,<text>獨渡淸江水。孤村亂樹間。今宵對明月。何處是家山。</text>
<title>到江界。又用前韻。</title>,<text>暮年還佩漢庭符。絶塞金湯寄竪儒。浮世行藏無定所。宦塲榮辱本殊塗。中秋積雪簾前岫。半夜悲笳水上郛。九萬天高雙翮短。此身何計展鵬圖。</text>
<title>仁風樓</title>,<text>書劒年來愧鬢霜。誰知簡拔出尋常。三秋石棧經千里。兩綬銅章鎭一方。地盡西門江作界。天高北極藿傾陽。登樓更覺君恩重。絲竹聲邊醉玉觴。</text>
<title>悄坐口占 二首</title>,<text>江上孤城月色微。一聲霜鴈向南飛。無端喚起旅窻夢。半夜鄕山歸未歸。古城秋雨夜深晴。簾幕凄凄塞月明。戀闕思家多少恨。不堪孤枕聽江聲。</text>
<title>永安尉回到灣上。寄書不及。</title>,<text>東洛相離恨各天。北關消息更茫然。孤城白首停雲詠。一夢長尋楚澤邊。趙胤之謫守愁州。余與都尉。俱不堪遠思。故云。</text>
<title>移拜南兵使</title>,<text>元戎旗鼓向關南。馬首嚴風捲谷嵐。壯士勳名須指日。虎門飛奏捷書三。</text>
<title>寄鍾城使君趙胤之</title>,<text>咄咄人間事。悠悠世上情。只緣名利重。還覺是非輕。寒雪春留壑。關雲夜匝城。孤吟愁不寐。正憶獨醒平。</text>
<title>營中口占</title>,<text>鳴金伐鼓入靑州。上將威風動海陬。報答聖恩何日是。此心須到盖棺休。</text>
<title>合操</title>,<text>大纛遙臨靑海城。龍泉氣射斗牛平。長楡雪盡秦皇塞。細柳春晴漢將營。三令銳師山岳動。八成奇陣鬼神驚。眞儒在處元無敵。誓展雄圖答聖明。</text>
<title>又用前韻。寄樂靜翁二首。</title>,<text>忽見郵筒至。開緘感遠情。戀君仍病劇。報國已身輕。旅恨逢春草。吟愁對暮城。艱辛同兩地。書劒愧生平。緩帶南樓上。孤吟北望情。居然一書至。正爾萬金輕。雨過花粧峽。春深柳拂城。淸樽何日會。愁陣片時平。</text>
<title>次諸公韻 二首</title>,<text>白頭塵世少朋遊。牢落孤蹤底處投。吟倚小床瞻北斗。夜深明月滿南樓。風流正憶少年遊。客轄尋常井裏投。衰白卽今停酒賦。自憐三月不登樓。</text>
<title>鎭南樓</title>,<text>老將乘閒醉似癡。登樓不待月明時。胸襟多少防邊策。只在樽前誰得知。</text>
<title>鷹嶺</title>,<text>百里三逾嶺。危途亂石稠。浮生何處定。遠役幾時休。竭力期臣死。忘身爲主憂。斜陽投驛店。默坐運戎籌。</text>
<title>次靑湖李咸卿韻</title>,<text>轅門長日點兵書。手把雕戈數丈餘。叱咜便看滄海涸。眼前無復動鯨魚。元韻千里初回驛使書。竹風荷雨午眠餘。遙知庾亮南樓興。左手持杯右手魚。</text>
<title>被論後戱書寄樂靜</title>,<text>西北腰懸塞上符。六年奔走摠危塗。持氷只怕虧淸節。洗甲常期展壯圖。縱使雲陰欺白日。難將薏苡作明珠。君恩浹骨臣當報。豈肯摧沮大丈夫。</text>
<title>曉鴈</title>,<text>靑海城頭春欲闌。塞天征鴈曉聲酸。將軍驚起雕戈按。壯志差池兩鬂殘。</text>
<title>南樓朝望</title>,<text>白羽閒揮細柳營。淸朝獨坐望秦城。羲輪不被浮雲掩。萬里春天自在明。</text>
<title>雨中</title>,<text>靑海城孤落日斜。亂山輕雨濕飛鴉。天涯尙滯前春客。庭畔重看去歲花。一寸心丹空望柳闕。千莖髮白幾思家。殊方物色元多感。况復明珠謗滿車。</text>
<title>素浦泛舟</title>,<text>爲辦仙區會。將軍禮數寬。花粧聯綺席。玉膳薦雕盤。極浦孤雲逈。輕舟五月寒。晩酣無限興。都付刺魚竿。</text>
<title>別樂靜</title>,<text>駑劣叨邊閫。孤蹤困是非。關河爲客久。京洛羡君歸。日月明丹陛。煙花繞紫闈。丁東玉佩響。空入夢依依。</text>
<title>和寄樂靜</title>,<text>白頭邊閫待瓜期。愁殺南還度臘遲。一曲驪駒芳草路。丈夫衰淚別離時。元韻天涯邂逅不曾期。三夕連床解袂遲。回首咸關靑海遠。東風西日獨歸時。</text>
<title>緩帶樓前有池。芟草種稻。</title>,<text>緩帶樓前一廢池。赤憎蔓草雨中滋。鋤除正似平羣盜。樹藝還同養六師。已喜靑秧匀出水。仍思白粒滑流匙。飽歌他日轅門樂。古將分醪亦可爲。</text>
<title>黔義嶺</title>,<text>懸崖石棧極天危。百二秦關卽坦夷。雖然不及名塲險。折軸摧轅在片時。</text>
<title>冬夜口占 二首</title>,<text>孤城雪裏月娟娟。戍角寒宵動塞天。驚罷洛陽歸去夢。寸心家國兩茫然。紛紛衆女妬嬋娟。自信行藏只在天。閉口不須談世事。暮年雙鬂已皤然。</text>
<title>夜雨</title>,<text>窻外蕭蕭雨。偏添遠客愁。琴歌消永夜。黃葉滿城秋。</text>
<title>贈諸生</title>,<text>網羅今古蘊奇珍。黌舍論文臭味眞。九萬雲程須自奮。爾曹寧是草萊人。</text>
<title>閱白洲樂靜遺集。有感 二首。</title>,<text>洲翁靜友一生知。他日惟尋九壤期。自歎孤蹤無處着。可堪揮淚卷中詩。仁祖初年釋褐時。虗名簪筆上丹墀。近來知舊皆零落。羞向風塵老染髭。</text>
<title>再用前韻。呈永安尉二首。</title>,<text>歸心曾許白鷗知。何事風塵久滯期。春滿故山多勝槩。竹亭花塢可吟詩。樗材無補聖明時。衰病何心赴赤墀。故社歸休眞得計。花生兩眼雪盈髭。</text>
<title>輓洪參議 處尹</title>,<text>蟾窟曾攀桂一枝。絶倫才調世爭推。榮生玉署論經地。名動南宮講禮時。書札去年還似夢。几筵今日可堪悲。欲知身後流傳事。看取甘棠蔽芾詩。</text>
<title>到嘉山偶吟</title>,<text>馹騎西馳十日間。征途不得片時閑。長郊小雨迷煙樹。極浦寒潮湧雪山。老去只憐形役苦。愁來偏覺鬂毛斑。孤吟漫洒袁安淚。欲寫新詩句句艱。</text>
<title>輓金相國 堉 三十二韻</title>,<text>己卯賢臣胄。儒家正脉傳。金精騰麗水。玉彩射藍田。學業追先軌。才名擅妙年。詞鋒劘屈宋。筆力埒雄遷。鸞鳳人爭覩。龜龍跡自跧。高標超濁世。小築傍淸川。晦靜心常泰。深潛志益堅。漫將經濟策。閑付釣漁船。幸値乾坤整。重瞻日月懸。揄揚四科選。拔擢一城專。黃甲魁星耀。華躔寵渥偏。風威生白簡。藻鑑佐東銓。獻納銀臺密。論思粉署姸。幾多言剴切。唯務理窮硏。赤舃巍登閣。丹忱鍊補天。夙宵憂國念。終始救民便。湖甸新科布。巖廊大惠宣。退朝耽著述。繼晷費朱鉛。遂摠春秋局。仍裁筆削權。暮途辭鼎鼐。平地作神仙。橋梓貂蟬暎。門闌禁掖連。庭纔旋馬首。豆不掩豚肩。每注中宸想。俄驚末疾纏。哀榮恩莫並。賵襚禮無前。遺表喧輿誦。餘徽入史編。近來推士望。誰復似公全。賤子探花忝。明時折桂聯。低徊慙薄劣。拂拭荷矜憐。遽痛摧樑木。徒悲像几筵。張槎充使价。漢節赴幽燕。未及隨銓紼。還乖奠酒綿。沙堤長閴寂。哭盡淚如泉。</text>
<title>寧陵輓詞</title>,<text>虹渚騰祥後。龍潛毓德時。眞人元日角。至孝卽天資。詩禮窮深旨。經書得老師。東平諸子最。季歷大王知。有計安宗社。何心擇險夷。汴城還宋質。函谷絶秦追。奄代雞鳴問。爭稱虎步奇。羣公欣出震。八域仰明離。啓聖承休烈。投艱守丕基。羹墻彌孺慕。陵墓幾親祠。常棣湛恩遍。枯荊沛澤垂。禹衣昭儉素。堯鑑照姸媸。豁達收良策。更張拓盛規。十年忘寢食。一念撫惸嫠。已見文思洽。寧敎武備虧。功將期位育。治可望雍煕。冥漠神難恃。蒼黃疾未醫。雲煙梧野慘。弓劒鼎湖悲。故殿香如昨。新陵月有期。寂寥仙蹕響。蕭瑟壽宮儀。密邇叨殊遇。論思蔑小裨。空懷無限痛。泣血獻哀詞。</text>
<title>和無何堂初度日韻 無何堂。卽永安尉一號。</title>,<text>無何堂初度。沂川相公與諸名宰皆會。而余以病未參置驛之招。過累日後。扶筇往拜。則黃花正綻。秋色可愛。無何堂示以靑湖元韻及所次長律幷二首。瓊琚珠玉。燦然在目。不量才。退謹此和呈。沁園聞說綺筵開。繡轂多從鳳闕廻。酒帶菊香杯上溢。雨將秋色檻前來。吟痾未逐持螯興。祝筭還慙畵鶴才。今日幸看珠玉爛。却敎詩思一番催。</text>
<title>輓延陽府院君李公 時白</title>,<text>鰲老門前立雪人。少時期待逈超倫。仍扶日轂昇黃道。幾代天工贊紫宸。德望三朝推柱石。勳名千古照麒麟。精忠澡潔平生事。大筆分明汗竹新。</text>
<title>輓姜判官</title>,<text>欲題晞露輓。先逬淚如絲。義是宗人重。交非末路期。遺風謝家玉。舊迹峴山碑。此日幽明慟。高堂知不知。</text>
<title>到延城口占</title>,<text>銀臺密直近淸光。聖主鴻恩寄一方。三拜名慚嚴節度。重臨事異郭汾陽。江山似識旌麾舊。父老應憐鬂髮蒼。策馬平明前路去。碧城春雨驛梅香。</text>
<title>楊山館贈李使君 應蓍</title>,<text>客子催裝馬欲東。夜深離恨小樓風。何時更對淸樽酒。月色花香軟語中。</text>
<title>次黃子由韻</title>,<text>醉過西門數十州。更將餘興夜登樓。風高大海潮聲壯。天入平湖月影流。</text>
<title>三月三日寒食</title>,<text>天涯寒食是三三。遠客孤懷轉不堪。疎雨滿簾春晝靜。白雲芳草夢江南。</text>
<title>石潭書院偶占</title>,<text>數疊靑山九曲流。武夷形勝此中留。光風霽月眞堪賞。玉節重來五載秋。</text>
<title>輓兪參判 棨</title>,<text>湖海沉淪一起遲。高才竟荷聖明知。當年學業人皆讓。餘事文章世亦推。銓席鑑懸公道闢。栢臺霜凜直聲馳。遐齡可享天胡嗇。會見門闌積慶垂。</text>
<title>輓韓進士 碩進</title>,<text>渥洼稱汗血。玉樹映風姿。蓮榜曾高捷。芳名自少時。人生元有限。天道亦無知。忍見崩城哭。空閨日夜悲。</text>
<title>輓徐勉中</title>,<text>生於紈綺長於斯。恭儉家風獨自持。華譽早登蓮榜會。高才還負桂宮期。牛刀幾邑絃歌盛。鳳穴諸郞翰墨奇。定是天心終有待。佇看餘慶在他時。</text>
<title>輓吳判府事 竣</title>,<text>詩名高出盛唐前。妙筆公私幾處鐫。兩館提衡人望屬。三台接席主恩偏。還驚厚德成千古。更恨遐期减百年。洛社耆英今已矣。杏園回首淚潸然。</text>
<title>輓李參判 廷夔 大夫人</title>,<text>節度玄孫列。夫人與我同。常思先世誼。欲繼舊家風。慣識閨儀正。仍欽婦道隆。推仁均內外。秉德有初終。杞抱崩城痛。陶甘截髮窮。三遷慈訓熟。一誥聖恩洪。竟祝長春享。還驚大夢空。升堂今已矣。哭望廣陵東。</text>
<title>次永安尉韻</title>,<text>黃鸝嬌囀綠陰初。睡起書窻肺未蘇。身世政同千日醉。田園空遣十年蕪。何時色相超塵曰。此老行藏聽化爐。白首淹留人莫怪。君王將賜季眞湖。</text>
<title>田居偶占。寄永安尉。</title>,<text>丘園蟄迹莫相疑。初服重尋卽素期。豈是朝廷疎記憶。只緣衰病任棲遲。苔磯雨過垂綸穩。蘿洞雲收採藥宜。黍秫登塲秋可釀。待看黃菊暎東籬。</text>
<title>輓尹判書子俊 絳○二首</title>,<text>德量恢恢長者風。一時流輩競推公。紬經玉署論思切。正席銓曹水鑑空。大手方期調鼎裏。高蹤肯許滯塵中。東山永失蒼生望。朝野如今痛不窮。生同一世又同庚。射策仍聯桂籍名。彩筆幾隨淸禁直。崇班不改舊交情。三年海曲身難到。四月珍緘眼忽明。白首今傷泉路別。夕陽鄰笛漫沾纓。</text>
<title>輓金同知 光燦 十八韻</title>,<text>花山傳一派。盛閥赫簪裳。世業詩書富。家聲義烈彰。珪璋元美質。鐵石又剛腸。人物當時最。才華少歲揚。名高蓮榜唱。跡趁杏園香。金馬乖通籍。銅魚叶簡良。謳謠喧海邑。絃誦動江鄕。班序差常伯。優游帶侍郞。新綸增寵渥。暮境倍輝光。膝下榮蘭玉。朝端擬棟樑。朱輪楊氏巷。綵服老君堂。善是平生樂。仁宜壽考長。彼天胡不吊。此日遽云亡。吉兆從龜蔡。佳城會鳳凰。幾多思雅操。空復挹遺芳。宿昔披情素。追隨到鬢蒼。同庚仍禊飮。連婭愧傖荒。萬事翻如夢。霑襟淚自滂。</text>
<title>輓朴參判 世模</title>,<text>舃奕家聲繼壯元。人稱南郭有賢孫。官經栢府薇垣顯。秩亞春曹地部尊。蘭玉滿庭仍厚福。金銀橫帶並殊恩。如何數月三喪慘。親舊摧腸不忍言。</text>
<title>送別關東洪方伯 處亮○三首</title>,<text>白洲詩句落人寰。多在金剛寺壁間。舊蹟如今君可繼。更看珠玉滿仙山。水白方塘客舍前。可憐荷葉尙依然。淸宵象鼻傾官酒。應憶當時醉謫仙。百癡依舊是非塲。牢落秋曹老侍郞。却羡星軺歸物外。鏡湖秋色接金剛。</text>
<title>湖幕別帖 己巳。以注書陳疏。左遷爲全羅都事。諸公作詩送之。 [李明漢 白洲]</title>,<text>藹藹傾都送。栖栖佐幕行。應尋楚澤老。先過錦官城。地遠來書少。時危別恨驚。怱怱詩未就。傳我萬重情。</text>
<title>湖幕別帖[李昭漢 玄洲]</title>,<text>歷友平生久。惟君契許深。明時猶失意。遠別更關心。世態看看苦。年華苒苒侵。向來多少恨。撩亂入長吟。離羣悄悄掩柴荊。却羡湖南亞使行。馹騎翩翩經過處。龍城地接錦官城。離歌半是不平鳴。聲欲低時恨轉生。莫向南州使君唱。使君同有未歸情。</text>
<title>湖幕別帖[任絖 三休子]</title>,<text>人生不滿百。離別何多時。去歲東門外。今朝漢水湄。慇懃一杯酒。怊悵數行詩。前後分携處。心肝只自知。</text>
<title>湖幕別帖[金光炫 水北道人]</title>,<text>如君端合立淸朝。幕府靑衫困下僚。珥筆昔陪喉舌近。參謀今管米鹽調。器應隨遇恢恢別。魂爲傷離黯黯消。傳語江南舊時侶。相思雙鬂日蕭蕭。</text>
<title>湖幕別帖[朴日省]</title>,<text>才子不稱意。志士多苦顔。與君生別離。爲君長歌行路難。明珠出海泂無埃。奈何還爲魚目猜。南風吹河五兩輕。君去湖南幾日廻。湖南幕府少知己。孤客春來應念家。桂樹蒼蒼橘柚香。江淮山水今如何。君經此地應度臘。驛路梅花正堪玩。憑君折得欲有贈。錦城迢迢帶方遠。世路無地不生悲。况復危時吾道衰。沉沉雲霧凍不開。十月雷聲震京師。風塵何處是通津。歲暮孤蹤靡所之。龍潭主人久蠖屈。因君爲報長相憶。靈巖太守亦安未。別後經年音信隔。窮途朋友會面稀。勸君一杯雙淚橫。慇懃持贈一片詩。善保千金無自輕。</text>
<title>湖幕別帖[金光爀 東林]</title>,<text>幕府應高選。玆行亦聖恩。禁鍾牽遠夢。湖樹掛離魂。客興梅含雪。詩情酒暎尊。郵筒應北上。須記病文園。</text>
<title>湖幕別帖[鄭太和 陽坡]</title>,<text>病裏閒愁苦未刪。况兼離恨若爲寬。那知北闕含香從。轉作南藩佐幕官。莫歎靑衫歸嶺外。佇承丹綍返朝端。今行正遇金君粹。雪後梅花把酒看。</text>
<title>湖幕別帖[金光煜 竹所]</title>,<text>少年標擧聳朝紳。簪筆銀臺雨露新。直道豈容天下士。高才還被幕中賓。吟探物象窮南海。愁倚樓臺望北辰。遙想驛梅今正好。折來須寄一枝春。</text>
<title>湖幕別帖[金光燦]</title>,<text>幕僚聞說選才良。俄輟秋曹員外郞。自古湖南淸絶地。莫愁爲客在他鄕。末路知音有幾人。世間多少白頭新。交情不與山川隔。千里相思月一輪。歲暮幽居獨掩扃。送君誰復眼雙靑。臨風爲問長沙傅。戀闕應知髮欲星。天寒雨雪滿長安。遠別還歌行路難。隔歲終敎勞夢想。折梅時寄慰愁端。</text>
<title>湖幕別帖[朴東亮]</title>,<text>自是泱泱大國風。少年三策動昭融。明庭抗疏功名薄。湖幕掄才地望隆。絳帳開時人聳聽。靑山在處句應工。春深會上蓬萊頂。共揷瑠花眺海東。</text>
<title>湖幕別帖[張維 谿谷]</title>,<text>衮衮多臺省。君何獨此行。惟應入蓮幕。勝似守江城。暮境朋知少。他鄕物色驚。慇懃白洲句。字字見深情。</text>
<title>湖幕別帖[金南重 野塘]</title>,<text>暫出承明直。胡爲幕府賓。湖山元似畫。節序又回春。去去郵程遠。怱怱別恨新。公餘有佳句。須寄北歸人。</text>
<title>湖幕別帖[金德承 巢睫散人]</title>,<text>庭畔桃花欲放紅。若爲離別度春風。泥塗散浪身非辱。湖海奔馳路不窮。世事已歸霜鬂外。生涯惟付酒杯中。明朝又送弘農去。從此東城一半空。</text>
