<title>哀秋夕辭。乙卯秋。南行所作。</title>,<text>哀秋夕之慘悽兮。風雨颯其晦冥。懷沉憂以假寐兮。魂聇聇其上征。指虗無以恍忽兮。若有路乎紆縈。忽焉升彼蒼兮。儼玉皇之高居。門四闢以招徠兮。孰云却步而趑趄。入余跪而陳辭兮。皇爲之色敷腴。曰下土之微臣兮。心菀結猶未得信。曩余僅免襁褓兮。動必師乎古之人。惟仲尼之垂訓兮。殺身以成仁。志士不忘在溝壑兮。子輿味夫斯言。寧力不足而或斃兮。羗佩服以拳拳。忠君與愛國兮。志專專其靡佗。何時俗之險𡾟兮。學曲而心阿。視余猶机上臠兮。旣鼓吻又磨牙。彼讒諛之得志兮。自昔匈人國也。雖萬死余無悔兮。恐此志之不白也。時陟高以瞰遠兮。余舍此而安適。惟皇德之孔仁兮。拯余乎陸之沉。涕洟交以雨滂兮。謇心噎而欽欽。皇愍余之深衷兮。徠爾聽我辭。所貴學之道兮。能變通而推移。日中則昃兮。月盈而虧。天道亦不可久常兮。在人事其何疑。世旣惡夫方兮。爾何惜乎爲圓。世旣尙夫白兮。爾胡獨守此玄。我哀爾之遭罹兮。亦惟爾之故也。欲去危以就安兮。盍反爾之道也。余默退而靜思兮。皇恩之罔極也。竊不敢改余之初服兮。固長終乎窮阨。前余生之千古兮。其在後者無窮。矢余志之不回兮。仰前脩而飭躬。世貿貿莫余知兮。庶憑辭以自通。</text>
<title>感興</title>,<text>嶧陽有孤桐。托根千丈岡。生成自大古。浙瀝凌風霜。安得一往取。被以朱絲繩。薦我君子堂。鼓之聲鏗鏗。薰風阜民財。六幕歌時康。						昨日苦炎燠。今朝忽凄凓。霜露衆卉腓。歲月如駒隙。人生穹壤間。身世兩伇伇。况復非金石。行年不盈百。所以古時人。分陰當自惜。						吾聞王子晉。逍遙緱山巓。笙聲徹寥廓。白鶴飛翩旋。冥筌久已排。冷然無憂患。下視何茫茫。蠛蠓朝暮間。我生苦拘束。果哉諒非難。寸心竟誰語。取琴爲君彈。						亹亹天機運。肅肅秋氣悲。飄飄西風來。摵摵號枯枝。悠悠遊冶子。一去何當歸。妾身在空閨。日夜長相思。相思不可見。惻愴終何爲。						魯連本齊人。倜儻有奇節。歲暮東海濱。輕擧誰能縶。功成不受賞。帝秦非所屑。遺風凜千載。聞者髮蕭瑟。</text>
<title>送偰符寶還朝 斯字公文</title>,<text>玉衡指南陸。薰風吹我衣。徘徊登高原。悠悠勞我思。浮雲日夕征。問君將安歸。丈夫意有在。不作兒女悲。人生非參商。會合諒無疑。但願崇令德。功名惜芳時。</text>
<title>送鄭大常按慶尙 寓字浩然</title>,<text>春風祖南道。冠佩光陸離。翩翩子鄭子。行矣將何爲。臨分贈一語。緩觴當聽之。擧子廷有意。遣子君有辭。造次復顚沛。盍亦念在玆。</text>
<title>次木菴師韻。師連賦兩篇效古人體惠欑。</title>,<text>詩壇師爲傑。令嚴如火烈。帶月兩章佳。向壁三日閱。迥脫蔬筍餘。誰非芻豢悅。秀骨秋山高。冲襟古井澈。從今約同游。門前謝塵轍。</text>
<title>題倫上人絶磵松風軒卷</title>,<text>泠泠絶磵水。落此松風軒。磵水源流活。松風晝夜喧。初疑奏天樂。復似韶濩音。上人跏趺坐。和以沒絃琴。</text>
<title>秋夜感懷</title>,<text>明河橫中天。星月流鮮輝。漙露泫碧草。涼颸動高枝。軒墀頗爽塏。坐久心自怡。俛仰矌無垠。萬古同一時。感慨何方來。令我苦唫詩。詩成復長咏。庭際俟虫嘶。						其二						斯文欲墜地。玄聖應時生。周流騁列國。遙遙指蠻荊。庶將啓聾聵。茶蓼交中情。嗚呼吾已矣。歸歟托遺經。包羲迄文武。煌煌集大成。所以生民來。極口無能名。						其三						皤皤柱下史。適遭大道裂。口吐五千文。掀簸造化窟。淸譚已誤人。家國隨以滅。况乃雜符祝。神怪不容說。安得火其書。坐令深弊祛。													其四						金夷蹂中國。于今千百年。當初白馬馱。僅僅論因緣。後來競談玄。深淵高入天。愚智盡爲盧。誰能秉戈鋋。永平亦英主。此禍當造端。靡力㧞根株。出涕徒汍瀾。						其五						七雄逞狂暴。干戈日相尋。蘇張亦何人。方寸機穽深。揣摩而捭闔。辯口利如鍼。爭城復爭地。膏血流涔涔。腰間佩斗印。閃欻驚愚黔。亞聖仁義論。遑遑獨苦心。						其六						周顯方綴旒。彗見天之西。公孫乃入關。畫策誰敢先。往古聖神作。經制爲可傳。嘉謨又不泯。炳炳載簡編。一朝倂掃盡。烈焰燔上玄。禍生固有胎。呂政當稱冤。						其七						圓象運不已。日星垂光芒。至人自有德。出言皆成章。典謨含元化。雅頌諧鏗鏘。奈何操觚子。雕篆愁腎腸。嵐花對煙鳥。啾喞同寒螿。願言泝本源。一息到崑崙。						其八						聖人制名器。本以待有德。在我要自脩。彼豈徼倖得。張也游聖門。胡爲學干祿。吁嗟斯世人。奔走忘昏旭。豈皆紆朱靑。亦或脂鼎鑊。不見空谷中。靑芻人如玉。						其九													皇天啓我宋。帝運升文明。異人乃間出。壎箎迭相鳴。濂溪發源深。河洛分派淸。卓哉紫陽翁。起主斯文盟。上以繼往聖。下以開大平。九京如可作。執鞭終吾生。						其十						時運有今昔。降衷豈豊嗇。堯傑本同源。卒乃霄壤隔。余生千載下。所稟昏且弱。托身海一隅。磨驢踏舊迹。賴此方寸地。潛光玉韜石。庶幾追前脩。孜孜惜晷刻。</text>
<title>效孟參謀</title>,<text>松栢有雪骨。桃李有風姿。雪骨不怕寒。風姿多媚時。君子樂貧交。一諾無磷緇。小人逐勢利。暫合還相睽。長嘆復長嘆。吐此辛苦辭。</text>
<title>八卦。贈陽村待制。</title>,<text>姤女壯勿取。剝果碩不食。旣憂臨八月。無疾復七日。大人乾利見。康侯晉用錫。夬夬揚王庭。泰來彙征吉。</text>
<title>重九日。朴珚安逸携酒見訪。飮之至醉。走筆。</title>,<text>寓居車馬稀。幅巾行庭曲。采采黃金花。終朝不盈掬。伊人携酒來。喜色浮面目。一盃還一盃。西風吹淅瀝。客子自多感。况此展良覿。酩酊不復辭。浩歌立於獨。</text>
<title>寄隱峯禪師</title>,<text>少也無所營。自甘家計冷。淡交知誰肯。楮生與毛穎。學道未庶幾。文章却彪炳。苦語破神慳。出口人輒警。邇來遭訪傷。杜門蹤跡屛。初如伏櫪驥。未曾忘馳騁。機心漸消磨。湛然一古井。隱峯方外友。梵行殊精猛。已將塵世緣。等視幻泡影。招提山水間。人稀幽且靜。濯足淸磵湄。行歌白雲嶺。任性自逍遙。目前皆順境。相思不相見。取取冬夜永。會合固有時。話頭當面請。</text>
<title>自訟</title>,<text>自訟復自訟。予胡不自惜。余生免襁褓。汲汲事經籍。結交盡豪英。秉心尙強直。猜嫌滿人胷。不逆仍不億。忽嬰縲絏間。倚伏頗難測。遂同二三子。竢罪天南極。自顧無寸銕。何緣鑄此錯。尙賴君相明。幽微無不燭。非久蒙寬恩。歸隱故山麓。麾手謝時人。息機友麋鹿。謌予自訟篇。聊當紫芝曲。</text>
<title>題謝大年望雲詩卷</title>,<text>大年。四明人。號東山後隱。望彼白雲。歌孝子也。孝子思養其親而不可得。故朋友歌其志焉。						望彼白雲。于山之陽。我思我親。在天一方。曷日其還。稱我壽觴。有唐懷英。實同所傷。望彼白雲。載飛載敭。我之懷矣。亦靡有央。昊天覆幬。有生瞻昂。父兮母兮。我獨不將。望彼白雲。有欝四明。華髮蒼顏。宛宛在堂。王事靡盬。徯我于行。庶幾勖哉。寔慰親思。明叶謨郞切。行叶戶郞切。													望雲三章章八句</text>
<title>龍江舟中有懷。北平周參政名倬。字雲章。</title>,<text>昔與周雲章。情親重骨肉。把酒賞幽芳。論文剪紅燭。相逢共恨晚。歸期何大促。一別各西東。三載抱茶毒。自我初㘅命。謂言當刮目。人事喜蹉𧿶。宦途苦遼邈。持節燕山陲。繫舟龍江曲。懷哉不可見。日莫煙波綠。													雲章之寓松京宣仁館也。黃花盛開。相與賦詠。</text>
<title>正月十七日。於戅楡縣之東海驛。逢鄕人郭海龍。得家書。</title>,<text>吾親在高堂。春秋近期頤。晨昏侍左右。跬步不曾離。去年有君命。奉使不敢辭。道里旣云遠。况復經歲時。當初去家日。此懷固難支。迨今賦言歸。舞綵良有期。却乃抱憂思。耿耿念在玆。路逢郭典客。尺書手自持。接書讀數過。平安無所疑。再拜謝典客。今朝得小怡。父在不遠遊。聖訓星日垂。盡節之日長。前賢豈我欺。往者亦何言。來者當庶幾。墨卿敢司戒。神明諒必知。						以上三篇。出奉使錄。</text>
<title>送人遊燕。兼柬仲賢。</title>,<text>翩翩丹穴雛。翔集非凡樹。矯矯滎河孫。騰踏思大路。烏府固淸班。世梗還失趣。拂袖將北征。草木秋風暮。燕山帝王都。縹渺隔煙霧。歸途良阻脩。行矣愼馳騖。吾聞天子聖。垂拱張理具。承相匡復志。求士方吐哺。之子富才術。何患不遭遇。遙知一往謁。欣然蒙特顧。仲賢亦奇士。與余有親故。相從十載餘。才名推獨步。鞍馬不復還。使之長思慕。恨吾守幽獨。歲月事農圃。若爲生羽翰。萬里忝攀附。</text>
<title>送河南郭九疇使還 名永錫</title>,<text>帝曰惟上帝。保朕生豪英。丞相爾朕弼。忠義同阿衡。冦盜未衰息。民心厭羶腥。命爾体朕意。往哉幹不庭。明公受節鉞。奮烈將義兵。臣若不集事。胡顏復朝廷。臣實有膽畧。視身如寸莛。桓桓百萬衆。勢甚高屋瓴。鋪敦耀天威。號令馳雷霆。聞我念前勳。敵愾贊皇靈。政欲共心力。萬里通丁寧。齊桓事業盛。聖人書諸經。美矣謀寧周。豈獨首止盟。兩君旣相好。孽芽安足平。鄙夫亦不寧。景仰心獨傾。見子怱破顏。白眼還能靑。怡然接高論。奇鋒新發硏。相逢恨已晚。况復回飛軨。天長道途阻。歲暮霜雪零。請子愼行邁。慰我憂煢煢。</text>
<title>辛亥冬夜。陪土亭先生飮。連倒十數盃。大醉。土亭呼韻使賦短篇。</title>,<text>君不見隆中長嘯一布衣。歲晚龍翔扶漢基。又不見陶隱之齋醉書生。四壁蕭索猶橫經。丈夫出處未易議。肉眼紛紛徒爾耳。酒酣仰天聲嗚嗚。彼老蒼兮眞虗無。出門一笑知者誰。先生本自同襟期。</text>
<title>行路難。用古人韻。</title>,<text>行路難行路難。我今一鳴君一顧。平時坦途盡荊棘。白日大都見豺虎。萬慮燒胷腸欲爛。聽雞未禁中夜舞。明朝出門將焉如。水能覆舟山摧車。君不見長安陌上富貴兒。終然不讀一卷書。</text>
<title>題牧菴詩卷</title>,<text>朝來牧何處。春草彌望煙空濛。暮來牧何處。斜陽遠映長林紅。朝朝暮暮牛性馴。鞭索終無毫髮功。道人拍手笑呵呵。笑殺三十年前事。或時落地犯苗稼。如今露地誰牽鼻。</text>
<title>李途傳乃翁書。以詩答之。</title>,<text>途也來傳一封書。知君又向江村居。江村十里樹木踈。回汀曲渚相縈紆。應從野叟共叉魚。或伴山僧同跨驢。淸游豈啻圖畫如。逸興直到鴻濛初。乾坤此生卽棲苴。且問誰毀仍誰譽。淵明晚歲愛吾廬。不羡於我乎渠渠。君不見陶齋學士讎校萬卷儲。翺翔祕閣紅雲衢。又不見圃隱先生金章映華裾。醉詠芍藥飜階除。功名自古憂患餘。却被遁翁長噓噓。</text>
<title>送金仲權之淳昌</title>,<text>入門不自得。出門誰與談。凌晨獨佩酒。送子城之南。凄風西來吹淅瀝。驪駒一唱心如惔。歸人得意未易駐。馬頭佳致煩窺覘。雞龍山跨數百里。熊川浩渺凝靑藍。渚淸沙白有蘆荻。岩奇木老多煙嵐。於焉足幽興。知子停征驂。吟餘得佳句。爲我揮繒縑。舊聞淳昌郡。有田可耕桑可蚕。子之親戚旣敦睦。况復子家不乏石與甔。子歸尊俎共登堂。爛熳懷抱仍醉酣。鄙夫區區走塵土。斗粟萬事長不堪。靑衫折腰百寮底。豈不懷歸心內慙。安得羽翼倏然生兩腋。隨君一去游江潭。</text>
<title>漢江謠</title>,<text>瞻彼月嶽橫中原。漢江之水初發源。滔滔南紀要關津。蒼波千丈涵蛟黿。來牛去馬日無窮。官渡往往愁蒿工。我昔登江亭。倚柱吟秋風。廣城東迤邐。華山西巃嵸。去海數百里。潮汐何曾通。胡爲島上夷。便捷同飛鴻。憑陵遂過此。戍卒捐長弓。至今父老涕垂臆。逢人說却昇平樂。禮成港口是海門。漁舟價舠多如織。嗚呼何時復疇昔。</text>
<title>瑘山行。寄息谷上人。</title>,<text>山之絶頂有石竇。五六月氷雪凝積。俗號氷穴。山中四時之樂皆實錄。民望所知。但病中亂道。甚蕪拙耳。當與子虗，思叔諸公斤削。乃可也。													瑘山千萬重。圖畫應難窮。煙雲浩冥濛。松檜寒蒨葱。絶壁屹立撑蒼穹。流泉直瀉拖白虹。春朝折芳秋賞月。夏日飮氷冬看雪。瑘山四時有誰識。廉公好事凌𥕚确。京都亦有崧。蟠勢龍虎雄。人家螘綴封。濃翠明牎櫳。冠盖曾無愛山客。山自媚悅輸翠色。二年伇伇塵土惡。淸夢每夜天南極。佳哉琊山信希有。况是星州我鄕曲。先生茆屋山之東。上人蓮社山之中。哦詩說法兩淸絶。何當握手慰飢渴。</text>
<title>嗚呼歌 爲金密直作○名光輔</title>,<text>嗚呼歌。南州消息今如何。島夷跌宕入不地。農夫釋來女投梭。晉陽從古是臣鎭。人物豪鷙曳落河。陜郡咫尺接興安。號稱天府山嵯峨。數百年來自大平。閭閻摸地無扎瘥。蕞爾妖冦一朝起。迅閦卽同風脚駞。公然白日恣虜掠。竄匿不暇誰敢訶。合浦金公膽如斗。視此一身眞幺麽。奮髯大呼動天地。衝突直注千丈坡。馬跪不起仍被傷。口猶罵賊手橫戈。諸將傍觀色發墨。麾却士卒皆犇波。遂令齊民血塗野。寃氣直上干大和。鄙夫聞之慘不樂。忽有涕淚雙滂沱。南坡先生丈人行。憂明危理鬢皤皤。何當往謁說此懷。且寄一曲嗚呼歌。</text>
<title>重九感懷</title>,<text>去年重九龍山巓。坐客望若登神仙。達可放歌徹寥廓。敬之下筆橫雲煙。曾吾醉談聽不厭。子庚詩句淸且硏。民望長身鸞鶴姿。落帽起舞何翩旋。顧余亦是淡蕩者。痛飮不讓鯨吸川。美人年紀才二八。戴花細步踏華筵。人生歡樂惜此日。月明滿地猶未還。今年重九在流落。忽憶往事如夢間。數子飄零各異縣。尺書寂寞長懸懸。古城一丘足登覽。黃花一枝且芳鮮。田夫野叟好看客。白酒不論靑銅錢。富貴貧賤終何有。掇花泛酒卽頹然。</text>
<title>走筆奉寄遁翁</title>,<text>途也游學芹舘中。咀嚼經史要奇功。有時叩腹聲隆隆。文章應律鳴商宮。耆生拱立頭冬烘。豈敢抗衡仍趨風。遜也今又來相從。不問便覺眉目同。雖然年弱心不童。解念四書義頗通。自言餘力師文公。原道諸篇硏且窮。氣焰欻翕蟠長虹。鸞鵠停峙捿梧桐。人間富貴石火紅。甲第往往生蒿蓬。誰如廣陵李遁翁。眼前雙璧新磨礱。我觀漢山撑蒼空。磅礴所鍾多英雄。此兒終當食千鍾。場屋伎倆俱已工。君不見星山李氏起於農。爲子必孝爲臣忠。一門冠盖光顯融。</text>
<title>[失題]</title>,<text>星嶺朝雲散。曈曈日出初。手携二三子。隨意尋僧居。僧居幽且好。徑荒松菊踈。敲門試一呼。不問是何如。倒屐方出迎。喜氣何多歟。坐我淸風宇。盃盤仍有餘。劇飮成大醉。天地一籧蒢。相將到爾汝。不知歸吾廬。傼夫嗔我放意禮法外。扶持爲報當鞭驢。聞之忽有覺。出門欲向東里墟。居僧挽袖求我詩一首。揮毫拂紙聊復書。</text>
<title>渡遼曲</title>,<text>遼陽城上春風吹。遼陽城下黃沙飛。征夫渡海事驃姚。幾年望鄕猶未歸。空閨思婦嚬雙蛾。挑燈扎扎鳴寒梭。織成錦字憑誰寄。靑鳥不來知奈何。</text>
<title>嗚呼島一名半洋山</title>,<text>嗚呼島在東溟中。滄波渺然一點碧。夫何使我雙涕零。祗爲哀此田橫客。田橫氣槩橫素秋。義士歸心實五百。咸陽隆準眞天人。手注天潢洗秦虐。橫何爲哉不歸來。怨血自汚蓮花鍔。客雖聞之爭奈何。飛鳥依依無處托。寧從地下共追隨。軀命如絲安足惜。同將一刎寄孤嶼。山哀浦思日色薄。嗚呼千秋與萬古。此心苑結誰能識。不爲轟霆有所洩。定作長虹射天赤。君不見古今多少輕薄兒。朝爲同袍暮仇敵。</text>
<title>若有杖歌 用洪武正韻</title>,<text>洪武丙寅季冬。予寓會同舘。方患脚疼。難於步履。通事鄭連遺以杖。得之喜甚。明年正月。自京師行至遼河之陽。未甞頃刻不在手。忽於道中失其所在。夫以日月之旣多。道途之旣遠。扶掖之旣久。盖雖微物。不能不使余有感。故作歌焉。						若有杖兮從何來。會同館中初見之。不短不長尺度足。匪雕匪刻形狀奇。有時微呵香液生。觸以爪甲鏗然鳴。通事老鄭持見惠。旣得奚啻錫百朋。京都酒樓與歌市。江淮靑衮數千里。八仙祠下海連天。華表柱邊道如砥。我或昂首吟高低。我或帶醉迷東西。或上孤舟破臣浪。或降野丘登山蹊。苟非此物早扶我。半塗定是顚隮者。從來會遇豈在天。論功不必居人下。陶翁托爾比弟兄。寸心耿耿神明通。胡爲一日忽不見。茫然四顧尋無蹤。嗚呼吾固知爾之爲龍。嗚呼吾固知爾之爲龍。兄許容反						以上三篇。出奉使錄。</text>
<title>扈從城南</title>,<text>郊甸秋成早。君王玉趾臨。觀魚前事陋。講武睿謀深。皷角蒼江動。旌旗白日陰。詞臣多侍從。會見獻虞箴。</text>
<title>自壽</title>,<text>今朝吾以降。二十六靑春。父母樂無恙。弟兄心更親。願修天爵貴。不怕世間貧。滿酌一盃酒。還將慶此身。</text>
<title>送徐九思之江陵省親</title>,<text>客從京國出。遙向故園歸。山水人居勝。樓臺暑氣微。寂寥徐孺榻。文彩老萊衣。何日能相見。尋君夢遠飛。</text>
<title>病中</title>,<text>每年逢夏月。移病掩柴門。藥物新陳雜。方書左右紛。眄庭柯正密。藉逕草還蕃。盡日跫音絶。幽懷亦自欣。</text>
<title>送潤雲老上人還山</title>,<text>且問潤雲老。飄然何處歸。孤征猿鶴導。舊隱薜蘿垂。漠漠塵區隘。紛紛世事違。吾生亦淡蕩。只愧拂衣遲。</text>
<title>題玉田禪師松月軒。有揭文安公曼碩，歐陽文公原功諸先生題詠。</title>,<text>獨向曾峯裏。新開丈室淸。踈松留鶴老。好月近人明。河漢高秋影。風霜半夜聲。師心遣有相。燕坐樂無生。						三生道骨秀。早歲作比丘。法向諸方問。詩從大匠求。遠游雲共迹。高卧雪渾頭。最愛松間月。相隨未肯休。</text>
<title>送張衡升還西都田宰相幕</title>,<text>相國經綸器。朝鮮禮義邦。參謀今俊逸。遺俗更淳庬。樓閣臨平野。風烟接大江。君歸如記我。莫惜鯉魚雙。</text>
<title>張中顯之行。寄全齋李先生。</title>,<text>全齋謝簪笏。高卧古朝鮮。潘賦閑居興。箕疇絶學傳。相思空夜月。搖落已秋天。逢著西還使。裁詩寄一篇。</text>
<title>次韻寄康寧州</title>,<text>歲暮親朋少。寥寥獨在家。喜承書扎到。驚問道途賖。紙㨾人情薄。絲棼世故加。憐君得荒郡。予亦走京華。</text>
<title>病中聞林大常使還。以詩呈閔正郞傅語。</title>,<text>聽得隣人說。林君已入城。歸來千里面。契闊二年情。直欲趨相謁。其如病未行。唯將惡詩句。寄與閔先生。</text>
<title>辛亥除夜。呈席上諸公。二首</title>,<text>落落已違世。悠悠仍感時。餘年付羲易。卽事讀坡詩。坐久燈花落。看來斗柄移。男兒心有在。除子更誰知。													邂逅成佳會。都爲少壯時。風流東晉俗。瀟灑盛唐詩。世事正紛糾。交情無改移。殷勤惜白日。愼勿負相知。</text>
<title>尙州司錄金篤告別 成均生員</title>,<text>泮水春三月。商山路幾亭。諸生今佐幕。博士舊傳經。晴曉嬌雲白。暄風弱柳靑。加餐好歸去。有便報丁寧。</text>
<title>憶三峯隱者</title>,<text>游宦十餘載。僑居遷次頻。營生雖甚拙。謀道未全貧。落落負餘子。時時思故人。停雲終日在。縹渺漢江濱。</text>
<title>題旃檀殿。後爲僧漫去。</title>,<text>聞道旃檀木。浮來自罽賓。土風尊像敎。香火化都人。邪說誠難息。斯文久未伸。今來閉虗殿。恐是沒兵塵。						旃檀像。失於辛亥兵亂。</text>
<title>示舘中僚友</title>,<text>壯年空有志。獨立竟無徒。旣見申韓用。仍聞佛老俱。聖謨還寂寞。吾事可嗚呼。且問座中友。誰爲君子儒。</text>
<title>丁未元朝</title>,<text>歲次無停畢。人情易嘆吁。椒盤聞古頌。桃板覔新符。日照窮陰破。風吹萬態敷。頭顱還似舊。祗得飮屠蘇。</text>
<title>憶朴壯元。時隨計留京師。</title>,<text>朴子才名大。文章手老成。早年曾托契。久別最關情。滄海乾坤闊。浮雲且夕征。回頭渺無際。何日定相迎。</text>
<title>送日本使者慶菊。侍者請號。上特賜禪師時對馬島主崇宗慶因慶菊獻方物。故末向及之。</title>,<text>禪師歸海島。賈舶便風吹。地盡波瀾闊。天低日月垂。遠人方慕義。聖化自無爲。好向崇公道。恩榮此一時。</text>
<title>東偰椽 名長壽。字天民。</title>,<text>身世無窮事。田園未卜時。犬羊腥四海。烏鵲遶南枝。對食彈長鋏。寬愁覔小詩。兒曹徒擾擾。寧與話心期。</text>
<title>江村卽事</title>,<text>芧茨頗幽僻。車馬絶喧嘩。江淨漾明鏡。柳深張翠華。側巾看遠峀。投杖步晴沙。落日淡芳渚。漁蓑掛斷槎。</text>
<title>送江陵道廉使郭正言 名儀</title>,<text>臨軒天語切。咫尺不違顏。聲敎東漸海。驅馳北渡關。山川經緯壯。樓閣畫圖閑。會見廵游罷。春風得意還。</text>
<title>送慶尙道廉使宋正郞名明誼。字宜之。</title>,<text>慷慨埋輪日。澄淸按轡朝。才高孚物議。任重採風謠。煙火南區大。星辰北極遙。定知棠茇下。宣化及芻蕘。</text>
<title>題昆瑟山僧舍</title>,<text>俗客驅長道。高僧卧小亭。雲從朝暮白。山自古今靑。往事追松子。羇遊愧地靈。殷勤汲澗水。一匊煑蔘苓。</text>
<title>送權使君之任忠州。州北有開天寺。是僕舊遊之地。</title>,<text>淨土山多好。開天寺足徵。踵門無俗客。面壁有高僧。百尺臺臨水。千年木卧藤。君歸足暇日。一一訪吾曾。</text>
<title>癸丑三月初六日有雪。呈三峯。</title>,<text>二月到三月。雨雪也頻頻。未放重裘解。仍須綠酒親。乾坤且氛祲。草木謾精神。排悶新詩句。携將寄故人。</text>
<title>羅元吉訪余松都之私第。因問金克平。有感書四十字寄克平。</title>,<text>元吉來京邑。相逢話所思。聞今君鬢改。依舊我心癡。湖海三年別。文章一世知。薦衡書未就。敢道侍臣爲。</text>
<title>方同年生女戱呈</title>,<text>門閥多餘慶。郞君篤孝思。居然生女日。錯賦弄璋詩。富貴傳家有。貞嘉不卜知。風塵荷戈戟。何用重男爲。</text>
<title>呈朴吏部</title>,<text>卯申能縛我。甲子漫經年。有罪緣懷璧。無心肯事錢。開窓看遠岫。鑿沼納靑天。退食齋居靜。人過且晏然。</text>
<title>奉次廉東亭扈駕長湍詩韻。辛亥四月。</title>,<text>江遠練一匹。巖高銕十尋。旌旗仙仗肅。歌吹樂觀深。畏景明中谷。幽花翳茂林。古來崇儉德。朽索戒余臨。						時頗旱。故第五聯略及之。</text>
<title>送金秘監回自京師。覲親驪興。仍作一首。戱呈李知郡。</title>,<text>爲客經年久。寧親故郡歸。秋風天宇逈。日暮露華微。村市魚兒美。江城稻米肥。何如好時節。彩服重光輝。驪江李知君。別後二年強。音耗何曾見。相思不可忘。樓臺題詠處。雲雨笑談鄕。安得隨金丈。聯床閙一塲。</text>
<title>鄕生朴歸父之行。民望以詩爲贐。次韻。</title>,<text>好去朴歸父。秋深魚稻鄕。故人贈馬策。津吏稅詩囊。冉冉家山近。紛紛野菊香。嗟余亦何事。獨此久徊徨。</text>
<title>送宋文中秀才隨計赴京師</title>,<text>漢代輿圖廣。朝鮮道路開。賓興吾子起。送別故人來。雲物長江莫。乾坤一酒盃。嗟余空老大。欝欝此徘徊。</text>
<title>題南嶽聡禪師房。次林先生韻。</title>,<text>相逢久面目。妙契透機關。三業水俱淨。一生雲與閑。泉甘宜煑茗。日永好看山。慙愧靈師語。休官便此還。</text>
<title>十一月初四日雨。連夜不止。</title>,<text>仲冬初四日。雨足亂如絲。細細纔飄瓦。濛濛已濕衣。靑灯悲遠客。幽室泣孤嫠。天道終難料。經生妄是非。</text>
<title>宋文中來自羅州港。馳驛赴京。</title>,<text>朔風吹歲莫。雨雪政霏霏。旣阻鯨波涉。還從驛路馳。泥塗嗟潦倒。霄漢喜翻飛。好去謁明主。高攀丹桂枝。</text>
<title>十一月十七日夜。聽功益新羅處容歌。聲調悲壯。令人有感。</title>,<text>夜久新羅曲。停盃共聽之。聲音傳舊譜。氣像想當時。落月城頭近。悲風樹抄嘶。無端懷抱惡。功益爾何爲。</text>
<title>寄寧州康使君</title>,<text>爲州古所樂。遠地向誰親。別久能無念。詩多似不貧。馳驅吾已倦。眠食子宜珍。何日龍山第。相看白㲲巾。</text>
<title>謁實周主事</title>,<text>萬里歸王地。南宮奉使郞。裝金辭越橐。詩藁滿奚囊。白日龍山靜。淸風客舍涼。相尋不相見。領此酒盃香。													實周令館伴許寺丞奉茶飮。</text>
<title>題齋居壁上。</title>,<text>高齋無一事。觀物日何長。庭草春交翠。岩泉夜送凉。詩情如有助。世味未曾甞。舊習消磨盡。唯餘老杜狂。</text>
<title>送興敎僧統還山。次淡菴，牧隱諸先生韻。</title>,<text>書生淡生活。詩句送師歸。曉月袈裟冷。秋風杖錫飛。路回千嶂合。亭小五松圍。役役吾何事。名場足駭機。						寺有五松亭</text>
<title>奉賀仲賢郞中齊顏拜中書兵部郞中</title>,<text>殊俗自慕義。盛朝方急賢。功名誰不重。才德獨能全。畫錦明堂上。星軺降日邊。男兒須磊落。羡子著鞭先。</text>
<title>六月十七日夜坐。次可遠韻。</title>,<text>墜葉報秋序。明河橫遠天。唫詩眞率爾。發興劇悠然。擾擾一身後。紛紛千載前。丹丘有大藥。欲往問羣仙。</text>
<title>辛丑仲冬大駕南狩 十五歲作</title>,<text>白日村居遠。丹心魏闕懸。縱橫胡氣亂。聲息羽書傳。鍾鼎多銘刻。干戈幾歲年。松都根本地。會見凱謌旋。</text>
<title>送全羅道廉使李捴郞。得宗字。名寶萬。</title>,<text>天菑雲漢甚。吾涕幾霑胷。荒政宜時務。仁聲及遠封。熊江靑一抺。葦嶺翠千重。遙爲南民賀。斯人亦可宗。</text>
<title>李氏園中松竹梅蘭四咏。次陽村韻。</title>,<text>來自千岩表。生才一寸長。相看餘霧露。所貴傲風霜。榻靜侵踈影。窓虗納小涼。直須麾俗物。莫使近渠傍。平生酷愛竹。相對座之隅。固節無多子。眞心有是夫。風來微浙瀝。月照稍扶蘇。蒲柳政安用。望秋難自扶。一室淨如掃。明窓晝不開。忽聞佳客至。爲賞早梅來。玉艶嬌先坼。金鬚弱欲摧。參橫仍月落。淸興尙徘徊。步繞蘭坡下。揚揚一掬香。栽培已得所。荊棘亦何傷。花自春秋異。芽從雨露長。薰陶知有益。泰宇發天光。</text>
<title>題鹽州客舍樓次韻</title>,<text>問路初投郡。尋詩更上樓。簷聲聞老樹。帆影識歸舟。白水明朝旭。黃花照暮秋。醉來仍灑墨。豪氣盖窮陬。</text>
<title>感興</title>,<text>久矣妨賢路。飄然落遠方。山川非故國。風露近重陽。冉冉蘆花白。團團菊蘂黃。客懷何以遣。除却接盃觴。</text>
<title>十月二十七日雨</title>,<text>夜雨空階滴。朝雲古堞垂。經營人起早。霑濕鴈飛遲。去國一千里。思親十二時。那堪更牢落。索紙且題詩。</text>
<title>登伽瑘山</title>,<text>作鎭星州界。流形陜郡東。蒼根蟠厚地。翠色滿晴空。猿鶴經年別。煙霞自昔同。我來登絶頂。第一望夫崧。						本都松嶽。徐奉使圖經作崧山。</text>
<title>至日。用民望韻。</title>,<text>歲時何衮衮。憂抱政忡忡。人事蒼茫裏。天心坱北中。江湖身獨遠。袍笏夢還空。猶幸知音在。相從一畒宮。</text>
<title>民望傳郭秘丞見心歿。嗚呼。見心已矣。吾與民望流離嶺表。行且徂歲。存歿可哀。情見乎詩。見心名復。</title>,<text>此生足可惜。吾友復云亡。作賦山陽客。修文地下郞。風霜流景莫。詩酒舊游涼。何事中霄月。愁時滿屋梁。</text>
<title>題裵氏叔季廬墓所</title>,<text>二妙今廬墓。三年政致哀。採薪淸磵曲。擔土白雲隈。机淨翻經坐。香殘禮佛回。向來風俗薄。羡子獨賢哉。</text>
<title>自河濱過梨嶺</title>,<text>河縣黎明發。梨山向夕行。衆峯龍虎擲。陰壑籟簫鳴。傴僂人疑老。凌兢馬若驚。何須憂此險。世路亦崢嶸。</text>
<title>倚杖</title>,<text>倚杖柴門外。悠然發興長。四山疑列戟。一水聽鳴璫。鶴立松丫暝。雲生石竇涼。遙憐十年夢。欵欵此中忙。</text>
<title>紀時十二月十二日</title>,<text>今年冬可怪。恰似仲春時。籬鏬菜芽出。池邊氷片澌。存身蟄虫苦。占候老農疑。泚筆書窓下。聊題一首詩。</text>
<title>夜坐次民望韻</title>,<text>獨坐山村夜。長更復短更。屛搖孤燭影。窓撼一溪聲。歲律行將盡。羈懷動輒驚。還思九街上。塵土漲崢嶸。</text>
<title>呈息谷</title>,<text>方丈最淸淨。曾無一點埃。身觀法報化。世閱去今來。山暝樵初返。松陰鶴獨回。杖黎幽興足。溪路白雲堆。</text>
<title>次民望韻</title>,<text>誰道村居僻。眞成適我情。雲閑身覺懶。山好眼增明。詩藁吟餘改。茶甌飯後傾。從來知此味。更別策功名。</text>
<title>夜坐用前韻</title>,<text>秋夜淸無寐。香槃數了更。月林飜鵲影。露草咽虫聲。身世貧兼病。功名寵若驚。唫詩聊遣興。誰復要鍾嶸。</text>
<title>除夜。用古人韻。</title>,<text>除夜到山家。留僧剪燭花。煑茶缾叫蚓。題句墨翻鴉。更鼓三檛盡。天文北斗斜。明朝歲華改。漂泊意無涯。</text>
<title>元日。天氣淸明可喜。遂賦一篇呈民望。</title>,<text>大統尊洪武。流年換丙辰。乾坤光霽極。草木發生均。遠迹同漂梗。趨朝憶禁宸。妙齡更才調。知子不逡廵。</text>
<title>人日有雪</title>,<text>人日鄕閭重。團圝笑語譁。山陰雲發葉。風急雪吹花。故向書惟落。還從舞䄂斜。稱觴献親壽。未恨在天涯。</text>
<title>立春日小酌</title>,<text>飄飄千里客。草草一年春。白愛村醪濁。靑看野菜新。感時仍自嘆。更事漸如神。田父襟懷好。相從擬卜隣。</text>
<title>寄若齋二首</title>,<text>北望山川阻。南來日月多。窮通知有命。消息要無他。草色牽詩興。風光八醉謌。何時成邂逅。握手共婆娑。						世情元薄薄。天意亦悠悠。去國憐吾遠。論詩覺子優。未書方朔牘。謾倚仲宣樓。會有團圝日。仍煩報柳州。						時柳君克恕作驪興守。</text>
<title>山居卽事。次民望韻。</title>,<text>無才堪世用。絶意闘年芳。藥圃風初暖。書窓日漸長。要僧分水石。見客置壺觴。寫得閑居賦。聊因扁草堂。</text>
<title>送西海廉使。用牧隱先生韻。</title>,<text>怪底民心薄。都緣世故紛。才名須出衆。論議獨多君。祖帳依秋樹。行旌拂曉雲。贈言仁者事。牧隱有詩云。</text>
<title>送慶尙康廉使</title>,<text>早與康侯善。今欣廟議僉。半年施政化。一道服公廉。晉水鷗邊𤄃。星山馬首尖。使君眞長者。詩酒慰吾淹。						僕之南竄也。晉州任使君，京山丁使君待之甚厚。故末句及之。</text>
<title>淸涼長老傳睡菴書</title>,<text>忽見然禪者。云從海印來。袖中書扎出。世上笑談開。宴坐翻經子。良緣閱劫灰。相違僅咫尺。問法日千回。</text>
<title>題尙州風咏亭金密直南得所建。牧隱先生作記已十年。而無詩之者。崇仁。先生客也。不揆鄙拙。敢書四十字于板上。先生名之曰風咏。</title>,<text>久客身方倦。初登眼轉明。經營金大守。風咏李先生。竹影池塘靜。松聲院宇淸。自慙無好語。板上只題名。</text>
<title>驪江樓留別金若齋。次韻。</title>,<text>樓閣臨江次。登攀遠世情。波光朝日上。樹密暑風淸。早歲湖山樂。浮雲組綬榮。如何釣竿手。策馬向都京。</text>
<title>登大院嶺。自京山還都。</title>,<text>要衝人不斷。石路自嶇𡼲。北望天文近。南踰地勢深。卸鞍依澗曲。解帶卧松陰。屑屑吾行伇。時還愧此心。</text>
<title>寄遁村先生</title>,<text>想得遁村叟。秋來興味賖。淸江多白鳥。幽墅滿黃花。引客向蓬戶。尋僧鳴筍車。何時卜鄰去。一笑達生涯。</text>
<title>寄若齋</title>,<text>若齋金左轄。高義卽吾師。萊舞娛親日。韋經敎子時。秋山收藥遠。月浦下舟遲。盛代求遺逸。行當覲紫墀。</text>
<title>題坰師卷。仍戱岩遁朴先生。朴免。</title>,<text>坰師與巖遁。俱是愛名山。說法天花落。觀空世界閑。鶴歸松樹上。犬吠竹林間。歲莫乾坡路。相携未擬還。</text>
<title>憶三峯</title>,<text>不見鄭生久。秋風又颯然。新篇最堪誦。狂態更誰憐。天地容吾輩。江湖卧數年。相思渺何限。極目斷鴻邊。</text>
<title>九月初八日。呈達可丈。</title>,<text>天氣三秋好。人生百事勞。笑談須款款。情興自陶陶。滿把黃金菊。盈尊白玉醪。重陽明日是。何處共登高。</text>
<title>送金伯玉歸安東</title>,<text>吾生喜求友。伯玉可忘年。咫尺幸同里。團欒還別筵。歸程紅樹外。卿夢白雲邊。都護如相問。詩狂復酒顚。</text>
<title>送復菴游日東求法</title>,<text>方外復菴子。奇鋒誰敢當。家風繼臨濟。木道向扶桑。一隻江湖眼。三生定慧香。逢場須作戱。此去莫徊徨。</text>
<title>至日有雪。無賀禮。獨坐懷曾吾。</title>,<text>寂寂閉關卧。悠悠思舊情。故人千里隔。時序一陽生。宦路吾無策。詩壇子主盟。縱然流落久。聲價動公卿。						七日陽初復。三冬學未成。誰家梅蘂白。觸處雪華明。丘壑幽捿遠。乾坤淑氣生。憶曾談大極。促膝盡寒更。</text>
<title>文忠公益齋先生挽詞 二首</title>,<text>北學游中國。東還相五朝。雄深追賈馬。正大失蕭曹。夢奠楹間遽。修文地下遙。酉風吹紼翣。凄斷楚辭招。						曾叨半面識。更獲一言譽。簪履文章盛。箕裘積累餘。蒼茫天北路。縹渺海東居。十載勤王事。煌煌大史書。</text>
<title>哭金克平</title>,<text>吾友生寡偶。今誰地下親。早年詩作崇。晚歲病兼貧。蕭颯憐蓬鬢。淸𦡱想席珍。傷心屋梁月。夜夜照衣巾。</text>
<title>文敬公李平齋挽詞</title>,<text>黑頭眞宰相。功業自箕裘。玉潤元非琢。淵澄政不流。明堂方作柱。夜壑莫藏舟。已矣如公少。應從簡冊求。</text>
<title>悼金大常名廣元。以知禮聞。春秋尤其所長也。</title>,<text>禮儀今大叔。史學昔公羊。四十人間世。千秋地下郞。空庭餘敗草。老屋更斜陽。俯仰成陳迹。經過每自傷。</text>
<title>興安府院君李文忠公挽詞甲寅三月初九日卒</title>,<text>吾宗固積德。公起獨離倫。潤色謨猶煥。周旋禮貌眞。文章傳正印。社稷賴元臣。今日聞哀挽。塗人亦愴神。</text>
<title>趙判事挽詞。名文景。忠肅公孫。</title>,<text>少無紈綺習。日向酒家眠。我道忘機者。人疑翫世仙。佳城寒雪裏。丹旐朔風前。去去遙相望。誰能不泫然。</text>
<title>奉贈顯菴</title>,<text>吾友東溪老。逢人說顯菴。唫詩得妙趣。出定縱高談。一磵通踈竹。千峯入翠嵐。何時謝簪紱。香火共禪龕。</text>
<title>呈遁村</title>,<text>杜門五六日。鞍轡已生埃。余子亦何恠。故人猶不來。山光入簷隙。苔色上墻隈。寂寞誰能問。遺篇手自開。</text>
<title>題野雲詩卷</title>,<text>忘機是野衲。雲也更忘機。傍樹何曾著。隨風任所依。飄飄晴又出。漠漠近還微。萬里無蹤跡。知渠幾日歸。</text>
<title>送砧師還山</title>,<text>金生舊游處。登眺幾忘歸。縹渺江山勝。空濛樹木奇。鍾聲搖月落。帆影帶風飛。今日師還去。因之有所思。</text>
<title>驪江宴集</title>,<text>使相威名大。先生德業崇。天涯數年別。江上一樽同。野曠山如畫。波恬日政烘。彙征從此始。酬唱興無窮。</text>
<title>偶唫。錄奉千峯方外契。</title>,<text>淨土溪山勝。開天院宇淸。少年曾寄迹。今日最關情。嵐翠千峯色。松風萬壑聲。凝尋香穗去。結願已三生。						眞婉仙遊遠。高臺勝迹留。鶴巢巖削鐵。龍卧水旋油。犖确幽磎轉。森嚴古木脩。靈飊吹盡日。登眺鬢颼颼。						一峯臨洞府。遺碣出林梢。師禮隆前古。禪風振泬寥。流傳辭吐鳳。飛動字蟠蛟。墨本誰能惠。明窓坐老陶。						幻菴吾所畏。妙處世猶知。了事一宿覺。隨緣王者師。看雲應自悅。結社會如期。矯首山重隔。因風寄惡詩。						浪作一宵話。却爲多日思。禪心澄古井。客鬢颯秋絲。鯤化已難得。鷦捿還自怡。南華遺妙訣。討論要相師。</text>
<title>哭遁村</title>,<text>屈指誰知我。傷心欲問天。若齋曾萬里。遁老又重泉。慷慨驚人語。淸新絶俗篇。卽今俱已矣。烏得不潸然。</text>
<title>如大虗來言三峴諸先生若權祭酒，柳狀元，李舍人，李兼博。唱和無虗日。且誦祭酒先生所作唐律二首及渠九日四首。和祭酒見訪一首。僕依韻走筆。奉呈祭酒先生。兼簡柳狀元，李舍人，李兼博。致僕所居僻陋。不得與於斯文之會之意。幸有以見敎。</title>,<text>三峴號多士。更聞休上人。風標眞似畫。景物自無塵。酒榼携應數。詩筒遞亦頻。明朝倘相喚。抵掌笑談新。</text>
<title>寄定林長老</title>,<text>聞道宣城郡。招提有定林高僧今燕坐。野老故來尋。竹映前階碧。松分一院陰。何時禪榻畔。相對細論心。</text>
<title>謝兪知郡寄茶</title>,<text>瓊也今朝至。知君不我忘。得書如見面。煑茗且澆膓。悵望千山遠。相離一歲強。何時成邂逅。握手共登堂。</text>
<title>[失題]</title>,<text>斜陽猶在樹。立馬問人家。春草生墟巷。江舡閣岸沙。地窮山趾斷。天豁路歧賖。明日又明日。行行老奈何。						深山寂寞境。春雨連朝昏。千里未歸客。多情獨倚門。此時新鷰到。何地舊巢存。可惜含泥處。都非去歲村。													蒼茫歲暮天。新雪遍山川。鳥失山中木。僧尋石上泉。飢烏號野外。凍柳卧溪邊。何處人家在。遠林生白煙。						以上三首。得於傳誦。失其篇題。後凡無題倣此。</text>
<title>天界寺。此下十三首。出奉使錄。二十七日。百官會此。習元日朝儀。明日亦如之。盖年例也。</title>,<text>遠客來同日。皇明治定時。側金開寶刹。立石紀雄辭。鍾梵淸䂓盛。丹靑肖像奇。鴛鸞皆會此。歲歲習朝儀。</text>
<title>正月初七日。出自金川門。馬上咏懷。</title>,<text>男子平生志。何曾學卧駞。一身行地遠。兩眼閱人多。經緯山河大。蕃維宋漢和。歸來覺踈宕。馬上放高歌。						宋國公，漢國公領文武官。立殿庭東西。</text>
<title>將赴都也。宿楊州之廣陵驛。見江都史知縣。知張伯淵先生下世。悵然有作。名溥。號木軒訥者。</title>,<text>歲莫仍爲客。今朝又哭君。一言曾刮目。千里共論文。契闊情何限。幽明理已分。雞龍山下路。有笛豈堪聞。						詩傳一註。契闊猶言聚散。</text>
<title>楊州舟中漫興</title>,<text>客裏多佳興。春風一葉舟。人家依綠竹。官道俯淸流。落照浮雲外。殘山大野頭。行行吟未已。乘月過楊州。</text>
<title>立春。卲伯驛舟中。</title>,<text>節候當春立。鄕關試此回。嫩靑歸圃菜。生白動江梅。把筆償詩債。傾囊索酒盃。前程問餘幾。羇思正悠哉。</text>
<title>舟次高郵湖。憶圃隱，萱庭，浩亭，三峯。</title>,<text>湖名聞已久。今夜宿湖邊。星月相凌亂。波濤正渺然。故人應好在。孤客不成眠。何日梅窓底。團欒誦此篇。</text>
<title>憶次若，次騫</title>,<text>次騫初學語。次若解看詩。索乳常隨母。摳衣已得師。經時成遠別。無日不相思。老大恩情重。他年汝自知。</text>
<title>東關至密水途中。奉懷圃隱，三峯。東關驛名。肄靑州府。</title>,<text>使節山東路。驅馳敢自憐。地平山倚盖。村遠樹如煙。景物吟鞭外。光陰客鬢邊。向來頻得句。端爲故人傳。</text>
<title>黃山途中。黃山驛名。肄登州府黃縣。</title>,<text>春風吹使節。驛路向孤城。桑棗村墟逈。牛羊野壟平。衣冠多朴略。耕鑿自生成。縱是遺民在。須知政化淸。</text>
<title>阻風留登州。次壁上詩韻。</title>,<text>聖化今無外。吾邦保小東。歲時馳使節。儀制慕華風。留滯城隅僻。波濤木道通。長年來報喜。歸興亦何窮。</text>
<title>天妃廟次韻</title>,<text>孤嶼開祠宇。豊碑紀歲年。神光時自發。灝氣遠相連。繪綵多靈像。椒馨列盛筵。感通眞莫測。賴爾廟官傳。</text>
<title>沙門島偶題</title>,<text>海上沙門島。停帆數日留。老婆能結網。童子學操舟。唳月聞孤鶴。楊波見戱鷗。題詩非好事。聊且慰羇愁。													天妃廟中有鶴。</text>
<title>嘉州路上。聞王令公下世。名福命。</title>,<text>我自江南返。公亡路上聞。傷心將落日。滿目未歸雲。談笑三生夢。精靈四尺墳。他時人物論。空此揖英芬。</text>
<title>癸丑閏十一月十四日霧</title>,<text>久怪冬寒薄。今驚曉霧新。轉頭迷去路。擧目失比鄰。似雨難生物。如塵祗汚人。五侯封旣遠。三里術何神。爕理知誰責。薰蒸入鼻辛。吾身要自愛。且飮一盃醇。</text>
<title>旅窓晨起。獨酌醺然。攬筆書懷。用以自怡。撫膝長吟。且復悲惋。嗚呼。浹歲之間。妻亡子歿。身又流落。一世之窮。豈有如僕者哉。雖然。漆園叟鼓盆。東門吳不憂。勉思故人。亦用自寬。</title>,<text>九月猶絺綌。家書久不通。浮生曾是客。多故已成翁。賦鵩人將去。傷麟道欲窮。童烏梓應拱。菜婦室還空。風物長歌裏。形骸痛飮中。古來非一日。拍手向天公。</text>
<title>復用前韻</title>,<text>整頓綱維定。涵濡雨露通。胡爲十室邑。著此一衰翁。遇事知安分。無心賦送窮。水淸南澗響。木落四山空。鄕思歸雲外。詩班曉鏡中。若敎田舍去。不必慕三公。</text>
<title>煕菴公之判天台宗事也。住錫地藏寺。崇仁與金先生敬之內謁。公迎入方丈設茶。自是月日相從焉。中罹變故。公入山中。余流落南州。不相聞者久。今玆會于都下。喜可知也。一日。公使李生袖詩徵余作。盖牧隱先生，柳巷先生及公唱和之卷也。崇仁謹依韻錄呈煕菴大司徒法座下。排律一篇。叙余相從之久而同罹憂患之意。近體一首。叙公游中原。閱盡世變。晚歲東還。與卿之諸老若牧隱，柳巷公相唱和之樂。感舊論今。情見乎辭。近體一首遺失。</title>,<text>地藏曾主席。檐割好開窓。與客初相謁。雖吾敢不降。前身住東院。一口吸西江。說法花飄座。吟詩雪入肛。松風鳴夜鼎。霞液潑春缸。宦路由來險。讒言始亂哤。自誇徒赫赫。人視正悾悾。共歎霜摧葉。誰知玉雜矼。江空雲漠漠。山靜竹摐摐。浪迹萍同泛。寬愁筆獨扛。蒙恩驚再世。懷寶肯迷邦。儒釋從游久。如公我少雙。</text>
<title>送林主事使還京師實周禮部主事名密</title>,<text>帝道經綸密。天心睠顧隆。貞符歸正統。大度御群雄。雨露沾濡遍。山河氣勢崇。時雍文致理。載戢武收功。萬國車書混。三韓貢賦同。輿情唯拱北。世職卽釐東。每遣人馳奏。何期路阻通。郞官今奉命。父老喜趨風。箕子祠平壤。宣尼謁泮宮。周咨懷靡及。餘事句還工。二闕芳逾遠。西湖澤不窮。郊迎賓禮盛。館待享儀豊。尊酒波搖綠。檠燈焰吐紅。從容酬酢際。傾倒笑談中。會面猶遲暮。分襟更遽怱。來塗隨社鷰。歸轡伴秋鴻。屺嶺橫靑黛。銀灘瀉白虹。贈行言欵欵。惜別恨冲冲。臣節無夷險。皇恩保始終。憑君對淸問。爲我達孤忠。</text>
<title>尹憲叔來言錦之禮賢驛。有龍家嫗者。龍家卽其子也。里閭高嫗年。不敢名而以子號之。年過百歲。強康無恙。去年以病死。渠云。生七歲。見東征之師。盖宋之季元之至元乙亥。乃其生年。而東師則辛巳日本之役也。嫗年一百又四矣。子太史氏宜倣左氏記絳老人之例。書之於策。余聞其語。姑題四韻一篇。以爲後日張本云。己未年作。</title>,<text>錦郡山中有老嫠。一身無恙閱期頤。生先南取錢塘歲。語及東征日本時。過客皆驚顏似玉。曾孫自嘆鬢如絲。自從德祐來洪武。終始宜爲太史知。</text>
<title>中秋夜。憶達可丈。</title>,<text>獨據胡床夜向深。好風吹月到天心。蝦蟇有氣殊如練。烏鵲無心可托林。大地山河三萬里。騷人今古短長吟。廣文何處悲搖落。強健明年擬共尋。</text>
<title>寄題仁興社。寺有金書。烈祖賜額。</title>,<text>仁興社在苞山麓。昔我曾遊伴雪螢。檀樾有時來禮佛。闍梨淸晝坐談經。立庭一塔亭亭白。夾道長松箇箇靑。最憶黃金天上筆。祗今光焰射華星。</text>
<title>眼疾</title>,<text>阿堵昏花未易醫。彼蒼嗔我好看詩。逢人豈作嗣宗白。視物眞成老子夷。翻覆多時尤有味。姸媸擾處竟無知。閉門塊坐蒲團上。遮莫兒曹笑大癡。</text>
<title>送僧南歸</title>,<text>禪師末路知音少。賤子多生托契深。詩似善權唯欠瘦。道同慧可卽傳心。一枝藤杖雲光破。百衲蘿衣露氣侵。此去何時還北上。靑山蘭若夢中尋。</text>
<title>卽事</title>,<text>干戈蝟起十年餘。誰念斯民生理踈。景運卽今開革泰。多方依舊混車書。遐方好遣降王到。僭號仍令大將除。孤矢昔曾含意氣。可能潦到在茅廬。</text>
<title>病中。用前韻呈閔正郞霽。</title>,<text>謾有頑軀六尺餘。筭耒事業大空踈。自知詩格村夫子。人訝頭銜行秘書。飯後黑甛閑日月。晚涼散步靜庭除。不才亦幸從游久。會見高軒過弊廬。</text>
<title>座主思菴先生乞退南歸。以詩奉呈。</title>,<text>乞退淸秋出玉京。子房功業子房行。卜廬地近靑山好。戀闕時瞻白日明。萬事已同尋舊夢。急流方可見眞情。載書甚欲從車後。旁舍須敎著我生。</text>
<title>金仲權落職。以詩慰解。</title>,<text>莫嘆儒冠不見容。世間勢氣日相攻。石頑未害終磨玉。劒利誰知可刜鍾。學道刳心曾有素。感時揮涕豈無從。筭來痛飮眞良計。休負盃中酒味濃。</text>
<title>題僧舍</title>,<text>千回石徑壓潺湲。金碧相輝照翠巒。萬壑煙霞塵事少。一園松竹道心閑。禪窓氣味思難得。宦路馳驅愧未安。日暮欲歸還倚杖。隔林咫尺卽人寰。</text>
<title>呈明善副樞名拜住。壬午科狀元。</title>,<text>周旋出入十年間。宗社將危事可歎。自許孤忠扶世道。俄驚太勢屬權姦。筍輿歸去陶元亮。紗帽風流管幼安。不待象胥心已會。相看一笑好開顏。</text>
<title>藏經音讚詩。乙卯春。奉敎製。</title>,<text>崧陽宮殿綵雲邊。龍象潮音振法筵。海藏傳將開大寶。琅函繙閱結良緣。光明普照三千界。曆數相承五百年。初政兾蒙方便力。更敎朝野得安眠。</text>
<title>次古人韻。呈同舍諸公。</title>,<text>騎省司存禁掖東。遭時誰復歎飄蓬。詩書不負三生志。家世相傳一箇忠。紅芍翻階徒有句。皁囊伏閤未收功。盃中瀲灧黃封酒。慙愧承恩作醉翁。</text>
<title>惜春。呈子庚。</title>,<text>京塵漠漠九衢長。寸廩馳人不耐忙。擬共舊交游秉燭。虗經禊事飮流觴。綠搖溪柳風吹線。紅入園桃雨坼房。景物儘知隨處好。君家別㨾有華堂。</text>
<title>益山府院君李文忠公挽詞</title>,<text>帝念東民降大才。歷揚華秩到三台。忠心更與艱危固。盛節難將勢利回。摠擬愸遺調鼎鼐。何知不弔夢瓊瑰。從今誰是經綸手。執紼那堪爲國哀。						前聯。甲辰年間留都事。</text>
<title>十八日到大丘。翼日。安集携酒見訪。</title>,<text>數年南望想音徽。何幸今朝半面知。案上盃盤多異味。門前草木亦淸輝。黃雞白日玲瓏唱。蒼狗浮雲子美詩。更與使君聯袂坐。笑談方穩不須歸。</text>
<title>憶昔。寄隱峯禪師。</title>,<text>憶昔京華踏軟紅。每因休沐訪禪宮。論詩一味眞佳境。說法三生是苦空。晝靜茶煙飄荏冉。更深漏水響丁東。可憐今作南遷客。咫尺相望萬里同。</text>
<title>至日。用民望韻。再賦用別韻。</title>,<text>逐客承恩返故鄕。佳辰况復是生陽。豆糜相饋憐人厚。綉線初添覺日長。柳色溪寒千樹澁。梅花窓暖一枝香。夢驚雙闕隨仙仗。喜滿高堂薦壽觴。</text>
<title>寄東溪</title>,<text>五人一日出都城。漢水東頭各異程。銷骨爍金元細事。求田問舍卽眞情。山僧自可同風調。朝土何曾記姓名。別後不知凡幾首。從來和靖有詩聲。</text>
<title>秋廻</title>,<text>天末秋廻尙未歸。孤城落照不勝悲。曾陪元鷺趨文陛。今向江湖理釣絲。骨自罹讒成大瘦。詩因放意有新奇。明珠薏苡終須辨。只恐難調長者兒。</text>
<title>題月光寺</title>,<text>每逢佳處便書名。又向雙溪杖屨行。送客野橋前後影。念經松榻短長聲。山川地勝如圖畫。樹木年深自老成。北去何時更南下。懸知此景最關情。</text>
<title>上宋簽書詩 幷叙</title>,<text>崇仁在京都。無日不游牧隱先生之門。先生論前輩風流。一則曰南坡先生。二則曰南坡先生。必擧手加額。崇仁之南來也。先生曰。頃以詩寓廉使。以達景慕之懷焉。今伏讀是詩。謹次韻錄呈。幸希一覽。													庚午科中獨步行。士林爭道白衣卿。氣如暘谷生春盎。心似氷壺帶月淸。晚向江湖聊晦迹。從來草木亦知名。眼看五十年童子。天固留公瑞大平。						先生詩下題云。五十一歲童子李某。</text>
<title>游瑘山</title>,<text>山石巉巖未易躋。放驢隨意杖枯黎。雲開韓子精誠感。花落劉郞物色迷。長短藤枝橫古道。高低樹葉覆淸溪。行行盡目無人語。唯有幽禽自在啼。</text>
<title>九日漫成</title>,<text>登臨處處好山川。只恨無人送酒錢。藍澗一詩今膾炙。龍山當日卽神仙。尺邊白鴈秋聲遠。籬下黃花晚色鮮。想得故園諸子弟。尊前笑我未歸田。</text>
<title>次如大虗和祭酒韻</title>,<text>曾將六觀作菴顏。妙義超然不可還。齋罷買茶時入郭。吟餘閣筆卧看山。軟紅奔走憐吾倦。虗白逍遙羡子閑。欲與陽村乘興去。直從蓮社借三間。</text>
<title>九日。呈訥村先生內相宗盟。</title>,<text>折簡相邀上翠巓。秋天枂枂敞華筵。已將禮數同鄕黨。更把歡娛擬地仙。落帽龍山眞勝事。傳杯杜曲有遺篇。人間俯仰成千古。樂極還應一惆然。						弱齡觀國久淹留。憂患令人白了頭。美景良辰懷舊友。淳風善俗少吾州。歸來政似千年鶴。浩蕩還同萬里鷗。屈指有誰能記我。招呼今日感綢繆。</text>
<title>復用前韻。錄呈訥村先生內相宗盟求敎。末一首自叙。</title>,<text>星巒一朶聳層巓。岱色葱蘢照九筵。道味耶城老居士。風流香案舊儒仙。秋晴共蠟遊山屐。夜靜還謌問月篇。應笑鄕生猶落魄。半簪衰髮雪飄然。													布衣之極足封留。自古功名少到頭。早竊龍光登兩府。再尋文献走中州。似知禍福皆緣馬。未害浮湛且學鷗。不使薄才招衆怒。恭惟宸意儘綢繆。</text>
<title>送贇上人還山</title>,<text>功德山僧號覺贇。山中勝事說生津。一間蘭若元非世。四箇如來最是神。階藥卽今明似錦。井蓮當日大於輪。吾菴妙寂尤淸絶。方丈香燈普濟眞。													千山萬水路逶遲。携影飄然獨自歸。訪道飽參東院話。打袍贏得盛唐詩。深村積雪春猶在。舊隱殘雲晚更微。海上留衣曾一笑。如今贈爾却勤斯。</text>
<title>送桑麟使還</title>,<text>飄飄使節到東韓。才得交歡又別顏。滿意酒盃開祖悵。打袍詩葉載征鞍。鴨江風細波瀾靜。鶴野秋深草樹斑。若見程侯煩寄語。憶君長詠曉春寒。</text>
<title>送張學錄使還京師</title>,<text>韓邦傍海近蓬瀛。矯首時時望帝京。使介忽來傳詔命。君臣齊出拜恩榮。中原禮樂通夷俗。盛代文章屬老成。萬古虞書精一訓。君應持此佐升平。</text>
<title>送道生上人歸忠州龍頭寺</title>,<text>開天之西憶井東。岧嶢有此梵王宮。山圍平野曉雲白。江遶踈林霜葉紅。上人今日動歸楫。遊子昔年聞鳴鍾。同牓秘書應好在。爲言早晚達書筒。</text>
<title>題嶺南樓</title>,<text>高樓登眺若登天。景物紛然後忽前。風月雙淸是今古。山川十里自中邊。秋深官道映紅樹。日暮漁村生白煙。客子長吟詩未就。使君尊俎秩初筵。</text>
<title>丙寅十二月十六日赴京師。此下八首。出奉使錄。</title>,<text>弧矢當年志四方。如今奉使幸觀光。江分鷰尾成天塹。山似龍蟠遶苑墻。金碧雲開尊象魏。綺羅風動照康莊。神京制度超前古。說與卿人語合長。</text>
<title>元日。奉天殿早朝。</title>,<text>煌煌蠟炬照彤墻。宮漏聲催動曙光。彩仗分開庭上下。赭袍高拱殿中央。梯航玉帛通蠻貊。禮樂衣冠邁漢唐。朝罷更功霑錫宴。東風吹暖泛椒觴。</text>
<title>登州蓬萊閣感懷</title>,<text>征鞍初卸郡城西。又向峯頭杖瘦黎。暘谷波翻看日出。蓬萊雲近訝天低。坡仙絶唱誰能和。島客幽魂每欲迷。自是登臨多古意。非關遊子獨悲凄。</text>
<title>留沙門島。奉呈同行評理相君。</title>,<text>沙汀矯首立多時。霽景撩人欲賦詩。山作三門潮勢壯。天垂四面日行遲。神妃享祀應須報。海若潛形不敢窺。政擬長風吹送柂。同舟况復濟川資。</text>
<title>蓋州</title>,<text>書生驅馬儘悠悠。好向郵亭一日留。嵐翠平分山勢遠。春光初上柳梢浮。長川芳草晴還雨。沃野嘉禾歲有秋。正是居民懷盛德。文皇何事到荒陬。</text>
<title>定遼衛</title>,<text>東連靺鞨北幽燕。沃壤漫漫跨海堧。勛舊向來開幕府。懷綏元不用戈鋋。風吹畫角梅初落。自映朱旗火欲燃。漢代聲容無遠近。天驕那得敢窺邊。</text>
<title>謁箕子祠</title>,<text>臺山山下碧松陰。箕子祠堂靜且深。洪範九疇敷帝訓。遺風萬古感民心。鬼神阿衛森如在。蕉荔芬芳尙必歆。多少華人頻動問。愀然東望每謳吟。</text>
<title>浮碧樓次韻。錄呈巡問令公。</title>,<text>勝日同登百尺樓。長江衮衮自東流。佳人媚嫵空靑眼。遊子歸來欲白頭。巖勢遠回猶未了。物華生意不能休。吟餘却想龍潭路。信美還如客裏愁。													龍潭。驛名。肄應天府上元縣。</text>
<title>正朝宮門帖子。乙卯春。奉敎製進。</title>,<text>泰道三陽進。洪鈞一氣流。體仁存大易。謹始法春秋。</text>
<title>別裵中郞</title>,<text>寒日淡將夕。北風吹未休。如何流落處。復此有離憂。</text>
<title>內願堂大禪師龜谷雲公蒙賜御筆普賢，達磨肖像二卷。龜谷覺雲四大字。以詩爲賀。三首</title>,<text>稽首善男子。粲然騎六牙。問他蘆葉上。趣味亦同耶。													右二肖像。普賢騎象。達磨乘蘆。												卷舒自無心。吐納安汝止。何須此爲名。師道固應爾。													右四大字。師號也。																			經筳足暇日。宸翰灑餘淸。圖書四軸妙。缾錫一生榮。																				右</text>
<title>詠可遠宅瑞香</title>,<text>明窓烏木机。宴坐樂幽獨。斯人對此花。直須冠佩覿。</text>
<title>擬宮門正朝帖字</title>,<text>三陽初氣候。萬物始蕃滋。天道眞無妄。君王茂對時。</text>
<title>癸丑年立春。陶齋帖字。</title>,<text>葭管灰飛白。茆簷日照紅。兒知誦文選。翁卧夢周公。</text>
<title>櫻桃</title>,<text>粲爛朱櫻熟。團圓湛露濡。摘來盤上看。箇箇是明珠。</text>
<title>題僧舍寓軒</title>,<text>山色空庭得。花枝細雨香。客中淸興味。寄傲一窓涼。</text>
<title>絶句二十首。用唐詩分字爲韻。寄呈民望待制。</title>,<text>古郡人烟少。蕭蕭樹木荒。謫來日月久。恐此卽吾鄕。						柴門向溪水。水上有靑山。看山復看水。日日閑往還。						憶昔出京國。時序屬初秋。淹留曾幾日。北風吹弊裘。						監薤足療饑。偃仰散腰膝。今日已如斯。何須問來日。						達士亦多憂。流人不耐苦。寬恩若放歸。朝眠直到午。						紙窓朝日紅。晏起愛幽獨。有子能誦詩。方知萬事足。						步屧古城下。因登古城上。天邊獨鳥過。注目山川廣。						宦遊十餘載。自顧成底事。歸來只此身。默默多愧意。						生髮尙未燥。願言追孔周。中塗成濩落。此計應謬悠。													日暮鳥聲噪。客懷轉悠悠。何時對床話。一盃相獻酬。						南山雲一片。無心時卷舒。開窓靜相對。俯首愧不如。						夏日茄苽足。秋日秔稌多。從今學農圃。吾謀君謂何。						讀書懷古人。殊覺我無狀。翩然郭林宗。高躅遙相望。						今歲頗登穰。家家白酒香。田父日來勸。相將入醉鄕。						白雲天外飛。故山不知處。望雲却茫然。何當奉親語。						賃屋古城西。茆簷頭上低。旣無衙早晚。不用候鳴鷄。						半夜仰高天。衆星皆拱北。逐臣未賜環。苦淚點胷臆。						憂來倚壁睡。蘧蘧歸古里。何處數聲砧。覺後却非是。													山中有挂樹。欝欝長新叢。舊時同袍友。燕坐養冲融。						北來千里鴈。一一下汀洲。爲問故人信。莫是過榮州。</text>
<title>次人韻 辛亥秋</title>,<text>刖足由荊山。然臍自郿塢。功名不可求。日永掩柴戶。</text>
<title>無題</title>,<text>翻覆同雲雨。英豪起草萊。人毋輕議鞏。吾與不如回。</text>
<title>寄羅李二同年</title>,<text>歲暮懷人苦。天寒去鴈遲。平生湖海與。早晚共論詩。</text>
<title>寄寶蓮住持</title>,<text>蓮社有淸樂。道人無外求。回頭日欲暮。山翠遠浮浮。</text>
<title>題幻菴卷</title>,<text>大地浮漚上。多生閃電中。安身定何處。敢問幻菴翁。</text>
<title>哭徐澳</title>,<text>才聞求藥餌。忽見擧銘旌。畢竟彭殤妄。通家哭一聲。</text>
<title>題碧瀾渡樓</title>,<text>山水元無價。魚蝦當有年。潮生更風便。艇子自能前。						去郭數十里。登樓試此年。先生有佳句。端合在盧前。</text>
<title>送僧</title>,<text>上人來告別。搖落欲秋天。他日相逢處。山中定水邊。</text>
<title>謝人惠石榴</title>,<text>玉露添顏色。瓊漿濺齒牙。感君遙惠重。驅我睡魔賖。</text>
<title>[失題]</title>,<text>雪壓村村樹。枝枝緫作花。山童爭報道。嘉景酒堪賖。						赤葉明村逕。淸泉漱石根。地偏車馬少。山氣自黃昏。						林靜鳥聲盡。潭空天影閑。因思陶靖節。籬下見南山。</text>
<title>寄三峯隱者</title>,<text>華山南望一髮微。山中幽居晝掩扉。渠心豈肯避世者。自是俗人來往稀。						一自菩提心學傳。多少高士愛逃禪。菁莪豐芑久寂寞。空讀昌黎原道篇。</text>
<title>南郊</title>,<text>晴雲濃暖白於綿。芳草蒙葺綠似烟。信馬獨歸仍得句。箇中佳興儘悠然。</text>
<title>苦熱</title>,<text>軒䆫蒸欝汗翻漿。赤日彤雲晝刻長。賴有寸心能似水。却於炎處作淸涼。</text>
<title>次廉大博韻 二首</title>,<text>花氣濛濛惱我情。嘉眠淸晝倍殘更。山禽故向幽齋裏。啼送新腔種種聲。						有山不用開圖畫。無事何煩下奕棋。一片古心降未了。每將詩語解人頤。</text>
<title>玄聖寺讀書</title>,<text>古木千章五月涼。小樓八尺一爐香。讀殘數紙還拋却。瞌睡居然是坐忘。</text>
<title>茶呈實周主事 二首</title>,<text>海上鄕茶占早春。筠籠采采露芽新。題封寄與儀曹問。內㨾龍丹味孰眞。						黃金霏屑玉精糜。不雜蘭膏也自奇。橄欖細和玄酒淡。煩公作譜使人知。													茶譜有色香味三字。</text>
<title>奉送羅判事使日東 本官上章自行</title>,<text>封章慷慨達宸居。白髮丹心六十餘。慙愧書生身健在。紬衾豆粥愛吾廬。						扶桑萬里海波淸。初日曈曨畫舸明。好去秋風廻使節。紫宸殿下奏昇平。						藤橘原平四姓賢。遙聞千載有雲玄。煩公鄭重携家乘。題紀憑將大史傳。						徐生避世一乘桴。滄海橫流今幾秋。可是日東重人物。歲時祭祀未曾休。</text>
<title>尋散翁不遇 兪先生瓚</title>,<text>公餘策馬訪君來。晝永柴扉獨自開。若木僧房留問法。定應酒社醉對盃。</text>
<title>呈金仲權</title>,<text>弱冠連鑣共往還。花朝月夕禁林間。相逢依舊心顏好。奈此區區未暫閑。</text>
<title>西江卽事</title>,<text>淸嘯長歌卽勝遊。機心消盡狎沙鷗。瓦盆濁酒家家有。從此江頭日典裘。						杏花如雪柳如絲。春滿江城日政遲。低帽短靴人不識。歸來馬上有新詩。</text>
<title>送李生之水原</title>,<text>樓下荷花滿水開。隋城六月亦佳哉。曾聞牧隱留題咏。爲我登臨一讀來。</text>
<title>江邊夜宿</title>,<text>賈舶漁船閙一江。江邊茅舍酒盈缸。夜深水氣渾如霧。風緊濤聲忽打窓。													夜半有暴風</text>
<title>題全五倫山房</title>,<text>春風先我到山家。山北山南萬樹花。談笑自留休挽袖。興來更覺酒須賖。</text>
<title>泰齋相公宅梅花 柳侍中</title>,<text>臘前璀璨一枝香。暗使春光已濫觴。和靖淸風花亦識。定應笑我斐然狂。</text>
<title>丁未十月二十九日。扈駕康安殿。是日嘉禮。</title>,<text>后妃美化被周南。千載依然見葛覃。盛代卽今開盛禮。小臣稽首祝多男。</text>
<title>登松嶽</title>,<text>蓐食晨登至天還。層氷積雪滿山顏。少年脚力眞堪託。飛上危巓一瞬間。</text>
<title>登樓</title>,<text>晚來長嘯獨登樓。天闊風高又一秋。入夜客懷殊寂寞。半簾江月照淸愁。</text>
<title>送金若齋敬之</title>,<text>禮成港口秋水淸。扶桑初日向人明。樓船萬斛江南去。使者還如垂馬行。</text>
<title>送李密直承源巡問楊廣</title>,<text>十年海徼少人烟。似聽㞐民羽化仙。今日相君持節鉞。書生不復更籌邊。</text>
<title>[失題]</title>,<text>石磵淸陰接竹園。一時才俊入銓掄。慶筵醉客扶歸路。帽頂花枝月有痕。</text>
<title>旅寓聞鸎</title>,<text>園林白晝暑風淸。聽得黃鸝第一聲。却憶去年猶此日。客中偏覺寸心驚。</text>
<title>道上遇雪</title>,<text>雪華如席亂飄揚。驢背吟高興更長。我本陶齋好詩者。旁人錯比孟襄陽。</text>
<title>雪夜。憶三峯呈諸友。</title>,<text>日暮寒雲勢漸癡。夜來密雪下如篩。紙窓燈火團圝語。只欠三峯隱者詩。</text>
<title>次拜星見寄詩韻呈禹大諫，韓司藝。</title>,<text>禍福從來自有天。神仙祠禱最茫然。臣今稽首惟無逸。一似殷宗享歷年。						端肅神壇月滿天。遙聞環佩響鏘然。職親兩製官曹貴。文采風流共少年。</text>
<title>送僧</title>,<text>溪上靑山山上松。禪師方丈最高峯。天仙禮拜却歸去。坐瞰人寰如螘封。</text>
<title>送如師還山</title>,<text>如公蕭散已忘機。揮麈淸談玉屑霏。歲暮瑘山可高卧。一枝筇杖白雲飛。</text>
<title>春雲</title>,<text>春雲如獸復如禽。點綴晴空乍欲陰。不碍吾詩無態度。偶然乘與卽長吟。</text>
<title>秋日雨中有感</title>,<text>琵琶一曲鄭過庭。遺響凄然不忍聽。俯仰古今多少恨。滿簾踈雨讀騷經。						他鄕作客頭渾白。到處逢人眼不靑。淸夜沉沉滿窓月。琵琶一曲鄭過庭。此思菴先生臨絶之詩也。謹錄如左。</text>
<title>丁未七月十五日。夜赴直廬。夢得一聯。覺而記之。用字頗奇。遂足成一絶。</title>,<text>腸銕不紅炎熱裏。眼波常白混淆中。欲從稚子問松菊。倒壑狂瀾難復東。</text>
<title>冒雨過地藏寺南池</title>,<text>楊柳和煙絲㨾垂。滿池春雨燕飛飛。蓑衣過客知多少。能得新詩一首歸。</text>
<title>聞裵中倫醉後對尹周臣相泣。戲呈。</title>,<text>裵公才調久邅延。知己逢來淚逬泉。慷慨不須三十字。治安今見一千年。</text>
<title>癸丑十月初八日。扈駕西江卽事。應敎作。</title>,<text>駐蹕平皐炁像新。非煙非霧靄江津。擬將献賦才華薄。誰道詞垣得箇人。</text>
<title>題所居觀物齋二首</title>,<text>禽中有鳳獸中獜。鳳是嘉祥麟是仁。莫道從來爲異類。分明畢竟勝如人。						有生元自共吾天。到得相形始判然。取譬一言眞妙訣。聖人端爲後人傳。</text>
<title>送鏡上人還山。仍作三絶。寄麟角，定覺兩禪師。</title>,<text>冗中又過一年春。蒼狗浮雲世態新。缾錫飄然不知處。如師眞箇是高人。不見深公今二春。料應詩語更淸新。上方白日無餘事。坐同京都數故人。																				右寄麟角												母子山深復莫春。杜鵑晝哭樹陰新。題詩問訊然禪者。解扣松扉有幾人。													右寄定覺</text>
<title>王博士席上</title>,<text>畫堂深處綺筵開。腸斷佳人舞袖廻。醉裏欲歸仍健倒。帽簷花片落金盃。</text>
<title>題妙覺琛禪師房</title>,<text>十笏禪房一篆香。窓前綠樹午陰涼。㞐僧也自人情在。手摘櫻桃勸客嘗。</text>
<title>題雲上人雪岳詩卷</title>,<text>雪嶽上頭雲上人。江湖萬里不羇身。逢場作戲君家事。故向陶齋乞句頻。</text>
<title>寄崔延安</title>,<text>謫宦江城寂寞心。誰能載酒去相尋。公餘續得尊高錄。顂有過從老翰林。						前翰林金方柱退老延安。</text>
<title>過金仲賢故㞐</title>,<text>園林春盡落花飛。門掩蒼苔半上扉。詩酒十年渾似夢。龍山此日淡斜輝。</text>
<title>端午</title>,<text>五侯池舘暑風微。撩亂鞦韆綵索飛。紈扇羅衫也羞澁。綠陰深處故依依。</text>
<title>春歸</title>,<text>病裏春歸大劇忙。䓗䓗綠葉露華光。東風可是無情思。吹送餘花過短墻。</text>
<title>端午直廬</title>,<text>一苑榴花露泡紅。珠簾垂地滿薰風。天顏政爾憂民瘦。怕進江心百鍊銅。</text>
<title>登樓。代人作。</title>,<text>西風遠客獨登樓。楓葉蘆花滿眼愁。何處人家橫玉笛。一聲吹斷一江秋。</text>
<title>題神孝寺息師蒲萄軒。與達可，敬之諸公同賦。</title>,<text>息師方丈儘淸幽。樓外葡萄一架秋。最好滿盤堆馬乳。何須作酒博涼州。</text>
<title>過淡菴先生故宅先生扁其堂輔仁</title>,<text>罷相歸來講素王。摳衣曾入輔仁堂。如今報德嗟無地。敬爲公拈一辦香。</text>
<title>直廬卽事。呈可遠院長。</title>,<text>承明宮闕五雲間。拜賜氷漿玉椀寒。譔進新詞傳樂府。侍臣風韻儘淸閑。</text>
<title>送均師還</title>,<text>靑山疊疊水重重。一箇老僧携短筇。他日相逢何處是。淸風榻畔數栽松。</text>
<title>觀人圍棋</title>,<text>手談相對小窓間。簷雨蕭蕭映碧山。勝負固應關一下。機深却似十分閑。</text>
<title>直廬晝眠</title>,<text>御溝淸淺柳陰間。繞檻緣階碧玉寒。地禁何曾春鳥管。一聲啼破午眠閑。</text>
<title>茶一封幷安和寺泉一甁呈三峯</title>,<text>崧山巖鏬細泉縈。知自松根結處生。紗帽籠頭淸晝永。好從石銚聽風聲。</text>
<title>題神孝寺湛師房</title>,<text>蘿衣百衲已忘形。悟道年來輟誦經。禪榻落花春寂寂。松風和雨生茶缾。</text>
<title>安集見訪</title>,<text>漂泊天涯吏部郞。逢秋徒覺寸心傷。今朝喜見高軒過。一擧還能累十觴。</text>
<title>九月二十三日</title>,<text>先王弓劍鼎湖遺。歲月人間已一朞。當日侍臣流落客。雙眸淚盡血垂頤。</text>
<title>余到大丘未一月。而太子山長老以詩慰解。又因崔關問安。關還。次韻錄呈。</title>,<text>珥筆飄纓侍衮龍。誰知遠迹到南中。滿城紅樹腸堪斷。更聽孤鴻叫朔風。						來詩有滿城紅樹之句						靑山隱隱走虵龍。寺在烟霞杳靄中。何日團蒲紙窓底。一燈相對聽松風。</text>
<title>感舊</title>,<text>南薰殿閣動微涼。只尺臨軒白日光。曾共羣賢參侍從。祗今淸夢講文王。						嘗召赴書筵。講大學文王敬之一章。</text>
<title>十一月初五日。蒙恩還鄕。</title>,<text>茆屋蕭條磵水邊。歸來松竹亦欣然。渾家共說君恩重。祝壽千年又萬年。</text>
<title>山齋有懷京都諸友。因寄一絶。</title>,<text>一溪澄淨四山深。白日脩然世外心。京國故人安穩未。因風莫惜報徽音。</text>
<title>可遠待製以詩見寄。次韻奉呈。</title>,<text>臘底窮閻雪霰深。故人誰是歲寒心。玉堂應製知無暇。也有新詩到竹林。						盛代恩霑萬物深。孤臣最有譽堯心。近來擬進中興頌。我亦前御帶翰林。						僕亦嘗代乏應敎故云						淸時高卧草廬深。世上功名不到心。笑煞山雲多事在。朝朝曳白過前林。</text>
<title>望瑘山戱賦</title>,<text>山腰雲氣山頭雪。蘭若高低縹渺中。未是山靈專事佛。數峯來繞一儒宮。</text>
<title>戱賦一師念珠百八顆</title>,<text>念念循環無盡期。茶房酒肆也相隨。問師百八彌陁佛。邦箇彌陁解道師。</text>
<title>用民望韻。呈天民州判。尹就</title>,<text>高軒此日過山家。一聽跫音喜倍加。童稚情親仍邂逅。淸談衮衮到棲鴉。						人世紛紛分寸爭。異鄕相訪豈無情。知君道炁從來勝。愧我吟詩大瘦生。						輕閑不比宰官身。步屧東郊已早春。才罷尋梅還問柳。靑天白日一綸巾。						春酒新芻琥珀濃。持盃一笑對前峯。踈頑拚却淸時棄。敢爲功名學發蹤。													漢書作縱。今用史記語。</text>
<title>得友人書</title>,<text>望極停雲眼欲穿。今朝消息喜相傳。縱然說得歸耕好。奈此曾無負郭田。</text>
<title>新晴</title>,<text>爲愛新晴倚草亭。杏花初結柳條靑。詩成政在無心處。枉向塵編苦乞靈。</text>
<title>山中感興 四首</title>,<text>十載邯鄲夢裏身。歸來喜見故山春。松醪酒熟無人過。醉向花陰脫却巾。						水聲松韻有誰爭。占斷他時更野情。大地烘爐人自苦。山中盡日嫩涼生。						小溪東畔兩三家。梨栗今秋結轉加。收拾不拘山遠近。日斜歸路伴林鴉。						爐紅氊暖睡方濃。不省紛紛雪滿峯。淸興曉來開戶出。王壺銀界沒人蹤。</text>
<title>游瑘山呈息谷</title>,<text>春山花木政紛披。三日騎驢醉賦詩。在俗超然端自負。更須印可賴吾師。</text>
<title>奉送息谷吉祥山之行</title>,<text>吉祥山色夢中靑。行李飄然一淨缾。若見林君煩寄語。杜門淸坐草玄經。</text>
<title>雨中看牧丹</title>,<text>嬌嬈無力任攴撑。笑臉初開尙宿酲。雨濕紅粧終不管。憐渠元自大憨生。</text>
<title>謝息谷惠米</title>,<text>吾生潦倒復麤踈。久矣家無擔石儲。蒙賜長腰珠玉粒。何須更作魯公書。</text>
<title>七夕</title>,<text>銀河淸淺鵲橋橫。天上星官此夕行。乞巧從來兒女事。令人笑殺柳先生。						天孫歲歲有佳期。勝似人間遠別離。回首脩門路迢遞。不堪秋色上江籬。</text>
<title>冒雨過東安江。書所見。</title>,<text>下却扁舟立釣磯。一江風細雨絲絲。蓑衣蒻苙眞成畫。遮莫渠儂未解詩。</text>
<title>白廉使惠茶</title>,<text>先生分我火前春。色味和香一一新。滌盡天涯流落恨。須知佳茗似佳人。						活火淸泉手自煎。香浮碧椀洗葷羶。巓崖百萬蒼生命。擬問蓬山列位仙。</text>
<title>有感寄樞齋先生</title>,<text>浮雲流水古今情。得失同歸一羽輕。持正祗應成獨笑。木綿菴遠可憐生。</text>
<title>李浩然借拙藁。以詩答之。</title>,<text>嶺海三年謾賦詩。遣懷寧復兾人知。若加斤削猶堪讀。只恐先生下手遲。</text>
<title>題浩然遁村卷後</title>,<text>求田問舍愧吾遲。富貴從來不可期。好向遁村消日月。李先生記子虗詩。</text>
<title>十月十五日夜。霜月滿天。負手行庭。吟得短篇。寄呈息谷長老。</title>,<text>瑘山靑瑘水淸▣。客子胡爲久都城。歲將暮矣霜霰零。便當扣師月下扃。</text>
<title>呈尹判書求梅</title>,<text>遠游曾到海南湄。千樹梅花千首詩。今日歸來玄化里。誰人寄與兩三枝。</text>
<title>再呈尹判書求瑞香靑葉紫花最香譜云</title>,<text>床頭置易淨無。日色烘窓暖似春。靑葉紫花香可愛。煩公擔送伴幽人。</text>
<title>梅花 五首</title>,<text>折得梅花一兩枝。膽缾斜揷轉淸奇。騷人只解吟秋菊。未見參橫月落時。						暖日晴窓始吐葩。相看胷次自無邪。多生結習從今盡。髣髴昆耶長者家。						一自江湖有此花。古人題咏幾相誇。暗香踈影眞佳語。試信逋仙是大家。						溧泊曾游海上村。婆娑千樹月黃昏。卽今京國仍爲客。一咏幽姿一斷魂。						坤陰用事政難禁。萬彙歸根未易尋。昨夜南枝生一白。焚香端坐見天心。</text>
<title>李浩然送唐詩。以詩答之。</title>,<text>漢山南望路逶迤。有底花時久別離。二月已過三月盡。苦吟多是憶君詩。						令子傳書慰所思。仍携數秩盛唐詩。杜門終日高聲讀。人道陶齋一段奇。</text>
<title>雨中。見淸涼然禪師。</title>,<text>細雨濛濛晚未晴。摩耶山與白雲橫。自慙牽俗無由往。遙向中峯禮磬聲。</text>
<title>睡菴文長老印藏經于海印寺。戱呈。</title>,<text>睡菴認破本來眞。不是尋行數墨人。安用區區印經卷。止啼黃乘未爲珍。													曹溪一味豈言傳。微笑拈花亦偶然。好向武陵橋上看。山光水色蔚藍天。													海印洞口。有武陵橋。</text>
<title>題僧舍</title>,<text>山北山南細路分。松花含雨落繽紛。道人汲井歸茅舍。一帶靑烟染白雲。</text>
<title>送兪散翁還別業</title>,<text>湍州山水號淸幽。我欲臨江起一樓。黃髮他年同里社。鷄豚往復燕春秋。</text>
<title>代書寄法水長老</title>,<text>秋風吹送鴈南飛。一首新詩寄翠微。松鶴巖猿應悵望。去年游客不曾歸。</text>
<title>寄深源長老</title>,<text>深源古寺在瑘山。松栢陰中不掩關。擬把楞嚴叩精義。倘能乞得此身閑。</text>
<title>寄全齋李先生 舍弟崇文行</title>,<text>契闊如今已四年。中間世故改紛然。暮雲春樹相思意。說與崇文子細傳。</text>
<title>過廣州憶李浩然。時在川寧之江村。</title>,<text>一年兩過漢山邊。復憶吟詩李浩然。宦路向來翻覆甚。好將身世付漁船。</text>
<title>日本有天祐上人。饋赤城紫石硯。以詩爲謝。</title>,<text>海岸神山是赤城。山中寶氣燭天明。上人斲得羊肝石。持贈東韓翰墨生。						肌理如脂不假硎。池邊石眼點華星。染毫敢作雕虫字。擬寫楞伽一部經。</text>
<title>次如大虗九日韻</title>,<text>山川形勝更淸秋。病客無聊只卧遊。門外白衣誰解送。籬東黃菊不曾收。						三峯渺渺聳高秋。峯頂騷人賦遠遊。今日飄零猶故態。皇天老眼幾時收。						三峯曾吾也。感時懷友。自不能已。													劉安鷄犬白雲秋。曾怪神仙汗漫遊。縱是陶齋低且小。主人豪氣未能收。						松都最好一年秋。瀟洒溪山勸客遊。想得風流三峴會。花前落帽玉纖收。</text>
<title>走筆謝眞師惠蒲萄</title>,<text>筠籠玉實累累堆。題封遠自梵宮來。一箇入口沉痾失。何必採藥尋蓬萊。</text>
<title>八關大會日。呈誥院諸公。</title>,<text>先朝法從似晨星。竊忝鴻樞鬢尙靑。却憶當年沉醉處。吏曹南畔有槐廳。						望之誰不是仙儒。唾落人間萬斛珠。霞液橘盃香滿座。風流却似舊時無。</text>
<title>題妙覺琛師房</title>,<text>十日禪扉九不開。香爐火滅但寒煤。西風陌上紅塵漲。何處飄然去未回。</text>
<title>奉送冏公智異山之行。次圃隱韻。</title>,<text>壽老雖亡尙典刑。冏公後出似藍靑。今從智異山中去。且問何人共說經。</text>
<title>題神孝寺祖師房</title>,<text>綠葉低詹暑氣微。寺樓終日澹忘歸。烹茶享客求題壁。却笑居僧未息機。</text>
<title>送門生韓有文之西原覲親</title>,<text>生子須當不後人。此行亦足慰渠親。壽觴酒瀲斑瀾舞。好是庭闡一笑春。													陶隱登科最少年。年來學業墮茫然。如今眊矂應休怪。玉汝吾知上有天。</text>
<title>吟得二十八字。寄崛山近公禪師。</title>,<text>陶隱先生數甚奇。天涯三載髮如絲。歸來京國故人少。東望崛山勞夢思。</text>
<title>贈省敏近公禪</title>,<text>柳州遺藁氣凌雲。晨起硏劘至日曛。自笑老生多技癢。從君又欲借蘇文。</text>
<title>七夕宴集</title>,<text>落日徘徊雲不流。高樓歌吹海山秋。天孫也自有佳會。遠客奈何搔白頭。													珈瑘山下是吾州。老子遠遊今又秋。夢裏幾回成獨往。覺來依舊海西頭。						使君風采照南州。握手笑談聊散愁。行止由來天所賦。病夫從此亦何求。</text>
<title>贈寶蓮</title>,<text>懶殘逝矣幾星霜。回首天台路渺茫。又是寶蓮相見少。不禁淸夢覔禪房。</text>
<title>贈慶山</title>,<text>明日重陽欲乃何。慶山携酒卽來過。盃心不厭十分凸。泛泛黃花生綠波。</text>
<title>[失題]</title>,<text>枕蘭亭畔水悠悠。紅樹秋光漾小舟。安得玉簫橫玉手。一聲吹送客中愁。																				州判先生有好懷。淸風太守玉山頹。撙前共作神仙會。病客扶筇首重回。</text>
<title>南行呈圃隱</title>,<text>兩鬢年來雪一層。不堪羸疾更侵凌。誰家解畜江南藥。却老吾當學永興。						前朝諸王有永興君者。被虜日本甚久。國人莫記其存歿。歲己巳。人有自日本來者。自謂永興君。國人疑之。先生亦辨其僞。以爲考其生年。今當老矣。而貌不衰。何也。答曰。吾服江南藥。故能却老耳。事聞。下憲司核實。先生坐次南遷。今此詩用其語。盖譏之也。						先生手撫一張琴。座上諸公更整襟。自笑十年箏笛耳。却於今日聽淸音。</text>
<title>送金少年自知之陽山。兼東陽山長老。</title>,<text>陽山寶地淨無塵。好箇齋公作主人。邇來消息平安未。爲報相思過一春。						年少金生藝已工。他時塲屋捷奇功。吾家豚犬何爲者。勤苦看書笑乃翁。</text>
<title>星山別業</title>,<text>身世飄然水上萍。歸來幸此有柴荊。却將萬里乾坤眼。坐對星山一點靑。</text>
<title>奉記密陽朴狀元</title>,<text>綠髮離鄕白髮歸。中間世故夢耶非。從今何處來尋我。不是僧窓卽釣磯。</text>
<title>[失題]</title>,<text>致身兩製亦無端。夕直朝衙醉夢間。好在神堂南澗水。他年歸去照蒼顏。</text>
<title>[失題]</title>,<text>金剛僧舍在城東。一樹山茶滿院紅。何日更爲花下客。醉看香霧洒空濛。						曾共猊師撫稚松。東峯游了又西峯。如今松樹已過顙。惆悵猊師難再逢。</text>
<title>扈駕壺串卽事</title>,<text>從臣帳幕與雲浮。細雨斜風六月秋。却恐翠華霑濕久。新樓高壓大江頭。</text>
<title>題諫院詩卷</title>,<text>朝焚諫草綠煙長。世道區區好事郞。自是君王高舜聖。祗緣無處費文章。</text>
<title>寄圃隱</title>,<text>圃隱崇班押廟堂。靑雲知己倒輝光。南歸敢作留連計。佳會應須趁早涼。													回首松山髮樣微。旅魂鄕思共依依。道坊堠子應相怪。又是飄然一布衣。						山重水復路微茫。白汗翻漿畏景長。馬上有時成獨笑。悲歌一曲鳳求凰。						少日陪游翰墨塲。中間存歿兩堪傷。如今海內孤危甚。政是稽山盛孝章。						嘗讀孔文擧論盛孝章書。云海內相識。零落殆盡。唯有會稽盛孝章在耳。孤危二字。亦書中語也。</text>
<title>中原雜題</title>,<text>天淨雲高秋氣新。倦游無處可怡神。行過萬里仍爲客。坐愛南山不負人。						千峯廣利遠來過。列案珍羞厚意多。想得分從香積界。深慙不是老維摩。						靑山環拱水縈回。布襪芒鞋幾往來。三十二年如一夢。夢中猶記鳳凰臺。						人世誰非夢幻身。却從流落作悲辛。何當共聽松風坐。話盡三生石上因。</text>
<title>睡起率爾有作。錄奉金生長老法座。幸一笑。</title>,<text>古鼎燒殘一炷香。頹然自到黑甛鄕。覺來情思淸如水。未用區區學坐忘。						小梁棋品豈名科。爲底香秔費數馱。若對陶生饒一著。便能呼酒飮無何。						踈風細雨近重陽。籬下黃花已有芳。爲報金生堂上老。引陶沽酒也何妨。</text>
<title>十七日早朝。上御奉天門。臣崇仁等蒙賜冠服。獲與朝官列拜午門之外。</title>,<text>黃金闕角上初暾。踵武夔龍謁至尊。須信聖恩無內外。朱衣玉佩映端門。</text>
<title>是日。皇太子御文華殿。儀禮司序班前導。入自左掖門。列拜東宮南門之外。</title>,<text>謳歌四域共歸仁。端拱春坊近薦紳。何幸微臣隨列辟。得瞻堯顙類高辛。</text>
<title>詠安南</title>,<text>漆紗爲帽皀紗衣。會得華言說却非。函表更兼珍翫進。逡廵不敢近天威。</text>
<title>詠流求</title>,<text>揷羽仍將帛裹頭。斑衣却使別人羞。說來言語侏𠌯甚。土貢唯看果下駒。</text>
<title>旣賦二詠。以示周君嗣昌。嗣昌曰。願聞自詠。輒口號。嗣昌。廣東貴溪人也。今爲會同館大使。</title>,<text>表裏山河習俗醇。地連華夏必親仁。千秋天錫箕疇在。神會心融豈乏人。</text>
<title>龍江驛開船</title>,<text>畫船撾鼓發江關。正是朝正使者還。更向都門一回首。五雲飛繞紫金山。</text>
<title>楊子江二首</title>,<text>蒙衝巨艦載熊羆。百里央央見彩旗。誰道長江限南北。君王神武耀華夷。													江流東注政漫漫。日暖波光綠可餐。堪笑六朝何事業。祗憑衣帶欲偏安。</text>
<title>過儀眞二首</title>,<text>今隷楊州府。古名眞州。						粉堞雲橫水遶藍。畫船來往接東南。政逢四海爲家日。還問當年郝大參。						處俊爲遼東副緫管						十里春風颺酒帘。筠籠處處賣黃柑。蓬䆫曉起成微醉。頓覺江湖興味添。</text>
<title>過楊州</title>,<text>朝雲暮雨鎖嬋娟。羅綺氤氳鬧管絃。人物繁華渾似舊。風流還有杜樊川。</text>
<title>瓊花館有感</title>,<text>苔斑石柱雨痕多。春盡何人肯暫過。惆悵花神無處覔。定應奔月伴姮娥。</text>
<title>舟行自高郵湖。過范光，白馬二湖。奉懷東亭，圃隱二位先生。</title>,<text>高郵城下片帆張。白馬長湖接范光。滿目滄波渺何限。先生胷次更汪汪。</text>
<title>舟中望寶應</title>,<text>孤城背水望來遙。白塔亭亭已見招。坐倚蓬窓詩思遠。江湖滿地畫難消。</text>
<title>過淮陰。有感漂母事。</title>,<text>一飯王孫感慨多。不須菹醢竟如何。孤墳千載精靈在。笑煞高皇壯士歌。</text>
<title>超然臺在諸城縣。古之密州。今隷靑州府。</title>,<text>一片高臺聳半空。摩挲短碣認蘇公。風流人物今安在。寒崔踈林夕照紅。</text>
<title>沙門島懷古</title>,<text>憑高欲望蓬萊島。渺渺烟波接蒼昊。安期空有棗如瓜。斜日茂陵生秋草。						八側當日訪壺瀛。雲間旌旄擁飆輦。令人悵然欲從游。且問弱水今淸洼。						舌古之罘一點山。鴉鬟側影滄波間。祖龍遺跡復誰記。石刻剝落苔紋斑。</text>
<title>金州途中</title>,<text>馬上東風日日吹。遙看楊柳萬金絲。歸來政趁韶光早。擬向高堂獻壽卮。</text>
<title>渡𪀋綠三月初二日</title>,<text>行行恰到𪀋江濆。物色依然是故園。怪底相逢皆刮目。新詩大半帶華言。						已上二十首。出奉使錄。</text>
<title>送僧</title>,<text>忽忽羇懷未易寧。秋風况復送師行。一般門外淸溪水。嗚咽殊非舊日聲。</text>
<title>蠅</title>,<text>終日營營几案前。飛來飛去勢飄然。家童未用麾梭拂。留與淸霜九月天。</text>
<title>題明遠菴</title>,<text>架巖開數間屋。面壁有一箇僧。洞裏淸泉白石。軒前古木蒼藤。						詩思奇奇怪怪。宦情莫莫休休。手裏携柱杖子。尋僧直到山頭。</text>
<title>題康子野巻 號梅谿</title>,<text>憶昔與君獻賦。南廵駐蹕西原。邇來歲月踰八。交契深於弟昆。						雪盡梅谿淸淺。香凝竹屋氤氳。羡子翩然歸去。宦情淡似秋雲。</text>
