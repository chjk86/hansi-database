<title>贈人 失名</title>,<text>懷吾奇兮自珍。攬余轡兮何之。趁歲暮兮山之中。携我友兮同歸。月皎皎兮雪皚皚。照二人之襟期。年光倏其易催。望美人兮何時。心懷悽其鬱抑。陟平陵兮興思。寒風凄兮夕起。落照多於空山。雲生兮遠岫。鳥飛兮知還。執子手兮徘徊。紓心肝兮怡顏。春蘭兮秋菊。聊與子兮相歡。</text>
<title>鄕老朴 興男 挽</title>,<text>半生棲息臥園林。疏屋寒簷太古心。雙劍百年今日會。紫雲春草夜臺深。公之配先亡。至是諸孤新卜紫雲山以葬公。遷其先妣墓祔焉。</text>
<title>李正字 樟 挽</title>,<text>丹雀千年瑞。精金百鍊剛。鵬圖方刷翮。玉匣遽埋光。鶴髮啼殘日。君有雙親皆老 蘭情怨夜霜。君有小室甚哲。君歿。書苦語置衣帶中。自決以從君。聞者莫不憐之。 傷心寢門慟。新月照虛樑。</text>
<title>族叔宋判官 希建 挽 癸酉</title>,<text>拓落吾宗老。鮎竿困調遷。通衢遲闊步。遐算縮稀年。有命知天定。傳家仗子賢。門衰今日淚。灑向洛江邊。</text>
<title>竹窓李公挽。三首。○丁丑</title>,<text>忍說當時事。腥膻汚海東。從容辦一死。板蕩見孤忠。大節光前史。英魂訴上穹。綱常宇宙內。不墜賴吾公。二談笑春風襲。襟懷霽月明。從來師友義。別有弟兄情。已失船巖約。誰同鶴野耕。忍看遺後語。一字淚千行。三世運今如許。論襟憶去年。何顏戴白日。有淚怨蒼天。得正公無憾。求生我自憐。落南仍抱病。長痛望新阡。</text>
<title>次英甫所示尹汝望韻。三首。○戊寅</title>,<text>倦鳥投林外。川原欲暮時。桑麻新事業。松菊舊心期。海內風塵暗。山中日月遲。神交非在面。勖爾作男兒。末句寄意。尹兄尙失一奉故云。二 時尤庵在黃澗道川。先生在公州五道山下。月白黃溪夜。花明五道時。誰敎生並世。更與病爲期。水到滄溟闊。雲歸碧落遲。而征我日邁。德立是男兒。三三韓新化日。一德格天時。魚鳥尋前約。經綸結後期。地偏花意懶。山遠水聲遲。大業吾無奈。程科有小兒。</text>
<title>謝道川寄白芍。二首。</title>,<text>斂君醫國手。寄我醫身藥。相憐荷同病。打疊期一服。二托根在石罅。貞姿較白雪。采采勿盈筐。留待秋成實。</text>
<title>以臘劑爲報。復寄一絶。</title>,<text>我有通靈藥。還醫自家疾。聊將贈同人。勿謂吾未達。</text>
<title>偶吟寄道川，道案求和。三首。○戊寅</title>,<text>僕聾瞽於詩。每因思賢之切。或有所詠。有詠則不敢有隱。但從前未蒙斤評。以是个然。獨坐成癡鈍。閑吟對日斜。每嫌銅有臭。誰信玉無瑕。宇宙吾生晩。唐虞壯志賖。殘膏眞味在。離索莫深嗟。二世味淡於水。心源靜似禪。扶筇獨出戶。新月照嬋姸。三偃蹇松千尺。蕭疏竹數竿。猶堪托歲暮。惆悵更盤桓。</text>
<title>竹窓李公夫人挽 戊寅</title>,<text>福善終無驗。天心亦靡常。雀穿前夜縠。猿斷昔年腸。黃壤埋雙劍。靑氈付二郞。平生母視義。孤露轉悲涼。</text>
<title>庶舅金上舍 伯生 挽 戊寅</title>,<text>湖嶺迢迢闊。音書杳杳稀。飄零仍此別。塵世轉堪悲。弱弟將何托。稚兒未有歸。沈痾違永訣。留與夜臺期。</text>
<title>贈友人</title>,<text>四月花林鸎亂飛。故人來告故園歸。蓑衣贈別寧徒爾。知子東陂有釣磯。</text>
<title>李生  挽。二首。○竹窓之胤○庚辰</title>,<text>非夫人慟而誰慟。福善之天奈莽茫。六載林烏啼有怨。君連服斬齊。未沒喪而逝。 數行沙雁影何忙。君有三昆季。仲氏與君相繼淪逝。伯氏煢然獨存。 連墻夙約嗟成謬。嘗與君有同居之約。 托子情辭死敢忘。君疾草。寄余書告訣。托以孤兒。 泉裏先兄如問我。爲言依舊事長桑。先兄常愍念余病故云。落落疏恢八尺身。見心開口卽天眞。淸詩元自性中得。君有詩才。不勤勉而能。 華質咸稱席上珍。君在洛。交游多附。咸謂君有長者風。 兩世二人悲隻影。在君昆季。只有伯氏在。諸子只有君孤兒。 四年三哭怨蒼旻。自丁丑至今。君家連有三喪。 新阡舊壟皆難赴。病淚無從自濕巾。前後喪。皆以病負臨穴故云。</text>
<title>贈申侍直 翊隆。○二首。○甲申</title>,<text>昨見兄詩思滔滔瞠乎自失。聊得二絶。以報盛意。傷時洞裏勸耕人。曾是春宮陪從臣。世事卽今堪痛哭。行藏直欲問蒼旻。衮衮天機物色新。澗邊花柳已爭春。無端一掬孤臣淚。灑向燕雲漢水濱。</text>
<title>偶吟 甲申</title>,<text>天數吾猶憾。人謀或後君。孤臣一掬淚。灑向北歸雲。</text>
<title>琴巖宋公 夢寅 內挽 甲申</title>,<text>名家菊齋後。大姓驪興族。貞姿自天然。圖史秉女則。及笄擇好逑。歸作琴巖匹。琴巖出天才。旣畀還早奪。空餘寶唾在。零落舊箱篋。收拾幸成帙。賴有賢配力。芝翁爲批選。竹老留筆蹟。經營付剞劂。流傳照人目。雋永自膾炙。琬琰不就滅。千秋朱鳥影。庶慰泉下魄。陶潛有遺篇。未聞翟氏輯。伯道縱無兒。螟蛉終式穀。寒門有貴客。位望耀金玉。追榮及三世。母貴視子爵。食報倘在是。福善理不忒。蟠桃擬見實。未覺西日沒。纔送板輿行。遽見丹旐出。朅來一月間。人事忽變易。哀榮固無憾。存歿情何極。沈痾負出郭。惻愴空灑泣。薤歌兼誄語。女史庶有述。</text>
<title>內弟金生 梁 挽 丁亥</title>,<text>我生苦伶俜。相依惟有爾。內外托弟晜。情愛猶同氣。我病爾則健。我老爾方壯。常謂我先死。使爾營我葬。去夏邀爾來。濠榭作信宿。衣狗有萬變。衮衮悲歡劇。誓同江上社。蕭灑送暮年。別來幾日月。書札何翩翩。豈知一宵間。天高鬼神惡。人生孰無死。爾死最可惻。少壯遽如許。老病那足恃。門戶轉凄涼。宗祠更無寄。情事爾未伸。經紀復誰托。一男纔齔齒。靑閨聞善哭。日色爲爾昏。江流爲爾咽。爾有入土期。我病不得出。泉裏倘相逢。終知別時少。題詩寄冥漠。一夕腸九繞。</text>
<title>尹大諫 煌 遷葬挽 戊子</title>,<text>每讀遺章涕自揮。春秋知罪在於斯。當年誰識苞桑戒。沒世空令志士悲。水齧周原和更出。波驚延渡劍相隨。傷今撫古增多感。欲擧籃輿安可期。</text>
<title>尹大諫 煌 夫人挽 戊子</title>,<text>牛老斯文表。松翁忠義全。早承名父敎。歸配大夫賢。壽考殆三世。悲歡閱萬緣。惟應懿範在。女史倘能傳。</text>
<title>畸菴鄭公挽 庚寅</title>,<text>相國風流夙所欽。承家文彩映朝簪。東南間氣堂堂盛。河海雄詞浩浩深。浮世萬緣輸一醉。暮年幽抱付孤吟。樓成白玉催新詔。人返淸都輟故音。尙憶築場相向哭。可堪墜緖更難尋。高名朱鳥今誰繫。獨立蒼茫淚滿襟。</text>
<title>宗兄宋生 國銓 挽。二首。○庚寅</title>,<text>宗業凄涼詎忍言。更憐西日照堂萱。傷屯惜短千行淚。惟爲麟兒慰九原。追隨同巷幾經春。伯仲之間意更親。梅柳正姸寒食近。短筇誰與步溪濱。</text>
<title>淸陰金先生挽。二首。○壬辰</title>,<text>精金良玉佐王姿。大節孤忠草木知。節似仲連蹈海日。忠如屬國齧氈時。三韓禮義辭無媿。萬古彝倫賴不隳。想得天心應有定。生公伯仲伏華夷。算來先友孰長年。瞻仰常如斗在天。東閤賢儒知是忝。故人稚子許相憐。山頹不盡平生淚。離昃空吟殄悴篇。獨抱幽銘慰孤露。屋樑殘月更依然。</text>
<title>羅同知 萬甲 夫人挽。二首。○壬辰</title>,<text>令子曾從我。賢孫又贅門。百年姻好託。三世義情敦。奇禍仍何慘。良緣解作冤。霜村前歲客。泣盡廣陵雲。二哀哀至情在。慘慘未亡兒。尙慰爺孃意。知蒙覆護私。仁天猶不悔。薄命更依誰。欲語腸先斷。題詩寄我思。</text>
<title>盧正言 峻命 挽 壬辰</title>,<text>蓮籍同名日。芝山托契初。悲歡卅載裏。意氣百年餘。寥落晨星闊。蒼茫夜壑虛。平生鷄黍約。回首只沾裾。</text>
<title>金龍宮 德民 挽 壬辰</title>,<text>昔訪離山勝。仍尋谷口居。殘燈五更話。小雨九秋初。大耋哀榮足。浮生夢幻如。諸郞托金石。東望淚盈裾。</text>
<title>鄭宜寧 昌詩 挽。二首。○壬辰</title>,<text>戎馬蒼黃日。華陽邂逅初。飄蓬相藉在。把酒各欷歔。往事渾如夢。浮生摠是虛。他年溪上約。不復煮秋蔬。二仰止桐溪老。精忠炳日星。高風今寂寞。後事更伶仃。有怨天難問。無從涕自零。應知善家慶。食報在寧馨。</text>
<title>金監司 慶餘 挽。四首。○癸巳</title>,<text>名世應天意。遭時奈命違。一心明大義。寸草報春暉。家國忱空切。君親事已非。遺書及遺疏。行路亦沾衣。二松柏元孤直。風霜肯受侵。常思淸海岱。每欲辨陽陰。炳炳丹衷結。昭昭白日臨。平生出師表。今夕重悲吟。三一巷居三紀。昕晡鎭日隨。金蘭同臭味。身世兩嶔崎。往事眞如夢。餘生復幾時。千秋八哀續。悽咽不成詞。四末路斯人在。平生管鮑心。羨君身許健。憐我病偏侵。脩短誰分劑。神天不可諶。丁寧托孤語。一想一沾襟。</text>
<title>閔監司 光勳 夫人挽 癸巳</title>,<text>世德源流遠。名家哲範該。齊眉相夫子。遶膝盡英才。福慶天方厚。高明鬼忽猜。皇華仗節地。遙憶叩盆哀。</text>
<title>吳正言 翮 挽 癸巳</title>,<text>新化彙征日。聯名諫草時。同心扶正議。隻手濟艱危。天意高難問。人生秪可悲。凄涼八哀詠。獨立淚盈頤。</text>
<title>李燕岐 惟淸 大人 琬 挽 甲午</title>,<text>隱德人誰識。天翁獨降祥。專城幾歲養。大耋八旬強。浮世元如夢。全歸未足傷。賢郞吾老友。收淚寫哀章。</text>
<title>浦渚趙先生挽。三首。○乙未</title>,<text>魚躍鳶飛妙。千秋道脈傳。大人心赤子。仁者氣春天。用舍關時運。行違見德全。草玄書甫就。公議待來賢。二小子蒙殊眷。常慙國士稱。聞先生嘗有是敎故云。 陪游從兩老。己丑冬。余始拜先生於愼獨先生寓舍。是日淸陰先生適來會。 忠孝見先陵。先大王大葬。先生爲摠護使。余猥以封陵官進見。先生顏色之戚。哭泣之哀。哀動百僚。余雅聞先生誠孝天至。蓋其所推云。 岳折人何仰。師亡士失承。丁寧記語在。先生嘗爲余作同春堂記。 一讀一沾膺。三手札纔傳至。凶音遽已隨。天心元不憖。世事秪堪悲。德業歸靑史。家聲付白眉。平生四子學。無復鑄雍煕。</text>
<title>樂靜趙公 錫胤 挽 乙未</title>,<text>末路誰良伴。相期獨有公。神交忘近遠。心事等窮通。後死飜爲累。餘生孰與同。長吟殄悴雅。遺響托悲風。</text>
<title>愼獨齋金先生挽 丙申</title>,<text>三世儒宗道德崇。百年矜式國人同。須看詩禮趨庭日。要在中庸愼獨中。林壑豈無天下志。朝廷但計目前功。一時暫出空爲兆。石室高名永不窮。</text>
<title>族叔宋同知 希命 挽 丙申</title>,<text>仁心由赤子。至行盡人倫。一事寧容僞。平生獨任眞。荀家慶已大。石氏祿仍新。天餉亦云厚。含飴享九旬。</text>
<title>孟蔚山 世衡 挽 丙申</title>,<text>賢門有賢孫。典刑尙不替。早抱凌雲志。高攀月中桂。棲棲事卑陬。不容見才大。昔我過金村。風期在傾蓋。出示淸陰詩。要我卷中繼。別來曾幾何。人事倏已改。七十古來稀。緋貂有光彩。況有白眉郞。聲聞九皐唳。於公父子間。幸我托末契。題詩寄深情。九京倘不昧。</text>
<title>柳監察 興龍 挽 丙申</title>,<text>共說鄕隣有善人。一家馴行盡天倫。從知福慶由神佑。好享含飴八十春。</text>
<title>潛谷金相國 堉 挽 戊戌</title>,<text>己卯儒賢後。如公復大名。丘園存素履。廊廟爲蒼生。許國身仍悴。匡君志不平。庭蘭看舊慶。沙麓有遺榮。易簀留忠悃。騎箕失老成。維楊一片土。瞻望獨傷情。</text>
<title>李察訪 憬 挽 竹窓長胤○戊戌</title>,<text>我生遭百罹。身世苦無樂。賴有我公在。生平共懽戚。念昔竹窓公。視我猶骨肉。游公父子間。慰我形影獨。隔溪相呼喚。杖屨趁晨夕。摧孱憐我病。完健喜君福。常謂我先死。使君埋我骨。客歲仲秋初。承召我赴洛。君時已有疾。摻別情悽惻。風便每得書。懇懇意愈篤。知君病轉革。日夕腸如割。蒙恩許退歸。謂及相永訣。相望數舍間。承知纊已屬。入門大聲號。君骸已斂木。茫茫天地間。此痛無終極。古聞善必福。于今理何逆。君家乃如許。咄咄那忍說。日色爲君昏。江流爲君咽。我是朝暮人。悲公又幾日。死者倘復生。只恐生者怍。</text>
<title>寧陵挽章 己亥</title>,<text>睿聖乘嘉會。神謨運八荒。心傳精一妙。德進險艱嘗。易簡乾坤度。高明日月光。雄豪軼孝武。豁達邁高皇。至性非由強。遺憂未始忘。招延誠旣篤。經緯策彌張。繼照重离盛。流光十載忙。天人迄未定。神理竟難詳。震域留嬰慕。雲車返帝鄕。軒墀塵木馬。講殿鎖芸緗。萬姓同如喪。孤臣特自傷。虛名蒙拔擢。隆渥出尋常。魚水那堪擬。蚊山媿莫當。玉音猶謦欬。仙馭已蒼茫。天意扶宗社。民心戴嗣王。集勳光繼述。承烈佇虞唐。報答嗟無路。治平秪有望。此生知永已。中夜涕空滂。便訣情難忍。虛淹義恐妨。貂裘在身上。一撫一摧腸。</text>
<title>閔監司 光勳 挽 己亥</title>,<text>開口傾心長者風。休休襟度古誰同。平生素履兼夷險。一片丹忱貫始終。德義在人非得外。榮輝燾後自劬躬。凄涼暮道餘衰朽。私悼公哀淚滿瞳。</text>
<title>趙秀才 持衡 挽 己亥</title>,<text>欲問天何高。欲語氣先塞。有生孰無死。爾死最可惜。爾生德善門。賦質如金玉。行看秀而實。赫奕家聲續。造物苦多猜。靑春花遽落。神明未見勞。氣理嗟互敓。鬱鬱廣陵土。藏此明月璧。吾群復誰張。但携爾翁哭。</text>
<title>趙懷德 爾䎘 挽 庚子</title>,<text>吾聞孔聖言。剛者未得見。剛何若是難。無欲人所鮮。擾擾季世間。猶得見夫子。夫子金玉姿。心境淸如水。忠孝得於天。友悌亦深至。前後服君喪。六年如一日。此事古所稀。吾心常敬服。遨頭一歲間。民戴如父母。玉壺懸秋天。盎和布春煦。浮生若朝露。一夕舟移壑。膝上有嬌兒。堂中有鶴髮。公胡捨此去。冥漠情無極。四壁空如掃。形骸難掩襲。妻兒苦飢寒。古聞今始覿。窮閻蔀屋中。婦孺皆揮泣。吾思得此由。無欲是公德。使公置聖門。剛名或無媿。勒石大逵中。千秋人聳視。人誰無一死。如此亦已足。誰非化下民。衰朽偏蒙澤。忘年托深契。金蘭未足說。壯逝老猶存。天理何舛逆。臨風送丹旐。觸物增悽楚。公家五璧聯。亦有雙玉樹。知公不食報。福慶應且繁。天心必有定。庶以慰公冤。</text>
<title>郭執義 之欽 挽 辛丑</title>,<text>夙有同庚誼。相逢逆旅初。胸呑湖海氣。口討典墳書。稀壽哀榮足。浮生夢幻如。諸郞托深契。南望淚沾裾。</text>
<title>申西原 洬 挽 辛丑</title>,<text>風雪西原館。逢迎憶往春。言猶在我耳。志欲濟窮民。鷄夢催何遽。天心問莫因。平生同榜義。不耐淚沾巾。</text>
<title>中表姪宋 基泰 內挽 辛丑</title>,<text>尤翁晩歲得賢嗣。佳婦英孫又奇異。洛下屢造翁所寓。志物精豐忠養備。翁言吾婦孝且敬。孰間斯言人共喜。榮華未滿禍已大。福善之天那忍是。人間苦海詎到岸。一家四柩誠異事。郞君九死得一生。聖主恩渥同天地。滿室稚孩各分抱。舅爺慘懷將何慰。靑山底處埋白璧。恩愛平生長已矣。恨我無由往臨穴。對翁携郞撫諸子。南華齊物豈非達。浩浩宇宙興一喟。</text>
<title>中表兄宋生 時倓 挽 壬寅</title>,<text>京口論襟日。懷鄕奉袂辰。意中存諷戒。酒後見天眞。笑語渾如昨。泉臺不可晨。平生中表義。垂淚向秋旻。</text>
<title>族姪宋 奎元 挽 壬寅</title>,<text>浮生石火儘須臾。君牧彭殤總一塗。此理久知同幻夢。土中埋玉可堪吁。</text>
<title>李參議 有謙 挽 癸卯</title>,<text>後生想前輩。每恨生不早。擾擾季世間。猶得見此老。此老歲寒姿。卓犖有高蹈。早游大賢門。得聞聖人道。濁世吟楚澤。明時薦珪瑁。宏材需世用。望實非草草。歷試內與外。事業皆可攷。婚媾幸自託。誼情愈款好。每憶講院會。連宵喜傾倒。憂時意激烈。議論實雄驁。冥塗愧擿埴。轉身荷指告。驚心數載間。世事如風纛。別時兩衰病。後會知難保。餘生畢餘誨。日夜猶心禱。天胡不憖遺。湖外傳凶報。慟哭向蒼旻。非以爲私悼。窀穸知有期。無由酌行潦。公有四男兒。箇箇皆國寶。德學忠孝俱。公家天所勞。公歸復何憾。後死但悲懊。</text>
<title>族孫宋 夏鎭 挽 癸卯</title>,<text>愛爾有奇姿。諸妙無能如。視爾猶我孫。爾以祖事余。相期日以深。相愛日以至。天葩且欲敷。握珠遽已墜。人稱而翁善。謂可蒙神佑。如何一才子。未見苗而秀。翁方有奇疾。不聞兒死久。兒死固可哀。翁病又何怮。彭殤與禍福。有定難容力。吾知理則然。爲爾情無極。相携爾祖哭。白日慘無晶。題詩寄冥漠。倘慰幽明情。</text>
<title>市南兪公 棨 挽。二首。○甲辰</title>,<text>邇來世事劇紛紛。砥柱橫波賴有君。海內交親猶嚼蠟。人間論說似浮雲。懷鄕別語衷誠在。病裏情書誡意勤。一字眞堪一涕淚。屋樑殘月挹餘芬。飛齋題壁盛群賢。經幄聯襟若有緣。存沒幾人常在念。升沈從古孰非天。堪嗟毅豹均爲死。定識荊凡各未全。尙喜諸郞承舊業。他年一劍倘吾懸。</text>
<title>李正言 光稷 挽。四首。○甲辰</title>,<text>愛君有雅操。金精而玉潔。周旋玉墀間。誼情愈密勿。艱危矢共貞。戮力輔王室。萬事今已矣。神理從何詰。二天球薦東序。遽碎爲櫝塵。豫章欲昂霄。忽摧充勞薪。此理孰分劑。令我空傷神。豈獨爲吾私。所悲失國珍。三再拜辭嚴府。榮覲春爲期。不見綵衣來。但見丹旌歸。哀哀腹中兒。所祝唯在斯。人生孰忍此。行路亦沾衣。四豈是丈人行。恭行子弟禮。相期非淺鮮。不謂事大戾。兩家卜新宅。盈盈隔一帶。千秋萬歲後。魂魄應相會。</text>
<title>族兄宋上舍 國蓍 挽 乙巳</title>,<text>同宗同一巷。兄我情最篤。少小共戲嬉。老大相依托。百年以爲期。詎料幽明隔。往在四月暮。屬余行朝謁。歷路問兄疾。執手相永訣。疾勢雖云谻。調謔猶平昔。訃書不日至。天高鬼神惡。伯子不及見。情理尤慘惻。惟兄孝友行。人昧我獨識。靑霞鬱奇氣。不得霑一祿。命也亦無奈。諸兒幸繼躅。專城屢奉享。後事又無闕。視我老而獨。不可語同日。昨者諸鄕族。除官會京宅。哀哀獨我兄。鬱鬱歸窀穸。余承聖主養。欲歸苦未得。聞兄入地期。無由往臨穴。人間有巨卿。地下悲元伯。雲埋沙岳曉。水咽蘇湖夕。吾衰詎能久。泉裏倘相逐。</text>
<title>金南原 益烈 挽 乙巳</title>,<text>三月懷川五馬行。喜君神氣尙康強。情譚衮衮忘征役。世事悠悠共歎傷。一疾豈知歸窀穸。百年那復奏峨洋。師門寂寞無宗主。靜念生平獨斷腸。</text>
<title>吳尙書 竣 挽。二首。○丙午</title>,<text>槐府聯珂日。己亥間。公爲三宰。余忝四宰者累。 春坊接武辰。公爲賓客。余以贊善。同侍書筵。 過從雖未數。風誼自相親。聖眷存三昧。辛丑夏。余猥承玉冊書寫之命。以眼暗辭。上敎以吳某八十之年。燭下能寫練主云云。 群情願百身。中興書在案。余嘗問公於何書法用功最深。公答以石峯中興帖。吾所最喜者。仍以一本贈余。 一閱一傷神。湖外傳凶訃。人間哭巨卿。與誰論隷法。無復討生平。鷄黍他年約。幽明此日情。遙將一掬淚。北望灑新塋。</text>
<title>次金沃川 壽昌 飛來菴韻 丙午</title>,<text>良友隨緣至。扶筇共上臺。層巖飛玉溜。積雨洗蒼苔。語軟情如漆。吟高氣若雷。天行元有復。七日更朋來。滄丘之約。秋以爲期。故末句及之。</text>
<title>金秀才 得洛 挽 丙午</title>,<text>有生孰無死。爾死尤惻怛。從游師友間。志行頗修潔。豈知十年來。三難相繼歿。哀哀九原下。乃翁情何極。泚筆欲相挽。有淚先沾臆。</text>
<title>族姪宋陰竹 奎光 挽 丁未</title>,<text>聯居自我先。誼情固已別。愛爾眞醇姿。赤子心不失。撫頂至長大。一視猶子姪。專城得便養。我心常喜悅。一臥不復起。天胡奪之速。聞君所涖地。信孚又稱潔。得此亦足矣。庶不負所學。鶴髮與靑孀。行路猶悽惻。有四丈夫子。聊可慰窀穸。哀哀三世哭。老淚自沾臆。</text>
<title>庶舅金生 甲生 挽 丁未</title>,<text>到老情偏摯。相依擬百年。浮生遽如許。後死轉堪憐。舊巷人誰在。新居菊自鮮。蕭晨抱悽恨。空詠渭陽篇。</text>
<title>沂川洪相公 命夏 挽。五首。○戊申</title>,<text>世事不忍說。所恃唯公在。公今遽騎箕。蒼生復何賴。二支離尙此世。仰公猶屛幪。日暮悵何之。獨立情無窮。三交游五十年。兩心如皦日。風斤嗟已矣。何以慰存歿。四往歲侍經幄。共講眞氏書。盛事詎可再。靜念沾我裾。五年來各有懷。早晩竢相見。公胡不少待。泉下倘可面。</text>
<title>禹進士 聖瑞 挽 己酉</title>,<text>負笈興齋日。騰名太學時。相期不在小。誰料遽如斯。鬱鬱靑霞氣。依依玉樹姿。題詩寄冥漠。天定在麟兒。</text>
<title>成秀才 碩童 挽 庚戌</title>,<text>愛爾丹穴姿。人稱稱家兒。逐臭從我游。視我猶父師。脩途試逸駕。立揚方指期。春風忽花落。神理誰得知。老母呼天哭。靑孀獨持縗。孤兒齒未齔。戶門唯托茲。天意必有定。人情浪自悲。題詩誄虞殯。一字千涕垂。</text>
<title>浦渚趙先生改葬挽 辛亥</title>,<text>伊昔先生在。斯文山斗仰。存亡廿載間。世事歸板蕩。龍虎旣亡逝。擧目唯魍魎。靜念先生心。仁愛天所餉。陟降在帝傍。俯視應惻愴。胤子冢宰公。繼述猶足尙。公私又不祿。牢落吾安放。諸郞謀改兆。衰病無由往。平生子姪誼。攬涕徒懷曩。敬題一篇詩。茫茫視穹壤。</text>
<title>蘇監司 東道 挽 辛亥</title>,<text>長德人誰間。交情五十年。山川雖阻闊。書札每聯翩。榮利浮雲視。身名素履全。家聲托螟子。雪涕望新阡。</text>
<title>朴尙書 長遠 挽 辛亥</title>,<text>先民嘗有語。善人天地紀。古往及今來。斯言誠有理。我友二三子。此名宜無愧。今年盡凋謝。彼蒼竟何意。生民無所賴。士友失所恃。況君奉慈闈。誠孝出凡類。想當臨絶時。痛冤何能已。天高鬼神惡。欲問心如刺。遺章寫血忱。尸諫應在是。回思一世間。此身如贅寄。獨立復何歸。蒼茫心已死。諸郞多俊茂。舊業應無墜。吾思理煙艇。衰病阻湖涘。浪吟八哀詩。落日陰雲起。</text>
<title>金新寧 湍 挽 辛亥</title>,<text>雨述分憂日。丙申。公監懷德縣。未幾。忤按使罷。雨述卽懷之古號。 延英辨奏時。丁酉。先大王召對便殿。余以講官入侍。語及守令黜陟事。爲陳公治理淸謹見罷甚冤之狀。前時按使。適同入侍。愧謝不已。 仁恩婦孺頌。淸德聖明知。往事渾如夢。浮生秪可悲。天南一掬淚。重爲善人垂。</text>
<title>記夢 是歲季冬先生易簀</title>,<text>壬子元月十一日夜夢。侍退溪先生聯枕從容。承誨款懇。覺來。猶覺餘芬襲體。感而有作。平生欽仰退陶翁。沒世精神尙感通。此夜夢中承誨語。覺來山月滿窓櫳。</text>
<title>閔綾州 汝老 挽 壬子</title>,<text>甲子三淸會。余與公兩難。俱登甲子蓮籍。 于今五十年。幾人存白首。流輩盡黃泉。柏府名猶在。銅碑事可傳。公嘗爲綾州牧使。旣歸。民鑄銅爲碑。以頌德追思。 靑山一抔土。寒月淚痕邊。</text>
<title>挽人 失名</title>,<text>勳業今誰似德門。階前龍虎典刑存。曾游藝苑淸名重。歷試桐鄕惠化敦。茅土襲封承舊烈。金貂超秩荷新恩。百年交誼情亡極。惟喜家聲在後昆。</text>
<title>輓詞 先生遺命勿求輓詞。而諸公各自製送。 [李端夏]</title>,<text>洙泗眞源接海東。栗翁宗適是沙翁。千年道脈歸高弟。一代儒林得我公。剩遣胸襟開霽月。要將人物囿春風。經綸未究山頹遽。涕淚咨嗟上下同。其二同宗同道二先生。兩宋千秋比兩程。已仰平居資麗澤。還看彙進致文明。黃扉政佇聯台座。靑史從知並大名。十里蘇堤來往絶。尤齋今日若爲情。其三微蹤深愧大賢知。北幕生還荷盛私。幾許春堂陪笑語。長懷津渡惜分離。屛間墨迹銀鉤映。篋裏書封筍束披。正屬幽憂聞易簀。祗今孤負奠綿巵。</text>
<title>輓詞[李翔]</title>,<text>東國儒宗第一人。淵源有自接關閩。文章燦爛鳴朝鳳。辭語溫醇滿座春。壯志本期回泰運。暮年何事轉沈淪。應知正氣終難泯。化作商霖澤我民。</text>
<title>輓詞[朴世采]</title>,<text>伊洛師傳遠。隆興國步艱。斯文看再煥。大義得同攀。灑落論思際。雍容進退間。拳拳追悼切。白日照寒山。其二出處歸身潔。哀榮要道彰。寒松自節操。良玉轉精光。寂寞延和奏。凄涼祭禮章。年來責沈恨。慟絶海西方。</text>
<title>輓詞[李箕疇]</title>,<text>完山後學李箕疇。伏聞同春宋先生輀車祖載。將反眞宅。平生知舊門人。莫不奔走哭奠。而獨此不敏。大病在身。不能前進。痛傷之懷。無所寓托。遂作詩以哭之曰。粤在麗季異敎盛。擧世昏昏入長夜。逮至本朝儒術行。中間唱起誰大者。前有寒靜後退栗。繼往開來學有功。踵茲數賢復有幾。沙翁愼齋得其宗。猗我先生早得師。身世兩忘道是資。高才穎脫獨出群。門下諸士爭相推。雖云美質本天全。充養由來眞有得。精義造約道益尊。一善成名非所欲。馨香四達聖君知。束帛丘園正絡繹。君民堯舜是素志。際遇昌明魚水樂。同時禮羅摠賢俊。濟濟將期三代治。蒼梧一夕事忽謬。仙馭迢迢去莫追。吁嗟世道亦隨變。去國之行非得已。歸來原野正優游。樂夫天命期終始。如何季年失賢子。天道冥冥難可恃。還將死生付之命。子夏喪明誠過耳。顧余小子聞道晩。自媿負笈登門遲。先生不以淺陋棄。每見諄諄警誨垂。邇來音信久阻闊。矯首函丈神魂馳。悠悠戀德曷有已。尙冀他日承嘉言。那知凶訃此中傳。失聲悲號淚交痕。山頹梁壞我安仰。萬事如今摠堪悲。邦國之瘁士林戚。痛冤茫茫無盡期。光風霽月好氣象。此身更炙知何年。全以生之全以歸。在於先生奚憾焉。嗚呼先生不復見。俯仰乾坤誰典刑。尙看諸孫摠蘭玉。服訓定應繼家庭。人間歲月苦不留。卽遠有期親賓集。吾獨胡爲病纏身。欲往哭之不可得。瞻彼懷川但長呼。悲風爲我從天來。哀詞題罷復一慟。此心惸惸正欲摧。嗚呼。先生德業之盛大。豈可以言語形容哉。第惟箕疇。受知於先生者有年。平日謬期於箕疇者。實非偶然。則顧此陋劣。恐不足以副先生之盛意。然區區景慕之懷。不以幽明而有間。感念昔時。涕泗橫流。有不能自已焉。茲以攄竭鄙思。得成拙詩三十有一句。略敍本末。以見小子仰止不忘之意云。</text>
<title>輓詞 以下丙辰緬禮時 [宋時烈]</title>,<text>夫子九原作。千人與之歸。還向九原葬。攀號各沾衣。其二燕客來觀日。湘潭人未歸。空將河海淚。重濕芰荷衣。</text>
<title>輓詞[李端夏]</title>,<text>春堂樑壞五經年。聞道衣冠改卜阡。收斂遠追和靖學。淵源近紹退陶傳。欽風久忝登門客。請業深慙入室賢。萬事秖今無不有。南雲在望淚空懸。閔判書持叔。報以同春先生遷葬之期。書此却寄。入室賢。屬意持叔。第七。一作却憶親陪杖屨處。余曾有哭先生詩。爲述栗翁，沙溪道學傳授之源。而近聞尤齋撰先生墓文。謂其學師和靖與退溪。此則余所未嘗知也。蓋余平日雖累登門。未曾請敎講學。到今閑廢。稍窺經訓。而先生已不可作。無以質疑。是爲愴悢故云。尤菴所撰墓誌中。無師和靖之語。似是傳聞之誤。</text>
<title>輓詞[趙世煥]</title>,<text>門生故吏涕無從。新卜靑烏啓舊封。擧目不堪時序變。同春堂下正嚴冬。</text>
