<title>雪月 甲戌○時年十三</title>,<text>大雪擁一村。高堂北風寒。泉鳴石氷底。月高老杉端。獨夜不能寐。攬衣開戶看。靑山已破瓦。忽作白玉巒。</text>
<title>思友人 乙亥</title>,<text>深山塵跡絶。唯有松子落。瑤泉響石堦。幽鳥啼古木。耿耿懷我友。佳期不可望。獨倚寒松下。日暮意惆悵。</text>
<title>陪家君入永平。馬上應呼。</title>,<text>鞍馬朝日明。行吟溪水淸。崇陵春已晩。碧樹黃鸝鳴。</text>
<title>登爛柯臺口號</title>,<text>江水悠悠自在流。遙天落日獨歸舟。石壇松竹寒蕭瑟。曳杖徘徊消我愁。</text>
<title>呼韻 丙子</title>,<text>江樓獨坐對寒松。盡日門無車馬蹤。却憶故人蕭寺在。時時但聽出山鐘。</text>
<title>春日思白雲山廬</title>,<text>今我心不樂。睠然思吾廬。吾廬景殊絶。春至復何如。石泉流涓涓。淸池炯如鏡。纖鱗戲綠潭。芳草藹幽徑。村村急春耕。布糓啼更早。釣竿行可把。漁磯誰復掃。世人慕富貴。我獨山水心。江漢非我鄕。胡爲久滯淫。矯首望白雲。日暮空長吟。</text>
<title>季春望後。陪家君往永平。于時百花滿山。春氣和暢。應呼于花峴途中。</title>,<text>迢迢盡日伴山花。望望前林已晩霞。莫問今宵何處宿。白雲山下是吾家。</text>
<title>寶盖山奉恩菴</title>,<text>萬木離離成綠陰。始知夏景更幽深。晩來休讀無餘事。倚杖山門聽夕禽。</text>
<title>舟陪二親。自漢江上渼湖。</title>,<text>盡室載扁舟。日暮溯大江。蕭蕭細雨裏。談笑坐篷窻。扣枻牽百丈。遠岸望垂柳。靑山在我前。忽焉在我後。蒼蒼漢江樹。濺濺楮島灘。前路問舟子。謂是廣陵山。</text>
<title>舟行</title>,<text>漠漠千山霧不收。孤舟搖曳溯江流。江喧不辨灘將雨。野熟還疑夏是秋。</text>
<title>和寄李日進 暹</title>,<text>今我懷所思。悄悄日夜憂。所思在何許。湖西路悠悠。却憶昔年日。每共淸江游。持竿坐白沙。載酒弄扁舟。醉眠爛柯臺。詠歸石室樓。誰謂晩交契。會心眞罕儔。如何捨我去。歸臥湖西州。我獨滯渼陂。朝暮對浮鷗。淸宵空佇立。皎皎江月白。浦沙暮潮漲。汀樹夜煙落。思君杳難極。零淚空沾臆。有客忽叩門。投我一素書。開封讀素書。書中何所如。上言別離久。下言夢相於。知君夢我日。我亦夢見君。精誠雖感通。形跡猶乖分。瞻彼野中田。秋稼欝離離。佳期不可失。負笈來莫遅。引領望天末。我心如渴飢。耿耿遂不寐。坐看天河移。</text>
<title>偶吟</title>,<text>渼湖幅巾子。與雲俱無心。泛彼雙白鷗。窺魚淸江深。瞻彼孤舟子。載利乘煙水。此物皆有心。誰如幅巾子。</text>
<title>泛舟</title>,<text>今夕淸江上。蕭然洗百憂。微霜橫一水。明月滿孤舟。逸興山陰夜。淸游赤壁秋。中流不廻棹。泛泛聽其休。</text>
<title>石室書院敬次叔父三淵先生韻</title>,<text>數載硏經何所成。夢中時復見朱程。黌堂曉月無窮意。靜聽前江雪裏聲。</text>
<title>臘月十八夜。大雪初霽。霧氣半羃龜山。落月在西廂。與同志十餘人起翫。敬次叔父三淵先生韻。</title>,<text>高樓試一望。平野曙光分。雪漲深薶樹。山冥半入雲。星河淡猶在。氷瀨遠時聞。佳句此間得。長吟聊似君。</text>
<title>月夜 丁丑</title>,<text>夜天如水月如霜。半捲疎簾臥竹床。可笑世間名利子。誰知眞樂靜中長。其二新月依依上遠峰。風灘隱隱響深松。樓頭愛此披襟久。松露沾衣夜氣濃。</text>
<title>送韓生 翊周 之洛</title>,<text>草色靑靑映別衣。勞歌一曲送君歸。臨分莫問佳期處。他日雲山共採薇。其二渼湖渡上送歸人。綠岸依依細柳春。回首洛陽征馬遠。江潭盡日獨傷神。</text>
<title>送宋得初 逢源 歸陶山</title>,<text>風吹綠酒泛離觴。江北江南垂柳長。送罷芳洲掩門臥。只聞歸鴈兩三行。</text>
<title>歸家前一夜。與諸君飮酒話別。仍賦五古二首贈李伯溫 瑋。</title>,<text>高堂閴而靜。松露下漙漙。孤燈照四座。淸樽酒氣闌。雪膾與新蔬。交錯盛春盤。明朝有歸客。莫惜今夕歡。其二松籟滿院至。塵纓坐自散。歸鴈起空洲。夜灘鳴沙岸。別期暗相促。對燈各興歎。起視夜如何。明星已爛爛。</text>
<title>懷陵途中</title>,<text>春山寂寂鳥嚶嚶。落日蕭然匹馬行。出郭忽看江水綠。令人已有泛舟情。</text>
<title>三月初八日。攜諸君泛舟。</title>,<text>扁舟夜泛渼湖天。寒渚蒼蒼斂夕煙。酌月枕舷歌一曲。世情今夜却蕭然。</text>
<title>送院中諸君乘舟向洛</title>,<text>明日吾歸洞陰裏。今朝君向漢陽西。千絲柳碧鸎新語。十里沙明草已齊。白酒盈樽半醒醉。靑山繚野互高低。孤帆杳杳忽無跡。落日江天心轉悽。</text>
<title>游三角山。暮至文殊菴。</title>,<text>老栢風生一院淸。疎林隱隱暮鐘鳴。峰頭岸幘飄然立。脚下雲煙冉冉生。其二曉月依依映翠藤。乾坤萬里一煙凝。從今永掃人間事。趺坐長爲有髮僧。</text>
<title>曹溪瀑</title>,<text>飛泉直下白雲中。日出忽看生臥虹。邂逅微風松外至。半空飄灑不成容。</text>
<title>入道峰</title>,<text>山鞍解未了。又作道峰行。挾岸桃花暖。穿林石路橫。行裝酒壺小。詩興錦囊輕。遮莫啼禽夕。今宵有月明。</text>
<title>敬次壁上尤齋先生韻</title>,<text>軟綠初深躑躅開。山根細水自廻廻。前溪花落易迷路。世上幾人能再來。</text>
<title>待友</title>,<text>樓下鳴泉細益奇。懷君春夜亦遅遅。白驢靑杖無消息。恐負仙源花月時。</text>
<title>感興</title>,<text>步逐閒雲入翠林。松風澗水洗塵襟。悠悠浮世無知己。只有山禽解我心。</text>
<title>川上拈韻共賦</title>,<text>倚壁孤松高復低。落花無數滿淸溪。從今獨結三間屋。木食唯將麋鹿棲。</text>
<title>夜家君出坐溪上。諸生列侍。傳觴月中。見萬丈峰益奇迥。家君欣然。命霄字爲韻共賦。</title>,<text>林花漠漠覆溪橋。月上空山夜寂寥。爲語諸君且停酒。回看翠壁入雲霄。</text>
<title>夜陪飮舞雩壇。行旅酬禮。以空山無人水流花開。分韻得空字。</title>,<text>得雨溪聲處處同。東林月出萬山空。淸樽歷歷留孤石。數樹花飛醉後風。</text>
<title>諸友將以次出山。臨溪酌酒爲別。用唐人韻共賦。</title>,<text>淸溪送客綠茸茸。鳥語空山花萬重。醉裏還忘臺上別。層巖隨意撫高松。</text>
<title>又賦</title>,<text>巖花寂寂落靑苔。斜日春山有客廻。數曲松臺分韻坐。輕杯次第逐泉來。其二煙蘿裊樹拂離樽。九曲淸溪抱石根。濁酒三杯勸歸客。依依斜日落花村。</text>
<title>敬次家君韻</title>,<text>寂寂松陰留小甁。鳥啼春樹晩嵐靑。紛紛人世元多故。後會能期江上亭。</text>
<title>出山</title>,<text>東風花落數村香。野水縱橫滿路傍。散髮行歌人莫笑。君山自是一詩狂。</text>
<title>秋夜</title>,<text>山黑孤村靜。霜淸萬木乾。力疾我憑几。流哀鴈集灘。月與江波湧。螢兼隣火寒。白雲秋忍憶。且用酒杯寬。</text>
<title>夜聞北隣酒新熟。沽一尊。與諸君同飮。半酣次洪生世泰詩稿中韻。</title>,<text>釣舟孤火照回湍。古院霜高落木寒。小砌黃花風處冷。短巾佳句對尊看。</text>
<title>江籬見菊。有興兼有詩。</title>,<text>寒霜搖落水天高。籬外黃花催甕醪。江檻淸泠野眼濶。遠帆風色接秋濤。</text>
<title>夕晴</title>,<text>秋江搖落一荊門。籬菊蕭條對短樽。寒野煙晴衰草遠。雨痕猶在樹中村。</text>
<title>夕景次唐人韻</title>,<text>夕氣轉沈沈。棲禽入樹陰。淸霜疎院木。寒事聽隣砧。野艇菱邊小。湖山霧裏深。長吟菊處坐。不是俗人心。其二山空寒事重。隣杵響江天。石壁翻風水。蘆花近釣船。哀鴻對殘景。落葉聽餘年。野冷秋初熟。農歌十里煙。</text>
<title>夜次唐人韻</title>,<text>林閣懸燈坐。山寒夜未分。鳥棲簷外樹。帆宿浦邊雲。煙岫深深見。霜灘隱隱聞。草蟲驚落葉。窻外共紛紛。</text>
<title>八月</title>,<text>八月渼江寒始波。水樹高風吹下葉。漁人網罟冷欲霜。鴻鴈天高秋颯颯。樓上欹臥我一望。沙與葦花寒共白。農歌短長喜西成。更愛籬邊黃菊色。從今我豈空山甕。他夜月寒飮東閣。</text>
<title>秋山</title>,<text>秋山樵路轉。去去唯靑嵐。夕鳥空林下。紅葉落兩三。</text>
<title>七日</title>,<text>柴荊傍寒水。鳥雀集農家。葉落猶餘果。林昏時見鴉。籬雲欲疎雨。甕酒待黃花。簾外小童在。燈船魚易賒。</text>
<title>夜</title>,<text>獨坐荒村暮。庭幽只老杉。淸霜聽木葉。暝色見風帆。燈細人看笱。砧寒月隱巖。尊前詩益妙。盆菊意何凡。</text>
<title>憶白雲山居</title>,<text>空江夕氣冷霏微。黃葉盈堦只一扉。人與靑驢病欲瘦。白雲秋老敢言歸。</text>
<title>九日</title>,<text>岸衝寒水去。風急更天高。沙鴨浴何倦。灘舟下不勞。霜花上醉帽。晩葉落新袍。不必重陽節。於焉仍結茅。其二重陽天益冷。何地不新醪。醉帽時時側。游人處處高。求詩忘斷岸。取興惜餘糟。黃菊花中倒。擊壺歌更豪。</text>
<title>秋興</title>,<text>荒荒林日白。澹澹水村淸。院木風乾落。隣舂秋自鳴。暄沙高鴈下。霜野亂山晴。縱使酒無分。猶憐黃菊明。</text>
<title>林下夕晴</title>,<text>石室山根渼水邊。葛巾只自對漁船。蕭蕭落木寒兼雨。遠遠浮雲晩欲煙。野冷江將受落月。鴻哀天已近殘年。如泉更有盈樽綠。半醉豪歌放寂然。</text>
<title>天風</title>,<text>天風吹渼水。山郭日泠泠。赤葉掃空院。寒江湧晩汀。帆檣驛亭柳。禾稼野人庭。多病有何事。低頭愧酒甁。</text>
<title>石室秋晴。送張士謙 益亨 歸鄕。</title>,<text>山寒將十月。酒熟一隣香。送客南天大。悲秋晩野荒。歌豪渼湖岸。鴈凍廣陵霜。獨馬征途上。能思石室狂。</text>
<title>懷陵途中</title>,<text>落日寒山靜。丁丁伐木聲。疎叢恠禽集。積葉細泉鳴。過雨三峰秀。含風萬檜淸。行行只一路。時自遇秋耕。</text>
<title>夜泛前湖</title>,<text>月照長年垂首眠。舟輕自入渼陂天。淸樽笑語隨寒浪。恣意吾今學水仙。</text>
<title>陪家君向水鍾寺</title>,<text>去去緣江路。幽幽何處通。鳴驢踏寒雪。語僕度深松。煙色村炊晩。泉聲野碓空。揮鞭望高寺。欲趁下堂鐘。</text>
<title>水鍾寺</title>,<text>乾坤笑吾道。樓閣此山顚。江拆兩州岸。雪參諸嶺天。梵鐘高殿佛。雞犬下村煙。更與僧同宿。東臺夜月圓。</text>
<title>江村除夕</title>,<text>湖天暮景更飛騰。靜夜參差萬感凝。酒肉迎新幾家缶。馮夷受祭萬船燈。功名還視一弊屣。變化空聞南徙鵬。世事茫茫不稱意。會須歸臥白雲層。</text>
<title>春帖 戊寅</title>,<text>春色起余病。東郊眺望宜。輕寒梅不受。淑氣柳先知。氷泮沙鷗動。風暄野馬吹。家家有美酒。隨意賦新詩。</text>
<title>晨窻</title>,<text>曨曨松上日。曖曖村邊樹。晨氣養虛明。盥櫛坐已固。暄簷啼早禽。高林滴濃露。窻間有妙香。終朝坐自炷。回頭城市間。天下半道路。胡爲亂山雪。荊扉自朝暮。</text>
<title>夜檻</title>,<text>亭臨無地喜孤危。午夜天高不掩扉。峽坼雲帆看欲失。沙虛水月望還疑。</text>
<title>呼韻</title>,<text>晴郊逐望濶。遠樹易黃昏。養疾宜高枕。開懷故出軒。峽雲垂晩色。汀水動晨痕。送酒助詩意。深情愧遠村。其二水村花氣暖陰陰。遅日和聲聽乳禽。詩興春來能起病。肯敎藥裹更關心。其三性懶何曾出遠郊。閒花臥對近樓梢。鳴鳩催種隱高柳。乳燕含泥添舊巢。豪快應如吾輩少。功名早向俗人拋。山扉市遠長幽寂。只許隣翁攜酒敲。</text>
<title>病中得伯溫</title>,<text>喜子能來過。開軒坐晩天。岸花欹獨樹。春水浸平田。一笑無餘事。淸樽自午眠。沙鷗頑更甚。懶避釣魚船。</text>
<title>客散</title>,<text>客散門還掩。鳥鳴春雨餘。田園忽已綠。農務復何如。細柳垂沙岸。濃花滿里閭。沖襟淡無有。便欲忘琴書。</text>
<title>觀耕</title>,<text>遲日江村各掩扉。濃花寂寂鳥忘飛。東風拄杖共隣老。野岸觀耕暮始歸。</text>
<title>夜得士謙。呼韻共賦。</title>,<text>深松氣微白。淸月半東嶺。圓光空萬象。喬木散疎影。靜言寄東軒。夜氣養淸永。於焉忽有悟。所以貴虛靜。</text>
<title>南漢感古</title>,<text>老木荒臺晩。孤城漢水春。登臨萬古恨。齷齪百年身。可洗山河耻。空餘戰伐塵。天時與人事。回首一沾巾。</text>
<title>天柱夜詠</title>,<text>佛龕燈燭影蕭然。倚杖微吟老木前。澗細花濃數里洞。月孤雲淡五更天。其二微雨晩來過。空林夜氣淸。泉聲遠壑靜。燈影半樓明。復此成孤臥。終能薄世榮。老僧靜無語。日有道心盈。</text>
<title>東菴</title>,<text>東菴最幽古。蒼石帶欹林。可但江山色。自生丘壑心。雲依孤閣靜。月向老杉陰。奇句亦偶爾。虛淸閒夜襟。其二客睡愁難著。城虛向五更。星河江峽靜。鼓角郡樓淸。秪是瘦至骨。焉能才副名。親朋滿京洛。回首動幽情。其三獨立城樓夕。疎鐘度晩鴉。浦煙生遠樹。湖日落明沙。鄕信愁難得。雲山望更賒。孤懷那免淚。遙夜復淸笳。</text>
<title>九日登高</title>,<text>移興翻高岸。依沙捨短床。霜崖惟落木。洲鴈復斜陽。野菊傳杯滿。秋盤煮蠏黃。西林有孤月。乘醉與淸光。</text>
<title>入道峰曉雪微落</title>,<text>微雪寒山霽。垂藤細路橫。半年渾俗事。今日始閒行。山木猶紅葉。雲溪復舊聲。圓峰赴馬首。忽已好詩成。</text>
<title>枕流閣夜賦深字</title>,<text>溪樓列坐整虛襟。溪雪蕭疎風滿林。夜色重峰與幽壑。泉聲急雨復鳴琴。山寒濁酒傳杯數。境靜新詩用意深。世上奔忙亦何事。諸君長保此間心。</text>
<title>漫吟</title>,<text>詭石瘦藤相與纏。白雲流水更悠然。深杯濁酒受寒淺。孤倚長松且醉眠。</text>
<title>輕舟</title>,<text>輕舟橫曉越洪濤。落日孤城石磴高。亂木看雲隨一路。諸天得酒暖寒袍。虛樓鐘磬更深省。浮世經營自漫勞。深院上燈正新雪。布衾獨臥意淸豪。</text>
<title>臘月十七日</title>,<text>黃昏奇興振衣豪。林竹蕭疎有斷臯。老木風高吹散髮。長湖雪度撲寒袍。水雲遠失糢糊岸。灘月翻開凌亂濤。書室歸來更餘趣。寒梅一樹與新醪。</text>
<title>十八夜林臯獨望</title>,<text>高樓夜淸永。起步林臯雪。山空萬籟靜。復此月東出。水雲同泱漭。沙嶼與明滅。三更寒浪湧。山木亦蕭瑟。晤語縱云無。獨賞還超越。永嘯復高吟。夜深猶不歇。</text>
<title>歲暮</title>,<text>歲暮江湖日月疾。烈風北來多慘慄。魚龍深蟄大江寒。空峽窈窕但霜雪。歎我平生志四海。貧病于今餘瘦骨。嗚呼萬姓困飢凍。十載嗷嗷復誰恤。烈士由來多慷慨。况復中原尙胡羯。中宵不寐萬感集。起看星斗垂空濶。</text>
<title>敬次叔父三淵先生韻</title>,<text>燈遠何村影。江寒永夜聲。不眠臥單被。有感集深更。老蘂盆梅落。疎叢雪竹鳴。平生勳業意。歲暮怯還驚。</text>
<title>除夕</title>,<text>弟妹同今夕。杯樽有此堂。氷霜守晩景。星漢怯晨光。歲已飛騰過。人空感慨長。天機有回換。世事但蒼茫。</text>
<title>柴荊 己卯</title>,<text>柴荊貧寂但寒蕪。無復人來問病軀。殘雪春生籬外野。流凘氷坼驛前湖。文章詎用三冬足。勳業空歎十七孤。此日長歌意難極。中原回首尙驕胡。</text>
<title>正月初八日。游林池獨行。</title>,<text>首春景已和。婆娑林間曲。氷雪變東風。煙蕪藹如綠。平湖自搖動。更知萬物作。卉木氣和暖。鳥鳴亦相樂。貧窶豈吾累。沖澹聊自適。復此觀物理。悠然便終夕。</text>
<title>春事</title>,<text>遙峰看雪盡。春事欲如何。村務蠶耕急。山光霧露多。吟詩聊自樂。載酒斷相過。花木有和氣。更聞禽鳥歌。</text>
<title>郊野</title>,<text>郊野浮春靄。詩書靜臥床。涓流已雪澗。鳴櫓更漁商。鴈影平沙暖。雞聲白日長。隣朋喜多暇。頻過醉深觴。其二雨過草木動。湖亭春已融。牛羊數村靜。舟楫半江通。種藥添新課。移花續舊功。幽棲免蓬轉。不復歎淸窮。</text>
<title>二月初八夜。同諸生陪家君及叔父三淵先生。步自書院。臨望三洲。用船字共賦。</title>,<text>危臺步出正晴天。諸子黌堂輟誦絃。星月江光一道靜。鳧鷖夜色數洲圓。雨餘空翠春浮野。暝裏寒聲浪動船。詩罷忽聞漁唱起。滄洲興遠更悠然。</text>
<title>遲日</title>,<text>遲日湖山靜。東風卉木榮。雲帆已海賈。野火欲春耕。節物孤朋酒。風塵限洛城。誰能問貧病。啼鳥獨柴荊。</text>
<title>湖上</title>,<text>已免郭中跡。靜關湖上門。東風吹萬象。春水滿孤村。灌圃新泉動。緣隄舊柳存。豈無詩遣興。復此酒盈樽。</text>
<title>時憂</title>,<text>草木春回峽。江湖雪漲波。路衢多委骨。郊野少行歌。盜賊何曾息。芳菲空自多。猶餘雙眼在。可忍見橫戈。</text>
<title>漫吟</title>,<text>楸栢陶山側。柴荊渼水濱。三洲已知暖。萬象各回春。齷齪隨頺世。艱難愧此身。三分憶漢末。際會有君臣。其二草木知春已怒生。暖游又復聽蜂聲。無營神氣日淸靜。時向林池便獨行。</text>
<title>江都</title>,<text>海濶星河曉。樓寒鼓角號。一身有飄蕩。諸妹隔雲濤。貧賤世所棄。文章誰復高。中宵屢起坐。萬感竟何逃。</text>
<title>積石寺</title>,<text>招提縹緲寄山椒。游袂受風相與飄。天濶雲煙迷海樹。地卑郡邑浸春潮。孤光日射山河赤。細影帆過島嶼遙。詩到此間難放手。東臺又見月迢迢。</text>
<title>早發江都。至月串登舟。</title>,<text>海城初日出微茫。島嶼晨光宿霧長。輕掛雲帆已高興。天磨遠色見蒼蒼。其二輕船隨曉浪。海日滿城樓。霧嶼微茫樹。春潮浩蕩鷗。天磨方北指。華岳忽東浮。豪宕興難免。倚帆歌壯游。</text>
<title>厚陵齋舍。贈金寢郞 器夏。</title>,<text>維舟一徑入春山。聽鳥尋君花木間。聞有隣僧每同宿。官居道意也淸閒。</text>
<title>松都</title>,<text>落日松京道。騎驢吊古人。城池問荒草。風俗見遺民。可說繁華跡。空餘寂寞春。浩歌一回首。萬事自沾巾。</text>
<title>朴淵</title>,<text>羣崖却立忽飛湍。倚杖雲壇得好看。聲敵雷霆千洞裂。影翻河漢一山寒。潭光似有蛟龍秘。壁勢更知松檜難。借使西移中土大。匡廬可獨擅奇觀。</text>
<title>太宗臺得石字</title>,<text>暝宿觀音窟。山翠濕巾舃。晨起復羣行。數僧亦聯錫。徑回抵高臺。臺古自蒼石。溪以百轉幽。壁仍一氣碧。臨流得一松。仰望勢更特。蒼然閱幾年。蟠屈未百尺。影掃苔蘚淨。根走虬龍瘠。深入拆厚崖。似借雷霆力。奇古眞創覩。膏肓故素癖。欣然遂列坐。高詠復欹幘。樛枝垂冉冉。好雨况微滴。霞觴爲屢揮。澗花聊自摘。置屋或他年。倚杖且今夕。</text>
<title>靈通寺</title>,<text>靈通寺已古。流水自空林。乞食僧何去。知春鳥獨吟。碑餘苔字老。鐘臥佛龕深。客至興寥落。高樓看夕岑。</text>
<title>崧陽書院</title>,<text>崧陽幽廟故都陰。花發東風春自深。往事荒橋那復問。空庭翠 一作老 栢獨來尋。隻身未必回天意。百死惟應見血心。西蜀祠堂有諸葛。古今回首更霑襟。</text>
<title>洗心齋</title>,<text>咫尺人聲靜。終疑非訟庭。日臨池館永。草滿島煙靑。松下流春澗。花間湛酒甁。隨意鸎啼穩。超然好獨聽。</text>
<title>庭槐</title>,<text>雨濕庭槐新綠生。淸樽無恙聽鸎聲。翛然但臥西窻下。世事紛紛何日平。</text>
<title>泛舟</title>,<text>峽迥生孤月。風輕泛遠船。炎蒸自淸夜。六七是羣仙。笑語魚龍內。簫歌雲漢邊。鳴榔隨浩蕩。興在酒村煙。</text>
<title>哭從兄 好謙 歸櫬</title>,<text>不復見吾兄。孤舟素幔輕。何心慰諸父。一慟盡平生。滄海游如昨。殘篇骨欲驚。西風江水永。暮雨濕銘旌。</text>
<title>出城</title>,<text>吾生擾擾將何適。人世悠悠各有營。况是西風吹落木。可堪鳴鴈過遙城。親朋兄弟皆牢落。遠水寒雲時晦明。回首三峰閃斜日。征鞍空自駐餘情。其二諸公衮衮靑雲上。病我騎驢獨向東。塵土蹉跎已黃菊。江湖浩蕩有哀鴻。虎狼盜賊何時定。草木煙霜晩色同。回首繁華可憐地。書生衣袂起西風。</text>
<title>歸家</title>,<text>落日爭歸有亂鴉。西風吾亦返吾家。漁村門外雙釣艇。野老籬前黃菊花。秋晩更添稻蠏興。徑荒久斷公卿車。高歌便欲從玆老。大醉閒看江水斜。</text>
<title>柴門</title>,<text>黃菊籬邊已欲開。柴門不掩衆灘回。數州日落風煙靜。遙野天寒鴻鴈哀。林藪如聞失羣盜。朝廷况復足賢材。病夫永謝紅塵事。狂態唯貪濁酒杯。</text>
<title>擾擾</title>,<text>擾擾城中竟何事。寥寥江上但虛磯。天淸草木新霜落。日下汀洲過鴈微。更愛園林多晩實。漸看禾稼映幽扉。溪翁田父渾相得。擘蠏篘醪永不違。</text>
<title>舅氏亭</title>,<text>小姪還山興。靈芝舅氏亭。經過偶今夕。悵望但虛庭。門靜終誰掩。泉寒好獨聽。何曾今世外。得有少微星。</text>
<title>雙谷</title>,<text>翳翳崦嵫色。依依樵牧歌。已知江樹遠。忽見峽山多。滿徑橡新落。通人泉亂過。白雲斯在眼。世累汝爲何。其二悄悄人煙色。時時溪水鳴。崖寒元自碧。楓老更添明。浮世終何事。空山且獨行。悠然洞陰裏。歸去掩柴荊。其三高秋吾自憶淸溪。獨向寒山道路迷。十里逢人唯炭叟。何峰伐木有雲梯。但看峽樹黃熊掛。欲問村煙落日低。明夕可能到風珮。濁醪田父復同攜。</text>
<title>宿雙谷村家</title>,<text>遙峰亂槲欲黃昏。畏虎人家已掩門。忽見荒山覺身遠。不眠終夜有泉喧。庭空老木霜風過。窻缺寒衾峽月翻。更待雞鳴問前路。白雲深處是吾村。</text>
<title>曉過薪坡</title>,<text>暮宿山谷煙。曉過薪坡村。衆峽忽已深。復此霜露繁。時聞虎豹號。黃熊與相喧。數里溪一回。幸有朝日暾。淸熒石異色。虛駛泉亂奔。秋色已可攬。庶慰游子魂。親朋竟深阻。寂寞誰與言。回首故鄕際。駐馬蒼崖根。</text>
<title>山行</title>,<text>馬首荒山亂。村邊老木長。峰留炭煙靜。徑帶黍田荒。虎豹尋常見。溪流黯淡光。寒崖多古色。過去最難忘。</text>
<title>林下晏起</title>,<text>翳翳東崖日。照我松下廬。白雲在簷端。溪峰雨來初。幽子方晏起。散髮持道書。庭苔紛猶濕。雙池炯自如。池上聽數禽。時復飮淸渠。陶然便自樂。形迹日以疎。</text>
<title>游白雲寺</title>,<text>流水尋僧徑。何山拾橡歌。看楓初日映。嘗果早霜多。熊掛時相應。峰寒獨自過。遙遙城闕裏。高興在鳴珂。其二朝起望寒山。白雲佳有餘。出門便獨往。還忘騎吾驢。翠微隱謳歌。逢人盡樵漁。林端有微鐘。遠見淸丈廬。長廊流水過。倚松獨欷噓。僧來不相識。問我何所居。白蓮小菴子。雪裏來讀書。別山實三年。今始歸故墟。丹楓與蒼崖。東溪復焉如。</text>
<title>白蓮菴 舊日讀書處</title>,<text>東溪小菴子。倚杖水潺湲。每憶微雪夜。獨聽孤磬眠。蕭條存晩感。寥廓望寒天。白髮見我笑。老僧蒼檜前。其二秋色淨如許。招提山幾重。客來見流水。僧老愛孤峰。病栝欲崩石。寒花時映松。言歸有餘意。嫋嫋東崖鐘。</text>
<title>曹溪</title>,<text>不到招提三載强。曹溪流水最難忘。獨游寂寞攜田父。衆峽蕭森有曉霜。錦葉娟娟欲含晩。寒鐘嫋嫋自能長。老僧不復催歸去。愛看玄崖留夕陽。其二八月永平山木黃。淸晨隨意到禪房。老僧一笑蒼崖古。游子無言流水長。吾道秪應託丘壑。釣舟何用滯滄浪。悲歌拾橡者誰子。日暮空林霜滿裳。其三獨自曹溪去。寒崖僧愛眠。十年來往興。一澗薜蘿邊。細徑猶如昨。寒松更可憐。西林鐘磬歇。山水已蒼然。</text>
<title>別山</title>,<text>秋水空山自不遅。客來倚杖問幽期。誦經夜靜老僧內。撥炭窻明微雪時。往事十年渾似昨。淸溪斜景獨含悲。鐘鳴欲去不能去。明日扁舟江上籬。</text>
<title>獨臥</title>,<text>山寒難獨臥。籬弱更垂摧。鄕信何由得。泉聲永有哀。秋雲明自落。老菊細能開。隣舍時相問。林昏各已回。</text>
<title>南望</title>,<text>天淸深峽日多風。霜露蒼蒼林壑同。哀鴈亦應歸漢水。黃花空自發寒叢。獨我閉門虎豹內。兩親思子江湖東。故鄕南望不可見。溪靜日暮哭秋熊。</text>
<title>泠泠亭</title>,<text>幽興每獨往。高松溪上亭。微霜遠流白。返照亂峰靑。無復俗拘我。時看潭映星。空山有風珮。永夜自泠泠。</text>
<title>空山</title>,<text>十日何曾門有人。空山得與虎爲隣。寒星落落如諸友。亂木蒼蒼獨此身。虛牖風多時自動。黃花露暗色應新。孤雲莽蕩終何意。日暮南征不可親。</text>
<title>封樹嶺</title>,<text>杳杳游子征。悄悄寒山靜。虎豹號空林。艱哉道途永。欹傾出陰岡。下上有餘景。遠行霜霰繁。獨息衣裳冷。東崖氣靑熒。破顔且絶境。路異抱川縣。日入封樹嶺。白雲復何許。攬轡時引領。</text>
<title>夜宿累石人家。泉聲潺湲不已。如在洞陰茅廬也。</title>,<text>暮宿孤峰寄炭翁。茅茨一徑入林楓。寒星馬齕疎籬內。暝飯燈留黃葉中。夢寐時聞鳴澗落。潺湲還與故山同。羈愁悄悄那能免。霜峽三更月出東。</text>
<title>泛舟游判事亭</title>,<text>秋來高興不能孤。客有從余喜色腴。返照寒沙橫晩楫。金臺雲浦渺淸壺。浮出危亭七老木。散來遙水兩平湖。登臨未害落西日。留宿還應伴浴鳧。</text>
<title>微霰</title>,<text>柴門微霰早寒侵。更有靑崖生薄陰。余病只應疎萬事。客來不用廢長吟。籬過濁酒從隣叟。室有紅鑪並布衾。日暮何來一白鶴。天淸獨唳過東岑。其二籬外江寒不肯深。釣舟移繫過疎林。風霜古木秋將落。雲雪孤城晩更陰。遠岸隨陽低亂鴈。何村擣練有淸砧。病夫庭戶日牢落。唯見瓦盆當布衾。</text>
<title>晩望</title>,<text>木落孤亭迥。帆明庭戶間。沙空連宿莽。野淨更遙山。老鴈鳴猶去。寒江動不還。黃花與濁酒。薄暮映愁顔。</text>
<title>寄從兄太沖氏 養謙</title>,<text>寒花過雨更鮮新。寥落秋扉獨此身。濁酒亦應隣老有。一歡偏憶我兄眞。</text>
<title>初五夕。邀從兄太沖氏。同宿三洲茅屋。時纖月在崖。黃菊亦娟娟可愛。太沖氏方懷蘗溪舊棲。天明當發。九日之杯。莫可與同。不能無感。賦詩以示。</title>,<text>搖落欲歲暮。吾兄懷故山。孤雲一東去。十月可能還。澗水柴荊內。人煙虎豹間。寒江有病弟。九日獨愁顔。其二三洲燈火靜。一宿弟兄寒。已失重陽飮。空成永夕看。溪淸黃蘗裏。徑遠白雲端。何事雙飛鴈。哀鳴過北灘。其三栗村不有迎兄至。江閣誰能念我寒。黃菊酒杯同永夕。疎籬燈火落前灘。楊根又說歸山去。棣萼空知見面難。明日登臺莫東望。蘗溪松雪路漫漫。</text>
<title>薄暮</title>,<text>野淨煙初散。山寒鳥已歸。餘霞閃沙水。纖月在人衣。白鶴依蕭瑟。黃花靜翠微。漁樵有淸唱。各自返柴扉。</text>
<title>九日江雨不已。隣朋置約皆不到。</title>,<text>淸晨起坐不自遅。寒雨沙村雲入籬。可但秋風吹鴈盡。漸知黃菊與人欺。隣家薄暮何曾問。昆弟殊方更足悲。誰繫釣船橫石瀨。去年載酒有餘姿。</text>
<title>十日</title>,<text>杖藜今日又登臺。江上城邊暝色來。叢菊相看亦已老。高歌欲放自成哀。三洲只是聞鴻鴈。百慮何能去酒杯。野哭村砧俱薄暮。悲秋歎世重徘徊。</text>
<title>盜賊</title>,<text>落日危臺上。哀鴻遠浪中。風霜多病物。嘆息有村翁。朝野安危異。江湖盜賊同。何由輕賦斂。聖主本深宮。</text>
<title>秋晩出城。途中次簡齋韻。誦與趙叔章 文命。</title>,<text>秋高道路起風沙。世亂詩篇閱歲華。曠野天淸連宿莽。寒江霜淨映黃花。蒼煙古木高低岸。田父漁翁六七家。趙子同來復同詠。幅巾一笑日西斜。</text>
<title>近家</title>,<text>落日江雲淡自高。吾家老木見煙臯。出塵興與秋山霽。漁艇悠悠自遠濤。</text>
<title>獨立</title>,<text>獨立湖上之危臺。孤城曠莽浮雲來。天機衮衮昏鴉去。江水悠悠老鴈哀。古木蒼煙渾黯慘。長歌遠望更徘徊。扁舟白髮何村叟。日落滄浪未肯廻。</text>
<title>茅屋</title>,<text>秋盡荊籬帶北風。霜淸沙岸落丹楓。乾坤莽莽江聲大。日月冥冥鴈叫同。慘憺我何長百慮。安危國自有諸公。角巾散髮煙塵外。濁酒狂歌父老中。</text>
<title>秋日寄呈從兄太沖氏問同宿</title>,<text>弟兄寥落各他州。况復人生易白頭。江樹孤城依返景。霜臯落木送高秋。獨持濁酒悲過鴈。更有黃花亂暮愁。試問東村太沖氏。能來一宿共寒樓。</text>
<title>秋盡</title>,<text>秋盡三洲宅。風含北岸湖。哀鴻江日短。遠樹雪城孤。勳業慚明鏡。漁樵置病軀。時危百年事。野色與荒蕪。</text>
<title>空谷</title>,<text>空谷黃昏愁獨臥。疎籬微月照幽人。寒江不息曾何意。老木時鳴自有神。今歲蕭條亦已晩。壯心寥廓暮猶新。須知入穴方探虎。莫用浮名更誤身。</text>
<title>北溪與兩兄同宿。時微雪。</title>,<text>栗北山家煙火淸。兄能留我宿柴荊。村醪乍得燈前醉。夜雪微來松上聲。</text>
<title>用老杜韻共賦</title>,<text>淸溪帶茅屋。宿鳥自飛廻。歲暮兄孤臥。山寒我又來。北風庭檜老。返照雪峰開。不復嫌蕭瑟。紅鑪有酒杯。其二溪上同兄宿。朝來獨自廻。松高風不定。城遠雪微來。短景應相過。幽懷得好開。天寒前路永。且復問深杯。</text>
<title>李氏席上觀歌舞</title>,<text>年少邯鄲窈窕娘。華筵日暮矜淸光。嬌歌欲使明河落。妙舞旋從翠袖長。繡轂相留盡賢俊。布衣自顧獨疎狂。如今四海橫羣盜。酒肉三嘆錦瑟傍。</text>
<title>林齋曉雪</title>,<text>燈火歇淸曉。日光幽室東。開門有微雪。岸幘看高松。數子林中榻。孤雲湖上峰。前年臥寒寺。獨自聽鳴鐘。</text>
<title>至月十五夜。家君同諸生。掃雪地坐。擁鑪煖酒而飮。命以鑪字爲韻各賦。</title>,<text>數子三洲夜。寒庭一火鑪。金臺煙際月。斗尾雪中湖。竹近移床靜。梅當把酒孤。開襟復何有。相與照氷壺。</text>
<title>送舅氏作宰海州</title>,<text>氷雪關西道。巖泉海上州。東亭自瀟灑。廣石亦淸幽。暇日鳴琴興。春山載酒游。寒江一回首。吾舅太風流。其二多聞海州勝。最說石潭幽。獨滯三洲雪。遙懷九曲流。昔賢有遺跡。春服肯同游。鳧舃自玆去。悠悠空復愁。</text>
<title>又呈一律</title>,<text>斜日江樓有所思。碧城官路自逶迤。光輝五馬西行日。蕭瑟三洲獨望時。殘雪春生許亭樹。蒼崖花發石潭祠。今朝且莫難離別。杖屨相追應在玆。</text>
<title>雪後寄西齋諸子</title>,<text>數子翩翩烏角巾。高松晴雪落來頻。深齋日夕應餘興。肯顧東林寂寞人。其二幽子寒梅兩病身。虛房詎更著纖塵。數君有興須相過。初月三洲照雪新。其三淸朝微霰集江林。深屋紅鑪傍布衾。落盡梅花無一事。閉門十日但虛襟。</text>
<title>夜過西齋同飮。限韻有賦。</title>,<text>林淸有微霰。相過興初闌。酒煖高樓靜。氷深赤鯉寒。何緣得小艇。更欲泛回灘。松表留新月。還應永夕看。籬前江湍甚淸駛不凍。極欲醉泛小艇。不可得也。其二庭雪松陰滿。齋燈夜色闌。楹分數子靜。酒對遠峰寒。萬象懸孤月。三洲響七灘。題詩元偶爾。好作百年看。其三詎肯歸房宿。能容把酒闌。應如今夜少。未覺一床寒。得鯉喧遙岸。留燈落曙灘。東林梅欲老。日夕好相看。</text>
<title>冒雪入城</title>,<text>急雪沾人作。昏鴉傍馬過。窮途從白眼。短景有悲歌。</text>
<title>春帖</title>,<text>雪澗煙村春已生。此身詎更入城行。亭前自有江如練。好得扁舟歌濯纓。</text>
<title>齋居</title>,<text>積痾守幽獨。寡欲歸寂蔑。謝世故無累。焚香自有悅。空林旣蕭散。玆地况淸潔。野寒浮夕陽。川明見春雪。好鳥時一鳴。早英已可折。悠哉衡門靜。久矣人事絶。寄言同抱者。能復安蹇劣。</text>
<title>西齋夜飮。用滄溟韻各賦。</title>,<text>得酒村非遠。通丘日自來。林齋同永夕。詩律見高才。病樹留庭獨。遙峰對戶開。浮生百年內。且莫厭深杯。其二雪盡簷餘滴。春隨鴈已來。江湖應養拙。留滯敢論才。遙夜孤燈靜。幽林小徑開。往來成一笑。瀾漫有深杯。</text>
<title>江水</title>,<text>江水元無恙。春氷忽已開。乍看鷗欲動。還有鴈隨來。滿眼東風起。臨岡病樹哀。沁州杳何許。西望意悠哉。時家君在江都</text>
<title>柴門</title>,<text>籬外江流已欲深。可憐鷗泛映前林。柴門地僻留樽靜。苔徑雪殘無客尋。世事悠悠又斜日。春風漠漠變窮陰。秪應疎放終吾老。曳杖東臯看遠岑。</text>
<title>獨夜</title>,<text>悄悄煙初集。泠泠月欲昇。樓明殘夜水。林靜暮年燈。齒髮從貧病。川梁望友朋。蕭條已如此。詎復有飛騰。其二林鼓遙村岸。天河獨夜樓。江流荒野靜。城遠片雲浮。莽莽無窮事。飄飄不定鷗。時危待春水。老去有輕舟。</text>
<title>夜懷洞陰茅屋</title>,<text>我生苦飄蕩。百年有茅屋。三洲映寒林。何用慰幽獨。梅花亦已老。永夕不能宿。洞陰日蕭瑟。憶我雲端瀑。山空一老奴。汝獨傍深谷。幽珮響巖澗。側想溪熊哭。飛蓬本無根。孤雲與相逐。病肺滯江丘。欲歸詎可卜。盜賊正縱橫。有淚復盈掬。</text>
<title>十七日睡起。林間鳥聲嚶嚶。甚有春意。東丘過伯溫小飮。有詩以記。</title>,<text>欲過東溪去。相求有故人。閉門曾十日。攜杖自今晨。谷變參差鳥。江浮泱漭春。茅齋容一笑。好是見天眞。</text>
<title>過伯溫</title>,<text>不見東溪子。誰憐百病身。今朝自梳髮。殘雪照烏巾。鳴槳江回綠。游絲野已春。何須沽美酒。知爾甚淸貧。</text>
<title>伯溫詩近更長進。喜而有賦。</title>,<text>文章李子喜縱橫。筆意淸新老更成。潦倒百年吾只病。腐陳一掃世應驚。一作三舍只今吾欲避。百篇終古世應驚。 危峰絶壑連泉落。古木寒藤映雪淸。挹翠高人已難見。鏗然也復有奇聲。</text>
<title>木谷除夕。同叔父三淵先生探韻賦詩。得州字。</title>,<text>寒菴守歲卽松楸。雪谷蕭條燈火留。村酒得來空一盞。椒盤看去有千愁。摴蒱弱妹違江岸。車馬嚴親隔沁州。歸鴈曙雞俱冉冉。天機人事兩悠悠。</text>
<title>初一日得楓溪族兄 時保。同宿村舍。庚辰</title>,<text>雪盡江全綠。汀暄柳已滋。逢君還永夕。百感有新詩。世事停杯外。村燈聽雨時。悠悠東峽內。後會且深期。</text>
<title>臨別書示族兄</title>,<text>能來一宿得同人。欲說新愁夜向晨。莽莽世間無限事。依依柳杪已驚春。傷時盜賊何由定。擧眼江山忽自新。東峽銅章吾敢羡。漁樵未卜作閒身。</text>
<title>初三日步江陂</title>,<text>正月柴門江水淸。陂西獨自杖藜行。輕鷗浪濶何時泛。歸鴈天靑昨夜聲。老去物華應更落。古來世事有難平。安危且置扁舟外。散髮長歌濯我纓。</text>
<title>四日春草。哭從兄 好謙 墓。</title>,<text>殘雪平丘墓。東風草自萌。物皆已生意。天或起吾兄。慟哭棠棣濕。參差山鳥鳴。歡娛如昨日。回首沁州城。</text>
<title>六日偶吟</title>,<text>春草日參差。林中獨若遺。苔池新澗滿。村柳夕煙遅。永日誰能問。淸醪只在玆。杖藜置餘事。時復過東陂。</text>
<title>薄暮</title>,<text>莽莽乾坤大。悠悠歲月移。漁樵得疎放。社稷有安危。野水靑春色。村燒薄暮時。東風一杯酒。父老集田陂。</text>
<title>七日細雨憶數子</title>,<text>好鳥鳴高齋。山光日自佳。春池通小水。初旭照東崖。杳杳世間事。泠泠林下懷。淸醪時獨飮。難與數君偕。</text>
<title>雨</title>,<text>淸晨煙霧暫徘徊。隱隱春洲欲出雷。紅坼江梅寒乍盡。黃飄村柳雨微來。已知難定從人事。何用深愁且酒杯。渼水門前渺春浪。白鷗相見不相猜。</text>
<title>八日陰</title>,<text>柴門江柳覆前湍。觀復先生獨鶡冠。淰淰樓光留宿雨。蕭蕭野色更春寒。日長但得憑烏几。地僻難容卸馬鞍。洲上紅梅應欲坼。林中散髮復誰看。</text>
<title>三洲雨後。便有萬里之想。欲泛小船。與數子上下。不可得也。</title>,<text>雨歇山乍明。霞斂洲更迥。林中獨觀身。已得塵事屛。濁醪不須飮。高齋有茶茗。泠泠江草生。澹澹東崖靜。三洲日明媚。况乃春流永。數子不可見。吾欲泛煙艇。</text>
<title>柴門 時伯溫來同宿</title>,<text>柴門卜江林。自得終偃蹇。輕風洲上柳。日夕多婉婉。百年亦已足。濁醪與麤飯。翠崖一片雨。鳥鳴山欲晩。美人隱東溪。茅茨徑非遠。時來語何事。對宿或未返。</text>
<title>九日天氣微霽。送驢邀伯溫不利。或是畏風不出。且書中有服松朮深坐之語。</title>,<text>林靜誰能過。驢輕只自還。知君服松朮。永日掩荊關。一徑生春草。一作春草唯虛室。 淸樽對遠山。豈無他夕見。恐是損朱顔。</text>
<title>十日伯溫相過。晩泛小舟。上下終日。</title>,<text>春江正月已輕舟。晩傍柴門又此游。上下便應成二老。飄颻何用羡浮鷗。明花幾日添苔壁。垂柳遙村見酒樓。林影洲光多映發。岸巾搖棹且淹留。</text>
<title>十日夕</title>,<text>江濶通氷雪。山明已翠微。樵舟還獨去。雲鶴自羣飛。萬事應垂釣。淸時有采薇。酒杯那肯放。春物未相違。</text>
<title>十五日江漲</title>,<text>雨雪添江漲。銀河曉決流。大聲吹百峽。片點沒三洲。浪遠疑沙岸。亭孤似柁樓。漁村有相喚。昨夜失扁舟。</text>
<title>十八日</title>,<text>春寒野色晩凄凄。返景雲汀獨杖藜。小艇過江知菜女。短墻啄粟放隣雞。看山已覺疎人事。問疾何曾度馬蹄。酒甕高樓聞更綠。一杯吾欲了幽棲。</text>
<title>二十日送友乘舟西歸</title>,<text>春郊日日已芳菲。江檻朝朝但翠微。匹馬遠來能一宿。扁舟欲去復何依。洲霞弄日輕初散。野鶴參雲獨自飛。酒熟應須具煙艇。花開重肯欵荊扉。</text>
<title>金德受 命孫 來自文殊庵。一詩以示。</title>,<text>文殊菴對衆峰明。石窟泉流古雪淸。病我向來曾一宿。逢君更問舊題名。</text>
<title>二十二日示叔章</title>,<text>趙子吾眞愛。春風好出城。村留遅日靜。柳著早花明。林鳥啼何倦。樵舟放已輕。高樓笑相對。婉婉有餘情。</text>
<title>落日泛江</title>,<text>落日搖輕槳。東風吹薄衣。水花隨岸迥。野樹到江稀。泛泛終吾老。悠悠與世違。一杯且相勸。何用守書幃。</text>
<title>書示金德受</title>,<text>春來肯用掩山扉。日日江頭坐不歸。搖浪輕鷗隨錦纜。打蟲嬌燕汚人衣。陰陰翠壁含風靜。寂寂閒花帶雨微。爲有南州客留滯。一杯相與決愁圍。</text>
<title>次老杜韻</title>,<text>藜杖江臯烏幅巾。病夫久已了淸貧。山藏屋裏應相識。鷗泛階前似已馴。得酒有時乘野艇。看棊無事與隣人。柴荊車馬何曾至。雨竹風松只自新。</text>
<title>陪家君冒雨向白雲</title>,<text>歸意一何駛。故林春物淸。花應經雨發。身已別家輕。蕭散元吾事。溪山幾此行。白雲興復滅。人世有浮榮。</text>
<title>宿舅氏溪亭</title>,<text>舅氏茅亭下。蕭蕭巖澗明。徑存松菊靜。泉入戶庭淸。丘壑他時興。風塵五馬榮。偶來成一宿。西望獨含情。</text>
<title>雙谷途中</title>,<text>山行殊悄悄。隱見一脩榛。崩石橫侵徑。回溪屢過人。霧松深有色。田雉巧藏身。自匪愜心賞。誰能甘苦辛。其二游子日迢遞。深春山寂寥。濃花藏老屋。危徑避崩橋。崖樹蜂相趁。溪田雉自驕。茅茨復何許。去去獨林椒。</text>
<title>封樹嶺</title>,<text>歇鞍猶急澗。跨馬又靑山。木末紅泉度。溪深白日閒。人煙危棧外。行色翠微間。世事嗟如許。寥寥遂不關。</text>
<title>春溪</title>,<text>日落春溪靜。前峰嵐氣陰。孤齋花自發。偃息一空林。遙夜絶塵想。虛池生道心。僧來亦已去。詎復有追尋。</text>
<title>深林</title>,<text>獨自深林去。樵歌時有人。白雲聊可悅。浮世莫應親。溪引淸泠影。松多偃蹇身。空山了生事。好得任吾眞。</text>
<title>溪上</title>,<text>花映柴門巖澗春。病夫生事不全貧。林僧已與靑蔬嫩。溪友能供紫鱖新。白石秪應題秀句。高松更合岸烏巾。壯情未老渾消歇。觀水觀山了此身。</text>
<title>游槽巖</title>,<text>七載江湖滯釣船。槽巖依舊落淸泉。藤纏危石應相賴。花與欹崖故更姸。萬事歸山眞上策。百年憂世任高天。酒杯且覆長松下。隨意蒼苔仍醉眠。</text>
<title>入元化壁</title>,<text>淸溪流已亂。苔徑與蕭然。雨過松崖秀。花開澗樹姸。潭光搖木影。山燒遞人煙。永日空林下。寥寥思自玄。其二山晩翠微合。澗深春雪淸。白雲生處潤。幽鳥坐來鳴。石潔供鋪飯。溪淸與濯纓。招提期一宿。隔嶺有鐘聲。</text>
<title>示任德輿 弘載</title>,<text>入溪知幾許。遂此衆峰陰。自有林巒好。終非人世心。千巖草木秀。一徑漁樵深。與語同游子。秋來能復尋。</text>
<title>仙游潭</title>,<text>已慣招提路。惟隨澗水流。吾能及花發。僧不入雲求。潭淨林光映。松深日色幽。東巖鐘磬歇。更覺此生浮。其二遅日林泉靜。春山錦繡長。水流宜客性。花發引潭光。野老看人笑。溪魚入饌香。肯令幽興盡。相與宿禪房。</text>
<title>曹溪</title>,<text>愛我曹溪水。年年歸未遅。過林僧不覺。入澗鳥相期。磬罷猶聞響。峰孤更有姿。寥寥萬籟靜。久欲置茅茨。</text>
<title>宿僧舍</title>,<text>八年重得宿禪房。燈影虛窻鐘隱床。萬事應同僧入定。浮生久與世相忘。白雲在谷春山靜。靑鴿棲林夜雨長。杖策淸晨人未覺。松風隨意到回廊。其二濃花滿古寺。幽磬發空林。欹樹危崖得。圓峰側徑侵。風搖山澗落。雨壓海松陰。一宿便歸去。雲門遂自深。</text>
<title>贈淸長老</title>,<text>江漢浮生遠。風塵萬事危。客聞今夜磬。僧出舊年詩。谷靜泉聲小。松陰雨色遅。懸燈渾不寢。虛閣獨移時。其二深澗人誰到。陰崖寺自留。香聞空院淨。燈照上方幽。詎免周顒興。能從惠遠游。繩床容一宿。世事自悠悠。</text>
<title>冒雨下山。金君錫龜甫持酒相待。家君有詩。敬次。</title>,<text>把酒禪房靜。騎驢山雨來。得君眞不意。隨處有深杯。柳絮春全老。池光晩更開。林昏應共宿。高興肯低回。</text>
<title>過燕谷。憶金僉知錫範有感。</title>,<text>憶昔童稚日。我實遭時危。竄身到荒峽。飢寒焉得辭。天寒拾橡栗。日暮咆熊羆。幸有賢主人。眷顧誠未遺。感激患難際。世人孰能爲。臨溪借石田。憑岡置茅茨。用意到雞狗。壺樽日追隨。嗚呼百年內。人事有餘悲。恩深有難忘。死生或敢衰。意氣不復見。况乃英俊姿。蕭條未有用。古來每如斯。吾道尙飄蕩。呑聲臨路歧。</text>
<title>邑村</title>,<text>山深縣小日西斜。煙火平川八九家。已見掩門應畏虎。纔聞吹角卽棲鴉。其二落日千山裏。淸江一邑前。亭臺初未有。煙火自蕭然。地主能看客。官醪不用錢。雞鳴凌宿霧。更欲放輕船。明日擬舟下蒼玉屛</text>
<title>西澗懷叔章</title>,<text>西巖花滿枝。幽竹與參差。微月已度澗。暗泉頻入池。美人杳何許。淸夜已難期。林下發孤嘯。芳樽空在玆。</text>
<title>伯溫來過醉中書示</title>,<text>喜子能爲過溪宿。濁醪實有隔籬求。花猶不盡獨樹靜。鳥自相求空院幽。已欲將身供爛醉。難於今世見靑眸。氣酣日落微風起。須向三洲泛小舟。其二柴門一徑接林丘。來往淸樽與小舟。晩向沙頭聊可泛。能於世外自相求。微風練練新飛燕。急瀨輕輕欲下鷗。萬事只應成一醉。滄江終古有浮漚。</text>
<title>書寄李載大 夏坤</title>,<text>看君不得意。何事傍風塵。匣劍英雄氣。儒冠潦倒身。才非當世用。跡已受人嗔。茅屋金山裏。寥寥空復春。</text>
<title>暮歸江上得湍字</title>,<text>時時酒盡誰相託。往往詩成獨自看。江漢百年從我放。柴荊今日得君歡。可能不泛虛孤艇。更欲相將下急湍。只許吾曹成跌宕。莫言塵世有艱難。</text>
<title>偶吟</title>,<text>風檻槐陰潤。煙汀雨氣長。春殘隣舍酒。日永病夫床。深樹鸎猶囀。圓沙鷺自光。一杯成燕坐。世事劇茫茫。</text>
<title>漫興</title>,<text>懶向深齋讀。平床槐樹邊。綠樽將暇日。黃鳥度晴煙。雲氣資幽石。林光帶遠泉。不須問餘事。且可送殘年。</text>
<title>松根有紅藥數叢。新開婉婉。移揷沙甁中。永夕相對。令人意甚閒遠。有小詩以記。</title>,<text>幽花松下開。日長少人跡。折來揷空甁。澹然遂終夕。其二種藥孤松根。紅英照幽石。日夕山鳥啼。焚香媚空寂。</text>
<title>返景</title>,<text>返景落三洲。孤霞引餘影。永夕無一言。遠見林表嶺。</text>
<title>道峰書院。與伯溫同賦庭字。</title>,<text>祠在深松側。蒼崖卽講庭。林中甘寂寞。事外得淸泠。幽石隨移席。孤峰對誦經。靑雲滿城闕。誰復到巖扃。其二淸溪有如許。花發憶曾經。山氣歸巾舃。泉流入戶庭。古苔含澗紫。新雨與松靑。莽莽風塵外。同君且掩扃。</text>
<title>溪上</title>,<text>山近溪樓已欲陰。杖藜時復過西林。十年塵土曾何事。終日溪山獨此心。春著巖花木蓮靜。晝啼庭樹杜鵑深。停杯一笑得佳興。松表輕霞橫遠岑。</text>
<title>逢僧</title>,<text>道峰三入有何求。白石靑林帶水流。花發空山還自落。鸎啼永日不知休。松陰寂寂堪孤臥。世事紛紛未足愁。偶得樵僧成一笑。淸溪濁酒好相留。</text>
<title>偶題</title>,<text>返景隱林澗。淸溪飛鳥還。看雲萬事外。聞瀑一窻間。松表孤崖秀。齋中衆木閒。寥寥度空夜。新月照山關。</text>
<title>得吳明仲 晉周</title>,<text>雩壇深樹獨扶藜。巖澗含風日欲西。時自看雲倚孤石。更無騎馬度淸溪。林光帶瀑深相映。山氣成煙晩更低。一笑得君吾已足。黃鸝時復向人啼。</text>
<title>雩壇夜坐</title>,<text>月照山木靜。西峰嵐氣微。泉聲依石蘚。松翠在人衣。巖澗時自響。漁樵已欲稀。雩壇一杯酒。往事只依依。</text>
<title>訪西溪</title>,<text>好向西溪去。山家雞犬深。種田幽澗底。看客老松陰。是處絶人事。自然生道心。東峰有禪室。鐘磬隱空林。</text>
<title>十四夜諸子皆深睡。松下獨坐。對月有作。</title>,<text>林鳥棲已定。深齋聞夜泉。空巖時自響。幽子獨無眠。澗戶看雲遠。松岡得月圓。懷人杳城闕。孤興更泠然。其二樵唱谷初暝。經聲人未眠。溪光知有月。松氣詎無煙。鐘盡雲端寺。風吹藤表泉。深林還獨往。不復俗相牽。</text>
<title>溪上有懷故人</title>,<text>首夏含淸和。山光變昏曉。夕照隱欲盡。林巒度雙鳥。樵斧靑巖畔。蘿磴丹霞杪。臨泉弄涓涓。候月看皎皎。迢遞終南李。婉孌城東趙。永懷不可見。幽意方窈窕。微鐘歇西岑。餘響時嫋嫋。</text>
<title>留別伯溫</title>,<text>溪邊一怊悵。故人依薜蘿。日斜下石磴。谷遠聞樵歌。流水復何極。白雲空自多。茫茫人世事。能得更來過。</text>
<title>五月十三日。從姊李氏婦葬于雙谷。余適病甚不得往臨。是日且大雨。感涕有賦。情見于詞。</title>,<text>吾姊已云葬。雲深雙谷間。殘生只危涕。百里豈遙山。已矣同行路。茫然獨掩關。返魂應北洛。慟哭幾人還。</text>
<title>涉園</title>,<text>深齋病枕欲傷魂。撥棄時時向小園。朱果滿枝從自落。綠樽無事且誰論。柴荊鳥雀留長日。父老桑麻有一村。瓜圃新鋤看雨足。葛巾不整坐林根。</text>
<title>偶次后山韻</title>,<text>冦鄧逢時代。蕭曹作棟梁。勳名前後事。竹策古今光。世事空危涕。儒冠又夕陽。躬耕應自老。回首意何長。</text>
<title>過李氏山亭</title>,<text>松嶺煙塵外。荊扉麋鹿羣。君應於此老。世已不相聞。脩竹依幽石。淸池度白雲。孤亭一蕭散。荷氣引微醺。其二亭榭依幽谷。棲遅問幾年。淸渠脩竹內。錦石老藤邊。江漢終何事。雲山有薄田。飄飄歸未得。此日意茫然。</text>
<title>寄邀伯溫</title>,<text>問子能來宿。開門已欲晴。莫愁泥路滑。應有釣船輕。朱實林園淨。靑瓜野圃淸。一作返景江城遠。新煙野樹明。 秪須同一醉。終不負平生。</text>
<title>幽事</title>,<text>種桑移藥竹參差。沙弱江深籬自欹。園杏且從隣婦打。圃瓜全學野翁治。安危秪是朝廷事。疎懶元應畎畆姿。過雨菱荷淨如拭。葛巾還欲泛西陂。</text>
<title>族兄士敬氏新爲鴻山。來過三洲。陪家君小飮于書院呼韻。</title>,<text>湖縣好作守。悠悠君遠行。江臯滯貧病。鞍馬到柴荊。得醉高樓晩。含情遠岫晴。廉平應有素。此去佇能聲。</text>
<title>寄李生澐</title>,<text>憶爾溪亭好。苔扉偃茂林。紅蕖依澗竹。流水帶風琴。松徑看雲遠。崖田種藥深。荷醪應已熟。幽興欲相尋。其二久欲乘驢去。君家松嶺邊。遙憐臥萬木。獨自聞淸泉。酒熟誰同飮。花開更已姸。江臯存病肺。回首意悠然。</text>
<title>得愁字</title>,<text>湍駛風吹面。雲高雨過頭。偶來成晩眺。誰肯有深愁。空翠分飛鷺。淸輝獨宿鷗。夜深臥欹石。不復問扁舟。</text>
<title>次挹翠軒韻示友人</title>,<text>終日人無來叩關。書軒時復看南山。杯樽偶發今朝興。風雨更從前夜寒。布被只應成獨臥。菊花何可慰愁顔。得君本欲開懷抱。說至深情涕却潸。</text>
<title>江漢</title>,<text>江漢田園廢。丘原骨肉悲。吾今嗟不及。命奈止於斯。疾病應催老。文章莫救飢。蕭條朋酒地。又復菊花枝。</text>
<title>重陽前二日寄載大</title>,<text>百憂衮衮何嘗盡。黃菊娟娟已欲開。九日向來須落帽。此身那忍更登臺。丘原骨肉新含涕。鴻鴈江湖晩有哀。陋巷蕭條車馬絶。可能來醉濁醪杯。</text>
<title>伯溫來過。次挹翠軒韻示之。</title>,<text>門庭寂寂渾如掃。災病悠悠只得窮。不有君來暫相過。縱令酒熟與誰同。菊花又是經寒雨。木葉何堪過急風。一醉還應成對宿。黃昏車馬漫怱怱。</text>
<title>夜來獨臥。意甚無聊。曾與載大有九日之約。風雨殊令人悶悶。然載大豈畏雨負約者也。有作奉呈。須和之。崇謙白。載大足下。</title>,<text>鳴雨旣不已。寒風時復吹。吾應長寂寞。菊亦已低垂。明日未可卜。百年空自悲。遙憐李夫子。能更有新詩。其二憂患應吾事。飢寒不自謀。相看今幾日。獨坐已深秋。塵土隨車轍。江湖有釣舟。能來同一醉。世故劇悠悠。其三颯颯風吹雨。寥寥我掩門。難成騎馬去。久不與君言。白屋留燈火。黃花繞酒樽。三更有歸鴈。萬事只傷魂。</text>
<title>九日會飮</title>,<text>風急天淸叢菊黃。數君聊與作重陽。蕭條久未存佳興。潦倒那能厭急觴。從古歡娛難衮衮。秪今歧路轉茫茫。茱萸亂揷成欹臥。日暮寒空鴈有行。其二菊花豈是氛埃物。吾輩元應潦倒人。久不過從須痛飮。深知搖落易傷神。哀鴻乍叫風吹急。病葉初明雨過新。不可無詩記今夕。酣來聊復發陽春。其三去年嘗住漁樵地。今日還爲羈旅人。海內弟兄稀見面。霜前鴻鴈欲沾巾。淸樽滿眼那能飮。黃菊逢辰且自新。來歲縱令身更健。時危此會定何濱。</text>
<title>將往松都。朴一卿 道基 來宿。賦贈。</title>,<text>羸驂伏櫪夜深悲。與子天磨久有期。寂照菴中寒月落。大興洞裏暮鐘遅。已知造物應多戲。且得同衾更一奇。幾日相看朴淵下。丹楓白石待君詩。</text>
<title>過惠陰嶺</title>,<text>策馬去不已。寒山吹夕風。丹楓一溪晩。蒼巘數家同。擾擾浮生事。蕭蕭老菊叢。悠然得佳興。未信在途中。</text>
<title>滿月臺</title>,<text>麗王臺殿起悲風。駐馬荒原是古宮。但見寒蒿應玉砌。還憐禁苑有樵童。秪今寂寞傷心久。自昔興亡攬涕同。斜日又尋前路去。寒泉嗚咽竹橋東。</text>
<title>入山</title>,<text>騎騾今復入山中。且得籃輿看晩楓。古寺微微鐘隱石。寒崖嫋嫋槲含風。千峰歷盡煙嵐合。一澗行深錦繡同。日暮哦詩朴淵下。歸時僧火小溪東。其二騎騾度危磴。問瀑向寒山。未及重陽到。聊成數日閒。崖懸老藤表。溪出亂松間。偶得樵僧語。深林一破顔。</text>
<title>入山記事</title>,<text>入山路已險。欣然捨余馬。秋色雖云晩。丹楓尙堪把。林僧持草鞋。待我長松左。勝事已可樂。高興一㰤㰤。不敢憇寺門。徑來瀑布下。圓崖色靑熒。詎復沙土假。寒泉垂一絲。溪壑况瀟灑。憶曾雨中來。髣髴天河瀉。意態何必同。到眼無不可。時有天風吹。煙雪飄婀娜。平生頗能詩。今日還似啞。棄置不足道。有酒良亦雅。一杯謝山靈。我非名利者。</text>
<title>朴淵</title>,<text>迢迢飛瀑落雲端。下有蛟龍潭水寒。籃輿人自聞鐘去。徙倚丹楓且獨看。同游先還寺故云其二病栝寒楓倚古臺。湍流噴落洞門開。風吹木末看飛雨。日隱山腰聞怒雷。此設天應非造次。今來吾敢暫徘徊。還無好句題蒼壁。有興唯須進一杯。</text>
<title>大興洞</title>,<text>溪澗蕭森秋氣哀。葛鞋藤杖且徘徊。誰人解謝寰中事。翠老今成松下埃。佳境可能成好句。浮生應不厭深杯。老僧笑說蒼崖好。更有丹楓向我開。</text>
<title>過觀音窟</title>,<text>歇鞍曾幾日。攜策又今朝。閱盡山重疊。來看寺寂寥。樓寒數峰迥。葉落一溪遙。獨與樵人去。深藤暮磬飄。</text>
<title>寂照寺</title>,<text>山行旣有日。我興亦悄然。陰岡度欹傾。淸溪捨潺湲。蕭摵幽蘀生。磊落恠石圓。松端隱鐘梵。寺與蒼崖懸。自來憇古樓。愛此峰娟娟。况當秋冬交。景物多澄鮮。山空黃葉深。幽槽落寒泉。老僧三四人。見余一欣然。林雨亦微墜。藤蘿含夕煙。暫游意未已。將去復廻旋。深窻有經燈。夜雪應可憐。世故莽未定。感歎望寒天。</text>
<title>送伯溫出山</title>,<text>搖落深秋氣。那堪別友生。寒鐘如舊響。流水悵餘情。布被他時臥。霜楓數處明。能持一杯酒。期我漢陽城。其二世事多寥落。寒山有去留。元非萬里別。自覺寸心愁。倚杖孤崖秀。聞鐘古木幽。終南有吾友。應復問斯游。落句屬載大</text>
<title>送後有作</title>,<text>送友過隣寺。深林獨杖藜。遠煙紅樹杪。斜日紫藤西。積葉初迷路。寒鐘尙隔溪。歸來更蕭瑟。已見暮鴉棲。</text>
<title>大興寺</title>,<text>寺僻誰能卸馬鞍。樓孤只好看峰巒。還應把酒酬衰菊。尙有丹楓照急湍。鐘磬時從遙澗落。山林已作暮年寒。洛中病姊今何似。顧我衣單未足嘆。其二山院寥寥鐘梵音。夜深星月在空林。思君獨自勞今夕。怒瀑寒松時一吟。其三山雨夜微滴。招提風滿林。且同僧臥宿。豈有事相尋。深室留陶器。寒泉近布衾。浮生百年內。應復少如今。其四晩我來崖寺。秋山落日時。龕書蒼鼠出。槽瀑紫楓欹。鐘歇搖餘響。峰寒宛舊姿。人生感泡沫。風急棣華枝。其五暮向禪齋臥。燈懸黃葉中。寒鐘遙澗落。淸話老僧同。更有何人到。終看萬事空。夜深欲開戶。圓月老杉東。其六黃葉滿溪澗。潺湲流水聲。寺煙高下有。崖徑古今橫。世不饒吾輩。僧應笑此生。山寒來住杖。落日恠禽鳴。</text>
<title>江湖</title>,<text>江湖欲去終還住。憂患相尋且欲寬。風雨自然催歲暮。布衾吾已怯天寒。不眠且傍紅鑪臥。已老猶留白菊看。今古茫茫渾似此。黃塵元合汚儒冠。</text>
<title>農巖贈友人 當在江水悠悠自在流詩上</title>,<text>故人來相尋。攜手共吟詩。淸溪復垂釣。綠樹正離離。對此久別顔。怳如夢見時。佳期難再得。永日坐遅遅。方塘細泉落。小庭林影移。日暮却分手。盈襟有餘思。獨臥掩山門。垂柳鳴黃鸝。觀復菴詩稿終</text>
