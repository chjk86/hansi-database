<title>奉和鄭生惠雉䪨 癸未</title>,<text>瓊琚忽入手。見許痴狂兒。自顧慚駑質。猶望附騏馳。舊義今復講。忠門克自持。時哉山梁雉。厚意期莫遺。</text>
<title>春咏 二首○甲申</title>,<text>不雨非晴日色淡。可憐風景洛城橋。閑來一日如千日。睡起今朝似昨朝。花邊着語慚吾懶。柳外蹴波恨鳥嬌。秪是興多詩役苦。春衫休恠半減腰。夜來春色到楊堤。此地謳歌憶舊棲。草氣欲薰三日雨。樹陰初正午時鷄。多聞鳥語渾難辨。疑有新詩忽已迷。枕簟北窓閒不厭。高眠直到夕陽西。</text>
<title>呈百忍堂</title>,<text>大抵晦明緫由理。理中生了理中沒。若敎此理消磨得。天地陰陽果何物。</text>
<title>謹和安友相猷古軆詩</title>,<text>日月行不息。歲晏天少晴。風雨蔽行途。飛雪舞前楹。過門不見人。披帷揖先生。髧髧彼兩髦。對客絃誦聲。貌非山澤癯。器乃邦國英。曲几列遺編。竹籬翳寒燈。吟詩振虛谷。千里蜚香馨。勉勉務玆實。宣尼畏後生。</text>
<title>題畵 三首</title>,<text>畵師胷裡萬里勢。一時分布小窓間。天機沛若前宵雨。元氣蒼然何郡山。衆木臨江俱帶曉。孤雲依嶽自忘還。看來更欲無詩句。復恐山靈嗔我頑。月墮江空蘆葦秋。淸者無非與笛謀。睡深沙鴈不驚起。靑山前過下灘舟。鴈下霜淸菰蒲林。小舟橫挐半江深。却將明月秋江笛。定笑春風杏壇琴。</text>
<title>園中杜鵑花</title>,<text>園中鵑花數朶開。重尋奇絶雨中來。因思塢紅爛熳處。漱石亭畔兩行㘽。</text>
<title>將歸石雲。呈百忍堂。乙酉</title>,<text>絳帳分携淚滿衣。登山臨水遠將歸。出戶桃花嬌欲語。不堪春色倍依依。</text>
<title>在石雲。呈百忍堂。</title>,<text>空齋起長咏。是夕聞歸鴻。洞壑三時雨。松林七月風。竹添臨澗䪨。花露隔籬紅。此景難持寄。淸吟恨不同。</text>
<title>在江西縣。呈百忍堂。丙戌</title>,<text>愁來別夢亂如毛。浿水天長萬疊濤。遮莫閉門檢玄草。惟能痛飮讀離騷。龍低頭角玄冬卧。鶴老精神碧落高。雪後長安堪畵處。袁安堂外種芭蕉。</text>
<title>雜詩呈百忍堂</title>,<text>大地荒茫忽中裂。滄溟怒水呑日月。長鯨屈矯獰龍騰。中有六鰲爭隳突。四足玃玃如郭索。䰇鬣抵衝天柱折。竊食蟠桃王母飢。扶桑老樹藏窟穴。有時蕩覆堯九州。神禹腁胝帝怒叱。罰守蓬萊爲岳神。背負萬丈仙人室。三年蹲坐會稽山。古有任公脯其一。萬古東海風雨腥。敗鱗殘甲猶峍屼。其餘五鰲亦屈強。閃舌垂涎耀列缺。逄蒙䩨弓不敢殺。謂是上古神恠物。我拜天帝帝許我。賜我寶刀虹光發。鼓刀三呼斫頑肌。四海飛塵九冥竭。烹之大鼎大於海。萬里吹洒殷紅血。三山遂崩爲平陸。衆生耕種桑麻黑。來拜先生鬒猶玄。撫頂喜我多氣力。</text>
<title>敬次家大人䪨。送人北歸。</title>,<text>共對離樽燭影斜。官池物色謝黃花。西窓夜月今宵事。釀得深愁別後加。傾罷離樽共賦詩。敗荷衰菊雨連池。誰知夢裡歸家日。又是天涯送客時。一樽官酒百篇詩。飮罷朱闌又綠池。從此牛山蒼翠色。入望皆是憶公時。千般離恨數篇詩。客舍朝來雨滿池。公是歸人猶作惡。况堪關外獨留時。</text>
<title>天晴 丁亥</title>,<text>天晴百鳥啼。芳樹萋生葉。遵渚鴻遠征。語樑燕歸入。節序旣云暮。憂愁紛緫集。鳩眠高柳靑。花落東風急。耽春解惜晏。眷物心空悒。</text>
<title>敬呈大兄 二首</title>,<text>愁似雪飄春後日。災如花老雨餘風。吾家厄會君休說。萬事惟將問塞翁。來書。有厄會之語。有病春前卧。相親但枕衾。㬉風散禽語。夜雨作花心。骨肉星相望。憂愁海共深。佳辰殊冷落。樽酒久拋斟。</text>
<title>敬次伯父用丙戌重陽䪨。寄示家大人詩。</title>,<text>路折書信倍覺依。中郞深待小咸歸。預欣鴻鴈聯時近。終恨茱萸揷處違。來日苦遲知意促。一江猶隔願身飛。題詩更憶前年事。淚灑西風老菊馡。</text>
<title>敬次家大人䪨 四首○在伯父江西任所。戊子。</title>,<text>天涯好會却如期。排日酣嚀席屢移。已遣歡情忘客恨。相看喜氣集詩眉。遙天雨意催花早。虛閣春陰坼酒遲。浮世獨占無恨樂。古來惟許韋家知。西來彩服幸陪遊。別意翻隨歲色遒。久別乍成相聚樂。同來仍作獨留愁。離樽滿眼花紛纈。殘燭多情淚自流。一念晨昏分兩處。客程明月照官樓。千山積雪遠將行。杯酒詩篇揔別情。安得村鷄渾噤口。前林不放曙光生。野亭排席故遲留。滿滿深杯脉脉愁。㝡是江風無好意。年年惟解送歸人。</text>
<title>贈平壤人</title>,<text>浮碧樓前一㠶飛。中城曾踏落花歸。君家正住江南北。楊柳陰邊第幾扉。</text>
<title>昨拜百忍堂先生。有終身之喪。因以有呈。</title>,<text>執經竆巷載肴頻。親見楊䧺未動人。喜怒久將難處忍。眉皮不問苦時嚬。閟宮淸凈優閑地。郞署遲回到老身。斗祿較知勝負米。林烏哀淚也應新。</text>
<title>瑞興縣白日場</title>,<text>晨招館下百餘人。各整衿紳類有文。乍看春蚕爭食葉。忽聞冀馬已空群。</text>
<title>贈李生敬臨北歸</title>,<text>時壬辰仲秋。甲山李生敬臨。因徐太常鳳翼。見余于白下。余一見。輒敢妄有知己之諾。於其行。書此以贈之云。秋風淅淅吹我樹。鴻鴈哀鳴西日暮。東關極目萬山陰。李生行向此中去。李生辭家在庚寅。當時額髮如編紉。堂上爺孃泣相別。願汝揚名顯汝親。尋師始從海濱迴。負笈先入浿西隈。歷落棲遑五千里。隨人轉向長安來。長安道上人掉臂。李生西來眼不視。朝啼苦饑暮呼寒。昨宿南鄰今北里。同鄕老官晩携手。偶逢聖賴一問口。人生把臂卽知己。意氣相感無新舊。玉面花骨大布。有如明珠委泥土。原憲憔悴猗頓豪。此世迫阨難久住。一鞋一杖掛百錢。擧袂別我將北▣。新知樂莫後會杳。君言勿戚在明年。吾聞北産多輕珍。獷尾貂皮蔘如人。南人每見北貨笑。北人來輒南人嚬。重貨輕人例如此。李生李生奚傷神。但使修身積才矻矻終不懈。世當有人知得范景仁。</text>
<title>歸直道中 癸巳</title>,<text>山水新霜潔。初冬氣候凄。聊騎小遊馬。言訪遠公棲。倦僕時顚石。飢烏下啄溪。雲林杳天末。何處問招提。其二路長穿絶峽。寺藏幾曲深。游雲亦懶性。鳴鳥適冲襟。木落寒山出。天高急景沈。蕭條歲晏意。一半寄岩陰。其三山色飛蒼度馬來。槎枒大木抱雲迴。覊禽哭下急泉落。我是遊人顧易哀。其四山色何時盡。泉聲到處聞。問寺那峯是。無言但指雲。</text>
<title>入山門</title>,<text>披拂渡溪樹。縈迴傍石磴。意逢山漸會。神與境俱澄。石末層層寺。林端點點僧。不待如來敎。妙悟我先能。其二佛事藏深峽。寺樓壓絶磴。栢能指性妙。月以證心澄。冷磬虛羣壑。微香散數僧。方知諸悟法。唯在靜中能。其三夜深鍾磬歇。群峯悄不動。諸僧各㱕院。經文亦休誦。孤火照深牗。細烟繞高棟。脩木散微月。冷落不入夢。萬念紛起滅。少焉成澒洞。久方見眞性。漸亦妙悟用。此心忽無物。何處不使空。俯視世間人。衆咻鷄群閧。其四路竆憑斷石。馬健却輕輿。入洞林烟散。上房鍾磬初。其五石屛千丈直。楓木獨株生。松裊孤烟氣。山搖一磬聲。客來參念呪。僧定倦逢迎。識汝岩居久。林雲染骨淸。其六短尾深潭魚。驚人入石穴。幽情忽惆悵。小立待其出。其七怒石橫空萬木齊。高僧送我忽過溪。莫論他日重來事。已覺今朝步步迷。其八不敎鳴鞭急。恐驚水鳥飛。飛歸忽天末。雲木但依微。其九兩日歸眞飮。猶然不稱情。悠悠此去路。東盡又山城。</text>
<title>敬次家大人䪨</title>,<text>老木春猶索。幽花晩始開。獨來溪上石。閑泛水中杯。旱愛岩泉響。眠驚樹影迴。一聲林外鳥。應爲好詩催。其二閒人多少戱。酒所傍岩開。細動浮花浪。聯行泛蟻杯。初如雲㠶去。轉作玉環迴。不醉應無返。啼禽莫浪催。其三水上高岩出。林間細逕開。遇閑扶竹杖。乘興泛匏盃。殘日斜仍隱。飛花去却迴。幸拚無事飮。歸意不須催。其四飛飛落葉点淸漪。風披海棠一半衰。睡起却憐樽未到。綠陰斜日更呼巵。其二好是蒼林蔭夕漪。何關日暮與春衰。擺來滿袂殘花影。老葛陰中自倒巵。其三醉卧苔磯日已西。落花無數覆淸溪。興酣欲起不能起。題了新詩詩又題。其四差差白石響寒流。花滿空山酒滿甌。安得長安舊詩伴。此間同醉破春愁。其五春山寂寂百花飛。日日溪邊醉起遲。勝似坡翁過嶺日。獨携阿過和新詩。其六枕石仍長睡。迷花到夕天。前村已報暮。樹末見炊烟。</text>
<title>悲秋</title>,<text>急風蕭瑟動簾鉤。小院無人月半樓。畵佛寓情元助恨。盆歌非樂豈寬愁。當時冷笑潘郞賦。此夜偏傷宋玉秋。百虫啼我心中事。近枕寒聲咽不休。</text>
<title>表弟任君昌世又臨况。與之拈簡齋䪨。共賦。</title>,<text>維摩丈室十分淸。但有遺經數卷橫。旣雨果能添月好。急風何不與花平。鶯兒打起驚殘夢。鳩婦呼來報快晴。枕上有詩收拾得。俄間轉覺不分明。</text>
<title>稷山靈沼亭。有先王駐蹕時所種蓮。</title>,<text>先王愛坐此池東。手種芙蕖滿水中。鳳輦不歸山寂莫。玉欄何樹更春風。</text>
<title>舟下白馬江</title>,<text>一㠶東下酒樽隨。天遠扶蘇細似眉。日落山川迷濟國。江昏風雨起龍祠。平生太息看唐史。後夜悲歌吊義慈。聞道鷄林猶茂草。當時應著過秦辭。</text>
<title>舟中。奉和家大人下眎䪨。</title>,<text>輕陰垂野凈沙乾。蕩漾輕裝劈細瀾。下渚逆風吹白浪。別峯歸雨度靑巒。望來每恐無時到。過了猶如未盡看。異日定敎頻夢想。始知佳處作緣難。</text>
<title>獨松亭口號 五言四䪨一首。有缺句故移錄於下。</title>,<text>竹林靑匝一堂幽。下見長江日夜流。小砌便如淸澗曲。全家常在岳陽樓。浦寬洽有呑潮量。魚靜元無近餌謀。湖上幾家亭子好。朱簾盡閉暮雲愁。</text>
<title>獨松亭。走次主人䪨。八首</title>,<text>天外殘雲暗不明。一村烟柳撩覊情。江涵倦燕將雛影。山答飢牛喚子聲。客久詩懷偏覺苦。境淸塵念不曾生。忽看一鳥東南去。何處靑山百濟城。其二山川間濶隔秦京。僻處還疑避世名。千里故山書亦斷。一年芳草夢難成。倦來喜傍江樓卧。愁去強尋竹砌行。借尒一樽村酒力。每衝愁陣出奇兵。其三簾外參差雨葉齊。綠楊如畵大江西。久斷來書無鴈至。每驚歸夢有鶯啼。商量世事還憐倦。淹倒詩名苦恨低。晩㠶逐花漁子入。渾疑身在武陵溪。其四人間名利足通衢。強學睡龍潛抱珠。山月晩窺詩榻硯。江雲曉凈篆烟爐。牢籠物態無千首。酬酢風光有二壺。藜杖幅巾臨水立。誰能模作倚樓啚。其五霧氣迷茫曉日初。一江風物倦吟餘。還從剩水殘山處。便作浮家泛宅居。覊旅異鄕文字廢。差池故國友朋踈。久閑自絶安車願。竹外尋常步屧徐。其六地似西湖未種梅。唯看脩籜折春雷。閑情已向雲林得。塵慮偏於世事灰。蓬島晩㠶愁外落。佛菴殘磬夢中迴。小微星烱洫天外。從古那曾換上台。其七檻外長松百尺強。小樓中立幅巾郞。雨微亂柳風披綠。霧罷遙山日射黃。擇地君占嚴子瀨。論詩我入杜陵堂。晩來不耐鄕關望。千里歸魂逐夕陽。其八松高竹瘦慣經霜。嫰梢蒼鱗傍小墻。陰密豈令汚秦帝。竿長眞可釣文王。參差老節調音律。偃蹇奇材合棟樑。風雨兩龍何日化。齊諧其說太荒唐。</text>
<title>敬次 甲午</title>,<text>春雲罷雨各收歸。月到花頭第幾枝。怳惚不分花與月。滿庭虛白漾金巵。</text>
<title>韓戚挽 丙申</title>,<text>赫赫西原氏。令德蔚有繼。休光胚美器。汚俗標耿介。尤敦百行源。晨夕誠不懈。往者遭大故。戚儉咸遵制。哭時雙血逬。聲出肝膓碎。傍人盡感動。吊者默抆淚。暮進一握蔬。朝啜數溢米。爲是一段悲。結塞膓腑內。初非勉而就。食自不下嗌。哀慕日以深。形神日以瘵。天地惜不得。隕折隨大化。連枝一時摧。此理尤可怪。死孝人已哀。種善鬼應憝。今我哭斯人。顧嘆傷玆世。古人重喪制。折衷以爲戒。至情寧有涯。遺體實可愛。不聞顔與柴。性命殉苫塊。末俗少盡分。往往多不逮。中道固不論。過者復誰在。靡靡大防壞。力捍賴君輩。但自盡其性。不幸豈乃罪。徑情縱云過。衰俗尙可勵。試看今世人。孰敢庇非禮。緘辭相引紼。一篇三嘆噫。第二十三句。一作願質古君子。庶不庇非禮。</text>
<title>奉贐嘉陵先生出宰龍岡縣 三首</title>,<text>半生蔬水任長貧。晩入承明白髮新。公視飽饑同幻境。天將竆達戱高人。參卿婉畫牙旗底。傲吏淸遊鱷海濱。洛下卽今風浪惡。不須回首望天津。其二百忍堂中論語書。一身型範七篇俱。孔門政事皆高弟。漢吏循良盡大儒。獷悍尙應知孝悌。脂膏那肯涴淸癯。朝廷獨向龍民厚。儉歲懽謠遍海隅。其三陽關西出妙香淸。浿水逶迤繫彩舲。行帶𥠧兒兼弱媚。路過䧺鎭又名亭。黃花繞郭傷分袂。紫塞連天阻執經。獨憐朝暮從遊地。柳巷南扉月下扃。</text>
<title>聞栗峯驛丞李仲玄有刷僧之令。戱寄。辛丑</title>,<text>山北山南渾不管。誰將浪跡訴聾丞。參軍若有看山興。記馬猶煩况記僧。</text>
<title>書示舍弟</title>,<text>矮屋猶然世界寬。茶爐棋局兩邊安。春將小雨俱來入。我與幽禽正喜歡。細草幾叢侵拄杖。垂楊一樹對欹冠。嘿思錦峽尤應好。沈老書來百遍看。其二聖世慚狂士。東風感少年。竆居楊柳巷。輕度杏花天。不飮違春意。長貧受友憐。詩書雖不廢。兀兀敢稱賢。</text>
<title>文會書院。敬次外曾祖文純公先生䪨。癸卯</title>,<text>海西之不以文獻邦稱久矣。外曾祖文純公先生。甞有詩於文會書院云云。盖傷之也。按箕子洪範書。宲萬古理學之祖。亦甞爲武王陳之。况自治其國。而其肯不以皇極五行之理乎。中國人尙能世誦之。而國史無傳之者。又唐李渤所錄。有曰朝鮮亦有首陽山。宲夷齊隱處。與箕子有往來之跡。夫夷齊旣避其粟矣。况處其地乎。苟不之微子之國。必居於箕子之邦。而國史亦不載其語。俱可慨也。嗟乎。夷齊大老。箕子仁人。或避地於首陽。或開國於平壤。大都不越數百里之內。想一時聳動薰陶之效。必人慕讓國之節。戶講叙倫之學。大海以西。何遽不若洙泗之上哉。乃未幾。一變爲荒僻鄙陋之俗。幸而得圃，栗二老而於千萬載之下。而又未有繼而起者。此豈非文純先生所以愾然永嘆。深有恨於西土諸君子者耶。詩舊無板本。今始追刻而揭之云。白馬東來道亦遷。西山之事或疑然。忍於讎地淹淸躅。想爲吾氓說範編。彊域縱橫猶不改。風聲杳邈更詩傳。竹橋蕪沒琴亭廢。海國今又愴二首。</text>
<title>溪漲</title>,<text>政欲觀新漲。還逢好客來。層巖相激射。驚浪亂交迴。不謂終宵雨。能成滿地雷。怳然心自爽。將去且徘徊。</text>
<title>僑居小集。敬次家大人䪨。</title>,<text>竆秋僑寓白門城。諸父光臨賞夕晴。斟酒摘瓜慚薄具。擘牋題句見高情。</text>
<title>黃昏</title>,<text>纖纖月墮黃昏後。拍拍禽投翠靄間。廳前老守婆娑樹。笏外高人偃蹇山。薄俗已嫌疎骨軆。流光漸奪少容顔。我非與汝爭恩怨。何事牀虫復欲訕。</text>
<title>大殿春帖</title>,<text>天地陽回雲物佳。園林時暢性情諧。日舒漸喜書添課。草長聊知學進階。萬壽殿高全一樂。四重歌闋藹群懷。不分春氣兼和氣。只看煕煕八域偕。</text>
<title>戱贈李都事以濟 二首</title>,<text>擺却芬華靜似僧。病根端的在炎蒸。吾詩定有狂風力。衝散朝雲不復凝。其二縱死寧忘愛花癖。花妖長與病相催。始知屈子眞先覺。蘭杜叢中獨漏梅。</text>
<title>國挽</title>,<text>本朝家法正。閨範最獨尊。復見任姜德。重生馬竇門。升媲貳極軆。光覆兩宮恩。姆敎遵鳴佩。婦儀助主蘩。离明仍代照。巽德更承坤。侍護均焦灼。周旋勖淸溫。未終純孝報。應祟積憂繁。甲觀誰箴曉。龍樓獨定昏。叙哀宸諭切。揚美令音存。千載瞻依地。新岡近枕園。</text>
<title>路中謹次聯句。奉謝李騎省，金水原，元生貟，徐觀察諸丈執事。甲辰</title>,<text>不才多愧屈朝英。鞍馬相將出北城。滕閣舊吟歸幕府。王池此路隔蓬瀛。流泉似客那能住。小雨和愁苦未晴。何事首山猶不厭。年年歲歲輒相迎。</text>
<title>孤竹舘。走書奉次宗兄。</title>,<text>移家新住澗西東。喜見吾宗質朴風。川不釣魚山不獵。惟將文字敎兒童。</text>
<title>碧城</title>,<text>朝朝有詩興。日日不成語。歲歲有歸計。年年不得去。一身長漫浪。萬事無頭緖。玉堂雲霧牎。天上深嚴處。我坐談六經。諸儒不敢沮。忽騎騎曺馬。走避北營署。吹落天西極。山竆海曲渚。衫如霜後荷。欲舞袖不擧。如縛大男兒。折脊帒中貯。霞濃碧城酒。小小紅頰女。西風曲欄干。妙唱白白紵。不知丈夫憂。不以壺觴拒。試問胷中物。故我尙如許。</text>
<title>層欄</title>,<text>層欄直壓大池中。五月凉生水面風。詩山老守無餘事。點檢荷花次第紅。</text>
<title>芙蓉堂漫興 四首</title>,<text>海上諸山碧似霞。池臺彷彿列仙家。晨盤獨食牛心炙。晩𥧸常烹雀舌茶。內院敎奴調野鶴。小樓邀妓賞甁花。可憐信美非吾土。况復西風减歲華。其二栢樹園中朝起霧。芙蓉池上晩生波。輕飊冉冉依花度。小雨蕭蕭挾海過。客子風流因酒見。樓臺佳麗出關多。爲榮爲祿從他好。看水看山奈若何。其三荷池晩照凈前軒。城上秋陰接海門。雨力乍微蟬作語。棋聲漸緊客忘言。西州夫子風猷遠。南國名花色熊繁。幽眺高吟皆愜意。判將今夕盡淸樽。栗翁是海人。而壁有詩板。池蓮有錢塘種。其四芙蓉堂上獨吟時。肝膽可忘况事爲。古木脩林森晩景。新花凈葉泛淸池。簷間彩鴿將雌戱。苑外凉蟬命侶悲。月色荷香曾不盡。今人少似古人詩。</text>
<title>七夕夜。集孤竹舘。戱書。</title>,<text>夜欄檀板拍紅堂。碧落迢迢若可望。河鼓自應尋舊匹。幷州終不是他鄕。燈回錦席收遺佩。月暗羅襦識故香。牋與天孫須記取。明年此夕莫相忘。記取一作細記。牋與一作書報。</text>
<title>首陽山城將臺</title>,<text>雲導輕輿上絶顚。小鬟粧束若風蟬。孤臺勢出飛鴻外。大海光翻舞釖前。快若奔騰竆宇宙。狂思汗漫覔神仙。黃樓玉笛留餘響。李太白歸一萬年。</text>
<title>山城南樓</title>,<text>城臨飛鳥不過處。樓見長天欲盡邊。到此與誰論小大。如今有眼識方圓。終南似案覊臣喜。滄海無波勇將眠。直是盈盈一勺水。鯨爭鵬怒也紛然。</text>
<title>孤竹舘 微官</title>,<text>孤竹舘深秋日長。海山森碧照人膓。朱衣似朝參吏。綠鬢如鴉夜度娘。小閤閉香常漠漠。流雲和夢並茫茫。百年始得微官力。好乞西樓一枕凉。落句。一作三十年來潦倒極。暫因徵官謝奔忙。</text>
<title>夜坐</title>,<text>柳榭松欞夜向分。角聲吹徹海天雲。燈缸焰小風欺亂。扇墜香微雨濕聞。野鶴不眠星耿耿。城鴉屢起月紛紛。南塘漸溢芙蓉短。約醉佳人紫繡裙。</text>
<title>深居</title>,<text>雲屛密掩護殘香。森木幽凉蔭畵堂。深院似空人似病。急風如怒雨如狂。崩雲揔作愁端起。永日旋添睡恨長。夢見道傍彌勒佛。言渠得道爲無膓。</text>
<title>結城</title>,<text>落日亭亭全海盪。西風嫋嫋片㠶回。挾江作雙牙錯。入巷潮分兩翼來。古島牛閒休耒耟。荒祠龍老寂雲雷。</text>
<title>飮南山朝醒</title>,<text>昨日何峯飮。前山雨半昏。吾方迷不記。花亦默無言。小吏呈詩草。諸娘指吐痕。惟應沙上鳥。見我倚江軒。</text>
<title>送吳文甫赴北評事</title>,<text>釖頭盾鼻氣如雲。塞笛羌歌對酒聞。侍妓欲輕觀察使。邊兵不識大將軍。五湖雜種皆通市。六鎭諸生揔學文。但使北山狐兎盡。年年獵火豆河濆。</text>
<title>寄題婦翁趙大諫陶湖精舍 二首</title>,<text>丈人霜鬂照江踈。敎鶴如奴護小廬。不害小沾淸北雨。却能旋食漢東魚。漁謳雜出憂時語。經丌兼收種樹書。有氣胷中橫勃勃。急呼懽伯試消除。其二拓園開逕別䂓模。不着丹靑栗里圖。偶尒官高彭澤令。忽然江得鄱陽湖。風流愛酒俱高士。出處論人盖陋儒。萬柄紅荷雙白鶴。客來先詑賦中無。</text>
<title>秋懷</title>,<text>卧聽高風振北林。問天何事已秋心。梧桐易墜元佳樹。燕子先歸亦好禽。夏首山霾雲怫怫。漢臯波湧雨淫淫。直愁桂樹吹零盡。月上孀寒定不禁。二句以下。一作十起不眠明漢落。百書難達暮雲沉。但憂桂樹凋零盡。月上孀寒恐不禁。</text>
<title>病情</title>,<text>病夫如高士。閉門學靜養。不知微雨過。焉識芳草長。開棋散滯慮。繙經作道想。健時曾靡省。瘳後應先忘。</text>
<title>弱水</title>,<text>雨猶留結少華巓。柳已離披八月前。依依漏日明圻縣。片片輕陰翳漢川。弱水極知三萬里。蟠桃可待二千年。我今不是悲秋者。春日何曾笑輾然。</text>
<title>甁花</title>,<text>白磁壺潔曉泉淸。揀得長枝揷得輕。月下燈前不勝態。風簾霧幌可憐生。翻愁怳惚通幽夢。畧似低回領密情。似汝人今何處在。秦山無恨楚江橫。</text>
<title>見往來詩軸。依䪨奉呈豊城隣丈。</title>,<text>公謝堂堂御史臺。銀魚焚後我初回。俱營小墅分山住。各種名花幷樹開。後舍兒遊前舍去。南隣鷄過北隣來。春時曲水秋時菊。定不寥寥獨把盃。</text>
<title>崔相國挽 三首</title>,<text>五尺身如萬仞岡。踈襟坐繫國存亡。平時雅量江河淼。用處神鋒霹靂忙。天豈無心生李晟。史應徵貌恠張良。乾坤不壞綱常在。公始悠然返帝鄕。其二夜席孤臣有泣聲。罘罳微月淚痕橫。撝呵虎豹天門闢。决散雲霓日馭明。肯以一毛搖禍福。終知九廟助精誠。更看白髮如黃綺。復爲儲皇羽翼成。其三中天大運日將斜。禍兆危徵滿目多。府庫蕩如懸磬室。朝廷紛似▣▣家。公猶蔘朮調元氣。國有騏騮服敗車。萬事彌綸今已矣。小官揮涕奈天何。</text>
<title>田舍雜咏</title>,<text>經年歸故屋。卽日又新晴。獨倚梅花樹。微吟老子經。郊喧牛對卧。庭午鵲雙明。林風與蘿月。宜醉不堪醒。其二雨屋初歸燕。風枝未定禽。緣狂逃紱冕。因懶托雲林。花下無端笑。山前不住吟。始知高士傳。非盡達人心。右詩第二第四兩首有缺句。故移錄於下。</text>
<title>竊伏郊野。伏聞聖上御題試諸學士詩。輒敢擬作。</title>,<text>帝坐明堂上。治成四海康。有君旣精一。何代不虞唐。天大欽功切。地平儉德長。微臣補衮願。持此勖吾王。右 缺農惟時不奪。衣食萬家均。用物初非瑞。興王解作珍。鳳衰劉德薄。龍孽晉宗淪。欲識妖禎辨。須先驗我民。右民不飢寒爲上瑞。五柳陰中獨卧身。皇風逖矣欲何因。寒花採得無塵地。大樸消來有道人。強欲挽回書契俗。眞能免作寄奴臣。馬家暗辟誠堪恨。却使危時卧逸民。右自謂羲皇人鵠立靑袍簇建章。御烟輕浥墨池光。麒麟不動絲絲細。禮樂將成字字香。滿袖携來祥靄馥。祝天焚處睿心長。君王就愛江都策。玉階新呼第一郞。右爐香飛入千人硯</text>
<title>烹狗。與趙子敏小集。</title>,<text>榴花落後早凉生。棋罷松簷始雨聲。野客住騾成小集。隣丁牽狗薦新羹。皆言食指今朝動。更怕蔬臟後夜驚。溪路有泥山樹瞑。請君安坐覆餘觥。</text>
<title>閒居 四首</title>,<text>春夜何甞催。春寒不肯開。燈迷疑卷字。爐冷改香灰。歲月歸多病。山林落不才。從古牢騷地。文章易自哀。其二捨馬扶輕策。沙長草色暄。春深復日日。花發自村村。魚鳥思濠濮。郊坼似杜焚。悠悠楊子水。橫抱辟彊園。其三室凈人危坐。園深鳥慢啼。春聲參道妙。玄夢破天倪。簷日蛛絲動。牀塵鼠迹迷。紫陽書數匣。眞不負幽棲。其四落日果川縣。門籬寒更幽。詩箋看杜甫。扇墜刻通州。寂寂皆疑病。悠悠自怪愁。元來有妙處。端在閉門求。</text>
<title>題族人家</title>,<text>晩山紅一曲。紅處是君家。庭少無香草。盆多有譜花。樓翠黃梔幷。筠細矮松差。山石榴尤勝。全峯爀若霞。</text>
<title>郊居早秋</title>,<text>夕水冷冷下。秋花碎碎繁。孤峯淸欲照。遊客憺無言。棋聲遙壑應。酒意小巾翻。判爲玆溪水。移家崦北村。</text>
<title>晨覺</title>,<text>北塢杵聲歇。東榮曙氣微。窓寒人未起。帷動鼠應歸。出世身名錯。爲儒道術非。何當買一壑。投息九淵機。</text>
<title>僑居</title>,<text>楓落相公宅。茅荒學士家。夜霜踈廟木。曉水悴甁花。久擬逃秦世。新傳註楚些。斜陽看欲下。惱殺競枝鴉。</text>
<title>午睡</title>,<text>寂寞兼淸凈。琴書與酒棋。密林深護夢。微雨晩歸詩。元聖逢迎地。莊周變化時。此中有妙理。勿令忙者知。</text>
<title>苦雨</title>,<text>朝朝不見日。夜夜長聞雨。日昏雨淋淋。奔雲擁玄霧。民其濈濈魚。怒流搶九宇。欝茂苦蘆草。凄了孤筠樹。帝不呵雨師。雨師驕不惧。但欲擅雷車。不憂傾天柱。哀哀下土民。可怨不可怒。雨多雖壞麥。猶可長我稌。惟恐旱魃起。萬物皆燒煑。</text>
<title>馬上口占次䪨。謹呈仲和世丈執事。</title>,<text>古木荒籬不耐秋。此時虫語與蟬啾。高梧欲老難留鳳。嘉穀方成忽有蟊。天丐魚鰕充歲廩。人將鍾鼎嚇漁舟。我頭白盡渠應笑。豈識緣渠替作愁。</text>
<title>對吏。次曺學士用林塘書示䪨。</title>,<text>黑獄森森不合居。孟冬風日更蕭踈。彌生賦裡憐覊鳥。莊叟篇中類沫魚。藥砌點班晨載筆。蘭坮移局晝抽書。區區得失眞堪笑。此夜尤知寵辱虛。其二圜扉奚樂尙留居。明主恩寬法網踈。盡日相看如乘鴈。三更不寐似鱞魚。倒裳義大今知罪。刻木辭悲始信書。明日出門一笑去。㓗城烟月海天虛。第二聯。初作却恠不馴如野鹿。更憐多疾似河魚。以他有河魚句。故改之。時腹痛方劇。</text>
<title>子敏昨日見訪。朝有詩相示。報以質甫欲乘凉相訪。要和寄促之。病中神氣荒耗不成語。第送示與質甫。丙午</title>,<text>病依秋澗樹。朋約夕峯烟。風波各善保。喣沫強相憐。疾可瞿聃問。牀要孺子懸。凉飊日夜起。杖屨好翩翩。一作僑居秋澗樹。朋約夕峯烟。桑海俱餘物。喣濡倍共憐。詩知樓可倚。書報榻長懸。今夜凉風起。游筇想欲翩。</text>
<title>閒中偶記聖賓思叔與吳學士子長諸昆弟酬和䪨。謹步却寄。要示江上衆君子。更要賜和。二首</title>,<text>𩿨丐烟沙鷺讓波。江干朋聚樂如何。定敎上界神仙少。尙說中朝法從多。拂水堂應人偶坐。剡溪船或客眞過。輕簑短棹裝成好。免使紅塵沒玉珂。聞聖賓與思叔得一屋共住。故用牧齊孟陽事。其二商山欲暮錦湖波。官罷歸來意若何。牛李局中遊彀久。漁樵社裡濫竿多。銀河碧落期難待。畵戟淸香夢易過。咿軋夜江商㯭語。錯驚春陌響鑣珂。</text>
<title>呈婦翁陶湖公</title>,<text>簟在空牀藥在甌。髯根箇箇照新愁。他時大病猶盃酒。往歲全家共水樓。夜雨那成深睡得。天陰不發故瘡否。窓燈欲暈風簾轉。此夕思公未敢休。</text>
<title>宋學士汝儒秋水齋</title>,<text>秋水名齋已可愁。眼看秋水更悠悠。物爭河海紛何已。人在兼葭悵不求。極浦年年傷落木。滄波日日繫虛舟。江欄拍手知何事。萬㠶爭頭上急流。</text>
<title>秋水齋。與金參判子直，宋監司聖賓夜集。</title>,<text>水榭初冬酒欲破。雪天鞍馬友朋過。竆無咄咄書空字。醉有嗚嗚熱耳歌。沙嘴浪寒魚食少。葦花風惡鴈憂多。乾坤定向江湖濶。我輩從容不樂何。</text>
<title>小岳樓主人李上舍渘。曾聞其能詩善琴酒。是日持酒携琴來秋水齋。遂書贈。</title>,<text>水邊亭榭柳邊扉。湖海初逢鶴氅衣。名聲未通先勸酒。寒暄不說但鳴徽。長江莽蕩人危坐。中曲徘徊雪驟飛。琴似老嵇詩大阮。竹林諸達似君稀。</text>
<title>尹弼善晉挽</title>,<text>集英門外聯班屢。時敏堂中挾冊雙。纔送日輪歸北極。又驚風浪閙西江。死生到此能無涕。榮落從前任不𢥠。一箇好人容未得。鬼應搖手隘吾邦。</text>
<title>新晴。與諸弟分䪨。丁未</title>,<text>雨到雲爭出。雲歸雨已晴。山如回昨夢。禽欲改新聲。片片輕霞住。班班小草生。松坡渡邊樹。前夕未分明。</text>
<title>持平公詩</title>,<text>雨止卧能識。風非昨日聲。方朝雲尙滯。欲晩野全晴。鳥好依簷晒。鷄爭上屋鳴。四隣忙理耟。春麥及時耕。</text>
<title>學生公詩</title>,<text>夜卧低簷雨。晨興遠樹晴。蒼寒猶嶽色。細瑣亦禽情。霧散村全出。雲歸日漏明。野居春已至。溪蔌漸看生。</text>
<title>次尹應敎光運贈妓詩䪨</title>,<text>紅牋金字細如絲。七疊新成緫別辭。唱到梨花明月夜。老聃應涕釋迦悲。</text>
<title>國挽 庚戌</title>,<text>聖考簡賢婦。名門承大婚。果然六坤德。能協兩離元。甲觀仁齊聞。明堂化助敦。遺弓嗟莫逮。哀瑟更堪論。房闥言無出。冕裘位益尊。謙謙辭備物。藹藹篤慈恩。南國歌文母。東朝置漢樽。珠襦方武帳。暈祲忽軒垣。翣出稱觴地。山因葬釖原。聖情攀慕切。宸藻發揮存。天地同悲衋。東門雨雪昏。</text>
<title>夕望 辛亥</title>,<text>流水柴門獨樹邊。斷雲殘照雪收天。官倉糴入群呼雀。野店商稀細起烟。洛蜀干戈爭要地。圻湖桴鼓閙荒年。老來萬事歸深念。拄杖西風獨悄然。</text>
<title>村居</title>,<text>出日村扉靜。鳴鳩樹深。泉聲忽復作。春色可能禁。小築聊佳致。恒疴自苦吟。傳聞南海上。客有涕沾襟。</text>
<title>暗室</title>,<text>停燈無月夜。密室更重幃。獨作加趺坐。深藏杜德機。爐邊窓半是。戶外客還歸。白日分明立。向來足仙譏。</text>
<title>寄贈吳高原與昌 二首</title>,<text>先生杖屨在東皐。天賜仁人齒德高。試問鳴鍾趨宦海。何如倚枕聽松濤。其二去歲移家住漢臯。荻洲深處柳磯高。門前咫尺大江水。日夜顚風吹急濤。</text>
<title>長陵遷葬輓</title>,<text>臣生苦後聖人前。禮樂蒼茫一百年。武烈尙瞻宗祧盛。仁聲曾諗祖先傳。西官不啓應長夜。北幣非心亦大權。萬世衣冠重白日。八方遺老共潸然。其二天回吉氣二河中。明發長陵啓攢宮。八馭儼疑將狩岳。群情愴若更攀弓。臣民慮遠初何極。灾瑞幾微固易竆。聞說姬家灤嚙後。居然蒼籙一千隆。其三本朝閫範正。家法溯源知。仰想中興業。多由內助儀。聖謨方永裕。陰敎亦同垂。孝敬仍勤儉。彤毫不一辭。其四已卜龍輴啓。仍聞騩馭從。何年驚素柰。此日覩玄宮。雷雨邪氛辟。川巒吉氣鍾。如喪激新痛。哀咷八區同。</text>
<title>春雪 壬子</title>,<text>春寒尙不退。春雪復何爲。花信恐輕洩。土脉豈潛滋。願渠因形似。化爲鹽與糜。煑粥鼎如海。八域均飽嬉。</text>
<title>貧病交主。戱吟。</title>,<text>鴈不善鳴木不才。聊從閒處暫徘徊。塩蔬味厚貧應甚。痰嗽聲深老漸來。觳𧥆幸能將繭角。雲藍輒復抱綳孩。兒長犢健耕資足。自擬殘年喫大盃。是年。妾生子。家牛又生犢。</text>
<title>晩起</title>,<text>鳩誰使轂轂。未晩已林頭。衆鷄紛下榯。似爲朝飢謀。更想早朝者。已集五鳳樓。盛服燁如神。坐寐聽漏籌。此時冠陽客。蝶也非莊周。家人報麥熟。尙不離衾裯。起視天地大。白日出悠悠。衾改作牀。</text>
<title>喫菁羹。用杜集種秋菜䪨。</title>,<text>時風好傾奪。野俗自淳眞。數家同飢飽。乞貸不相嗔。憫我二十年。腥腐穢臟神。假田許種菜。婦子同欣欣。菁者百蔬長。救荒與飯均。買種山虛近。立苗溪水新。根大芋魁讓。葉濃豆畦鄰。採掇紛芼羹。狼籍釜錡陳。薄霜不曾損。嫰甘如方春。北方起再拜。願獻同美芹。餘分力耕者。一飽慰苦筋。但恐肉食徒。奪享小民勤。停著百感集。當食長吁頻。江漢阻平地。日月渺高旻。玉食問如何。荼苦而椒辛。</text>
<title>月夜。步溪上過西鄰。時大饑</title>,<text>輕沙圍白石。踈木隱茅堂。倂入微霜氣。初生片月光。道竆朋議盛。門閉稻花荒。進退俱無計。哀歌夜正長。</text>
<title>次杜䪨。寄金道以謫居。</title>,<text>秋風金海府。客有楚歌哀。過怪曾驚俗。佯狂竟誤才。繄令猶密網。宛自不踈杯。戰兢師門法。更宜細講來。</text>
<title>趙世仲挽</title>,<text>家經與肘訣。散朗卧衡門。歲惡溫陽野。天竆浦老孫。何爲有才死。可以不官尊。半劑人曾活。當身却九原。</text>
<title>九日。携酒登冠岳。誦杜牧詩。感慨遂和之。</title>,<text>淸壺在手一筇飛。冠岳峯高夕眺微。晩木有風終日落。長江赴海幾時歸。紅塵路畔無竆事。黃菊花邊未盡暉。坐念此山從古在。羊公先我已沾衣。</text>
<title>秋夜</title>,<text>秋夜不可竆。秋思不可盈。對此一寸燭。斂玆萬古情。對書不能讀。沉慮若有營。傍人不敢問。但聞歎息聲。開戶視天色。月晦星不明。感彼庭前樹。空枝欝交橫。昔被春德澤。花葉耀光榮。不謂天道變。秋氣又橫生。繁葉嘿受傷。靈根潛保貞。豈無芳菲意。敢與秋霜爭。所以宋大夫。九辨抒不平。</text>
<title>月出 七古</title>,<text>欲吐未吐山明滅。羣星斂光讓月出。月出迢迢天地開。靑山更高川更濶。月過溪北照溪南。黃葉籬中白茅簷。窓間有客眠不得。見月起唱梁甫吟。</text>
<title>又賦</title>,<text>僕本不平者。秋來氣怫然。西風黃菊塢。明月楚辭篇。耿介差強意。寒香且托緣。孤鴻何與我。哀鳴又曉天。</text>
<title>隴西縣。伏次家君至日望闕禮䪨。</title>,<text>夢驚山舘曙鷄遙。誤欲顚衣趁賀朝。惆悵五更三點後。瀧雲猶似御香飄。</text>
<title>夕雨</title>,<text>風霧橫空過。俄然雨有聲。已知終日熱。定失半山晴。蕉葉鳴先覺。匏花照獨明。缺</text>
<title>遣憫</title>,<text>老漸多閒慮。百憂卧病中。梅花三月凍。寒食每年風。穹宇星辰動。山林盜賊䧺。何曾噉兩椀。獨自苦祈豊。</text>
<title>歸到箕城。兩兒妓以衙中命來。戱吟贈之。時箕伯宋汝儒延勑赴灣上。</title>,<text>帳下花餘一朶春。如何輕擲路傍塵。征衫不涴閑雲雨。留與高唐作賦人。右末愛荳蔻花猶未折房。三宵春夢豈分明。銀環佯被搶將去。一隻中藏一點情。右香臺</text>
<title>贈人</title>,<text>城中百度見。當日豈知歡。契濶情尤別。優遊樂未殘。鄰筇淹永夜。櫪騎閙初寒。語及田園好。相看意氣寬。</text>
<title>雲中。敬次家大人䪨。二首</title>,<text>乍聞先集霰。徐看已連階。人自襟期曠。山尤氣色佳。葱靑孤竹秀。瓊玉萬林皆。縱乏銷金麗。淺斟可遣懷。其二十丈陰山雪。覊愁力不排。等爲連歲看。偏在故鄕佳。幷映藏梅閣。微鳴有竹階。仍呼咏絮妹。對說去年懷。</text>
<title>鐵甕城天柱寺。與寧邊倅李令君敬。共次板上䪨。四首</title>,<text>登臨細想經營意。鑿設誰驅萬鬼成。大陸旣平雙眼懾。高天不墜一峯撑。玲瓏佛事聯三寺。慘惔戎機絡四城。平世小儒能大膽。笙歌聲畔坐論兵。其二東臺獨聳萬山中。眼力橫將地勢䧺。坐念百年眞寄粟。輕將七尺欲凌空。天留歷歷關防在。路有年年玉帛通。更倩山僧問往事。隨家戰處悔雲紅。其三石末松▣路轉迤。譙樓到處占孤危。強臣背國羞猶在。伯主開都跡尙奇。城逐山形圓似月。雲將兵氣結爲旗。時淸不害風流陣。扮得佳姬作健兒。其四氷河泥坂困西遊。賴得高臺始豁眸。雲巘莽橫應狄嶺。紅欄微出是女州。偉觀浩蕩通殊界。勝集留連失僻陬。磊隗此心消未了。月中歌管又禪樓。</text>
<title>敬次家大人䪨 癸丑</title>,<text>侍飮澗松下。新晴杖屨康。酒船溪曲折。茶具石中央。春熳禽聲慢。花繁水氣香。煖餻兼嫰菜。時膳揔堪甞。其二天知彩服過庭來。故作淸觀侑酒盃。已遣踈梅開雪下。更將明月到山隈。</text>
<title>重過完營。書贈主人令公。</title>,<text>巧匠風斤奮若雷。疊牀何用汗顔才。楚令尹政慚相告。郭細侯車誤復來。魚鳥却應驚老大。江山可更着徘徊。梧桐樹頂迢迢月。慣是三年不照杯。</text>
<title>以監賑使下湖南。過宿天安金君鎭衙軒。次壁上䪨。示主人。</title>,<text>拍拍風埃滿面紅。踈燈照髮各成翁。襆被笈書年少事。月中同憶鑄橋東。</text>
<title>凝香閣。次壁上䪨。</title>,<text>以監賑使過金溝。宿凝香閣。壁有豊陵相公詩板。盖婦翁大諫公爲臨陂縣時。相公亦宰是邑。豊原新登第。奉板輿設聞喜宴。志榮之作也。讀之愴然淚下。和寄豊原。哀樂堂堂異後前。趙家衰盛不多年。已聞彩萼成荒草。尙記金山押喜筵。琴碎卽今餘孑孑。牀空何處坦便便。廻塘月薄風篁語。欲和遺辭淚落光。荒一作秋。押一作敝。</text>
<title>凝淸堂卽事</title>,<text>安石榴開箇箇尖。斜陽照雨見纖纖。棋朋坐睡琴娥去。一樹梧桐碧滿簾。</text>
<title>甲山雜咏 六首○甲寅</title>,<text>覊人見月起。思家獨長吟。宿雪被高嶺。陰飊振北林。病馬不安櫪。凍鴉有哀音。丈夫不自樂。坐見憂愁侵。其二悠悠更漫漫。終夕閉深房。出塞無楊柳。當春有雪霜。地荒知罪大。甁竭覺愁長。故國今宵雨。誰㘽五畒桑。其三地簇千重嶺。江圍一片城。塵沙霾虜氣。鼓角壯邊聲。豈有防春策。猶懷捧日誠。歸心付烽火。夜夜入秦京。其四日喫二升飯。坐遭白髮侵。匏肥無用肉。匏繫有爲心。消息中州近。強塲北斗深。從來勁兵處。倚釖一長吟。其五廣廊夕悄悄。獨夜誰與言。吏退山當檻。僧歸月在門。自緣公務屛。轉覺道情敦。其六川北今淸郭。誰攘雜種胡。天過鷹嶺小。地入鴨江無。控御歸明主。安危寄小儒。</text>
<title>志感 三首</title>,<text>班姬好正直。㓗身侍漢王。奉君齊紈扇。賜我麟洲香。君恩固不薄。妾心豈敢忘。身處衆妬間。所惧罹禍殃。悔怜蛾眉好。適致讒舌傷。慷慨答訊辭。六宮涕淚滂。歸來長信宮。閉門秋草荒。其二崇桃發奇花。綽約衆所美。一朝成枯葉。掉臂不肯視。奈何紅顔子。百年欲長恃。貴賤本無定。金石有時毁。不如入深山。服藥求不死。鞭鸞駕白鹿。羽客相追戱。俯視名利人。尒輩眞蛆蟻。其三朝遊平樂園。茫茫但秋草。春風竟何歸。玄鬂俄雪皓。昔我同飮客。太半不得老。何不及未衰。努力勉學道。於以垂令名。萬世常稱好。</text>
<title>題贈咸興老妓詩軸 二首</title>,<text>咸關女侯滿頭綠。醉後高歌兩出師。唱到草廬三顧語。逐臣淸淚萬行垂。其二代北佳人出。燕南駿馬多。馬當有骨買。人今老奈何。</text>
<title>邊柳</title>,<text>邊柳經春始欲紛。長洲嫰草闘羅裙。灘聲閙作明朝雨。嶽氣昏留異國雲。營校敎收棋局子。印泥持點易經文。淮陽不薄民相得。小閤無塵卧汲君。</text>
<title>廣莫</title>,<text>廣莫爲庭不已踈。城廛塵冗倐刊除。雲光欝欝葱葱在。野勢平平蕩蕩如。市巷暯烟浮棟過。海門晴浪漾簾虛。</text>
<title>樂民樓</title>,<text>欄干百尺入雲微。曲曲紅粧玉打圍。極海回風驚晩木。長橋斜日在羅衣。關河路濶鴻先去。歌管聲踈客欲歸。明發一杯黃菊酒。龍興江上倍依依。闌干一作秋樓。</text>
<title>虛川</title>,<text>一落天涯卽地頭。山長歸翼也應休。人間獨有虛川水。不解南流却北流。</text>
<title>朔寧。次白軒先祖䪨。</title>,<text>吾祖何年此繫船。依江籬落眼光牽。已聞畵閣成秋草。只有靑山閱綺筵。逝水駸駸歸絶峽。夕陽渺渺下層田。遺餘物色孱孫得。隼擬誅茅北▣邊。</text>
<title>報恩倅尹雲仲戚兄。以玉堂辭職。遭譴斥補。過宿冠陽精舍。書贈。二首○乙卯</title>,<text>恩譴翩翩去。長途不敢嗟。月明虛衿直。秋熟挈全家。洛下薪如桂。山中棗似瓜。且休論得失。努力化龍蛇。其二燈前當世策。月仄語纏綿。簷鳥聞同歎。盆花照不眠。二波傷闘水。八柱憶支天。無事輕流涕。何心彼少年。</text>
<title>賀趙載遇進士</title>,<text>朝賀少年快摘髭。昨看君子抱馨兒。科名不墜猶非易。歲序相符更是奇。世襲良箕傳祖矩。春回喬木發孫枝。中書舊石應無恙。復待他年泣草時。</text>
<title>李天安▣▣挽 代判書公作</title>,<text>平生吾有友。淸簡古賢儀。誼密通家日。歡窮命酒時。承宣身幾悴。陞銓職其宜。未展山公啓。胡慳景略遺。微情輸一襚。薄奠寓深悲。老病違攀紼。負嘆宲在玆。人間難更覿。地下願相隨。善▣寧無驗。家聲繼有兒。白頭題挽處。和淚寄哀辭。</text>
<title>閉門</title>,<text>山巓澗曲閉門居。懶不爲樵亦不漁。宴坐一間生白室。亂披千軸殺靑書。載車誤矣輕投釣。珮印猶然羡荷鋤。五歲學成趺坐法。十分塵念九消除。</text>
<title>敬次家大人䪨</title>,<text>朝請忙來定省稀。及歸溪樹已芬馡。何由邁軸衡門裏。菽水相將樂道肥。</text>
<title>至日</title>,<text>半盞踈燈數卷書。萬重寒嶂一茅廬。人知悔在竆愁後。天發陽於凜冽餘。雪鬂灰心身倦矣。朱衣玉几夢茫如。起來始拈梅花看。畧約春心復卦初。雪鬂灰心白詩。朱衣玉几杜詩。皆至日詩。</text>
<title>有感 三首</title>,<text>大化不停息。乘空播萬類。落地得人形。良是偶然事。復自相親踈。得非不廣意。胡越或同舟。骨肉有相乘。路上相視笑。尒我俱人耳。把臂勸一杯。不必問誰氏。其二忽忽芳春徂。冉冉白露生。花隕葉旋蘀。日沒月隨征。丈夫四方意。若與歲月爭。秋風奄先至。素髮颯已盈。沉憂倦永夜。旨酒不遑傾。君子若芝蘭。小人如榛荊。一朝同零落。誰辨辱與榮。其三年來萬理錯。惟老如期至。豈見西傾日。倒來到天裡。身世已云虛。况復有名利。萬口讚仲尼。魯憤終不起。汝癡誠已甚。夢譽猶勝毁。憤疑誤字。</text>
<title>山居 十一首</title>,<text>親老杯尊猶夜夜。兒勤誦讀更朝朝。筭排粟米通支歲。課取薪樵穩過宵。我自安閒心得得。人方慰藉嘆寥寥。獨慚帝力無由報。飯飽聊賡擊壤謠。其二無心信步出門前。倚杖微吟忽澗邊。履足帶腰俱忘矣。去牛來馬亦悠然。樵歌一路衝斜日。社鼓千塲閙暮天。新歲村姑傳好語。長官寬稅木碑圓。其三冠岳山前一小廬。籬根殘雪枕邊渠。柳眼梅鬚人返後。年頭臈尾酒濃初。靑雲有命纔回轡。白首無聊謾讀書。三錫田家新有物。輕鑱曲耟嘴長鋤。其四堯舜其君管葛臣。當時志氣亦超倫。虛逢蕩蕩平平世。獨作奇奇怪怪人。蔘草香中嗔黠賈。柚花陰下泣飢民。歸來凈掃茅齋卧。一局殘棋又送春。怪怪。在政院日記。其五鋤以治柔斧擊強。朝從北麓暯東岡。墾除雜草栽成菊。蕩剗荒榛表出桑。日仄半䂓猶未了。園寬一畒尙爲忙。回慚少氣高談日。指掌人間說伯王。其六人騎駿駟我蟾蜍。見事常遲十駕餘。退後始聞當世策。病來方讀養生書。曾言求鴞見彈妄。却作亡羊補圈踈。秪有一端差不晩。雨前先把培瓜鋤。其七豆蔓匏花繞小廬。水田飛鷺輞川居。霞光紫爛斜陽外。野色靑深積雨餘。耐謗已多知面硬。安貧未熟苦膓虛。時時竊被家人笑。誑說瓜羹肉臛如。其八襥被驪騧早出門。小風凉動荳花原。橋崩石罅移新路。水退楓根記舊痕。鼠在廁中常禍近。士歸林下始名尊。行人物色傳相語。李侍郞今入峽村。其九不求名達不憂譏。無事終年不出扉。奴解合成修養藥。妾能縫作褐寬衣。時無隱逸聊充位。世尙治安錯見幾。吾友可人猶放蕩。何由挽汝早同歸。其十萬事紛紛盡可驚。東流誰使復西傾。堯天七政應無缺。漢代三光或不明。名輩也難忘樹黨。豊年尙自怨飢氓。竆山退士何關汝。中夜瞻星暗涕橫。其十一時光人事兩駸駸。萬變如雲不可尋。昨日寒應明日煖。南峯晴卽北峯陰。爭誇布穀千般口。誰展芭蕉百摺心。錯說長公偏傲世。長公元是世情深。</text>
<title>閒居卽事</title>,<text>荒籬荒籬殘照崦東嶋。古樹踈烟水北村。更有老牛披草睡。何來孤鷺掠山翻。悠然擧目皆堪喜。率尒成詩孰與論。廊廟諸公多忌媢。莫將佳境面渠言。</text>
<title>次唐人夏日閒居䪨</title>,<text>天爲忙人熱。日於閒處長。啖蔬更身健。却箑自心凉。漏屋菌生棟。故書蠧落牀。最憎槐柳列。儼似陸潘行。</text>
<title>土亭舟中 丙辰</title>,<text>拍拍春潮漲邊。棹歌齊起夕陽前。島南嶼北人俱立。看發江都使相船。</text>
<title>上元雪。敬次家大人䪨。</title>,<text>年年錯喜穀朝雨。往往無徵元夕晴。獨有雪爲多稼驗。分明記自漢西京。</text>
<title>次答金景周</title>,<text>尒休欝欝悲歌起。且抱犂鋤卧漢東。失路麒麟雖在野。逢時溲勃亦收功。竆通有命須無躁。祿利爲心未必忠。我亦當年不如意。一簑隨汝老田中。其二太公本意但垂釣。車馬周王冷眼過。若使早生釣周意。風雲定不起漁簑。</text>
<title>贈順安妓 己未</title>,<text>夭桃傷冶杏傷癡。紅海棠花獨好枝。何計化爲松柏樹。歲寒猶待客歸時。</text>
<title>次龍灣舘板上䪨</title>,<text>此夜龍灣舘。如何不倒甁。中原同一水。左海剩孤亭。朔吹和雲黑。邊烽雜燐靑。從來離別地。筭得少人醒。</text>
<title>安市城</title>,<text>拔地千峯萬戟明。文皇於此捲歸㫌。可使男兒誇善戰。應緣天道忌驕兵。山河莽錯留餘怒。史牒荒唐恨失名。弱國小臣無膽勇。恭將金幣過殘城。</text>
<title>遼陽</title>,<text>浪敎仙客動悲歌。人世元來似閱波。今日並將城郭變。鶴歸心事更如何。</text>
<title>次愼王</title>,<text>遼陽舊物但長河。白塔無言奈汝何。店戶愛塗鮮國紙。市旗題賣越江羅。豕非異産傳堪笑。鶴不重歸迹已訛。衛滿男兒未可少。版啚曾幷醫巫過。其二重山更疊水。良苦嘆吾行。月出同鄕色。禽啼異國聲。春秋今不作。天地果無情。聞說漢飛將。曾臨右北平。</text>
<title>舊遼陽</title>,<text>新遼城築舊遼遷。太子河分不勝船。稍稍漢皆薰作滿。漫漫地更濶於天。丁寧威歸傳有迹。林書記沒問無緣。街童豈識唐儀制。見我衣冠笑欲顚。</text>
<title>十里堡 二首</title>,<text>悠悠車馬暮猶行。踏盡全遼始半程。聞已刦前摧華表。憶於書裡見長城。每朝出日看鄕信。半鬂成霜得客情。計到燕京方臘尾。屠蘇一盞對誰傾。其二寒風如鏃洞人膓。鈴駄齊驅上漫岡。四野驚塵全似霧。一川殘月半疑霜。鷄聲恨早知眠重。馬骨嫌高嘆路長。可羡此時村措大。日三竿出睡深房。</text>
<title>次唐律䪨</title>,<text>日日登長道。行行望落暉。愁來翻作笑。去遠預憂歸。倦飯偏呼水。困眠每和衣。僮言在家日。髩雪較令稀。</text>
<title>牌樓 皆純鉄鑄城</title>,<text>烏頭百尺入雲峩。上刻英䧺祖大哥。遼土議將樓共峻。明朝恩與鉄難磨。綎松並寵能無忝。劉呂同歸欲奈何。山海關前明日路。吳郞陣處又悲歌。</text>
<title>寧遠堡望海</title>,<text>華人告我日生處。我昔瞻望落照紅。曾笑有人爭小大。今看擧世惑西東。田橫怨結蒼茫外。秦帝魂銷指點中。怊悵鄕關如在眼。只應消却一㠶風。</text>
<title>題薊州主人家</title>,<text>朝陽數間屋。喜尒好生涯。壁挂名家畵。盆栽逸品花。籬低深護竹。爐小恰烹茶。若解兩編易。分明是邵家。</text>
<title>除夜</title>,<text>燈前歲賦歲除編。豈獨他鄕送舊年。使對稚兒兼病弟。此身隨處可欣然。</text>
<title>使燕朝正一日。開關許出。仍得遍遊城中。轉入國子監。與監生數貟少話矣。歸後。進士平川盛君 衡 送詩見贈。依䪨和。庚申</title>,<text>趁春冠盖鴈臣同。遊遍街南與巷東。幾處鼓鍾喧佛塔。數行松檜閉儒宮。論交且在韲塩裡。訪士何須酒市中。獨愧翩翩吳季子。北來曾閱二周風。</text>
<title>和進士江南凌君春</title>,<text>拭玉初終光祿筵。逢人皆問九疇篇。八夫舊址今猶在。要與中原助法傳。其二四海環瞻數仞墻。敷尺不斷六經香。吾生况在乘槎地。未害同升闕里堂。</text>
<title>僕在海東。樂聞大江以南山川人物之美。夢想欣慕者久矣。及來燕都。偶遊太學。得鄕進士杏軒張君 偉烈 風流博雅。眞江南人也。相與問隋宮吳苑之遺迹。論蘓臺鍾阜之勝槩。傾囷倒廩。彌日忘疲。張君贈示長律一首。咳唾琳琅。紙墨爛然。尤可敬愛。諷賞之餘。遂忘拙和呈。因用留別。</title>,<text>多生有債在湖山。垂老征車朔易間。行遇楚材眞綰帶。坐談吳會恍探環。馬牛風阻猶交臂。鵬鷃飛殊却汗顔。萬里何妨一肝膽。秦淮月出照遼關。</text>
<title>考亭夫子後孫朱君進士 澐 工畵能詩。過五十尙不官。庚申春。携手繪一幅。訪余燕邸。一揖可知聖人家孫子也。出素扇畵竹。題詩二首見贈。</title>,<text>霜髭淸欲映。眉宇有從來。世服儒宗訓。天竆國士才。鳳麟留種別。梅桂待時開。袖裡滄江雨。知君舊釣臺。其二手種家園碧數竿。雨聲蕭颯雪聲乾。三千里外思歸夜。更把新啚仔細看。</text>
<title>和白貢士 世昌 䪨</title>,<text>篇章渾厚謝尖巧。奬愛隆深拔例常。始識小戎聲火夏。眞瞻太華氣旁唐。飛牋已得傾風雅。促榻何由講伯王。不羡千金裝越使。此行歸槖緫詩香。西秦君子枉賜佳什。謬奬過摯。有不敢當。擎讀再三。依䪨效嚬。敢請斤敎。</text>
<title>離發會同舘</title>,<text>杯名上馬快傾乾。一夜歡聲破▣寒。幸似舊囚逢赦詔。爽如危疾服神丹。靈禽乍語先占喜。疲馬長鳴共助歡。只恨玉川河畔柳。軟黃猶淺未堪看。出舘前數日。累有鵲鳴。旣定行期。馬之疲卧者。皆振鬣鳴嘷。狀如歡喜者。</text>
<title>出關 二首</title>,<text>重關以外瀋西涯。禹迹堯封此地賖。旗戶皆蕃那得漢。春分有雪合無花。驚沙絶磧千蹄馬。落日空陂萬點鴉。到處胡娥風致好。客來和笑勸烟茶。其二岳勢稍平大陸長。驚蓬飛礫劇茫茫。海山左右要衝地。夷夏東西戰伐塲。袁師旣誅吳帥叛。新城遂屹古城荒。與七不與神靈事。北鎭祠前尙炷香。</text>
<title>秋澗</title>,<text>秋澗泠泠秋景暄。先生無事樂田園。靑苔井畔淘菘葉。紅樹籬前割荳根。稻熟指將誇妾婦。果甘分與喫兒孫。人間却有醒元亮。坐摘黃花不置樽。</text>
<title>落木</title>,<text>霜深落木響亭臯。天暗頑雲湧怒濤。欲雪山川先寂歷。入冬民物頓蕭騷。市朝迹掃裝成病。恩怨心空養得高。萬事已將從造化。不須循髮嘆霜毛。</text>
<title>泛波亭</title>,<text>峽川小乘品。溟岳大方家。物各殊鳧鶴。人猶嗜橘査。秋亭黃葉樹。晩水白𩿨沙。五宿金剛客。徘徊抵日斜。</text>
<title>楓岳</title>,<text>問君皆玉骨高低。仙佛之居俗子迷。有草定皆長命藥。何峯就是上天梯。重淵霱霧疑龍宅。古壁危巢豈鶴棲。雲氣來時須頂禮。永郞遊處嶽東西。</text>
<title>次許寬䪨 二首</title>,<text>稻熟泉甘是樂郊。此生眞合死衡茅。兩忘豈有難齊物。獨立元無可息交。得句顚狂群僕恠。治田鹵莽老農嘲。數椽拙搆尤堪笑。喚作蜂窠又燕巢。其二風江南渡得平郊。天地纔容數把茅。已蓄梅花爲眷屬。仍招𩿨鳥許朋交。鳧來鴈去何須說。鷃决鵬啚互可嘲。向晩挈牛前澗飮。錯敎人認作箕巢。</text>
<title>贈白雲老禪</title>,<text>雲爲隨風或出山。僧緣乞句遍敲關。我不出門詩亦廢。較雲尤懶較僧閒。</text>
<title>怪石。次放翁䪨。二首</title>,<text>病廢杯觴懶賦詩。暮年何物慰衰遲。向遊海岳曾餘債。晩得盆山且少嬉。顔氏軆微存彷彿。中郞形似接襟期。燕磁滑膩春泉㓗。更是珠潭雨氣滋。眞珠潭。今在於金剛山中也。其二此丈無言意更閒。苔花照凉几牀間。中開萬古仇池穴。上學三峯太華山。裊繞縷香仍起霧。縈回勺水自成灣。房櫳尙愜膏肓疾。屐齒高尋不已艱。</text>
<title>閒居 四首</title>,<text>萬死魂從羿彀收。十年門閉澗西頭。桀非堯是兩相忘。酒熟茶淸百不憂。小帙時吟白居易。短屛常看岳陽樓。山喧海閙環籬外。正屬先生爛睡秋。其二幽鳥簷間濕不聲。奔雲山頂尙南行。稻畦已滿旋嫌水。麥穗方抽恰要晴。地主問貧應餽肉。棋朋讓老故輸枰。殘年亦有人間願。願在時豊酒足傾。其三梨葉陰濃晝閉廬。澗深沙凈雨收初。書蘊舊篋家傳學。飯絮新羹手種蔬。小屋借巢紅項燕。餘粮分喂碧騣驢。今年益覺林居好。莫是榮名日見疎。其四三逕博五斗。淵明吾所宗。班生老不歸。定悔萬里封。誰復嘆倉鼠。我欲視壤虫。赤松眞有無。振衣願相從。</text>
<title>朝起。用韋蘇州䪨。</title>,<text>歷歷夢中人。欲覺俱散去。窓明月應在。鳥啼山已曙。養神先櫛漱。扶衰勤服茹。冲和悅時氣。澹宕遺俗慮。君問極樂界。正在無事處。</text>
<title>菊</title>,<text>由來物性喜繁華。萬卉乘春競闘奢。莫信菊叢終冷淡。晩年猶放一塲花。</text>
<title>雨</title>,<text>炎颸乍颺雨雲飛。向夕淸溪已沒磯。秖恨好花都損盡。滿園蕭艾一時肥。</text>
<title>渴旱。夜聞雨至喜。用皮陸唱和䪨。</title>,<text>半夜歡聲閙幾家。曉雲如墨雨如麻。各持簑篛修秧馬。急决溝塍放水車。不寐正思栽圃藥。有愁全恐壞庭花。酒香餠膩秋來事。坐計淋漓度歲華。</text>
<title>又皮陸䪨</title>,<text>無何是處占新鄕。世味塵緣已倂忘。獨愛棋朋如骨肉。不除詩癖入膏肓。畵屛蠧壞孤峯缺。經架花薰古聖香。晩飯早眠而已矣。客來兼復懶衣裳。</text>
<title>苦旱</title>,<text>懶雲因作霧。輕雨可成霖。低報泉枯絶。兼愁海陸沉。鬼寬眞宰罪。天閟聖王心。龍老眠何處。冥冥洞府深。</text>
<title>南塢</title>,<text>雨歇靑山靑可染。疎籬茅屋望依依。俄然一道蒼烟起。想是阿婆得蕨歸。</text>
<title>拱北樓。伏次先人壁上䪨。癸巳夏。陪先君子甞登此。</title>,<text>淚汚衣巾不自收。眼中雲物幾經秋。當時繫馬城邊樹。記得淸陰未滿樓。其二小雨如烟晩未收。錦城初夏似深秋。江流自不關人事。終古滔滔繞北樓。</text>
<title>次皮陸夏景冲和唱和詩䪨</title>,<text>初停裌絮御蕉紗。起少眠多抵日斜。蚕脚已明齊上簇。燕雛皆長別營家。蔬敎緩摘憐稀葉。瓜合輕鋤怕損花。新買一蘘圓似月。野翁裝束太奢華。其二脩林凈澗境淸幽。新刱茅堂賽畵樓。牛伺奴眠偸麥吃。兒乘翁醉撥書遊。是非不到貧猶好。出處何常病卽休。每向熱天如火夕。令人重恨伏波侯。</text>
<title>山居卽事 四首</title>,<text>秋匏肥白似張蒼。樹樹茄懸玉佩長。佐酒羹材纔覔了。又乘微雨打黃粱。其二穀熟群禽正閙飛。就憐黃口似黃鸝。前山日落風應起。勸汝先歸覔一枝。其三少日論交喜醴甘。時時腹釖暗中銛。如今見粟知君子。外面雖芒內面甜。其四朝呼轂轂雨沱然。夕戰空庭陣勢圓。諸葛兵機惟蟻識。陳平相業有鳩傳。</text>
<title>遠水</title>,<text>遠水平林自古愁。斜陽下盡更悠悠。烟中罷市行歌客。霜後空田卧吃牛。九折傾危多失足。六丁牽挽可回頭。孤鴻已覺風波急。莫報蘆花似雪秋。</text>
<title>挽 姓名未詳</title>,<text>資純操䧺兩無瑕。宜祿兼宜壽筭遐。旂鼎紀勞先閥閱。銀緋增秩晩光華。每於疏戚猶同氣。宲爲偏慈念外家。泣憶城西中表會。年年春返杜鵑花。</text>
<title>屢入城中。絶不逢申士昂。近聞以地部別營郞。乾沒奔走。率口一吟。戱奉求和。且乞一顧。</title>,<text>能吏何如騷客閒。文章全被簿書刪。靑年友散晨星色。白地官登列宿班。世閥兒應傳庫氏。米塵髭欲錯詩斑。書來肥瘦須詳報。昨夢相逢不記顔。</text>
<title>題族兄參判水榭</title>,<text>可矣輕寒碧。尋常水榭眠。奚奴雜洲鷺。藥廚起江烟。脫畧當朝宦。分明坐世仙。灾霜通國痡。自詑幸無田。</text>
<title>借李學士漁艇漁網 辛酉</title>,<text>船欲生苔網欲塵。桃花水過等閑春。不應久爛沙頭月。試乞臨淵健羡人。</text>
<title>戱呈柳台乞漁網</title>,<text>艇繫衰楊網掛塵。秋江無恨老鱸鱗。不須爛却沙頭月。試丐臨淵健羡人。</text>
<title>鶴湖謾咏</title>,<text>水榭超高倚。微風兩袂淸。寒食花將發。河豚浪已生。獨往寰區大。俱忘毁譽平。薄暯多霧氣。杳失漢陽城。其二風水寒相湧。洲雲晩不淸。漕倉千舶聚。島戶片烟生。雨麥知中熟。春花自太平。飢氓橫道卧。愁絶問東城。嶺東流民。多入圻內者。其三小榭依沙。人歸江水淸。久憂斑鬂兀。高興雜花生。客飮誠無事。禽鳴豈不平。漁舟暯當繫。潮急幸州城。其四滿眼長江色。都與客心淸。欲雨雲還散。方弦水未生。魚腥春煖賤。米價糶多平。何事子公力。強人入帝城。其五事事依江水。如何不道淸。早飡雙傔去。夜網一魚生。得意詩能健。無機夢亦平。晩來殺風景。消息自王城。其六江風暫飄迅。江氣忽凄淸。倂與潮頭主。先於柳杪生。急時禽語咽。過後水紋平。只長狂雲勢。驟屯北漢城。其七江過楊花渡。波頭便不淸。爲因群水滙。多是急風生。獨樹分明出。三峯對挹平。仍從舟子問。信宿沁都城。其八冥濛不辨外。但訝几牀淸。風勢回時落。雲頭墨處生。乍沾愁㠶重。漸細喜波平。江路從泥滑。久吾不入城。其九不時衆竅號。非復小風淸。兼礫衝沙起。抵天激浪生。疑驅西海至。怕倒北山平。晩市靑魚貴。舡應阻沁城。其十非有夜風惡。那能潮氣淸。絲絲柳不動。點點烟初生。乾坤幸不爛。波浪固難平。大國猶春雪。前年滯瀋城。其十一寰內百年窄。江干十日淸。逍遊聊此夕。憂患固平生。細數楊花起。齊搖麥浪平。排愁如却敵。五字有長城。其十二今朝得家信。疫氣未全淸。久客無佳緖。沉憂自瘦生。且看江杏爛。復望野蕪平。徘徊聊永日。何計闢愁城。其十三 此一首。贈鐵山人鄭德儀。霜顚尙俠骨。拊掌大江淸。鄭驛元同姓。關髯豈後生。頭應多怒責。腹奈負生平。㫌鉞紛巾幗。長噫出漢城。其十四憂患如山一笑休。春洲孤棹晩夷猶。江𩿨定未忘機事。看取波間白盡頭。</text>
<title>八日。登天遊亭。</title>,<text>天遊亭廢但荒草。是夕登臨四望低。明月半輪江上下。繁燈萬點東西。和楡餠味如甘蔗。泛水匏聲似小鼙。怊悵少年游戱事。老來回憶夢猶迷。</text>
<title>念島中</title>,<text>穀頭雨過通三日。柚子陰斜恰二更。蠻菊披籬霜淺打。海天宏濶月孤行。不眠老馬和人瘦。何恨覊鴻替客鳴。可念重溟叢棘裡。此時能寐也還醒。</text>
<title>寄島中</title>,<text>天地本虛空。人生適來去。與子况異形。豈宜久一處。我過一百半。子已四十中。歡多少困阨。別暫常會同。入抱互兒孫。卜宅聯房牖。散應朝暯事。理猶翻覄手。罪謫乃同壤。此事又可疑。自知明主恩。或言夙世期。溟海尙此世。詩書可忘老。秉燭亦能照。聞道君猶早。作書要戒君。意深語難成。島船當來未。試聽西風聲。</text>
<title>島詩兩篇承見。月出指點。客情可掬。今世知島謫之可憐者。惟子良一人而已。嗟乎。何由使某人肚子。換得子良之心乎。</title>,<text>月山與黑山。天分伯仲間。心從邸報折。淚寄賈㠶還。大地今何窄。重溟却不難。因君一悵望。友道未全刪。</text>
<title>晩飯</title>,<text>晩飯飽餘吃草茶。悠年曳杖起婆娑。松簷落月柴門側。數盡歸鴻又數鴉。</text>
<title>明明 四章</title>,<text>明明匪月。滔滔匪海。英英匪雲。矯矯匪鳥。海何爲湧。月何爲晦。鳥何爲咷。雲何爲窅。其二我思我友。昔夢見之。載飢載渴。曷日弗思。川陸俱凍。雪霰旣零。孤鶴在野。鳴孰余聆。其三鶴之畸畸。紛茸其毛。亦有鵜鵾。禿鶖博勞。或群而翔。或飽而戱。爰啄爰飮。東澗西址。其四山川邈矣。日月逝止。良朋往矣。我心痗止。敬勉君子。無替初儀。上帝監臨。誰敢施施。</text>
<title>浩歌</title>,<text>瘴雲夕未收。海氣春猶寒。疎簷微有影。缺月已相干。烟籬犬相應。風篁鳥不安。沈憂忽破碎。浩歌起盤桓。形迹縱拘繫。神游尙汗漫。海南一千里。試作京國觀。依然漢南北。漸湧十指端。孟津桐湖濶。月出太華盤。淸泉繞茅屋。似我曾垂竿。冬柏是何樹。此花認獨難。回頭問坐客。我家眞已還。燕越豈異鄕。夢覺元一般。莫以顚倒想。妄作分別看。</text>
<title>生朝。次舍仲謫中遇生朝志感䪨。</title>,<text>極海分飛屬聖時。竆冬霜雪亦天慈。餘生各遇桑蓬日。老淚同沾蓼莪詩。萬事似環終必復。此身如月豈長虧。寄言賢弟須加勉。孝在揚名聖訓垂。原䪨逐臣孤節每增悲。長負君親覆育慈。海上兩揮今日淚。篋中孤和去年詩。元知塞馬難爲福。却訝昭琴但有虧。夜月聯床能復未。滿顚衰髮已垂垂。</text>
<title>倚枕</title>,<text>夢驚窓竹響蕭疎。簷角微明月在歟。更自撥灰吹宿火。旋仍倚枕閱殘書。心經患難偏多悸。氣向衰遲漸覺虛。憶在冠陽無事日。鼾齁聲過午鷄初。</text>
<title>次任道與</title>,<text>愁對孤輪和露色。夢驚千點落簷聲。天公若爲覊人計。雨不淋鈴月不明。其二那堪爲客處。又是送人歸。去住當今夕。倍知此語悲。</text>
<title>次平壤尹生</title>,<text>終日空需影相隨。眼看關月再圓虧。駭機轉急坮章閙。信札難憑撥騎遲。虫向何人能訴恨。蟬將那語自抒悲。穹蒼苦遠籬圍密。此夜無言只有思。筆落于黑山島中。右三首定州錄</text>
<title>閒中見烟沉前林。忽憶薊門烟樹。悄然賦之。</title>,<text>春烟冉冉復盈盈。遠樹平川淡抹橫。渾忘白頭田畔卧。雲端欲認薊州城。其二大陸雲濤幻眼前。薊門曾賦壯觀篇。尙於老屋踈簷下。喜見平林漾午烟。</text>
<title>無題</title>,<text>悠悠暮暮復朝朝。情極愁生未易消。月落春歸俱有恨。酒醒花謝兩亡聊。鳳凰信薄難輕許。桂樹香深莫謾招。可使銀河如弱水。烏狂鵲佻不成橋。</text>
<title>蛙 二首</title>,<text>皇天降雨豈無情。本欲均沾萬物榮。誰使羣蛙偏得意。百千成黨一時鳴。其二鳴去鳴來忘自䧺。全身元已落泥中。晉皇不必勞分別。大抵皆私豈有公。</text>
<title>失驢</title>,<text>吾驢能走又能嘶。失去眉頭盡日低。可恨夜昏仍巷閙。應緣轡朽更奴迷。吃殘枯草猶堆櫪。墮下空韉謾汚泥。坐想誰家好年少。秋郊騎踏碧萋萋。</text>
<title>悼驢</title>,<text>我似詩人孟浩然。小驢雖蹇意尤憐。常憂力弱優添料。每怕行疲少着鞭。死處離鄕幾萬里。生時論價二千錢。明年草長南充野。忍遣隣牛獨飽眠。</text>
<title>初夏</title>,<text>暖多寒少纔初夏。月淡烟籠未上弦。茗葉半斤支鼎煑。梨花一樹閉門眠。儉勤業在輕災歲。修養方奇奪鬼權。此是老君親授訣。兒孫世世許相傳。</text>
<title>遊佛聖寺 壬戌</title>,<text>山寺早閉門。夜久禪誦歇。天風動滄海。吹散松頂雪。踈磬落半空。殿角生明月。我老無夢寐。默坐深盤膝。百慮漸摧碎。一念忽超脫。有如桎梏人。一朝破械出。纍然自顧影。是二恐非一。百骸皆屬我。眞我竟何物。稽首更炷香。願問弥陀佛。</text>
<title>志悔</title>,<text>襟袍無端自作哀。終朝不語獨徘徊。誰將富貴均塵土。我見英雄例草萊。栗里無瑕惟作賦。湘纍有過是揚才。鵷雛亦似非靈鳥。何事低飛見嚇猜。</text>
<title>謾咏</title>,<text>新裂朝衣製隱衣。揀山深處置柴扉。病慵疑若高無累。罪斥賢於老不歸。聚鉄六州成大錯。呑灰百斛洗前非。溪雲壑霧重重閉。莫露先生杜德機。其二隕霜八月打郊園。天意茫茫未易論。可恨桂凋蘭悴後。却將微煖養蓬根。</text>
<title>端居 五首</title>,<text>春菜家皆種。吾尤妙處知。茄凉宜酒佐。葵滑合羹資。塩漬羞尊客。籬圍禦盜兒。因思山谷論。更誦達夫詩。其二貴友無投簡。麄人不叩扉。深交贈釣笠。輕價鬻朝衣。偶免桁楊死。能從瘴癘歸。從今鷄麴喫。禍福理誠微。其三世棄還高蹈。朋踈自索居。嗟曾嫌蹴食。咄不作空書。櫪駿鳳城鬣。盤珍蝟島魚。桑田容復海。肯下已懸車。其四巷迂難枉駟。地窄劣容茅。拾石排危砌。斫崖揷小巢。樹烟垂帳箔。桐雨䪨絃匏。晦息斯爲侈。宜名請息交。其五是病名閒病。愔愔晝在牀。棋惟上品藥。酒是大醫生。薪絶奴何懶。桑稀婦自忙。云胡都不省。自倚五旬強。</text>
<title>淸心樓。次板上䪨。方上丹丘</title>,<text>秋江風物揔愁端。客子覊遊亦苦顔。急浪㠶衝神馬石。踈林鍾出懶翁山。孤鴻恨不歸雲外。流水緣何向世間。聞說神仙元不遠。碧樓南過更淸閒。</text>
<title>衛養</title>,<text>天下本無事。庸人實擾之。吾身本無患。衛養在得宜。一毫不加謹。百疾所由滋。人生快意事。噬臍莫能追。汝顧少不忍。殺身常在斯。深居勿妄動。一動常百思。每食觀本草。此意未可嗤。賦詩置座右。終身作元龜。</text>
<title>題人金剛詩軸</title>,<text>看君疋騎去迢迢。詩語淸眞已早料。軸裡浪翻三日浦。眼中擁百花川橋。牢藏屐齒休敎蠟。呵退鉛毫不許描。獨把此篇千遍咏。正陽風雨恍蕭蕭。</text>
<title>堂上宴</title>,<text>田舍新榮買武功。酒杯稱慶樂村翁。鷄冠表鬂方參會。鵲步低頭始許通。李四張三賓客盛。折衝通政職名隆。幾包麥得官三品。屈指誇張半醉中 一作躬。</text>
<title>亡弟葬日歸路 乙丑</title>,<text>與君左右手。四十年于今。死去便相棄。埋來恐不深。人頑虛涕淚。天邈莽霾陰。落日山陂路。悠悠獨返心。</text>
<title>春寒夜吟</title>,<text>日日風寒苦不平。齋居幽獨易傷情。已憐聖代身多病。更恨春天日少晴。驢痛背瘡依壁卧。鴈悲行斷徹雲鳴。燈前月下無人夜。百感皆於是處生。</text>
<title>寒食日</title>,<text>輕寒小雨後。垂老索居時。寵辱都衰疾。存亡兩別離。細烟縈店樹。嬌蘂柝春枝。寒食本佳節。竆年自作悲。</text>
<title>與洞中射伴。遊溪上。二首</title>,<text>詩禮金椎自古羞。擇交當不此中求。聊從靺鞈諸君戱。轉作溪山半日遊。雜草無名能茂發。淸泉有激却噴流。憑誰貌出丹靑看。白髮靑驢小彴頭。其二溪聲借洗市朝羞。耕築要非物色求。華屋大車無夢想。賣醬屠狗有交遊。暫晴野柳新搖影。宿雪岩泉小漲流。更約杏花開後會。爲君沽酒掛驢頭。</text>
<title>漫成 三首</title>,<text>此身何幸荷天公。世界淸閒享最豊。頭雪始斑寧伏老。髩金猶爛敢言竆。數三客匝疎花下。雙陸聲高小雨中。眼廢亦知非惡事。茫茫禍福塞翁同。其二眼中重瞖髩邊絲。閉門烟花爛熳時。利友頓疎情友在。藥膓方大酒膓衰。英賢未必皆成志。節俠從來不見疑。何計飄然江海外。姓名無使世人知。其三昨日雨兼今日風。淸明寒食去怱怱。峯多得失雲過外。花不分明月暗中。意到但宜吟倦鳥。病來惟欠送飛鴻。嚴光也幸逢明主。穩許終身作釣翁。</text>
<title>梅花春晩 三首</title>,<text>一身無事半盲翁。萬慮都忘熟睡中。曉起簾㫌山雨濕。梅花安否問東風。其二何事梅花苦折遅。雨濃風軟豈相宜。定緣自重調羹手。不肯輕開坐失時。其三掩抑如羞不入時。幽香非願蝶蜂窺。春風得意皆桃杏。壓倒黃昏月下枝。</text>
<title>孤坐遣懷</title>,<text>地偏鷄犬亦翛翛。袖手南窓閱暮朝。棋客暫歸旋悄悄。梅花已過益寥寥。天陰老眼和烟暗。春冷風痰挾雨驕。賴有艮行氣訣。念時千念一時消。</text>
<title>閒中。憶少日舊遊。</title>,<text>昨日今日風雖惡。南村北村花未疎。遠水荒山尙能尒。靑門繡陌當何如。太古梅殘曾簇馬。中書池漲每看魚。㝡憶弼雲坮上會。會中偏悼尹尙書。</text>
<title>送春 首䪨期字。疑或斯字之誤。</title>,<text>天時回復自如期。何事人情苦惜離。悵卧夏頭春尾夜。悲看紅瘦綠肥枝。悄將浪蝶憐同病。替遣殘鶯訊後期。却悟六龍元急性。只消明月十圓虧。</text>
<title>宗人 光儁 挽 丁卯</title>,<text>人云富貴等雲浮。揔把浮雲抵死求。杞菊幾株書幾卷。獨雲浮處不回頭。其二公自吾家出。族仍國姓尊。溫淳姿旣美。婣睦行尤敦。雨暗江干樹。雲霾峽口村。平生耕釣地。今夜返孤魂。</text>
<title>吳君晦宅拈䪨賦</title>,<text>輕輿赴約陌泥寒。高閣留賓午暑殘。各自看看傷髩髮。還能恰恰樂杯盤。劇憐雨久蟬難飽。暫喜園深鳥共歡。明日扁舟桐瀨去。問誰同把子陵竿。</text>
<title>寄題金戚新亭</title>,<text>一心株守六旬垂。本色天然誓勿移。荊石剖來無點玉。秋陽曝出不緇絲。非朱之墨何多感。拖紫紆靑任尒爲。莫道繞堂㘽好菊。還愁敗素在秋時。</text>
<title>贈北伯李子固</title>,<text>西箕南嶺膩堪羞。鈞鈾銓衡閙更憂。富貴官惟觀察使。風流地㝡樂民樓。戎裝侍伎沉魚態。㺚騎親軍扼乕儔。可念空江人卧病。時時能寄酒錢不。</text>
<title>送曺疇卿赴日本</title>,<text>短毛如雪半盲翁。尙自悲歌嘆歲竆。雲海何年驚殺伐。江湖是處老英雄。小儒妄說經全火。夸士誑談藥在蓬。鉄釖孰如平氏利。請君爲我覘夷風。其二朱衣象笏儼含綸。白面蒼髯凜出塵。氣欲杯看瀛海水。身將槎犯斗牛津。俗衰每念修先好。年老尤傷別故人。北幕遠猶鮮域內。何曾一語作悲辛。</text>
<title>病睫</title>,<text>爛睫昏昏冷淚眵。今年較甚去年衰。幸因早種梧桐樹。雨過前山輒得知。</text>
<title>柳台春生窩</title>,<text>塔如飛湧穴玲瓏。日日亭亭落舟中。試檢廵宣三道績。倘饒營造十層功。右孔岩層塔樹不連林表獨長。峰無附趾揷滄浪。人間若有離羣士。可許移歸廣莫鄕。右仙峯獨樹一抹三峯畵不成。暾光乍漏曉風輕。遙看點綴依微影。雨意皆從是處生。右三角朝雲金帶老厭風𡏖馳。角巾閑喜暮嵐吹。二三十載繁華夢。起滅光中此夕知。右冠岳夕嵐飽載長腰萬舶咸。快看風水迅雲㠶。不知是未還膏血。聊問催科舊按廉。右前江漕舶疲牛放齕午鷄催。婦子齊將酒飯開。何似備邊司裡坐。諸家送食一時來。右後野農饁</text>
<title>自笑</title>,<text>峭寒衝倒白氊巾。獨立柴門明月新。自笑江濱有怪物。敢云世上無好人。不嫌東門凍裂地。每恐西風吹汚塵。最恨物情難會事。淸溪貪入漢陽津。</text>
<title>深齋</title>,<text>深齋廓無伴。良月獨尋門。攬帶全圍減。繙書半冊昏。病於衰後劇。道在靜中尊。有得時時笑。將誰與共論。</text>
<title>物情</title>,<text>物情人事古猶今。魚死重淵鹿死林。要在藏名不藏迹。墻東較却終南深。其二朝來拍手謝天公。萬斛閒愁一笑空。死苦蘄生應自悔。事皆如願豈爲竆。鶴到可嘆梅落後。驢亡偏惜雪來中。何妨百代東韓史。不記冠山有此翁。</text>
<title>江上 二首</title>,<text>百頃平疇翠撼空。和烟搖日半溟濛。憶從小黑山頭望。吳越西南萬里風。其二湧時潮打錢塘。滚處堆沈灧澦渦。一種強名他獨險。君看宦海敗舟多。</text>
<title>鄕居</title>,<text>行藏簡淡類頭陀。住處幽深寄澗阿。市味買來皆半敗。朝奇傳到或全譌。硯磨不出難營飽。門設常關少見過。賴有畦蔬與林鳥。蔬如大胾鳥如歌。</text>
<title>次趙相國銅雀硯䪨</title>,<text>片瓦奇如許。䧺豪况 一作想 彼坮。興高橫槊月。氣傲喪匕雷。覇國餘幺物 一作殘殖。文房落妙裁。珍藏東序秘。殊錫北扉陪。完壁千年閱。飄蓬萬里來。隱如沈泗鼎。出是先天杯。山鬼潛時護。江妃網處哀。唐陵無灑麥。漳骨久封苔。亂世羞麻草。僞邦免炬灰。硯乎今得所。吾相有全才。</text>
<title>戱贈鄭台</title>,<text>參同法熟神仙近。佐理功高冢宰榮。且欲讀書收衆望。暫將辭祿享淸名。山林鍾鼎要雙得。德業文章擬兩營。笑問庭前丹頂鶴。楊州騎上幾人行。</text>
<title>訪申士昂直廬</title>,<text>小雨殢成高閣陰。淸言蕭散米塵深。官雖熱地猶閑局。君自今人却古心。市近咄嗟還易飽。才衰推叩未輕吟。漸知老大光陰促。詩酒朋遊可繼今。</text>
<title>病淹伏枕。次申士昂寄示䪨。</title>,<text>世態身謀已熟斟。新愁往恨日長吟。不嫌薄俗人皆棄。且幸危疴老始深。白髮未生君瑞髩。黃金難買士昂心。擬論種種寬懷事。何日軒車枉漢潯。</text>
<title>病中疊前䪨。奉似士昂直中。</title>,<text>長江釀酒日孤斟。醉視長江又孤吟。一世君唯於我厚。四時春最感人深。花罹霰雪元奇命。士困風塵定苦心。速辦山資營伏臘。盍來相就碧波潯。</text>
<title>潦和宗叔 完營時幷下四首</title>,<text>睡餘凉事已堪驚。月檻微開雨葉明。覊病帶銀移別孔。鄕書籬菊長新莖。欲歸未去身名舛。漸老逢秋感慨生。知道君行當曉發。露蛩先與說離情。</text>
<title>奉和宗叔述懷</title>,<text>擺拂紅塵席帽簷。兔園行墨髩絲纖。覊鴻羽短風難迅。病樹花遲雨不霑。弱水銀河無路接。月樓秋舘有愁添。明王愛骨輕金鎰。可使良騏老服塩。</text>
<title>奉和宗叔</title>,<text>桐風颯颯吹顚毫。雨夜騷家覔句勞。天意憐竆偏與健。風情諱老却誇饕。朝朝甲第堆粱肉。歲歲春卿貢俊髦。魚尾未燒蟬腹冷。幾時雲鳳並翔翺。</text>
<title>奉次上舍族叔</title>,<text>榴房圓熟竹尖長。蕉葉翻翻翠扇張。棋子響低知雨潤。寢香烟薄覺天凉。旗高印大人看好。酒廢詩休客笑忙。似海聖恩如屋謗。住猶無益去猶妨。</text>
<title>國輓</title>,<text>吾君狀慈德。萬世識徽姿。允蹈寧王訓。光遵聖母規。呼天低泣竹。取日卽連枝。宲軆吹塤樂。均尊抗冕儀。宮筵湛壽酒。殿牖引凉颸。王旣恭爲職。后尤篤止慈。單辭隳鬼肚。薄享察民眉。海屋方遐祝。騩車奄遠期。舜藏今有祔。膝制古稱知。銀海傷心地。緗編宛舊時。</text>
<title>國輓 甲辰</title>,<text>野轉牛毛谷。路分載寧▣。望望幷高山。浮翠漸東近。飛盖爭落日。鞍馬若風奮。奔山氣不苶。驟澗響無䪨。黃埃萬叢蘆。不合詩人分。今年大有水。嚙落田界紊。嘉穀幷莠死。茂草和泥僨。哀哉北來鴻。啄啄空泥垽。長吏矇灾宲。大農憂轉餫。揀送檢田使。盖欲寬海運。吁嗟我君聖。民病主心隱。</text>
<title>伏見與伯父詩。敢依䪨錄上。語有觸犯。死罪死罪。伏望恕諒。</title>,<text>仙禽大化去天庭。逝水皆嘆挽不停。阿叔解傳優孟策。向人唯勸煑霜翎。其二喬山亦有塚纍然。莫說禽中不死仙。添鶴亭前遊戱地。還如赤壁夢中天。第二句以下。一作萬古元無不死仙。漫作區區分外想。飛昇尸解揔誣天。</text>
<title>吏隱堂醉眠</title>,<text>只緣無事好酣飮。吏隱堂深醉輒眠。簾捲卽通千峀霧。池平剩占一方天。野雲初起鳥啼了。山雨欲來風飄然。心若無愁元有樂。春還堪惜亦堪憐。</text>
<title>二月十五日偶吟</title>,<text>已歸魂夢未歸身。柳絮梅花次第新。大野樹浮春氣象。一池風動月精神。着棋小試功名手。得酒能爲富貴人。去歲今朝渾記憶。石雲山下小烏巾。</text>
<title>月夜聽笛</title>,<text>笛聲孤起小池邊。河漢西傾夜悄然。喚却空庭孤鶴夢。月中相顧望靑天。</text>
<title>丁亥十月望夜。會香洞尹茂朱草堂。</title>,<text>麓南閭左共追踪。高手詩家着處逢。席與月圓初卜夜。酒回春映欲無冬。徽之輒向蘭亭集。司馬能敎耆社容。勝似十年書▣讀。語闌歡緖十分濃。其二招來里社漫閒踪。旋得披衣燭下逢。眞率會成月旣望。暖寒杯錯天深冬。詩圓樹影如能助。語久鷄聲似不容。任却衣裳顚倒極。歡聲曉色一般濃。其三可喜盍簪非俗蹤。渾看詩伴一堂逢。陰晴落月鷄邊曉。蒼白遙山雪後冬。話罷烟霞殊爛熳。酒中形態不從容。燈前抱膝非關曉。休恠吾人病眼濃。</text>
<title>次人䪨</title>,<text>出關書釖歲將凋。風俗天涯諳亦饒。朔雪夜零通塞氣。海雲朝起帶鯨飊。酒餘肉奴挑孤笑。衙後髯傖折半腰。自惜風流隨病減。匡牀藥任寥寥。其二病懷寥落自難寬。步屧逍遙強博歡。行處細泉侵曳履。坐來飛雪洒危冠。叢祠投雀翻翻急。峭壁愁雲淰淰寒。靑菜玉盤行可把。兩京梅發幾家看。</text>
<title>雪</title>,<text>月落鷄鳴曉角斜。朔風蕭峭雪如沙。飛侵病客滄浪髩。巧綴危枝阿那花。凍鳥強如朝卧士。孤村遙似夜沽家。紙窓燈火蕭然趣。不必蘓仙獨自誇。</text>
<title>失題</title>,<text>問君白玉珮。何事擲泥沙。天有狂風雨。春無耐久花。</text>
<title>上元 己丑</title>,<text>▣▣無月夜沉沉。十二橋邊鎖暯陰。定是蟾妃如我病。桂花枝畔閉門深。</text>
<title>上元 丙申</title>,<text>忠厚平生令聞彰。鳴琴曾珮幾銅章。高年皓首盆纔叩。大耋緋衣夢忽忙。二品新敎粉書煥。四男今是白眉長。吟疴屛蟄孤相送。存沒俱違恨更長。</text>
<title>義州申 宅夏 挽</title>,<text>平城孫子以文顯。明谷門墻美少年。戚屬踈來愈感睦。士風訛後益知賢。坮參峻獨龍顔喜。灣政寬惟象舌傳。若論公才長短處。短於能使相風船。其二風送離歌咽小臺。少姬多意倦傳杯。他時郡閣相思夜。把閱新詩幾百回。</text>
<title>石雲靜居夜坐。次韋蘓州䪨。</title>,<text>本在長安城。與世紛營營。偶悅松風聲。忽起隱居情。靑林屋上繞。白雲窓下生。矯矯澗中鳥。自來庭除鳴。此時萬念靜。曳策聊散行。欲令軒冕者。眞知茅茨榮。其二丈夫處世間。風塵汚顔色。抱書入深山。自稱山中客。山林苦寂寞。霜雪仍交積。懸燈茅屋下。爐火煖我足。低頭欲觀書。忽復思感激。攬衣出門見。微月橫大壑。群峯聳峭靑。大野凈圓白。對此復怡然。浩蕩成快樂。本意求一飽。何必鍾鼎食。憂樂本自召。隱見惟取適。古來英䧺人。往往親耕鑿。其三夜深群動息。人亦淡無營。開門見寒山。崢嶸愜我情。烟收洞猶冥。麓林月微生。回飊一颯然。灌木時時鳴。喜玆倦禽息。嫌彼游雲行。所冀安微分。非敢傲浮榮。其四松檜蒼蒼繞石生。朱欄影入碧波明。釣龍壯跡憑誰信。花落空坮一鳥鳴。其五雲散江樓曉日生。▣▣籠處眼偏明。怱怱却下前灘去。烟水蒼然一櫓鳴。[其六]滻北浿南遍覔春。名娥聲價斗量銀。紅桃誤種官橋畔。未必攀枝是可人。名娥一作明兒。斗一作斛。</text>
<title>佛聖寺次人䪨</title>,<text>淸是風入松。哀應澗落泉。山精與木客。各自有鳴絃。其二道眼看山路。山路平平本。足外有餘地。請君掉臂行。[其三]一掬長安土。浮生出沒間。于今三折臂。人各九疑山。[其四]寂寞曾何好。覊危且暫還。豈如彭澤令。疎懶葉亭間。</text>
<title>宗人▣▣挽</title>,<text>傾奪塲中勇若飛。塚纍纍處亦當歸。人生等死要無愧。濯錦江頭葬布衣。</text>
<title>拜贐箕都少尹 癸巳</title>,<text>大堤行樂岳樓前。天下風流浿水邊。歌舞筵中看簿牒。米塩塵裡卧神仙。極知束帶妨衰境。稍喜分麾得勝緣。異日東京褒悃愊。璽書先察郭張賢。</text>
<title>獨松亭 癸巳</title>,<text>湖居好如許。倦客意何長。夢遠千㠶散。神淸萬竹凉。樓光龍戱動。簷角𪆽飛妨。</text>
<title>田舍雜咏 甲辰</title>,<text>田家八九屋。對設白方扉。渚雨兒治笱。籬晴婦晒衣。和泥分菜去。並耟借牛歸。其二舊渡風波檝。新醒醉夢身。俸料資藥朮。蓑笠改冠紳。洞社禽邀客。山精乕試人。</text>
<title>松簷</title>,<text>瓦覆人皆有。松枝葺更奇。死存霜雪氣。用失棟樑姿。古色凉朝簟。寒聲響夜棋。</text>
<title>叔瞻罷湖西節歸路。相見於南充客舍。剪燈論心。慨然有歸畊故園之意。歸後用其成歡驛䪨。追寄以勉之。乙卯</title>,<text>歸駿鼎鼎意悠悠。眼看浮榮似遞郵。身健擬畊圻右野。詩淸云得驛南樓。陶園舊業宜料理。羿彀餘魂且召收。</text>
<title>洗心亭 丙辰</title>,<text>十字缺。坐倚掩映千章木。手酌淸冷一眼泉。滿水殘腥知膾具。隔林孤裊是炊烟。飯來按腹無餘事。一局殘棋已夕天。</text>
<title>挽▣▣ 庚申</title>,<text>縱是戚疎猶厚誼。更因交久得深知。公車志業憐三刖。廊廟風儀惜一麾。</text>
<title>宗會五律</title>,<text>迭侍巾鞲整。雙瞻几舃閑。來時月減三分影。憶處梅開第一枝。沙長歷落皆楊柳。月黑分明是杏花。白髮未生君瑞髩。黃金難買士昂心。林中餓鬼宵相語。但願他生化鶴歸。振威倅尹世寬蓄鶴故云也。</text>
<title>題南華經後</title>,<text>空齋歲晏。風雪叫顚。雪收風止。窓月恍然。內有幽人。端憂不眠。樽醪餘淥。爐火宿烟。呼灯攬衣。竟我殘編。我愛莊生。維古神仙。超志無用。放辭大年。我獨何人。早墮世緣。如網羅鳥。若風波船。奮迅奚得。碇泊無邊。顧影長吁。命筆成篇。勖我同病。眘保尒天。</text>
<title>訪申士昂直廬</title>,<text>小雨殢成高閣陰。淸言蕭散米塵深。官雖熱地猶閑局。君自今人却古心。市近咄嗟還易飽。才衰推叩未輕吟。漸知老大光陰促。詩酒朋遊可繼吟。</text>
<title>與望氣王朔論相</title>,<text>詔書新置大司馬。漢庭群兒自相貴。平陽戚里客爭拜。隴西家聲士欲諱。英䧺半世好身手。老去惟帶不平氣。當時斗印太輕視。百戰胡沙箭如蝟。孫吳未必使成功。枉托兵家洞玄緯。人生命薄可奈何。世遠高皇解衣衣。蒼山老石竟虛碎。白馬胡將浪見畏。年年送人上麟閣。甲第朱門到處沸。行間老將怨低回。麾下偏裨詫勇毅。戰功敢爭公孫敖。醉呵尙遭灞陵尉。丹書鉄券此何物。不許男兒暮境慰。猿臂善射捴不關。乕頭封侯吾豈未。吾聞許負相縱理。此法君須向我謂。天公定是與薄相。聖朝何甞賤敵愾。淸朝覽鏡或自笑。白髮光陰何處費。曾聞定命在厥初。貴賤端應殊品彙。天生壯士定有意。老死何如等秋卉。魋顔蔡生旣遇唐。善飯廉頗倘用魏。長平坑後杜郵釖。我聞君言聊一欷。愁來試望北平秋。大漠雲深寃氣霼。腰間葱芾已無望。馬上葡萄尙有味。臨風拔釖更慨慷。起視烽火連淸渭。</text>
<title>夢傳竹枝詞</title>,<text>楚魂乘雲降北渚。九疑峯高橫綠烟。江南騷客怨秋風。水驛淸宵幽夢牽。荷冠錦袍彷彿遇。一篇淸詞留枕邊。眇余從事風騷壇。早從天地看遺編。神交不曾間幽明。曠世悲懷相感偏。南來行色巧相倣。去後江山今幾年。江蘺流盡杜若衰。擾亂覊愁載一船。淸吟聊相棹夫歌。竹枝歌聲和采蓮。淸猿谷鳥一時啼。月掛瓊潭人倚舷。幽篁白雲怳惚間。楚鬼尋夢風颸然。雲車桂旗入不言。醉眼猶似長安眠。曾聞舟楫已失墜。無乃騎鯨因上天。生平詩癖死不休。誦出三湘哀怨篇。高吟曾起七澤雲。借問人間傳不傳。還慚拙句犯古人。昨夜悲吟虛聳肩。文人意思固一般。不謂詩仙同着鞭。尻輪神馬倐而逝。楚蒼茫殘月懸。悄然起坐若有失。怳聞春林啼杜鵑。湛湛江水上有楓。續招詩魂芳椒煎。</text>
<title>夢對愚溪神</title>,<text>愚人有愚還不吝。一半分向溪神貸。溪神一夜怒不休。桂旗翻風靈雨晦。飄然來訪㓒園蝶。永夜啾啾語悲嘅。前宵八詩子羞否。一笑吾將敷袵對。文章半世坐一愚。萬事風塵自憒憒。靑雲洛水智者居。不容吾人愚拙態。膏肓一疾謝不得。愚亦隨人來楚塞。蠻溪受我却不辭。八愚翻歸題品內。池堂溪壑強與名。捴坐餘愚無不逮。人生有累苦難磨。山水無心同被穢。山川從古以人名。此事如今君莫悔。貪泉愚谷地何罪。萬古因人辱未艾。人間無恨足智人。一个何曾溪上在。誅茅卜居只我愚。肇錫嘉名元不悖。狂騃我已飽僇辱。淺狹君亦不灌漑。從來比德兩不殊。宜尒玆邦着吾輩。區區自辦亦一愚。笑尒明神三尺啄。二十一字缺 砉吸神亦唯唯退。淸溪從此是非定。日向蘭洲洗吾珮。</text>
