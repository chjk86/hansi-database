<title>擬愁陽春賦 庚申</title>,<text>斗柄揷辰。靑陽欲歇。倉庚囀樹。平蕪蔓綠。飛花粘雨路之泥。輕絮颭晴橋之日。僕本恨人。對景懷愁。傷時月之易徂。感韶光之難留。詠謫仙之遺詞。遂擬之而臚情。爾乃春深翠樓。人遠邊城。陌頭楊柳。惹起悔敎之思。牕外櫻桃。謾結五見之悲。愁兮愁兮。怨別離之多時。若乃金閨影孤。錦幕晝永。玉輦不來。鴉帶昭陽之日影。銀鑰已下。花落長門之黃昏。愁兮愁兮。怨君王之無恩。又若葉上題詩。流水無情。深宮落花。曉鸎有聲。腸斷上陽之春。魂迷西廂之月。又如戍樓羌篴。梅花盡落。磧裏黃沙。春風無跡。難凭驛使之來。幾灑思鄕之淚。至於越江送弟。夢繞荊門。煙樹衡陽。分路目極。洞庭春水。莫不含酸茹歎。觸境增悲。獨有長安俠兒。五陵公子。銀鞍繡轂。好尋東園桃李。踏橋看花。誇騁樂遊長原。只覺景色之娛心。寧知時物之攪人。若余者榮華歲晏。恐草木之零落。滄洲夢懸。憶田園之松菊。此則愁之小者。安得贊治乎皇春帝夏。上而慰聖上之愁。躋俗乎春臺壽域。下而解吾民之愁。夫然後煕煕然皥皥然。無一草一木一夫一婦之不被其澤兮。使斯愁也雲消而霧收也哉。</text>
<title>憎蚊賦</title>,<text>述夫大禹驅龍蛇。放之水草之區。周公逐虎豹。遠之山藪之幽。鳥獸之害人者消。生民之宅土也安。夫何祛其大而忽其小。使斯蚊攝生於其間。吾觀夫陰陽陶蒸。巨細舛錯。或羽而翔。或股而躍。草間腐螢。尙抱照夜之明。葉裏吟蜩。能守飮露之淸。與物無患。伊誰云憎。今蚊也。其體微其翅短。力不負山岳之重。飛不越階序之近。智乏蒼蠅之附驥。勇非螳蜋之捕蟬。徒觀其觜銛鋒刃。舌尖虵蝮。結搏牛之契。長噆人之毒。搖搖乎千百爲羣。營營乎絡繹不絶。方其羲和轉轂。隆景當天。依桑麻之陰。伏牆壁之間。及其乾坤向晦。陰氣遠至。載振其羽。載動其踦。因風浮影。輕若柳絮之飛。飄空猛勢。利似疾箭之來。工穿帷幕。亂入房闥。乍遠而近。若往而復。使吾左麾右拂。雙腕俱脫。長噓短吸。四體皆血。緩則頓足。迫則扣頰。當此之時。支不得舒。目不得瞑。漆園夢裏。安得與蝴蝶而飛揚。槐安枕上。何暇與蚍蜉而成好。可勝言哉。睫有蟭螟。以離婁而難睹。子有蚋蟆。混塵沙而莫分。厥種非一。其毒太苦。楚水楓林。攢盡逐客之鬢。古祠䕺薄。露出貞女之筋。邊城㬥露之軍。瘦骨難支。萱堂侍寢之子。團扇空揮。莫不爬搔不休。怨毒無已。熏簷燎壁。欲無遺類。吾嘗聞之。蚊有知禮義者。不敢食齊公之肉。蚊有服儉素者。未嘗近孫氏之牀。今吾於汝而何負。乃見殃之此極。一點貪婪之心。何所求而不足。至於腹破腸裂而不自覺。向使造物者。賦汝以螽斯之羽。入宮娥詠歌之詩。鍾汝以蟋蟀之音。促懶婦織紝之事。非但不爲人之所憎。抑亦爲人之所喜。不然無寧付之以蠭蠆之尾。搏之則可除辛螫。無寧恣之以蛇虺之毒。避之則可保形影。獨柰何抄忽其形而使人易之。尖利其吻而使人苦之。卑湫以育汝之卵。昏黑以借汝之時。驅之而不見其形。格之而但聞其聲。是則爾蚊之可憎。蓋乃造物者之多事。遂呼以黍民而諭之曰。嗟汝黍民。贈汝好辭。水澤蒹葭之鄕。是汝之巢。爾何不呼其朋而引其類。振裌翅鼓丸腹兮。得意逍遙。江湖沮洳之洲。是汝之宅。爾何不寄其生而寓其形。朝生子暮生孫兮。自在蕃育。蚊如不肯。我且有策。我將得趙師之符。呪逐耳邊之雷。揮鷆鳥之扇。遮卻暗中之陣。然猶不已。則傍招丹鳥之羣。以羞汝族。齊馳玄駒之卒。以格汝類。必盡殲乃已。以酬吾所憎。不亦快乎。於是時夜將半。喓喝猶亂。通宵不寐。兩目欲眩。乃猛攘大罵曰。嗟爾得時兮幾何。姑且與汝兮啖咋。一朝天霜下威兮正氣肅殺。爾羣飄零兮何處滅。</text>
<title>自閑溪向月城。告別諸兄。</title>,<text>門前楊柳欲藏鴉。節近淸明細雨過。擾擾百年無定處。明朝匹馬又新羅。</text>
<title>贈六宜堂主人</title>,<text>春日遲遲不肯斜。憶君頭緖最紛挐。觀音寺裏丁寧約。須趁湖山未落花。</text>
<title>鼈壺貯酒。送呈伯兄晩翠軒。</title>,<text>腳手爬觘解遠行。明朝應到禮州城。丁寧汝口能呑吐。報道書中不盡情。</text>
<title>訪友人不遇。與女隷問答。</title>,<text>喚出叉鬟闢小扉。先生何處去忘歸。吟筇盡日探佳興。不在農郊在釣磯。</text>
<title>伯兄自月城寓所將還。以雪留數日。書以志喜。</title>,<text>天公不許動歸輈。爲我添成十日留。料得臘前連夜雪。非關明歲有來牟。</text>
<title>是年夏久旱。一日雷聲㬥起。俄而細雨乍過。</title>,<text>正晝阿香碾急輪。農郊喜氣動蒼旻。須臾一片霏霏雨。纔得庭楸濕半身。</text>
<title>佛國寺。贈別權萬容 大臨。</title>,<text>未到仙區興已饒。東南冠蓋好相邀。菴傳熊睡千年跡。樓壓鷗江百里潮。白塔能呼尋勝客。靑雲長護臥空橋。天明粥罷應分散。尊酒團圝永此宵。</text>
<title>謝敬差官尹遠仲 悠期 來訪</title>,<text>脩竹陰陰日已斜。使華來訪野人家。閒門忽作騈闐地。催喚兒童捲雀羅。</text>
<title>奉別李甁窩仲玉 衡祥 之任濟州</title>,<text>天地容吾輩。今公得此官。座看南極宿。城傍漢挐山。舊債留仙府。先聲動海巒。乘槎欲從去。俗累未全刪。</text>
<title>題冠帶板</title>,<text>貸與精金換黑紗。靑春曾踏洛陽花。十年架上閒無事。借遍人間嫁女家。</text>
<title>聞村人得小鯉。放影池有感。</title>,<text>晴池初放鯶公兒。入水無聲始展鬐。此物終爲鱗介長。寄語蛙蛭莫相疑。</text>
<title>影池釣魚</title>,<text>急雨和風洗釣磯。俗塵那得染蓑衣。飜嫌渭曲鷹揚老。八十投竿去不歸。日暮肩竿下釣磯。雨痕猶在綠蘿衣。嬌兒迎出柴門語。獵得金鱗幾許歸。</text>
<title>奴輩以禾不肯長。當禱龍神。旣禱。卒不見效。</title>,<text>黃昏裹飯祭龍王。獨向田頭拜起忙。人力未齊神報闊。耘時還見揷時秧。</text>
<title>過友人饋十柹。歸贈小兒。</title>,<text>柴門迎入笑談同。木椀盛來十柹紅。病胃忌寒虛俊味。不妨歸贈候門童。</text>
<title>九月。登東大山。</title>,<text>閒踏秋光步步遲。停鞭坐數菊花枝。狂風誤認龍山客。吹著烏紗百遍欹。</text>
<title>佛國寺。贈李翰林爾能 柱天。</title>,<text>少髡奔走致書忙。內翰吟鞭駐上方。昏黑獨尋雲霧窟。佛燈明滅過回廊。</text>
<title>爾能覓酒太苛。戲贈。</title>,<text>雲林蕭索鳥深棲。策馬黃昏渡石溪。一斗香醪謀不得。風流空羨大蘇妻。</text>
<title>題佳山草堂</title>,<text>梅萼初開梔已仁。滿牕晴月鬬精神。人工奪得東君意。獨占名花最上春。</text>
<title>郵館遣懷</title>,<text>昔我隨計吏。一宿昌樂驛。蕭條古丞廳。老木寒摵摵。從容問謠俗。細瑣及山澤。人言此地產。最是狂風積。橫衝大地過。捲起平郊石。退飛數千里。或落龜城域。余聞卽顰眉。始疑終嘖嘖。中間十五年。嶺底無蹤跡。朝廷晩起廢。丹丘點馬籍。坐席未及暖。脫龜尋襏襫。俄從獒樹移。卒與昌城易。平生所憎地。猝然被驅迫。欲辭未有路。四月訪小白。時當長養節。霜霰猶絡繹。兇飈屢磨颭。喧豗連一夕。盛暑坐空堂。頃刻眩精魄。年光坐荏䒣。時律屬無射。無端土囊口。作氣何太劇。生憎十圍木。羅列匝古宅。經羅曁濟麗。不見兵火戹。輪囷更離奇。竅穴滿背脊。似鼻或似口。有闊或有窄。噭呺一時怒。氣勢何儵砉。激者訝叱叫。謞者疑喘嗌。或如壯士鬬。猛嗔相嚄唶。或如百鬼聚。羣嘯忽緯繣。虐雪助寒威。空衢恣充斥。侵肌劇受鏃。砭骨毒中螫。指如匙箸直。頰似怒拳摑。居人渾病風。老少半跛躄。誰能保口眼。容易入窀穸。嗟哉遠征人。去來異順逆。兩耳縮沒肩。雙手交在腋。往往有顚仆。硬屍橫阡陌。過者見咿嚘。惻然掩藁席。蘭臺颯然風。雌雄未易覈。我來守此邦。身心少平適。右臂痺莫擧。左耳聹已隔。神觀每怐愗。痞氣伏胷膈。服餌間受灸。沈痾未全釋。行當投一劾。不晩理歸屐。如何目所見。到處皆确瘠。縱橫疊亂石。行者長躑躅。長安大道中。擧足猶一尺。山田少肌膚。盛夏隴無麥。地不宜桑麻。民鮮衣布帛。家家業種棃。花發張素帟。一顆賴生理。恡惜甚鑽核。谷流峻且駃。急湍無停鯽。惟聞水田間。聒聒喧螻蟈。松林與石叢。鷹隼不展翮。獵夫嗾犬來。不曾求夏翟。山市隔遠海。鮮錯無鱗骼。盤餐極冷落。朝暮惟雞跖。况當孔道傍。迎送無間隙。零丁弊驛卒。晨夜供苦役。勞勞走不暇。誰道此路僻。三官更交會。毒賦多梟磔。徵租少後期。隳突叫伍佰。困務不自給。風俗何足責。前人數其惡。擧三還遺百。雖然有所戀。素成山水癖。世傳兩白間。福地自天闢。洞壑邃以幽。仙草雜瓊液。參差紫芝莖。淡泊當歸炙。山芥最擅味。對案輒狼藉。此物通神靈。瘟癘可驅辟。乘閒訪喜庵。石角拘衣迮。攜童棄撿束。幽興寄短策。半途數三僧。邀我相扶掖。緣崖上水閣。古跡仍搜索。東都異事傳。老塔如喚客。曛黃不知歸。禪榻眠一昔。好償神仙債。肯怕官長讁。淸遊亦宦味。腳疲心不斁。芳隣接兩邑。此會天所借。入聲 騷壇各旗鼓。玉府羅圭璧。龍魚快觀覩。禁臠許啖齚。公軒幾留髡。官井每投轄。論交雜諧謔。言笑方啞啞。忘形喜相得。失路休自惜。阿買始識字。展紙揮筆畫。翩翩厭家。古法頗有獲。時時試短句。措意見標格。人情足可慰。宿願不虛擲。詩成使之寫。以手摩其額。如斯便可已。何用營拍拍。</text>
<title>郵館書懷。次杜詩荊南述懷三十韻。</title>,<text>小少竆全史。軒昂負異材。筆端耕稼足。卷裏聖賢陪。莊馬看師友。曹劉視隷儓。䕺深羆獨坐。丹熟鼎新開。壯志中間誤。流光荏䒣催。淸時爻象惡。何日豫豐來。世態河中木。天灾臘後雷。瀯橋南旆住。楓嶺北轅回。鵷過䲭還嚇。龍蟠蚖亦猜。頭顱可知耳。富貴我何哉。晩被親朋勸。全忘志氣頹。湖郵風嚲柳。洛邸雨迎梅。璧水初通籍。龍門乍𣌑腮。功名隨早晩。命數占胞胎。世路無開眼。矦門肯乞哀。朝辭京署直。暮醉上門盃。蘇嫂停炊罵。徐魔拍手咍。艱辛嘗已備。得喪渺難該。公論容䟽袋。除書及草萊。哦松誠是分。相馬媿非才。亂嶺摩乾竇。尖峯訐上台。吏繁螟螣種。年殺雹霜灾。風力掀坤軸。雪威㨖斗魁。焚魚宜卻走。懷祿強徘徊。可惜身名損。從看羽翮摧。期牙絃已閉。臧綰轂誰推。否泰時相。乾坤量亦恢。林泉堪屛迹。援引不求媒。走鹿崖猶擇。蟄虫戶必坯。明當投劾去。心死已成灰。</text>
<title>暮踰大嶺</title>,<text>日落竆山石逕幽。前人相顧後人愁。茅林定有豺狼睡。不敢高聲叱老牛。</text>
<title>夜尋山村</title>,<text>樵蹊牧逕不分明。亂石縱橫馬足傾。小店應留山盡處。雲端遙出一厖聲。</text>
<title>觀射雉戲吟</title>,<text>雌雄得意啄寒田。獵客無端誤發弦。鳴鏑一聲爭決起。大羣齊拂北山煙。</text>
<title>憶隣翁訪鷹</title>,<text>盡日穿林喚小鷹。雲霄蹤跡杳難憑。遙憐老腳枯無力。暮下山村已見燈。</text>
<title>路上卽事</title>,<text>山霧沈沈雨意多。隔溪遙見數三家。郊頭駐馬移時立。苦喚田翁覓短蓑。</text>
<title>過東海。次鄭聖瑞 錫麒 韻。以謝來訪。</title>,<text>平蕪一夜漲春流。晩雪連天不肯收。虛舶畏風維岸樹。飢鷗帶雨立沙洲。歸心每㥘東山路。浪跡空留北海頭。逆旅相尋非偶爾。強將詩債謝區區。</text>
<title>梔子花</title>,<text>春歸零落幾番花。惟有輕黃雨後斜。不向東風誇豔質。繁華羞列四娘家。乘閒無日不看花。來往苔庭白道斜。愛護莫敎傷一朶。待秋佳實入醫家。</text>
<title>移盆梔入房</title>,<text>寥落秋天夜有霜。梔盆移近看書牀。香苞恐被驕童損。每數枝間箇箇黃。</text>
<title>次李仲玉韻</title>,<text>遠涉鯨波不道疲。橘軒深處坐如癡。介鱗換著冠裳至。蛟鱷還從約束移。勝境盡輸紅錦槖。仙人相勸紫霞巵。玆遊奇絶平生最。投紱歸山莫恨遲。卷中心目不勝疲。暮境看書亦一癡。姓氏輒忘編再閱。偏傍相混燭頻移。詩成欲巧嫌金注。語侈非經媿玉巵。生死只憑文字裏。不妨持此慰衰遲。</text>
<title>六宜堂席上贈主人</title>,<text>紅樹靑松護岸斜。華筵高設故人家。年年此日知難負。須記牆陰老菊花。</text>
<title>金鼇山與權府尹子定 以鎭 酬和</title>,<text>腳力慵來眼界開。我行知已近崔嵬。三源水向蚊川合。四面山從月郭回。大地千年傳朴昔。靈區咫尺接瀛萊。秖今形勝看猶壯。堪笑羅人不自哀。鼇山霧罷洞天開。望眼偏從疎處嵬。梅老精神花北向。書庄形勝水西回。閒情不倦登臨費。大化曾沾作牧萊。莫向風前飛玉篴。萬菴雲物尙餘哀。</text>
<title>春日偶題</title>,<text>蒲芽生白竹生孫。採上春盤雜芥蓀。淡味偏宜寒士口。饞涎何必羨雞豚。</text>
<title>宿城南。示任是庵實兮 華世。</title>,<text>冷落空房客夢回。隔牕獰雪已成堆。夜深更對誰人語。坐擁寒爐撥白灰。</text>
<title>曉發德洞</title>,<text>侵晨微雨灑亭臺。轉作濛濛密雪來。濕盡衣裘猶不惜。滿山雲物入詩材。</text>
<title>乙酉夏不雨。至六月初吉雨。去立秋一旬。農人爭先移秧。或曰所收可穫其半。或曰三得其一。或曰晩矣不如已。余以一絶。折衷而判之。</title>,<text>初昏風雨打牕扉。聽覺前渠水漸肥。晩揷猶能三得一。不妨秧馬老生衣。</text>
<title>送長兒之故鄕</title>,<text>臨門送汝向丹山。弱骨還愁致遠難。故里親知應有問。逢場一一報平安。</text>
<title>阻雨閑溪。寄呈光洞諸兄。</title>,<text>三更風雨正蕭蕭。十里平郊水沒腰。秔稻黏泥添鶴料。澤梁通海長魚苗。今朝咫尺音相阻。明日關山路更遙。征鴈忽句離恨去。一聲先到大江潮。</text>
<title>贈靈光倅李仲玉</title>,<text>龍門層秀見樟枏。名譽曾蒙聖主諳。舊政猶傳蠻海外。先聲已動錦湖南。來時一鶴同扁艇。去後寒梅守古菴。倘記文園多病客。秋風遙寄洞庭柑。</text>
<title>陪璿源錄奉安使。上覺華寺。和僧軸詩。</title>,<text>怱怱驅馬度千峯。蘿外諸天聽暮鐘。寒士不知紅粉樂。夜深開戶獨看松。</text>
<title>葛蓑</title>,<text>六月深山長薜蘿。刈來編作雨中蓑。皮膚刮去輕宜荷。長短區分整不斜。衰骨正嫌茅脊重。閒情不愛雉頭奢。丁寧莫向塵間著。歸載漁舟下晩沙。</text>
<title>兜率峯</title>,<text>嶂外孤峯聳一尖。羲娥到此住烏蟾。名傳兜率諸天近。運訖高麗大駕淹。谷水浮花香繞砌。巖雲雜雨冷侵簾。非丞負汝悠然趣。拄笏看來也不厭。</text>
<title>宿天竺寺</title>,<text>藍輿遠上訪瞿曇。一宿高峯頂外菴。聖骨應傳天竺國。香煙細繞世尊龕。風前斷續三城角。階下縱橫萬壑嵐。老宿解供湯一椀。小園鸎粟得霜甘。</text>
<title>妙寂寺。贈李都事泰而求和。</title>,<text>兜率峯前石路斜。吟鞭遙指梵王家。深山節候春猶凜。三月辛夷未放花。</text>
<title>訪錦溪</title>,<text>早發昌郵過白村。日高來上兩忘軒。天開水石田園好。地養賢豪德業尊。鹿院規橅傳洞主。溪門書札屬雲孫。沿流轉覺添幽興。尋到桃花第一源。</text>
<title>與豐基倅李 禎，順興倅申 必淸。遊草菴。</title>,<text>太白風煙幾處尋。淸明花雨又禪林。䕨蘿合路藍輿礙。松檜連雲佛殿深。仙菜乍烹分異味。瓊章遞發動豪吟。才疎不慣騷家語。愛向佳人聽素琴。</text>
<title>矗冷臺</title>,<text>萬壑爭趨束峽開。中流蕭灑有高臺。相傳玩樂齋中老。曾向巉巖石上來。無限峯巒猶偃蹇。等閒花草亦昭回。先賢坐處香猶在。不敢登臨唾綠苔。</text>
<title>小木枕</title>,<text>其崇三寸廣如之。好是支頭合眼時。午夢肯尋槐國去。春眠猶有草堂知。淸風乍至披雙膊。老暑全消穩四肢。半世慣從鷗𪆽宿。客魂時到影池湄。</text>
<title>瓜歸有日題一絶</title>,<text>三年丞役齒生酸。忽報瓜期腋欲翰。遙憶影塘西畔竹。春來應長釣魚竿。</text>
<title>鶴駕山問答</title>,<text>勞勞來往不勝頻。鶴駕諸峯笑更嗔。良苦驛中多少馬。三年虛載負丞人。使關星火到頻頻。羞向營門受猛嗔。驛路移文須少寢。今春歸作臥山人。</text>
<title>路逢朴景瞻 泰斗。同向新堂。</title>,<text>馬上忽相遇。驚看是故鄕。團圝何處好。山外有新堂。</text>
<title>李泰而一宿基川郡齋。旋到郵館。留數日。基川倅李聖瑞。贈詩督過之。余次其韻。爲泰而分疏。</title>,<text>驢背孤吟客。無心往復還。何論情厚薄。興在水山間。</text>
<title>贈別關西亞使李眉傖持國 萬維 赴任</title>,<text>郵籤遙報浿江濆。長道秋光擁繡軒。塞上兒童傳小語。大爺風範見賢孫。淸江北接野人居。烽火時傳衛滿墟。幕府今逢賢記室。樽前談笑草軍書。營門鼓角報更遲。蠟炬將殘斗柄移。帳下玉人嬌欲睡。使君端坐獨看詩。世世文章擅大家。關西風物困吟哦。至今尙有分留債。輸與兒郞筆上花。</text>
<title>挽申順興淸之 必淸</title>,<text>竹嶺東迴接鳳山。郵筒往復不曾閒。三年剩得磨礱力。許我時時見一斑。碑如吏部誄安仁。妙處時能讋鬼神。可惜近來公議隘。絲綸空屬畫蘆人。公庭無事絶喧呼。鶴料長分飯一盂。欲識箇中蕭灑處。哦松亭畔撚吟鬚。短旐蕭蕭返舊庄。竹溪山水忽凄凉。精靈倘有桐鄕戀。庶見乘駒入後堂。</text>
<title>伯兄以詩見寄次呈</title>,<text>西來九見月盈虧。逆旅那堪歲色移。富貴元非吾輩事。新春歸夢水雲宜。兩鄕書信一時來。兄勸姑留子勸迴。二者商量吾已熟。明朝匹馬漢南隈。</text>
<title>寒食夜夢歸觀耕</title>,<text>入夜東風細雨收。故園歸夢轉悠悠。依然手把田家耒。曉月南阡叱老牛。</text>
<title>雨中。寄洪濟兼 道達，權少章 斗綋 求和。</title>,<text>咫尺雲巖隔幾重。笑言無路得從容。簷端永日丁東雨。苦勸春眠到夕舂。</text>
<title>送趙參議大年 泰億 奉使日本</title>,<text>萬里鯨波接島夷。節旄遙指海雲陲。先聲已報三山叟。分付蛟龍暗護持。祥飈前導錦帆開。昨日笙歌及岸迴。擁路雕題傳小語。星槎中夜下天來。扶桑日出彩鸞啼。明滅方壺瑞靄低。肩輿處處尋梅興。時許山僧軸上題。海外殊邦竣事迴。陰陽人道兩無灾。靑春二月蓬山路。下澤將迎日影臺。</text>
<title>生白軒夜坐 軒濟州官衙</title>,<text>瓊海茫茫楫路竆。愁來添得鬢鬆髼。春前草木萌芽綠。雪後園林橘柚紅。南食惟知衰胃損。西歸誰把好音通。無端夜夜鄕關夢。每阻靈鰌噴薄風。</text>
<title>毛興穴古事 毛興之毛。一本作乇。</title>,<text>世傳毛興穴。厥初三姓出。此說誠荒唐。眞僞有誰詰。書契以前事。史氏闕傳述。大抵開闢初。澒洞無人物。風化與氣化。有如衣生虱。自從男女備。構精分氣血。其中異人生。或與常品別。大電繞樞魁。巨跡見禖祓。玄禽墮一卵。玉麟垂雙黻。先儒論此事。亦不辨虛實。遐哉玆土舊。僻在天之末。乾坤閱元會。風氣限溟渤。自作天荒地。人煙杳蕭瑟。樹木鬱靑葱。麋鹿恣馳突。天公惜形勝。后媼孕豪傑。女媧分黃土。混沌借全骨。都將蜿蟺氣。胚胎彌厥月。每每廣壤原。平地忽坼裂。祥雲覆其上。次第湧三乙。魁然丈夫身。風骨自削戌。華蓋及嵩嶽。文康爭詭譎。自姓高良夫。誓天星壇七。山從獵禽獸。水從捕鱟鱖。肉血以塡飢。毛皮以補褐。人道尙未備。各恨無配匹。一日東海邊。木櫃驚出沒。忻然就而視。中有石函一。隨行有使者。紫衣何飄拂。開函出處子。葱裾暎冰雪。三人迎且拜。使者前致說。我是日本臣。國王謂余曰。神人降西海。佳氣葱葱鬱。披茅欲建邦。主壼無良弼。我有三女子。容德兩奇絶。爾其載之去。萬頃凌超忽。隨緣作好逑。佐化成洪伐。敎以養狗犢。授以播黍秫。須臾忽乘空。去入浮雲滅。遂分長幼序。仍成嫁娶節。誰將物色猜。好與因緣結。近海得平衍。土肥泉甘冽。相地卜所居。捨矢取其吉。良居第一徒。卽今閭閻密。高居第二徒。卽今衢五達。三徒夫所居。營廨極壯豁。皆在州城內。東西各分列。子孫日蕃衍。牛羊亦壯茁。嬋嫣十五代。厚淸紹前烈。土物充匭篚。山木造舟筏。張帆指北極。驀然度火脫。風便泊耽津。觀者怪巾韈。面帶腥瘴氣。拜手臨海闕。羅王寵遠人。太史奏星孛。星主與王子。錫爵渙恩綍。紫袍暎寶蓋。介鱗換舃芾。聲名繫朱雀。光彩照門閥。經羅曁濟麗。貢獻無虧缺。聖代作附庸。聲敎遠洋溢。我來守此土。古蹟仍搜抉。鄕人重報本。築壇薦芬苾。壇邊有老穴。鼎分埋蓬蓽。不禁牛馬踐。任作狐兔窟。人言在昔時。此穴深通徹。繩端繫以石。下垂無終畢。由來就堙沒。或是靈氣歇。令人將策試。不過數尺訖。東俗尙奇怪。史筆因揚扢。朴祖出馬卵。檀君下樹樾。謁平母瓢巖。東明父朝日。流傳好事家。播在騷人舌。此理何杳茫。自可置芒芴。名之曰毛興。其義何提挈。願逢達觀子。開迷斸株橛。</text>
<title>壯遊</title>,<text>四月十三日。晨起整袍笏。雙跪語主將。有意此來謁。今朝嶽海淸。軒豁無氛𡋯。乾坤露端倪。峯巒抽峍屼。請上漢挐頂。蒼茫頫吳越。儓人備車馬。有司供鞋韈。所貴在觀覽。何嫌出倉卒。忻然許相隨。下令催早發。行行二十里。始到山底歇。陽坡掌㨾平。滿目生薇蕨。山蔬雜澗蔌。朝飧辦嗟咄。卸馬就肩輿。雙篴穿深樾。雜樹無姓字。葱籠蔽雲月。不省行近遠。但覺氣壅勃。良久始出林。眼前驚突兀。班荊酌匏尊。枕石休筋骨。觺觺兩角鹿。近人恣飮齕。閒從澗水過。徐向䕺林沒。遊人少機事。山獸任搪揬。羣行上岝㟧。石路何臲卼。輕風駕兩腋。躡虛無顚蹶。時看香霧起。處處神仙窟。䕺篁不盈尺。蒼白間瀄汩。籠山復羃路。擧足聞窸窣。登登近冢頂。頓覺升怳惚。栴檀間杶栝。石角羅鈇鉞。霎然微風度。衣袖滿香馞。將身出寥廓。胷次滌煩愲。遂坐巖上石。呼盃慰飢渴。茫茫聘遠眸。四面惟溟渤。毛人及暹羅。大小琉球國。碁布在正南。指點猶可識。俯瞰老人墟。大如明星燭。其西有白海。嘗從崔老得。依微不辨色。老眼嗟無力。從玆未申地。大抵閩甌域。便風七晝夜。樂岸始可陟。吾聞浙江貨。每向日本殖。商胡便輕生。涉險視踐閾。樓舡過大洋。一州時驚惑。北望多島嶼。湖邑分員幅。靑山連白梁。大芚對萬德。波撼互出沒。雲過變靑白。扶桑隔一潮。橫亘鎭東極。遙遙日光山。濃綠畫新拭。眼界四望豁。氣像供千億。峯頭白鹿潭。厥初誰開鑿。周回七八里。屛巖勢如削。凝湛祕陰嘼。遇旱猶不涸。古老語相傳。昔年有獵客。張狐觸天腹。上帝怒斯赫。靴尖蹴柱峯。百里走亂石。陷者深萬丈。呀然成此澤。頹者到海中。突然成虎岳。又云有虞人。夜向潭邊伏。甡甡千百羣。齊首飮澄綠。中間一白鹿。背上安期屬。方瞳暎玉色。綠髮垂覆額。虞人驚且異。注矢不敢釋。孤麑最落後。應弦輒顚踣。仙翁去卻迴。點撿數蹄角。須臾劃長嘯。儵忽無踪跡。小乘及州志。授受傳歷歷。前說近荒唐。後語稍眞的。梁李昔殿邦。方坐弘化閣。山氓獻一鹿。渾身如雪色。皆言仙所騎。前後罕所獲。高生此地秀。向我談奇覿。嘗充典祀官。禱雨潭之北。同行數十人。寒凜不能宿。曉起見白沙。蹄跡亂交錯。分明喜相戲。彷彿怒相擲。咫尺混人物。去來俱不覺。昔聞今始驗。相看共嘖嘖。曄曄繞岸草。莖細葉微赤。子如蔓荊大。色如點漆黑。味勝松脂澀。氣飽朝霞液。仙人辟煙火。采采供朝夕。終年腹不飢。體輕顔的皪。摘來試入口。毛孔淸飈潚。南厓有鳥道。險絶容一足。攀緣或喧呼。空中飛霹靂。余亦肅然恐。山日又西匿。朗吟下層巓。豪氣凌空廓。仙禽左右啼。留我頗款曲。回頭語山靈。爲我幸記憶。我本香案吏。人間誤見謫。未盡世俗緣。兼有官長責。仙遊未汗漫。逸興還局束。從當占休暇。輕擧振金策。好送天台女。邀我城山郭。</text>
<title>續壯遊</title>,<text>閏五月十日。別館 卽別刀浦候風館 拜元帥。因言此島內。山南多勝致。埋頭簿牒間。有身抽未易。公然負宿債。不任吟想至。請取大靜路。仍向旌義地。尋奇更按事。時有同推之事 一擧兼兩利。元帥快然諾。余季亦後侍。鳴鞭出西郭。風日稍淸媚。崎嶇度石逕。老馬屢顚躓。行穿十里林。薄暮尋廢寺。眼界忽通敞。嶽瀆露慳祕。徐驅入縣衙。主人忙倒屣。從容叙寒溫。喚兒捧深觶。香醪配佳殽。酬酢亂無次。夜闌蠟炬殘。頹然聯榻睡。明朝催蓐食。出門鳴鼔吹。將軍備後殿。妙姬充前騎。未到山房窟。微雨暫相戲。拏岑落一腳。墳衍無軒輊。忽然到海門。陡起聳蒼翠。層巖四面立。望如覆釜比。南崖開嵌竇。石室幽以邃。攀緣入其中。凜然難俯視。高建十丈旗。大容千佛臂。石瓦自蓋覆。風雨不敢萃。石簟自平鋪。骨冷無夢寐。石屛自周遭。濃淡列畫肆。石泉自點滴。一咂沈痾避。偉哉造化功。夫孰居無事。手揮摩天刃。攻鑿辦奇異。一名爲窟庵。道衲何年寄。卓錫去騰空。古龕猶雙置。遊人記姓名。漫滅半無字。午臨天帝潭。罔兮轉愕眙。高江走束峽。急向砯厓墜。飛流與濺沫。蹙湧勢㶅濞。瀦爲萬丈潭。激浪怒贔屭。晴空鬬雷霆。白晝愁魑魅。咫尺不分語。山岳欲易位。安知蛟龍蟠。未曉神靈意。東厓有草閣。遊客此休墍。熊帿掛西岸。半空懸雙縋。偶人佩櫜鞬。飛步揚眼鼻。從繩往復還。傳矢風雨駛。長臂逞妙技。决拾亦旣佽。主人慰飢渴。咄嗟供小胾。將竆第一源。欲得觀覽備。夤緣抵積甃。小妓隨三四。洞府何窈窕。石扇亦淸閟。葱蘢衆香木。四岸相蔭庇。巖端湧泉腳。靈源問何自。傍噴更正出。凝湛積淸泌。叢叢八面石。倒立相疊纍。或平若堂壇。或方若櫝櫃。或端若人立。或偃若獸跂。或向若相顧。或背若相忌。或如牧童歸。齊首飮牡牸。或如丈人起。羅列拜幼稺。熊蹲或豹擲。詭譎難擬議。路傍判書墟。高得宗故基 荒凉空地棄。橘柚滿苑垂。年年入包匭。州家取剩餘。分作矦門餽。高舂到天池。路見迎候吏。邀我坐斷岸。進酒花瓷器。遙看瀑布飛。界道分流二。萬壑各異源。爭趨如渴驥。壯快亞帝潭。奧曠難爲季。憺然欲忘歸。急雨忙回轡。馳入西歸鎭。不覺醺然醉。昔聞正方淵。奇絶亦出類。無端曉霧塞。欲進還惴惴。空留後日約。卻怨魔兒祟。披蓑盡日力。老骨頗頓瘁。乘軒揖使君。款曲見情志。淸晨喚伍佰。按牘論剕劓。原情聽曲直。定律方覦覬。拑署上讞議。逸興猶睢恣。城山冠瀛島。歷歷見州誌。平生所願遊。適與陰雨値。傍人競泥行。我獨興歎喟。文章雖未及。正直元無媿。衡山亦識韓。默禱應有冀。一揖揮交諫。上馬潛偵伺。須臾海氣淸。散落浮雲彗。先將一角露。轉出眞面示。突兀褰鵬噣。決起搏鷲翅。峩峩戴勝冠。左右簪璣珥。擢擢芙蓉朶。房跗壓菱芰。遠見濃可愛。近看矗可悸。疑冰哂夏蟲。守見嫌小智。垂堂若不冐。宿志那可遂。肩輿入外城。岳勢當面起。羣行上懸崖。仰見前人趾。屈曲斜避石。窘束或攀枳。往往補棧道。性命在尺咫。崢嶸躋冢頂。惝怳如有俟。紫簫下層霄。靑鳥來弱水。爲傳王母札。勸進玄玉髓。一歃肌骨輕。步出虛無裏。石城自削立。周回八九里。其中甚平衍。琪樹森旖旎。分明列仙宅。俗跡那到此。捫巖試下窺。目力眩靑紫。樟山遠拱揖。牛島近對歭。蒼茫水天色。極望無涯涘。仙風好扶腋。腳力忘骫骳。翩然下平地。煙霞生杖履。暮尋金寧窟。燎燭向前指。𥓂砑始開口。窅窱仍穿隧。前高大屋起。後陷窰竈迆。向北入無底。蚌蛤積成壘。名區恣探歷。幽興無竆已。可怪與可愕。可驚與可喜。矗矗如在目。渢渢如在耳。腹飽湖海趣。口噀沆瀣氣。作牒報仙府。持用詫刺史。一作歸詫梅湖子。</text>
<title>凶歲遣懷。次韓詩五十韻。</title>,<text>天乎耳屬地。我語儻或聆。要荒亦王服。蠻獠猶人形。距京幾萬里。向順今千齡。風俗稍淳朴。貢獻無廢停。絡繹荊楊寶。瓌奇雲夢萍。形勝載地志。靈異著山經。海晏息烈風。歲泰無驚霆。閭閻絶叫呼。刺史睡軒欞。是年變怪多。我民艱難丁。旱母恣鑠石。汲女愁挈瓴。兇飈繼以至。坤軸不得寧。狂雷助光怪。毒龍移淸泠。禾偃百畮空。魚爛十洲腥。蒹葭未抽葉。霰雪已滿汀。居然成赤地。直欲怨靑冥。天門遠北極。王化阻南溟。工人許停手。獄門洞開扃。獵騎輟曉圍。閨姝罷夜伶。報急走兩營。蠲稅烙千駉。各將多少貨。催發公私舲。繫纜別刀津。祈風戀北亭。遷延守空港。荏䒣度秋螢。風威日已加。天意不復醒。雲昏揷鰌耳。海寒蟄鵬翎。飢腸吼相驚。淚目看雙熒。赤子棄溝渠。黧童泣山陘。持瓢犯夕瘴。拾橡侵曉星。窬牆不媿恥。殺馬觸常刑。飢烏啄骨白。餓鬼握火靑。氣像何愁慘。鰥寡最伶俜。循良自有人。饘粥吾所銘。剛柔見弦韋。淸濁分渭涇。詹尹戒挈楹。靈氛卜篿筳。偃蹇觸時宰。憔悴辭天庭。曾聞山作囚。不道海爲囹。風多祝融墟。扇揮山房靈。炎天殺草霜。大地食葉螟。受羊任求芻。尸職媿掣鈴。顚連目嫌見。殿屎耳厭聽。手段何拙蹇。佩服虛瓏玲。願持監門圖。移入貞觀屛。全活等江沙。化理助德馨。欲進無道路。隨分空飄零。盈虧看月桂。榮落幾庭蓂。擧足感霜露。祝子負螟蛉。論文隔樹雲。讀詩泣罍缾。池暄夢春草。沙晩憐寒鴒。當從鞀掛壁。肯願刃發硎。饑穰在天時。安危托朝廷。莫浪勞肝腎。大臣坐賑廳。</text>
<title>用樊川寄小姪阿宜韻。寄熊兒。兼示其兄。</title>,<text>吾兒小字熊。其義取夢祥。頭圓筋骨緊。犀角好開張。生髮未及燥。汝舅懷間藏。向人詫英物。兼道吾門昌。余亦喜晩得。駭俗任半狂。指汝萬金產。望余及戶長。蹁躚始學步。竹馬戲康莊。招呼小兒輩。指揮有紀綱。觀者盡回頭。不敢看尋常。及至辨東西。能解愛文章。隨兄願學字。開卷說天皇。一讀尋蹊逕。再讀通茫洋。維時汝母病。轉輾長在牀。時時撫汝頂。顧余言且詳。此兒非俗骨。將來壽以臧。見苗可知實。門戶不凄凉。吾病未及見。子留享無疆。聞言強笑酬。感之在中腸。汝年行九歲。人事變忽忙。兒女未絶乳。左右相扶將。無妻老曰鰥。無母幼可傷。朝夕窘饘粥。寒暑愁衣裳。家貧有祿仕。擊柝分所當。親朋強勸起。素執失堅剛。出門向京師。回顧我涕滂。不關離別苦。念汝學業妨。一生足蹉跎。宦路仍顚僵。迢迢嶺東南。蹤跡久棲遑。汝時從我行。走馬凌澗岡。郵亭傍大道。賓客日滿堂。授受未從容。作輟度星霜。荏䒣瓜已熟。移職赴洛陽。父子各分張。送汝尋梓桑。鄕便有時來。急手披書囊。汝文進步驟。汝筆抽鋒鋩。人情稍可慰。婉孌不能忘。炎天快解冠。決若驚鳧翔。我行到月城。汝亦自北方。仍留勸汝讀。日夕在我傍。崔生願從汝。許令遊門牆。除書降遠島。去就忽蒼黃。欲辭竟不得。臨海理飛艎。憫汝血氣弱。懼汝心神恇。去留兩黯然。離魂乍有亡。炎荒瘴癘地。潭草見再芳。昨者家書至。聞汝結潘楊。始喜繼茫然。憂慮不可量。凡人童子時。亦不嫌披猖。責以成人禮。安用獨倀倀。充然汝口好。曄然汝眼光。聰明汝富贍。氣格汝軒昂。天實賦汝才。汝父嗟無良。衣食苦奔走。仕宦強趨蹌。有子不知敎。虛負祝如羊。使汝執弓矢。踊躍事刀鎗。追逐麤悍夫。出入戎馬場。使汝把耒耜。披襫鋤莠稂。長爲田舍翁。謾守將軍倉。使汝牽車牛。牟利逐征商。駔儈相爾汝。貴賤爭毫芒。使汝學工倕。血指運斧斨。擧麾聽都料。勤苦費官糧。百家之衆技。多事空披攘。人言汝勝我。此豈素所望。吾家業文學。世世播天香。淺者摘糟粕。深者穿皇王。弓箕自有傳。臨路勿彷徨。祝汝刻心志。願汝期立揚。一日讀十紙。一月讀十箱。秋雨積初霽。冬夜寒未央。勤勤不自已。玉府探琮璜。家聲不墜地。事業亦景彰。我齒日動搖。我髮日蒼浪。行當罷官去。畢命臥影塘。看汝展所學。超踔仍明敭。如斯分已足。宿願方可償。父命在唯諾。汝曹勿怠荒。</text>
<title>遊北果園。呈牧伯求和。</title>,<text>飈輪當午下淸霄。玉女千羣戴步搖。紫橘紅橙堆飣餖。白雲黃竹間笙簫。仙翁賭弈忙收局。童子扶柯忽罷樵。卻怕人間傳勝事。故敎獰鱷戲前潮。</text>
<title>遊南果園。更步前韻。</title>,<text>冬日暄暄霽絳霄。偶過南苑強招搖。輕盈漢殿伶玄舞。縹緲秦樓弄玉簫。近郭風煙藏橘柚。隔林歌吹起漁樵。留連不覺歸來晩。咫尺平沙上暮潮。</text>
<title>演武亭煮艾。呈牧伯求和。</title>,<text>元戎拜表出東門。禮罷仍尋演武軒。簿牒埋頭偸小隙。賓僚滿座接閒言。軟炊白飯和秔稌。爛煮靑蒿雜芥蓀。願借龍眠登畫本。風流傳入洛中喧。</text>
<title>次南槎錄果園韻</title>,<text>城中七苑繚垣牆。橘柚陰陰簇幾行。佳品自宜充匭篚。貞姿元不㥘風霜。剝來暫解喉嚨渴。喫罷猶聞手口香。落案殘皮休枉擲。園丁收拾屬醫方。</text>
<title>又次南槎錄三姓穴韻</title>,<text>廣壤祠邊趁晩煙。摩挲往蹟不知年。鼎分三穴埋荒草。鶴去千秋上列仙。石櫃初從何地到。皮衣今有舊風傳。空憑牧豎談奇怪。此事當歸太古前。</text>
<title>曉聞柑橘進上牛馬，貿販船五六艘。自浦口發去。向晩雨至。不任憂慮。次樊川十一韻。</title>,<text>雞鳴發棹歌。北向湖南道。馬牛蹄角千。柑橘色澤好。風力細轉緊。波紋平如埽。火島過已乍。蘭津泊應早。安危係萬命。順逆付三老。雲帆去迢迢。雨腳垂裊裊。圓筐貯菁茅。瑤匭緘疏草。龍神好相扶。天意那可討。風旌目頻占。潮訣手自考。隔洋神暗馳。閉戶心默禱。早晩北使至。披豁快懷抱。</text>
<title>曉烏詞</title>,<text>晨曦上庭樹。有烏北向坐。俯仰如叩頭。款曲若獻賀。開牕問子烏。汝啼休亦可。謂汝報鄕信。嶺海遠遮邏。風飈不助順。隔月無回舵。謂汝報好客。有榻常虛左。不見孺子來。但聞鴂舌夥。汝實狀似鴞。焉知福與禍。淹速請告期。吉凶無諱我。烏聞乃歎息。子言何太過。殃慶各以類。大匀無私播。越棲句賤伯。吳僨夫差大。困然後乃福。危然後方妥。休將一出入。志氣少摧挫。自官到此地。三年最郡課。飢氓德已飽。徒㡂恩爭荷。名聲在知己。早晩金魚拖。行當見吉祥。不必怨轗軻。攝提非單閼。坐樾異止座。終吉不宜凶。子惑我當破。將飛若相戀。欲起猶不果。翻翻向牕欞。懇懇慰竆餓。自覺遣牢騷。終欲起庸惰。回題曉烏詞。付與傍人㰤。</text>
<title>曉烏詞後篇</title>,<text>春三月二十一日日初昇。東園桃李陰中有烏止。張翅舒尾乍仰更乍俯。長言細語百轉千回。如報喜從晨至朝。懇懇款款不肯休。主人開牕視之。始疑終莞爾。東方曼倩有占書。宵看燈火朝看蟢。况爾乾鵲與子烏。夜啼晨噪皆有以。去年至月啼我牕前樹。金魚緋袋降自天門恩數侈。今汝前聲後聲如有謂。而我不解鳥音。未知汝意何爲耳。兒子今年本州發解偶見中。昨日已入南宮納卷子。科場得失未可知。安知不有朱衣童子點頭虛無裏。無情物似有情啼。使我聽之驚欲起。俄然聳身忽彈枝。落花萬點隨風飛去城南里。</text>
<title>示金高兩生</title>,<text>揭陽有區弘。潮州有趙德。天之降人才。初不限南北。况其得賢師。名藝各臻極。瀛洲在海外。古稱乇羅國。三山秀以奇。十洲淸且湜。淑氣常蜿蟺。珠璣擅不得。兆基與得宗。繼世挺魁特。甲科已大闡。絲綸掌館職。至今舊閭在。過者爲憑軾。自我守此土。章甫或我卽。衣冠稍淳朴。義理無知識。始憐遠王化。不聞歌樸棫。更悲乏師友。無處開迷惑。一日聽事暇。兩丱趨如翼。金生始弱冠。頭角見岐嶷。高生甫十五。眼彩分白黑。試令讀書史。應口無碍塞。因令屬文詞。落筆有澤色。地靈此其鍾。老眼今始拭。受命掌學校。隨材貴培植。葑菲採根葉。杞梓就徽纆。日日在門牆。諄諄指閫閾。始覺開心孔。終見著胷臆。韓膏達三更。禹陰惜片刻。論詩壓賜商。講易竆掛扐。授受有全功。進詣兼定力。雖然有所戒。爲爾吾且直。土俗喜馳突。峱陽事獵弋。爾其勿幷驅。謾椓丁丁杙。土俗好駘蕩。娼樓戲粉餙。爾其勿相從。浪求摻摻襋。當棊莫思鴻。臨噎莫求食。精竆天人際。獨觀昭曠域。聲名從此大。稟賦本不嗇。余歸告天扉。感動王心惻。早晩御史至。制書暎寶墨。</text>
<title>三月二十一日大雷電。積雪盈尺。</title>,<text>是年三月末。日在申酉界。斜陽乍掩埋。驟雨儵飛灑。電光弄閃爍。雷聲震澎湃。天地劃爭裂。山岳動欲壞。毒雪釀陰沴。亂雹助變怪。繽紛蔽丘陵。頃刻埋官廨。朱明欲受謝。時卦半轉夬。如何肅殺威。奪此雷雨解。草木忽變衰。麰麥亦凋瘵。灾殃各有應。造化欲誰戒。島運一何戹。我心無所届。癸巳寒食節。小雪飛卽曬。連年遂大侵。民戶半已殺。天心尙未悔。盡殲應始快。寄語後來者。早圖莫取敗。</text>
<title>示小弟愼明</title>,<text>耽羅名妓簇成行。每向遊人試革囊。暮境風情猶淡泊。少年花柳易顚狂。休將遺體輕投穽。且念偏親遠在堂。持此戒君仍自戒。醫家元有獨眠方。</text>
<title>書事</title>,<text>牛馬連山雜鹿䴥。村村籬落半枇杷。邊功尙頌金方慶。胡語多傳達魯花。聖化均霑知禮讓。偸風未祛喜紛挐。朝廷不許便宜策。只恐將來怒獸呀。緩則嘻嘻急則讙。怒時隳突喜時安。天連越峒風聲近。地接琉球控御難。負固可懲三別抄。嘯羣曾是一軍官。自知儒化能治蜀。不法文翁不破頑。圓嶠摩天洞壑長。神仙官府此間藏。簷簷隱暎桄榔葉。苑苑玲瓏橘柚香。牛馬尋常郊散子。村閭大抵石圍牆。殊邦莫道無佳興。朝暮絃歌鬧後房。</text>
<title>冬柏雪中半開</title>,<text>莫道天時屬季冬。堂前柏樹有春容。嚴風已積紅猶綻。毒雪交麾翠且重。浴罷花奴輕洗頰。醉餘妃子半開胷。願憑健步移靈種。霑得瓊林玉露濃。</text>
<title>書事</title>,<text>畢命松楸分所甘。新州此路未曾諳。男兒到處皆安地。莫問東西與北南。長日惟看笏外山。珍禽上下橘林間。偏邦猛政難輕施。莫怪桁楊倚壁間。愚民多事訟陵岡。隨處田頭是北邙。漢嶽爲龍滄海案。問渠何地不堪藏。土俗。皆以田頭起塚。不必擇吉解地。而山訟紛紜不已。每以此語之。訟起家人父子間。偸風已痼欲移難。強將倫紀丁寧語。一任鷹鸇笑鳳鸞。</text>
<title>有感書懷</title>,<text>蠻洲物產本來貧。守此誰非失路人。棗栗元生湖嶺地。風飈每阻草蘭津。飢蟣只解侵蝦急。黠蝠那堪訴鳳頻。靈若若知民吏困。直敎滄海便成塵。</text>
<title>牛島 進退格</title>,<text>挐岑一腳走南東。斷入滄溟忽起峯。龜背草茅浮半沒。鵬霄雲日遠還通。洲平霧鬣千羣飮。巖罅龍宮萬舳容。多事化工勤用意。奇觀羅列浪花中。</text>
<title>除夜</title>,<text>光陰未肯小時留。坐見天涯歲已遒。畏老中身猶半餉。思鄕一日卽三秋。更深蠟炬明還翳。目倦文書散不收。寂寞心懷無處寫。試呼兒妓戲藏鉤。</text>
<title>除日。用白香山韻。</title>,<text>五十明朝又過三。衰年吏役最難堪。睽離父子兼兄弟。漂泊東西復北南。公牒頻繁忙裏見。歸程迢遞夢中諳。從玆投劾行當速。梅鶴丁寧怨古菴。</text>
<title>次長城府使李▣▣ 臣龍 韻</title>,<text>休將佩服綴蘭芳。桃梗空漂水一方。仙子解供藤竹杖。后皇猶送橘柑香。心懸旗腳隨風轉。夢逐楊花驀地狂。數點鼇山長在眼。來時卻恨我行忙。</text>
<title>補乇羅歌 幷序</title>,<text>佔畢齋金先生。嘗過成歡驛。遇濟州人藥材陪持者。因夜話。問風土物產。錄其言。爲乇羅歌十四首。後人亦有補之者。余於病伏中。再步其韻。間附述懷書事等語終篇。大抵遊山日記。雖其文字不能得古人之髣髴。而若其目見詳於耳聞。足踏勝於口傳。則不敢辭矣。亦令愼明和之。殊音異服強相親。時獻驪龍頷下珍。亭長初非從汝索。看君知是有求人。風俗志。毫縷細故皆有贈賂。不知廉義爲何事。朝廷初不稅蠻人。藥物惟供絶海濱。內局卽今多責應。船船滿載是靑陳。衙軒東北勢空闊。瘴雨腥風入戶凉。病骨不堪尖利氣。斜陽移上橘林堂。南槎錄。風氣尖利。捷於中人。賣妻鬻子尋常視。此地人情不可諳。王化卽今無內外。只緣風氣限天南。鈴下趨蹌多刻面。前年纔脫黑縲間。朝朝向日祈無死。願得田園半餉閒。靑螺纓子隔珊瑚。異彩玲瓏世所無。縱橫石上磨礱跡。盡入矦門別簡須。仙府深深在漢山。神官羅列幾重般。有人手執贏粮袋。不見眞元面目還。崔牧使啓翁。自稱忘懷子。以仙人聞。笑語輒避。手持數升粮。獨上漢挐山。迷失道。困頓乃還。名區珍木傲風霜。納錫年年犯大洋。半夜別關星火急。尙方催進紫檀香。羅綺香風陣陣圍。芳心先向八房披。那堪聽取靑樓曲。厭薄官人不自疑。朝爲赤子暮蛇龍。芽孼時能敗古風。甫介已亡嚴卜死。家家花月醉郫筒。絃誦洋洋衣帶整。嶺湖風習不爭多。可憐土俗輕題品。官妓虛當第一科。方言。有一妓生。二官奴。三衙前。四假卒。五鄕所。六先輩之語。山陰橡栗秋來熟。獐鹿成羣日漸肥。告獲不堪充俎豆。悍兵元是傲官威。春秋兩丁。自營出牙兵二哨。獵山獸以供各祭脯醢。而卒習甚悍。不肯盡力於捕捉。祭需每患窘束。牧馬千羣半故斃。爲言南地雪風高。冷丞只解箝書尾。都付營門數鬣毛。南地風雪甚惡。牧場馬故斃多至數千。皮鬣皆入營門。所謂牧官擧行文書而已。毫末不與焉。到口生憎瞿麥酒。淺紅時上小螺盃。雲安此去無多地。須取醺人麴米來。</text>
<title>又補乇羅歌</title>,<text>纖毫起梗便忘親。一束枯芻認至珍。太守好將鄒魯待。汝家猶是化中人。相逢渾是異鄕人。樽酒從容寂寞濱。莫把皮毛當面過。天涯何處覓雷陳。氓俗耐寒兼耐暑。不關天氣變炎凉。齁齁鼻息眠猶穩。白板家家掩土堂。月下歌聲相村杵。音調凄澀聽難諳。夜深變奏思歸引。樓上愁人憶嶺南。獠面猶能知禮讓。每逢冠蓋伏田間。逡廵細報喉中語。爲訴生涯不暫閒。靈丘瓊樹雜珊瑚。多事人間說有無。神翁曉劈麒麟腊。爲進儒仙案上須。隔海纔分點點山。望鄕心事幾千般。開牕忽聽偵人報。巨艦今從陸地還。田間墟墓埽秋霜。終古寃魂泣大洋。家人謾拾衣巾葬。痛哭荒原注瓣香。士女傾城簇四圍。分曹相搏勢紛披。老翁亦自忘筋力。執索呼邪不少疑。州志。八月十五日。男女曳大索決勝負。謂之照里戲。生男只解怨蛟龍。重利輕身不畏風。一半閭閻皆寡婦。天寒背上水鳴筒。漁郞能釣不能網。爲說南溟石嶼多。黠吏休言漁稅薄。此翁元是拙催科。丘陵木石有淫祀。百數巫男日覺肥。槎馬已灰錚鼓歇。滿山蛇虺失神威。州志。俗尙淫祀。每歲元日。作儺戲。得槎形如馬頭者。餙以彩帛。作躍馬戲以娛神。又地多蛇虺。見灰色蛇以爲神。禁不殺。壬午。牧使李衡祥。撤淫祠。使君秋設養老宴。觀德亭前綺席高。四百餘人皆百歲。紫驄冠下土猪毛。塵封硯匣綠生印。兒妓時擎掌上盃。牆角梅花開爛熳。香風吹入小牕來。</text>
<title>重補乇羅歌</title>,<text>炎洲鷗鷺日相親。虎杏神瓜味味珍。太守風流惟自樂。是非都付北方人。一逕通樵不見人。孝林神宇小溪濱。宗工曉告供禋祀。丹荔黃蕉次第陳。小隊旌旗出廣壤。一邦山水不凄凉。明朝擊鼔祈田祖。浴罷孤眠演武堂。乘閒偶上望辰閣。水戶山村歷歷諳。高處還嫌風氣惡。華筵移設小溪南。翠屛潭中牽錦纜。皷角笙歌兩岸間。歸來尙有扶桑恨。更占靑鞋半日閒。暇日將尋廣成約。荷衣新拂一塵無。滇池赤杖靑猿酒。分付仙童應所須。風送藍輿上遠山。洞天奇態各千般。雲輧漸下笙簫近。知是王喬駕鶴還。四月深山夜有霜。冷風駕腋入茫洋。遊人卻傍仙巖宿。草舍終宵樺燭香。山下滄溟碧四圍。煩襟時向北風披。路傍無數瓊瑤樹。異彩玲瓏欲把疑。頂上靈湫祕毒龍。遊人到此㥘雷風。扶筇暮入三梅洞。臥聽蠻童吹竹筒。莫恨仙源竆未了。平生還覺此遊多。因風直欲凌波去。簿牒明朝閱幾科。尋幽遠入天池瀑。春雨初還水正肥。顧語兒童莫轉石。雷喧恐犯神靈威。遊鞭晩駐遮歸浦。西見中洋石扇高。霹靂乍過風雨急。雛鵬當午浴新毛。名區閱盡錦囊富。爲向江山勸一盃。也識前生緣果重。此行非是偶然來。</text>
<title>無題</title>,<text>三年玉杵搗玄霜。暮雨朝雲濕洞房。卻笑杜陵移刺晩。歎花空斷可憐腸。</text>
<title>謹次伯兄見寄韻</title>,<text>幾年林下好棲遲。海外空憐羽翮垂。自分狂疎招物議。肯將淪落怨明時。鵾鵬快擊連天水。薝蔔新抽出屋枝。會待秋風投一劾。影湖深處學藏龜。故國音書閱歲遲。生憎滄海限天垂。靑春不許還鄕伴。白髮空添步月時。楚雨無端連北嶼。越禽猶自戀南枝。乘流得坎惟安分。詹尹休勞拂大龜。附原韻珍重書來故故遲。開緘未了涕先垂。一官瓜限三旬朔。千里歸心十二時。滄海幾勞桑梓夢。丹丘長憶橘柑枝。靑春作伴雖難必。直待秋風快解龜。</text>
<title>更次前韻</title>,<text>每說歸田計太遲。旄丘䕨蔓已垂垂。思鄕白髮三千丈。戀闕丹心十二時。絶域長懸靑草夢。故園無恙紫荊枝。秋風片艇堪乘興。將訪湖陰曳尾龜。</text>
<title>送別牧使歸京</title>,<text>關防節制屬書生。辭下金鑾鎭遠城。村巷爭傳春有腳。公私悉罷稅無名。秋風露冕蠻童拜。長夜持籌鼓卒驚。更向參僚寬禮數。一旬三日候西營。翠蓋紅幢蔽日飜。每逢佳處輒停軒。眼通大小琉球國。樂奏東南橘柚園。漁戶挺杈蠔鱟窘。獵丁彈矢鹿獐喧。奇觀怪覿供心目。勝地追遊亦聖恩。天涯瓜熟啓歸旌。四月南風錦浪平。銀櫛鐵冠談美化。馬人龍戶擁官程。磯翁暗報波神護。坤媼還愁漢嶽輕。點撿行裝蕭灑甚。翠屛潭水未全淸。</text>
<title>憶諸兒</title>,<text>嬌兒與姹女。汝父最憐渠。念母應垂淚。呼爺或出閭。儀容長入夢。安否只憑書。語及腸先斷。居然白滿梳。</text>
<title>阻雨。憶別浦幕府。</title>,<text>四月黃梅雨。無端十日霖。風獰鰌噴海。雷急鬼愁林。只怕傷麰麥。非關潤瑟琴。微茫別浦樹。纔隔一溪深。</text>
<title>晩向下浦所。馬上口占。</title>,<text>鞴馬行穿十日泥。海雲和雨壓城低。衰慵自許將軍客。纔到營門已午雞。</text>
<title>望洋臺。次牧伯李公 翊漢 韻。</title>,<text>新亭高壓六鼇頭。萬壑西來入海流。北望鄕關煙水闊。客心無處可寬愁。戀闕思鄕欲白頭。淸時左宦亦遷流。傍人莫道新亭好。極目煙波喚客愁。</text>
<title>以載馬留朝天館。夜聞白洞訃。</title>,<text>爲點天閑馬。孤眠戀北臺。殘更官吏報。今夜驛人迴。信息通三極。存亡寄一哀。終宵愁不睡。坐待曙光來。</text>
<title>五月十日得長兒四月一日書。熊也昏事已過於四月十八日。念來情事甚惡。題此寫懷。</title>,<text>草草行裝出故閭。憐渠兄弟各霑裾。荒山梓老無消息。瘴海風獰絶鴈魚。執贄定從誰氏奠。納徵惟有長公書。羨他傖俗知昏禮。父母臨門送婿車。</text>
<title>朝天館。候牧伯。</title>,<text>斜陽何處駐戎軒。信使翩翩走幾番。瘴氣吹腥侵座冷。濕雲將雨近人飜。驪黃帶印彌山坂。舸艦連檣簇海門。倚枕忽聞候吏報。向昏旌節入江村。</text>
<title>挽李直長時會 誠中</title>,<text>晦老遺風六世存。對人辭氣見醇溫。宜通反窒誠何理。欲遣巫咸問帝閽。城南客舍並衾時。樽酒論文斗柄移。匹馬獨經行樂地。不堪村篴夜深吹。阿咸見我說分明。後事從容託友生。臨訣夷然無別語。一巢黃口最關情。十年京洛少歸轅。己卯吾家有至冤。遙憶月山南返路。來時相弔望鄕魂。夢裏英魂告葬期。靈輀遙過咽山陲。數章䪥露凄凉曲。強擬安仁寡婦詞。</text>
<title>挽權參奉得初 得輿</title>,<text>前冬十月拜淸欄。慰我重溟萬里還。善慶剩看三學士。身名堪惜一陵官。曾玄候問頤猶頷。詩酒淋漓興不刪。享盡人間無限福。䪥歌休唱露先乾。</text>
<title>挽鶴𦤎李公 壧</title>,<text>吾人所甚厭。天必與耄期。欲其少須臾。奪去猶恐遲。天人每相反。禍福將焉究。惟公玉樹姿。早生詩禮囿。文章乃餘事。豈弟人無耦。竗年揖俊造。朋儕各袖手。中間不得意。有司莫見取。隨分任潦倒。盡誠供滫瀡。聖朝晩更化。遺逸起隴畮。公時應首選。寢園奉籩卣。幡然蹔至洛。以親留不久。宰相屢見錄。時命奈不偶。經年困二竪。俯仰成奄忽。子壯未昏媾。萱老臥牀褥。人事未盡備。去此欲何適。相逢泣士林。到處悲親友。如吾忝末契。幽明多愧負。聞公示憊日。齎藭在人後。今當卽遠期。又失哭憑柩。他年地下事。或如人間舊。依然儻邂逅。有顔能不厚。緘辭一慟哭。胷臆生堆阜。南州大運去。先後殞名類。公歸莫自悲。存者志亦死。</text>
<title>有感 幷序</title>,<text>久於此。非我志也。載馬之役。人畜渰死。多至百數。事雖出於不幸。適中遞歸之願。招三老促治船以待命。舊伯以民情邑弊。論奏於馳啓中。爭之甚力。聽若褏如。不勝憤鬱之至。成二律以遣懷。						淸晨點罷馬千頭。悍索巍竿蓋海浮。風力掣旗村老賀。雲帆劈箭棹夫謳。人工不禁馮夷怒。客意誰從颶母謀。百數無辜由我死。忍看冤氣滿中洲。						促裝煙艇理征鞍。日夜歸心憶故山。廟議只應論國典。州家猶自說民艱。欲工反拙成癡漢。當去還留作冗官。職分已虧廉恥喪。媿將顔面向人看。</text>
<title>次別李生鳴漢</title>,<text>海國蒹葭剩受霜。歸田初計忽荒唐。仙纜已開風閃閃。孤帆獨阻水洋洋。別浦川成縈恨帶。漢挐峯作割愁鋩。惆悵離筵送郞曲。不堪紅淚灑斜陽。</text>
<title>雨中。魚饌頓絶。偶吟。</title>,<text>滿盤無別味。對食不能飡。匙近喉先噎。牙開胃欲飜。參差靑葍葉。狼藉紫葱根。祇恐肌膚損。難扶性命存。</text>
<title>朝天館送小妓</title>,<text>細馬紅糚到海村。淡雲疎雨近黃昏。風流恐被傍人笑。一宿催還生白軒。</text>
<title>卽事</title>,<text>煙臺小卒報船來。故國音書待一開。夕霧乍收帆影近。數聲漁篴向村迴。</text>
<title>次李進士夢梯韻</title>,<text>故人家住扶蘇洲。閒逐魚蝦鷗鷺遊。潮驅疊練打門急。風送亂帆依岸浮。漁歌牧篴日將夕。楓葉荻花霜已秋。題詩招我魄魂散。爲說南方難久留。</text>
<title>次贈南生漢綸病中韻</title>,<text>咫尺瓊樓杳角涯。相思頭緖亂交加。茂陵病祟文君在。臥不分衾定不差。						水氣沈沈瘴海涯。淫霖連月冷風加。北人未慣南方地。病入新秋不肯差。時余亦呻吟</text>
<title>舊伯贈珊瑚一株。高及尺。</title>,<text>枝柯交結瑞光浮。猶有蛟宮本色留。遊客謾求鞭馬箠。佳人爭倩掛簾鉤。探珠正被驪龍怒。閉戶須防霹靂搜。欲識感通從氣類。神靈將雨潤先流。</text>
<title>寄贈舊伯李汝翊</title>,<text>瞻望仙舟怨未歸。當初成約半途違。不關刺史輕然諾。爲說朝廷有是非。一日便風登樂岸。三年炎海困陰霏。羇魂每入靑橋畔。穩接淸談玉屑飛。</text>
<title>至日。次朴主簿世英韻。</title>,<text>地僻無人取次尋。愁看積雪滿庭心。天涯每憶鄕關遠。病裏偏驚歲月深。半夜雷聲灰動管。竆冬風力韻生琴。山梅岸柳皆春意。獨我凄凉濟水吟。						南雪偏從鬢上尋。滿牕寒月照孤心。滄波淼淼無天地。丘壑重重自淺深。出浦漁翁閒叩枻。隔簾兒妓戲挑琴。汀洲杜若三年綠。回首西方獨苦吟。</text>
<title>次贈孫玄叟 德升</title>,<text>前年八月鳳凰臺。臨到分攜更勸盃。家在夢中魂九逝。春生海外斗三回。愁看水向南天盡。喜聽船從北陸來。莫道秋瓜容易熟。光陰不爲客心催。						占暇時登明月臺。臨風頻倒濁醪盃。丹丘館裏心長往。白鹿潭邊首幾回。草沒階庭霜後綠。梅傳消息臘前來。天南氣候中州異。贏得三年鬢雪催。</text>
<title>曉坐</title>,<text>鴉飜古木曙光來。牕下愁人坐撥灰。點檢今宵好事夢。暖煙和釣壓湖臺。</text>
<title>送奴北歸。待風別刀浦。</title>,<text>故國迢迢隔海門。征人夜宿別刀村。篙工曉報便風至。坐看南雲向北飜。</text>
<title>次贈李大靜 顯徵</title>,<text>自恨平生困五竆。行藏誰料故人同。鄕關迥絶滄溟外。城郭蕭條瘴霧中。逆旅重逢相眽眽。音書猶滯倍忡忡。詩情賴有江山助。不害頻頻枉竹筒。</text>
<title>贈大靜倅</title>,<text>竆冬幕府雪霜寒。笏外靑山盡日看。有夢空尋雲水地。無心更著鵕䴊冠。風威每阻朝天路。眼力纔分隔海巒。賴得故人官守近。音書往復問平安。						對人空自說酸寒。莫作邊城長吏看。秋日欲斜愁問鵩。蘭湯新沐悔彈冠。重遮望眼雲生海。巧割回腸劒削巒。北極迢迢南徼遠。不知何路向長安。</text>
<title>除日贈大靜倅</title>,<text>一月音書一束強。故人憐我不相忘。詩兼戲語開心眼。餽及孤豚鎭肺臟。慶朔名花移處好。江潭瓊草寄時芳。郵筒絡繹催酬債。摛筆還慚趁韻忙。</text>
<title>次大靜倅</title>,<text>卯睡驚初罷。斜陽已小還。生涯嶺海外。心事醉醒間。戀闕魂長往。憂時涕或潸。淸詩猶可賞。一讀便開顔。						人事偏多戲。天心肯好還。神遊虞夏上。身在是非間。去國梁謠激。封章賈涕潸。三年炎海外。容易减朱顔。</text>
<title>贈大靜倅。效太白體。</title>,<text>圓山佳氣入長吟。短髮羞穿瑇瑁簪。參軍禮數何嫌簡。元帥門闌不覺深。親傳密諜聞更鼓。爲說邊機到夕陰。直須報答涓埃效。歸理漁舟棹碧潯。						絶域三年獨苦吟。兩邊華髮不勝簪。滄溟浩淼腥雲合。郡邑湫卑瘴霧深。山近星河春有雪。天連越雋日長陰。殊邦已饜鯨魚膾。釣竹將移洛水潯。</text>
<title>驚蟄日</title>,<text>陰管初飛二月灰。蟄虫穿戶一時開。楓林寂寞龍猶臥。空待湘江半夜雷。</text>
<title>次內從兄趙玉川宅仁 德鄰 韻</title>,<text>驛使新從故里還。一書珍重問酸寒。初承慰諭先開眼。更報平安忽破顔。豈有政聲傳海內。飜驚仙訣漏人間。年來已作無心客。不欲題詩學盛山。</text>
<title>大靜倅以書相邀。病不能赴。吟此求和。</title>,<text>海國長陰朔雪寒。病身還㥘跨征鞍。春和賑貸須臾急。路險馳驅咫尺難。菜面不堪逢處訴。㯶林豈合駐時看。綠陰芳草無多日。早晩吟鞭上玉闌。</text>
<title>塊蟄中。無以排憫。命兒妓數人各獻歌。採其出於本島閭巷者。成近體五首。</title>,<text>迎郞曲						三時出望別刀堡。簇簇商帆何處浦。同類相呼促理糚。櫓聲東入朝天雨。						送郞曲						炎海極天風浪多。郞君行李今如何。從前好事入春夢。枉被傍人作笑囮。						娼樓曲						紗牕月白不成眠。好事今宵屬底邊。看盡八房無可語。淸心堂上踏花筵。						誰家白面趁黃昏。倒盡銀甁枕畫鴛。遙聽紫衣傳號令。使君催上望京軒。						夜久絃歌謾轉促。燭華明滅紗籠綠。儂家別有不眠人。請奏筵前罷宴曲。</text>
<title>自嘲</title>,<text>腰紅頂白障泥靑。海外榮光聳視聽。只竭微勞酬職分。不求虛譽到朝廷。璽書遠下耽羅國。啓草新頒賑恤廳。向使世人知此味。冷蹤誰許徙南溟。</text>
<title>不寐</title>,<text>眼郭熒熒眼弦澀。有時起坐有時立。呼燈覓酒甁何空。倚枕吟詩氣轉急。亂慮胡思顚倒來。千頭萬緖紛紜集。明朝步出門前村。余季經冬猶病蟄。</text>
<title>愼明積月吟病。書此以示。</title>,<text>他人同病亦相憐。况復天倫血𧖴連。源委定從風氣祟。沈綿應是客愁緣。平生至愛思分痛。自古醫方勸獨眠。直掛歸帆無數月。汝兄先得興飄然。</text>
<title>次崔學士耽羅詩三十五絶</title>,<text>毒鱷驅潮鰌噴水。瀛洲一島臨無涘。人煙遙與世間通。北走金陵九百里。						一黛螺鬟鎭巨鼇。山房虎島南周遭。神仙官府中間在。天外方蓬相對高。						誰敎白鹿飮靈沼。四岸松杉啼翠鳥。一自虞人誤發弦。方瞳玉色來遊少。						竆冬霜雪百花香。間以柑橙橘柚黃。何事石榴椰子輩。獨將楂枿待春光。						頭無岳裏東巫峽。廣樂雲和喧萬疊。霧雨雷風護洞天。遊人不敢輕登躡。						探幽欲訪神仙蹤。十里靈湫長兀峯。貢貢珍禽枉費力。口啣蚌蛤終何庸。						險危偏說濟州海。人鮓大甕是處在。終古靑山火脫間。商船前後相傾載。						乇羅國在九韓初。倒著皮衣事獵漁。厚淸自入雞林地。君子宮居民闔廬。						山南山北浮疎處。秔稻不生惟稷黍。橡栗兼能療苦飢。搗金舂玉知何許。						環州有海四無天。時泊琉球日本船。各鎭兵書一夜至。紗羅峯上見狼烟。						三姓其初卽兄弟。一州編戶皆苗裔。男婚女嫁學朱陳。不向王家求渾濟。						中間何事屬元金。更款明朝來獻琛。三百年來海水晏。始知聲敎入人深。						聖代年年有大慶。別箋方物光明瑩。雄州土產不爲貧。月進何妨多責應。						廣壤王堂壓古隍。靈鷹擊碎胡宗鋩。朝廷祀典長巫覡。簫鼓喧闐旗纛揚。						通精已死干戈息。百里湖山人自得。田賦身庸摠不知。惟將土物供臣職。						雷雨靈壇廢幾年。克明祭秩李承宣。漢挐神宇義陽岳。三姓祠堂嘉樂川。						御史時賷五色詔。乘風遠到天南徼。文才武藝入精掄。甲乙香名閭里照。						纖腰約束跨輕鞍。馳入長途目液寒。釵股不傾氈帽整。卻疑身逐快鵬摶。						柚榧櫳木理好。異材抽長神仙島。工人持此作生涯。斫破千章處處倒。						女伴齊容唱踏歌。不知牕下弄機梭。爭先願作商人婦。別浦朝朝望碧波。						石牆茅屋多幽趣。中有閒人藏豹霧。世路風波無定時。有人相問莫相顧。						黃髮家家瘦鶴形。四鄰知姓不知名。願移南極回躔次。長向天門夜夜明。						萬死投荒亦有命。平生不向矦門競。無端鬚髮白髿髿。那忍將身臨曉鏡。						白鹿仙人有好期。披雲呼我空中馳。凌波欲過滄溟去。颯颯輕風兩腋知。						仙山有石本無土。頃刻神靈晴復雨。絶磴懸梯恣意攀。腰間忘卻有銅虎。						醉時高詠飽時齁。莫喚衰慵作郡矦。桁楊閒掛橘林樾。屋角春晴聞鵓鳩。						三年烏兔向虛擲。生白軒中眠幾昔。鄕關極目渺茫中。煙水蒼蒼天地夕。						欲報瓜期先拂衣。身輕怳若昇天扉。南方恐有遺魂在。作賦招招催去歸。						土俗民風有可取。地靈人傑兼文武。慙無先聖轉移方。一變至齊一變魯。						靑衿濟濟談皇王。爲執詩書升我堂。直是吾家有正路。丁寧莫指幷州鄕。						白首殘年入幕府。朝廷初不置人數。來無歌暮去誰留。莫道竆民啼失乳。						神藥靈膏問幾般。仙人贐我黃金丹。刀圭入口欲輕擧。飛渡滄溟生羽翰。						影湖南畔數間宅。階有菊花欄有藥。寄語家僮預糞除。休官一去終身託。						隨分飄零老海濱。殊音異服轉相親。臨歧顧語山陰叟。好作康衢鼓腹人。						莫恨四年困惡地。分明自取非人致。當初不起臥山身。誰奪囂囂畎畮志。</text>
<title>閉戶</title>,<text>秋來風氣惡。終日不開牕。簿牒令人讀。鞭笞任吏撞。初非無面目。全欲保胮肛。閉閤寧師趙。治中願學龐。腥嵐添濕熱。腰肋見谾矼。耳吼雷聲擊。拳搖筆不扛。設令除部籍。祇合臥湖江。剝戶休嗔客。逃虛每聽跫。盤空憎苜蓿。醪渴倒罌缸。願酌華池水。澆他火氣降。</text>
<title>九日寫懷</title>,<text>九日今朝是。前年過錦灘。崎嶇凌大海。苟且守寒官。七月風霜惡。三城草穀殘。渠溝憐老弱。道路泣煢單。不忍看顚越。那堪聽嘅歎。重陽依舊到。新月向宵團。赤葉楓垂岸。黃花菊繞欄。樽虛傾已久。茱折把誰看。氣像何蕭索。情懷忽苦酸。空齋愁不語。坐對漢挐巒。</text>
<title>五月十一日。下別刀浦。爲風雨所阻。六月初四日三更發船。五日。宿白島前洋。</title>,<text>三更船卒報潮生。急整行裝啓水程。一曲棹歌晨霧散。兩竿旗腳午風輕。孤帆直指扶蘇港。粉堞遙分節制營。夜傍花源巖下宿。海天星月自空明。</text>
<title>六日晡時。泊棃津。</title>,<text>船泊棃津萬戶城。漁村蕭灑夕陽明。犂懸後壁疑新制。濟州犂制。柄一尺許。鐵二三寸。 鵲噪前林慣舊聲。一島無鵲。 汲女頂盆搖臂過。島俗汲女負而不戴。 田翁肩笠和雲耕。一島。無農笠。 慆慆不見今三歲。故國重來百感生。</text>
<title>禁直夜吟</title>,<text>急雨狂風和睡聞。銅籌催報五更分。禁門不鎖南歸夢。一夜三穿鳥嶺雲。</text>
<title>命祭漢挐山</title>,<text>炎方巨鎭說圓山。氣勢雄盤大海灣。䕺薄不容藏虎豹。香林肯許蓄神姦。都將磅礴扶輿氣。散作珠璣瑇瑁斑。極宿滅明波際見。房星咫尺水中攀。山川遠在提封外。望秩終虧嶽瀆間。簫鼓謾陳三姓穴。閭閻渾作百神寰。藩臣拜首馳瑤匭。聖主推恩軫海蠻。報賽宜從嵩岱敵。春秋每遣祝香頒。古林淅瀝開壇壝。神宇玲瓏拓草菅。袍笏肅恭趨一逕。佩衿奔走引羣班。蕉黃橘紫肴蔬雜。豆列籩陳禮數閑。瑤席玉瑱光旖旎。金支翠蓋影斑斕。仙騎白鹿繽紛下。帝駕玄雲雜遝還。巫覡報言神具醉。宗工相告禮無刪。乾坤軒豁瞻靈驗。洞壑通開露鬼慳。風雨一年無變怪。桑麻百里舞煢鰥。魚蝦戢戢人爭厭。高濕穰穰食不艱。自此朝廷無廢典。從知喬岳擅靈關。天池南坼懸雙瀑。巫峽東迴揷幾鬟。安得子長封禪筆。大標功德紀孱顔。</text>
<title>命築北漢城</title>,<text>胡咨傳出鳳凰城。一片鯷岑震欲傾。爭說海娘侵北薊。卽今樓艦犯東瀛。風聲鶴唳聞先㥘。漁纜商帆見輒驚。士女奪魂迷去就。公卿握筭失縱橫。或言西守江都險。有勸南踰鳥嶺程。聖上獨思陰雨備。武臣先憶鼓鼙聲。補牽豈待亡羊後。築室難謀道傍成。睿斷已敎論議沮。摠戎還把畫圖呈。山從露積峯前合。地入中興洞裏平。三角分張龍虎勢。一門纔納馬牛行。天藏地祕應相待。谷魅山靈不敢爭。補片先從媧手鍊。擔肩剩受鬼鞭赬。金椎斲破千巖裂。葛索牽來衆力幷。白晝蛟龍移窟穴。陰山狐兔㥘鐃鉦。堞連王屋愁河叟。棧厭靑城泣蜀丁。地近京師便入保。形因巖阻省經營。泉源可飮三千馬。芻穀猶供百萬兵。剗險何須殘地𧖴。興功先要察民情。只愁晉石能人語。莫訖秦城有馬鳴。地利從來難獨恃。壬辰丁丑足懲羹。</text>
<title>觀武春塘臺</title>,<text>聖上龍飛泰運來。昇平三十七年回。鯨波已息扶桑域。狼焰遙收靺鞨隈。處逸猶存忘戰戒。乘閒要試出羣材。五更淸蹕來閶闔。一朶紅雲擁沼臺。露濕衣冠鵷隊集。天旋旌旆虎賁陪。輕陰閣雨淸塵靜。霜色糚林爛錦堆。帳殿中開瞻御座。朝班高押見三台。威儀肅肅秋飛雪。士馬騰騰氣噴雷。此日先行觀射禮。誰人不是泣猿才。飛髇肯失雲邊鵠。盛水猶安肘上盃。猛士爭誇長臂健。近臣時識聖顔開。俄看木偶雙邊立。更聽期門次第催。日耀黃金披鐵甲。蹄飜碧玉走龍媒。丘巒震蕩隨弦倒。霹靂崩騰應手摧。嚴鼓欲停纔散漫。材官迭發忽牙欸。鞍邊出沒魚龍幻。馬上飛飜鳥雀猜。戎務已閑驚鬼魅。禮圍傍設得鄒枚。鴻臚唱罷天門榜。司冦新頒內帑財。汴郭雛毬眞是劇。昆池角觝不堪咍。眼看文武才幷入。自此妖氛靜八垓。</text>
<title>大蒐岐山陽</title>,<text>西周制度久崩亡。靈囿荒凉鳥獸藏。川水潰防悲彘邑。天心傾否啓賢王。規橅式廓追文武。內外廵宣得召方。散鴈千羣來澤畔。戎車六月出涇陽。幅員已復商家舊。赤舃還同洛水傍。日吉戊庚祈馬祖。天旋旌旆率岐岡。車徒不鬧威儀肅。猛士爭趨步驟忙。陣法變成龍虎勢。仁心不許卵麛傷。歕山欱野淸塵動。擊走招飛猛氣張。美膳盈庖禽及獸。華鱗貫柳鱮兼魴。非關羽獵竆荒樂。自是馳驅合典常。雉兔遺氓瞻舊化。軍嘉廢禮整新章。十旬盤樂懲前夏。三面開張學聖湯。事入絃歌傳雅什。詞銘石鼓寄陳倉。終敎唐宋收殘缺。更有韓蘇繼闡揚。鰈域千年逢豫大。皇壇昨夜薦芬芳。禁園東北平如削。介士班行立似牆。箭出飛鞚爭矢道。雲移大旆覆春塘。從看戎府才幷入。始覺興王戰不忘。卻笑當時子雲賦。一篇終始諫長楊。</text>
<title>發昇平向光陽</title>,<text>新秋赴任暮秋還。笑別江南面面山。一出城門前路豁。霜風吹打破裘寒。</text>
<title>橫甫驛。夜見順天民人。自廵營傳別關。</title>,<text>勤苦昇平五六翁。完山西走犯霜風。歸時北踏蟾河路。半夜來穿野竹䕺。</text>
<title>早發橫甫驛。送順天民人歸本土。</title>,<text>太守元非強此行。朝廷論議苦難平。臨分爲勸山城酒。慰爾關河獨去情。</text>
<title>咸安路上</title>,<text>濕衣初脫一身輕。觸處江山兩眼明。忽憶州民千百口。冷風寒雨泣完城。</text>
<title>順天儒生趙相鼎贈詩次謝</title>,<text>千里江南夢裏還。眼中猶記白雲山。寄來數句淸新語。勝似袍問一寒。</text>
<title>送濟州人歸本島 幷序</title>,<text>乙未五月。余自濟州還。越四年戊戌正月二十七日。一吏一奴。涉海五六朔來謁。仍致大小書札及海外珍餽累種。留數日告歸。余憫其行之苦而意之勤。以詩道其行。													南溟險且遠。兇濤𥳽輕艫。鯨鮫閃牙角。見人輒翔舞。幸而脫此危。北路良甚苦。千遮萬以隔。山厲水亦怒。蘆林怕盜賊。深谷㥘豹虎。如何犯二怖。慇懃訪村塢。夷音聽猶慣。詭製欣更覩。星廳舊胥吏。橘院諸章甫。村翁與海叟。徒隷及佰伍。將書問死生。珍餽各少簿。靑黃雜橘柚。陸海兼腒脯。一一拆封緘。箇箇見心腑。自我去遠島。今已多年數。民無襦袴頌。國無絲毫補。三年窘荒政。手忙心空腐。今汝何所慕。越險問蓽戶。淳風在絶島。異事驚俗豎。臨歸贈一言。爲我報翁姥。官今老益甚。視聽皆聾瞽。名聲謝朋友。事業惟農圃。尙有桐鄕戀。風月在鈷䥈。</text>
<title>挽進士再從兄 峻明</title>,<text>賢兄愚是弟。行年校二歲。小少入書肆。聯翩事文藝。公才自超卓。窙豁無惉懘。心穿性理窟。學竆春秋例。九流與百家。森羅皆在睇。胷中積旣多。隨俗試科製。䕺羆氣自雄。越硎鋒甚銳。但見蒼以幽。未易尋根柢。時時露光怪。氣像見淸麗。我欲躡其後。喘息走且蹶。逡廵已縮手。駭愕仍裂眥。推爲盟壇主。自視輿臺隷。纔登國子榜。所得亦已細。餘事何足道。自盡在喪祭。從容及倉卒。一一遵朱制。鄕鄰稱孝弟。宗族無乖盭。偶然得奇疾。頃刻損榮衛。平生所蘊蓄。奄向佳城閉。嗟嗟門祚衰。喪禍慘相繼。少長半鬼錄。無復燕常棣。㷀㷀不肖身。獨立人間世。膏肓鑠海瘴。道路橫毒癘。不得往臨穴。北望空揮涕。</text>
<title>挽權正字少章</title>,<text>忠定公家有子孫。文章直節故風存。憐君獨嗇長年筭。庭畔三槐影一痕。						客舍城西幷枕時。一樽談笑斗杓移。明朝獨出江南路。贈我要刪謔浪辭。						匹馬西行遂不歸。親朋相弔善人非。傷心小白山前路。蜀魄聲聲傍素幃。</text>
<title>以村沴近逼。絜孫兒。暮向山幕。</title>,<text>山中氣候少和平。呼出兒孫作伴行。薄暮急穿松下路。羣鴉啼散獨蟬鳴。</text>
<title>田家卽事</title>,<text>境僻稀逢識者過。隔籬朝暮聽農歌。閒扶竹杖看新稻。畦外泉聲雨後多。</text>
<title>約任鵬擧上遠願寺</title>,<text>手拍藤蘿到上頭。故人先待寺南樓。淸和堂外靈泉水。爲濯塵纓近戶流。</text>
<title>遠寺法堂前。錦剪花盛開。</title>,<text>仙區物色晩繁華。六月盈庭錦剪花。門外綠陰看已老。春光猶在世尊家。</text>
<title>佛國寺。次李士行 敏中 任實兮韻。</title>,<text>踏盡雲梯上石樓。山禽款曲勸淹留。脫巾急取蒲團臥。一陣淸風灑白頭。</text>
<title>向山幕</title>,<text>步出前川踏淺沙。深山何處有人家。夕露不嫌衣屨重。愛看新稻落黃花。</text>
<title>酷暑。見原孫噉老瓜。戲吟。</title>,<text>赤日炎風野外家。喉中生火眼中花。兒童自詫淸凉味。狼藉牀頭剝老瓜。</text>
<title>七月望日。園人饋西瓜。步前韻。</title>,<text>靑門遺種屬鄰家。七月新添雨後花。爲是俗人稱令節。園丁當午進西瓜。</text>
<title>采蘋</title>,<text>松樹陰陰坐石壇。大池風氣暫生寒。兒童采采靑蘋去。少婦調烹上夕盤。</text>
<title>遣懷</title>,<text>永日閒眠夢聖君。當年悔作出山雲。邇來但覺農桑好。一席長從野老分。</text>
<title>岳院次任實兮韻</title>,<text>靑筇白衲在家僧。農圃由來學可能。燒笋餉耕猶一快。休將杏酪沃羔𦞪。						長齋何用學山僧。見說萍池釣可能。餌下金鱗凡幾箇。椒薑和入小鐺𦞪。右影池釣魚。						空齋無語坐癯僧。伏燄張威耐不能。卻羨狡兒偸禁肉。割歸分與細君𦞪。右伏日遣懷。						吟詩何必恥無僧。韻素稱強趁不能。主人憐我猿聲苦。來勸椒醪配狗𦞪。言韻之難押。													鄭谷詩偏愛惹僧。古人猶不許全能。竆途遣語多寒淡。慙媿矦鯖百味𦞪。言詩之難工。						淵明去作白蓮僧。閒適元非俗士能。凭牕聽誦歸來賦。快勝襄城熟羝𦞪。</text>
<title>更步前韻。奉留崔命始。</title>,<text>相對蕭然竹院僧。一場談笑老猶能。三時案上兒雞腳。勝似葫蘆折項𦞪。</text>
<title>秋虫</title>,<text>喞喞啾啾近寢門。聲聲工喚欲眠魂。可憐細瑣昆虫輩。自詫乘時盡欲言。</text>
<title>蔓桃花</title>,<text>七月新開紫蔓桃。輕盈花格入秋高。莫嫌蜂蝶無消息。自愛淸香襯野袍。</text>
<title>山幕醉歸</title>,<text>偶到山家酒正濃。據牀連倒數三鍾。醉來踏出莓苔路。衣上時時露滴松。</text>
<title>在岳院雨後。贈崔命始。求和。</title>,<text>雨過園林叫晩𧕄。望中山色向秋澄。前川水落魚堪獵。分付漁人打紫鯪。</text>
<title>曉赴鄕校。馬上更步前韻。贈命始。</title>,<text>秋林無樹不鳴𧕄。伏暑初收曉景澄。急向汶川騎馬去。饔人應已膾江鯪。</text>
<title>留岳院。贈邀孫敬叟。</title>,<text>故人家在月明村。一水中間費夢魂。秋後炎蒸猶未歇。不妨來倚詠歸軒。</text>
<title>待敬叟不至。更步前韻。</title>,<text>獨坐仙桃洞裏村。蟬聲撩亂晝眠魂。空齋不耐秋炎苦。移上淸樓第一軒。思之也。						萬竈炊煙郭外村。一回遙望一銷魂。故人風度元埋沒。肯向名區問別軒。激之也。													一紙淸詩落野村。故人應已讀驚魂。明朝匹馬來宜早。分付兒童急埽軒。戲之也。						望中槐杏自成村。逆旅愁人枉斷魂。遙想淸標何處住。明倫堂外有東軒。意之也。時敬叟爲校長。						昨夜秋霖過別村。郊墟凉氣爽心魂。聯牀講討時堪好。扁義須看澡雪軒。責之也。</text>
<title>更步前韻。遣幽。</title>,<text>四載南荒橘柚村。歸來應有未招魂。誰人更向桐鄕戀。雲物生憎處處軒。右憶耽羅島。						竹亭蕭灑石榴村。簿牒時時惱客魂。每憶江南風月好。垂虹橋上喚仙軒。右憶小江南。						石路纔分夾水村。驛程官柳解愁魂。三年剩㥘風威惡。不敢將身臥月軒。右憶昌城驛待月軒。						白雲山下武陵村。羽客從來此鍊魂。仙夢不知竹嶺隔。御風時入丹丘軒。</text>
<title>卽事 在岳院</title>,<text>仙桃山月曉朦朧。斷續蟬聲在碧桐。一葉下庭聞摵摵。兒童驚報是秋風。</text>
<title>感懷</title>,<text>憑虛無主六宜空。勝地繁華忽散風。惟有湖山依舊色。年年收入挽謳中。</text>
<title>次盤龜亭韻</title>,<text>獨立飛亭縹緲間。東都形勝此溪山。人行絶磴夤緣路。龜壓高江屈曲灣。星漢欲從軒外落。仙碁長向橘中閒。寄言洞裏桃千樹。流送春花許再攀。</text>
<title>冬雨。過小蓬臺。</title>,<text>吟鞭欲上小蓬臺。冷雨凄風撲面來。幾箇英雄曾過此。如今物色摠相猜。眼迷咫尺雲遮海。耳鬬雷霆浪囓苔。虛負平生遊賞志。怱怱催向杜陵迴。</text>
<title>遊曲江。次孫玄叟韻。</title>,<text>踏雨衝泥到小洲。急呼三老上漁舟。沙平水淺難容棹。花落山空強辦遊。造物不供行處樂。旅懷偏覺此生浮。秋來楓菊眞堪賞。寄語湖神借便不。</text>
<title>自曲江。暮向川谷寺。步前韻。示孫玄叟。</title>,<text>九曲平沙已見洲。招招虛載木蘭舟。長橋宿潦愁殘騎。冷雨凄風戲勝遊。所向平生無快活。此身何處免漂浮。黃昏更踏招提路。試問山臺待我不。</text>
<title>在玉院。次別李仲玉。</title>,<text>獰風兼急雪。行李定應難。別後誰相晤。牆隅竹萬竿。</text>
<title>李朴兩生。留無邊樓。終日無讀書聲。題贈警睡。</title>,<text>齋散儒宮靜。山空宿雨晴。無端樓上客。和睡聽溪聲。</text>
<title>以村沴出寓窄室。戲吟。</title>,<text>厲氣彌空撥不開。此身無處寄徘徊。矮簷著地妨伸欠。恨不身從狗國來。</text>
<title>挽洪濟州 重周</title>,<text>慕堂庭畔蔭三槐。世世公卿壓象魁。名位到君猶不滿。牛刀纔試割雞恢。						一夜聯衾話別離。好賢坊裏雪晴時。明朝送出耽羅國。遙賀疲民得母慈。						治聲飜入俗人訾。世路風波未可知。惟有海蠻偏愛慕。秖今相泣峴山碑。						中原迢遞隔金城。匍匐無由問死生。傷心紫海西門路。誰識羊曇醉後情。</text>
<title>挽崔命始</title>,<text>貞武公家有子孫。淸冰一段暎無痕。魂歸尙見精神在。霜月依微滿別村。						三十年來託契深。仙桃洞裏短長吟。平生行樂今蕭索。忍向龍田菊滿簪。</text>
<title>挽張錦江 璶</title>,<text>寒旅門庭忽已荒。陶山正𧖴久茫茫。先生獨得尋衰緖。後學猶能覩末光。靜裏看文從酷吏。病中觀化見生薑。遺風尙有分留處。鶴峀崔嵬錦水長。</text>
<title>挽權判校 尙任</title>,<text>吾猶及見老成人。苦節淸標聳搢紳。暖逐桑楡能任分。飢塡蔬糲不憂貧。桐鄕美績磨崖在。中散遺兒典刑新。從此永違牀下拜。空留冰月見精神。</text>
<title>暮入佛國寺</title>,<text>黃昏策馬度深松。遙聽藤蘿影外鐘。一隻殘僧攜草炬。石橋南畔乍迎逢。</text>
<title>次從兄梅月軒贈別韻</title>,<text>誰將離別刃。割此弟兄腸。海嶠詩雙詠。桓山鳥四翔。煦濡隨濕沫。聲氣感宮商。卻望幷州地。生憎道路長。</text>
<title>蟋蟀</title>,<text>變化隨時爲底忙。每因陰氣報豳王。如今物性猶顚倒。七月中旬已在牀。</text>
<title>挽金正字應商</title>,<text>傾蓋新歡戊子年。愛君標格最淸娟。中間契闊無魚鴈。早歲聲名拾桂蓮。公論已歸金省裏。巫招還急玉樓邊。嶺南人物看凋喪。空使林宗仰見天。</text>
<title>挽崔善建</title>,<text>大野中間寄別村。相逢藉草倒靑樽。誰知翼日淸明雨。竟鎖仙桃洞裏魂。						東西卜築近牛鳴。居則相邀出幷行。不盡嘻嘻朝夕語。交期今復託來生。						東都人物日蕭條。秋盡湖亭草木凋。耳邊厭聽山陽篴。不忍揚鞭上板橋。</text>
<title>挽李丈 善道</title>,<text>每過獐山路。從容獨拜牀。逢人常款曲。訓子各文章。老益看神旺。病猶自主張。東都耆舊少。俯仰一凄凉。</text>
<title>挽翼洞査丈</title>,<text>新春遙訪碩人薖。爲勸淹留數月過。晩節含飴雙可弄。丁年榦蠱一猶多。分深孔李相通謁。義重潘楊更附葭。大老風流今寂寞。麒麟山色鎖煙霞。</text>
<title>挽李好與 道謙</title>,<text>自少情親卅載餘。憐君先已入乘除。由來老眼枯無淚。但覺東都氣數虛。</text>
<title>挽崔渭叟</title>,<text>芳辰天氣屬淸和。哭送靈帷葬薜蘿。眼看親知零落盡。小車無處問行窩。</text>
<title>挽李任夫以直 敬中</title>,<text>兄江滚滚玉山崇。佳氣千年此地叢。系出仁賢模範在。業傳詩禮見聞通。文章技藝眞餘事。省克工夫是大功。滿架書籤渾汎濫。對人辭氣每謙恭。公車交薦聲名大。士類爭推地望隆。壽筭獨慳南斗籍。仙童忙埽廣寒宮。雪堂寥落琴書冷。江左蕭條人物空。宿契由來忘老少。晩交何處倚麻蓬。平生實錄堪題墓。看取當時傳任翁。</text>
<title>挽崔丈 慶復</title>,<text>及事非常老。風流特地欽。康強忘大耋。諧笑見眞心。愛聽閒中話。長呼𧣴底深。陪遊行樂處。冷落碧梧陰。</text>
<title>挽任季弘 基重</title>,<text>春早高軒過席扉。一尊談笑到斜暉。臨分爲結重逢約。去作遼陽鶴不歸。						山齋冬夜野亭春。羽斝相傳不記廵。君去泉臺無此會。暮年心事託何人。</text>
<title>挽權赫承</title>,<text>白晝閒庭下玉棺。須臾仙馭儵驂鸞。可憐多少歸眞客。不汗纔寒五日間。						幽居曾過壬辰春。竹塢花欄到處新。風物秪今應守護。壁間詩句尙精神。</text>
<title>挽崔汝城 宗國</title>,<text>文墨相從二十年。九原消息忽茫然。人生強健終難恃。浮世存亡最可憐。紀叟勸觴黃壤下。向生垂淚廢壚邊。傍人莫道仁無報。家業猶傳大小連。</text>
<title>挽白擧遠 賓興</title>,<text>跌宕形骸外。名高術藝壇。堂開山野靜。興入牧樵閒。櫪驥心方遠。盃蛇影忽蟠。林風與澗月。留屬底人看。</text>
<title>挽詞[參議崔敬中]</title>,<text>天許楊州再賞梅。人悲玉樹已先摧。褒綸曾有膠東下。毁語那從卽墨來。千古名留龍虎榜。三春塚近鳳凰臺。八馬碑前維馬地。淸風回首絶塵埃。</text>
<title>挽詞[承旨李翊漢]</title>,<text>憶昔瀛島佩符年。鈴閣參僚得最賢。蓮幕良籌多補益。蒲鞭仁化尙留傳。淸名爭說追東海。璽書俄看下潁川。遺愛羅池應不忘。誄君聊作送神篇。吾君卽墨肯求譽。褒秩旋看塞馬如。楚尹寧存三已慍。潁民惟願一年除。朝端文墨嗟何密。身後君恩卻不疎。幸有雙珠傳舊業。于門他日可容車。</text>
<title>挽詞[參奉李浹]</title>,<text>榮辱任他到六旬。慣從談席見情眞。一生官序潘郞屈。數邑治聲漢吏循。門戶方看魁宿耀。江湖仍報德星淪。竆途病友悲疇昔。欲寫哀詞淚滿巾。</text>
<title>挽詞[正言金昌錫]</title>,<text>君自耽羅海外還。昇平樓上簿書閒。霜蹄卻步人誰識。玉鬢收資數亦關。氣局元來期大業。光陰何事疾回環。三刀夢再仍長臥。洪渥虛垂泉壤間。</text>
<title>挽詞[主簿李栽]</title>,<text>一堂黃甲幾聯芳。不數當年森桂坊。海外分符稱異績。湖碑繫馬邁前良。文瀾已自超流輩。標望眞堪賁嶺鄕。俱是天涯淪落客。忽聞先逝意偏傷。</text>
<title>挽詞[正言權斗經]</title>,<text>襟懷磊落氣軒然。藻思經功在盛年。折桂蟾宮伸汩沒。分符鯨海活顚連。賜緋旋褫名愈起。投紱催歸興更翩。世棄瑰材舟徙壑。冥司卻解急才賢。</text>
<title>挽詞[右尹李楨]</title>,<text>嶺外同遊儘有緣。箕川昌樂地相連。飛仙待月樓中醉。傲吏齊雲閣上眠。到處提攜無曠日。兩情膠漆各忘年。白頭剛恨睽離久。豈意音容隔九泉。耽羅績最擢昇平。峴山豐碑政化成。頌徹雲霄垂美奬。光生貂玉荷殊榮。一時反汗非公議。千載流傳有令名。身後物情猶可見。虛啣重及舊專城。人材府庫嶺南優。博識多聞罕子流。一閉佳城齎志沒。干天紫氣幾時休。鴈塔親朋是白眉。哭君今日倍凄悲。百年無恨鴒原痛。淚濺荊花减一枝。</text>
<title>挽詞[主簿南鶴鳴]</title>,<text>粤我英毅公。肇爲南氏祖。積德流無極。雲仍繼簪組。歷至十數世。籍分英宜固。君是英陽後。蓋自衛尉簿。雖曰支派遠。實則一根樹。世業擢桂籍。家風繩祖武。一時羣從季。榮耀保門戶。謹厚出天性。忠樸世豔慕。果川始出守。百里非賢路。通判耽羅國。壯遊橘柚圃。歸來典昇平。惠化稱召杜。玉帶授還褫。浮榮視雲度。晩計託田園。擬送餘年暮。不意膏肓疾。未展騏驥步。但看雙蚌珠。騰彩海雲浦。吾宗近零替。玉樹不復覩。老淚自漣漣。那忍詠䪥露。</text>
<title>挽詞[牧使權始經]</title>,<text>居然凶聞已沾巾。政眼看來愴轉新。時議亦知名下士。恩除還及地中人。淳于幻夢陞緋日。龔遂治聲製錦辰。道遠無緣躳執紼。暮雲天末首回頻。</text>
<title>挽詞[直長南鶴增]</title>,<text>憶昔芹宮始識荊。况吾南氏肇封英。中間分籍支雖遠。天下敦親義不輕。擢第高名傳世業。臨民淸德保家聲。低垂落拓眞堪惜。重爲同宗淚濕纓。居然五十九年期。三品官名不是卑。半刺耽羅孤島振。分憂昇化一州治。田園儵忽黃粱夢。蒿里凄凉白幅詞。差慰門闌餘慶遠。克家知有兩佳兒。</text>
<title>挽詞[佐郞洪重徵]</title>,<text>駿骨皆知冀野良。薄遊京洛氣軒昂。通才未展鸞棲棘。褒秩纔加鹿逸隍。南邑帶來惟瘴癘。西州歸去且耕桑。人間已阻三年面。此別茫然淚自滂。</text>
<title>挽詞[進士白暄]</title>,<text>外氏名聲赫。桂蓮乃世傳。國恩三品職。家慶二阿賢。人共期遐到。天胡嗇永年。平生好氣像。寂寞掩重泉。淑行頹波激。高標濁俗廉。佩龜遺子惠。繫馬聳民瞻。戀闕身緣病。登班路一淹。誰云仁者壽。獨立淚雙霑。</text>
<title>挽詞[都事柳敬時]</title>,<text>皓首郞潛符再分。榦時良具最堪云。三年海島曾流惠。八馬昇平繼播芬。御史白收增秩寵。獠氓長頌哺飢勤。泉途何日恩綸賁。公議重伸側耳聞。愚弟賢兄蓬倚麻。昨年同舍旅京華。梅蓮遊宦仍南北。花月平居亦角涯。每謂晉途終不閼。忽聞脩夜更堪嗟。可憐善謔今何聽。永負生芻恨路賖。</text>
<title>挽詞[進士李台翊]</title>,<text>魯泮曾慚粃在前。名塗竟著祖鞭先。瀛人尙頌金丹術。湖邑誰彈玉府僊。猶幸古風吹嶺左。忽驚神馭上箕躔。白頭南望違綿酒。一點雞林何許邊。</text>
<title>挽詞[進士安老石]</title>,<text>五馬初嘶八馬鄕。璽書爭道奬循良。口碑交頌方游刃。頂玉旋收乃巧簧。少日芳名蓮桂並。暮年幽興海山長。恩除再降身先逝。空使遺民涕滿眶。</text>
<title>挽詞[正字成世頊]</title>,<text>桂萼交輝荊樹枝。丹山自有鳳毛奇。雲衢驥展曾虛步。瀛島民謠竟孰知。從古桑楡時未晩。卽今䪥露事堪悲。追遊京洛渾如夢。題罷哀詞淚滿頤。</text>
<title>挽詞[持平權斗紀]</title>,<text>漢陽傾蓋憶芳年。蓮榜同昇桂榜連。才諝朱龔召杜後。交期管鮑范張前。冲襟無町寬呑海。奇氣如虹迥倚天。握手雞林渾似夢。舊遊回首淚成川。方朔俳諧黃覇才。錯盤游刃器恢恢。政聲正著交緋處。飛語飜成貝錦徠。弊屣投符心若浼。飆輪遊岱事堪哀。詞華風彩今何許。無復樽前勸一盃。</text>
<title>挽詞[進士張世相]</title>,<text>嶺海河山孕得精。惟公器稟是豪英。文詞浩汗儕流服。經卷琅音主掌驚。蛟窟能令人物化。聖時猶惜一資榮。滄桑舊伴猶存我。原谷東望一涕橫。</text>
<title>挽詞[正言朴希閔]</title>,<text>曾辭圻邑返茅衡。榮路爭稱去就明。湖外何年碑繫馬。江南歸日鵲隨旌。回車不作竆途哭。學圃還甘海岸耕。遲暮無端成大別。那聞文辯更崢嶸。</text>
<title>挽詞[察訪金翰運]</title>,<text>此老胷襟我識偏。外雖詼諧內彌堅。雙鳧海上舟無恙。八馬江南石再鐫。三載寵鞶驚螘夢。暮年初服樂雲泉。如何舊府重除命。不及賢矦未死前。</text>
<title>挽詞[進士金履規]</title>,<text>科臼收名若摘髭。握瑜懷瑾世稱奇。望高畿甸辭官日。恩重耽羅擢秩時。新命再從天北極。靈魂先斷海東陲。向來南國流名處。雲鬣間嘶八馬碑。平生許知己。中歲阻音塵。病負雞綿奠。深慚友服人。</text>
<title>挽詞[正字柳升鉉]</title>,<text>風度瑰然世鮮雙。胷中雲夢筆長杠。寬仁接物春生座。淸愼居官室倒缸。霄漢鳳藏人去遠。湖碑馬繫澤留厖。胡爲噭噭題吾挽。匪哭惟私哭爲邦。</text>
<title>挽詞[參奉鄭重元]</title>,<text>黃甲蜚英自負奇。蹭蹬世路盛年衰。遙回瀛島三春腳。暫撫昇州八馬碑。有舌人能讒美績。何心鬼亦奪良資。東南生並名徒飽。永慨臨風寄挽詩。</text>
<title>挽詞[典籍李徵道]</title>,<text>鼇峀新摧東海東。山南又是落花風。乃家蓮桂知餘事。大廈棟梁恃此翁。頂玉反招和氏泣。口碑惟見濟民公。洛城追記論心夜。長使故人淚滿瞳。</text>
<title>挽詞[李德咸]</title>,<text>爲政湖南數月餘。恢恢牛刃割雞如。民思深切投簪後。聖渥重霑屬纊初。謾把昌黎華國手。催題長吉玉樓書。那堪此日公私淚。人世浮生摠是虛。誼結潘楊情自篤。居因南北見相疎。更無消息聞泉下。痛哭人間白首余。</text>
<title>挽詞[縣監安鍊石]</title>,<text>名動辭官日。峻標一代英。早登蓮桂籍。晩播玉篴聲。三黜緣簧舌。再降採物情。敎書身後降。空泣舊時氓。此老眞奇士。平生我最知。外寬能有守。內直行無違。意氣驚俗輩。聲譽自少時。卻思同宦日。題挽涕雙垂。</text>
<title>挽詞[進士柳大時]</title>,<text>留滯周南閱幾秋。白頭長恨阻靑眸。朝行未別盤根器。經席空拋補衮猷。耽島吏民號臥轍。湖程琴鶴淡歸舟。遐齡未晩奎精遠。應伴眞仙記玉樓。</text>
<title>挽詞[進士柳昌時]</title>,<text>寬裕而溫綽有容。休休心貌古人風。瀛民頌德歌龔守。湖邑封章借寇公。榮落何論浮世上。恩波重曁九原中。相思十載存亡恨。淚入雲天樂浪東。</text>
<title>挽詞[權大謙]</title>,<text>經國文章幹世材。那知駿步半途摧。靑雲久屈人咸惜。朱紱方來鬼反猜。三品官啣非稱德。二邦治績可觀才。汍瀾豈但今朝痛。已咽時兄不盡哀。</text>
<title>挽詞[進士安日履]</title>,<text>騷壇少日豎朱旙。晩更覃精古典墳。才大風塵成濩落。志輕軒冕謝趨奔。玉京遽促修文詔。潁邑虛沾借寇恩。八馬碑前聞繫馬。高名應倩汗靑存。四海同胞卽弟兄。况吾同志又同庚。東都剪燭開談笑。西泮論襟託死生。萬事如今渾似夢。百年何日不傷情。臨風和淚寫哀挽。喚友嚶嚶春鳥聲。</text>
<title>挽詞[李敏中]</title>,<text>氣度醇醇表裏眞。經綸初志暫爲伸。蘇癃海外民稱母。繫馬碑前德有鄰。槐國浮榮粱已熟。梁園華藻躅還陳。荒原秋日攀輀處。痛結公私倍愴神。</text>
<title>挽詞[進士任仁重]</title>,<text>丹山一鳳向南歸。準擬明時盡翰飛。始把牛刀治暫試。終敎蠖屈計何違。芳鄰喜託餘波照。雅契欣輸賸馥披。八十老翁猶不慟。夜臺他日倘追隨。</text>
<title>挽詞[郡守尹憲周]</title>,<text>嶺外重逢計未成。緘哀那忍說平生。始援赤子千層浪。旋改銅魚百里城。隨處口碑聲獨著。居然頂玉夢還驚。恩除舊府悲差晩。虛負南兒竹馬迎。</text>
<title>挽詞[縣監朴泰斗]</title>,<text>晩把簪紳躡後塵。靑陽交契老逾新。官銜每惜終三品。花甲那料僅六旬。治績謾留柱下筆。聖恩難起地中身。平生顔面今安覿。梁月依俙未是眞。</text>
<title>挽詞[正字權萬斗]</title>,<text>先君司馬昔同辰。末契登龍躡後塵。林臥幾時觀我退。雷封到處濟人仁。口碑海外三神國。足繭湖南萬戶民。寥落文星收彩日。不堪回首涕沾紳。</text>
<title>挽詞[李益中]</title>,<text>南躔奎彩去年凋。湖上風光奄寂寥。士失唐家老山斗。朝亡堯世一皋陶。仁聲深入三山海。聖渥重霑九地宵。磊落風儀何處覿。謾將哀淚灑靈軺。</text>
<title>挽詞[直講任華世]</title>,<text>游刃南方得暫施。鸞凰棲棘不嫌卑。昇平父老傳遺愛。海島疲癃起後思。睿眷便蕃纔頂玉。繡衣猜刻謾騰疵。君看八馬碑前路。霧鬣間嘶事益奇。行過西門更一歎。高山流水爲誰彈。郡齋秋夜同邀月。驛路春風並卸鞍。半世結懽遊學舍。三年奉袂在長安。此身無那增寥落。矯首乾坤淚未乾。</text>
<title>挽詞[進士金聖欽]</title>,<text>憶曾半刺向耽羅。相送長安覓酒歌。別後音容驚海鶴。夢中消息報盃蛇。循良漢代增千石。詞賦皇明並八家。今世眇然人物少。哭公天地淚滂沱。</text>
<title>挽詞[博士權大規]</title>,<text>堅臥鄕廬閱幾霜。中間一出便流芳。宏材看取治民術。異績留傳繫馬坊。北闕更除前令尹。南州已失舊循良。磊磊氣岸從何襯。重爲公私倍歎傷。</text>
<title>挽詞[李德祚]</title>,<text>金馬門前客。瀛洲橘裏仙。扁舟浮大海。皁蓋又南天。酒以憂民細。詩應遇境鮮。今爲華表鶴。一去幾時還。</text>
<title>挽詞[縣監權大臨]</title>,<text>風流文彩兩恢恢。幾度論襟把酒盃。人物合居方面任。化翁虛出棟梁材。淸儀可惜重泉阻。惠澤終看二邑纔。故里元坡親懿在。定應魂魄已歸來。</text>
<title>挽詞[進士李時中]</title>,<text>漠漠九原愛莫起。年華六袠夢中催。溫醇雅操天成得。卓犖文章鬼借來。半月江南碑萬口。三霜海外水單柸。升沈有數嗟何說。餘慶終看手植槐。</text>
<title>挽詞[李師中]</title>,<text>挾策門庭二十秋。堪嗟存沒忽回頭。生三重義人誰識。卷一深恩我未酬。可耐荷甘奓戶泣。空傳㲲子逸毬謳。臨歧無限公私淚。哭護靈車爲逗遛。我公行事我偏知。宇量胷襟衆莫窺。三年海外鸞棲棘。數月江南馬繫碑。超人美績招讒毁。隔世恩綸出聖慈。可惜燕樓霜夜飮。未題張子記前詩。</text>
<title>挽詞[進士李德標]</title>,<text>淅瀝霜風玉樹萎。知音末路失鍾期。鵾鵬運海聲名早。鸞鳳棲荊事業卑。年奪六旬仁豈壽。夢驚三夜月猶疑。鼎湖雲盡因山卜。冠佩應陪仙仗移。</text>
<title>挽詞[注書睦天任]</title>,<text>玉佩瓊琚華國才。桂枝蓮萼幾時開。海州最惜雙鳧去。湖郡重懽八馬來。太史褒書留大筆。眉山誄哭繼私哀。平生戀闕須無間。應向蒼梧淚未裁。論才誰不數元龍。碩貌豐姿長者風。維嶺便成小朝著。如君合作大司農。海波不斷江南愛。皋比猶看死後公。虛閱世間人物盡。白頭雙眼涕無從。</text>
<title>挽詞[正郞李萬根]</title>,<text>言論風流有是夫。少年釋褐老竆途。緋貂舊秩歸隍鹿。膠漆新交愛屋烏。北阻音容三歲戀。南遺惠澤一方蘇。昇平別曲還如昨。無復城西勸酒壺。</text>
<title>挽詞[權鳳興]</title>,<text>蓮桂科名等摘髭。妙齡華聞振昌時。政聲遠播耽羅國。淸德爭傳湖海湄。十載星霜勞夢想。六旬風燭報程期。堪悲此日存亡恨。白首鴒原幾別離。</text>
<title>挽詞[李斗經]</title>,<text>名登桂籍翼垂天。雲路蜚英衆望全。化洽魯城治效著。愛留棠舍惠風宣。家聲南國人爭仰。才藝東都學者先。哭送今朝還有慰。滿庭蘭茁繼靑氈。</text>
<title>挽詞[李檼]</title>,<text>妙年詞賦擅瓌奇。長壓羣豪作小兒。戰藝騷壇誇觜距。取名科第摘頷髭。湖碑繫馬傳淸德。瀛島割雞頌惠治。萬事忽隨風燭盡。一聲䪥露淚空垂。</text>
<title>挽詞[進士朴泰胄]</title>,<text>國失惟良士失師。哭公非但哭吾私。甦民惠績頂雙玉。繫馬淸風趾八碑。再郡謾紆明主眷。九原難作哲人姿。可憐復魄違狐首。東郭凄凉不盡悲。</text>
<title>挽詞[李德祺]</title>,<text>秋懷寥落自生悲。人事如何又至斯。眞態偏憐開笑語。交情相許倒肝脾。乖時可惜鸞棲棘。頌美空傳馬繫碑。經過玉山遊樂處。忍聽隣篴夜深吹。</text>
<title>挽詞[朴潚]</title>,<text>氣度恢恢才過人。風流文彩動朝紳。高名始著投簪日。褒典終看佩綬辰。還惜王韶貶陞秩。誰知禹錫棄連民。可憐八馬碑三尺。千載芳聲永不湮。童稺情親五十秋。中間離活卻成愁。如今遽作重泉別。宿昔茫然淚不收。</text>
<title>挽詞[朴命相]</title>,<text>聰明才俊自超夷。折桂搴蓮若摘髭。始守丘園堅素履。晩隨符牒牧惸疲。直聲已著投簪地。異績重刊繫馬碑。獨惜朝廷閒予奪。桐鄕遺恨歇無時。</text>
<title>挽詞[柳昌載]</title>,<text>辱居姻婭荷知偏。早接龍門我識賢。器局元非終百里。風流堪惜隔重泉。騷壇妙譽班楊右。海邑治聲卓魯前。憂國平生心一片。應攀仙馭上賓天。</text>
<title>挽詞[李德休]</title>,<text>蓮桂科名佇大期。恢弘氣宇出天姿。仁聲浹邑陞階煥。巧舌如簧釀孼奇。誰料歸園閒臥日。遽成捐館永辭時。身嬰衰病違臨穴。爲痛公私但涕洏。</text>
<title>挽詞[白時彥]</title>,<text>素箋來遠日。蒼海哭君秋。惠雨三洲外。淸風八馬頭。病添懸魏闕。夢斷指狐丘。文酒平生意。佳城底處幽。</text>
<title>挽詞[權宇量]</title>,<text>元龍豪氣長卿詞。籍甚人門飣坐棃。幾歲泥塗甘濩落。晩分銅竹牧疲羸。浹民遺愛思如母。繫馬淸風口勝碑。位不滿才吾豈恨。千秋方看令譽垂。憶曾文苑共追遊。幾向君邊讓一頭。千里將看前路闊。六旬還覺此生浮。江雲幾歲關思苦。梁月今宵入夢愁。屈指舊儕存者少。謾將衰淚灑淸秋。</text>
<title>挽詞[權鼎興]</title>,<text>森桂英聲逼儁賢。泥塗甲子久遷延。耽羅美績蘇民日。湖海淸風繫馬年。頂玉還恩愁宦路。郡符申借惜重泉。堪憐復魂違狐首。強把衰腸濕短箋。</text>
<title>挽詞[任之重]</title>,<text>衰蟄竆廬寂寞濱。感公華旆惠然頻。論文雪夜情逾密。呼酒黃花興不貧。遺愛聲名專數郡。盈庭蘭玉葆淸塵。傷心良晤今難再。老淚臨風已滿巾。</text>
<title>挽詞[縣監鄭雲柱]</title>,<text>逢萍柸酒夢依俙。明月丹丘客逗騑。羽化堂空餘舊跡。幾時遼郭返令威。晨星落落十年餘。誰遣哀音到索居。嶺嶠迢迢違漬絮。緘詞寄去涕漣如。</text>
<title>挽詞[鎭將崔道章]</title>,<text>卓爾文章等柳韓。寬仁懿範拭眸看。半年棲棘毛猶翠。廿載憂時悃亦丹。風燭滅時催五紀。春芽茁日挺雙蘭。神交晩託仍相訣。暎睫哀潸也不乾。</text>
<title>挽詞[李德袤]</title>,<text>聞道三神在耽羅。君從此來壽宜遐。瘴海一病催六十。蓬瀛方丈是長沙。</text>
<title>挽詞[進士鄭確]</title>,<text>從幼早聞籍甚名。長承風宇見崢嶸。詞壇牛耳推先著。世路羊腸老半生。罷去季君寧使酒。借來寇伯已擎旌。人間榮辱渾消歇。悵望南天淚灑纓。</text>
<title>挽詞[權尙精]</title>,<text>公是南州第一人。經綸才藝信無倫。文章自古違時命。痛哭邦家失藎臣。</text>
<title>挽詞[權穰]</title>,<text>君我相親歎見遲。城南旅舍幾追隨。伯牙妄擬鍾期遇。管仲偏蒙鮑叔知。千里情牽星散日。兩鄕心照月明時。風流文彩歸何處。痛哭空吟殄瘁詩。風傳凶訃夢非期。往事想來淚自垂。地遠莫詳君逝日。天長無限我悲時。耳邊尙記呼奴語。腔裏難忘贈物私。愈爲馬監差慰處。雙珠俱是稱家兒。暫屈牛刀電試州。治聲到底口碑留。一年海上褒增秩。三月江南德速郵。公議旣知曾借寇。民情爲慰又除劉。若敎新命生前及。庶雪當時降級羞。三十登科早發身。可憐蠖屈久無伸。才宜大用纔三品。壽亦少差僅六旬。情類張公交范式。慟同韓子失元賓。漬綿一計差池久。只坐竆鄕困一貧。公返雞林自順天。中間消息兩茫然。相思未命尋嵇駕。凶夢還驚贈沈篇。每恨生離無一字。誰知死別隔重泉。秋來此物如無死。擬瀉悲悰不遠千。公知豚輩有文才。最奬賝詞謂必魁。祚薄王門寧保勃。數奇顔路遽亡回。時移尙欲從兒去。日暮偏多望子來。吾述吾懷吾淚瀉。冤魂逢處爲傳哀。</text>
<title>挽詞[李衡中]</title>,<text>早占鱣堂德望隆。文章自古命難通。琬琰未作巖廊器。鸞鳳還棲枳棘䕺。頂玉收恩雲蔽日。口碑騰頌草從風。重除舊府嗟何晩。殊渥虛添九地中。</text>
