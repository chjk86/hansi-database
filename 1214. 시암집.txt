<title>梅賦</title>,<text>癸卯之歲仲春之朢。遯庵子與客飮酒梅花樹下。蟾華在梢。疎影參差。飛蘂墮茵。掇英泛巵。客執酌而請曰。今夕何夕。與子賞梅。梁園乏授簡之客。子雲懷摛藻之才。子有梅癖。試爲賦之。融爾鐵膓。抽爾軟思。遯庵子犂然而笑。握管濡毫。招梅魂而誶之。其辭曰。惟玆梅之可兮。詎衆卉之匹比。旣登詩而載書兮。播簡策之芳馡。麟史嚴於筆削兮。特記之而不遺。紛擷奇而裛趣兮。疇不媺此孤姿。何遜之詩。廣平之賦。東坡之詞。石湖之譜。或蕭爽以寄意兮。或詳實而可取。龜山戒鬪雪之英兮。漢濱詠弄珠之句。少陵廵簷而索笑兮。釋子燃嗅以悟道。憶故鄕而問綺牎兮。思友人而掩疎籬。敬之則稱兄。愛之則謂妻。影隨驛使之車。韻入羗笛之哀。不惟騷仙墨客之所賞兮。正人莊士亦於玆而托懷。故其標格孤高。韻致疎爽。蒼勁皎潔。偃蹇昂藏。意莊色正。形枯神朗。淸香淡靄。黯透書幌。至若窮陰乍解。臘雪三白。萬樹歸根。容華寂寞。古楂勁榦。甲眼先坼。點點疎英。懶着枝間。乍向陽而欲吐兮。纔劫寒而旋呑。始錯落而星稀兮。終爛漫而雪飜。夭嬌皓白。秀色可餐。先百花之頭上兮。發特地之春光。朝暉映而曬錦兮。曉露團而垂璫。蜂鬚重於上蘂兮。蝶恨深於薄命。女嬋媛而懷春兮。折瓊枝以誰贈。若夫盛極而衰。消則復生。殘萼斂彩。嫩芽將萌。不寒而彫。無風而零。徘徊以下。將飛更舞。綺筵溷廁。不擇處所。悄對此而膓斷兮。歎歲月之不我與。雖落花之可惜兮。喜柔條之抽葉。乍卷曲以爭舒兮。復婀娜而似劫。芽抽筍於碧玉兮。色妒姸於靑藍。鳩兒鳴兮枝端。翠羽翔兮叢深。繁陰孕精。結子而芳。萬箇懸珠。團團蒼蒼。膚涵露而漸肥兮。顆濯雨而初黃。金精爛而耀日兮。帶橘柚之秋光。及其蓐收行令。金風飉𩙚。枝柯披拂。氣象蕭條。嚴霜忽遒。落葉下梢。飄颻雜遝。颯颯蕭蕭。春蠶食於葉箔兮。秋雨灑於林標。顝童濯以竦立兮。露全體之杈枒。雖外面之剝落兮。中自蓄於精華。日月忽其不淹兮。曾少壯之幾何。思美人而不見兮。怨佳期之蹉跎。是其四時遒變。異景殊態。榮固可意。悴亦足愛。春華秋葉。夏蔭冬蘀。觸境成象。欲畫不得。絶特之觀。尤宜月色。若乃庭院無風。空山夜靜。輕雲乍捲。明光似鏡。映綠蔭而舞影婆娑。入素房而芳情可掬。霜葉半紅。照之成色。瘦榦對影。寂歷而高。公子王孫。飛觴以遨。怨婦羇臣。別膓潛銷。動才子之幽思兮。入韻士之淸律。覽草木而有得兮。懷伊人之彷彿。蕭灑拔俗之姿。老仙騎牛而出關。貞白自靖之操。徵士種豆於南山。傲寒雪而獨秀兮。有若特立而不羣。隨衆木而零落兮。又如和光而同塵。委空谷而不輟香兮。復似巖居之士讀書而善身。孰謂夫無情之一物兮。儼諸德之咸備。肆爲人之愛惜兮。留芳名於千禩。亂曰。松栢茂兮經冬。少芳姿於勁節。桃李榮兮媚春。謇朝華而夕輟。豈若玆梅兮堅脆合宜。伴松栢之勁節兮。又重之以芳姿。羞桃李之夭艶兮。肯獻媚而爭輝。獨自保其淸香兮。世無人兮我知。不我知其何害兮。古有伯牙之鍾期。微斯人兮吾誰與歸。</text>
<title>春日有感 辛巳</title>,<text>四時春爲首。萬物人爲靈。春旣盡春道。品物咸流形。人能盡人道。可以配乎天。哀我蚩蚩衆。胡爲不勉旃。</text>
<title>夜坐卽事 壬午</title>,<text>月出螢光隱。牎昕燭力殘。方知明暗理。君子小人間。</text>
<title>伏次族祖恥齋翁 祖陽 明月吟</title>,<text>休怕旁雲至。終難掩本淸。天風一吹去。月色更分明。</text>
<title>歲暮吟</title>,<text>空山歲已暮。獨坐懷難禁。梅帶新春色。月明此夜心。居諸頻改易。志業恐湮沈。少壯知無幾。孜孜須及今。</text>
<title>和孫峻甫 鍾嶽 見寄韻 癸未</title>,<text>曾向書齋共夏春。愛君聦慧邁凡倫。千年妙契峩洋曲。落日悲歌劒筑鄰。已許交情肝膽照。空敎別恨夢魂頻。幸今吾輩年方富。發軔要尋路脉眞。</text>
<title>登映湖樓 甲申</title>,<text>昔聞湖樓勝。登臨覺爽然。翠嵐簷樹滴。淡靄遠郊連。古跡流波逝。閒情白鷺眠。秋風吹客袖。徙倚曲欄邊。</text>
<title>貧居 乙酉</title>,<text>貧居甘寂寞。隨遇任冲融。堗冷常危坐。簷低學鞠躬。志從苦處立。詩到窮時工。萬事須經歷。夫誰怨昊穹。</text>
<title>偶吟</title>,<text>十載深藏紫海陬。淸齋獨坐意悠悠。閒中事業書千卷。心上經綸地九州。大器元從勤苦做。眞工須向正誠求。明良際遇關時運。渭水商巖夢幾周。</text>
<title>偶題 丙戌</title>,<text>天吾賦與若經營。廿載光陰豈妙嬰。行不孚時偏有謗。學非爲己愧無成。身家未盡修齊責。民國空存輔濟誠。更向丌頭賢聖訓。飫饜眞味淡忘情。</text>
<title>感興</title>,<text>山多昧地廣。雲盡見天高。至理元冲漠。神機自顯昭。聖師旣已遠。妙旨孰能描。千載悠悠感。洛閩揭道要。</text>
<title>九月。與柳大英 頀，李聖質 商儒 登映南山。呼韻各賦。大英居嘉平縣。時謫居安東府。</title>,<text>暇日登高去。秋風吹我閒。逈離城市聒。平眺洛江灣。菊戴重陽色。楓粧九月山。一樽酬令節。斜日却忘還。</text>
<title>翼日。與柳大英叙懷。</title>,<text>吾生何苦晩。居在海東垠。學昧天人理。才慚黼黻文。丹心懸魏闕。素志在生民。聊把胸中蘊。今朝說向君。</text>
<title>又拈韻共賦</title>,<text>缺界何緣得子英。歡逢逆旅似平生。慇懃一語交相勉。吾道由來貴力行。</text>
<title>謹次李而直 鍾養 丈見贈韻</title>,<text>殘燈半夜話。坐榻尙留香。無命才還詘。憂時歎自長。披襟樽有酒。合眼夢還鄕。碔質元非玉。那庸寶櫝藏。來詩有晠世方沽玉。休令寶櫝藏之句。故反其意而答之。</text>
<title>歲暮吟。謹呈李而直丈。</title>,<text>地凍昆虫皆閉蟄。天寒風雪任凄霏。羣陰凝蓄如難解。陽道猶存一復機。篔牎我歎靈芝秀。郢市君歌白雪高。我和君歌君和我。歲云暮矣樂逍遨。</text>
<title>懷鄕</title>,<text>久滯花城不見鄕。秋陰已盡動微陽。家邊每歎音書斷。客裏偏知日月長。百里民風無厚薄。一年時序有暄凉。萱庭未供晨昏職。叵耐朝朝望太行。</text>
<title>花山城府</title>,<text>七十南州鎭國磐。永嘉䧺府此中寬。臺隍壓據燈山勢。襟帶平灣洛水灘。朝暮烟霞蒸化雨。萬千墟落錯成盤。家絃戶誦民風厚。輔翼王畿作屛翰。</text>
<title>關王廟</title>,<text>壯繆祠前起我欽。華山南麓栢森森。樓臺領得江湖勝。殿宇魁然塑像臨。赤兎神駒雲共逝。玉泉靈道劒難尋。龍蛇以後東人慕。明享春秋永世歆。憶昔桃園結義時。丁寧興復漢家基。臣誠匪乏匡恢志。天運難回否泰期。堪惜王師功未捷。忽驚元帥命先萎。世人誰識英䧺意。子羽祠前有退之。</text>
<title>止淵精舍 叔曾祖癡庵公別業○丁亥</title>,<text>小洞樂幽靜。先生此退休。雨餘添磵瑟。月影入簾鉤。晩節留黃菊。閒情問白鷗。百年山仰志。今日獨登樓。</text>
<title>閒居十詠 幷序○戊子</title>,<text>堂下十餘武。循庭除築墻。因墻而壇。狀如曲尺。袤可六七丈。實之以花卉。梅竹也松菊也梧也柳也石榴杜冲。其大畧也。定省之暇。端坐讀書。上師聖人。下友羣賢。有得於己。無求於人。及其體倦神疲。掩卷而起。循階而下。逍遙以詠。于斯時也。庭院無人。幽鳥語簷。梧桐日轉。楊柳風來。伴淸標於梅竹。托晩契於松菊。優優焉。陶陶焉。不知天壤間何樂可以代此也。雖然眞樂非因外物而有也。心之樂寓於物。物之理又有感於心。而心有所感則不得不形於言。故凡得於吟賞之餘者。緫若干首。邇來無事息經營。日永晴牎午夢醒。循除散步花壇下。紅綠分明態各呈。花壇嫰條瘦榦吐芳英。愛爾亭亭玉雪明。主人愧乏調羹手。千古商巖憶傅卿。梅扶踈翠色小墻東。蕭瑟寒聲帶夕風。願將襟韻淸如許。加以磋磨學問功。竹蒼官種得數三枝。寒後貞操與子期。須知此日栽培意。也備他辰巨廈支。松數叢壇菊綠鬖髿。獨秀孤標世孰華。也知千古淵明意。晩節慇懃愛此花。菊枝宜棲鳳體藏音。霽月團團一片心。孤高直節勤培養。終見良工斲作琴。梧桐門前綠柳自成陰。隔葉黃鸝懷好音。休敎紫陌紅塵客。來繫高軒駟馬臨。楊柳老根盤地蘖生顚。故老相傳二百年。芟除亂穢培元榦。佇見繁華更續前。紫薇花勁枝翠葉護長春。雪竹風松好作鄰。從知宇宙多孤節。不獨西山採蕨人。杜冲庭園日永午風輕。五月榴花照眼明。工夫正在眞純熟。請看高枝結子成。石榴</text>
<title>挽內從叔鶴坡趙公 星復○庚寅</title>,<text>月嶽扶輿淑氣儲。玉翁孫子襲瓊琚。祥和氣象春噓物。灑落襟懷月照虛。家學有傳門路正。先冤未暴血忱餘。留將撰述桑楡待。五十年間讀古書。</text>
<title>挽申弼善 大元 丈 辛卯</title>,<text>襟懷坦蕩氣淳眞。竹老家庭好箇人。膾炙芳名傳士友。風雲晩契答君親。天門鞠夢開金鎖。諫院封章聳搢紳。特選春坊恩未報。溘然歸作綏陵臣。公未第時。嘗夢入天門。至第九重。以鎖鑰未開不得入。先僉樞公鑄開匙。鏤以天門開鐵四字。每當省試開講日。揭之高竿。祝曰謹上天門開鐵。</text>
<title>觀海。與李而直丈呼韻共賦。</title>,<text>涵滀汪洋復渾淪。天光水色逈迷津。包藏庶物如無有。普濟生靈不自仁。強擬形容惟見聖。直竆涯涘未聞人。如今不覩滄溟大。眼孔何由極處臻。</text>
<title>將進酒。贈趙景逸 居南。</title>,<text>爲君將進酒。酒欲無盡傾。爲君且擊劒。劒亦不平鳴。爲君歌一曲。歌聲起處多秋聲。空谷兮鞠草。蘭芝種而不榮。峻坂兮服▼((鹽-臣)+酉)。騏驥跼兮不行。天地雖大兮。無以寄七尺之形。四海至廣兮。誰與語方寸之情。嗟呼景逸兮。聊與子而終吾生。</text>
<title>盆梅挽歌</title>,<text>戊子春。余植一梅於盆。卽十詠之一也。老楂龍鍾。新條姸嫰。每月入軒窓。花影婆娑。芳香皎潔。蕭灑可意。喪禍之餘。多病無聊。每憑君以慰懷。壬辰春。余誤加剪除。本榦受病。枝葉彫悴。未嘗不爲君憂之。六月十一日。爲童兒輩所拔。卧在盆前。嗟呼其所以愛之者。適所以賊之也。吾雖不殺梅君。由我而死。可悲也已。擇潔地而瘞焉。以明水一盞。招魂而誄之。瘦榦嫰條不自持。飜驚麗質未秋萎。可憐消息西湖斷。魂返春風底處枝。曾結芳盟裛子芬。春風幾度惹慇懃。人情最是消魂處。月到牎前却訝君。埋却英英特地華。斜陽一曲咽招些。東君不解幽人恨。依舊年年萬樹花。</text>
<title>無題</title>,<text>猪去外毛質本素。栗除麤殼味還甘。工夫痛刮浮豪習。驗得眞衷自在涵。松耐風霜知勁節。桐經霹靂是良材。大任須自艱難做。說築于巖巷處回。</text>
<title>偶題 癸巳</title>,<text>壯大工夫漸覺踈。深慚道德負於初。志爲氣使仍成惰。實被名欺反屬虛。盡日行餘當做事。經年債積未還書。幸玆天賦無全喪。一片靈臺浩浩如。</text>
<title>訪李淑汝 鍾祥 于東都。同李德鉉 以鼎，李禹玉 瑀祥 古陵晩眺。呼韻共賦。</title>,<text>十里烟霞入望通。五陵衰草舊城東。金雞寂寞徵遺井。石馬嵯峨閱劫風。故國秋深川瀉白。荒山日落葉蒸紅。衣冠百代成陳迹。凡楚存亡俛仰中。</text>
<title>檠燈聯句</title>,<text>冬夜親朋集。張燈詩令嚴。淑汝。 身常遊北硯。時近宿西巖。德鉉。 意逸思將湧。韻奇口欲箝。禹玉。 暈疑星布篲。明勝月如鎌。仲元。 孤炷心惟直。易盈性若廉。淑。 壁光穿漢鼎。極體象周濂。鉉。 非璧媚全室。不鉤透半簾。禹。 畏風忙掩戶。忌水巧投▼((鹽-臣)+酉)。元。 白面抽牙亂。靑婢吹嘴尖。淑。 螢光輸耿耿。花影妒纖纖。鉉。 破黑神精朗。煽紅興味添。禹。 殘花春後落。團露夜餘霑。元。 乍動鄒灰撥。久燃范帳黔。淑。 照吾雖若獨。嫌爾不能僉。鉉。 比燭無論跋。方燎豈護簷。禹。 挑心思勿助。眯眼故斜覘。元。 搏照圓周幄。防滲厚楚苫。淑。 消金分夏鑠。流火豫秋蒹。鉉。 畏爇頻摩幘。借明細數髯。禹。 懸藜移乙杖。疑燧警丁簽。元。 添得脂油壯。穩如風浪恬。淑。 明師一點在。全體五行兼。鉉。 龍出瑤池浴。蛾歸火樹瞻。禹。 秖憂鄰晦熄。旋怕露光炎。元。 明不息箕子。昏何汚鄭𥖝。淑。 撚橫象取坎。器滿戒存謙。鉉。 落落看碁局。高高照酒帘。禹。 紅堆羞富室。明爇陋窮閻。元。 誤蝎逃晨壁。眩蛛嘬夕黏。淑。 半陽陰亦好。長晝夜應嫌。鉉。 懶倚書生枕。催開玉女奩。禹。 壺中沈曙漏。天際動晨暹。元。 俄爾拈紅燼。姮娥走入蟾。非能工物象。聊復戲鉛槧。醜相容喉結。妙辭盡口占。櫧行戒謾詠。題罷付頂砭。淑。</text>
<title>次淑汝見贈韻</title>,<text>名利還慚未透關。眼前境界少平寬。賴君開發天人蘊。許我披呈悃愊丹。義理縱橫閩洛際。文章低仰漢唐間。更將踐履交相勉。莫作尋常說話閒。</text>
<title>甲午二月。赴達城試。歷訪李淑汝。同李玄民 在潗 諸益夜話。次淑汝韻。</title>,<text>佳朋屬此日。容易萃雙難。夜色三更重。春風二月寒。劇談兼雅俗。滿座揔儒冠。得意且行樂。莫敎壺酒乾。</text>
<title>次淑汝土罏韻</title>,<text>陶壚車子萬周回。重厚其形質樸材。烈火當心堪耐鑠。積灰塡肚轉成堆。虛中尙可容筲斗。處下何嫌伴皁臺。陋拙自慚同散礫。莫將詩令好相催。</text>
<title>再從叔 有玉 不肯作詩。淑汝以詩嘲。遂次其韻以解嘲。</title>,<text>牢藏匣裏素絃琴。噤哦無聲識有心。揔爲苦吟憐杜瘦。從來害道服程箴。羞工雕琢爭華藻。恐把淫哇亂正音。魚骨橘酸今古恨。願君相愛莫嘲侵。</text>
<title>洛江道中</title>,<text>沿江盡日路。風物不勝夸。野逈靑知麥。山高醉認花。迷津漕糴舳。臨渚浣紗娥。蕭灑靑驢客。弭鞭故故過。</text>
<title>偕宜春使君李季愚 淵祥 丈。宿三郞浦。時玄風使君鄭煥義。亦以漕運監督事來會。舸艦迷津。笳鼓喧闐。謾吟一絶。奉示李使君。</title>,<text>漕糴艦衝傍六笳。平湖十里細生波。萬年東國昇平運。春滿江頭聽櫂歌。</text>
<title>嶺南樓新經火。烜瓦頹垣。令人有荊棘蓬蒿之感。徘徊流眺。謾成一律。</title>,<text>高臺盤礴壓江頭。傳道山南第一樓。千古淸閒留樹竹。百年興廢感墟丘。遼城鶴去雲空白。滕閣星移水自流。𨓏跡蒼茫無處問。小舟孤繫夕陽洲。</text>
<title>病卧書懷</title>,<text>穹林老樹遶窮廬。一病支離任索居。轉枕却嫌秋夜永。斷輪專覺故人踈。淸心妙訣濂閩訓。益氣眞方左國書。叵耐萱堂恩愛篤。憂眉幾日未曾舒。</text>
<title>敬次朱夫子秋懷詩。奉寄李淑汝。</title>,<text>玉宇廓然高。秋風動海鄕。喞喞蟲語壁。慽慽蟋鳴房。遊子羈懷冷。征夫戰袍凉。爽氣日凌兢。一夜遒嚴霜。慘憺百卉腓。幽桂獨菲芳。晩節聊自保。淸香誰復臧。曖曖歲將暮。寂寞在高岡。曉起對南山。精神在高樹。策策卷地葉。離離泫草露。抱痾久沈吟。卽事成眞趣。彊揮瑤琴彈。妙調誰與晤。志業嗟未就。年光空自度。長嘯頫宇宙。寒牎山日暮。</text>
<title>再次却寄</title>,<text>我有同心友。遠在徐羅鄕。溯洄伊洛源。沈潛李氏房。時因南雁飛。慇懃問暄凉。一夕秋風至。白露遒爲霜。願言思之子。采采蘭芷芳。道阻違相贈。結佩聊自臧。行將寫我懷。徘徊陟彼岡。病久情轉弱。迢迢望雲樹。况値時物變。百草下白露。丹黃堪品題。園壑足賞趣。何由一樽酒。相對共歡晤。書至懷元履。鄙萌思叔度。但願俱努力。與爾期歲暮。</text>
<title>謹次朱子壽卓國夫人生朝韻。拜呈李淑汝太夫人柳氏壽席。</title>,<text>聞說晬筵傍月城。斑衣戲舞朝暾明。積仁行驗期頤壽。養志何須利祿名。聯棣弟兄添樂事。揷花孫子溢歡聲。阿兒六六親祈頌。㪺取仙醪滿勺淸。</text>
<title>又次朱子壽母詩第六首韻。兼致私懇。</title>,<text>嬌娘鍾愛冠諸房。舞彩誠違柰路荒。淇水泉源情未已。金尊玉樹樂無央。爭騰北斗无彊祝。肯羡西河不老郞。我有堂萱春欲暮。丹衷願借壽餘觴。</text>
<title>挽好古窩柳公 徽文</title>,<text>傳世呂文獻。博聞鄭國僑。衣冠徵古制。樂律審精毫。簾閉觀驪畫。蒲徵徹鶴臯。憶曾西寺會。此事更寥寥。</text>
<title>種古栢行</title>,<text>歲在丙申暮春初。過宿瓢溪柳仲車。仲車門前有古栢。數本森森橫黛色。云是根從金溪村。鶴老當年手自植。經霜溜雨二百年。老榦蒼翠干霄直。舊根著土生兒叢。移來樹我堂之東。我聞此語感且咨。匪直愛渠鶴老思。先生以栢托晩節。栢遇先生名益烈。先生已去餘古宅。樹木猶爲人愛惜。掘得稺根帶舊土。盛以布囊僮背拄。夜輒移盆朝灌水。護來三日根不死。念昔吾祖投紱歸。堂扁晩翠寓心期。我今種此何處是。堂傍寢前方丈地。呼兒穿坎深尺齊。鋪以舊土㙲而栽。好敎雨露滋潤。兒不驕風不撓。軟條脆榦能自保。待得末茂根已固。何畏乎歲寒。何憂乎盲風顚雨。會看直上二千尺。用作支廈棟樑具。</text>
<title>挽李撿討養仲 在直</title>,<text>南國衣冠擅故家。妙年聲譽動京華。淸儀鶴立秋霄月。苦節霜遒古壑楂。聳睹飛黃騰玉署。忽驚仙馭渡銀槎。絶憐歸拜重泉日。未爲先公抱誥麻。</text>
<title>挽李顯道 在佐</title>,<text>百年文獻冠南州。依舊壇香翠尙留。珍重賢孫能肯搆。門前長者遝車騶。廿載公車擅妙譽。窮通有命欲何如。小齋新闢叢篁裏。淨几無塵坐讀書。九月黃花古砌深。一樽歡待細論襟。遙憐別後相思夢。幾度飛過紫海潯。四十光陰一夢塵。翩然披髮去朝眞。歸輴護從先公後。爭柰萱堂白髮新。</text>
<title>丁酉仲冬見新曆。明年戊戌。卽慈闈周甲之歲也。喜懼交至。情見于詩。</title>,<text>寒齋歲暮對新蓂。屈指親年六十贏。厚養根源仁善積。飜驚桑海鬂毛星。極天未報生成德。愛日交深喜懼情。合掌神明騰至祝。無彊眉壽萬千齡。</text>
<title>除夕有感</title>,<text>逝水光陰不我延。居然蹉到二毛年。推溝雅志追伊摯。克己眞功愧子淵。秖爲操存弛戒懼。故敎言行致違愆。及今強壯須勤力。無負皇天付畁全。</text>
<title>閒居偶吟 戊戌</title>,<text>行藏蚤識有卷舒。春睡蘧蘧卧草廬。興逐沂雩童冠後。身遊軒昊契繩初。生涯冷落罏無火。事業蕭條案有書。萬物靜觀皆自得。流行一理察鳶魚。春日遲遲下院除。遶園花竹正扶踈。閒中景物都關我。分外功名自任渠。貧到屢空方認樂。心因至靜定知虛。天機自在無言處。相對靑山坐㗳如。前宵霡霂喜均霑。憂國微忱鞠瑞占。春晩濃花粧午砌。山深軟霧上朝簾。老牛休耜眠庭草。飛鷰啣泥點屋簷。事到面前都是樂。何須慽慽卧窮閻。</text>
<title>秋懷</title>,<text>霜天寥廓氣凌磨。極目秋光滿地多。漠漠平郊微雨灑。蕭蕭遠塞斷鴻過。思歸戰士聽笳泣。歎老書生拊劒歌。宇宙茫茫無限感。斜陽獨立欲如何。</text>
<title>碧水院道中。次朴丹瀛德中 英燦 韻。</title>,<text>峽路逶遲一線通。蕭蕭鬂髮覺秋風。近村烟火霞蒸碧。挾岸楓林錦障紅。綠磵苔深愁屐滑。黃粱畒熟驗年豐。聯筇盡日行忘倦。自在泉聲嶽色中。</text>
<title>杏花</title>,<text>梅花落盡杏花發。不怨梅花怨杏花。開落非關自家事。白頭爭柰送年華。</text>
<title>惜落花</title>,<text>眼前花事政醺濃。一陣狂飈滿地紅。任是無風終自落。秖憐春色片時空。</text>
<title>己亥秋。偶占鄕解。做時文于箕城甥舘。夜夢頗異。朝起書壁。</title>,<text>夢登文陛演詩經。臚唱分明第二名。却愧平生無學力。區區外物動心情。</text>
<title>庚子正月。携家姪孝源發會行。叔姪俱參解。</title>,<text>丈夫志有在。名利肯相干。黽勉頭初屈。蒼茫鬂欲寒。立揚虧子職。得失誤儒冠。大笑出門去。千山行路難。</text>
<title>踰鬱嶺</title>,<text>鬱嶺如天上。行人鬂欲斑。世間名利路。又有太行難。</text>
<title>山陽舖。待金泰叟 岱鎭 不至。</title>,<text>爲待故人至。征駒倦不前。行期留店主。信息付歸便。歷歷堠長短。遲遲路漫延。嚶禽啼在樹。愁殺坐橋邊。</text>
<title>山陽途中</title>,<text>得失元非大。營營何所爲。天公如戲劇。風雨故相欺。</text>
<title>梵嶺客店。同金泰叟，金孟實 光壽 夜話聯句。</title>,<text>洛城千里路。惠好盡南東。泰叟。 聖代彙征吉。王春造化公。孟實。 壯心題蜀柱。䧺藻軼崆峒。仲元。 散策山川遠。披襟宇宙洪。泰。 炊烟俄夕店。片月已長空。實。 聚散同浮梗。淸閒怳涉蓬。元。 醉中增慷慨。忙裏却從容。泰。 玉屑言談好。層霞氣岸崇。實。 風流詩有畫。名理說無窮。元。 臭自同蘭蕙。交何待竹䓗。實。 歲華差早晩。名道任窮通。泰。 未許紅塵染。相期白首從。元。 今宵聯枕話。他日束書封。泰。 菲質資礱斲。積疑滿腹胸。實。 新知多啓發。舊學轉沈醲。元。 書劒看低仰。規箴起懦慵。泰。 會文須益友。獨學是觀童。實。 千古心期遠。片言意味融。元。 飛亭欣有會。石鼎媿無工。泰。 春後魚臺畔。淸樽約再逢。實。</text>
<title>二月十一日入泮村</title>,<text>白日長安道。靑襟泮水隈。春光先客到。花發禁園梅。</text>
<title>聞榜後。次金同年泰叟見贈韻以見志。</title>,<text>一生榮醜付穹蒼。却愧浮名忝上庠。已把素心甘拙澀。每逢先達厭趨蹌。踈慵只可藏林壑。賢俊如今在廟堂。將子同歸尋舊業。無窮義理好相商。</text>
<title>泮舘述懷。寫呈泰叟。</title>,<text>付畁皇天本不輕。吾儒事業貴誠明。秖緣親老爲榮養。却向公車誤半生。三舍非夸吾已足。萬鍾雖富孰能嬰。故山梅鶴曾留約。願把遺經送晩齡。</text>
<title>月松亭</title>,<text>背遶平湖壓大瀛。關東奇勝此專名。椽毫活活龍蛇動。璿什煌煌日月明。萬戶壘深烟樹裏。百年松老海濤聲。元之却恨規模狹。不懼黃樓十稔傾。樓有肅廟御製詩。韓石峯扁額。樓毁不修。故末句有感。</text>
<title>敬次白巖金先生蹈海韻</title>,<text>滄溟萬里杳無津。遺躅分明故國臣。認得忠魂長不死。至今紅日出東垠。</text>
<title>重尋廣興寺</title>,<text>夕照依微萬樹濃。洞門深處數聲鍾。童年幾喫闍梨飯。廿載重來鬂髮穠。白衲半非前日面。靑山猶是舊時容。塵牎乍聽禪眞說。却愧名塵誤染蹤。</text>
<title>望洋亭。伏次肅廟御製詩韻。</title>,<text>陡憑危檻遠眸開。萬里滄溟脚下來。聖量始知如許大。區區何敢測蠡盃。</text>
<title>酒泉臺</title>,<text>列嶽邐逶下作坡。灣湖澄澈鏡新磨。百年芳躅留丹雘。萬挺篁陰蘸綠波。芳草萋萋鸚鵡渚。明沙歷歷海棠阿。何時縛得茅椽就。粧點名區矢軸薖。臺下有孤山書院。享金梅月，任萬休，吳西坡。○任萬休酒泉臺十四詠。有鸚鵡洲海棠岸。</text>
<title>寶鏡寺月夜。坐泛鐘樓。</title>,<text>秋風蕭瑟動菱茭。獨倚欄干整席茅。泉響瀉添新雨後。月華穿度遠林梢。香庵誦偈和禪磬。絶壁叫雲認鶴巢。誰識箇中無限意。虛明夜氣絶塵淆。</text>
<title>將觀內山瀑㳍。聞水漲橋絶。悵然而歸。</title>,<text>一雨連宵水滿渠。內山奇觀竟歸虛。尋眞路阻窮源處。却笑塵緣未斷除。</text>
<title>山家卽景</title>,<text>蔓簷瓠葉遶園楡。隱映茅廬似有無。驚聽午雞鳴近樹。老翁睡起酌村酤。</text>
<title>書百堂。中秋玩月。堂卽孫景節公古宅。</title>,<text>寥廓霜天萬籟收。一年明月可中秋。秖緣遊子離鄕久。獨對淸光不耐愁。</text>
<title>兄江舟中</title>,<text>風濤搖漾小舟輕。一髮安危戒懼情。平地常如臨險瀨。誓將斯念度吾生。</text>
<title>佛國寺。和李淑汝韻。</title>,<text>南州古刹肇羅朝。𨓏跡蒼茫逝水遙。枉費經營何壯麗。不禁風雨久飄搖。荒凉故國餘殘郭。寂寞孤庵卧絶椒。佛力未扶雞運訖。崇虛無益理昭昭。</text>
<title>東都懷古</title>,<text>蕭瑟秋風拂袖輕。夕陽歸客度荒城。金雞怳惚千年跡。玉篴凄淸故國聲。五陵草沒寒鴉噪。九月霜高斷雁橫。却笑驪珠輸夢得。呻吟半日句難成。</text>
<title>永陽遣懷</title>,<text>昨送中秋月。今日又重陽。馬上江山好。人間歲月忙。秋風生遠樹。遊子思故鄕。遙想園中菊。開花向誰芳。</text>
<title>偕姨兄崔正字景受 斗錫。榮省外王考墓。</title>,<text>鄧鄕消息幾經年。分外銜榮拜墓前。楓菊滿山霜露感。桂蓮同席弟兄聯。恩因義重情無間。志逐名渝戒在先。小子恒懷風樹感。儀形莫逮淚寒泉。</text>
<title>訪崔監役 琳</title>,<text>午砌淸陰轉。靑山小開扉。出門且迎笑。烟霞透裳衣。款聽名理說。忘却日西暉。</text>
<title>靑鳧長春閣。奉贈主倅金聖觀 鎭華 丈。</title>,<text>西京一別十周星。東閣重逢眼更靑。地僻自堪容吏隱。身閒剛足耐官淸。千年松鶴賡陶韻。百里絃歌化偃城。蕭灑衙門無俗累。任他終日卧仙扃。</text>
<title>行役苦</title>,<text>自笑行裝不暫休。春花落盡又霜秋。誰家夜月思親夢。到處高樓戀國愁。久客豪奴還憊倦。長征健馬亦遲遛。一年半向遊方失。拋却塵編架上留。</text>
<title>拜始祖英毅公望祭壇有感</title>,<text>益陽城畔道峯巓。𨓏蹟蒼茫幾百年。南泊星槎家有牒。西來深目世無傳。禮因義起壇碑屹。派自源分子姓連。獨立荒阡霜露感。巋然院宇夕陽邊。</text>
<title>自嘲 辛丑</title>,<text>荏苒秋霜上鬂鬚。百年書劒老東隅。桑蓬誤了四方志。藜藿枵然七尺軀。高氏庭前妻責麥。蕫生門外吏催租。誰知陋巷簞瓢樂。底事胷中一點無。</text>
<title>遘沴沈綿。不見慈顔數月。寸心如結。發之爲詩。</title>,<text>支離一病五旬連。况是慈闈喜懼年。日久晨昏多曠省。天寒氣體或靡愆。衰容怳接無形處。短夢時歡在膝前。却恐惟憂情轉篤。北堂長夜不成眠。</text>
<title>慈闈生朝。敬次朱夫子韻。</title>,<text>朝筵斑彩舞翩然。六六癡兒鬂欲鮮。默計親年增喜懼。願將山壽配高堅。萬春和氣濃樽裏。南極星輝曜宅邊。王姥麻姑知不遠。依然平地見神仙。</text>
<title>病中遣懷</title>,<text>荏苒光陰六六春。一生強半病爲鄰。窮通有命非關我。志業無成豈怨人。學務博求終欠約。行因多忤輒逢嗔。幡然四十知非客。願把餘年養性眞。</text>
<title>賣馬</title>,<text>三年騎此馬。苦樂輒相隨。愁雨關東路。看花洛陌時。馴良杜老感。倚伏塞翁知。劑爾愧情薄。柰無芻牧資。</text>
<title>閒居偶吟</title>,<text>庭院無風日正遲。綠陰深處轉黃鸝。悠悠世事雲歸壑。澹澹襟懷水在池。憐掃落花仍代褥。懶除長草便成籬。吟哦釀却閒中惱。意到忘言欲廢詩。</text>
<title>益母草</title>,<text>古人名此草。益母誠非偶。老母久患痞。百藥功未有。寸草心如焚。神明常稽首。愛爾名益母。試之驗差否。始服偏苦喉。終能穩臟部。益內佐蔘劑。溫中勝艾灸。冬則乾湯煎。夏用生汁取。屢試輒有效。奇功無出右。爾雖卉草微。於我恩甚厚。至藥可通神。服此千歲壽。百子不如爾。益母眞益母。作詩頌爾恩。使爾名不朽。</text>
<title>道中卽事</title>,<text>綠柳溪邊芳草新。春光駘蕩劇醺人。問君驢背眠何事。政被詩魔黯惱神。</text>
<title>癸卯七月。大遯精舍成。二首</title>,<text>慳秘千年地。經營十載情。偶然成小屋。亦足度平生。翠嶂當軒擁。飛泉入戶鳴。琴書聊自老。此樂有誰爭。行藏欽聖訓。冷煖厭時情。富貴非吾願。林泉寄此生。罏香繙蠧簡。田雨聽鳲鳴。眞僞要先辨。所差毫釐爭。</text>
<title>精舍襍詠</title>,<text>精舍山水是公物。能容拙者取。偶然茅棟成。唐突林泉主。時習齋魯論首學而。爲學貴時習。取以名吾居。眞工期浹洽。樂朋齋講習資麗澤。朋來亦可樂。慚無善及人。但冀相磨琢。明誠堂明善以誠身。聖門至訓在。翼輪闕一難。進進工無怠。枕泉齋淸齋獨倚枕。枕下來泉音。憑憶晦庵老。空勞作雨心。臨深軒陡壁危欄到。下臨不測深。一生平地上。無忘此時心。二樂臺靑山立不動。流水來無停。仁智吾何敢。樂臺是強名。望雲臺竟夕坐高臺。歸雲望裏白。萱闈日欲西。寸草情何極。大遯山主人方筮遯。愛此山名好。猶恐不深藏。羣巒百匝抱。活源磵小磵源猶活。潺湲流不止。終成放海功。有本者如是。籠山瀑是非忘已久。不必敎籠山。噴薄還嫌聒。幽人睡未閒。寒水潭止水鏡如淸。纖塵不敢礙。夜來寒月明。萬古心長在。砥柱巖巨石當中流。屹然作砥柱。狂瀾倒不能。千載憶韓愈。釣臺石臺傍綠楊。陡起寒潭沚。上有垂竿翁。蕭蕭夕照裏。凝香舘小屋背靑山。茶烟朝暮起。有時抱甕人。閒汲淸泉水。尋眞洞窈窕復穹邃。其中若有存。休敎半道廢。極處見眞源。谷口巖兩石對成門。何人名谷口。緬懷鄭子眞。甘作巖耕叟。紫霞矼老樹蔭幽壑。丹霞遶碧灣。夕陽孤渡客。歷歷畫中看。蓮池洞惆悵蓮池洞。何人昔種蓮。蓮亡塘亦廢。容易一千年。麒麟巖聖人久不作。靈物化爲石。遲爾一來遊。吾君有聖德。輞川寒烟鎖竹舘。石磵遶山隅。此地是眞境。何須摩詰圖。花田山村十數家。夾岸紅桃樹。老叟立花前。邀余進濁酤。松楸隔嶺望松楸。衣冠世世藏。百年香火傳。霜露起悽愴。武夷洞我愛武夷洞。地名非偶然。櫂歌千載悶。誰復理遺絃。</text>
<title>精舍新成。圍以短墻。列植花卉。梅竹松菊。不厭其多。石榴杜冲櫻桃芭蕉各二本。柳三株。牧丹有富貴相。非窮居所宜。蘭未得眞本。近世所種皆假蘭。似是而非。余所惡也。故二者皆不取。又益以碧梧紅桃翠檜名檟。得恠石一於輞川。置于其傍。杜鵑楓林不待樹而足。齋居多暇。逐物題品。附于精舍襍詠之下。</title>,<text>梅愛爾孤高姿。羞與桃李媚。明月滿空山。相對兩心事。竹種竹東墻下。兒笋歲歲茁。鳳德千年秘。佇見來食實。松矮松不盈握。猶帶歲寒色。培植待人功。會見干雲直。菊季秋土氣旺。獨稟黃中德。晩節誰能似。元亮卧潯曲。杜冲翠葉邁竹脆。勁榦伴松貞。憐渠獨不遇。經傳漏芳名。石榴博望好搜奇。嘉種自安息。枝端懸玉壺。中藏丹砂液。櫻桃繁英堆雪白。團實散珠紅。成熟先百果。嘉爾薦廟功。芭蕉心卷涵露軟。葉展劫風斜。脆莖勝白髮。年老始開花。楊柳牕前種垂柳。搖漾萬條絲。靜對琴書案。光風面上吹。梧桐高枝棲鳳凰。美材中琴瑟。世無蔡中郞。誰識燒聲烈。紅桃列岸紅桃樹。花落前溪水。却恐漁舟子。錯認武陵里。檜嘗聞孔廟檜。榮枯隨泰否。聖朝開休治。翠陰垂千禩。檟弱榦勤培植。爲是材挺直。堪笑賤場師。舍之養樲棘。杜鵑花不爲花開喜。但爲花落悲。花開失去年。花落春又歸。楓林霜楓似人老。衰顔借酒紅。光景終不久。與爾悲秋風。恠石蹲疑藏霧豹。伏似曳泥龜。不才甘隱淪。吾且學爾爲。</text>
<title>次牧隱李文靖公影幀改摹時恥齋翁韻</title>,<text>擎拜新綃感慨承。丹靑心曲孰形能。偏憐晩節羞看菊。誰識羇踪凜蹈冰。芳躅至今存俎豆。淸風百世想廉稜。揄揚賴有陽翁筆。且喜門墻得好朋。</text>
<title>稀年過半歌</title>,<text>生稀七十古來談。七十中分已過三。追思前去四十年。怳然一塲春夢酣。况是方來三十年。老病憂宂半奪之。從今強健未十年。讀書爲學知幾時。丈夫事業大且富。一生做去無了期。陋巷簞瓢知有樂。八年腁胝豈無憂。時來姬公秉制作。運去尼聖任贊修。皆是分內合做事。肯把窮通較劣優。彼以上智猶不息。惜陰待朝忘寢食。况我庸愚萬不逮。當加百千用功力。如何玩愒度時日。不免終歸㬥棄域。天賦之性無賢愚。此身元有本明德。明之之工在敬誠。格致其端終治平。其中節目最詳備。知之非難貴力行。前頭歲月不我與。胡不及此常警惕。世人買油惜浪費。不知分陰眞可惜。少壯不勉老大悔。雖悔其柰空白頭。人生一日須盡一日職。直到蓋棺事方休。</text>
<title>次太和樓重修落成韻 甲辰</title>,<text>偶同秋月上新樓。徙倚欄干十二頭。眼底風烟渾汗漫。此間衿佩好藏修。杗椽不刮師前儉。華藻是崇戒末流。會見斯文回泰運。百年元氣未全收。</text>
<title>蠶</title>,<text>萬口蕭蕭食葉聲。春風曲薄卧縱橫。如存紀律無奔散。似愛朋儔絶鬬爭。只爲生民資厚利。免敎兒女忌頑形。憐渠苦苦肥身計。一吐經綸便就烹。</text>
<title>觀梅有感</title>,<text>日煖春天小院空。梅花無語笑東風。嫌渠暗漏香消息。媒引羣蜂閙滿叢。</text>
<title>偶題</title>,<text>天地悠悠隙駟馳。一生心計轉差池。唐虞事業歸黃卷。左國文章誤白髭。三十九年無復聞。後千百世有誰知。終然務博非端的。大學書中晩得師。</text>
<title>下學</title>,<text>道在人倫日用間。求之非遠亦非難。須知孝弟爲常職。莫把空冥學異端。向上工夫元自下。眼前境界放敎寬。幾微善惡差毫釐。辨得分明養得完。</text>
<title>中秋翫月</title>,<text>星河寂歷露華𩅽。擎出瑤盤端正容。須信陰晴同萬里。分明氣象露千峯。斜穿樹罅驚棲鳥。直徹波心惱睡龍。假使長圓無晦朔。流光肯恨日西舂。</text>
<title>謹次族兄謙叟 泰煥 敬軒韻</title>,<text>須知入道莫如敬。士可希賢賢可聖。表裏交修工不偏。腳跟牢著進宜孟。靜虛方見絶邪思。習慣從來成本性。剛怕㙮前說相輪。請君努力寸陰競。</text>
<title>丙午正月二十日讀啓蒙。開牕忽見飛雪滿空。欣然若有契。</title>,<text>靜坐寒齋翫啓蒙。羲文奧旨牖迷衷。須臾怳惚推牕見。雪滿乾坤一理融。</text>
<title>雪積寒甚。冷堗凉衾。通宵不寐。</title>,<text>積雪侵淫動浹旬。貧家活計倍酸辛。冷廚如洗薪難桂。晩食偏甘菜敵鱗。支枕倦眠龜縮伏。竦身淸坐鶻精神。無端永夜霜衾裏。四海饑寒枉惱人。</text>
<title>眼病廢讀書 二首</title>,<text>兩眼昏如霧。塊然坐拄頤。頭蓬慵櫛髮。爪垢滿搔皮。養病要安靜。習忘戒走馳。心中無一事。嫌惱幷休詩。春日長如歲。寸陰敵萬金。倦來時假睡。靜處默似欽。恬養非無力。遺經柰莫尋。偏枯終有病。怕入陸禪林。</text>
<title>偶患痟渴病。形瘦骨立。殆不能支吾。戲題一律以排悶。</title>,<text>沈淹半歲未曾蘇。稜角嶄然七尺軀。瘦甚隱侯圍半减。病同司馬肺全枯。骨呈三日饑鷹立。毛落千年老鶴癯。却笑腹中書萬卷。何由藏得便如無。</text>
<title>偶興</title>,<text>酒可澆膓是好酒。花能媚眼摠奇花。須知萬事都如許。沒世營營做甚麽。</text>
<title>四月。五六長老携諸益。訪余大遯精舍。</title>,<text>聯筇煩長老。深到碧山隅。縱負尋花約。端宜伴月孤。相逢悲白髮。今夕引靑壺。此會良非易。題詩當畫圖。</text>
<title>蒼臺宗叔薰伯 有橒 氏首唱一律。因續次。</title>,<text>正是溪山四月初。聯翩筇屐訪庵居。蟾光影徹寒潭底。雪瀑聲添夜雨餘。客醉三盃傳濁酒。僧忙幾日摘香蔬。主人愧乏供雞黍。只有襟期兩照虛。</text>
<title>籠山瀑。次朴德中韻。</title>,<text>噴薄泉爲瀑。嶄巖石作臺。危欄人影倒。深谷鳥聲來。朗詠銀河落。還疑電斧開。仙源知不遠。浮送紫霞盃。</text>
<title>次李慕亭 蓍秀 見寄韻。</title>,<text>憶昨書堂過挾琴。月明江水碧千尋。主人跪對心經案。細撿河南計度林。離膓一日萬周車。煩荷瓊章伴尺書。憑想洛江江上宅。遶園花竹正扶踈。四十行年悔悟新。羞將蹇拙涉名津。小茅縛得靑山下。此樂還堪說故人。</text>
<title>再疊以寓交警之義</title>,<text>千古龍門寶匣琴。秪今遺韻正侵尋。試將一曲爲君度。聲入崢嶸萬壑林。知行元來等翼車。洋洋至訓洛閩書。願言努力崇明德。兩下眞工莫謾踈。爲說東溟萬象新。過雲歸鳥杳無津。積工蓋自涓涔細。此理何殊物與人。來詩末絶有觀海之約。</text>
<title>贈別金福汝 斗相</title>,<text>憶昨相逢十載前。雲臺講席好周旋。魚封信息湖山阻。雁㙮聲名伯仲聯。愧我踈慵今白髮。多君志業自靑年。東臨碧海深無極。別恨蒼茫與共連。</text>
<title>偶占</title>,<text>淸晨睡起整冠巾。滿目雲山霽色新。耐喫簞瓢隨地樂。備嘗憂慽見天仁。處之有術無難事。反也不忠少惡人。但覺年來功漸省。胷中渾是一團春。</text>
<title>秋月</title>,<text>金穹寥廓絶塵淸。月色今宵抵死明。萬里無雲恣放朗。千山如畫露崢嶸。皇天若道容私意。大曜何由遍衆生。提綴此心消點累。依然本體許昭呈。</text>
<title>挽李大諫季愚丈</title>,<text>晦老家傳緖。百年善慶饒。聲華聯伯棣。恩遇逮三朝。淚下桐鄕叟。名尊諫院僚。郡章方乞養。倚伏理難昭。公衣履之藏。卜於宜春。故第三聯及之。</text>
<title>次呈族祖 皜陽</title>,<text>高標識得九秋間。不比尋常草木閒。脆榦外凋心自保。寒花晩吐性如慳。龍山客醉留佳句。彭澤翁歸對舊顔。爲愛主人偏淡似。經年詩債好酬還。右菊花春雨培根帶石堅。梅兄菊逸一行連。繁英浥露紅腮泣。嫰葉迎風翠黛姸。色異荔芰經宿敗。味同柑橘得霜全。憐渠晩遇乘槎客。名漏葩經三百篇。右石榴玉雪芳姿鎖洞房。絶憐香信暗中藏。未論佳實調羹鼎。愛看飛花墮酒觴。孤標解敎冰操勵。妙詞能換鐵膓剛。遙知月落參橫夜。獨伴踈英意更長。右盆梅</text>
<title>追次李公 潤 旌孝閣韻</title>,<text>盥薇遺乘淚汍潸。卻恨文章愧竹斑。廬外三年曾斷跡。碑前百世尙留顔。堂封無處憑深目。棹楔重新傍故山。揄揚賴有諸賢述。至今芳躅越胡灣。</text>
<title>挽權晩觀齋 照</title>,<text>南谷扶公義。賢孫克紹徽。襟懷何曠達。名理到精微。血疏揚先德。竆文歎命違。誰次晩求錄。百世堯夫非。</text>
<title>挽趙望雲 弘復</title>,<text>月嶽嵯峨萬丈橫。英年逸駕騁周行。文章從古多憎命。終老明時上舍生。山亭蕭灑樂幽居。園有禽花盤有蔬。嬴得晩年眞事業。小牕牢閉讀朱書。憶昔癯鶴下丹丘。幾度親陪杖屨遊。自媿顓蒙隆荷眷。不堪回首涕空流。</text>
<title>挽朴景振 致麟</title>,<text>生才元不數。賦命故多奇。經學人爭誦。文章我獨知。三朝刖玉恨。千里復綏悲。食報應靡爽。留看必做兒。</text>
<title>偶成 丁未</title>,<text>草草人間世。行年四十餘。壯懷空倚劒。白髮半盈梳。眼爲看書病。心因寡欲虛。君親恩未報。此懷與誰攄。</text>
<title>桔莄膾</title>,<text>不是魚腥與肉膿。登盤禪膾自山中。淸泉濯取通心白。辣醬調來半面紅。質薄端宜昭儉德。性溫還有補脾功。須知適口皆珍味。絶怕膏粱嗜慾窮。</text>
<title>當暑無布衫無布被無足鞋。被褐而卧。歌聲出金石。</title>,<text>君不見百結子。百結猶是有衣名。司馬布衾千載稱。儉德故因布衾呈。東郭先生履無底。無底且免徒跣行。苧紈不宜寒士體。布褐何妨僅掩骼。珠履繡靴得不爲。織麻編蒯堪受蹠。遯山居士貧徹骨。囊無一錢布無尺。炎天烘日鑠人肌。近身猶著過冬衫。蒲席穿孔露地卧。體無蓋覆睡未甘。家人欺我病不出。著我草屨弊已棄。丈夫到此亦足憐。獨爾胷中無介意。洪匀賦與本不貧。道爲被服禮爲履。后山淸貧篋無副。雖寒不著趙家衣。王章少窮病無被。牛衣卧泣還堪嗤。江州刺史世無人。誰爲元亮造履者。如今井地法不行。四海貧窮不獨我。安得斯世布帛菽粟多於水之流。大庇天下凍暍人。祈寒暑雨永無憂。</text>
<title>謝朴侯 煕顯 惠節箑</title>,<text>忽覺淸風頓爽襟。使君珍貺抵千金。自慚慵散同捐篋。謬被恩噓賸庇陰。舒卷有時隨用舍。炎凉異態判升沈。似聞縣道輸科急。認取蘇仙畫竹心。</text>
<title>病中排悶</title>,<text>邇來多病卧漳濱。歲暮那堪百感新。倦鶴空懷雲外志。飢鷹遂作架頭身。幽庭樹老棲明月。深巷輪踈斷故人。解道天光生宇定。始知蒙叟是仙眞。</text>
<title>奉贐金德元 鎭坤 丈還鄕</title>,<text>秋深窮巷斷來車。獨抱霜衾病轉加。川上丈人勤訪問。彊將樽酒對黃花。驪駒朝出市南門。嶺路逶遲雨雪飜。我病空山君髮白。那堪此別黯銷魂。</text>
<title>精舍寓吟</title>,<text>百尺臺高怒瀑懸。修藤壽櫟不知年。小茅縛得叢篁裏。只有蒼屛擁後前。一生家計任踈迂。徒信靑山漏版圖。却被傍人閒占閙。不知何處可藏軀。</text>
<title>挽百悔族祖 崑壽</title>,<text>古氣生眉宇。蕭蕭百悔窩。胷中無一事。酒後或狂歌。容得乾坤窄。居然歲月蹉。溯洄人不見。白露暮洲葭。</text>
<title>讀朱子遺書</title>,<text>罏熏靜坐細紬繙。地負天涵詎易言。妙契程張抽鍵鐍。直從洙泗溯淵源。爬羅箋註功爲大。辨析精微道所存。珍重遺編開後學。莫歎當日未登門。</text>
<title>自歎</title>,<text>醉夢人間鬂欲霜。半生歧路竟亡羊。少時妄恃資材美。病後因循學業荒。心要常存多放失。書雖好讀輒遺忘。須知蓋棺事方定。趁此年強敢不蘉。</text>
<title>高山精舍。敬次大山李先生韻。</title>,<text>列嶽逶遲下作坡。淸溪曲曲漾寒波。藏修此地輸全壑。振發斯文擅大家。盛德遺光花木著。百年公議士林多。登臨倍切山行慕。流水聲中坐晩沙。</text>
<title>族叔上舍晦叔 基恒 氏訪余精舍。夜坐呼韻共賦。</title>,<text>九月黃花萬壑秋。南州高士此淹留。百年書劒心猶壯。千古峩洋意轉悠。塵世難逢開口笑。今宵快洩滿腔愁。丁寧歲暮相期勉。聽取潺湲去不休。</text>
<title>次晦叔叔韻</title>,<text>吾儒家計修爲。輪翼工夫行與知。須向寬平尋路脈。休將汗漫學言巵。楊貧未逐還成賦。杜瘦應緣苦作詩。歲暮空山松桂老。一生心契好相持。</text>
<title>籠山瀑聯句</title>,<text>小亭臨絶壑。飛瀑掛前簷。仲元。 噴似雷聲疾。聒應俚耳嫌。晦叔。 習忘方穩睡。稍狎劇𢥠瞻。元。 直遜廬山尺。散宜康水簾。晦。 晴空龍吐沫。挾岸虬成髯。元。 雅性甘邱壑。餘流入漢潛。晦。 吼時籠碧峀。懸處蘸靑帘。元。 白鳥遠行樹。游魚忙遯橬。晦。 垂條凝夕霓。飛沫鬬朝暹。元。 界破靑山面。機橫白雪縑。晦。 荷珠秋正落。竹雨夏宜兼。元。 鏜㗳鍾懸石。璨璀玉撒▼((鹽-臣)+酉)。晦。 素心違作雨。惠澤未均霑。元。 禹穴餘疏鑿。羲圖習坎占。晦。 狂奔威卽壯。乍退性如廉。元。 壹鬱恒蒸霧。喧騰肯附炎。晦。 朝宗情轉急。傾注勢難淹。元。 谷鏁巖耕鄭。臺供灘釣嚴。晦。 未須愁滚倒。猶自絶塵纖。元。 躡足危臨峻。流眸畏劇尖。晦。 觀瀾知有術。持滿可存謙。元。 刻意前雖猛。回頭後乃恬。晦。 君詩當石鼎。我技窮驢黔。元。 流水牙琴亂。碧空上老蟾。晦。</text>
<title>簡呈瀛皤族大父稺道 公壽 氏。乞柳枝。</title>,<text>葱蘢萬樹遶軒回。却欠東風柳未栽。盡日黃鸝棲不定。尙憐山色更飛來。景牧齋深闢小池。池邊楊柳細如絲。也知風月無錢買。寄向東濠乞一枝。</text>
<title>金景淵 遇洙，柳季好 致好 留宿精舍。次精舍韻。余復用其韻以贈別。</title>,<text>一曲驪駒罷。蒼茫去住情。靑山當別路。白髮歎浮生。悵望江雲暮。愁聞谷鳥鳴。前期知有在。春晩百花爭。</text>
<title>田家行</title>,<text>山村茅屋小如痣。矮柱無礎仍揷地。糞堆獸圈傍土堂。穢氣蒸鬱紛觸鼻。鍋竈朝暮煨榾柮。四壁烟煤黑於漆。最是長夏暑雨中。田夫生涯苦何極。淸晨荷簑出南畝。盡日傴僂如鳥啄。炎天烘日炙其背。漿汗沾流禾下滴。鉏罷持樵隨牛後。薄暮歸家將少息。斗室湫隘甚犴獄。牕前積麥開不得。乍依藳薦欲假眠。叵耐蚤蝎紅滿壁。飜身起出露地睡。毒蚊如筑虎窺藩。霖潦敗茅漏床床。短簷無地着一跟。通宵不寐憊欲死。起坐愁歎天亦顰。秋來薄田少所收。半歸田主半纔餘。粟則舂𥳽米精鑿。沒數輸入官倉儲。大兒五歲已簽丁。小兒襁負索庸租。殘村十室八九空。侵鄰蕩族徵宿逋。官吏咆哮猛於虎。翁嫗慌㥘面色土。傾罌倒甁無半粒。伐桑撤屋那復顧。終身勤苦何所得。冬穿布單夏袍襖。豐年樂歲已如此。一遇饑饉動溝壑。君不見世間富貴客。口厭粱肉身綺縠。笙歌琴酒擁名姝。水閣風欞隨所適。生來曾不辨五糓。何况田間苦與樂。一朝畁以字牧任。此輩無恠恣貪虐。洪匀賦命無貴賤。本是同胞寧不測。我願畫作田家圖。幷與此詩獻紸纊。俾知民生疾苦狀。</text>
<title>竹山花樹會。拈韻共賦。</title>,<text>剛愧疎慵老碧山。偶陪仙舃暫乘閒。淸標海上輕鷗泛。𨓏跡天邊獨鳥還。千載星槎曾解纜。一樽花樹好開顔。浮生此會眞難再。夜月蓬牕愛不關。</text>
<title>待月</title>,<text>殘燈挑盡夜如年。欲剪頑雲一問天。冰魄秪應離海底。淸光終不露山前。道人懷袖知無術。學士憑絃儘有緣。恠殺今行還寂寞。丹邱太守吏中仙。</text>
<title>慈氏生朝 戊申</title>,<text>晬筵嘉節屬三春。朝日曈曨瑞色新。一氣醇和曾毓德。百年眉壽可徵仁。生成欲報恩何極。善慶終看理或伸。剛愧癡兒今六七。白頭無路顯揚親。</text>
<title>年四十二得一男。喜賦一律。</title>,<text>此生空短髮。今日始開眉。天地桑蓬遠。河山壽祿期。方知爲父樂。不似少年時。付畁無長物。家傳但禮詩。</text>
<title>山舍。次瀛皤蒼臺諸老韻。</title>,<text>杖屨聯翩到。還忘路迤逶。披襟當月夕。把酒樂淸時。勝境天爲餉。虛名世所欺。不才宜揣分。休恠此棲遲。</text>
<title>早春遣懷 己酉</title>,<text>淹病空山意寂寥。忽驚春色上梅條。香醪有力登潮急。嫰雪無威落地消。縱喜前頭花事好。偏傷轉眄歲華凋。篠驂兒少欺霜鬂。翁亦當年似爾驕。</text>
<title>偶題</title>,<text>四十三年事。都輸兩鬂絲。經綸違做措。箋註費神思。晩子同爺友。貧妻代婢炊。胷中無一累。鎭日坐如癡。</text>
<title>精舍偶占</title>,<text>窈窕溪山晩卜庄。踈森竹樹漸成行。因邀鹿友新開逕。爲礙雲過短築墻。童子携書隨柳蔭。田翁把酒道麻長。傍人謂我心無事。却似優閒又似忙。</text>
<title>絶糧吟</title>,<text>瘦妻含笑復若怒。欲語還澀久乃吐。自從君子十載餘。不堪生涯去益苦。身代弱婢任井臼。入門三月廢紅粧。淸晨汲水足無鞵。當午舂麥汗透裳。蒲席片片半掩室。內客來時顔無光。欣聽街頭賣▼((鹽-臣)+酉)聲。奔告斜廊請少貿。片辭以絶乏囊錢。坐對塵編故如褎。門前車轍性愛客。苦挽歸袖責朝餔。最是新陳時未接。中心隱憂誰知乎。傾罌倒甁粒粒計。一日猶供三兩時。平生未見書中粟。今夕全無鼎裏炊。緊束裳要上朝機。懶抽杼緯不成章。吾儂飢飽遑足恤。七耋阿姑方在堂。縱然未遂專城奉。胡不勤勞供甘旨。君不見西州太守護板輿。簫管若沸鼎列瀡。又不見南隣富家擁千石。婦不知織厭紈綺。居士犂然笑且謂。聽君讁我言固是。洪匀賦命萬不同。分劑貧富與窮通。貧窮自是士之常。雖欲驅除除不得。男貴操執女慕貞。固窮安貧是長策。少日曾讀女史編。試與卿卿共揚搉。買臣家貧妻請去。他時錦還慚除道。摘棗細過猶逐婦。終驗王陽名節保。龎妻共隱謹事佛。冀婦相待敬如賓。亦有晉陵太守妻。冬月無被躬負薪。王章卧泣牛衣中。及至通顯妻反嗔。拾遺求利戒汚行。樂羊得金捐野土。山公托契阮與嵇。妻具酒食夜窺戶。臧否得失昭前鑑。賢可爲法惡可戒。我以詩禮爲茶飯。君以貞信作活計。可使鳧藻肥一家。區區貧窶何足恚。母氏聖善敎以義。不願榮養願養志。願兒遷善改過以成德。願兒從師取友以進學。獨不知陋巷當日顔公尙無恙。回也簞瓢屢空能不害其樂。</text>
<title>一二三四五六七八九言詩</title>,<text>三百篇後。詩之行於世者。惟五七言耳。曹子建，嵇叔夜，張茂先，陸士衡，陶靖節皆有四言詩。唐詩人往往有六言詩。其二言三言八言九言。亦間有爲之者。而非全篇皆然。一言詩則無所見。孔穎達䟽義。謂一字則語澀而難通。故無一字詩。蓋言三百篇無此體也。後儒以緇衣詩敝字還字爲一言詩。其說與䟽義相戾。而敝與還句絶。以句絶處爲一句。理或然矣。又以祈父肇禋爲二言詩之祖。山有蓁隰有苓爲三言詩之祖。我不敢傚我友自逸爲八言之證。泂酌彼行潦挹彼注玆爲九言之證。此後世詞人好奇推援之過。未足爲準。然亦不可謂無稽之言也。李供奉，冦平仲皆有三五七言合體詩。然則合諸體爲一篇。亦古也。余戲作一二三四五六七八九言合體詩以排悶。蓋以三四五六七言合體。又有伐檀詩可據也。若夫十言十一二言。李杜歐蘇諸詩家長篇中。時有一二句。然九者數之極也。陽數九則變。大樂之成。亦止於九。此詩之所以始於一而終於九也。吁。吾。志迂。才愚。德不類。傷蚤孤。發憤自勵。粗識向趨。文章軌班馬。學問慕程朱。名利關頭歇脚。是非叢裏含胡。工夫不進年光邁。四十謾歸暴棄徒。動靜每欠交須互養。毁譽或有求全不虞。從今以往直到蓋棺日。補過知非庶幾收桑楡。</text>
<title>挽金上舍 養楨 丈 二首</title>,<text>孝友根天性。莊嚴仰德儀。陳編方理緖。弱冠已從師。芹舍虀▼((鹽-臣)+酉)遠。花園日月遲。屛傳九曲畫。證取立翁詩。尙記從遊樂。棣華堂上曾。倍年應父事。謬禮反兄稱。講學時携卷。論心夜剪燈。靑山違送紼。回首涕潛凝。公嘗呼余以老兄。過加禮敬。故頷聯及之。</text>
<title>次竹島雜詠</title>,<text>始祖英毅公唐天寶中。以吏部尙書。奉使日東。遇颶風舟泊于新羅有鄰之丑山島。因錫姓而居焉。蓋譜氏云有鄰。卽今之寧海府。丑島一曰竹島。在治南二十里。其上有望鄕臺，望祭壇。其旁有通使洞，吏部洞。至今千有餘年。浦叟漁倪相傳不衰。儘奇事也。健陵丙辰。英宜固三派諸孫。鳩財立石。以表遺墟。宜寧後裔故太學士 公轍 識其陰。憲廟戊申。宗人某宰本府。彷徨先躅。油然興感曰。此地一山一石。皆當時舊物。豈忍使泯翳不章。臨歸捐俸餘千錢。募工伐石。手書望鄕臺三字。畁鄕居諸宗幹其事。越三年庚戌春。豎于竹島之上。吏部通使洞名。各就其地。鑱崖以表之。千載遺躅。怳如隔晨。宗叔有橒氏首唱四韻六章。逐處題品以備故事。皋病不能從。有橒氏走書督之。忘拙塞白。先蹟遙遙證譜家。汝南名閥振中華。蕭森老竹千年躅。迢遞搏桑萬里槎。遺馥至今光海嶽。故山何處杳雲霞。坊名尙帶行人號。片石荒凉夕照斜。右通使洞吏部東來幾百年。華銜猶襲洞中烟。苔生峴石遺民淚。鶴去遼陽舊郭傳。異域風霜勞櫛沐。淸朝宦業際開天。從來地勝由人著。海曲山川與有緣。竹島下有村。一曰仙倉。一曰城村。故頷聯借用丁令威故事。右吏部洞吾祖當年去國愁。望鄕臺晩月明洲。有時歸夢過江北。盡日無心立渡頭。浩蕩白鷗波萬里。凄淸叫雁露三秋。憑他重憶花溪老。戎馬關山獨倚樓。右望鄕臺故山迢遞隔祠宮。秖有薪傳一氣通。異國爲壇徵古禮。率濱皆土覆蒼穹。絶憐樵牧人無護。况復精靈水在同。堂斧莫憑深目詰。雲仍百世恨何窮。始祖衣履之藏。在英陽縣道項洞云。而莫的其處。故末句用趙碑故事。右望祭壇</text>
<title>夜坐卽事</title>,<text>空山靜夜絶塵埃。窅若鴻濛未判開。已許宿雲藏壑柳。任敎明月在庭梅。鳥棲密葉蕭蕭動。螢度深林耿耿來。似覺此間眞趣在。憑欄獨坐意悠哉。</text>
<title>以病杜門。愈兒方三歲。在傍作弄。庚戌</title>,<text>邇來多病故人稀。只有兒豚動輒隨。吾可抱孫猶不早。渠能愛父是良知。攤書任戲塗鴉墨。覓栗那堪出羖兒。五十年今無所聞。丁寧莫學乃爺癡。</text>
<title>挽上舍族大父 鴻陽</title>,<text>翠祖有賢弟。名節動朝紳。位德不相稱。歸成屬後人。有儼活山翁。學問正而醇。晠代徵遺逸。林泉養我眞。二難能趾美。蓮桂一堂春。文章本經術。咳唾世所珍。公生好門庭。天賦亦不貧。灑灑襟懷坦。溫溫氣味淳。忤世崇脂蠟。與人絶畦畛。聲名聯棣萼。模楷在鄕鄰。晩暮司馬選。時命柰蹇屯。園林日月長。優游度八旬。云胡天不憗。翩然厭世塵。小子百無似。偏蒙眷恤仁。有時叨陪席。殷勤倒廩囷。期我門戶責。勉我學業新。十年阻拜候。蘭報忽驚神。耆德凋謝盡。典型日沉淪。琴書餘古宅。俛仰迹已陳。病滯違執紼。南望涕沾巾。</text>
<title>葛庵李先生給牒焚黃之禮。皋時未復寢。故未得奔走於將事之列。追次諸公排雲錄韻。以寓感祝之忱。壬子</title>,<text>循環一理互相因。擎拜琅凾寵命申。百六十年寃始㬥。數千多士氣增伸。休言季世無公議。仰體先朝有聖人。慶溢斯文天助順。孟冬風日煖如春。</text>
<title>癸丑春。余在山舍。朴聖祐 載華 從余讀書。適値上巳。憶蘭亭故事。泛觴于寒水潭。</title>,<text>人間癸丑幾周遭。此地相逢可意曹。𨓏事蘭亭雲影散。春風沂水鳳飛高。川流漾碧匏觴泛。岸蘂堆紅錦帳綢。俯仰乾坤如許大。不知何處亦羣豪。</text>
<title>挽南彝卿 憲重○二首</title>,<text>家學淵源正。風標玉雪明。門連五侯宅。身老上庠名。孝友根天性。炎凉翫世情。百年堂搆責。留與季方盟。京城無舊面。末路有知音。猥講同根誼。相將一片心。阻違懷正苦。豐嗇理難諶。多少存亡痛。臨風涕滿襟。</text>
<title>申舜卿 冕欽 歷訪山舍。以余不在。憑軒少憇。悵然而去。仍次庵藏詩見寄。忘拙步呈。</title>,<text>歷枉仙筇度翠巓。憑欄一笑瞰飛泉。束芻誠意慚周雅。賞竹風流想晉賢。王子猷聞人家有竹。輒獨往。不見主人而歸。 粧點豈顓耽勝地。淸閒亶爲養心天。丁寧異日重尋約。莫負花前與菊邊。</text>
<title>偶題</title>,<text>聖人千載遠。經訓牖羣蒙。衆說言皆異。精思理自通。平生遊硯北。到死葬書中。知行同輪翼。須敎兩進功。</text>
<title>金泰叟訪山舍。次庵藏詩。余又和之。甲寅</title>,<text>夢罷相思拂石巓。白駒消息動林泉。藏修靜僻安吾分。警發愚慵賴子賢。盡日聯筇行澗曲。深更剪燭話心天。若敎眞隱來求舍。楊月何妨屬兩邊。泰叟詩有分山之願。故末句用元白故事。</text>
<title>挽李參議明允 晉祥</title>,<text>晦老家聲鎭故都。百年文獻未曾渝。純珍不假雕鎪巧。愧死塵間齷齪徒。晩際昌辰進退寬。瀛銜不似廣文寒。偏憐皓首西河痛。未把金貂博一歡。憶曾家伯卧京闍。骨肉無人侍藥罏。千里喪輴歸故里。遂令擧室泣鮫珠。匹馬前春診宿痾。白頭相對意如何。明知此別仍千古。淚灑東江萬折波。東風吹拂躍魚池。十歲桐孫泣且隨。病滯窮山違執紼。哭兄餘淚寫哀詞。</text>
<title>挽李承旨 彙圭 丈</title>,<text>大賢遺澤遠。衰季獨風裁。三世潛顔署。十年卧黯淮。丹忱留館䟽。白首抱嬴哀。昨送阿戎誄。重憐涕滿腮。</text>
<title>雨中柳乃搆 肯鎬 見訪。與源姪唱酬。要余續和。走筆書贈。</title>,<text>慵將蹇拙涉名津。石逕苔生案沒塵。四海秖今靑眼少。一樽其柰白頭新。明知得喪皆由命。劇悼趨營枉立身。好雨關人如解意。莫敎愁殺暮江濱。</text>
<title>精舍偶吟</title>,<text>洞壑深深絶世緣。白雲流水自千年。疎篁被雨迷成醉。老柳無風靜似眠。日暮牛羊尋古巷。秋來禾黍滿平田。冲融萬象歸眞境。一枕蘧蘧夢葛天。竹韻松聲入夢凉。淸晨睡起對書床。有時帶雨鋤花砌。無事携筇步澗傍。山鳥近牕閙絃管。野人爭席道麻桑。日間應接無餘力。甲視淸閒乙視忙。</text>
<title>七月旣朢。夜飮濁醪。微醺睡罷。錯認東方旣明。倚欄而坐。久乃覺之。蓋月光也。</title>,<text>睡眼蒙矓曉色淸。拓牕禪坐整襟纓。簷端却愧雲猶宿。天際飜看月正明。四壁虫鳴知夜靜。一聲雞唱覺神惺。等閒山鳥棲方穩。應笑幽人浪被驚。</text>
<title>秋霖不霽。怒瀑如雷。憑欄俯臨。便覺神𢥠。</title>,<text>洪濤怒吼劈山開。疑是黃河天上來。滚倒泥沙千丈混。那時見得本源回。</text>
<title>乙卯暮春。引活澗於精舍之庭。爲流觴曲水。</title>,<text>緬憶蘭亭會。流觴勝事傳。穿墻開小瀆。刳木度飛泉。隱暎疎篁裏。繞繚曲檻前。何時一樽酒。列坐賦詩篇。</text>
<title>偶興</title>,<text>境僻人稀到。長時掩竹關。興來尋澗曲。醉或卧花間。意與靑山靜。身隨白鷺閒。渾然無物我。方是出塵寰。</text>
<title>蘧伯玉行年五十。知四十九年之非。余年四十有九。書此以自警。</title>,<text>今年已覺去年非。不必五旬始覺非。爭似今年益修省。來年無復可知非。玆非豈是顯然非。纔有差違便是非。一念幾微常戒愼。知非要不更爲非。</text>
<title>英陽道洞修譜之席。次諸宗韻。</title>,<text>淹病窮山久息交。此心端愧塞谿茅。三叉好會追韋曲。五馬風流出謝郊。時英陽使君成公履來訪。 郭外雲連平隴麥。橋南烟鎖晩林梢。萍逢盡是同根族。情話何妨間戲嘲。</text>
<title>次英陽使君成公 赫壽 韻</title>,<text>嶺海迢迢兩鬂絲。浮生此會未曾期。因酬令節頻呼酒。爲擺羇愁強賦詩。日暮蟬聲生樹急。山深月色上樓遲。瓊章畫出憂民悃。太守仁心合濟時。</text>
<title>眞城使君古山金侯 周敎 訪余老栢堂。語次偶稱靑雲客侯不樂。且曰不可無解嘲。謹呈古詩十六韻。</title>,<text>我非白雲人。君豈靑雲客。錯喚做靑雲。聊以供戲劇。君方隱於吏。不是愛官職。子猷似馬曹。元亮卧彭澤。匡廬久在念。鹿洞時講學。侯於眞城。創置樂育齋。時與諸生講學。 不才旣兩棄。林居甘落拓。窮巷斷輪蹄。空庭設羅雀。傳呼使君來。柴扉驚剝啄。倒屣出門迎。淸香生坐席。蕭散同寒士。緇塵上不得。橫豎名理論。妙入秋毫析。令人消鄙萌。益仰謙恭德。彼哉夸毗子。徒爲名利役。自謂能力致。身心終陷溺。擧世潦倒中。愛此人如玉。願將沙石質。以備相磨琢。</text>
<title>守歲老栢堂。偶占一律。寫寄族兄伊叟 頤煥。</title>,<text>蒼茫急景壑奔蛇。悄對殘燈拊鬂華。兩歲暄凉爭此夜。百年書劒老窮涯。叫雲病鶴空垂翅。卧雪寒梅欲放花。點檢身心多愧怍。一聲雞唱似還家。</text>
<title>再疊却寄</title>,<text>手披雲錦騖龍蛇。多謝瓊章敵衮華。皓首姜衾添樂事。一瓢顔巷淡生涯。朝看瑞雪徵豐稼。節屆新春剪綵花。擺却千愁無過酒。壺乾時復覓鄰家。</text>
<title>齒脫</title>,<text>笑我龍鍾五十秋。辛酸世味吻生鉤。異時妄恃茹剛力。今日應知致弊由。飮恠熱湯寒似鐵。食逢蒸石劫於矛。分明信息終非好。雪髩花眸與共愁。一生齟齬與時違。充養深慚學力微。毁謗非關唇不著。顚危亶失輔相依。玉根齊動崩山岳。石國初驚撤扇扉。壯志不隨齒俱折。擊壺歌罷一長唏。憶曾毁齔幾經年。轉眄流光白覆顚。不是麯生眞作祟。非關髯簿自生羶。菜殘塡罅穿成孔。魚腊和涎潤下咽。惟有聖經堪咀嚼。飫饜眞味敵珍鮮。</text>
<title>次金康叟 民壽 丈四而窩韻 五首</title>,<text>堯帝千載後。淳風已遠而。煕煕擊壤老。於今親見之。靑丘開壽域。聖神相繼作。曉牕睡初起。呼童理錢鎛。曖曖山日昏。夜久羣動息。卧眠疎簷月。身閒意又適。倦僕鋤南畒。倚杖看饁食。所願亦不侈。聊以供饘粥。泉脈細通溪。淸洌味可飮。抱甕晨出汲。山雲寒淰淰。</text>
<title>奉翫九老詩帖。和呈陶濠二老。</title>,<text>聞說吾鄕九老仙。香山以後此高筵。秖緣窮達殊前定。未信風流讓昔賢。磊落襟懷生劒筑。淸新句法軼笙絃。自憐名德慚君實。肯許眞綃幕後傳。</text>
<title>挽申舜卿</title>,<text>堂封草宿故山巓。一別音容杳九泉。義重金蘭曾托契。聲聯棣萼共推賢。深知坦蕩心無物。可柰窮通命在天。塵篋至今留寶唾。不堪膓斷暮雲邊。</text>
<title>先兄初度。感懷交集。抆涕書之。丁巳</title>,<text>陽春蘇萬荄。魂返故園梅。地下音容隔。人間甲子回。百年孤露感。卅載孔懷哀。白首鴒原淚。憑添酌獻盃。</text>
<title>山舍。次朴昌世 運永，白聲振 居遠。</title>,<text>萬樹濃陰翠欲低。一觴霏屑月淪西。感君白首良勤意。相送何勞過虎溪。厭從時俗競葩奇。終老巖阿分所宜。留客愧無雞黍供。澗茹山擷可忘飢。</text>
<title>山居偶吟</title>,<text>山深人不到。盡日掩柴扉。澹澹襟懷靜。悠悠世事非。川流呈道體。鳥語藹天機。境與心俱會。無言對翠微。</text>
<title>又題六言六絶</title>,<text>結廬綠水靑山。境僻無人往還。鶴唳時聞月下。雞鳴似在雲間。匝洞紅花富貴。滿林啼鳥歌吹。主人方此窮居。淸餉得無已侈。閒來臨水登臯。雨後蒔花種藥。休恠山翁好事。箇中自有其樂。獨酌山醪醉臥。翛然夢到羲軒。一般歲暮心事。惟有梅兄竹君。淨几焚香靜坐。澹無一點塵累。心期默契千古。妙意冲融萬里。主人事業何居。座右圖書揭示。虛樂不如實樂。須敎俯仰無愧。</text>
<title>次枕漱亭韻</title>,<text>桑楸洞裏境幽眞。晩築茅椽爲養身。溪近雨聲喧夜枕。谷深花影墮朝茵。緬思濠上觀魚叟。長作山中友鹿人。淨几爐熏閒點易。冲濃道氣脫根塵。滔滔名利競趨營。我愛斯翁拔俗情。靜對山顔覓詩句。時聞月下讀書聲。百年堂搆追先志。卒歲優游荷聖明。秖恨回頭猶未早。淵冰一念送餘生。</text>
<title>十月十二夜夢。過李禹用 泰鉉 家。其胤學世 孝淵 以一根盆松進。高可尺許。大不盈握。而翠葉童童。蕭灑可意。賦七言一絶以謝之。</title>,<text>一株稺榦夢相貽。尙帶靑靑傲雪姿。凋落不隨凡草木。百年吾與托心期。</text>
<title>有感</title>,<text>滔滔此世界。私慾但橫流。利害纔毛髮。中傷甚戟矛。淡交終久耐。甘語莫輕酬。惟有方便法。要須反己求。</text>
<title>偶題 戊午</title>,<text>聖人千載遠。天地一身浮。有命窮何怨。無成道可憂。顚連皆所恤。匡濟孰爲謀。萬物蘇回徧。春王造化桴。</text>
<title>謹次晩愚亭韻</title>,<text>老耄存抑戒。臨履賦小旻。珍重定齋翁。八旬味道眞。行藏隨時義。那復染緇塵。尊年頤養計。一日茅棟新。地鄰先賢躅。氓俗喜質純。洞府休嫌窄。淸漣頫江漘。遠來多好朋。孤往或良辰。優游以卒歲。果忘非簣晨。楣扁仰謙光。其愚不可臻。</text>
<title>往在癸巳。權景五 永奎 先王考無恙時。余借讀春秋四傳凡五十五冊。甲午春。失二十冊。年前搜得十一冊於酒登驛劉姓家。今又得九冊於野邑吳吏家。蓋至是二十五年。而景五家已三易世矣。今始完璧。感人事之推遷。喜舊物之全完。聊吟一律寄景五。</title>,<text>半部陽秋對宿顔。中間歲月幾循環。珍華故驗雷龍合。倚伏終看塞馬還。三世君家桑閱劫。百年舊物璧歸完。却憐載籍遭嬴戹。一付狂炎便斷殘。</text>
<title>大雪。擁罏塊坐謾吟。</title>,<text>歲暮空山白雪霏。冷氊淸坐看蘇詩。瓊花似與人相惜。飛入踈牕亂點衣。雪華眞箇勝韶華。頃刻能開樹樹花。莫恨風吹花易落。一春遲速不爭多。</text>
<title>守歲</title>,<text>忽覺今年盡。偏知此夜長。劬勞恩未報。鹵莽學全荒。世路經逾險。光陰老益忙。孤燈如解意。耿耿照書床。</text>
<title>己未正月。送源姪赴慶科于京師。連値風雪。行事關心。夜坐無聊。情見于詩。</title>,<text>新春開慶試。送汝強西遊。外物求何得。先寃理或酬。崎嶇鳥嶺路。風雪漢江舟。獨坐孤燈下。誰知此夜愁。</text>
<title>病中遣懷</title>,<text>秋深海曲病淹遲。飉慄金風動我思。四海更無一知己。百年能有幾多時。須將事業堅擔脊。莫遣憂愁浪到眉。立命安身隨所遇。顔回禹稷道相宜。</text>
<title>山舍雨中。喜朴潤之 永昊 帶恩見訪。</title>,<text>無事枕書卧。山深晝掩扉。故人勤枉駕。微雨半沾衣。竹葉分衫綠。榴花襲盞菲。賴君聊破寂。忘却日西暉。</text>
<title>霖雨浹旬。夜暗無燈。厨竈冷落。吟一絶。</title>,<text>新秋積雨苦連旬。桂玉生涯絶夕烟。惟有飛螢解相惜。殷勤把火入厨邊。</text>
<title>樊浦道中。馬上口占。贈朴聖祐國平 載衡。</title>,<text>秋風吹我上陶阿。野色山容一望賖。連畝黃雲徵歲熟。亂蹊紅葉惜年華。寒花細鋪千峯錦。夕照濃蒸萬樹霞。不恨賞蓮時已晩。滿庭蘭玉浦翁家。曾有賞蓮之約而未諧。雖若可恨。然余愛聖祐昆仲。未必不勝似蓮花。末句及之。</text>
<title>余少不解飮。中因病渴。畧進醇酎。親友知其如此。每置酒相速。輒欣然而往。往則輒醉。醉便歸。枕肱而睡。睡罷欠伸而起。凡人世間是非榮辱。擧無足以嬰其懷。夫人之酒量有大小。而其取適則一也。余飮不過一盃而愛酒特甚焉。正東坡所謂天下之不能飮。無在余下。天下之好飮。亦無在余上者也。蓋酒不必猛。聊以合歡。飮不貴多。以醉爲節。醉不及亂。但使浹洽而已。此酒之所以爲德。作酒德詩。</title>,<text>少時不喜麯生狂。老去方知醉興長。雪月風花渾不負。是非榮辱兩相忘。枕邊夢入羲農邈。天下春歸肺腑藏。過午醒來松影轉。却歎虛送寸陰忙。</text>
<title>余旣作酒德詩。源姪和之。余念酒之德固可愛。而其爲禍益可畏也。此賓筵詩之所以作。而范質所以戒也。復用前韻。書以示源。</title>,<text>曾笑阮家叔姪狂。風流酣飮互爭長。百年詩禮期無忝。一念淵冰愼勿忘。醉後常多儀易失。樽前絶怕禍潛藏。玆因愛酒還爲戒。莫謂餘年太急忙。</text>
<title>設蓮桂社</title>,<text>淑氣南山蜿蟺來。一堂蕭灑枕隍臺。百年舊躅徵詩帖。二妙新恩樂酒盃。興廢無常曾閱劫。藏修有地賸儲才。從知吉運隨陽復。春意分明動臘梅。朴潤之，白仲陽以新榜進士來參。</text>
<title>止淵精舍。與李淑汝校叔曾祖癡庵公遺集。敬次集中韻。示淑汝。</title>,<text>百年箱草見眞心。猥踵諸賢細紬尋。典雅文章侔漢鼎。孤高韻格入牙琴。陶陰字誤鴉塗墨。杖屨痕餘鳥語林。珍重獅孫承付託。摩挲手澤感同深。</text>
<title>溪亭夜話。呼韻共賦。</title>,<text>盍簪今夕一燈開。此會浮生儘壯哉。素志蹉跎悲老去。相資講習樂朋來。空疎晩學慚窺井。積累眞功驗築臺。正好論襟爬櫛暇。莫將淹速較詩才。</text>
<title>又拈風字</title>,<text>詩惟言志不求工。閭巷歌謠載國風。爭柰愁多兼夜永。偏憐草綠又花紅。况今山水好樓上。吾輩風流皆意中。興國悠悠千載感。何人能復此遊同。</text>
<title>詠方塘。拈樊巖集韻共賦。</title>,<text>百憂還似大車將。盡日溪堂澹倚床。惟有小塘堪翫賞。方知妙處在平常。奇巖露面斜簪玉。皓月當心細鋪霜。不礙纖塵光影徹。蹴波飛燕怕相傷。</text>
<title>觀漲</title>,<text>春色崢嶸霽後峯。忽聞濤響漲於松。跳珠散沫驚眠鷺。觸石狂瀾撼睡龍。滚汩仍成千丈勢。澄淸全失本來容。源泉驗得盈科進。至戒鄒賢我欲從。</text>
<title>余將欲治歸。淑汝作詩留之。忘拙次呈。</title>,<text>初爲流水復高山。客意蒼茫去住間。劇喜同心聯講榻。那堪歸夢繞鄕關。波舂澗石離懷咽。雨濕汀花別淚斑。底事遲迴仍宿留。難將餘日更開顔。</text>
<title>夜坐。又拈樊集韻共賦。</title>,<text>乾坤容我輩。人世幾霜星。對榻欣開眼。論襟到忘形。身名歸木卒。臭味襲蘭馨。獨享林泉樂。癡翁有此亭。</text>
<title>余將往秖林寺。淑汝以病留溪亭。詩以送我。卽席走次。時刊癡庵集於寺。</title>,<text>招提何處在。遙指海山頭。溪舍留賢友。雲林訪道流。此行非漫浪。一念戒安偸。玄觀桃千樹。開花應待劉。寺有五色芍藥花名於一國。故用劉夢得故事。</text>
<title>暮踰佛嶺</title>,<text>倦僕隨羸馬。乘昏度佛峯。臨歧窮欲哭。躡後杳難蹤。蹲石頻驚虎。鱗松半化龍。禪寮迷近遠。忽報一聲鍾。晦叔叔先行。追之不及。故第四句及之。</text>
<title>秖林龍湫。用癡庵韻。</title>,<text>帶窠傳誕說。龍子何時登。勢似長垂練。年應在結繩。凹巖撞欲裂。蒸霧滅還興。一念淵冰戒。休臨最上層。帶窠化龍之說。見寺中故蹟。</text>
<title>秖林寺。次癡庵板上韻。</title>,<text>我到秖林寺。東風正好時。水流三乘界。春動五花枝。林壑紛呈媚。筇鞵却忘疲。芳塵猶未沫。重歎壁間詩。</text>
<title>爲觀骨窟。出秖林洞口。</title>,<text>乘興出山去。衰顔半欲酡。海門無十里。巖畔或三家。靑出溪邊草。紅來谷口花。翛然驢背客。收拾錦囊霞。</text>
<title>骨窟</title>,<text>邃窟呀成广。不煩土木功。判知神鬼刻。仍作釋王宮。簷爲承巖溜。門因補石空。千年興廢感。斜日倚東風。</text>
<title>淑汝用溪亭前韻見寄。情致藹然。忘拙次呈。</title>,<text>兩地相思隔萬山。強將樽酒醉花間。僧敲曉磬眞心定。鳥語春林樂意關。半世襟期蓬倚直。百年緗帙豹窺斑。偏憐絶峽無人問。擎讀淸詩若見顔。漁樵晩計付溪山。天放吾曹老兩間。春樹有情瞻渭北。故人無酒送陽關。頭邊亂雪千莖白。法界奇花五色斑。夢罷相思仍不寐。起看星月正闌干。俄者騎驢獨往觀骨窟而歸。便覺興致翛然。此際瓊韻忽墜於萬山深處。披翫感暢。不啻賦梅而得元履書也。來詩圓融雅健。可歌可誦。但干字逃韻。以老兄聦明。豈記憶不得。如來諭所云耶。竊恐曲欄干三字。被詩魔所欺也。奉呵。拙句二首寫呈。蓋其一存本面。其一用干韻也。然苦硬冷澀。殊無餘味。一笑而領其情焉。</text>
<title>次淑汝相思韻</title>,<text>相離何日不相思。最是月明花發時。風雨苦多雲點綴。那堪此恨在詩眉。</text>
<title>暮春。與東京尹韓公 啓源，李淑汝，晦叔叔諸人遊鮑石亭故墟。</title>,<text>冠蓋聯翩曲水傍。蘭亭以後又玆觴。三春物色鶯花富。千古興亡歲月忙。樂叙幽情休管鼓。生逢晠代謐疆場。絶憐當日歌遊地。罔念金雞緖業長。亭有羅王時流觴曲水遺址。</text>
<title>是日與諸友宿輔仁亭。次淑汝韻。韓氏書堂。</title>,<text>匹馬逶遲路向東。小亭蕭灑趣無窮。滿園花竹栽培後。平地桑麻雨露中。一席團圝今夜會。三盃眞率古人風。楣顔正好思名義。取友要須臭味同。</text>
<title>後二日。與諸友會飮于五林。時東尹移拜楊州牧。將解歸。諸友作詩餞行。余亦次之。</title>,<text>人生離合太無端。白首那堪此別難。廿載重逢樽酒後。三春相送落花間。畿邦可勉酬洪渥。險路休敎愛熱官。驪引不煩隱侯語。中筵強作好容顔。</text>
<title>次孔巖書堂韻</title>,<text>東都十里好林墟。古宅空餘草帶書。依舊巖泉留賸馥。至今松竹護幽居。山牕日永評花鳥。澤國秋深樂稻魚。緬仰高風人不見。白鷗疎雨逗征驢。敬對賢孫說小峯。論人何必問窮通。好將家法傳淸素。未許名塵涴軟紅。十畝桑麻爲活計。一箱墳典見眞功。芳鄰賴有溪庵老。杖屨相隨莽蒼中。</text>
<title>挽申儒伯 相斌</title>,<text>束髮從師侍丈凾。吾儒旨訣早能諳。冰操瀅澈咽螬實。玉屑崢嶸捫虱談。永夜松燈繙蠧簡。一生藜藿老嵁巖。家人不恨衣無斂。猶有當年九九衫。</text>
<title>辛酉八月。因釋菜。與諸生講大學，白鹿洞規。敬次金慕齋板上韻。謹呈座上諸君。以致交勉之意。</title>,<text>愧我空疎忝席頭。興衰補弊柰無由。今朝講罷交相勉。學問眞工在反求。尋流方可到源頭。道不遠人人不由。只在彝倫日用處。須從下學細推求。先將名利擺關頭。立脚方能坦路由。賴有一編曾氏傳。眞詮須向此中求。</text>
<title>次雲林族叔 有栻 壽宴韻</title>,<text>五見公家設此筵。人間慶福更無前。中秋明月酬佳節。南畝黃雲樂有年。白首湛和常棣宴。靑氊詩禮鯉庭傳。諸郞拜獻無彊壽。願學喬松久視緣。</text>
<title>重九峯九日會。次軸中韻。</title>,<text>幾度重陽昔此遊。至今人說好風流。地因形勝名留遠。民樂昇平運際休。紅葉巧偸潮上面。黃花羞揷雪渾頭。壯心不逐年光歇。肯作牛山落日愁。</text>
<title>又次老杜重陽韻。</title>,<text>俯仰乾坤幾許寬。百年人事足悲歡。偶逢長老酬佳節。強起衰慵拂弊冠。塵世幸同開口笑。霜風一任打裘寒。還慙拙句難摹寫。留取丹靑詔後看。</text>
<title>九月晦。與尹君斗永登重九峯。次尹君韻。</title>,<text>重陽餘興未渠央。爲愛山光尙帶蒼。落帽風流憐負孟。萌胷鄙吝喜逢黃。佳辰解惜今宵盡。遺躅應留後日芳。樂此昇平猶聖渥。微忱更切祝陵岡。君不與九日之會。故頷聯及之。</text>
<title>十一月十二日。山舍庭梅放花。疎散可愛。</title>,<text>歲暮空山晝掩關。仲冬風雪未全頑。梅兄誤認春消息。却向墻南帶笑顔。蕭條萬木摠歸根。喜見孤花點點新。應是鄒生吹律暖。故敎寒谷早回春。李梅冬實載春秋。失候愆陽聖所憂。莫把疎英輕鬬媚。獰風虐雪在前頭。</text>
<title>壬戌之秋七月旣朢。約諸老泛舟越巖湖。舟中拈赤壁賦中五字。各賦一律。余得二首。越巖下。有赤壁。</title>,<text>人間壬戌幾經秋。壁下携樽坐小舟。𨓏迹千年何處問。良辰七月又玆遊。湖光灧瀲浮檣鷁。夜色蒼茫轉斗牛。惟有當時明月在。一輪今古影同流。滚滚光陰六十秋。一生身世等虛舟。前年畧倣蘭亭禊。此夜重尋赤壁遊。天下英䧺同過鳥。人間得失付蝸牛。試看水月盈虛理。方信蘇仙是達流。</text>
<title>光山精舍。與瀛皤，蒼臺二老校默山集。拈集中韻共賦。</title>,<text>戰兢做出是眞䧺。天挺吾公叔世中。喫著三塲心不在。遭逢聖際眷方隆。孤忱抆涕莊陵月。尺疏陳規諫院風。猥把遺書參校訂。寸筳何異撞洪鍾。</text>
<title>雨中聞鶯</title>,<text>頑雲乍解雨絲輕。晛晥嬌聲百態呈。憐爾錦衣沾濕盡。淸歌還似太忘情。</text>
<title>滯雨</title>,<text>屋溜床床客夢醒。強將樽酒倚前楹。鳴鳩似解愁人意。濕坐林梢苦喚晴。</text>
<title>又拈韻共賦</title>,<text>荏苒光陰共白頭。偶然團會此淹留。林涵爽氣凉微動。嵐帶晴光翠欲流。箱草銀根參訂誤。瓦樽花樹樂聯酬。黃鸝盡日嚶求友。似解吾人少一愁。敬伯叔有約不來。故末句及之。</text>
<title>權啓膺 命奎 以咸平宰。責于寧爲詩以遣懷。要余續和。忘拙搆呈。</title>,<text>聞君新僦市南廬。菊砌菘畦數畝餘。萬事隨緣皆福地。一心無累是安居。異鄕漸熟溪山面。窮道全稀故舊書。誰識天涯無限恨。未酬洪造鬂先疎。</text>
<title>挽金敬立 養植 丈</title>,<text>淳眞氣味德儀寬。叔世如公得亦難。雁㙮聲名聯伯棣。鯉庭詩禮付三蘭。空留海上重逢約。却羡人間五福完。少小從遊今白髮。傷心存歿涕汍瀾。</text>
<title>偶題</title>,<text>才疎志遠昧求眞。一念淵冰度六旬。風定波恬船自在。花紅草綠物皆春。面前見有當行路。天下曾無不好人。讀罷羲經時夜半。滿山明月摠精神。</text>
<title>癸亥立春</title>,<text>會見窮陰解。泰陽道正通。乾坤萬化始。甲子一周終。臘雪徵三白。朝飡供二紅。衰年無厚望。但願樂時豐。東坡在黃州。立春日其妻供豆麥飯。謂之二紅飯。</text>
<title>次權啓膺見寄韻</title>,<text>得失何須問塞翁。吉祥亶在善禔躬。休嗟雪髩莖千白。好喫春盤飯二紅。自古文章多落拓。從來命數有窮通。丁寧歲暮相期意。淡水交情永保終。</text>
<title>與金泰叟，金孟實，申伯翰 弼欽，柳少游 致游，金恭伯 弘洛 校洪範衍義於臨湖書堂。散步仙倉。呼韻聯句。</title>,<text>偶扶藜杖出。探勝到仙倉。泰叟。 猿黠醉茅酒。羊眠起華陽。孟實。 詭奇難盡狀。磨嚙見彌剛。伯翰。 澎汃奔如競。鑱剜巧似佯。仲元。 鋪圖含變化。爲德斲尖方。少游。 起拜仍成句。豪情勝米章。恭伯。</text>
<title>臨別。用隱侯韻以相贈。</title>,<text>吾儕今白髮。此會復難期。團圝眞可樂。離別定非時。願言共努力。身心好修持。千里卽同席。無徒勞遠思。</text>
<title>權啓膺訪余遯舍。爲煑餠之會。</title>,<text>藍輿遠訪碧山回。石徑巖扉取次開。自是林泉無主客。故敎猿鶴莫驚猜。一觴霏屑添殘燭。百笏淸流傍小臺。浮世相逢萍水感。千年幻劫問如來。山中古有蘭若。今廢。</text>
<title>同梧棲叔 有奭，瀛皤，蒼臺，雲林諸老避厲花田先齋。次諸老韻。</title>,<text>衰病年來任索居。偶然團會宿懷攄。情親款洽聯花樹。氣味淸閒絶笋蔬。山帶嵐光濃欲滴。雲含雨意密還疎。却思當日櫧州路。至戒丁寧晦老書。</text>
<title>校鳳洲集。與朴聖幹 楨永 共賦。</title>,<text>百年箱草裛遺芳。鼎坐淸齋對一床。好把樽罍時泛蟻。行尋澗曲或相羊。故人有意訪幽碧。山月如期來遠蒼。白首風流堪入畫。還慚拙句未鋪張。</text>
<title>次朴聖幹</title>,<text>爭柰秋霜上髩華。不材樗櫟老楂枒。未窺旨訣傳千聖。空負文章擅八家。案上琴書爲活計。燕南劒筑和悲歌。茅椽卜築深深峽。隨分何妨養宿痾。</text>
<title>又次見寄韻</title>,<text>聚散無常等梗浮。百年人世感行休。春融花樹堪同樂。日暮江雲但送愁。詩興偏宜樓上月。壯心爭柰鬂邊秋。瓊章解說相思苦。回首芝岑更逗遛。</text>
<title>晨起次蒼翁</title>,<text>雲宿簷端鳥宿枝。熹微曙色欲分時。平朝未接淸明氣。賴有鄒賢詔後知。</text>
<title>端午飮次諸老</title>,<text>三旬靜暇卧山寮。今日天中又糓朝。筒飯椒漿風俗古。瓦樽花樹醉情饒。千莖鶴髮愁全老。百囀鶯聲意似驕。更有閒中無限趣。夕陽牛背牧童謠。</text>
<title>是日共諸老來遯舍。拈韻共賦。</title>,<text>鶴髮飄仙境。親陪杖屨來。衰年惟此樂。花樹一樽開。</text>
<title>流觴聯句</title>,<text>映帶水成曲。淸遊泛羽觴。薰伯。 擧匏斟細蟻。拂石坐眠羊。稺道。 脩竹樽迷碧。激湍響奏璜。敬伯。 林濃薰綠影。雲淡蘸晴光。仲元。 轉去單輪轂。漂來一葉航。薰。 纍塼象璧合。灣溆類弓張。道。 曲處觴能達。到頭詩輒忙。敬。 急流心似競。遲泛意差強。元。 退却捧槃手。臨傾澆繡膓。薰。 澄光暎白髮。騷興灑縹囊。道。 故事因南晉。風流軼晩唐。敬。 聯酬迭宮羽。暢叙敵絲簧。元。 沉沒寧無戒。循環自有常。薰。 逝波還復始。短律足成長。道。 秖要懷攄鬱。還愁韻占剛。敬。 曲終流水奏。山日已斜陽。元。</text>
<title>諸老次軸中曲水韻。余又次之。</title>,<text>引流成曲水。秖爲詠觴傳。邂逅同諸老。聯翩傍小泉。古人今不見。此樂定無前。安得右軍筆。蘭亭更續編。</text>
<title>端陽後三日罷歸。用初到韻。各賦一絶。</title>,<text>白首團圝匝月期。臨分還似不多時。韋家巷曲猶相望。莫作勞勞恨別詩。</text>
<title>山舍次瀛皤見寄韻</title>,<text>別來山雨更霏微。獨坐幽懷轉覺依。水曲匏觴留賸馥。池亭竹樹襲餘菲。休憐此世知音寡。秖恨平生素志違。可是泉聲籠萬壑。不關山外是兼非。</text>
<title>老樹鳴蟬</title>,<text>老樹蓄精儼竦喬。不隨年少競夭嬌。鳴蟬解惜孤枯狀。淸管一聲破寂寥。</text>
<title>權啓膺蒙宥還鄕。用遯舍會話韻贈別。</title>,<text>喜聞雞赦自天回。二載愁眉始展開。爲勉餘生常謹畏。何憂末路足嫌猜。人間會合萍浮水。別後情思月在臺。白首臨歧無限恨。遯山紅綠約重來。</text>
<title>九日飮酒。次陶靖節九日閒居韻。</title>,<text>今日是重九。黃花繞砌生。懷哉晉徵士。千載仰高名。珍重晦翁筆。心事賴以明。佳節年年至。古人寂無聲。霜風吹短髮。寥落悲衰齡。持此忘憂物。引觴手自傾。頹然不復省。何有辱與榮。醉中動孤吟。悠悠起遐情。年邁志更倦。秖憂學無成。</text>
<title>是夕。與諸老伴携酒登重九峯。</title>,<text>獨對黃花興未闌。親朋導我上高巒。楓蒸晩照紅將滴。柳羃輕烟翠欲殘。短髮那堪風打帽。衰容暫借酒交歡。年年此日長如此。秖恨年年减舊顔。</text>
<title>山舍。寄贈白聲振，白國甫 重曄 留水洞楸舍。甲子</title>,<text>滿山春雨正𩁺𩁺。撩亂情懷苦不堪。獨酌瓦甌仍醉卧。夢魂長繞水雲庵。淡水交情老更加。那堪白首各離家。相思夜夜梅花發。發盡寒叢滿樹花。地僻林深罕客來。柴扉盡日不曾開。呼僮預拂靑山石。爲待剡溪夜棹回。</text>
<title>挽李孟珍 相儒</title>,<text>百年文獻舊。二祖典型遺。謹拙存儒範。窮通付命司。躬行吾謂學。介操孰能移。報施多乖舛。桐孫僅抱衰。</text>
<title>與李靜甫 彙淵，金孟實及同里諸老登重九峯。共次九日會軸中韻。</title>,<text>爲上重峯辦一遊。相從二客是名流。綠陰滿地濃將滴。軟脚登高倦更休。絶勝黃花攲短帽。平臨碧海枕東頭。萍逢此會終須散。可柰明朝送別愁。</text>
<title>視疾作苦。合睫度日。斗室如烘。露卧前簷下。</title>,<text>大地紅爐敲虐炎。蒲團露卧灑煩襟。淸風自是無情物。不擇高堂與短簷。</text>
<title>病中聽蟬</title>,<text>病眼瞑瞢倦欲眠。蟬聲亂噪夕陽天。長吟嘒嘒流淸管。促節嘈嘈撥急絃。任是無情機自動。却如有意斷還連。專精暗數高低響。匹似矇師審樂然。蔥蘢萬樹綠陰芳。兩兩三三送響長。裊裊蟠空仍矯厲。微微抽縷更悠揚。初何緩慢終何急。却似從容復似忙。啁聒未如守吾默。須防曲頸睨螳蜋。</text>
<title>戲呈九峯會中諸老伴</title>,<text>高樓逈絶頫東溟。鎭日羣仙列地行。觴酒團圝眞率會。屨筇先後好風情。千莖鶴髮徵眉壽。萬樹蟬聲入耳淸。惟有相如憐病渴。肯誰分送紫霞甁。</text>
<title>病中遣懷。寄呈柳上舍少游。</title>,<text>飂慄秋聲病轉加。柴扉晝掩少經過。耳邊亂擊無形鼓。眼底長開有影花。心似春衢騎竹馬。身同雪壑卧枯楂。秖憐日暮窮途恨。未盡平生事業多。</text>
<title>冬日甚寒。而座隅雙盆。芭蕉葉展。梔子花開。靑白交暎。春光媚眼。依然別一世界也。</title>,<text>大地窮陰氣正夸。蕭條萬木斂精華。天翁念我窮居甚。爲送春光滿一家。</text>
<title>贈別柳季好</title>,<text>老去思逾苦。君來喜可知。相逢疑舊面。此別異前時。飂慄霜飈急。崎嶇嶺路遲。一般衰暮感。膓斷隱侯詩。</text>
<title>隣家夜織</title>,<text>札札機梭徹夜鳴。人家要有此三聲。章成不免愁空軸。只供西人服暖輕。</text>
<title>未發吟。寄呈柳少游。乙丑</title>,<text>寂然本體炯然衷。這裏難容著語工。鏡未照時明固在。木歸根處氣猶通。須知涵養無如敬。纔涉思求不是中。此理程門勤講究。眞功要在體吾躬。</text>
<title>偕朴昌世，朴德中諸老友遊南峽。</title>,<text>聯筇盡日路緣崖。踏處溪聲坐處臺。白髮渾疑臞鶴伴。靑山如揖故人來。黃鸝綠樹淸和節。濁酒香蔬取次盃。供養烟雲仍宿留。此時襟抱好相開。</text>
<title>偶成</title>,<text>殘年萬事付蒼冥。一念惟憂學未成。體驗操存多間斷。毫分義理至微精。腹書半是兒時讀。心事應知死後明。俯仰眞能無愧怍。人間富貴等雲輕。</text>
<title>挽崔姨兄景受</title>,<text>蕭灑風標玉雪明。早年聲價敵連城。明時莫恨終淹屈。諫院同題叔姪名。乃祖淸忠白日懸。至今人說大明年。源深故驗流波遠。所以公家福履全。名塲絶怕競趍營。廿載丘林送晩齡。倚伏茫茫天莫詰。那堪嬴博淚頻驚。尙記荊圍昔歲遊。達城風雨永陽樓。恩袍幸幷姨兄弟。祝氏墳前共拜楸。浮生離合苦無常。老去偏知別恨長。悵望南雲消息斷。獨留殘月照空樑。木落天寒凍雨霏。佳城何處夢依依。自慙衰病多孤負。一字題時涕一揮。</text>
<title>與瀛皤，蒼臺向花齋道中口占。</title>,<text>爲開花樹筵。同向壠楸前。路仄筇全倚。泥黏屐易顚。冰泉灘底響。霜木鏡中天。賴以今行重。翛然兩老仙。</text>
<title>花齋會席。用竹島花樹會韻。</title>,<text>容易人間白盡頭。此行猶似涉蓬洲。須知唱和同聲氣。莫道親疎異派流。世事無常飜覆局。年光不繫往來舟。關情最是南州別。永夕何妨酌蟻浮。南州。別指晦叔叔。</text>
<title>挽李參議 凝祥 丈</title>,<text>先正遺風世趾休。鄧林秀榦不煩揉。丹衷接物刊邊幅。白首窮經困弊裘。晩暮風雲騰玉署。昇平日月卧巖丘。尊年位望吾林重。忽報南躔瑞彩收。</text>
<title>偶題</title>,<text>平生不喜利名馳。老去還慚志業隳。苟以誠心人易感。纔萌惡念鬼難欺。操存可驗紛忙處。練熟常從困橫時。歲暮空山風雪滿。喜看春意上梅枝。</text>
<title>十二月十六夜。病卧無聊。強吟以遣懷。</title>,<text>臘暉似人老。餘日更無多。滚倒崖懸瀑。奔騰壑赴蛇。愁人憎夜永。志士惜年華。但願冲王聖。殘年和壤歌。病裏偏多感。况兼歲欲闌。纔過三五日。便到六旬關。無藥可醫老。有錢難買閒。但敎心不愧。須信死猶安。</text>
<title>病中遣懷 丙寅</title>,<text>浮世居然鬂髮皤。謾將醉夢送年華。不如意事十常八。能會心人一亦多。無可柰何皆是命。只麽死了足堪嗟。但敎神氣長舒泰。位育眞功不在他。衰年偏苦病相嬰。萬事如今摠忘情。毁譽任他雲起滅。悲懽渾似月虧盈。心能自慊窮還達。道若眞聞死亦榮。秖恨陸書功未就。百年誰復續而成。孝經衍義。以經籍不備。尙未卒業。故末句用陸平原故事。</text>
<title>春晩散步柳堤</title>,<text>輕衫暇日步前堤。萬柳濃陰罨小溪。飛絮顚狂糝雪亂。舞絲嫋娜帶風低。劇憐芳草多情綠。更有黃鸝盡意啼。不柰韶華空悵望。却忘殘照已山西。</text>
<title>莫敎辛苦覓佳句</title>,<text>莫敎辛苦覓佳句。已被古人先占取。觀者尋常歸襲偸。誰知出自杼機手。</text>
<title>次白聲振賞柳韻</title>,<text>萬萬長條裊裊斜。遙分綠影上牕紗。春風盡日無人管。淡景何妨屬自家。紛紛絮雪靄晴空。夕照蒸霞爛纈紅。時有淸風來拂面。怳然身世涉瀛蓬。茅廬蕭灑近江潯。誰識斯翁老驥心。可惜靑絲秋作帚。騷人自古寓悲吟。</text>
<title>光院會席。次瀛皤韻。</title>,<text>塵土那堪日上頭。聯翩杖屨趁玆遊。風來遠壑炎光歇。月入高樓霽景浮。百世羹墻存永慕。一樽花樹樂相酬。年年此會知常在。爭柰光陰水共流。</text>
<title>景濂亭賞蓮 亭故陶窩朴公所刱</title>,<text>十年重上景濂堂。依舊荷花滿小塘。獨有衰容渾異昔。朱華應笑鬢邊霜。掌中珠顆鬬嬌英。此日風流兩美幷。滃浡淸香來撲鼻。一樽蓮葉醉新情。時新婦在其親庭。</text>
<title>追次後松齋金公 士貞 贈職焚黃韻</title>,<text>紫誥煌煌栢府僚。幽光始闡百年遙。家庭夙講熊魚辨。閫幕同憂犬豕驕。一髮城危多義士。九泉恩漏荷昌朝。白頭感慨追先誼。秖愧揄揚筆未饒。火旺之役。我先祖兩世同赴。</text>
<title>贈別金上舍子唯 魯善</title>,<text>送子尋鄕路。悲風又是秋。吾儕俱白髮。何日更靑眸。黯黯今朝別。依依昔歲遊。願言加努力。晩景劇波流。</text>
<title>挽申伯翰 二首</title>,<text>美質溫如玉。孤標冷似梅。靑年遊泮學。白首卧江隈。季世無公議。明時老偉才。百年箱草在。留待子雲來。千載鍾牙寡。知音古所難。唐虞風已邈。洙泗響浸殘。我苦生何益。君應死亦安。霜花黃滿匊。空有涕汍瀾。</text>
<title>丙寅九月。洋夷竊發。江都城陷。時李判書是遠退老江都。年七十八。痛哭拜訣于家廟。草遺疏勉君德。與其弟郡守志遠飮藥自盡。有絶命詩四絶。讀之令人感慨泣下。遂次其韻。</title>,<text>洋醜匪茹暗擣空。忽驚腥穢滿城中。老臣無力能殲賊。只有丹忱著在胷。河山淑氣降生公。扶得綱常鎭我東。兄弟從容同就義。九泉無愧保眞衷。身爲厲鬼殄胡兵。千載張廵有令名。遺疏瀝成腔血赤。君臣義重死還輕。丙子殉身有金公。如今凜凜尙淸風。江都自古多忠義。一體三仁此地同。</text>
<title>觀梅 戊辰</title>,<text>點點疎英懶著枝。含情似惜露芳姿。此間愛看留餘韻。只怕繁華太盛時。</text>
<title>病中無聊。戲題禽名詩以寄意。</title>,<text>鯤鵬志圖海。鶗鴂鳴先秋。身世閒於鷺。謀營拙似鳩。笑多懲▼(犭+費)▼(犭+費)。口重學周周。萬事空啼鷓。林間歎白頭。白頭公亦鳥名。魏野詩。箇箇林間盡白頭。</text>
<title>又題禽言</title>,<text>世路愁泥滑。家貧愧力作。提壺罄宿醅。脫袴無新著。喚起警慵眠。催歸歎失學。今年二麥熟。快活恣豐樂。</text>
<title>挽朴德中</title>,<text>生才未必古今殊。七步詩成九制書。肯以窮通論器識。使當盤錯做優餘。包籠宇宙心期遠。頫視塵寰眼孔虛。英氣靑山埋不得。也應光恠射牛墟。如今友道正侵尋。六十年間共話襟。落托悲歌增慷慨。從容道義胥規箴。自慚碔玉終殊質。謬許峩洋妙賞音。多少幽懷言不盡。九泉相照兩人心。</text>
<title>挽朴孟和 春秀</title>,<text>二五堂前竹樹開。百年遺韻驗根培。襟懷瀅澈爭冰玉。標格孤高伴雪梅。不慣刓方趨世態。肯歎隨分老山隈。休敎紼唱遲遲發。失乳孫嬌候夜臺。金蘭宿契自靑春。晩托葭莩誼更新。三日冷厨纔洗手。一朝奇禍劇傷神。堪憐病骨延殘縷。却羡尻輪蛻俗塵。南望芝山違執紼。強題哀挽淚沾巾。</text>
<title>藜藿吟</title>,<text>昨夕食蒸藜。今朝食羹藿。藜藿雖云賤。猶嫌重味嚼。雞豚失其時。老者難食肉。紙裹乏一錢。死魚猶明目。惟此二菜物。自知於分適。食之無灾患。求之亦易足。麥飯滑利喉。不須煩噎祝。却恠常咬菜。一事做不得。旣非肉食者。亦無謀身策。井地法不行。民生多困阨。自笑嫠婦愚。舍緯憂其國。死魚明目。俗諺言死魚不入貧家也。</text>
<title>次霖山書堂韻</title>,<text>慳秘名區幾百年。一朝泉石喜居然。參天老栢根蒼壁。欲雨歸雲逗翠巓。多士藏修存景仰。九重邃遠乏扳緣。古人不見心長在。霽色分明月印川。</text>
<title>枕漱亭花樹會。次瀛皤用老杜南至韻。</title>,<text>歲暮寒天急景催。聯翩杖屨迭招來。筵頹白髮醉花樹。節屆黃鍾飛管灰。澗響淸敲灘底玉。春心暗動臘前梅。殘年此會皆兄弟。莫厭頻繁進濁盃。</text>
<title>追次南濟州公 薈 弘化閣韻 閣在濟州</title>,<text>瓊韻煌煌揭板頭。蒼然古迹乇羅州。遼陽鶴去留殘郭。滕閣星移度幾秋。棠茇愛遺宣國化。柳條膓斷送鄕愁。竹林俎豆淸風在。先後吾宗有二侯。我叔祖寓庵公見忤時宰。左遷濟州通判。有惠愛。州人立祠祀之。號竹林祠。</text>
<title>盆植芭蕉。臘月新抽。抵屋霤不得展。剪取半葉。戲題絶句。</title>,<text>蕉心嫰似展金紗。爲寫新詩字半斜。莫笑謊迷藏鹿夢。人間得失不爭多。</text>
<title>咸興宗人南章吾 文翼 以利原宰謫于本府。委訪弊廬。出示其遣懷詩。要余續和。遂次贈。</title>,<text>亂山殘雪裏。春色上梅枝。遠客勤相訪。他鄕少舊知。羈愁逢急景。玦淚負明時。款叙同根誼。還嗟識面遲。歲色蛇奔壑。鄕懷鳥戀枝。炎凉窮道見。寵渥罪餘知。白首南遷日。蒼山北望時。聖朝膺慶籙。雷雨定非遲。</text>
<title>贈別南章吾蒙宥還鄕</title>,<text>長樂千秋令節回。赦書朝報驛亭梅。春江碧草傷心別。故國靑山入眼來。信息時憑橫塞翼。離懷尙繞望鄕臺。遙憐萬歲橋邊宅。舞彩兒孫獻壽盃。</text>
<title>有感</title>,<text>百年多病卧漳濱。硯北書床寄此身。世路羊膓猶不險。宦塗麟楦揔非眞。愁將白髮逢新歲。慣見靑山葬故人。痛哭斯文丁百六。東林烈禍又今辰。時盡毁國內書院。</text>
<title>花田齋舍耆老會。次瀛皤韻。</title>,<text>吾宗此會又先廬。秖爲親疎各異居。洛社耆英人盡老。韋家花樹日方舒。淸歌侑酌來黃鳥。厚味登盤鱠白魚。兄弟匪他同一席。言如不足意常餘。</text>
<title>處仁堂。與皤，蒼諸老拈寓庵集中韻同賦。</title>,<text>鎭日追隨不覺疲。老翁眞箇似童兒。榴花紫嫰含烟重。秧葉靑匀帶雨移。落魄同憐霜滿鬢。忘形快到酒盈巵。逢塲未忍輕相別。爲是桑楡景暮遲。</text>
<title>遣懷</title>,<text>疎梅韻竹托深契。綠水靑山寄遠情。千古興亡看戲局。百年身世任浮萍。愁膓且進盃中物。朽骨空留紙上名。爭柰膏肓醫不得。一床墳典死同盟。失水蛟龍困螻蟻。空山蘭蕙雜蓬蒿。春蠶到老經綸熟。獵鶻逢秋意氣豪。渭叟勳名時適至。桐江風節世爭高。秖緣幸會香牙頰。巖穴湮沉幾許曹。</text>
<title>南章吾旣歸。因海舶寄書。其弟引儀 斗翼 亦以書致問。次寄余贈別章吾韻而索和甚勤。</title>,<text>元方遠御伴春回。到日綺牕定賞梅。長被對眠風雨夜。尺書遙寄雁鴻來。相思影照吳州月。多病時登杜老臺。山海迢迢雙鬢雪。不知何日共酬盃。</text>
<title>同瀛皤宿于丑山浦英毅公遺墟碑閣下。登日光臺觀日出。皤翁拈近體一律。余次其韻。</title>,<text>淸晨倚杖上高臺。尙想當時使節來。故國迢迢雲北極。秋天漠漠雁南回。玲瓏彩仗桑暉動。瀲灧銀波鑑影開。一片貞珉徵舊躅。千年曠感意難裁。時營樹表石于臺上。</text>
<title>過光山院墟</title>,<text>慘憺秋霜草樹黃。斜陽獨立悵彷徨。絃歌化作山禽語。學舍飜成野棘塲。今世何人受胷箭。後孫無地寓羹墻。殘生適會東林戹。不獨吾私涕自滂。</text>
<title>送別孫汝顯 鍾赫</title>,<text>邂逅殘年會。依俙昔歲遊。當時寧信老。此別又逢秋。驛樹丹光細。樽筵白髮愁。玉溪餘宿債。魂夢逐征輈。</text>
<title>枕漱亭會話。拈韻共賦。</title>,<text>那堪白首苦相思。此會偶然曾不期。滿壑雲林甘遯跡。一觴霏屑好開眉。春深嶽色呈新態。雨霽泉聲覺漸肥。五老年當朞日數。應傳異事畫兼詩。</text>
<title>朴仲素 履永 尊府丈人行年九十。蒙恩授西樞秩。仲素以七耋之年。秖奉告身。詩以志喜。遠近士友更相唱和。以歌詠其事。忘拙續貂。</title>,<text>舞彩兒郞鬢髮鮮。九旬庭下七旬年。介眉豳酒無彊壽。食報王槐可必天。聳賀西樞恩誥降。爭瞻南極瑞星懸。丹丘素稱仙眞宅。三世君家設此筵。僉樞丈高曾兩世。皆壽近百歲。</text>
<title>病卧。小嬌炊飯。告土鐺底陷。</title>,<text>自笑謀生老益拙。土鐺炊飯小如盃。量褊只可容升劣。德薄能無覆餗災。鍾鼎固知非我分。稾匏同質是渠材。如今大樸皆消散。爲瓦莫全亦一唉。</text>
<title>挽柳參議季好</title>,<text>太和湯裏濟薑辛。壁立頹波不涴塵。八世家傳文獻舊。十年身卧海山瀕。位躋淸顯同寒士。時降澆漓見故人。友道如今日淪喪。黃花一匊淚沾巾。</text>
<title>挽李淑汝</title>,<text>叔世才難帝愍之。奎精降彩嶽鍾奇。先生一出爲人瑞。威鳳祥麟婦孺知。淵源晦老家聲遠。付畁癡翁畫幅傳。美質不煩礱揉力。鄧林秀榦廟堂璉。萬殊一理會心頭。大際綋埏細入幽。千古紛紛爭百喙。恢恢游刃目無牛。倚馬文章祛藻鐫。紆餘濃逸自成篇。靑山片石知多少。不得其銘不葬然。晠代名登薦剡聯。牛刀薄試武城絃。簿書淹屈同鸞棘。惜不邇英侍講筵。愧我疎慵與世違。傍麻蓬質賴相依。逢塲每恨冬宵短。說到天人性命微。少小情親四十年。長牋短牘幾聯翩。明知一部金蘭錄。留作兩家琬琰傳。子皮亡矣與誰善。師老生時愛我文。須信古今同一恨。獨將殘淚灑江雲。老字避諱。代用同音。憶昨溪堂三朔話。幾勞魂夢十年秋。生惟姓異死同傳。平日相期儻記不。虞歌一闋遠相投。絃斷峩洋響不流。多病巨卿違白馬。莫敎靈駕爲遲遛。</text>
<title>次呈瀛皤二疊 變律</title>,<text>雪月空山歲暮時。窮廬獨歎負心期。濡鉛點卷頻呵筆。典酒無衣孰勸巵。懷因感物愁添緖。語未驚人懶廢詩。多事老將來劫寨。強收殘甲整披離。爲憐瑰器謝明時。竹樹池亭托晩期。無復小山招隱操。不妨蒙叟放言巵。君子道長噓管律。故人書至賦梅詩。城南巷曲猶相望。白首那堪苦索離。來詩遒雅可誦。但老將挑戰。甚於巾幗之遺。爲仲達計者。莫如斂兵自守。不與交鋒。而猶以畏蜀如虎爲病。不得已出奇兵以應之。蓋用老杜寄章侍御嚴中丞枉駕舊手法也。第恐堂堂之旗。井井之陣。非兩隊奇兵所可觝敵也。唐突奉呵。</text>
<title>辛未二月。上親耕籍田。蓋擧百年之墜典也。喜幸之甚。次柳柳州聞籍田有感韻。</title>,<text>農於王政是權輿。籍畝親耕降玉除。此禮百年興墜典。應知彤史特而書。</text>
<title>挽地主李侯 </title>,<text>辛未三月十一日夜。羣盜數百人。鼓噪入城。城中居民及吏隷輩。皆鳥獸散。賊直入衙軒。縛公庭下。脅奪印符。公叱之藏于懷中。賊以刃亂刺。體無完膚而終不屈。遂遇害。事聞特贈吏曹判書。公卽故文正公縡之後孫。判書光正子也。與余同年進士。匪茹兇醜暗乘虛。城上黝雲殺氣噓。一死甘心猶報國。孤兒泣血獨扶輿。綱常宇宙撐持在。忠義家庭講授餘。可是丹旌光白日。桐鄕舊老淚沾裾。</text>
<title>余年六十五初度日。兒設小酌。</title>,<text>憶昨親齡六十五。癡兒六六壽生辰。何期白首猶斯世。不見慈顔已幾春。慚甚顯揚虧子職。戒存臨履毁吾身。衰遲又値劬勞日。孤露那堪痛慕新。</text>
<title>余宿苦視疾。而瀛翁又病聾。戲呈二律。</title>,<text>公病于聾我病睛。知應祟在役聦明。燈前細辨蠅頭畫。牀下時聞蟻鬬聲。無賴高名過面白。敢望親友拭眸靑。不貧賦與還相奪。造物揶揄亦世情。紛華世態羞開眼。聲利塵囂厭聒聦。六物和成延壽客。一癡添得作家翁。能言亦有盲張籍。重聽何傷老許公。從此本原恬養好。不須嗟怨命途窮。</text>
<title>瀛翁次老杜螢火韻見寄。仍次却呈。</title>,<text>露夜丹良上下飛。繞階時復點苔衣。騰空亂似流星過。著地飜疑落蘂稀。陋質不嫌生腐草。微光敢望補陽輝。照書莫近東山什。征婦懷人怨不歸。</text>
<title>楊淵耆老會席拈韻</title>,<text>老暑中人氣正酣。開筵濯熱傍淸潭。天時金井葉飄一。野味荒臺苽摘三。白首殘年難會合。靑樽今夕盡東南。風流勝事堪傳畫。却愧疎慵猥共參。</text>
<title>瀛翁以三疊見投。而以男韻代押。盛加譏誚。故二首依敎奉呈。以足三疊之數。</title>,<text>笑看蠻觸戰方酣。物外逍遙幾箇男。洛社耆英千載一。蘭亭少長暮春三。筵分鷺渚眠沙上。彩動星躔曜極南。遲暮風流無俗語。酒籌詩令迭相參。世事悠悠入夢酣。蓬萊消息杳童男。盛年一去終難再。野酌無廵不止三。風打槐英飛席上。雲拖雨腳度山南。傍人錯道地仙集。紫府瑤班名可參。</text>
<title>九月七日到山舍</title>,<text>扶病肩輿向碧山。懸崖曲徑入雲間。牧童田叟欣攀袂。竹友梅兄喜對顔。谷鳥多情啼暮樹。枕泉依舊響淸灣。悠悠世事渾無管。數卷殘書養我閒。</text>
<title>挽李凝窩 源祚 丈</title>,<text>裒然才器邁常曹。錦繡其膓玉雪標。妙歲雲間鵬化翼。名家池上鳳生毛。仙都宿債三山了。金剛，智異，漢挐世稱三神山。而公皆身歷而遊賞。 聖代洪恩八座高。自愧疎慵蒙拂拭。白頭無路奠雞醪。</text>
<title>挽柳少游</title>,<text>千載王風邈。蕭然一草廬。庭趨詩禮訓。案有洛閩書。高謝薤鹽苦。獨觀昭曠初。棣花零落痛。重爲涕沾裾。</text>
<title>蒼臺叔送其孫於山舍。托以課授。投詩二章。謹次以謝。</title>,<text>紛紛世事苦相侵。惟恐靑山入不深。意絶經營多靜暇。地緣竆僻寡追尋。雲空寶㙮千年跡。月照寒潭萬古心。謬荷阿同勤付託。慚無實得施規箴。</text>
<title>挽金孟實</title>,<text>瑰材老巖穴。時命不相遭。千古心期遠。三盃氣象豪。詩工竆益甚。學進識彌高。白首從遊誼。臨風涕濕袍。</text>
<title>次瀛皤韻。贈別金煕老 煕永。</title>,<text>苔徑爲君預拂掃。商山遠客鬚眉皓。高懷已見賦歸來。世事何煩辨白皁。聊把暮雲渭樹思。且酬佳節淸樽倒。離筵最是傷心處。不耐秋光人共老。煕老居商山。而新自義興解紱。</text>
<title>壬申三月三日。以雨戲停尋春之遊。</title>,<text>病骨凌兢睡未甘。曉牕梅雨聽𩁺𩁺。流光荏苒六旬六。寒食淸明三月三。風打桃花紅片片。烟籠柳葉綠鬖鬖。衰年勝事還多障。謾負佳辰一飮酣。</text>
<title>地主李侯 正弼 臨枉弊廬。偶見草藳在案。歸卽次其韻投示。忘拙和呈。</title>,<text>蔀屋民情軫苦甘。蘇枯惠澤敵霏𩁺。絃歌薄試雷封百。酒禮行看月讓三。時將行鄕飮酒禮。已筮日。 好伴靑春枉蓬蓽。爭瞻皁蓋走髫鬖。老農愧乏交歡物。但覺醇醪若中酣。</text>
<title>晦谷頗有水石。內弟白聖淳 灝運 得而樂之。爲藏修之計。詩以識其事。遂次韻以寄。</title>,<text>咫尺東溟隔瘴蜒。汀沙鋪錦鏡開淵。山藏七寶慳神護。瀑吼重巒絶世緣。宿草堂封瞻慕地。平林烟雨晦明天。吾衰未遂膏車從。回首峩洋一悵然。</text>
<title>山居偶吟</title>,<text>墻角寒梅欲放春。小堂淸灑絶囂塵。鋪排竹石粗成緖。箋注蟲魚枉費神。世事共隨流水去。閒情長與白鷗親。老農時復來相問。濁酒瓦樽意味淳。</text>
<title>槐亭會話。次瀛皤見贈韻。</title>,<text>新秋暇日扣仙扉。竹樹池亭晩更菲。觸熱休嫌同褦襶。濯淸聊復脫巾衣。不辭永夕共歡飮。秖爲衰年苦阻違。却恨深情輸未盡。相看脈脈坐西暉。</text>
<title>遣懷</title>,<text>悠悠千古發孤歌。日暮途竆柰爾何。妙悟眞詮求未得。侵凌百病老彌加。時繙蠧簡神昏霧。欲寫蠅頭眼眩花。益覺寸陰眞可惜。前來歲月定無多。</text>
<title>挽李參判公理 能燮</title>,<text>卿月前宵晦彩輪。天胡不慗奪斯人。龍門旨訣家傳緖。鳳沼文章世掌綸。聖主殊恩還晝錦。明時雅望動朝紳。尙餘白首元方友。哭向南雲倍愴神。</text>
<title>癸酉元月。訪瀛皤翁。留止數日。翁次余竆居遣懷二韻以道意。因次以贈。</title>,<text>尋梅問柳過幽居。忻對臞容老鶴如。曲巷苔深來罕轍。晴牕日暖坐看書。花缸共醉韋家酒。草徑何煩杜老鋤。却恨情言酬未盡。只敎相照兩襟虛。翁重聽。艱於問對。請君爲我聽悲歌。世道如今無柰何。滿腹詩書錢不直。如毛利害劒相加。榮塗幻出街麟楦。學舍飜看野草花。破却千愁無過酒。入唇且莫厭傷多。</text>
<title>偶題</title>,<text>不羇爵祿不農賈。天地中間自在身。六十七年無事客。三旬九食好顔人。狂時宇宙猶嫌窄。達處羲農亦未淳。勤苦一生書滿腹。抱歸泉下化空塵。</text>
<title>三月十六日。行里社鄕飮酒禮。余忝阼階之位。知府李侯 正弼 光莅賓席。酒旣罷。謹次壬戌鄕飮禮軸中韻。以備社中故事。</title>,<text>空疎謬忝位階東。蕝遺儀倣漢通。泮水觀旂逢聖代。蜀都興學見文翁。一春花柳淸明節。百拜樽筵禮讓風。爲語周旋諸少友。能無善感發於中。</text>
<title>立春門帖 甲戌</title>,<text>一理生生本不竆。往過來續機無終。今朝忽報三陽動。物物乾坤造化中。</text>
<title>招隱詩</title>,<text>初淮南小山作招隱詞。其辭旨以爲深山竆谷。不可以久處。虎豹猿狖。不可與同羣。欲其招之而來歸也。左太冲，陸士衡乃爲招尋俱隱之辭。則與本題不合。夫小山之辭。反復詠歎。懇惻明白。左陸之世。去漢又未甚遠。不應遽昧其旨也。蓋是時晉室多難。人人自危。二子恐其禍及。思欲遠擧。故借其題而托其志也歟。王康琚反招隱。雖與左陸之意畧相反。而所述乃老氏之言。又非小山本旨也。朱子蓋嘗備論諸子之失。而遂本小山之意。作招隱操。又借隱士之言。作反招隱。於是題目始正而旨義深遠矣。余又推演其意。作招隱詩二篇。前篇爲雲視軒冕。逍遙物外者發。後篇爲避世濁亂。全身遠害者發。而又作反招隱二篇。其一答前篇之意也。其二答後篇之意也。辭雖凡近而意亦有所感也夫。招招隱遁士。巖居何太苦。草衣難卒歲。木食豈充肚。澗石滑易跌。疊嶂近當戶。秋木叫哀猿。深林嘷猛虎。石徑罕人跡。幽懷誰與吐。時運値休明。明良相際迕。上有堯舜君。下有臯夔輔。賢俊布朝列。隨才展步武。皥皥春臺上。民物同鼓舞。丈夫生此世。那忍負明主。良時難再遇。盛年苦易度。歸來莫躕躇。昇平樂親睹。其二願君停遐心。回首聽我歌。山林誠可樂。孤標良足嘉。脫畧塵氛外。超然卧雲霞。黃虞世已邈。治少亂常多。荊棘塞周行。麟楦滿九街。健兒死鋒鏑。齊民困徵科。赤子復何辜。仁人當矜嗟。莘摯幡湯聘。渭尙載周車。浩育契魚水。版築調羹和。盛業輝簡策。千載名不磨。獨善非天意。果忘聖所訶。歸來莫遲徊。漏船在風波。</text>
<title>反招隱</title>,<text>山人遠且賤。多謝相招來。而我性疎愚。素乏經濟才。民生各有好。恬靜是本懷。偶自愛山水。聊且避塵埃。壤室有鳴琴。石砌生綠苔。燒香讀道書。澆渴引霞盃。縕袍華佩玉。鍾鼎輕浮灰。下爭樵夫席。高可玉皇陪。軒后治莫尙。廣成遺形骸。勳華豈不聖。高標箕𤃡隈。黃虞德不貶。廣許名自嵬。歜棗嗜各偏。遐心未易回。其二感君招諭勤。聊攄胷臆舊。我生丁不辰。遯跡棲巖竇。要以保性命。敢言輕簪綬。嘗聞量而入。不然輒顚踣。生靈墜塗炭。綱紀多錯繆。狐鼠不熏灌。姬馬誰减數。濁流千丈渾。寸膠豈能捄。二豎入膏肓。良醫亦驚走。病羽落空弦。代斲傷拙手。帷幄寵雖昵。刀鉅罪肯宥。思之已爛熟。東岡且固守。寄語謝諸公。無勞枉翹首。</text>
<title>衰病涔寂中。李耕于 在野，明仲 在欽 聯鑣委訪。臨別書贈。用王摩詰訪呂眞人體。</title>,<text>衰年阻闊杳音塵。魂夢空勞渭水春。朱輪謂自丹霄落。白髮俄驚舊日親。歡極相看還少語。情多不覺更輸眞。臨別猶然留後約。却忘雙鬢共成銀。</text>
<title>挽李謹休 晩慤</title>,<text>材秀鄧林玉出崑。退陶夫子有賢孫。養眞庵裏追心訣。透利關頭歇腳跟。一命淹遲寧稱德。十年阻闊謾勞魂。秖今吾黨遭陽九。不獨交親哭寢門。</text>
<title>挽朴亨伯 升逵</title>,<text>庭梅花信返。忽憶平生親。疎朗瓊瑤質。淸寒雪月神。人間留影子。泉下化空塵。蓮社明年會。何心獨賞春。</text>
<title>先君棄世之周甲。泣血書此。</title>,<text>終天痛結幾經春。八歲兒今七耋人。地下音容千古閟。人間甲子一周新。瀧岡紫誥恩無及。寂歷黃花志未伸。朝暮泉臺歸拜日。更將何語報雙親。</text>
<title>丹砂講席。示諸生。</title>,<text>空疎多愧忝臯比。濟濟靑衿鼓篋時。花樹團圝敦睦誼。筳鍾扣發質難疑。羣居正好相觀善。獨處要須不自欺。還恐說書非古意。歸求日用有餘師。</text>
<title>梅花</title>,<text>孤花得雪倍精神。冷艶淸香逈不羣。惟有人間寒似我。更無天下白於君。</text>
<title>朢月</title>,<text>積漸淸魂日上弦。幾宵纔得一宵圓。一宵圓後旋生魄。愛月須看未朢前。</text>
<title>偶感</title>,<text>寒盡不消頭上雪。春歸長發眼中花。淸臞老色當奇畫。梅不飄零月不斜。</text>
<title>有感</title>,<text>俄見康莊驚覆轍。復聞溟渤穩回舟。安危夷險何相反。只在當人一念頭。</text>
<title>挽李雲山 彙載</title>,<text>家學淵源世所欽。淳眞氣味坦夷襟。銅章命德膺三錫。白首劬經見一林。雅望方瞻喬嶽重。㐫音忽報德星沉。專城孝子未勝服。倚伏茫茫理莫諶。聞說盈庭蘭玉茁。遺經肯羡滿籯金。海山未遂重逢約。雲樹空勞兩地心。從近吾林何氣數。况今遺韻正侵尋。春曹門外慇懃意。四十年來感愧深。</text>
<title>挽金文玉 鎭澔</title>,<text>文獻家聲鎭嶠埏。瓢翁風節敬窩賢。精神獨鶻橫霜擊。標格疎梅伴月姸。蚤歲芳名遊泮日。十年貞疾卧江堧。明知此別悲能幾。哭我無人是足憐。</text>
<title>乙亥夏避厲九麓書舍</title>,<text>浮世蘧廬一過客。此身何處不便宜。孩孫家近時來膝。隣友情深更勸巵。但得心閒隨地樂。須知分定聽天爲。南風四月皇牟熟。且喜貧氓可免飢。</text>
<title>重陽後四日。偕李侯 正弼 及鄕里諸老友。會于冥棲庵。次庵藏舊帖韻。</title>,<text>采采芷蘭倚夕洲。緬懷當日此藏修。楓花景物重陽晩。棣萼聲名百代留。山似武夷溪轉曲。官如靈運境尋幽。登臨白首通泉感。寥廓霜天萬籟收。</text>
<title>明日宿集喜庵。拈韻共賦。朴武毅公墓舍。</title>,<text>秋山如洗露天眞。廿載重來眼更新。塚象祈連勳在策。堂扁德厚俗歸仁。松間喝道驚巢鶴。月下開樽共峽民。滿壑雲泉淸入夢。翛然臞骨脫根塵。</text>
<title>次李學世志慶韻。謹呈尊府令丈壽几下。</title>,<text>聾翁風節際仁明。福慶由來世厥聲。宅近東溟添屋筭。時平南極映弧精。輝輪頌作鞏磐業。緋玉恩覃擊壤氓。綵舞兒孫更 平聲 獻壽。君親一體兩輸情。此會眞奇畫可傳。一筵賓主揔高年。箕詩裘禮滿庭玉。鶴髮童顔平地仙。印樹至今餘廕在。日堂終古孝思延。須知積善工夫巧。暖晷如春十月天。</text>
<title>贈別李侯瓜歸</title>,<text>淸心不易酌泉詩。惠澤無寃讞獄辭。賊散朝歌恢利器。儒興蜀郡著文治。歸轅尙軫疲氓力。錫馬光膺聖主知。去思休煩銅與石。寧民百世口爲碑。</text>
<title>除夕見苦痞滯。風雪打牕。病懷無聊。</title>,<text>病骨稜稜燭影殘。滿天風雪撲牕寒。孩孫不解渠翁意。自詑明朝著彩斑。</text>
<title>丙子元朝</title>,<text>六十猶曾不準擬。誰知滚到七旬年。其間十載何修進。力盡撐持上瀨船。</text>
<title>追次朴康遠 宇永 周甲韻</title>,<text>愧我新年不賣癡。多君康健六旬時。白頭塲屋憐無命。綵舞樽筵喜有兒。善報眞同根食實。冥觀解道芥藏彌。須知好德兼諸福。可是餘齡最樂爲。佛書。有芥子裏納須彌山之語。蓋言方寸之心至小。而盡具天下萬物之理也。頸聯借用者。又以喩德輶如毛而萬福皆歸於德也。所以尾聯引洪範五福之德。以證其實。此詩家所謂虛虛實實之法也。</text>
<title>病中聞倭船十餘艘來泊沁都。旋聞自廟堂論啓講和。滿腔熱血。發之爲詩。</title>,<text>百年華夏陸沉中。文物衣冠屬我東。淪浹祖宗培養澤。淵源師友講明功。秖緣積久恬嬉習。馴致委靡叔季風。去歲斯文元氣剝。消長一理兆興戎。火輪船隻往來疑。虛實蹤由未可知。不待兩軍兵刃接。無端十件約書馳。仲連劒斷尊秦義。孫滿鈇嚴却楚辭。可惜廟堂無善策。也應傳笑黠蠻兒。邦衡請斬主和臣。淸議當時尙得伸。尺疏至今增士氣。義聲終古樹彝倫。公家事委癡兒手。軍國謀疎肉食人。威德未宣還示弱。誰知養虎禍遺身。藤橘江山木道浮。壬辰年事至今羞。沙塲夜哭千家鬼。陵寢痛深百世讐。忍恥求和亡卽愈。竊命徵賂勢堪憂。吾寧直蹈東溟死。不見腥塵汙鰈區。重憶當年南漢圍。虜皇親動六軍師。風驅鐵騎千匀壓。月暈冰城一髮危。抗疏斥和多義士。赴湯蹈火幾男兒。如今視昔能無愧。獨卧蒲團涕自垂。</text>
<title>挽李明仲</title>,<text>黃花一匊淚潸潸。入眼高人去不還。惟有滿山松鶴月。長留影子照人間。呂耐軒詩。入眼高人似菊花。○佳城聞卜於靑松府不死洞。去歲林亭送別詩。誰知飜作哭君辭。珠沉璞刖古所恨。食報留看必做兒。</text>
<title>挽柳相國 厚祚</title>,<text>厓翁德業發源洪。子述孫承學有宗。忠孝家聲南國望。淳眞氣味古人風。庭趨詩禮鑪錘正。運際風雲鼎鼐崇。優老聖恩蒙許退。綠堂高致洛江東。陸梁西醜逼畿隈。檄募飛書雪涕裁。爭席跡渾樵牧社。急流名仰斗山嵬。金犀未博猿膓痛。木稼俄驚鶴馭催。舊日竆交今白髮。傷心無路奠蕉盃。</text>
<title>閒</title>,<text>冰蠶火鼠迷寒暑。人道我閒閒不知。但覺胷中無一事。㙮然如塑復如癡。</text>
<title>挽李都正公茂 晩松</title>,<text>溫雅襟懷豈弟儀。早年聲價棣聯枝。大賢家世留餘慶。天理難諶哭子悲。折桂搴蓮地芥然。當時人道便騰騫。白頭緋玉還堪笑。瀛閣鳳池揔少年。芹宮當日共聯翩。回首居然四十年。少壯繁華眞一夢。那堪白髮哭新阡。</text>
<title>挽族大父都正公 驥陽</title>,<text>寓祖始作室。活翁勤敷菑。孝友爲茶飯。詩禮是弓箕。癡庵趾厥美。科第摘頷髭。位德不相稱。林泉寄遐思。兼山有少男。祝螟式似之。純篤根天賦。祥和藹德儀。幹蠱材有裕。人道稱家兒。繡梓傳家集。礱石表阡碑。平泉一樹石。護持靡敢隳。蔭調未朞月。驟躋三品資。公乃不自由。曰我先德推。仁壽理可必。八耋膺遐祺。故都風物好。卒歲以遊嬉。忍說西河痛。淸福鬼所窺。孫曾峙鸞鵠。食報知在玆。從來晝夜理。在公復奚疑。耆德彫謝盡。門戶更誰持。顧余百不似。荷公深相知。憶昨溪舍春。三朔共追隨。有時硏黃暇。促席話心期。誰知十年別。奄成千古悲。衰病違執紼。南望涕空垂。</text>
<title>贈別金上舍幼用 驥善○丁丑</title>,<text>憶昨相逢共六旬。當時別淚已沾巾。情懷此日君休問。又老當時二十春。隱侯送別詩。古今稱絶調。然但言同衰暮則未必如吾輩之爲七十一二歲人也。杜工部所謂便與先生應永訣。九重泉路盡交期者。政是今日意象。別懷甚惡。而八耋病翁。非費精苦吟之時。偶思沈存中詩。惻然有感于中。尾聯用其語。而只改一字以協韻。此古人賦詩之義也。幸勿以古人詩句犯師兄見譏也。</text>
<title>病中手題一絶以見志 戊寅</title>,<text>卧便如尸坐塑如。兩忘身世一蘧廬。從今萬事都休了。親故無煩索報書。</text>
<title>余年老多病。廢詩不作久矣。偶看陸放翁詩酒樓僧壁留詩遍。八十年來自在身。經年謝客常因醉。三日無詩自恠衰等句。放翁年已八十。而蓋無一日不作詩。可見其精力之強而好詩之癖也。力疾書此以破戒。</title>,<text>病魔竆鬼老爲伴。糲飯藜羹飽則嬉。習靜渾如禪入定。忘機惟有鷺相知。驕孫學字工偸筭。廢硯埋塵懶洗池。不信放翁無一事。八旬猶自苦吟詩。</text>
<title>次權稺瑾 錫瑜 槐壇改築韻</title>,<text>雨露風霜揔是恩。輪囷老榦庇靈根。當年手植慇懃意。留待賢孫護築勤。手澤依依誰敢忘。蒼然一樹敵千章。從知未艾君家福。歸視庭陰與共昌。</text>
<title>病卧無寐。偶思杜樊川公道世間惟白髮。貴人頭上不曾饒之詩。可謂名言。然余見今世貴宦之人。例多蚤白。而山間食淡勤苦之人。年老而鬢髮蒼然。仍作一絶以反之。</title>,<text>公道誰言惟白髮。趨炎貴勢最先斑。山村老叟貧無力。鬢上銀絲買得難。</text>
<title>己卯元朝</title>,<text>殘臘峭寒凍未融。滿天風雪打牎櫳。春來消息尋無處。只在梅花最上叢。</text>
<title>挽詞[李在穆]</title>,<text>海邦有大士。白賁老丘園。星斗趨坪塾。金蘭講定軒。功深困勉錄。趣邃遯棲樊。重衋吾林慟。穩藏上舍原。</text>
<title>挽詞[李庭德]</title>,<text>紫海朝朝出日鮮。文明瑞運降儒賢。儒賢故國遺風在。說禮譚經八十年。丹邱百里碧山多。滄海遺珠恨柰何。大耋今年嗟不憗。白頭遙和倚門歌。</text>
<title>挽詞[柳健欽]</title>,<text>嶺海多賢傑。先生復一人。精思竆性理。大筆垂經綸。後輩今安仰。斯文日喪眞。微誠追莫及。先契更沾巾。</text>
<title>挽詞[金養鎭]</title>,<text>淑氣扶桑國。百年乃挺公。賢坊近楮里。世德襲蘭翁。孝友根天性。端嚴見素衷。聰明眞拔萃。鑽硏更加工。璧水歌芹藻。鷦棲掩籊蓬。烟霞勞夢裏。泉石入詩中。世事苓通付。塵機水雲空。墨帷滋歲月。玄草積磨礱。魯語疑增辨。曾經義衍竆。淵冰存一念。輪翼勉全功。瑞羽藏阿閣。奎精秘海東。如今摧魯殿。依舊柰吳蒙。相引曾違穴。束芻又不躳。公私一掬淚。無路訴蒼穹。</text>
<title>挽詞[趙秉時]</title>,<text>璧沼辭歸歲月深。明時儒望老泉林。毫蠶義理原頭解。左馬文衡隻眼尋。白首規箴宜範俗。玄經遺韻孰知心。海東氣數當陽九。極宿奎精共晦沈。</text>
<title>挽詞[族叔基恒]</title>,<text>黽俛和光占小成。遯山高卧外全輕。困知一錄皆竆理。衍義諸編盡據經。不是林樊無事業。如何廊廟阻聲名。於今更歎門衰薄。非巳非辰痛轉縈。重九峯前是我鄕。迢迢桑梓隔參商。十年一度相看面。萬語千言共吐膓。竹島吟成酬唱軸。花齋醉把淺深觴。有時說到湓廬講。不害初平聽在傍。</text>
<title>挽詞[族從有榘]</title>,<text>歲暮遯山獨掩扉。一般寒月照瑤徽。耐旋輪頂牢持守。細積蠅頭析蘊微。始識先生難復得。堪憐後學竟誰依。慵愚謾負規箴至。倀立冥途淚滿衣。玉暖冰淸逈寡儔。精華無盡腹中收。眞詮扁揭曾思訣。邃識溯洄洛建洲。一代仰名喬嶽鎭。七旬養靜水雲幽。儒林相向斯文吊。大嶺以南氣色秋。</text>
