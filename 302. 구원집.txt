<title>秋日登園北高岡 三首</title>,<text>無客無壺上翠岭。獨留秋日送悲吟。天邊雁斷人間事。岩畔花開世外心。戰地屢驚新白骨。勳名不到舊靑衿。鎭南消息今何似。梅福當年隱未深。自愛秋山行復坐。手持團扇障西風。野人穫稻夕陽裏。稚子得梨霜葉中。萬事無機看向盡。百年有命豈終窮。翛然獨返林亭暝。已見昏鴉集一叢。落景沈沈下遠空。柳塘初起鯉魚風。高秋消息來關右。老日容顏入鏡中。濩落有時捫舌在。蒼茫無處哭途窮。思君獨步黃昏月。折盡東園紫菊叢。</text>
<title>夜發山亭</title>,<text>被酒獨行時。月沈山逕微。暗村聞偶語。寒木起群飛。吾道優游是。人寰出處非。孤燈如有意。寂寞照荊扉。</text>
<title>獨起</title>,<text>獨起掇幽菊。田園秋景餘。林風投木果。溪雨薦嘉魚。淹泊寧論命。艱虞祗見疏。吾生太寂寞。不必草玄書。</text>
<title>詠躑躅。次伯氏韻。古詩</title>,<text>嘉樹生南國。容華絶世好。一來玉階前。千花皆驚倒。玲瓏倚晩霞。滴瀝當晴昊。綠幕黃簾久寂寞。佳人空對芳樽老。</text>
<title>偶吟。得橋字。四首</title>,<text>我家何在洛陽橋。三歲魂歸不待招。華嶽煙光晴曖曖。秦陵樹色暮蕭蕭。空嗟白日商量鬢。未卜黃金分占腰。一笑出門何處適。草間吟嘯足寥寥。右思鄕夢入天台渡石橋。仙人得我好相招。雲翹宅畔雖逢航。弄玉樓中不嫁蕭。此夜玉京聞鳳吹。何年金節踏龍腰。三山自與塵凡隔。一謫人間事寂寥。右夢仙綠陰斜覆赤欄橋。玉局來尋道士招。猛勢橫來渡江羽。陰機藏在守關蕭。壁驚亞父東西北。蛇壓常山首尾腰。誰謂紛紛戰鬪事。形如枯木已參寥。右圍棋松爲屛障竹爲橋。來不相辭去不招。古貌古心眞落落。秋花秋葉自蕭蕭。病難割愛惟思酒。貧到無資肯折腰。人事天時俱可見。寬心應是慰寥寥。右遣懷</text>
<title>聽子規 古詩</title>,<text>六月之夜月三更。前山子規還一聲。若訴鼎小有何冤。爾身應是農夫魂。今年旱災田欲燒。不憂鼎小憂飯小。</text>
<title>送伯氏遊嶺南</title>,<text>別離復別離。歲暮去何之。無食南遷遠。有書北寄遲。雪深萱草病。風急鶺鴒悲。莫使空留滯。池塘費夢思。</text>
<title>贈河山正</title>,<text>藉甚河山正。猗蘭赫葉芳。河間推學術。鄴下讓文章。流水武陵洞。落花淸遠堂。臨分無贈物。只有不相忘。</text>
<title>春望</title>,<text>高閣一登臨。春遊無限心。千花開錦繡。萬樹巧粧絍。蜀肆濃初濯。蘇機爛更深。層城日將夕。暝色遠沈沈。</text>
<title>秋景</title>,<text>白石淸溪錦樹秋。一聲長笛起高樓。人生可笑常多事。添得無端一夜愁。</text>
<title>次贈鄭元亮 晦</title>,<text>浮世悲歡雙鬢髮。暮年天地一陰陽。策驢興在秋風句。求友詩生伐木章。合浦白煙漁艇集。游宮紅葉亂鴉翔。他時二老成三逕。來往江湖日月長。</text>
<title>途中</title>,<text>紛紛宿霧罷。朝日照蒼山。雉起春蕪外。川鳴亂竹間。人煙兵後少。客思洞中閑。試覓桃源趣。臨風獨歇鞍。</text>
<title>偶吟</title>,<text>端居不自保。遠客令人老。江南五十州。綠盡王孫草。</text>
<title>度雲遏嶺</title>,<text>百步九回折。靑天無盡時。風林山鬼嘯。陰壑子規悲。噴薄飛泉響。虺隤我馬遲。還疑避盜日。辛苦過楸池。</text>
<title>富有村。飮族兄趙 悰 家。</title>,<text>翠屛千疊似仙居。一道淸江萬竹疏。三月鶯花寒食後。半山樓閣雨晴初。昇平大府眞無敵。富有名村自不虛。夏簟琅玕杯琥珀。主家陰洞問何如。村有駙馬淳原尉宅。故及之。</text>
<title>過鄭松江故宅</title>,<text>鶯啼幽谷午。門掩綠潭春。亂竹侵行迹。芳尊落暗塵。悲涼身後事。寂寞眼中人。獨有西州客。空山淚滿巾。</text>
<title>春日訪梁同年 千運</title>,<text>山深疑地盡。谷轉是人家。馬踏初靑草。鶯啼已落花。竹亭延客步。松壑走溪斜。更待春星動。良宵晤語多。</text>
<title>石底村</title>,<text>無等山前雲霧屯。東風吹盡野芳新。人騎瘦馬疲行逕。鳥勸提壺賞暮春。景物紛紛供宴笑。倦遊草草費吟呻。何時却得田園去。坐對松醪岸葛巾。</text>
<title>巾法里</title>,<text>坐滯春城雨。昏昏睡起遲。澗喧移石處。山靜捲簾時。最愛桃花濕。深憐燕子飢。吾人亦物累。何處定生涯。</text>
<title>芳草</title>,<text>靑靑芳草春。遊子淚沾巾。何事不歸去。南人笑北人。</text>
<title>黃昏</title>,<text>已失黃昏約。空留白苧巾。春樓一夜雨。獨起斷腸人。</text>
<title>次辛逸休 長吉 韻留別</title>,<text>水國春風後。連陰晦未晴。鶯花隨遠客。杯酒話平生。草草新知樂。茫茫獨去情。男兒家四海。不必計歸程。</text>
<title>次林子愼 𢢜 寄詩。十二韻○排律。</title>,<text>東南人物藪。合沓事多驚。詞翰惟騷雅。湖山蘊秀英。此聲誰最得。之子氣彌淸。風雨人間事。林園世外情。文章祗自樂。勳業竟浮名。浩蕩秦庭哭。蒼茫杜老行。艱虞傷往日。旅泊信歸程。餘力齊三士。斯文魯兩生。但期然諾重。應不許身輕。天地兵猶在。江潭月自明。賞心憐竹友。知命謝錢兄。獨有春深別。囊詩寄錦城。</text>
<title>春風</title>,<text>偶逐春風來。更逐春風廻。湖南萬花柳。謂我春風友。</text>
<title>訪林同年 愃懽 昆弟 四首</title>,<text>春日我行求我友。春山寂寂鳥鳴時。湖中小隱迷花竹。海內忘形索酒詩。勝地只應千里遠。片言還是百年期。滄洲漁釣平生念。世事悠悠本不知。南紀雲煙千里明。東風樓閣捲簾旌。江橋向日篔簹長。沙步尋芳杜若生。船唱竹枝蠻市午。水連揚子越山晴。欲招詩老談淸絶。今古茫茫一愴情。暮氣昏昏漁浦隈。山光水色俱佳哉。潮聲欲趁客初至。月魄未生梅獨開。已辦淸尊慰寂寞。更連春夜仍徘徊。歸來獨對錦城雨。猶自神遊江上臺。羅府蔥籠花木稠。靈山橋北錦城頭。迹同王粲應多難。文似相如故倦遊。旅食獨驚寒食近。林園不禁故園愁。東風綠盡王孫草。更踏江南何處州。</text>
<title>錦城</title>,<text>錦城雲氣晝氛氲。中有高城鐵作門。萬歲千秋鎭南紀。尋常妖孼散飛蚊。</text>
<title>羅府夜</title>,<text>重城高閣暮沈沈。紫陌香街帶柳陰。宴罷使君千妓散。漏傳金鎖百花深。銀釭半隔蘭芬氣。暗路遙聞鼓吹音。獨對淸尊明月下。良宵空起故園心。</text>
<title>過嘉林驛</title>,<text>古驛春風裏。空庭細草齊。近人飢鼠出。爭木野鴉啼。栝柏垂陰覆。篔簹裛露低。夕陽千古意。行客自東西。</text>
<title>春愁</title>,<text>草色靈山浦。春愁獨倚門。佳期在何處。夢斷楚臺雲。</text>
<title>草洞。謁諸同姓。二首</title>,<text>吾祖昔居此。傷心幾百年。湖山新井里。松竹舊風煙。枝葉無人問。波瀾是處傳。願言敦族姓。常棣有遺篇。我李昔種德。斑斑見子孫。勳勞報王室。紱冕半中原。飄泊憐同姓。孱愚愧後昆。慶流殊未艾。應復見高門。</text>
<title>寒食。過南平吳家亭。醉姜 恜 酒。二首</title>,<text>酒盡殘花落。歌隨暝色催。淸江何處去。遠客自生哀。月明寒食夜。花發綠潭春。細柳深藏客。淸歌遠趁人。</text>
<title>留別朴百原 孝誠○二首</title>,<text>海上相逢是偶然。舞筵歌席興仍牽。不堪分袂更回首。王粲樓頭花滿煙。春山煙雨綠漫漫。遠客登樓意不閑。莫怪留連紅妓飮。滿城花柳似長安。</text>
<title>贈金之任 胤</title>,<text>舍北千竿竹。湖南萬古春。端居自寂寞。不是草玄人。</text>
<title>贈靈光倅金汝秀 尙寯</title>,<text>氷壺玉鏡明襟期。藉甚聲名超等夷。御史澄淸攬轡日。使君慈愛臨民時。爽氣西山入白笏。梅花東閣挑新詩。棲棲乞食者誰子。厭聞畫角城頭吹。</text>
<title>務安海上作</title>,<text>維南近吳越。物色頗相關。野竹湘妃廟。春潮伍子山。風煙千里闊。島嶼百年閑。直欲乘槎去。無論行路難。</text>
<title>發眞溪</title>,<text>一雨連夜吹。南湖春水生。雲歸夢壇渡。花發錦山城。杳杳孤帆去。茫茫何處行。滄波萬里外。不盡故鄕情。</text>
<title>客夜</title>,<text>中宵雲氣走龍池。苦竹春聲淅瀝時。螺海月沈鮫婦語。錦城花濕蜀魂悲。凄涼遊子三更夢。寂寞閑愁七字詩。明日飄然更何處。長亭煙柳笑歸期。</text>
<title>百事</title>,<text>百事不如意。男兒貧賤時。塵土棲棲態。田園卒卒期。學道祗從命。爲文不救飢。寒暑自相代。我何咨嘆爲。</text>
<title>碧草</title>,<text>碧草明人眼。黃鸝喚客愁。春風多少事。獨倚仲宣樓。</text>
<title>贈洛妓萊山月</title>,<text>自信嬋娟誤狹斜。豈知零落在天涯。塵埃一失城南道。風月空隨海上花。恨滿筽州春草綠。夢驚金谷夕陽多。韶顏不借年華晩。紅燭淸尊奈爾何。</text>
<title>與靈光倅遊法聖浦。次姜博士太初 沆 韵。</title>,<text>滿目江湖春。同舟南北人。歸潮隨伍相。急雨走波臣。紅妓呈金爵。華廚供玉鱗。悠悠滄海外。此會定難頻。</text>
<title>戲題 三首</title>,<text>佳人薄怒豈無情。旋逐秋波與目成。別是風流將戲劇。夜隨雲雨下筽城。憔悴相如故倦遊。鳳凰才調足風流。情知不及劉師命。却被炎州一笑留。交情雖淺別情深。斷送平生鐵石心。莫作湖州狂刺史。重來怊悵綠成陰。</text>
<title>竹枝詞 三疊</title>,<text>長沙館前草萋萋。越王臺上鷓鴣啼。來時白雪江南路。去日楊花撲馬蹄。楊花飛去落誰家。紅粉樓頭春日斜。蕭蕭郞馬向何處。門掩桃花風雨多。江南江北風雨時。春花春草怨別離。羅巾暗記夢中語。後夜相思歌竹枝。</text>
<title>所思</title>,<text>枯盡相思樹。看他碧海塵。長沙無限酒。不醉有心人。</text>
<title>宿長沙館</title>,<text>梨花帶月落。杜宇響空山。怊悵無人夜。高樓不勝寒。</text>
<title>過四神院</title>,<text>春陰着樹雨如絲。虛館寥寥客到遲。暫借馬韉成午夢。江南風月最相思。</text>
<title>金溝縣納涼</title>,<text>碧樹陰成綠草齊。小窓終日聽鶯啼。尋詩忽忽生殘睡。却要微涼畫閣西。</text>
<title>次沙溪堂韻 堂主。南原士人。</title>,<text>徐孺淸風湖水東。房公高臥白雲中。賢孫器業無今日。舊宅門墻有老松。北學典刑餘仿像。南留題板映玲瓏。從知出處俱能繼。坐看扶搖勢未窮。</text>
<title>再次</title>,<text>采苓何必首陽東。漁釣猶甘一壑中。千卷古人看過籍。萬株吾祖種來松。山當小築光常滿。水到前溪響更瓏。別是他年訪戴客。扁舟夜雪興難窮。</text>
<title>懷州夕望 二首○乙巳○守長興</title>,<text>夕浦初廻雁。寒城正落潮。淸秋望故國。孤憤託長謠。賈誼才難盡。虞翻鬢易凋。楚南終古恨。魂斷竟誰招。憶佛山頭烽火明。懷州城上暮笳聲。秋風嫋嫋吹南國。遠客思歸白髮生。</text>
<title>汭陽橋。辭贈白善鳴。振南</title>,<text>橋頭遊客邀楚姬。望月臨江歌竹枝。東齋寥落一尊酒。我獨不如年少時。</text>
<title>遊天冠山。醉題戲東庵僧。</title>,<text>東林老釋名圓徹。南國詩仙字立之。一笑相逢千載後。海山黃葉落殘時。</text>
<title>秋思</title>,<text>秋日自蕭條。空齋益寂寥。已無蟬嘒暮。空有燕辭朝。菊蕊寒岡落。楓香錦水搖。相思有明月。目極海天遙。</text>
<title>戲贈姜太初 三首</title>,<text>十年猶記尊前笑。一紙還憑夢裏情。虛負春風歸寂寞。浪敎靑鳥寄丁寧。憶花猶似看花時。細意重尋亦未遲。只是當時已如夢。卽今何處問佳期。當時白雪高難和。今日行雲杳莫尋。爲報筽城風月道。春來不負看花心。次韻 幷序○姜沆萬曆丙申。金休庵之守靈也。余以民事太守。間見如客。九畹李使君以上舍薄遊湖南。一日過之。風範端凝。一坐盡傾曰。守有貴客。休庵出歌妓雪雲佐酒。因使侍枕。而雪兒方有私於郡衙。不甚懽狎焉。是年。九畹登第。越乙巳。自騎省出守長興。雪兒初出樊籠。從余願導意於使君之傍。九畹聞之。以三絶回寄。令余屬和。嗟乎今日之李使君。卽前日李上舍也。而雪兒之前倨後恭。何意也。因念丙申之至乙巳十年間耳。而人事之變遷如是。則物情之炎涼。有不暇論也。噫。當時笑電雜嗔霆。今日行雲自有情。老子剛腸金百鍊。任他芳信浪丁寧。長卿風采聳當時。堪笑文君見事遲。奚事尊前靳一笑。卽今憔悴待春期。東華門外信沈沈。不道仙蹤更莫尋。纔出墨池登雪嶺。半生應悔費春心。</text>
<title>詠碧玉</title>,<text>故國繁華事。春宵夢寐多。瑤琴時度曲。泣對海棠花。</text>
<title>月夜</title>,<text>得月還添恨。傾罍未解憂。靑山獨鳥外。何處是筽州。</text>
<title>旅館卽事</title>,<text>綠暗空庭夜正遙。露涼孤館酒初銷。花隨風去春將暮。事與心違鬢已凋。望帝不來山寂寂。愁人無語雨蕭蕭。三年一夢猶知路。每逐東風到洛橋。</text>
<title>贈圓徹師 古詩</title>,<text>蓮花長老無人見。松貌鶴骨眉覆面。一入支提深復深。維摩丈室行方便。碧眼闍梨來學經。香生古龕風泠泠。鯨鵬大海一鉢裏。吳越雲山萬點靑。下視世界恒河沙。空中天雨蔓陀花。老柏古石俱信法。願力自大空三車。愧我乾沒紅塵踪。隨緣一聽東林鍾。茗罷禪齋接軟語。蒲團竹麈道氣濃。飄然何處携琴客。滿樹梨花石壇白。意闌三笑出虎溪。回看一朶靑山色。</text>
<title>君山聞笛 月課</title>,<text>忽發如恒急。俄聆似却閑。月從湘浦轉。風引岳陽還。楚鬼幽篁裏。鮫人積浪間。不眠孤棹客。中夜倚蒼山。</text>
<title>榕葉滿庭鶯亂啼 月課○古詩</title>,<text>熊祥高閣春雨晴。榕陰竹樹風光生。故園千里已無望。黃鳥一聲空復情。却尋幽谷定何意。未借上林還自鳴。山長水遠歸飛急。安得如渠雙翅輕。</text>
<title>杏園 月課○二十韻○古詩</title>,<text>廬山固奇秀。下有湓江源。寬敞無人地。杏樹百頃園。昔者董仙人。茲焉避塵煩。藥壺以療病。惠洽千家村。敎取倚雲株。與之成約言。提携塞蹊逕。封殖當籬藩。養成未云幾。煙雨滋深根。開花爛錦綺。的的其實繁。枝低淸溪水。葉陰碧草原。飛鳥不敢啄。遊蜂亦停喧。賣與世人喫。雇直更不論。收穀盈器止。白虎當道蹲。但有貪夫來。張牙旋追奔。神仙好狡獪。禽獸如篪塤。韓康跡徒祕。陽伯道未尊。吾聞服丹杏。此法傳軒轅。願言依樹下。結屋枝作門。金鼎鍊新成。色味俱淸溫。半夜天鼓鳴。玉津相和呑。童顏長美好。千歲閱乾坤。</text>
<title>淘井 月課○十韻○排律</title>,<text>寒食近淸明。風煙古楚城。家家催木燧。處處鬪膠餳。別有淘泉井。還聞抱甕罌。榦傾流惡出。磚隙恃源盈。色瀲銀床凍。香添石斛淸。團龍深注餠。糝玉細調羹。好事高僧話。新詩老守評。碧雲回望合。靑草滿池生。東閣瀟湘景。南園蝴蝶情。酒醒藍尾午。門外賣花聲。</text>
<title>題錦湖亭 亭主金汝俊來求</title>,<text>蜀郊聞有子雲廬。知爾幽棲計未疏。淸景自隨滄海鶴。老夫曾食汭江魚。尊開杜曲賢人酒。案展華陽道士書。更覺板輿懽意足。任他浮世縛簪裾。</text>
<title>送春</title>,<text>風光何事苦相牽。別我煙花未謝前。但使金尊長滿眼。綠陰芳草勝春天。</text>
<title>次萊州雜詠 十七首○丁未○守東萊</title>,<text>獨立傷心千古時。誰敎蠻觸國於茲。西風荒草籬籬處。滿目殘陽笛自悲。右萇山國聖祖鑾旂駐此山。千秋猶似拜龍顏。英靈想在鈞天裏。欲奏咸韶一上攀。右太宗臺手把芙蓉形與似。翩然金節杳何之。應從碧海龍宮裏。閑誦黃庭七字詩。右謙孝臺聞說神仙長不死。興亡歷歷漢爲唐。人民城郭今如此。孤鶴歸來亦自傷。右蘇瑕亭中土辭歸只錦衣。鷄林黃葉晩依依。枯桐一片伽倻趣。千載兒娘習舊徽。右海雲臺曉星殘月對橫斜。一曲琴聲浪拍沙。今古戀君多小意。滿畦春雨濕黃花。右鄭瓜亭浩蕩風濤千萬里。白雲天半沒孤臺。扶桑曉日車輪赤。常見仙人駕鶴來。右沒雲臺萬甲鯨鯢烹不得。巍然高峙竟何功。若爲遮斷東風便。倒擲凶帆遠碧穹。右釜山禍首軒轅濟不通。從敎卉服接洋中。如何更有乘槎使。玉帛區區奠鬼叢。右對馬島誰將古事記盤盂。靈嶽神魚佛勢俱。布地黃金龍吐水。千年尊信衆香徒。右梵魚川陰火歊歕石井傍。溫湯活活出林長。我來晞髮扶桑日。淨澈塵心體自康。右溫井善人種德宜多後。冠蓋翩翩謁古墳。今日斷碑春色裏。繄吾無狀屬仍雲。右鄭文道墓愛民許國今何記。延海城池蓬海碑。可惜平生無大位。徒令遺澤在天涯。右李廷馣碑隻手橫瀾事不如。空留英爽小祠虛。未知宣武功臣券。爭勝他年太史書。右宋象賢祠受性於天我亦人。天涯無日不思親。邇來偏感從孫孝。綽禊依然古水濱。右玉孝子東臺之水淸漣漪。臺上春風傷別離。王孫一去年年思。岸有芷芳汀有籬。右東臺觀政如斯不在多。我公新館想婆婆。經營肯待齊民費。宴處常敎衆客羅。右別館</text>
<title>平丘驛。與淸陰金叔度 尙憲 同宿。次韻。四首。○戊申。○觀察關東。</title>,<text>亂水喬林隱野扉。一庭秋氣豆花時。今宵月色同看處。世事悠悠本不期。破驛蕭條不掩扉。相逢淸夜月明時。東西南北何曾了。唯有靑松歲暮期。夢中曾叩洞仙扉。萬疊煙霞獨往時。怊悵今來却不見。此生還與夢中期。水邊隨處可衡扉。浮世虛名亦一時。晩逐無心白鷗鳥。綠蓑靑篛共君期。</text>
<title>月溪</title>,<text>淸淺月溪水。悠悠何處歸。客心迷故國。秋思屬苔磯。按節身還遠。歸田計又非。西風正凄切。落葉滿山飛。</text>
<title>龍津</title>,<text>東關雙節映秋天。古渡西風葉滿船。無數世人行役裏。煙沙空屬白鷗眠。</text>
<title>娛賓驛</title>,<text>黃昏驛吏掃蓬堂。絡臂靑麻進客觴。地褊未嫌迎送薄。滿盤山果亦堪嘗。</text>
<title>砥平。待徐施伯 景雨 御史不至。先發却寄。</title>,<text>龍門古縣客來稀。秋草生庭吏事微。山色一簾煙未散。蟬聲千樹葉初飛。不堪離思縈金節。且把吟詩待繡衣。回首碧雲愁日暮。野禽何事又催歸。</text>
<title>原州新月軒</title>,<text>餘霞橫古峽。落景下平原。樹色秋逾碧。溪聲暮更喧。無才愧玉節。有病廢金尊。不盡蓴鱸興。今宵夢故園。</text>
<title>病中夜吟</title>,<text>鶴城孤館月娟娟。門掩寒蟲獨枕前。錦樹一庭秋意足。大江千里客心牽。溪山信美時難賞。簿牒雖稀病又纏。萬事卽今惟寂寞。錯敎人道是登仙。</text>
<title>酒泉路中 二首</title>,<text>松碧楓丹倂菊黃。殘霞一抹更斜陽。怪來如入波斯邸。眼纈盈廛百寶光。盡日無人峽裏行。風泉不厭逐來聲。前看遠樹明如錦。却是徐煕畫不成。</text>
<title>酒泉</title>,<text>汝陽當昔欲移封。此地眞吾所願從。不借杖頭三百掛。徑須連飮日千鍾。</text>
<title>淸虛樓。別亞使。</title>,<text>樓上秋風白露寒。峽天星斗夜闌干。留君共聽長江水。更覺明朝別意難。</text>
<title>次企齋韻又贈</title>,<text>問子如何太瘦生。關東風月苦將迎。江山到處長乘興。詩酒如今最得名。高棟浮雲淸夜氣。空林落葉動秋聲。明朝又作臨岐別。愁聽沙頭一雁鳴。</text>
<title>又次企齋</title>,<text>萬事人間俱等閑。獨携琴劍看名山。玉堂金馬靑雲上。老柏香楓古峽間。謝眺詩章秋後作。金剛仙路夢中還。傳聞洞府丹砂熟。暫借刀圭欲駐顏。</text>
<title>李正郞 潔 携酒來訪 古詩</title>,<text>山村一壺至。重謝慇懃意。浮生北去雲。世事東流水。淸虛樓上一沈吟。撫劍且爲相知心。歲晩從公雉嶽裏。雲林採藥深復深。</text>
<title>寧越道中</title>,<text>三班迎送倦紛紛。每向靑山觸白雲。何處最傷行客思。魯陵寒葉雨中聞。</text>
<title>錦江亭。次韓益之韻。</title>,<text>峽束淸江轉。林廻細棧通。孤亭平背石。哀壑窅生風。客夢灘聲壯。鄕愁月色空。因悲魯陵事。獨立亂山中。</text>
<title>魯陵行 古詩</title>,<text>魯山君墓越山裏。黃草白楊風四起。生存華屋衮冕尊。世事反覆無不至。畢竟天意有所歸。區區六臣徒爲爾。錦江亭上一輪月。聲聲蜀魄心如醉。羅巾染血埋不得。化作長虹滿空紫。凝川老子一封疏。聖朝尙修香火祀。我有哀詞動鬼神。地下褚淵先媿死。若道當時不盡哀。墓前石人應墮淚。</text>
<title>寧越校生行 古詩</title>,<text>寧越校中謁聖罷。淸晨考講明倫堂。躚躚學子二十輩。俱挾大學經一章。試問斯書誰所作。瞪目移時左右視。又問夫子是阿誰。茫然不知何姓氏。汗流如漿尻益高。只稱妄發聲鳴悲。其餘一座皆如此。我亦深顰遽止之。訓導之來日攘鷄。黌堂變作逃賦地。不敎民戰謂殃民。矧伊窮鄕下賤士。赤子入井反擠之。將渠何忍充軍簿。薄施夏楚亦云苛。朝廷文治胡不普。嗟爾之徒豈其辜。道喪千載無眞儒。安得文翁化蜀都。于今大道日榛蕪。敎化不行嗟爾徒。</text>
<title>平昌</title>,<text>鳴螺引我入深山。盡日丹楓白石間。遙望隔溪茅屋下。一群人物百年閑。</text>
<title>星磨嶺</title>,<text>迢遞星磨嶺。蕭疏雨送秋。千林紅葉盡。萬壑白雲愁。上上高無極。回回勢不休。人間有平地。何事獨冥搜。</text>
<title>阻水碧呑驛</title>,<text>常時溪上路。蒼壁鳥纔通。雲釀連宵雨。波舂盡日風。難憑鑿山力。未借濟川功。獨立津亭暮。還如阮籍窮。</text>
<title>旌善</title>,<text>差差白石境。小邑半蒿萊。老吏催參稅。遺氓說水災。呑聲皆欲訴。觸目盡生哀。獨立平沙岸。寒風日暮來。</text>
<title>百復嶺</title>,<text>鼓角如聞鳴地中。旌旗忽見映天東。眼前滄海星霞氣。足底岩巒草木風。西壓劍門爲匹敵。南瞻庾嶺角雌雄。千回萬曲人如蟻。終古峨峨勢未窮。</text>
<title>竹西樓凝碧軒</title>,<text>山木蒼蒼圍石門。海風淅淅鳴郊原。一千里外客行遠。五十川頭秋景繁。已得賢人掃高榻。更携美酒陳淸尊。平生不負壯遊事。九日登臨凝碧軒。</text>
<title>召公臺。望鬱陵島。二首</title>,<text>玉兔金烏不暫閑。安期海上閱人間。秦童去後無消息。萬古雲濤一抹山。雲山千疊隔中州。滄海浮空靜不流。今日召公臺上望。蓬萊咫尺使人愁。</text>
<title>觀日出行 古詩</title>,<text>天容微紅海色碧。祥雲出沒扶桑域。一陣泠風萬里來。群仙幢節光相射。平波溶漾如流汞。約束鯨鯢不敢動。巨靈屓贔高掌開。天女縹緲雙袖捧。霞車雲蓋爭來迎。赤蚪紫鳳芙蓉城。千奇萬怪乍有無。金翅奪得如意晶。初窺一片金。漸吐半箇璧。峨峨三朶花。鍊鍊五色石。碧瑤壇擎漢宮盤。紅羅帳掛秦臺鏡。表裏虛明洞相照。圓精搖蕩光難定。淮南三足穢太淸。斯語誕謾眞不經。世人但見天上照。誰知元自地中明。九州微茫眠萬國。回看一皺崖谷黑。召公臺高一萬丈。竦身嵬目立於獨。發揮正陽營河車。噓吸沆瀣飧朝霞。枯槁不逐羨門子。採掇心神養至和。彭祖巫咸皆已沒。孔子大道無時畢。願與下土開群蒙。萬古不亡如此日。</text>
<title>望洋亭</title>,<text>天海相連不盡靑。秋風萬里客登亭。盪胸三島連鼇背。極目孤槎上漢靈。蜑子岩嶅抽老鰒。仙人沙路挈長甁。茲行亦極人間樂。何用安期在杳冥。</text>
<title>採鰒行 古詩</title>,<text>望洋亭前老潛手。遊戲波濤若飛舞。腰懸大瓢引細繩。唐突直試驪龍口。斯須却滾浪花出。氣作長虹叫餓鶻。天寒海水皮肉凍。炙背岩間燒榾柮。一回沈水一箇鰒。終日矹矹不入腹。歸來却被官吏驅。纔得陳倉數斗粟。憐渠一生風波裏。契闊不足喣妻子。海中長鯨如雪山。相殘不及貪珠吏。君不見朱門豪貴事。宴席歌舞留連日。炮炙餘殘廚下生蟲蛆。滿地淋漓犬不食。</text>
<title>寒松亭行 古詩</title>,<text>寒松亭名滿一國。紛紛世人皆願識。我亦因之訪仙蹤。風濤一望心先惻。坡陀古丘荒葛垂。寒松不長盈尺枝。惟見沙頭狐兔迹。天寒啄啄群烏飛。丹爐石臼已埋地。四仙不見秋風裏。碧海茫茫難記眞。千秋萬古長如此。攢眉上馬促歸去。海山何地無佳處。寄謝悠悠世上情。勉旃求實不求名。</text>
<title>鏡浦臺</title>,<text>高臺傾側江橋拆。隔岸長松掃地無。埋沒江山喪亂罷。因循官吏瑣庸拘。煙波浩蕩廻仙馭。風月凄涼屬釣徒。千古難呼石磵老。紅粧臺畔獨踟蹰。</text>
<title>許李臺</title>,<text>許悰謀略傳千載。李陸文章動一時。今日小儒還玉節。舊臺蕭瑟白雲悲。</text>
<title>海濤</title>,<text>組練三軍楚壁開。戎裝戰鼓薄天來。橫拖玉帳人邊擁。倒捲銀山馬首摧。更把驚雷纏地脈。却和晴雹灑岩隈。千年悍石眞強項。剛被舂撞日幾回。</text>
<title>江陵大水行 古詩</title>,<text>江陵大水軒天地。倒捲東溟千萬里。猛勢橫超大嶺關。餘波奮擊扶桑涘。群龍百隊爭飛去。海若馮夷各相鬪。雷風合沓電閃光。揮廓奔騰倏先後。五臺山尖萬丈高。崖崩谷斷虎豹號。軯鍧迅薄振萬壑。水中出火木石敲。退飛白鷗伊川谷。何來海艓昭陽曲。劃然一聲山河裂。長堤捲拔千年木。海濱居民幾千人。相隨一一葬魚腹。孤城南畔走白沙。滄海桑田在朝夕。浮苴百丈掛睥睨。碧瓦朱欄盡傾仄。蕭然一道關東境。至今如聞鬼神哭。官家或時蠲徭賦。其奈國用元不足。漢法天災丞相死。當時䁑睒群兒喜。徒能一語不足畏。罔念天戒如提耳。縱使堯湯遭此厄。更也何妨日月蝕。聞道今年鯀殛羽。從今海內時雨若。</text>
<title>洞山驛。次企齋韻。</title>,<text>滌盡人間無限愁。飄然身世寄滄洲。東來未補絲毫事。徒恃君恩作浪遊。</text>
<title>襄陽軍士行 古詩</title>,<text>首絰身衰者誰子。再拜伏地呼不起。細語隱喉如有云。氣力疲困幾欲死。曾行懿仁三年喪。已受一幅免役榜。今又製服大行王。似欲炫燿希非望。我初聞之驚且顰。人間有此眞忠臣。却聞傍人相告語。村西某甲善欺人。名編軍簿尙落拓。平日有行同白跖。圖得官家一切恩。要免今秋上番役。笑渠用心頗短淺。翻被一問肝肺見。何如學取僞周公。端拱居然受漢禪。君看墨名儒行流。德合一隣徵一州。欺世盜名人不覺。襄陽軍士眞拙謀。</text>
<title>洛山寺 二首</title>,<text>兜率靑山上。蓬萊碧海中。樓臺盤古磴。波浪接長空。俯看鼇頭日。平臨鶴背風。眞仙如可見。目極彩雲東。夜靜濤逾壯。樓危寢更淸。海風吹佛冷。山月照人明。五嶽尋眞事。雙林訪道情。凄然獨起坐。直到曉鍾聲。</text>
<title>書洛山住持軸</title>,<text>萬慮今方盡。三山直可求。西風吹古劍。獨倚寶陀樓。</text>
<title>留別楓浦 兼贈楊萬古</title>,<text>太守今山簡。諸生舊子雲。風流更覺勝。遊賞亦多聞。古寺深秋坐。名香靜夜焚。林風與山月。悽斷惜相分。</text>
<title>仙遊潭</title>,<text>和風輕浪白鷗鳥。細雨鳴沙紅海棠。玉臺寶鏡春光裏。如入名姬小洞房。</text>
<title>永郞湖。又贈楓浦。</title>,<text>已得休心法。看公鶴骨淸。仙區皆勝迹。人世摠浮名。浪涌鷗廻渚。沙鳴馬去程。永郞湖日暝。留醉敍餘情。</text>
<title>淸澗亭</title>,<text>三杯卯酒眼生花。暫借枯梧夢到家。忽覺白鷗飛起處。小亭晴日浪淘沙。</text>
<title>杆城詠月樓</title>,<text>悵望嫦娥碧海隅。銀蟾玉兔杳難圖。蓮花色出龍王宅。桂子香飄玉帝都。跨去長鯨吟醉李。飛來一鶴夢仙蘇。紅欄十二金風冷。滿袖輕霞弔影孤。</text>
<title>乾鳳俊師追及海山亭。次鵝溪韻贈之。</title>,<text>一筇乾鳳出。追訪不辭勤。夢覺靑山月。心空碧海雲。高城楓葉落。淸夜桂香焚。欲結金剛願。師能讚偈文。</text>
<title>楡岾煕上人來乞詩 二首</title>,<text>自是存心帝釋宮。雙眸炯碧兩顏紅。關東節使成何事。得失紛紛塞上翁。萬丈雲山來得得。千莖霜髮老垂垂。茲行亦有忙心事。留待他年別贈詩。</text>
<title>海山亭</title>,<text>碧玉鋪陳白玉屛。天工粧點海山亭。桂林楓葉俱增彩。鵬背鯨牙各露形。王母霞觴雲裏捧。軒皇廣樂月中聽。層霄萬里西風勁。獨待靑蛇過洞庭。</text>
<title>望金剛</title>,<text>下臨無極上呑空。爭揷芙蓉玉鏡中。氣像秋冬春夏異。精神一萬二千同。群仙鶴駕靑天月。大佛鍾船碧海風。待我他時九節杖。毗盧絶頂會當窮。</text>
<title>望三日浦</title>,<text>爲有人間累。悤悤逐馬塵。不看三日浦。如負百年身。碧海峯巒古。丹書字跡新。白鷗還舊友。容我海棠春。</text>
<title>瓮遷</title>,<text>躋險不知汗浹背。下來平地方驚神。誰敎倭子忽飛渡。可惜朝鮮無一人。</text>
<title>淮陽途中</title>,<text>西風吹客鬢蕭蕭。九月交州葉盡凋。亂石廢田經水患。傍山空屋避兵徭。危途瘦馬行欹側。破驛孤燈影寂寥。王事不堪征役苦。故園歸思夢迢迢。</text>
<title>新安驛</title>,<text>日暮新安驛。空林鳥雀哀。亂離曾一過。旌節又重來。古道秋風滿。深山暮景催。還同遼海鶴。千載獨徘徊。</text>
<title>土城</title>,<text>弓王當昔築斯城。萬杵登登不日成。控引北原形勢地。提携東貊折衝兵。未容人物推眞主。誰與兒孫享太平。金鏡夢中蕉覆鹿。暮煙衰草古今情。</text>
<title>古東州</title>,<text>滿峽煙霞氣。深秋草木愁。興亡眼中事。歷歷古東州。</text>
<title>採參行 古詩</title>,<text>大嶺東西千萬山。靈根仙草生其間。化爲人面或羊角。上品之良稱紫團。採得鍊成金匕藥。回生起死眞絶特。三椏無踁走中原。爭致千金不論直。松京富商漢京賈。關路聯翩不知數。細馬輕裝如射隼。堆牛岩谷迎山戶。手中該曹黃紙帖。紛紛滿庭如秋葉。利源一開難盡禁。何況詔使當迎接。陰森椴葉千重嶺。三尺長鑱白木柄。輕身虎豹不避險。往往巓崖墮人命。潛行却被官使知。草中竄伏如驚麋。傾筐搜穴恣隳突。繫妻累子鞭扑之。卽今餘糧大化中。空山四壁生悲風。牧民之官勢敦迫。忍使威脅傷疲癃。昔者或得專車骨。今之所採如毛髮。地力已盡民力窮。山精夜泣坤靈喝。曾聞黃漆如金湧。不時盡取今絶種。此物亦知無幾存。從來至寶難常用。禍首神農嘗百草。令人父子不相保。安得移山塡海平。茫茫萬里耕桑土。</text>
<title>伐木行 古詩</title>,<text>南山千聲呼耶許。北山萬聲呼耶許。呼耶不絶日復日。聲聲正在山深處。丁丁椓椓山殷雷。平地委積何崔嵬。白挺如風前導喝。敬差使者監督來。曳出層溪作大筏。萬牛流血皆僵蹶。下者原藪或可移。高者岩嶅不能越。深山日夜哭嗚嗚。父收子尸妻載夫。草衣木食路傍死。關東水災古所無。野火焚燒風雨頻。徒令杞梓終成塵。千年遺養一日棄。可憐人物俱傷堙。龍山江口白如雪。箇箇自出蒼生血。南蠻未馴北狄橫。卑宮土階何時節。君不見太廟都監買材分紛紛輸入公卿門。王家法宮半未成。先起大宅高入雲。</text>
<title>孤石亭</title>,<text>亭亭孤石水中央。上有一株松木蒼。絶似武皇承露掌。還同菩薩白蓮場。神仙夜月響環佩。客子秋風携酒觴。衰世誰能救我壽。岩中石髓如翻漿。</text>
<title>次李丈 文顯 韻 二首</title>,<text>伯父與公爲內叔。賢郞於我卽年兄。不堪存沒重逢處。淚滴西風落日黃。深峽煙霞欲暮曛。高亭綠酒送微醺。端居手植千株菊。正是迷花不事君。</text>
<title>淸平寺。題僧軸。六首</title>,<text>閑逐孤雲入洞行。上方臺殿暮鍾聲。山僧莫道尋秋晩。落木寒泉思更淸。步入淸平石路危。秋風落葉滿山時。十年形役成何事。愧殺南池照鬢絲。西川落葉下紛紛。古殿燒香坐夜分。明日昭陽江上路。靑山回首見歸雲。千載知心眞樂公。飄然來臥白雲中。龍鍾未遂歸田計。歎息空山落木風。無奈山僧苦乞詩。白雲明月不前期。秋齋半夜聞淸磬。絶勝東遊碧海時。淸平八景人能說。我獨偏思一段奇。滿樹梨花明月夜。千聲杜宇倚樓時。</text>
<title>淸平八景</title>,<text>白月當空滿。靑山與世辭。經來開寶日。寺刱朴羅時。古跡妖僧去。深秋木客悲。西風吹老柏。落葉響枯池。右淸平寺眞人學面壁。一塵坐高庵。寥廓千方見。虛明萬像涵。梵淸留鶴聽。禪寂許龍參。火宅迷窮子。歸來面發慙。右見性庵我來古仙洞。不見紫芝翁。長嘯白雲外。永懷明月中。煙霞夙計誤。宇宙茲山空。忽忽且塵世。歸輿生夕風。右仙洞解紱靑山近。乘軒紫氣浮。一庵雙膝坐。萬事百年休。古道今寥落。吾生自謬悠。谷神應不死。何處更天遊。右息庵縞帶緣蒼壁。琮環瀉碧濆。値風爭作響。因雨細成紋。客鼎和煙煮。僧甁取月分。翛然發深省。直到夜中聞。右西川千林錦障擁。一畝鏡奩開。歲月空山過。煙霞古木摧。至今禪老語。當昔聖僧來。留得芙蓉印。根塵不費裁。右南池引派千峯上。爭流萬壑中。震雷喧白日。飛雪落長空。黯黮深無極。逥漩注不窮。老龍眠欲起。幾日竟乘風。右龍淵木末蛇形曲。雲根掌樣平。坡陀因地起。決潏瀉泉淸。落葉和衣坐。蒼苔上屐行。山門自此始。禪老笑相迎。右盤石</text>
<title>壽春館夜坐。得洪輝世 瑞鳳 書。吟寄一律。</title>,<text>春州峽裏最嚴凝。十月昭陽欲半氷。病後羸形遼海鶴。閑中眞味越山僧。孤城落木蕭蕭雨。一夜歸心耿耿燈。遙想故人丹極裏。獨持銀燭夢靑綾。</text>
<title>長短句。次答金翁。古詩</title>,<text>我思金翁乃在漢陽之南市。秋山對酒不覺歸意濃。歸意濃如酒。金翁白首氣槩如蒼松。求之士類不易得。胡爲乎託跡胥輩中。世道名利爭翻覆。金翁掉頭南北與西東。金翁兮非胥輩。我知爾心浩蕩不可窮。不可窮不願事權貴。但願尊中酒不空。蓽門深巷屢訪我。金翁懶慢元是與我同。我初東關按玉節。金翁謂我願見金剛一萬二千峯。仙翁釋子欣然庶幾遇。眞境煙霞重復重。九衢塵土汚人衣。浮生忽忽風裏蓬。白玉層巒綠玉杖。檀林攢碧楓林紅。過去一彈指。飄然欲相從。周觀三日浦。歷略四仙蹤。洒濯心身盧偆井。焚香頂禮梵王宮。人間不如意者十事常八九。歲暮山谷多窮陰。我行昭陽江上路。秋風蕭瑟猛虎吟。江月照我影。江水淸我襟。夢魂尙難越。儀形安可尋。縱有一尊酒。蒼茫誰爲斟。鳳儀高樓獨立處。空林鳥還西日沈。親朋落落無一字。故國回首杳靄雲山岑。數篇新詞忽入手。金翁此時能寄音。萬事悠悠何足道。唯有漢陽南市金翁知我心。</text>
<title>新淵江 古詩</title>,<text>新淵江水淸且美。浩浩日夕流不已。料得今宵到漢陽。蓮花峯下是吾鄕。秋風颯颯秋日微。遊子思親淚滿衣。</text>
<title>醉贈韓汝濟 二首</title>,<text>莫欺老子困風煙。方領金剛萬二千。他日丹溪訪君去。無心鷗鷺亦欣然。久識爲瓜葛。相逢不問名。我添新髮白。君守舊氈靑。峽樹冬猶嫩。江雲雪未成。淹留終款款。莫學楚人醒。</text>
<title>次靜觀堂壁上韻</title>,<text>小築茅堂面翠岩。百年心事託山嵐。留僧雪屋終宵奕。邀客風櫺盡日談。對峽芙蓉抽六六。鳴溪環玦曲三三。北林芝术長生餌。投紱歸來與子甘。</text>
<title>贈同年橫城宰黃叔正 益中○二首</title>,<text>黃丈才名動一時。窮山作宰老堪悲。卽今京洛靑衿士。爭誦彭城敍別詩。割鷄還不負明時。晩歲龍鍾莫許悲。蒼峽白雲無事臥。百壺淸酒百篇詩。</text>
<title>次亞使橫城途中韻</title>,<text>原隰終年我馬黃。危途九折畏王陽。蒙籠草木荒山側。倚薄峯巒古鎭傍。世事有窮看否泰。吾生無着任閑忙。翛然獨坐花田館。撚斷氷髭詠北涼。</text>
<title>再次贈黃叔正</title>,<text>催呼鸚綠酌鵝黃。小少交遊說洛陽。春宴典醫監洞裏。夜談司譯院樓傍。靑衿散落風塵杳。華髮蹉跎歲月忙。今夜相逢不覺醉。滿衣霜露峽天涼。</text>
<title>次贈李正郞</title>,<text>雪殘虛館讀黃庭。養得年來瘦鶴形。何似原城李員外。朝朝長對數峯靑。</text>
<title>謝元上舍送酒 二首</title>,<text>鶴城風雪政蕭蕭。誰遣香醪慰寂寥。滿眼春光鸚鵡綠。令人不覺故園遙。一見知公意甚眞。海陵瓜葛更相親。他年京洛重逢地。應說原城守歲辰。</text>
<title>亞使送舍弟。而病未就餞席。吟詩贈之。</title>,<text>深峽蕭蕭響易哀。空林漠漠雪平臺。病吟孤榻衾生鐵。愁對靑燈焰欲灰。別意歸心俱似急。天時人事兩相催。非無促膝團欒計。實怕尊前鸚鵡杯。</text>
<title>酒席。次亞使雙韻送赴書堂之召。古詩</title>,<text>冬至至後生一陽。原城大雪猶飛揚。玉署歸客眉有黃。天書催召袍笏香。醉中不憚關路長。層氷百里蟾江航。要尋仙伯晩村莊。詩情酒興俱老蒼。我如駑馬倦轡韁。那堪黥陣驅堂堂。爝火徒勞龍燭光。涵牛不顧筥與筐。共飮憑虛 樓名 霜月涼。鳴鷄戒曉却罷觴。不辭身入維摩坊。由來夢斷鵷鷺行。舞袖琅璫笑郭郞。無心枯木困風霜。歲暮徘徊岐路傍。難窺夫子數仞墻。公今先去我爲忙。公去誰能識我狂。東湖春水折花當。一方煙月隨沙棠。我亦從今去杳茫。仙山學牧初平羊。</text>
<title>再贈</title>,<text>昨夜文星入紫微。朝來驛騎忽分飛。新承恩寵金蓮燭。舊得聲名白粉闈。雉嶽凍雲醒別酒。龍津晴雪撲征衣。不堪關路風塵地。歲暮因循尙未歸。</text>
<title>留別黃叔正 二首</title>,<text>晩歲交情覺更親。悠悠何限世間人。留燈細酌花山夜。對月淸談鶴館辰。萬事莫如靑眼舊。一生誰取白頭新。待公官滿歸朝日。不負終南約賞春。鞭石金華是後身。也應呼我謫仙人。蓬山綠酒他年夢。應憶桃花洞裏春。</text>
<title>訪崔子謙 鳴吉 山居不遇 古詩</title>,<text>暮投水鍾寺。曉過龍津渡。却借估客船。遠尋雲谷去。窈窈白月峯。芊芊南院樹。山光自淸奇。水物何容與。帆飛靑蘿磴。䌫侵白沙路。田父隔林畊。牧兒傍溪語。丁丁伐木音。山靜日亭午。嘉我如玉人。卜居最深處。空聞叩柴荊。不獲親杖屨。良晤終莫展。幽情久延佇。乖違世事多。曠絶佳期誤。時危懷尙禽。道高學巢許。中歲更憂患。誰能保貞素。謝置榮與辱。方求會心侶。晩結仇池隱。送此齒髮暮。有志當竟成。淸遊諒難阻。殘陽寂寂時。出林猶屢顧。水鶴忽飛來。蒼茫向煙渚。</text>
<title>次贈李振伯 錞</title>,<text>着足風波如履氷。羡君能拔浪千層。荒村獨伴秋山杵。古館相逢雨夜燈。亂世有身還有累。端居無譽亦無憎。當年樹屋申屠子。應向人間笑李膺。</text>
<title>留別振伯</title>,<text>九載忽然過。三朝還復留。恰如逢舊友。況我對新儔。憭慄秋將暮。蒼茫興自悠。重來未可料。一笑下東樓。</text>
<title>訪姜學顏 大進○二首</title>,<text>走馬荒郊問謫居。縛柴門外倚樵車。白衣當夕還同至。靑眼經年尙宛如。交契已知無老少。世情誰道有親疏。秋風欲落秋山暝。一別悤悤意未攄。九月交州江欲氷。客居寥落對山層。蕭蕭落木空城雨。耿耿孤懷小館燈。我自無能爲世棄。君今何事受人憎。從來河上憐同病。不待論交已服膺。</text>
<title>奉別張好古 晩 令公 二首</title>,<text>大夫朝望重。妙略幄中籌。一節承王命。雙湖替主憂。秋高沈約樹。月滿庾公樓。他日麒麟畫。功名正黑頭。平生羊叔子。送別暮秋天。滄海樓船泛。蝥弧睥睨懸。安危繫公手。寇盜絶何年。衰老持文墨。吾生只自憐。</text>
<title>送靈光倅尹德耀 煌○二十韻○古詩</title>,<text>贈子一本薤。南州往治劇。況承潘輿歡。連城實在側。時伯氏明叔爲綾城倅 魯衛政兄弟。公私兩稱得。京師近甚飢。肉食方俱墨。子能償志養。吾猶守鷄肋。與子同年生。相知亦云極。糠前自多愧。蠡淺誠難測。善績隨佐戎。周才見理屐。平生牛溪學。一一唯典則。所願澄本源。要使服姦慝。盤錯須利別。沈潛亦剛剋。蠖屈求龍伸。雷聲發淵默。浮雲或蔽空。鳳鳥非棲棘。吾曾遊此地。小少脫轡勒。華筵幾度醉。一夢猶疑卽。姜氏邑中良。十年記面黑。迢迢舊塵蹤。送子心堪惻。慇懃一尊盡。寂寞西日仄。霜風振原野。別馬聲特特。去矣不須言。人生有南北。</text>
<title>送長興倅</title>,<text>送客客將去。惜春春又歸。野棠隨馬發。汀草向人菲。南國流塵在。東橋舊事稀。秪應窓外岫。留對謝玄暉。</text>
<title>題拱北樓。丁巳。觀察湖西。</title>,<text>拱北樓高返照明。登臨下矚錦江淸。落霞孤鶩滕王閣。斷石長流白帝城。小黠大癡今日事。先憂後樂古人情。傷心海內方多故。一夕秋風白髮生。</text>
<title>贈別湖南伯李伯胤 弘胄</title>,<text>霧蓋尋山去。飆輪傍海行。閑忙俱有態。濃淡不無情。憭慄秋風落。艱虞白髮生。今宵屋梁月。應爲寸心明。</text>
<title>謝瑞寧倅金得之 大德 送酒</title>,<text>秋盡江城木葉凋。鏡中愁鬢日蕭蕭。黃花滿地空歸思。珍重香醪慰寂寥。</text>
<title>西原</title>,<text>依依殘夢猶堪記。杳杳歸魂不可招。入夜孤衾寒寂寂。滿庭黃葉響蕭蕭。</text>
<title>走次邀飛鴻宰沈士敬 宗直○士敬聞余鍾山之遊。先到徑歸。追謝還邀。</title>,<text>孤鶴欲追雲外侶。飄然飛度萬峯遮。向來交態今猶是。老去詩懷更若何。葩串泉聲流碧玉。劍岩楓色散紅霞。丹丘勝賞還堪共。松路藍輿莫厭賖。</text>
<title>入鍾山 二首</title>,<text>洞府深深俗客稀。盤岩幾閱竹筇飛。還驚玉節臨巴水。最幸衰翁晩賦詩。雨後前山橫翠蛾。爲尋仙府入無何。淸流白石挑詩興。休唱驪駒一曲歌。</text>
<title>寒碧樓。次思庵韻。</title>,<text>客子無愁也有愁。滿江風雨獨憑樓。人間世外關心事。紅葉靑山照眼秋。</text>
<title>寒碧樓。嘲二友。二首</title>,<text>雙蓋悤悤度嶺陰。溪橋駐馬意沈沈。誰知我友千金諾。不及兒娘一片心。簿領牽人不自由。風岩咫尺謝淸遊。多情唯有紅裙女。一棹相隨到碧樓。</text>
<title>龜潭</title>,<text>幾疊屛風雲錦張。遠難分別近難詳。楓顏巧作千花紫。石角爭攢萬玉蒼。落日斷霞橫秀色。淸流飛瀑漾寒光。盪胸絶頂猶誇勇。墜命顚崖不悔狂。</text>
<title>島潭</title>,<text>勝槩空敎世上知。仙蹤仍擅峽中奇。削成三角藏眞島。匯作千重蓄寶池。霜劍亂抽明鏡出。玉蓮爭植繡屛移。石門明月楓香夜。咫尺鸞驂不得追。</text>
<title>永春谿中</title>,<text>峽裏俱佳趣。溪行更自奇。山圍紅錦繡。水帖碧琉璃。欹側孤帆影。蒼茫落照時。眼明三島近。煙樹轉含姿。</text>
<title>鳳棲亭。次壁上韻。三首</title>,<text>小寢秋香近。遙帷夜氣淸。酒醒孤燭盡。人臥半窓明。月樹寒無影。風灘暗有聲。客間還惜別。推枕笑浮生。楓丹松碧石差差。面面秋光步步奇。欲待情人共淸賞。孤舟日暮下灘遲。秋風獨立鳳棲亭。水色山光盡意靑。憀慄遠懷人不到。一竿斜日下長汀。</text>
<title>舟中。次玄洲趙善述 纘韓 䪨。二首。玄洲時爲龜城宰。約會于龜潭。</title>,<text>鳳棲辭去如留物。玉筍迎來似有期。可惜奇觀誰與共。一船秋浪獨支頤。淡粧濃抹丹楓色。競秀爭流玉筍峯。島潭明月龜潭雨。絶景人間幾度逢。</text>
<title>發棹辭。次玄洲。二章</title>,<text>擊汰兮揚棹。要子兮瓊島。石門兮谽呀。飛龍兮倚浦。錦繡兮滿谷。風蕭條兮愁暮。睠美人兮忽降。琴與瑟兮交御。寄余心兮宓妃。解余佩兮游女。謇將歸兮翩然。執之手兮水滸。罷凝淸兮綺席。悄寒碧兮空宇。橫流涕兮浩難收。雖有桂醑兮何寫我憂。桂舟兮蘭棹。三洲兮仙島。石瀬兮淺淺。孤帆兮極浦。嫋嫋兮秋風。水增波兮山日暮。望美人兮何許。霓爲衣兮風爲御。搴芳洲兮杜若。將以遺兮下女。執子手兮捐余佩。憺忘歸兮江之滸。陳瑤瑟兮樂未央。月出皎兮天宇。悵臨岐兮涕難收。酌玉觴兮聊寫我憂。</text>
<title>寒碧樓。別玄洲。二首</title>,<text>白雲紅樹亂峯秋。急管哀絲鬧夜樓。摠爲明朝各星散。淚凝殘燭替離愁。九月江山錦綉秋。夜深歌吹起高樓。明朝湖嶺相分手。滿目風煙揔是愁。</text>
<title>忠原蓮亭。次壁上韻寄玄洲。三首</title>,<text>寒城吹角已黃昏。深院蕭蕭落葉聞。遙想洞天山水色。夜涼如對玉華君。遠樹依依山色昏。孤篷寂寂雨聲聞。秋風一上琴臺望。竹嶺橫天不見君。江樓移棹霧昏昏。悽斷琴聲入耳聞。湖樹嶺雲千里思。不知何處再逢君。</text>
<title>贈瑞岩師 二首</title>,<text>濛濛煙雨濕靑山。幾度飛流亂壑間。惆悵東林一夜夢。却敎吹笛泛舟還。雲衲垂垂初下山。公堂一笑簿書間。溪頭偶逐白雲出。洞裏應從靑鶴 洞名 還。</text>
<title>贈徽上人</title>,<text>海內聞名久。湖邊見面眞。百年緣有素。半日話無塵。暫覺襟期勝。還悲世故新。秋風動岩壑。白月轉松筠。</text>
<title>題珪上人軸 二首</title>,<text>孤城如斗枕江湄。城上高樓赤板扉。忽共山僧終日話。靑山影落白雲飛。目斷秋山一錫飛。近來湖上賞音稀。禪機已息塵緣薄。應向松窓臥不歸。</text>
<title>縣齋</title>,<text>孤城樹色近黃昏。古館寥寥竹擁門。露下空階蟲語草。秋寒愁鬢客憑軒。蓬山琴鶴無消息。松浦風煙有夢魂。唱罷新詞腸欲斷。一庭梧葉不堪聞。</text>
<title>天安蓮堂。次板上韻。</title>,<text>虛亭雨過晩涼生。高樹蟬鳴返照明。漢北懷人千里夢。湖西爲客一年情。</text>
<title>次贈吳從事肅羽 䎘</title>,<text>急管淸歌鬧夜樓。黃花赤葉古城頭。浮生離別何時盡。須倒佳人藥玉舟。</text>
<title>次趙善述韻 時玄洲爲討捕使過公山</title>,<text>公兒玉笛江聲雜。錦妓羅裙草色同。今夜別懷何處寫。桐華古館月明中。原韻 玄洲平生不下離筵淚。人道吾腸鐵石同。倚棹卽今無限恨。夕陽歌吹滿船中。</text>
<title>別玄洲</title>,<text>別情何似錦江深。急管繁絃未慰心。斜日亂峯歸去路。兩行衰涕自難禁。</text>
<title>送姜子明 晉㫥 還京</title>,<text>正月到三月。陰雲鬱未除。空憐梅眼暗。不見柳眉舒。惜別情難盡。憂時計已疏。因聲問北渚。消息近何如。</text>
<title>竹枝詞 三疊</title>,<text>江南江北歌竹枝。楚宮仙妓斷腸時。參差笛裏迎郞曲。付與淸風明月知。大堤花月峴山陲。堤上兒娘唱竹枝。郞騎白馬向何處。十里紅樓飄酒旗。秋風秋月苦相思。春草春花怨別離。橫塘一隔斷音信。子夜歌聲聞竹枝。</text>
<title>送金廷叟 壽賢 謝恩使之行 二十約○排律</title>,<text>琅函金節去朝天。拜舞皇恩雨露邊。儐价高名雙白璧。班行獨選一靑錢。詞留北掖聲華久。惠洽西州屬望專。竹馬方迎曾面目。星軺仍涉舊山川。浮沈從古同萍梗。離合由來若箭弦。社燕秋鴻雖邈矣。高山流水故依然。嚴程行役三千里。試院心期十六年。每想音塵吟耿耿。長懷眉宇夢娟娟。炎風赫日長城窟。斷角悲笳古戍堧。孤鶴幾塵華表月。亂蟬千樹薊門煙。採薇祠在淸風引。射虎人亡古石穿。瀚海卽今烽屢警。天山何處箭頻傳。中原旺氣終難歇。下國深羞不易湔。無客欲枝曹沫劍。有誰誇贈繞朝鞭。周旋禮樂彤庭下。慷慨顏辭紫閣前。領略人才傾志槩。句回風物入陶甄。市中擊筑荊卿俠。臺上懸金郭隗賢。近代功名輕駿骨。平生肝膽重龍泉。寥寥北巷書空字。黯黯西郊阻別筵。敢托蕪辭追寄意。玉河秋月和淸篇。</text>
<title>送呂尙夫 祐吉 朝天</title>,<text>大明冬至萬方朝。紫闕燕臺直九霄。玉節迥臨遼塞近。琅函一隔浿江遙。西風古戍人吹角。落日平原虜射鵰。行子白雲無限思。薊門寒葉雨蕭蕭。</text>
<title>送李伯胤朝天 二十韻○古詩</title>,<text>閉門長夏晩。寥寥何所思。夫子有行役。慇懃索贈詩。遠賀靑宮節。仍謝帝恩私。使乎由宸簡。人才復是誰。吳札識國風。子產善爲辭。奴胡方梗化。燕路一險巇。軍機坐相誤。喪盡十萬師。我勢不免撓。偸生堪忸怩。形迹遽難分。或恐慈母疑。念子藝且賢。專對無不宜。忠順固有自。亦恃聖明知。薰風搜鉅野。火雲挾炎曦。肺疾訖可蘇。神理當扶持。悠悠遠行邁。苟無渴與飢。遼郭弔丁令。灣祠參伯夷。高秋黃金臺。撫劍游子悲。感激增膽氣。章句鬪神奇。手中白玉節。往來無磷緇。世事足悲咤。人生長別離。相期在歲暮。勖子靑松枝。</text>
<title>奉送月沙李公 廷龜 辨誣朝京之行 五十䪨○古詩</title>,<text>死灰能復燃。逸足耐久絆。湔祓入脩門。邯鄲夢未半。空餘瘦鶴姿。兩鬢已凋換。王臣幸匪躬。屢當邦家難。燕山四行役。終始略無憚。袖中五色筆。銛鋒益精悍。獨賢豈他故。專對唯其冠。端憂今日事。憤切東胡叛。華夏未宜輕。豺狼不可翫。王師近喪衂。玉扆方宵旰。天朝是冠冕。弊邑爲藩翰。虜使敢容易。降豎恣欺謾。吾君秉大順。廟謨抛長算。須知義利交。不翅如氷炭。三綱宇宙垂。一理陰陽判。虎豈市中入。水或石頭鑽。無妄卽勿藥。自作終難逭。吾心苟無瑕。群議何由鍛。鄭國不欺晉。河西寧負漢。恃公嫺辭令。煩公解紛亂。一國豈無人。公自爲貞幹。有誣公必辨。有辨疑必散。公身係安危。若藥善發汗。前後辨白地。弄丸同一貫。由來忠信俱。豈曰文章但。飄搖北海節。迢遞西河館。中原人物藪。拭目見此粲。內閣識諸公。應緣舊館伴。流言快昭雪。天子矧明斷。旣辨我誣冤。仍謝皇恩渙。情同宿霧披。事與春氷泮。賤子忝從遊。高山勞仰看。泠泠白雪絃。炯炯靑玉案。平生雲龍期。歲暮霜雪幹。成虧付昭文。損益觀象彖。幾成一網盡。幸免三危竄。摧頹共低顏。骯髒同扼腕。浮生莽悠悠。長夜何漫漫。海岱接風雲。乾坤亂鵝鶴。尸橫牛嶺隈。鬼哭猪江岸。恨無皐蘭鏖。苦乏沙城灌。逆首懸藁街。兇骸築京觀。深衷只在此。撫劍增長歎。申胥今慟哭。魯連久憤惋。驅車薊城頭。秣馬遼河畔。去時靑草生。歸日黃鶯喚。聲節重呂鼎。文辭富璀璨。苞桑國勢固。汗竹功名爛。因人仰成事。碌碌眞吾愞。唯有一壺迎。西郊騎款段。</text>
<title>送洪樂夫朝天</title>,<text>纔替謝恩命。還催告急行。獨賢由寵拔。專對仗忠誠。國勢眞難料。兵機本不輕。風塵繞朝策。歲暮有深情。</text>
<title>送尹靜春 暉 辨誣朝京之行 十二䪨○古詩</title>,<text>五十之年忽已至。今我與君俱暮齒。君同伯玉却知非。我學孔融狂未已。是時乾坤胡作逆。妖氛坱漭連東鄙。賊臣賣國何與人。吾君所秉義與利。中朝人物太分曉。強將事迹疑心地。國於天下惟綱常。顚沛造次必於是。矧伊未聞千里畏。甘心醜虜豈其理。胡銓一疏日月光。誰把堂堂拜犬豕。吾東終古稱禮義。天子明明見萬里。儐价朝京紆聖眷。受命飮氷死不避。請別白黑異陰陽。男兒樹勳從此始。努力君臣永終譽。區區志願唯此耳。</text>
<title>奉送張好古令公朝天 三首</title>,<text>小邦多事奏章頻。唯喜元良屬一人。上帝絲綸須玉冊。相公環佩卽楓宸。不辭風雪燕山路。還趁鶯花故國春。四海一家非遠別。男兒何必淚沾巾。疇昔湖西仗鉞雄。二天尊酒許相同。棠陰遺愛謳歌裏。蓮幕奇勳指顧中。遼海燕山隨逸興。漢官周樂想遺風。前星卿月俱佳氣。占却明年馬首東。纔幸同爲萬里行。那知微譴負平生。三淸夢斷緣應薄。十載官遷迹自輕。別酒不追西館夕。新詩空送故人情。鸞騎鶴馭飄然擧。悵望鈞天白玉京。</text>
<title>送關東伯柳勵仲 舜翼</title>,<text>南州臥理鳴琴夕。西海巡宣攬轡秋。暫入銀臺還玉節。却携金簡上瓊樓。溪山夢寐尙靑眼。世路風塵俱白頭。欲向舊遊仍避地。重攀叢桂洞門幽。</text>
<title>送北伯李伯胤</title>,<text>雨歇東城咽晩蜩。咸關六月火雲燒。賈琮風采褰帷日。孟博澄淸攬轡朝。絶域佇敎民氣樂。邊頭仍見虜氛銷。人生離別堪怊悵。病客淸秋倍寂寥。</text>
<title>送槐山宰吳肅羽</title>,<text>纔聞書記倚紅蓮。却佩銅魚興杳然。謝眺詩篇還勝境。潘郞顏貌政靑年。煙深桃李鳴琴處。日永溪山蠟屐前。垂老朋知俱去眼。碧雲千里思空懸。</text>
<title>次玄洲直銀臺見寄韻</title>,<text>高才橫秀句。雅望屬淸時。玉殿春陰覆。銀臺午刻遲。天機方衮衮。梅蕊已垂垂。寂寞無相問。書齋獨爾思。原韻 玄洲一氣便成序。貿遷多好時。東風吹雨急。西日下山遲。春鳥有情囀。綠楊無限垂。白頭元不禁。何事更相思。</text>
<title>次東嶽李子敏 安訥 守江都見寄䪨 二首</title>,<text>厚意唯東岳。佳羞自沁州。承筐扶老病。剖殼豁窮愁。蟻泛虛杯面。螢枯置案頭。非君十斗酒。辜負菊花秋。古態唯東岳。新詩自沁州。浮生眞草草。亂世卽悠悠。桀虜要盟逼。荒年活命憂。須君十斗酒。暫慰菊花秋。</text>
<title>再疊謝東嶽 二首</title>,<text>愛酒晉彭澤。憂民元道州。三年不相見。九日更堪愁。萬事雲翻手。殘生雪滿頭。西風吹錦樹。寂寞閉門秋。不揖無詩客。難忘有蟹州。風塵愁鬱鬱。江漢日悠悠。慘惔當頭事。蕭條滿目憂。親朋終契闊。幽興不宜秋。</text>
<title>次酬竹陰趙怡叔 希逸</title>,<text>處世同秦贅。藏身似賈胡。悠悠懷往事。鬱鬱念邊隅。天地殘生病。風塵景象虞。庭前菊花樹。剩醉故人無。</text>
<title>題角山寺 庚申赴京</title>,<text>捨馬高崖杖策行。一方蘭若屬秋晴。門臨浴日千層浪。臺壓連雲百丈城。吳越樓船天外過。幽燕鼓角地中鳴。山僧不管風塵事。坐聽松壇一磬淸。</text>
<title>送申功甫 敏一 赴銀溪</title>,<text>却將迎曙換銀溪。一種官銜理不齊。驛路東風催駿步。仙山楓岳近丹梯。疇人事業猶懷隱。亂世功名不厭低。待得淸秋張翰去。那時同訪武陵棲。</text>
<title>送尹定卿 安國 赴尙州</title>,<text>試問丫溪勝。何如五馬榮。君恩誠自重。仙賞暫須輕。赫日龍湫爽。行軒鳥嶺淸。去朝俱惜別。不但故人情。</text>
<title>送尹止仲 毅立 赴吉州</title>,<text>纔自西還又北遷。折衝鎖鑰摠臨邊。圍棋政用萊公策。破膽須憑范老賢。靑眼向來交義足。白頭今去別情偏。人臣到底殊恩遇。努力功名更着鞭。</text>
<title>送溟州柳使君 永詢</title>,<text>笑脫風波險。持符白髮新。升沈十年事。榮辱一人身。杯酒陶潛趣。溪山謝眺隣。何當起衰病。重賞鏡湖春。</text>
<title>送都元帥李伯胤西征</title>,<text>詩書元帥出銀臺。鎖鑰西門展妙才。憂國一心唯鎭靜。守邊三策只懷徠。掃淸廣漠煙塵豁。收復全遼道路開。聞說今年胡運盡。功成獻凱早歸來。</text>
<title>答寄襄陽倅趙持世 緯韓</title>,<text>紛紛冠蓋滿京途。三歲魚符信不虞。壯志空成畫裏餠。衰顏已失鏡中朱。誰敎西掖還池鳳。每向東雲望舃鳧。只是春風易銷歇。病夫心緖足長吁。</text>
<title>次酬沈冥朴丈 宗賢</title>,<text>雉嶽山西一小庵。欒櫨蕭洒豁晴嵐。尋詩日和樵童唱。遣興時邀野老談。巷寡輪蹄隣絶四。園裁松竹徑開三。却將陶令歸來意。輸與鳴琴得賞參。</text>
<title>次謝沈冥</title>,<text>一札新從古峽傳。病懷蘇爽寂寥天。雪深雉嶽寒松勁。雲散蟾江夜月懸。愧我人間徒尙白。多君物外最探玄。荷來珍重相思句。露出心肝滿碧牋。</text>
<title>次寄任茂叔 叔英</title>,<text>獨有故人意。書來春雨前。孤村一宵話。相憶杳如年。</text>
<title>題山棚簇子</title>,<text>金戈淸紫塞。玉詔下靑丘。壽域三千里。皇明一萬秋。</text>
<title>題李叔平 埈 兄弟急難圖 古詩</title>,<text>白華山頭兄負弟。走脫兇鋒際。弟疾旣濱危。兄胡忍爲獨免計。關弓倚絶岸。怒叱白刃散。天倫重時軀命輕。至諴感神戡禍亂。嗚呼弟非兄。何由遇賊能全生。兄非弟亦何由作傳標佳聲。是兄與是弟。懿行絶代無。姜肱但求哀。趙孝徒區區。名同白華高。事與洛東江流馳。至今君實伯康間。白首友于猶未衰。洛東之人壯其節服其義。畫圖題詩贊其美。紛紛鬩墻輩。在世誰能數。我吟鶺鴒句。風吹紫荊春庭暮。</text>
<title>題枕流臺主人劉翁詩軸</title>,<text>梅發分宮蕊。泉流出禁池。墻東元避世。市北亦安枝。有客還聯騎。開尊且詠詩。那能不同賞。一病臥淸時。</text>
<title>次枕流臺韻 六首</title>,<text>蕝石匯流移數桃。禁城偏隙小亭皐。哦詩日日花陰下。不識人間有四豪。墻西仙老隱花臺。門外紅塵撥不開。誰敎陋巷遽如許。幻得壺中光景來。當春不賞滿城桃。懶性從來學魯皐。唯愛劉家惬人意。醉吟風月鬪詩豪。月淡香淸花繞臺。老人高詠小尊開。春風瀟洒仙都思。不放王孫鼓笛來。欲學吹笙醉碧桃。也從方外臥鳴皐。只緣塵土無窮事。銷盡元龍一世豪。小草庵前小石臺。小童長灌小桃開。論詩時有高軒過。敗興元無俗子來。</text>
<title>南漢修上人來請詩</title>,<text>不忿敲推訪早朝。小軒淸夢落山椒。肩輿已辦尋春具。誰道南岡雪未消。</text>
<title>早春</title>,<text>花心欲破柳眉顰。御水氷消颺綠蘋。漠漠遊絲浮遠樹。霏霏微雨洒輕塵。含章閣下粧唇凍。金谷園中羯鼓新。寄語洛城公子道。明朝躍馬好探春。</text>
<title>暮春卽事 四首</title>,<text>落日東風鼓笛喧。步虛詞引感君恩。凌煙酒煖勳臣醉。花壓句欄幾處屯。上苑風光日日催。春愁春興若爲裁。龍池紅紫千株樹。纔見凋零又見開。簾幙深深燕子來。病中心事苦相催。幽懷欲吐春消息。難得佳人藥玉杯。春事闌珊風雨多。舊遊惆悵問如何。空懷太古亭邊醉。零落滿庭山杏花。</text>
<title>桐花</title>,<text>桐花一朶殿群芳。折揷金壺別有香。幾度春風開落後。化身琴瑟夜鳴堂。</text>
<title>送淸陰航海朝天 二首</title>,<text>碧海何年水道通。扶桑碣石有無中。忠臣仗節鯨鯢避。八月乘槎河漢空。壯志先符淸夜夢。淸陰嘗夢海路朝天 精誠已試濟洋風。天朝太史當軒奏。一點文星照極東。大明天子元良慶。東土王臣玉帛朝。積水粘天回日月。浮槎無地着煙霄。身行齊岱山川壯。目極遼關虎豹驕。獨坐柁樓看古劍。可堪愁鬢日蕭蕭。</text>
<title>送李重卿 顯英，吳肅羽朝天。</title>,<text>吳李朝京膽勇俱。靑丘鷁路視平途。精誠應與日相貫。忠信由來神所扶。報主有身思盡悴。殲胡無策歎非夫。那能得似毛都摠。不負君王丈二殳。</text>
<title>再贈重卿</title>,<text>燕山路改朝天舊。萬里鯨波一葉舟。仗節輸忠元自許。誦詩專對最能優。中原旺氣終須復。醜虜遊魂不足收。好逐凱歌新歲唱。歸鞭應取鴨江頭。</text>
<title>送姜任甫 弘重 日本副使之行</title>,<text>日本扶桑天地東。征帆一片倚西風。滄波不憚鯨鵬側。忠信能行蠻貊中。杳杳仙槎如漢使。茫茫人世是秦童。前朝圃老遺名在。卉服和親今古同。</text>
<title>送北渚金冠玉 瑬 遠接使之行</title>,<text>文星不與將星分。學士提衡屬冠軍。翰墨場中經國術。麒麟閣上柱天勳。黃岡白日朱旗出。浿水春風畫角聞。看取海堧承詔處。後塵冠蓋擁靑雲。</text>
<title>酒席聯句</title>,<text>四十年前舊。一千里外行。北渚 春風吹別夢。先度浿江城。九畹</text>
<title>別鄭從事子容 弘溟</title>,<text>杏花初謝桃花發。才子東風有遠行。玉詔新從天上至。錦袍應傍日邊迎。須知此役君家事。更覺明時主渥榮。曾是百祥樓下客。病懷臨別若爲情。</text>
<title>送李汝固 植 都司迎慰之行 二首</title>,<text>北渚西行鶴谷隨。都司尤見衆多推。可憐遷客湘江畔。一度春風幾首詩。鶴谷。洪相瑞鳳號。容齋翰墨今誰繼。嶽老尋常道爾才。無限春風錦囊語。西州無處不花開。</text>
<title>送鄭士朝 宗溟 赴江陵</title>,<text>每說江陵府。長懷按節年。梅開關嶺雪。草長鑑湖煙。旅泊輸淸賞。官居了勝緣。那能扶病骨。從子問群仙。</text>
<title>送曺克遠 弘立 赴黃驪 二首</title>,<text>看君起廢鬢如霜。老柏經秋色更蒼。道在明時還寂寞。官陞槐院實尋常。心懸北極星辰際。夢繞南州水竹鄕。獨倚淸心鈴索靜。相思日暮碧雲長。騎省同官已卅年。中間音信隔山川。曩時爻象眞何似。今日功名亦偶然。靑眼相逢依舊色。白頭重別暮秋天。孤鴻落葉滄江上。兩處離愁月一懸。</text>
<title>別成郞 楚寶</title>,<text>劍衝南斗雷公識。兵合蘭山去病鏖。如我談天非孟浪。似君才地豈蓬蒿。龍門春水登三級。鶴翮淸宵振九皐。爲國爲家今日事。少年功業莫虛抛。</text>
<title>次贈尹郞 舜擧</title>,<text>世事翻雲覆雨多。人間何處定風波。羨君卜築龍臺側。欲和滄浪孺子歌。</text>
<title>送尹郞還京</title>,<text>今日中和節又新。送君先及洛橋春。試尋松麓書齋畔。一樹梅花待主人。丁卯。留湖莊。</text>
<title>送李生 曄 先向京城</title>,<text>雨絶三更霽。月近千里明。棲鴉無定影。過雁有餘聲。屬此喪亂際。況當離別情。相期在何日。春色滿京城。</text>
<title>和李上舍 必壽</title>,<text>細料人間事。餘生倘可期。如何不復飮。辜負落花時。</text>
<title>浦上。別瑞山倅趙與叔 希進。</title>,<text>秋浦蕭條欲暮天。荻花菰葉起寒煙。扁舟欲向隋城去。一別悤悤意惘然。</text>
<title>秋興</title>,<text>碧雲天外雁聲長。江國蒹葭早有霜。萬甲團臍當案紫。千箱罷亞映疇香。釀成凍酎霞流瓮。束縛寒蒲雨滿筐。無限季鷹淸夜思。吳中風味夢家鄕。</text>
<title>詠冥鴻</title>,<text>春北秋南得所依。冥鴻萬里自高飛。江湖莫信稻粱足。天地空思羅網稀。幾陣驚時先振翮。數行低處獨知機。一竿明月鴟夷子。長向煙波去不歸。</text>
<title>烽火</title>,<text>近聞驕虜入居庸。毒虐生靈日肆兇。瀚海鯨波連戰艦。天山春色動邊烽。光傳塞上通長路。點落雲間自遠峯。待得平安旋凱唱。還銷金甲事耕農。</text>
<title>懷舊。贈郭宗予 希泰。○三首。</title>,<text>不覺繁華一夢闌。白頭無計更淸懽。傷心五十年前事。縹緲終南何處山。歌聲舞影今何在。寂寞猶尋舊日懽。楓葉菊花重九節。紅粧綠酒上靑山。少日京城行樂處。佳人才子共耽懽。百年存沒憑誰問。淸夜相思月滿山。</text>
<title>次黃丈 廷益 韻 二首</title>,<text>泥滑林間路。春還溪上堂。陽坡艾湯會。留約更商量。春愁迷翠竹。夜寢夢鴛鴦。惆悵彩雲路。寒鴉飛夕陽。</text>
<title>呈黃丈求和</title>,<text>杜鵑花謝子規啼。獨立東風意自迷。何處相思不相見。彩雲東畔別山 地名 西。</text>
<title>賀郭令公 悅恩賜衣具酒饌</title>,<text>優老新年寵。恩波及野堂。仍傳尙方賜。更致上尊香。遐壽知無極。殊榮見未嘗。區區祝聖意。畎畝豈能忘。</text>
<title>舊洞會。病不得赴。吟呈座上諸公。</title>,<text>喪敗流離幾度秋。却尋閭巷問無由。當時父老皆黃壤。舊日兒童亦白頭。已把形骸愁裏過。空敎魂魄夢中遊。城南咫尺違良會。萬事人間摠若浮。</text>
<title>送興陽宰高君涉 傅川</title>,<text>弓樹輪囷瑞石奇。間生才雋應明時。文章繼躅餘風在。忠烈傳芳太史知。奉檄過家眞樂事。抱兒當戶是淸規。行看東閣官梅動。折取寒香贈所思。</text>
<title>醉贈楊山倅 二首</title>,<text>楊山太守今何事。應爲天兵轉餉多。不日功成殲醜虜。能令靑海寂無波。春雨霏霏春草生。小桃開遍過淸明。紫蝦金鯽蓮堂酌。應慰東風病客情。</text>
<title>送江東倅</title>,<text>爲問浿邊宰。西方今若何。蒼生無粒粟。僻邑盡兵戈。一念專征戍。深誠在撫摩。還須留異政。聽取兩岐歌。</text>
<title>送洪元老 命耇 赴安東 二十䪨○排律</title>,<text>曾共先公托素交。定心金石自童髫。蒹葭倚玉羞同調。松柏凌霜覺後凋。長是別離終歲隔。却無消息九泉遙。空餘名字留靑瑣。重見郞君上赤霄。家事文章當盛代。司存雨露立淸朝。出塵鸞鶴飛能遠。歷塊驊騮步更超。東嶺一麾還玉節。南州五馬擁仙軺。非關謝守情懷勝。實藉潘生奉養饒。臨政但知施薤水。當官唯識罷征徭。風行蔀屋皆和樂。俗變湖山合動搖。燕院春光方爛熳。鶴峯晴色正岹嶢。地連太白雲常衛。湖漲雙靑雪盡消。緬憶風塵驅傳馬。還從煙浦泛蘭橈。傷心夢雨猶難記。嘆息詩魂不可招。謾把曩懷時耿耿。可堪衰鬢日蕭蕭。當年置膝知文度。今日披襟得鄭僑。夢裏徒能追宿昔。尊前空自挹高標。由來世事多惆悵。老去人情苦寂寥。芳草一年思黯黯。暮雲千里恨迢迢。琴堂何物堪相寄。一朶梅花白玉條。</text>
<title>送松都金少尹 南重</title>,<text>淸朝學士坐封章。暫借魚符試歷敭。故國山川花落後。荒臺煙月黍離傍。賈生前席歸應早。宓子鳴琴化自長。聞說府庭無一事。太常佳趣足傳觴。</text>
<title>送崔汝益 尙謙 宰金溝</title>,<text>憶同蓮榜是庚寅。四十年來有幾人。少日交遊都似夢。當時好事已成塵。家鄕水竹靑氈近。世路津梁白髮新。行到縣齋梅欲動。相思須寄一枝春。</text>
<title>寄松京都事李大載 厚基</title>,<text>風光寂寂紫霞洞。柳絮飛飛天壽門。聞道太常泥醉興。一壺佳醞倘相分。</text>
<title>別宗弟李養伯 培元 之鄕莊</title>,<text>本是歸休計。仍之行路難。昇沈元有數。離合自無端。馮衍才何棄。虞翻鬢已斑。故山叢桂老。偃蹇待君還。</text>
<title>宋君受 廷祚 歸莊。有詩求和。二首。</title>,<text>白首功名計已非。却將初服返郊扉。孤雲倦鳥閑來往。未必人間免俗譏。花發網橋春水生。橋邊鷗鷺往來聲。解官今日悠然去。橋上雲山非世情。</text>
<title>送李生 曄 入四明山</title>,<text>古洞煙深白石扉。春畦日暖藥苗肥。棲身福地皆仙事。問法淸都盡道機。松塢長留空翠色。桃源不斷落紅飛。靑鞋布襪當年約。知爾林泉定可依。</text>
<title>還山吟。再贈李生。古詩。</title>,<text>還山吟。擧世誰知音。桂樹山中明月滿。桃花洞裏白雲深。爾有濟時具。我無經世心。明日昭陽江上路。靑山綠水遠沈沈。</text>
<title>送高君涉還鄕</title>,<text>張翰歸吳興自長。暮年離思轉悽涼。秋風瑞石仙莊邃。翠竹黃花白酒香。</text>
<title>送朴君彥 弘美 赴三陟</title>,<text>剛風吹夢落眞珠。一片高樓月色孤。勝地有懷今寂寞。仙遊無路更懽娛。空披海上三山記。浪撫人間八景圖。關樹嶺雲春又盡。相思何處望飛鳧。</text>
<title>次寄君彥</title>,<text>前度奇遊東勝在。丹楓碧桂晩秋時。蓬山鶴馭無消息。玄圃鸞簫有別離。嫋嫋西風吹斗府。娟娟孤月照峨眉。知君行樂渾閑事。日向芳尊賦幾詩。原韻 君彥嗟余與子皆辛未。一甲歸來亦暫時。生意自然多感慨。暮途何況足分離。尊前每憶開靑眼。嶺外誰知對白眉。滄海接天音信闊。篋中唯檢舊題詩。</text>
<title>送李汝固赴杆城</title>,<text>淸澗亭前秋水空。白鷗疏雨蓼花紅。塵寰夢罷樊籠裏。仙尉心閑簿領中。寂寂海山含晩景。悠悠離別怨西風。長懷按節東遊日。憔悴今成一禿翁。</text>
<title>送李東野 坰 赴金陵</title>,<text>湖雪蒼茫湖日微。朔風催着逐臣歸。也知勳宰承天寵。寧許銓衡脫世譏。千里孤蹤分墨綬。一時三諫下金扉。陽和玉詔聯翩至。應趁春鴻共北飛。</text>
<title>送尹靜春赴西原</title>,<text>湖甸周爰年屢更。舊遊時復夢中行。風聲聒野西原木。雪勢橫空上黨城。良牧處心唯古道。神君爲政但蒼生。龍鍾自歎雌辛未。只是相思歲暮情。</text>
<title>送宋仲立 希建 安東判官之行</title>,<text>四十年前蕭寺遊。幾經離亂夢悠悠。算來時命無常定。老去人生豈暇愁。芳草落花飛燕院。綠蘋晴浪映湖樓。鈴齋寂寂空明月。千里相思兩白頭。</text>
<title>送鳳城李使君 球</title>,<text>嶺上梅花南北枝。平分風月入新詩。春來無限仙源趣。莫許漁郞取次知。</text>
<title>別灌隱作月城尹 灌隱。朴弘美號。</title>,<text>赫日雙旌動。炎方五馬行。東瀛新惠化。南國舊治聲。盤錯須才斷。風流導政淸。懸知兩岐詠。終古掩鼇城。</text>
<title>送仙槎宰李子實 之英</title>,<text>五馬悠悠東路行。丹丘迢遞接珍城。河濱鷗鳥機心盡。海外功名簿領淸。鯨背暑雲楓嶽聳。鶴邊秋月蔚陵明。群仙一擧盧敖臂。便欲仍之白玉京。</text>
<title>送鄭子容赴金堤</title>,<text>出守南州計最良。蓴鱸幽興況家鄕。十年京國靑雲倦。千里江湖白髮長。歲暮杯觴須自戒。時淸翰墨未要忙。聖君前席應非遠。日日詞頭下玉堂。</text>
<title>送金邁古迪赴古阜</title>,<text>刈積黃雲四野同。月明琴響小亭空。六年湖海謳歌裏。處處應傳召父風。</text>
<title>送東岳朝天</title>,<text>年過耳順鬢成皤。人患無才子患多。輸與功名二張手。鯨濤唯信飮無何。</text>
<title>送姜任甫觀察關東</title>,<text>寥落關東按節年。卽今身世兩茫然。鳴沙海上紅雲近。叢桂山阿白月懸。兜率諸天逢韻釋。蓬萊何處問群仙。淸秋未逐帷軒去。病起西風愴別筵。</text>
<title>送李養伯赴原州</title>,<text>吾宗老弟古人風。漢室于今汲直同。骯髒倚門元素志。肺肝憂國是孤忠。專城菽水三牲外。彭澤柴桑百里中。記取益寧銓席話。還將節義惱英雄。</text>
<title>送尹德耀尹全城</title>,<text>棠花驛路錦江頭。風物淸和五馬留。煥赫恩光新贈誥。鬱蔥佳氣古名區。沛中形勢分憂切。湖外生靈屬望優。待得政成宣室召。一登前席贊鴻猷。</text>
<title>送金伯厚 堉 赴安邊</title>,<text>銀臺仙客一麾輕。鐵嶺關深五馬行。犬臥村邊民氣樂。琴鳴堂上政聲淸。黃紬未負幽棲志。白首仍兼吏隱名。鶴浦風煙饒夢寐。芳洲孤月向誰明。</text>
<title>送金督郵 泰基 赴祥雲</title>,<text>鳴沙路熟馬如飛。才子高標白玉輝。花艶大堤休入夢。月明仙浦任忘歸。致身福地爲探勝。回首塵區甘息機。秋露決明榮養暇。舊時風味倘分揮。</text>
<title>別金茂朱 壽昌</title>,<text>赤城雲物近新秋。水色山光滿縣樓。送子今爲彭澤宰。淸時不作折腰羞。</text>
<title>別宋珍山 淵</title>,<text>明時餘佚老。滄海起眠鷗。重對雙靑眼。相逢兩白頭。宦情元草草。離思更悠悠。卅載人間事。寒宵夢石洲。</text>
<title>送從姪平壤小尹 斗陽</title>,<text>賢才無不可。郞署應時須。利器當盤錯。仁聲及袴襦。雖知元帥畫。其奈聖君謨。內外咸均一。臨危莫愛軀。</text>
<title>送申求禮 湸</title>,<text>湖南東畔嶺南西。方丈高居聚窟低。福地淸深雲雨近。仙區縹緲古今迷。情如元亮求彭澤。才似興公詠會稽。更欲去尋韓錄事。桃花春水武陵溪。</text>
<title>送李生還四明</title>,<text>小至嚴寒歲暮天。北風驅馬石坡邊。四明山下一間屋。雪滿空林橫白煙。</text>
<title>次贈羅別提 海鳳○三首</title>,<text>官曹司火近前墀。昕夕天牌受納時。待得淸秋丹桂發。日邊先折最長枝。雲鍾街下市橋頭。垂柳官渠接御溝。最是天中佳節近。江南騷客自生愁。三市淸平世道隆。羅含身計寄墻東。朅來遊宦無窮事。輸與晨鍾暮鼓中。</text>
<title>贈閔秀才 晉亮</title>,<text>吟詩作賦政靑年。東漢文章自孟堅。碧海爪牙龍奮迅。丹山毛骨鳳騰騫。提携佔畢鳴今代。牽率聲華繼昔賢。最是詞宗東岳老。新篇題奬浿江船。</text>
<title>次贈閔秀才</title>,<text>虺虺冬雷罷。凄凄苦雨懸。人間無好況。江上有歸船。以我當衰境。看君政妙年。相悲何所事。把酒菊花前。</text>
<title>春帖</title>,<text>不願麒麟閣。無心雲母屛。新春唯所祝。携客倒深甁。</text>
<title>元宵 三首</title>,<text>庭戶寥寥宜雀羅。年光忽忽眼中過。鼇山鳳輦眞如夢。嬴得新春白髮多。搖曳香裙六幅羅。街頭踏破楚雲過。樗蒲一博新豐酒。更待今宵月色多。藥飯香醪滿眼羅。紫姑祀罷野烏過。今年不設治聾飮。莫聞人間萬事多。</text>
<title>和竹陰</title>,<text>原韻 竹陰病豈全身痺。杯猶一臂傾。生兒能得力。爲宦莫要名。美酒來全義。嘉魚自砥平。望屠空大嚼。說食笑書生。時兩男爲砥平，全義倅。幾甁三昧酒。少昔共君傾。廢疾寥寥態。殘年草草名。男兒俱已大。心緖自難平。誰肯屠門嚼。吟詩太瘦生。再疊 竹陰末路少知己。與君肝膽傾。淸狂招物議。文字竊虛名。宿恙醫難效。沈憂剗不平。靑山入簾戶。相對笑吾生。偏枯已無望。舊意向誰傾。浮世難爲力。淸時不用名。禁橋新漲足。華岳暮雲平。獨把思君酒。簷花雨氣生。三疊 竹陰枕上篆煙䙚。階前簷溜傾。人情嫌放逸。造物忌聲名。絶跡爲佳境。居閑是太平。但令兵禍息。飮啄保殘生。竹陰長夏闃。風枕午眠傾。勳業夢中事。文章身後名。安排用莊叟。飄泊問君平。絶跡還非貴。悠然過一生。四疊 竹陰深樹微涼動。閑眠午日傾。高官誰記面。後輩或知名。膽自輪囷壯。胸要𡸣屼平。安排吾已慣。悔吝莫敎生。詩罷仍高詠。尊開却細傾。神交知有道。塵世貴無名。今日劉公幹。前身向子平。相思蟬嘒嘒。庭樹晩涼生。</text>
<title>挽友人</title>,<text>春風長對盈尊酒。夏日唯消一局棋。萬事浮雲人易去。荒阡衰草自籬籬。</text>
<title>哭從姪 貞陽</title>,<text>天理茫茫不可知。偏敎與奪遽如斯。良騏欲試千金足。寶樹中摧片玉枝。父子深情唯有淚。妻兒永訣却無辭。平生親愛今寥闊。哭向淸霜九月時。</text>
<title>挽白善鳴</title>,<text>萬事人間雙涕垂。哭君今日更天涯。誰知壽命偏相促。每恨功名獨自遲。翰墨遺風長已矣。丘園佳趣忽悽其。春來不見梅花信。只有音容夢裏思。</text>
<title>挽橘屋尹景說 光啓○十首</title>,<text>前身金粟謫仙流。酒肆詩壇占上頭。滿眼百壺如得雋。搜腸千首足封侯。憶昔先王辛丑年。我公畎畝卽幡然。同時儕輩靑雲上。盡說春坊學士賢。一見知公意甚眞。更兼同里轉相親。黃鍾牛鐸還同調。把酒論文幾度春。忽作秋風張翰歸。蓴鱸餘興更依依。可憐多事商山老。一入風塵惹是非。每逢南客問平安。醉臥梅叢橘樹間。還有管絃長聒耳。不聞風雨滿人寰。南州人物幾鶉蛙。老柏靑靑不改柯。向我十年如一日。當時雲雨也無多。曾將短句慰吾曹。說着風波枉自勞。今日溺人還獨笑。益知公見出人高。松湖橘屋事悤悤。凶報聯翩隔歲同。天上玉樓新動色。人間詞翰寂如空。松湖。白振南號。寄我年年霜橘枚。今秋不見有書來。應知騷客憐皇樹。故掇淸香入夜臺。哀抱須同鄭弟論。可堪衰涕映長雲。他年倘過山陽道。一笛荒郊夕照曛。</text>
<title>哭趙牙山 守寅○二首</title>,<text>欲歎鸞棲棘。俄驚鶴弔門。老親餘白髮。中婦換紅裙。悽惻人間事。冥茫地下文。百年交道絶。霑灑望行雲。藉甚郞官宰。仙鳧落水鄕。纔聞白也醉。忽報獻之亡。萬事輸黃壤。孤魂泣白楊。傷心滿尊酒。覆盡不能嘗。</text>
<title>哀鄭生 賸</title>,<text>空裏浮雲來去忙。人間地下兩茫茫。天敎遺嗣存如線。未必他時業不長。</text>
<title>挽金修撰 鼎一</title>,<text>秋風颯颯露瀼瀼。哭送孤旌出漢陽。正憶銜杯三月暮。仍論傾蓋廿年強。潘生郞署靑雲晩。范母庭闈白髮長。賴有持家䨥璧在。典刑應是久難忘。</text>
<title>哭梁深源 應洛</title>,<text>蓮榜同登三十年。當時聲譽愧盧前。白頭心契猶投漆。黃綬功名卽逝川。隣笛夕陽餘故宅。鄕山春草斲新阡。親交漸喪那堪哭。伯道無兒最可憐。</text>
<title>挽呂同知 裕吉</title>,<text>蕭條年紀纔還甲。蹭蹬官班秪亞卿。隨世功名何足責。賞心山水也無營。棘人憂毀凋殘喘。孤子悲纏抱苦誠。他日一哀披宿草。原頭還有鶺鴒幷。</text>
<title>挽沈丈 宗敏</title>,<text>秩擢仍黃綬。年還尙黑頭。衣冠唐制度。人物晉風流。映碧荒涼月。燋桐寂寞秋。一旌南漢夕。空望白雲愁。</text>
<title>挽李二相 沖</title>,<text>夢斷南柯夕。人間半百年。功名陞紫閣。意氣入黃泉。身事哀榮裏。君恩雨露邊。西園舊時月。隣笛更悽然。</text>
<title>挽慶參判退甫 暹</title>,<text>共登泮宮蓮榜久。交承湖右獸符纔。向人本有恂恂意。遇我常輸款款懷。仁壽未窮還甲歲。功名先輟亞卿階。風花落盡驪江路。一片丹旌與淚偕。</text>
<title>挽李處士 有道</title>,<text>綱常猶可置。刑戮獨能安。祖禍孫仍作。芝焚蕙竊歎。人心終有激。天道豈無端。落莫陶山院。誰能更擧顏。</text>
<title>哀金將 應河○二首</title>,<text>二帥偸生日。孤臣戰死時。使微公奮敵。能免我爲夷。勇略還餘事。綱常是素持。乾坤有正氣。萬古幾男兒。未聞千里畏。足以一夫當。國勢那容屈。人心幸自強。羞將庭下膝。同說柳邊腸。賴得孤忠在。天朝與耿光。</text>
<title>挽李大胤 元胄</title>,<text>金陵交誼廿年前。每歎窮途見此賢。淸世一官還白首。異鄕孤客但靑氈。蝸廬有子哀號絶。蓮幕無人婉畫偏。江雨銘旌井陘道。病夫揮淚望秋天。</text>
<title>挽李奉事 裕慶</title>,<text>草草人間事。居然到九原。馬嘶辭故櫪。花發閉空園。幼稚哀誰託。孀親怨莫論。平生意氣盡。丹旐出西門。</text>
<title>哭宋評事永叔 邦祚○十二韻○古詩</title>,<text>噫噫我友斯。棄世何太早。夙昔見拔俗。氷蘗滿懷抱。意氣自抹摋。名位頗枯槁。念少同舍生。歲晩永爲好。湖關隔年別。夢魂不易到。美名何洋洋。人謂稀代寶。良馬方騁驅。大樹俄傾倒。福善理乖張。誰能詰蒼昊。四海屬奔波。人生可能保。羡爾尙無訛。愁鬢獨自老。罪罟違執紼。索莫南江道。他年不盡哀。一披西原草。</text>
<title>趙怡叔大夫人挽</title>,<text>籍甚名家世。三從不顯光。塞淵常作範。淸白久傳芳。未展升堂拜。空懷翦髻觴。幽明何所欠。有子似歐陽。</text>
<title>趙 守寅 母夫人挽</title>,<text>早日啼孀苦。中年痛逝多。餘生雖寂寞。積慶豈蹉跎。屢見專城享。俄聞掩坎些。張林方執筆。婦德未終磨。</text>
<title>朴 由恒 母氏挽</title>,<text>三從家道整。九耋壼儀完。斷織他年敎。含飴昨日懽。星垂婺女晦。劍逐大阿寒。莫借張林筆。公言在不刊。</text>
<title>尹亨遠 天衢 內挽</title>,<text>惆悵梁家失孟光。叩盆無耐但神傷。閨門懿範終誰繼。幋鑑淸徽倘可藏。燕入虛堂春寂寞。鶴歸華表月荒涼。人間安得張林筆。一曲哀詞與挽郞。</text>
<title>啓運宮挽詞</title>,<text>懿德元因積慶來。先王擇婦信佳哉。樞星夢感帝軒出。文母才難周室恢。大禮無遺儀物備。玄堂有截寢園開。傷心祖幕靑莎麓。聖孝終天不盡哀。</text>
<title>穆陵遷葬挽詞 二首</title>,<text>先王昔卜因山兆。金粟岡南第二堆。龍虎奇形千歲固。坎离全局百靈廻。天留佳處非無意。水嚙前和果有開。陟降聖神長在此。驪陵松柏漫生哀。二十年前事杳冥。茲山像設改天庭。一存功烈知無競。重接臣隣覺有靈。聖孝卽今心便恔。神休終古宅攸寧。愁雲尙結蒼梧暮。白首孤臣涕自零。</text>
<title>哭李子威 重基</title>,<text>健者先亡病者存。人生天理信難論。卅年交誼敦庚甲。一世英聲屬弟昆。孑孑北風吹二子。悽悽西日照孤萱。斷雲衰草楊山下。絮酒無因慰九原。</text>
<title>哭李正言 瀷</title>,<text>短箚曾爭日月光。爾時風采最難忘。鯨鵬大海眞吾樂。魂魄脩門卽故鄕。取意常尋隣舍酒。無心重掃柏臺霜。耽羅不死中原死。天理如今竟杳茫。</text>
<title>挽李僉正 潔</title>,<text>吏隱或從俗。陸沈長閉關。有兒餘慶足。無事此身閑。大道爲昏曉。浮生自往還。空留萬古宅。雉嶽白雲間。</text>
<title>權士重 鑊 孫兒挽</title>,<text>天理茫茫欲問誰。東家少婦哭孤兒。瓊簪石上方稱寶。荷露風頭遽折枝。碧落雲樓歸有所。夜庭仙鶴到如期。兩翁相對無窮慟。忍見平生篋裏詩。</text>
<title>金烈婦挽</title>,<text>跋涉趨君病。蒼黃陷賊鋒。丈夫齎壯志。哲婦播芳蹤。同穴他年約。雙旌此日從。傷心廣陵道。千里白雲重。</text>
<title>鄭太亨內挽</title>,<text>齊眉梁氏婦。翦髻杜家娘。內訓應無間。閨儀亦有方。糟糠今寂寞。琴瑟忽乖張。惆悵安山路。薤歌趁曉忙。</text>
<title>挽成仲深 文濬</title>,<text>詩禮趨庭日。鄕隣閉戶辰。明時纔赴辟。薄縣詎容身。萬事漳濱疾。百年松下塵。凄涼哀挽罷。不復故溪春。</text>
<title>挽閔驪陽 仁伯○二首</title>,<text>壯元宰相封君貴。五福仍兼子姓多。纔罷春風耆老宴。玉樓催召賞仙花。兒時拜公白蓮寺。四十八年如夢裏。惆悵無因奠一杯。花前却下雙行淚。</text>
<title>挽洪金山 瑞龍</title>,<text>華胄遙遙是。南陽積德門。承家名父祖。流慶洽兒孫。幾處循良效。平居孝友敦。無論知舊慟。腸斷鶺鴒原。</text>
<title>李台徵 壽俊 夫人挽</title>,<text>昔上令公堂。論交今詎忘。當時擧案婦。他日斷機娘。淑德知無間。深悲恨未亡。還思扇枕夕。胤子是黃香。</text>
<title>挽鄭吉甫 勝○古詩</title>,<text>薤露颯易晞。斯人何處歸。空餘行樂地。難息知音稀。萬事自煎熬。一病緣奢豪。萱堂日將晨。繐帳妻兒號。靈爽戢一木。靑山杜鵑哭。泉下無因奠一杯。望斷隋城春樹綠。</text>
<title>哭宋參知聖求 象仁○古詩</title>,<text>宋聖求直如矢淸如水。苦節不可攀。淸風振人紀。病臥牛衣中。天寒氷雪裏。家無伯道兒。門有赤脚婢。天道何茫茫。我滴思賢淚。今日朝行廉恥亡。只有一人吁其死。</text>
<title>挽李石城 廷益</title>,<text>有美完山胤。承家福祿宜。生前十太守。身浚六男兒。畢命積城隴。招魂湘水陂。人間長已矣。哀挽自悽其。</text>
<title>哭李參判昌期 命俊</title>,<text>向國孤忠已窅冥。傳家淸白尙芳馨。朱旙不發春江上。一片終南夢裏靑。</text>
<title>哭宋君受</title>,<text>浮世光陰石火忙。秋風蕭瑟網橋莊。詩魂夜詠空山月。寂寂何人奠一觴。</text>
<title>挽南司禦 好學</title>,<text>忽忽浮生過隙駒。百年人事一嗚呼。西風苦雨楊江夕。朱旐飄然孝子孤。</text>
<title>仁穆王大妃挽詞 二十韻排律</title>,<text>恭惟宣祖大王妃。慶叶曾沙蔚聖姿。道續塗辛貽遠則。功存向孟佐群治。居然金虎災還降。相彼飛蟲禍實奇。國舅旣非階亂者。永昌纔是弱齡兒。鞠門哭出冤呼處。海島牢深絶命時。掖寺老璫心獨苦。銀臺小吏涕潛垂。十年紫闥晨昏曠。一髮緹宮氣象危。誰料義徒推我后。旋聞湍帥擁全師。文儒烈士扶顚手。孝子忠臣反正旗。復辟乾坤光寵秩。雙懸日月照倫彝。俄臨長信當徽典。再向東朝整母儀。已喜豐呈緜寶曆。更遭休運享純禧。陰陽否泰元相代。憂樂榮枯未可期。卽見天衷方久奬。胡寧斯疾遽難醫。悠悠世事浮雲改。忽忽人生曉露萎。黑眚夜遊閶闔路。素花秋發禁園枝。除兇雪恨應無憾。報德酬恩矧有知。翠葆玄壇魂殿閟。北風西日穆陵悲。遙瞻鶴馭何嗟及。悵望龍輴不得隨。憶着戊申如夢裏。哀情重賦挽歌辭。</text>
<title>舅母端人挽</title>,<text>靑春早寡弔平生。養嗣諸孫未遂榮。八耋光陰終寂寞。那堪白髮渭陽情。</text>
<title>哭玄洲</title>,<text>愴矣君先去。哀哉病獨存。無幾生死別。不間弟兄恩。大道纏三界。淸談入九原。傷心羊叔子。苦淚濺西門。</text>
<title>挽申兵使 景裕</title>,<text>藏舟移壑事堪哀。華屋春深燕子來。四路聲名留玉帳。一時勳伐爛雲臺。君臣交際渭陽竝。昆弟懽情棠棣開。愛客南隣風疾叟。無因執紼奠單杯。</text>
<title>挽李畏之 德言古詩</title>,<text>與君家隔壁。孩提相戲遊。踢毬出門前。探鷇登墻頭。伏事張先生。同學千字文。仍之遭亂離。華髮兩如雲。看君歷仕宦。似可以有爲。如何子逝日。世路轉險巇。幾年長安中。同病每相憐。去夏禁池會。斯須遽黃泉。撫蹟意茫茫。感舊涕浪浪。無因把一杯。霜菊爲誰開。</text>
<title>挽許丈</title>,<text>童歲隣居荷春情。諸郞頭角亦相幷。所嗟名位何緣屈。難識人生勮忽傾。楮島凄涼江上色。廣陵蕭瑟雪中塋。空尋舊日臨觴語。淚滴寒宵月不明。</text>
<title>挽婦人</title>,<text>婦德今誰最。閨儀迥絶倫。梁家擧案日。孟母斷機辰。久歎鸞分鏡。終敎劍會津。張林方執筆。遺事表貞珉。</text>
<title>挽婦人</title>,<text>薤露忽先晞。人生何處歸。春臺移鵲鏡。曉閣罷鴛機。月掩嫦娥影。星沈婺女輝。傷心丹旐去。楊麓白雲飛。</text>
<title>挽友人 二首</title>,<text>衆中常愛丈人眞。道是荊山璞裏珍。草草浮生遽如許。腰金拖紫更何人。家居寥落自淸貧。七十年來養谷神。竹几柴門南漢夕。孤墳殘碣廣陵春。</text>
<title>挽南經歷 鎭</title>,<text>浮生如寄復如歸。萬事傷心草露晞。一片孤墳澆酒處。靑山無語夕陽微。</text>
<title>成都事 信耇 內挽</title>,<text>花開花落無人弔。夢斷空閨霜月照。今日荀郞不盡悲。他年餘慶三兒少。</text>
<title>沈士敬內挽</title>,<text>柔姿承坎德。淑質配名門。叶贊無違志。周旋少間言。空聞宜酒食。不復詠蘋蘩。何限莊生慟。千秋更叩盆。</text>
<title>挽朴陽川</title>,<text>密城門閥本蟬聯。相國家庭世父賢。承蔭作官經四品。臥痾延壽過稀年。巴陵往迹浮雲外。楊麓新阡落日邊。剩有兒孫能似續。他時餘慶定綿綿。</text>
<title>挽鄭 栳</title>,<text>奇鬼妄追何罪去。殤魂耿耿九泉深。老夫無限肝腸痛。況說人間父子心。</text>
<title>挽孼族 六言</title>,<text>花欲發月欲明。孤魂歸窅何處。一杯酒勸無人。靑山空流水去。</text>
<title>挽詞[李廷龜]</title>,<text>妙歲聲華動搢紳。聳瞻氷玉出風塵。飛騰健筆凌雲氣。寂寞明時抱病身。精爽忍看泉下閟。詩篇猶在卷中新。親知歲暮凋零盡。伏枕衰翁只愴神。</text>
<title>挽詞[金尙容]</title>,<text>九畹淸芬我所欽。一生蘭契托知音。十年臥病醫無術。萬事傷心淚不禁。門掩小庭蒼蘚合。月臨虛幌素塵侵。人間此別成終古。他日冥班倘再尋。</text>
<title>挽詞 二首 [朴東亮]</title>,<text>春風器宇玉爲容。丹鳳孤飛瑞靄重。如飮醇醪人自醉。力追葩雅世俱宗。尊前細雨常開抱。身外浮榮久絶蹤。一去遂成千古別。九原歸日始相從。秋雨蕭蕭夜。靈輀獨去時。天心本難料。人事遽如斯。惟有甘棠詠。空傳鄴下詩。孤雲廣陵上。不盡老夫思。</text>
<title>挽詞 二首 [李弘胄]</title>,<text>遲暮參尋懶。相憐抱一痾。浮生遽至此。天道竟如何。泉路交期盡。年華醉夢過。秋風吹老淚。洒向廣陵波。浮世哀榮不可論。洛東秋日掩柴門。今朝又哭知心友。頭白餘生獨斷魂。</text>
<title>挽詞 二首 [洪瑞鳳]</title>,<text>精鍾奎璧鶴鸞姿。不數元和以後詩。政坐中年玄晏病。未敎官位到台司。童丱居諸浩莫籌。禿翁於世兩人留。君今又去隨黃壤。此後光陰付水流。</text>
<title>挽詞 三首 [金尙憲]</title>,<text>堂堂九畹翁。去作九原客。漆燈少光輝。夜扄無朝夕。朋友不復見。親戚永相隔。惟有墳上草。年年自春色。君詩有古色。高處出寶曆。襟懷澹無累。文字惟用力。神仙棄咳唾。世人作珠玉。千古藝文志。名懸金石泐。少年卽相託。情親如骨肉。論心白水淸。秉節朱絃直。賦命有短長。時運有通塞。我在君已逝。天意終難測。</text>
<title>挽詞[李安訥]</title>,<text>情親一甲早隨肩。六十如今又四年。末路共驚偏皎潔。中身常惜獨沈綿。離言壽節分明記。謝牘凶音次第傳。贅世亦知無幾日。秋風吹淚滴湖堧。</text>
<title>挽詞 二首 [趙希逸]</title>,<text>靑春識面李司書。白首相親始末如。幾向論文酣興劇。每憐開抱鄙萌除。屋梁殘月風神在。庭院新霜卉竹疏。左手持杯那復得。篋中唯玩唾珠餘。腰金衣布一榮枯。蘭畹餘香襲着吾。半世交情唯悃愊。左邊風痺且形模。文成白玉新樓記。淚滴黃公舊酒壚。何處靑山句引去。好人今已隔泉途。</text>
<title>挽詞[趙緯韓]</title>,<text>一氣人間聚散之。適來何喜去何悲。惟公時順天弢解。與道安排大福綏。齒向從心年亦至。官高方面爵還宜。早紆朝野三孤望。終見沈綿二豎欺。幹蠱四男爲國器。乘龍一壻作門楣。已知尻脊元常理。其奈親朋此永離。暮境凄涼餘白髮。孤琴寂寞斷朱絲。從君此路應非遠。交契重泉托後期。</text>
<title>挽詞[崔鳴吉]</title>,<text>前輩已黃壤。後生還白頭。不能休涕淚。何處覓風流。泉下修文祕。人間寶唾留。當年問字地。寥落小塘秋。</text>
<title>挽詞[申翊聖]</title>,<text>詩道元無敵。風流固絶倫。金緋曾拾芬。藥石遽攻身。幻夢人誰免。高才鬼亦嗔。傷心尊酒地。淚洒菊花辰。</text>
<title>挽詞[張維]</title>,<text>詞場聲價跨煙虹。前輩論才輒數公。半世榮枯知宦拙。十年沈痼遂途窮。浮生遽見風燈盡。往跡渾驚露電空。臥病獨乖蒿里餞。兩行衰淚寄西風。</text>
<title>挽詞[李植]</title>,<text>漳水沈綿過卜秋。風神依舊鬢絲稠。文章不及明時用。氣節曾甘禍穽投。蘭畹菊籬餘活計。酒杯詩卷且優游。鸞驂忽駕仙洲路。薤曲人間謾自愁。</text>
<title>挽詞[李明漢]</title>,<text>周旋尊俎緖言承。何幸龍門早獲登。爽氣怳霑金掌露。淸姿宛對玉壺氷。名從弱歲交游盛。病到明時感慨增。繡節臨湖留惠化。銀臺視草想風稜。鵬溟路已三千隔。鳳穴雛皆五色騰。無復詞壇聞白雪。挽歌悽斷愴難勝。</text>
<title>挽詞 二首 [鄭斗卿]</title>,<text>也是經綸器。非徒翰墨才。自多元禮御。屢醉謫仙杯。九畹蘭何在。重陽菊正開。懽悞便陳迹。佳節不堪哀。間世山河氣。驚人錦繡肝。新阡江漢隔。秋日廣陵寒。晩有劉楨病。非無貢禹冠。他時過九畹。不忍見幽蘭。</text>
<title>八音歌 古詩</title>,<text>金荷盛玉釀。花下對君酌。石羊臥山頭。笑人不行樂。絲毫無補事。於世竟何益。竹心徒自守。耿介本孤直。匏繫也無能。忍爲隨塵俗。土墻不可圬。吾當從所欲。革鼓趁春社。田家事耕垡。木客招我吟。山中弄明月。</text>
<title>送尹明叔 燧 居山督郵之行</title>,<text>世間岐路劇東西。送子今朝意更迷。此去磨天知幾里。白雲生處是隋堤。</text>
<title>有湖堂之選。戲作。</title>,<text>十五桃花顏色紅。蓬門機杼度春風。可憐終作商人婦。不在金宮選額中。</text>
<title>遣興 六言</title>,<text>枝頭一箇黃鳥。門前無數楊花。閑愁不貸遠客。綠酒初熟東家。</text>
<title>醉題尹士謹 是勇 扇 三五七言</title>,<text>春欲去。夏欲來。春去碧桃落。夏來牧丹開。借問珍城老太守。有酒不飮胡爲哉。</text>
<title>夜起偶吟</title>,<text>寒齋酒滴小床槽。庭下時聞吠夜獒。喚婢持杯仍獨起。禁城東畔漏聲高。</text>
<title>送李生還四明</title>,<text>春山寂寂帶斜暉。春水悠悠汀草菲。惆悵昭陽江上路。子規啼處杏花飛。</text>
<title>題李殿中 迥 稧帖</title>,<text>柏府啼烏去。茶時驄馬行。上臺三事避。落簡百僚驚。幾見朝儀整。常敎國計淸。秋堂修稧夕。粉帖煥題名。</text>
