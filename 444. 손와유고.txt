<title>四時詞 辛酉</title>,<text>深院無風蛺蝶飛。碧桃花影上簾遅。前宵暫結昭陽夢。猶有天香濕舞衣。綠陰如夢亂鶯飛。簾額風輕晝漏遅。終日銀床耽刺繡。任敎香汗沁羅衣。日沉烟散露螢飛。十二宮門下鑰遅。獨倚紗窓愁不寐。三更凉透六銖衣。日暮宮鴉凍不飛。獸爐灰冷吐炎遅。簾鉤鸚鵡號寒處。阿監朝來賜錦衣。</text>
<title>題美人圍棊圖</title>,<text>日暖風淸花影移。半揎春碧點瑤棊。藏奇不肯輸先着。勝筭由來下子遅。</text>
<title>隱舟巖 在島潭上</title>,<text>深淵無底洞咸池。上有層巖勢欲欹。蛟龍是處藏雲雨。白日雷霆未可知。</text>
<title>舍人巖</title>,<text>層崖斸斸水潾潾。多少苔磯絶世塵。至今勝迹尋無處。誰識風流舊舍人。</text>
<title>雲巖書贈主人</title>,<text>白雲深處鎖荊門。掩映桑麻自一村。水轉山回堪避世。不須多事問桃源。</text>
<title>偶次石洲集中韵 壬戌</title>,<text>紗窓終日掩孤嚬。虛度蘭閨鏡裡春。莫道五陵多美少。世間難得一心人。附原韵雲屛乍掩翠眉嚬。不恨紅顔只㤪春。窓外綠簾簾外路。路中多少斷膓人。</text>
<title>過妓巖 癸亥</title>,<text>空岩寥落枕汀洲。往事悠悠水自流。怊悵昔年歌舞地。至今鬟䯻帶粧愁。</text>
<title>同仲氏登曲城呼韵 趙副學子直與德而。不期而至。○乙丑</title>,<text>由來好事不須期。邂逅城隅共一巵。飛絮落花渾漫興。苦吟佳句坐多時。</text>
<title>咏缾蓮</title>,<text>誰遣荷花缾裡㘽。一團生意箇中回。莫道無根易憔悴。向人猶得盡情開。</text>
<title>戴恩亭聯句 丁卯</title>,<text>把酒登臨江上亭。汝久 秋風落葉滿空庭。大妹 繁華舊迹渾無處。汝久 塵夢人間幾醉醒。大妹</text>
<title>喚仙樓。次板上壺谷韵。己巳三月十六日</title>,<text>泠然物外御飈輪。爲訪當年駕鶴人。惆悵仙蹤何處去。獨留明月待佳賓。[原韻]淸夜江波漾月輪。擧杯樓上喚仙人。雲間笙鶴泠泠響。不是安期卽洞賓。壺谷</text>
<title>夢見朴士元感而有作 庚午八月初九日</title>,<text>儀形散朗怳平生。握手驩然笑語淸。推枕覺來惟有淚。滿窓風雨作秋聲。</text>
<title>西郊送仲氏。用李文叔韵。八月二十七日</title>,<text>西郊秋日政暉暉。雲外孤鴻悵輩飛。聚散人間渾似許。驛亭雲樹更依依。</text>
<title>碧虛詩卷。次壺谷南尙書韵。</title>,<text>閑來無事愛觀棊。偶値山人拄杖時。怊悵勝緣今已晩。强拈塵管一題詩。</text>
<title>次韵黃生 二首○辛未</title>,<text>拍岸春濤鏡面開。靑山無數望中來。殘紅嫩綠渾詩料。滿眼風光不自裁。逶迤石逕杖頭開。匹馬聯翩幷轡來。步步臨流成宴坐。十分詩思杳難裁。</text>
<title>謹次文谷詩 詩在壁上墨蹟宛然</title>,<text>藏脩遺躅在林泉。名與江流永久傳。杖屨昔年吟弄地。至今芳草渺無邊。</text>
<title>贈碧虛上人 初十日夕</title>,<text>尋眞一約莫嫌遅。好是前峰月出時。夜久燒香談偈地。軸中閒檢舊題詩。</text>
<title>題東遊錄後</title>,<text>尋儒仍作入山行。句裡烟霞滿眼淸。世出世間非異趣。却嫌黃綬負平生。存窩</text>
<title>缾卉八詠。寄挹陶堂兪道叔。名信一</title>,<text>姑射仙人冰雪肌。半開孤艷更添奇。多情最是黃昏夜。影入疎窓月有期。梅一夜嚴霜百草腓。寒花猶自抱芳菲。遙知處士東籬下。手弄淸香待白衣。菊飛種何年到野亭。曾隨蠻舶渡重溟。穠姿殿却三春後。一笑嫣然對畫屛。躑躅點綴驪珠照一床。摘來猶帶桂林霜。荔芰太冷檳榔澁。不及濃香馬乳香。甜葡萄梅雨生在綠萍池。恠底君家着樹枝。孤芳不受淤泥染。彷彿瑤臺月下姿。木蓮梅雨來時竹醉前。一枝初綻暖如燃。誰能染出羅裙色。爲舞章華式讌筵。石榴秋菊春蘭各有時。一番開落任天機。山家別有偸春卉。能使仙葩四節宜。四季三尺孤標在案邊。徂徠秋色自風烟。且待中宵凉籟發。聽來襟韵日翛然。盤松</text>
<title>題李文叔東遊錄</title>,<text>余友李文叔。牢騷不俗之士也。故能芒鞋蠟屐。飄然入金剛。萬二千峰足跡殆遍。可謂奇矣。然適當無月無花之時。至賦三欠事。詩以自嘲。故於落句及之。騷翁得意最玆行。蓬島雲烟卷裡生。莫言辜負同車約。要趁花紅與月明。</text>
<title>大殿端午帖 丙子五月</title>,<text>彤墀化日屬晴和。殿上時聞解慍歌。仍想儲宮嘉禮近。九重歡意此時多。</text>
<title>次韵贈主人呂上舍安素 丁丑</title>,<text>飄然蠟屐屛蹄輪。獨上高樓問羽人。此間定有吹簫伴。疑爾前身是洞賓。</text>
<title>大谷書院感吟 二首</title>,<text>前賢杖屨此娛遊。人去臺空水自流。怊悵高風懷不見。暫敎歸旆且淹留。文藏臺上罷淸遊。大谷山中弄碧流。莫道遺風今已遠。滿▣光景尙分留。</text>
<title>象賢書院。留別興師</title>,<text>韵釋名山伴勝遊。愛渠襟抱不凡流。慇懃十里來相送。三笑風前惜去留。</text>
<title>咏月</title>,<text>依依新月上雲端。乍隱墻頭漸暎欄。俄驚襟抱淸光滿。爽氣終宵浹骨寒。</text>
<title>題頭流上人聖能詩軸 庚辰</title>,<text>靈襟不許俗緣侵。知爾前身是道林。乞句風流亦多事。豈如趺坐澄吾心。</text>
<title>海印寺別曉善上人 壬午</title>,<text>拋却山南七十州。浩然行色此禪樓。箇中別有關心處。九曲江流滿樹秋。</text>
<title>立巖次韵。別休侃上人。</title>,<text>滿壑松風與水聲。一溪深處暫停行。佳人莫唱陽關曲。不及休師送我情。</text>
<title>澄淸堂夜飮。次韵贈節使徐尙書 魯望 趙侍郞 聖登○癸未。</title>,<text>醉後良宵細細長。莫辭臨別倒深觴。明朝鴨綠寒江上。無限胡山擁一航。右次正使銀燭玲瓏暎碧紗。酒闌公舘動離歌。好趁春來花爛熳。百祥樓下待星槎。右次副使附原韵 魯望薊路迢迢萬里長。故人關外共含觴。明春穩待征軺返。浿水烟花泛彩航。華堂高燭暎紅紗。憐我將吟出塞歌。定荷春來珍重意。一樽同候漢臣槎。</text>
<title>戱題龍灣妓塞上花詩軸 藥泉相公所甞任嗄者○甲申</title>,<text>借問陽關花一枝。爲誰憔悴怨芳時。只是郞心太薄倖。尋春舊約此遅遅。</text>
<title>無題 降仙樓戱作</title>,<text>第一名樓滿眼花。壓筵珠翠競繁華。佳期付與黃昏月。十五淸光分外多。童妓月黃昏時年十五笑殺平生杜牧之。看花佳約太遅遅。如何二八深紅色。枉被狂風一任吹。</text>
<title>沸流江舟中 乙酉</title>,<text>雨洗春江碧玉流。微波輕漾木蘭舟。雲間隱隱笙簫響。怳若三淸汗漫遊。</text>
<title>三登途中小雨</title>,<text>瑤臺一夢怳非眞。別後佳期杳莫因。慇懃十二峰頭雨。故洒征人悵望塵。</text>
<title>沸流江舟中集句</title>,<text>仙侶同舟晩更移。簾不動夕陽遅。朱欄十二人如玉。齊唱吳兒白行詞。徐牽鏡纜鏡中移。琴韵初希舞袖遅。差喜佳人能解事。倚欄爭唱白銅詞。右舟中用前韵秋日淸和淑景移。愛看佳境下樓遅。巫山不肯排雲雨。應爲吾人乏好詞。右降仙樓仙舘沉沉燭影移。夜深蓮漏報更遅。病來無復金釵興。千載虗傳宋玉詞。右留仙舘</text>
<title>蓮堂次愚伏韵 丁亥九月晦日。以中宮殿誕日賀。歸路進參。篇中及之。</title>,<text>蓮堂尙記舊題名。此日重臨却有情。獻賀歸來拚勝集。不妨金縷助懽聲。</text>
<title>松石洞號韵 在薇谷西二里許○庚寅</title>,<text>信步行尋一壑幽。石門松籟送飛流。三庚溽暑何曾到。爽氣披襟當素秋。盤旋不必在深幽。咫尺重城有瀑流。差喜錦囊添一料。隔林蟬響報新秋。</text>
<title>淸潭洞。次載中韵。俗名孫家莊</title>,<text>淸潭誰道勝祒泉。兩地風烟各洞天。會心只在驪黃外。始覺幽棲亦有緣。懸崖度盡忽飛泉。始信壺中別有天。多謝諸君相訪意。一筇吟嘯亦佳緣。</text>
<title>淸心樓月夜書懷 乙未</title>,<text>淸宵萬籟閴無聲。月滿秋江盡意明。徙倚曲欄仍北望。五雲深處不勝情。</text>
<title>漢江途中咏懷</title>,<text>慈母遐齡垂九耋。聖君違豫已三年。終南咫尺頻回首。一念公私倍黯然。</text>
<title>次東崗趙相國回榜志喜之作</title>,<text>此事人間曠後前。慶新婪尾再回年。靑衫彩服交輝地。爭似當時設喜筵。原韵蓮花影裡畫尊前。强着靑衫似往年。此事眞堪一笑過。兒曹何必設玆筵。東崗</text>
<title>次晦隱寄示韵 辛丑秋</title>,<text>無寐殘更月已西。夜來風雨轉凄凄。欲知舜蹠分歧處。試聽窓前報曉鷄。驅驅烏兎自東西。秋氣連宵日覺凄。㝡苦年來偏少睡。隔囱差喜五更鷄。</text>
<title>子聞長夜無睡。用白沙少時作。寄示要和。聊復云爾。</title>,<text>葱竹追隨一巷西。豈知浮世有悲凄。如今習氣銷磨盡。尙憶飛鳶與鬪鷄。耿耿明河漸近西。夜深寒氣自生凄。疎慵老去嗟無用。擬向林泉伴祝鷄。</text>
<title>題金生錫大山水圖 壬寅</title>,<text>林丘霜淺着秋痕。風雨山前一面昏。薄暮漁舟向何處。此間宜有武陵村。</text>
<title>數年前。有一雙白鶴誤落金吾庭中。其一旋卽逸去。其一尙在。時時號噪。似若有江海之思。感而有作。</title>,<text>胎仙曾御九臯風。底事翩躚犴狴中。感爾離群頻叫喚。一般情緖與人同。</text>
<title>題明上人詩卷 記昔甲申歲。按節關西。居然二十年矣。光陵齋宮僧就明。年前遊香山留數月。遍踏而歸。出示詩軸。要和甚勤。次卷中韵以贈。</title>,<text>廵到香山問幾年。至今遊賞夢依然。郊扉暇日披僧卷。怳若烟霞在眼前。</text>
<title>入耆社後。呈兪判書大叔要和。</title>,<text>少時同榻幾人存。屈指如今盡九原。唯我與公陪壽閣。此生何以報君恩。附次韵舊日同遊我獨存。偏憐多病蟄郊原。叨陪壽閣隨公後。共向岡陵祝聖恩。</text>
<title>自將幸澶淵 排律二十韵○辛卯正月</title>,<text>宛馬南來羽檄傳。滿朝無策靖三邊。欲令虜膽先驚破。須仗皇靈一洒湔。不憚關河勞玉趾。定知荒徼息狼烟。香孩三葉瑤圖闡。泰運千年寶籙綿。已遣流沙聲敎訖。更敎寰海武威宣。羌戎自古難馴擾。周漢由來等弃捐。直北烟塵迷大漠。通霄烽火照甘泉。爭言晉室過江利。競贊唐皇幸蜀便。志切除凶天怒赫。憂潗保境聖謨淵。進輿賴有將軍勇。承制仍藉相國賢。爰擧一戎臨涿鹿。不須三箭定幽燕。先聲已挫憑陵勢。上將無煩節度權。萬乘親臨誰敢後。六軍齊奮擧爭先。觀兵細柳風斯下。整旅涇陽美豈專。盛烈彤毫垂簡策。豊功石皷合銘鐫。倘微金帛行姑息。定使宗祊保萬全。計失北征言不用。禍連南渡事堪憐。吾王盛德光臨極。曠世英猷啓自天。聞說妖氛連海岱。擬將神筭掃腥膻。微臣謾抱安邊策。拝獻丹墀秖慨然。</text>
<title>風雪訪草廬 二十韵○丙申</title>,<text>君臣一軆未相須。從古明良載簡書。放桀功由莘野隱。興周業刱渭川漁。匡時爲訪宗祊計。冒雪重尋處士廬。天遣羽桑呈盖日。時丁漢焰欲灰初。憑城狐鼠妖爭逞。失水蛟龍氣未攄。投跡許都甘恥辱。託身荊楚謾悲歔。重恢大計嗟無地。將伯何人可助予。聞道伏龍才獨抱。也知司馬鑑非虗。若論事業蕭曹失。自許平生管樂如。眼底英雄潛揣量。胸中帝覇大鋪叙。倘藉帷幄紆籌策。肯惜林泉枉駕車。爰擧㫌麾臨草舍。正當風雪滿郊墟。連朝往返勞何憚。三顧頻繁禮有餘。草昧經綸方感會。中興基業卽權輿。江東碧眼宜爲援。鄴下黃鬚未易除。投合片言情已密。指陳成筭計非疎。推誠自覺風期合。戮力猶思禍亂紓。已託股肱看洒落。盡輸肝膽肯虛徐。相須政似從風乕。得意還同縱壑魚。炎籙運移終未復。長敎志士淚盈裾。</text>
<title>黃江道中 己未春覲行榮川時</title>,<text>回首仙源指點間。訪眞衫袂受風寒。一江春意烟波闊。半壁晴輝夕照殘。畫裡小村臨曲渚。鏡中孤颿泝危灘。欲隨漁子尋眞境。秪恐桃花記取難。</text>
<title>驪江。敬次仲氏韵。二首</title>,<text>客心江水共悠悠。指點臨流何郡樓。神勒鍾聲來遠浦。龍門山色落孤舟。雲邊春盡無歸雁。沙際風輕有泛鷗。醉倚蓬囱和睡聽。漁歌一曲下長洲。一江歸思政悠悠。夜宿漁家近酒樓。薄暮疎烟迷古渡。四更殘月在孤舟。琴書行李隨緣客。雲水生涯得意鷗。且待明朝催櫓去。風帆直放豆彌洲。</text>
<title>忠原途中</title>,<text>獰飈一夜振郊原。天際寒陰薄暮繁。山店無烟唯白雪。江村有月已黃昏。靑衫暇日同醒醉。彩服何時問凊溫。莫憚脩程征役苦。本來吾道任乾坤。</text>
<title>南漢山城有感</title>,<text>丙子蒼黃國步傾。追思往迹獨傷情。事危南漢孤忠激。身繫西河大義明。當日苦心人豈識。至今浮議骨猶驚。中原回首腥塵滿。長使英雄氣不平。</text>
<title>題朴淵圖 庚申</title>,<text>一幅丹靑在案頭。看來認是朴淵流。虹飛萬丈雲霄逈。龍蟄千年洞穴幽。晴霧捲殘巫峽曉。霜楓染盡楚山秋。煩君莫羨圖中客。理屐吾將辦此遊。</text>
<title>祖江村舍 三首</title>,<text>一月江鄕幽趣長。藉苔爲席土爲床。西郊落日雲含紫。南畒新秋稻▣黃。潮退漁翁收網急。雨餘田父荷鋤忙。飽更殘暑當風卧。蘆箔松窓覺夜凉。閑卧田廬喜靜便。久拋巾襪慣耽眠。村盤別味先登蠏。江樹秋聲已報蟬。晴霧幾層迷海島。夕陽無數繫漁船。邇來漸覺塵襟豁。不許羇愁枕上牽。浪迹江湖隨意行。偶然登眺亦閑情。平郊雨過人烟濕。極浦潮廻蜃霧晴。落日烘殘低海色。晩蟬啼送隔林聲。燕居終夕無餘事。時與漁樵席共爭。</text>
<title>柳子虗六友堂。次杜律。居梨湖</title>,<text>塵匣虗拋紫氣寒。誤身應是坐儒冠。百年歲月頭邊擲。一室圖書靜裡看。梅逕細穿和靖宅。竹竿閑拂子陵湍。肯敎得喪縈懷抱。須向林臯素履安。</text>
<title>過梨湖亭 玉城張公別業</title>,<text>爭說梨湖似午橋。相公當日此逍遙。烏頭遠樹浮前海。燕尾歸帆落晩潮。昭代勳庸存社稷。暮年身世寄漁樵。西風回首偏多感。唯有荒烟鎖寂寥。</text>
<title>蠏津</title>,<text>招招漁子立沙頭。回首中流散我愁。隔海雲烟渾欲暮。滿郊秔稻自成秋。三農喜氣連宵雨。遠客歸心一葉舟。鷗鷺十年曾有約。擬將吾道寄滄洲。</text>
<title>曹溪秋夜口號 庚申秋閏八月十三日</title>,<text>蹇驢來訪舊招提。携酒聯翩過石蹊。滿地白雲如可掃。亂階紅葉政堪題。松潭月入秋陰冷。蘿逕烟沉夜色凄。淸磬一聲澄世慮。不煩方寸照磨泥。</text>
<title>次韵白香山詠蟋蟀</title>,<text>廢砌孤樓撮爾躬。夜深何事苦吟風。機緘自運三秋後。動息元因一氣中。叫破枕邊秦女夢。訴殘江上楚臣衷。聞來惹起悲秋感。月滿虗牎露洗空。</text>
<title>臨津 九月。以祖江省墓次過此。</title>,<text>露洗金天積靄銷。疾風零葉捲寒郊。九秋正屬黃花節。十載重回赤壁舟。隨處雲山皆舊識。滿江鷗鷺卽新交。蘓仙一去無消息。鶴背詩魂倘可招。</text>
<title>淸心樓。次牧隱先生韵。辛酉</title>,<text>緗簾縹緲綵雲端。携酒登臨一破顔。倚檻平看神勒寺。隔雲遙指漢陽山。風帆隱映晴沙外。錦浪微茫落照間。每恨昔年拋宿債。此行聊喜暫偸閑。</text>
<title>登滄浪亭 在木溪江邊</title>,<text>日暮烟波短棹移。倦遊行色故遅遅。閑中適意無如睡。客裡寬愁賴有詩。燕子不來春尙早。桃花初動雨如期。停舟暫倚危檻上。霽色新添一段奇。</text>
<title>訪龜潭</title>,<text>春晩瓊潭霽色鮮。夕陽來倚小漁船。回巖陡截疑無地。斷壑中開別有天。芳草半含玄圃露。落花猶濕武陵烟。玆行不爲求仙計。到此洪厓可拍肩。</text>
<title>金谷舟中</title>,<text>一犂春雨洗江沙。無限烟濤極望賖。曉霧捲殘山似黛。夕風吹急浪生花。回巖▣▣▣▣▣。▣▣渡邊護酒家。閱盡危灘拚小睡。解帆金谷日初斜。</text>
<title>宿神勒寺 逢閔上舍伯純同宿</title>,<text>薄暮停橈古寺前。鳥啼花落捴依然。山僧活計雲千嶂。江客行裝月一船。明滅水村漁火亂。寂寞禪榻佛燈懸。今來更喜回靑眼。花雨良宵共醉眠。</text>
<title>中宮殿端午帖</title>,<text>柔桑齊綠柳含風。瑞氣䓗蘢繞別宮。酒煖蒲樽回令節。位新椒掖佇陰功。瑤琴韵叶薰絃上。綵縷香開壽篋中。從此靑丘時運泰。周南王化四方通。</text>
<title>觀水軒口占 淸風東軒</title>,<text>半天雲日乍陰晴。一陣微風滿榻淸。江雨欲來山翠重。渚禽飛去水烟輕。還慚夢筆才名退。唯喜仙區宿債贏。惱盡敲炎當夜▣。入簾新月更多情。</text>
<title>寒碧樓。與李茂叔同賦。名㘽寓居乕灘</title>,<text>元龍百尺入雲端。怳倚琳霄縹緲間。爲客向來無好思。對君今日破愁顔。方知一醉皆關數。縱有千錢不買閑。魚鳥半生盟已宿。拂衣吾豈負江山。</text>
<title>次韵王荊公金陵懷古</title>,<text>鐵瓮城高枕大江。一鞭東指竪旗降。孫郞智畧神無敵。公瑾才猷邈寡雙。大澤何年龍返海。廢宮斜日鳥窺牕。千秋不耐興亡恨。更爲英靈酹酒缸。百戰辛勤據二江。末梢容易與人降。憂虞自是鴻休本。逸豫終爲鴆毒雙。未闋綺筵歌玉樹。忽驚戎馬閙雲牕。繁華渾如昨一夢。感淚無端濕酒缸。</text>
<title>西原道中</title>,<text>强理衣巾起懶慵。雨餘苔逕好吟筇。溪雲晩愛依沙凈。山靄晴憐入袖濃。浪迹自然忘遠近。此行無日不從容。緣江一道連紅樹。薄暮琳宮響暮鍾。零露漙漙下白沙。一年秋意在蒹葭。參差碧出天邊峀。隱映紅殘岸上花。薄暮歸雲恨斷續。渡江飛雨任橫斜。杖頭賴有金龜在。須向漁村酒剩賖。</text>
<title>秋夜口號</title>,<text>羇懷悄悄易生悲。漫向燈前攬客衣。山月入窓光破碎。水雲籠樹滴霏微。平生性癖緣詩瘦。末路行藏與道違。四壁忽聞虫語咽。夜深秋氣透寒幃。</text>
<title>訪島潭</title>,<text>誰遣漁舟世路通。一村籬落武陵同。空餘石上耕田跡。不見松間採藥翁。游屐踏穿紅樹裡。梵鍾飛出白雲中。三山秪在丹丘畔。却笑秦皇枉費功。</text>
<title>龜潭</title>,<text>千仞瓊蠻接五城。斷崖峭壁鬪崢嶸。森嚴武庫排鎗戟。蕭灑仙廚列罋罌。刻削豈曾人力到。設施應賴化工成。洞天深處塵寰隔。顧接浮丘躡太淸。</text>
<title>仙巖</title>,<text>苔磯是處可盤旋。瀲灧澄波浸綠烟。羽客何年游此地。騷人浪迹若前緣。雨餘嶽色侵衣碧。霜晩楓林照眼鮮。選勝探眞聊快意。一筇終夕恣洄沿。</text>
<title>舟行 辛酉十月。自淸風乘舟以下。</title>,<text>十月輕舟不畏風。倚舷終日暫開篷。驚瀾激射聲如怒。快楫橫奔勢若空。懶客愛看江月白。病妻閑對酒爐紅。秋天搖落秋雲冷。時聽沙邊有斷鴻。</text>
<title>次玉堂諸公韵。示翰苑堂后。</title>,<text>灰飛葭琯斗杓回。坐閱光陰鼎鼎來。春色晴從宮柳洩。歲華偏與漏籌催。蘭臺太史波濤筆。玉署詞臣黼黻才。努力諸君神聖化。一堂吁咈和明哉。</text>
<title>次朴士安夜對韵 壬戌</title>,<text>文華初闢講筵深。玉漏聲長夜色沉。但願吾君勤不息。莫言斯道杳難尋。喧譁醉語資天笑。密勿嘉猷契聖心。秪恨小臣違禁直。未隨諸子一敷襟。香醪初浥上樽深。春夜厭厭瑞靄沉。醉後詞臣無定次。席前龍衮不盈尋。親逢舜殿都兪際。共切堯衢愛戴心。想得諸君承渥地。應敎感淚各霑襟。嚴皷鼕鼕闕角深。夜闌香霧入簾沉。經文秪可資探玩。聖學非徒在摘尋。報主丹忱燃燭跋。滿堂和氣凸盃心。遙知扶持花磚路。風露三更濕一襟。</text>
<title>楊江舟中口占 壬戌五月。陪伯氏携大姪。晦卿，汝嘉，具文演同行。赴淸風迎諡筵。</title>,<text>濯足移時坐釣磯。訪眞行色不嫌遅。閑從局上論成敗。懶向塵間說是非。甓寺磬鍾和月聽。漢山蒼翠隔雲知。寄言鷗鷺休相怕。我亦江湖已忘機。</text>
<title>滄浪亭</title>,<text>琴書行李付輕舠。指點雲山望裡高。風逆櫓聲搖落日。雨催帆影破層濤。收將物色無佳句。澆盡羇愁有薄醪。滿地江湖留宿債。幾人於此費吟毫。</text>
<title>木溪停舟</title>,<text>夕陽移棹近漁家。迢遞秦京入望賖。樵笛暮歸山下路。釣竿晴拂鏡中沙。江風乍起簾㫌動。渚靄初收酒幔斜。盡日孤舟無外事。不如隨意酌流霞。</text>
<title>黃江舟中</title>,<text>江頭烟柳碧纖纖。處處漁村嚲綠帘。睡罷淸風凉小榻。棋殘落日暎垂簾。微波鏡面羅紋細。高峀雲間筆㨾尖。多病邇來慵搦管。錦囊佳句不曾添。眼底澄波綠正濃。倒江山影幾重重。無邊落日晴搖箔。不盡浮雲晩作峰。千首新詩成痼疾。百年能事長疎慵。今來魚鳥渾相識。擬借靈區寄散蹤。</text>
<title>下灘</title>,<text>平明捩拕下瞿塘。悄倚船頭已坐忘。櫓外風濤爭噴薄。望中烟樹遞微茫。安危在卽要毋▣。徐疚隨時戒勿忙。遇險却思前哲語。古來明訓不垂堂。</text>
<title>禁直。寄兪騎省寧叔，徐內翰魯望。壬戌</title>,<text>持被蘭臺近玉樓。滿衣香霧未全收。繁陰散處新堆月。積雨開來暗換秋。散騎孤吟輸漫興。子雲多病抱牢愁。淸宵鶴唳驚殘夢。却使幽人思政悠。多君秉筆侍龍樓。一代風謠汗竹收。俊逸詞鋒漢史記。謹嚴書法魯春秋。相逢禁掖憐同病。却憶江湖惱別愁。簪紱本來非我事。故山歸夢轉悠悠。高唱猶傳白雪樓。筆頭鮫淚未曾收。更殘鶴唳悲淸夜。雨歇蛩吟戀素秋。强把深盃聊遣興。欲探佳句易生愁。如君志業堪需世。脚底靑雲路正悠。向夕微凉滿省樓。獸爐香散篆烟收。虛窓政好邀新月。高樹偏知引早秋。何處雲山勞遠想。有時盃酒撥閑愁。將身未脫名韁裡。自笑初心漫謬悠。縹緲祥雲傍御樓。日沉宮樹暝烟收。輕盈酷愛當簷月。蕭瑟深悲落木秋。心境澄來無一物。世緣萌處已千愁。靑綾輾轉仍無寐。更皷鼕鼕夜正悠。</text>
<title>春塘臺陪從</title>,<text>千官肅穆擁靈臺。和氣先從玉座回。烟上御爐香霧濕。日臨仙仗彩雲開。桓桓乕弁穿楊枝。濟濟儒衿折桂才。別有詞臣詩料在。鸎歌曉度建章來。</text>
<title>贈別鶴城使君申季晦</title>,<text>分符吏卽演綸才。嶺路參天五馬催。不是聖朝輕顧問。秪緣荒歲重勞來。邊城殺氣關雲黑。旅舘鄕愁戍笛哀。臨別慇懃煩一語。故人深戒在啣杯。</text>
<title>歸覲淸風郡衙。途中有懷。癸亥二月歸覲淸風</title>,<text>恩暇今朝拜手歸。玉樓回首思依依。蘭臺暫許休彤管。梅閣還將理彩衣。閑似嶺雲隨意在。快如籠鳥受風飛。沉吟覔句忘征役。歇馬山城已夕暉。近峽峰巒雪色殘。一年春事未全闌。依依嶺月何時出。翦翦江風作意寒。西掖暫驚綾被夢。北堂今趁綵衣歡。雲山到處渾相識。不待參軍駐笏看。</text>
<title>西將臺感吟 在山城。卽延陽李公夜戰却敵之地。</title>,<text>匹馬登臨大將壇。思量往事涕堪潸。千尋雉堞連雲逈。百隊戈茅耀日寒。湖甸山河襟帶外。江都烽櫓指點間。中興大業終基此。宗社當年賴再安。</text>
<title>昌憲聞喜席醉草。示權徵士致道。</title>,<text>曲讌官樓卽令辰。湖山物色雨餘新。佳兒今復家聲繼。慶酌年來樂事頻。繞座管絃留待月。渡江梅柳與爭春。仙鄕勝會元難得。况是同歡又席珍。</text>
<title>送昌憲遊島潭</title>,<text>憶曾瓊島漾蘭舟。送爾今朝續舊遊。自笑鷺班簪組縶。謾敎苔壁姓名留。雲消古峽抽靑黛。雪盡春潭漲碧流。携被直廬吟病處。隔年仙賞重回頭。</text>
<title>敬次伯氏韵。寄堤川琴軒。</title>,<text>書來解陟岡情。別恨居然枕上生。千里嶺雲無限闊。一輪江月幾回明。定看錯節恢乎刃。無賴沉憂酌彼觥。風雨對床乖宿約。不堪孤坐聽秋聲。</text>
<title>詠柳香奩體</title>,<text>秦城寒食好天時。十二橋頭阿娜枝。織罷春愁和雨軃。綰來離恨惹烟垂。詞臣御苑添詩料。㤪婦粧閨贊夢思。別有箇中標致在。半仙遊處繫絨絲。好是縈烟殢雨時。陌頭無限可憐枝。隋堤舊恨渾如織。南浦新愁不耐垂。何處畫眉懷物色。幾人聞笛惱鄕思。驊騮莫向窓前繫。秪恐芳菲减翠絲。</text>
<title>素沙途中有感 癸亥</title>,<text>十年重踏素沙程。依舊山河眼忽明。官路猥膺乘馹役。湖鄕追憶委禽行。將軍古壘無遺跡。相國豊碑有盛名。撫事至今多感慨。夕陽芳草喚愁生。</text>
<title>全義村舍贈友人</title>,<text>禾畦麥隴杳難分。布穀終朝隔屋聞。旱後田疇仍得雨。秋來秔稻定連雲。十年江海書無鴈。三日村廬席有薰。虛老奇才公莫恨。會逢揚意薦明君。</text>
<title>夜坐次石洲集中韵 二首</title>,<text>爲客西湖節序闌。倦飛空羨鳥知還。休嫌旅榻過從數。自是浮生會合難。愁裡忽聞孤舘雨。別來偏憶古鄕山。多君散地饒閑致。高卧田廬素履安。評詩剪燭到更闌。久客湖鄕尙未還。末路人情翻手易。古來交道會心難。故知達士咸逃世。隨處閑區可買山。早晩芳隣從此卜。藥欄書室占便安。</text>
<title>贈白川李使君 懏 丈赴任</title>,<text>鵠嶺西南是白州。十年東閣憶曾遊。前朝勝迹投錢浦。半夜寒潮壓海樓。民物古來穪樂土。使君今去更風流。元方遺愛知猶在。棠㨾豊碑想匹休。</text>
<title>送洪施叔之任洪川 名澤普</title>,<text>少年爲吏卽專城。况是仙鄕久擅名。從此江山專勝賞。不須塵世戀浮榮。鍊殘金鼎丹應熟。閉却銅章綠易生。早晩徵書褒異政。分留物色待吾行。</text>
<title>忠原客舍夜宴 時以實錄奉安事。往太白山。金公萬重。以知春秋同行。</title>,<text>公館沉沉夜有霜。綺筵銀燭敞華堂。暫休鞍馬披襟穩。彊把杯觴撥興忙。簷雨細侵歌扇濕。鑪烟輕惹舞衫香。邇來多病風情减。虛送良宵細細長。</text>
<title>覺華寺。送友人。次谿谷集中韵以贈。</title>,<text>嶺外詞臣奉命辰。一燈褘榻掃淸塵。那知太白山中寺。忽遇平生意裡人。靑眼乍回情未極。白頭相對語逾眞。他鄕此會誠難再。細酌尊前莫厭頻。</text>
<title>又次東蔚珍琴軒</title>,<text>尙記蒼黃去國辰。邇來南北閴芳塵。誰知嶺邑彈琴吏。曾是鑾坡視草人。世事莫論榮與辱。俗情其奈假爲眞。騷壇酒賦今難續。休惜郵筒寄我頻。儤直三年拱北辰。自憐形役墮風塵。如今嶺外㘅綸客。爭似關東製錦人。浮世功名元是幻。太虛衣狗揔非眞。居然一別經寒暑。惆悵丰姿入夢頻。附次韵海嶠蒼凉雪下辰。長安北望杳音塵。誰知石室承綸客。尙記湘潭賦鵩人。槖裡新篇看俊逸。樽前故態憶淸眞。卿家康樂如相問。天末停雲拄笏頻。</text>
<title>用前韵。贈拙翁。姓沈。名㯖。字子實。隱太白山下。自號養拙。</title>,<text>邂逅天涯把臂辰。爲開徐榻掃凝塵。黃花赤葉渾無賴。白石蒼苔政可人。憐我官遊成潦到。愛君棲隱飽淸眞。相逢未幾還相別。一夢遙知度嶺頻。</text>
<title>丹丘村舍。書贈主人申益謙。</title>,<text>幽居爲卜水雲邊。避世如今問幾年。一壑畫圖分宿霧。隔林環珮繞晴川。烟霞勝地饒閑趣。珪組人寰斷俗緣。却喜塵蹤還到此。武陵何必覔眞仙。</text>
<title>過島潭 歸路過堤川留二日</title>,<text>彩霞遙建赤城標。彷彿緱山弄玉簫。千里王程今拄笏。九秋仙島舊停橈。塵蹤物外如相約。羽客雲間倘可邀。世故驅人還出洞。秪今行色媿漁樵。</text>
<title>賀班。次洪吏部 萬容 志喜韵。三首</title>,<text>昨日祥飈動玉除。趁班袍笏拜稽初。康衢共聽歌謠盛。禁御爭瞻氣象舒。恩沛酬勞輝紫誥。澤流頒赦洗丹書。頻從讌寢陪前席。任遣天香濕一裾。禁中瘡疹已蠲除。玉體如今始復初。八域恩波丹詔下。九重和氣彩眉舒。神方賴有倉公手。舊法何煩本草書。自幸賀班叨盛際。大庭鰲抃廁簪裾。瑞雪前宵滿玉除。賀辰還屬一陽初。深深紫闥祥雲擁。赫赫明庭化日舒。嘗藥勤勞惟上相。趁班趍走最中書。微蹤亦廁諸公後。夙夜周旋忝並裾。</text>
<title>兪參判 瑒 夫人挽</title>,<text>擇里曾依孟母隣。慣聞閨壼婦儀純。于歸敬著齊眉日。式穀賢穪截髮辰。身後德音留琬琰。眼前兒少捴麒麟。晩生忝在陞堂列。欲寫哀辭倍愴神。</text>
<title>送藥泉南相國赴燕</title>,<text>奉璧行裝一釖孤。朔風吹雪滿征途。故都禾黍傷心在。遼塞山河擧目殊。此去薊門饒險阻。向來時事屬艱虞。終知返旆應無恙。益勵忠猷贊睿謨。騑騑四牡赴關河。此去遼陽路幾何。終古塞垣饒殺氣。至今燕市有悲歌。天寒華表仙蹤杳。日暮金臺感聲多。惆悵下泉無限意。謾敎荊棘吊銅駞。</text>
<title>贈別書狀李大䂓</title>,<text>征旆衝寒指薊城。朔雲關雪戒嚴程。寂寥東魯觀風志。辛苦西河拭玉行。跋涉幾多原濕歎。登臨無限黍離情。千年易水悲歌斷。長使游人憶慶卿。</text>
<title>次趙副學 光甫 韵</title>,<text>交誼今無范叔綈。有時吟興付囊奚。人情慣閱翻雲手。宦迹全忘得兔蹄。別後音塵悲契闊。邇來思緖覺凄迷。從知志士甘寒餓。拋却兒號與婦啼。</text>
<title>次韵上存窩案下</title>,<text>孤坐晴窓竄古文。獸爐灰煖篆烟分。瓊篇暇日供吟玩。薇露淸朝費盥薰。物外有盟隨白鷺。閑中無夢到靑雲。邇來病懶踈鉛槧。才薄難酬伯氏塤。</text>
<title>次韵寄迂齋吟案</title>,<text>結茅爲屋竹爲籬。怊悵幽棲入夢思。穿徑亂山深樹裡。閉門殘雪夕陽時。心如霽月淸無累。詩似春雲淡有姿。回首江郊餘宿債。一壺相訪未應遅。</text>
<title>送丹丘李使君 敏章 丈之任 乙丑</title>,<text>嶺邑多年撫御良。晩從靈境綰銅章。晴嵐入戶琴書潤。玉溜環除枕簟凉。草遍訟庭拋郡課。藥成丹檢仙方。臨分却憶瓊潭勝。回首烟波思渺茫。</text>
<title>寒食途中呼韵</title>,<text>東風吹暖杏花天。滿眼韶光住馬前。近峽峰巒春有雪。上山時節食無烟。新晴嶽色供詩料。薄晩松聲撼醉眠。倚杖林間仍藉草。片時閑坐亦蕭然。遅遅淑景媚春天。寒食東風穀雨前。雲盡遙岑靑似黛。雨餘芳草綠和烟。境幽政好臨流坐。身倦那妨枕石眠。纔出洞門回首望。一聲啼鳥乍依然。</text>
<title>楊山歸路。次仲氏韵。</title>,<text>策馬聯翩向帝城。夕陽低傍帽簷明。緣蹊草染羅裙色。傍樹溪鳴玉佩聲。道是踏靑仍此日。且敎浮白慰吾行。香山舊約今非晩。谷鳥巖花捴有情。濁醪猶可破愁城。更耐烟花着處明。薄霧捲殘千嶂色。怪禽啼送百般聲。都輸懶性憑鞍睡。爲作佳辰步屧行。一曲淸溪澄俗累。住鞭吟嘯更關情。</text>
<title>次韵贈別仙槎使君吳貫之</title>,<text>春晩城西穀雨晴。盍簪今夕送君行。喚回極海經年夢。說盡孤燈半夜情。歸路峽花應爛熳。別筵簷月更分明。遙知鈴閣相思處。多少離愁付酒觥。</text>
<title>慶壽席。謹次壺谷南尙書韵。</title>,<text>金貂何幸枉蓬門。春晩芳園敞小軒。曠世恩波深似海。一堂和氣藹盈春。郞星耀座詞華盛。卿月當筵地望尊。勝事百年今夕最。不妨衣袖酒餘痕。</text>
<title>趙白川伯度 持憲 挽</title>,<text>一訣今朝便九泉。傷心忍賦哭君篇。浮生有限終觀化。報善無徵欲問天。曲水泛觴嗟已矣。山陽聞笛更凄然。謝家庭裡蘭叢秀。身後猶看福慶綿。</text>
<title>興平都尉宅賞蓮 二首</title>,<text>華堂一醉豈前期。碧藕紅葩更絶奇。塵世偶然拚勝集。我曹隨處有新詩。濠梁幽趣堪垂釣。別墅閑情且賭棊。怊悵沁園餘物色。百年襟抱賴君披。古來由事不須期。邂逅今成一段奇。政値良辰還有酒。况逢佳客可無詩。滿地荷氣凝珠箔。半榻香烟濕玉棊。且待斷晴拚後會。莫敎花影到離披。</text>
<title>送成川朴使君 世𤎱 之行</title>,<text>驛亭蟬叫雨初晴。關路迢迢五馬征。昭代豸冠推直道。暮年鳧舃卽專城。公餘不淺登樓興。身遠應深戀闕誠。十二碧峰供拄笏。莫敎行雨惹閑情。</text>
<title>張麟卿 楦 宅會話修契</title>,<text>城西小集主賓娛。修契佳辰値設弧。終日雨聲連禁樹。一年秋意在埤梧。當筵莫惜深盃盡。浮世應知此樂無。末路論交惟我輩。醉來肝膽兩相輸。</text>
<title>次山谷韵。贈李上舍起伯。名時興号松壑</title>,<text>城市江湖隔兩塵。幾回相憶賦停雲。開樽偶爾成佳會。對榻居然討古文。終日笑談拚玉樹。百年交契挹蘭薰。霜蹄展步寧嫌晩。轍釣歸來贊聖君。蘿衣不許染緇塵。長對無心出峀雲。忽漫逢迎仍叙別。爲開樽酒且論文。披襟半日關秋雨。覔句移時換夕薰。未可此間容一語。亦知今世有蘓君。</text>
<title>送公洪李節度 慣 制閫之行</title>,<text>槃槃都會控辰韓。細柳開營嶺海間。一路要衝穪保障。世臣才略合登壇。轅門大纛軍容肅。鈴閣輕裘簿領閑。莫以時平踈警備。定知宵旰主憂寬。</text>
<title>趙副學光甫挽</title>,<text>淸朝玉立照鵷行。咫尺殊恩雨露滂。三黜豈甞拋直道。一生知有抱剛膓。回頭世事浮雲變。彈指塵緣掣電忙。身後靑氊無長物。篋中空掩賜貂香。別來雲樹阻淸儀。樑月依依惱夢思。聞說玉樓徵記促。可憐蓮燭引歸遅。千秋不盡琴亡痛。末契終孤歲晏期。最是竹林修稧地。此生那忍對深巵。</text>
<title>葛院滯雨 溫泉之行。過此逢雨留半日。</title>,<text>葛陂虛舘暫投鞭。無限霜林照眼鮮。十載行裝重到此。數村籬落尙依然。蒼凉暮色平郊樹。蕭瑟秋陰隔浦烟。因雨得閑殊不惡。旅牕終日枕書眠。</text>
<title>秋興 在溫泉時</title>,<text>霜入郊原暑氣殘。海山秋興政闌珊。脩鱗入網銀堪膾。香稻流匙玉可餐。身世只應長漫浪。江湖隨處足寬閑。從今擬作沙鷗伴。畢竟東門早掛冠。</text>
<title>客夜</title>,<text>殘更痴坐一燈前。露墜高梧月壓烟。歸思急於投暝鳥。官情輕於遇寒蟬。非無康伯尋山計。奈乏君平賣卜錢。多病邇來增懶散。不妨隨意課詩篇。</text>
<title>夜話贈人 歸路歷入禮莊舍</title>,<text>浮世逢迎卽好期。一筵樽前細論詩。十年故意聯床地。千里離愁剪燭時。歲暮北風吹帽急。夜闌霜月上簾遅。遙知別後音信阻。須遆郵筒夢思。</text>
<title>夜飮送崔文叔赴楊溝</title>,<text>歲暮淸樽此別筵。盍簪今夜感懷偏。還同葉縣飛鳧客。不羨楊州駕鶴仙。粉署寵光辭雨露。錦囊詩料管風烟。春來共說尋眞約。揀取佳辰仔細傳。淸宵把袂惜玆筵。歲晏離懷特地偏。謝眺靑山非爲吏。葛洪丹竈本求仙。衣霑兜率峰頭雨。夢入毗盧樹頂烟。仍想別來饒契闊。簡繒須寄驛梅傳。</text>
<title>次秋潭台丈韵</title>,<text>龍湖棲遁飽淸幽。勇退要須待急流。末路功名看化狗。暮年身世等虛舟。自憐多病拋詩債。叵耐長時攪別愁。早晩鷗盟吾不負。一江烟月擬從遊。</text>
<title>送任觀察 弘望 按節海西之行</title>,<text>濱海名藩拱日畿。晩從喉舌出褰帷。前徽知有乘𩣭宅。高節山傳採蕨祠。燕寢淸香公退後。玉墀仙漏夢歸時。如今丙枕殷憂切。庶竭忠猷答主恩。</text>
<title>送李叔謙 益著 分符泰仁之行</title>,<text>白晢專城鬢未蒼。况玆佳麗擅南鄕。遺風百里弦歌盛。勝槩千林橘柚香。民事卽今多困悴。吏家從古數循良。遙知剖决恢游刃。公退吟梅也不妨。</text>
<title>城東餞席聯句 時趙東岡相愚以書狀官赴燕。仲氏與李副學畬，李文進吾同會聯句。</title>,<text>小集東城卽別筵。汝和 况兼諸友共聯翩。叔平 中年契闊遙相憶。汝久 半日團圓豈偶然。進吾 園子長携花縣宰。治甫 霜臺官傍玉堂仙。子直 關河萬里驅車路。子直 蘭室盃樽夢幾牽。汝和</text>
<title>次韵趙子直赴燕</title>,<text>歲暮寒齋敞別筵。雪花多意政翩翩。樽前此會非徒爾。城外相離更黯然。灞水新詩追孟浩。星夜故事憶蘇仙。停盃悵望關河路。叵耐他宵夢相牽。</text>
<title>病中有懷。寄徐魯望，申叔開兩學士。</title>,<text>蓬島歸來禁直深。百年同指後凋心。君携蓮燭遊靑瑣。我愛松雲對碧岑。病裡秪閑塵事少。別來偏覺歲華侵。自憐未遂歸田計。回首江湖愧玉簪。蓬島歸來禁直深。隔年盃酒阻論心。身遊鰲海三千界。夢罷瑤臺萬二岑。歲暮別懷偏作惡。病餘窮鬼苦相侵。何當更續聯床話。風雨燈前共盍簪。附次韵 叔開交情久許百年深。忽得新詩更會心。愧我浮榮叨禁直。羨君淸興在雲岑。畸蹤閱世神全倦。羸骨逢寒病轉侵。惠好同歸曾有約。會須林下盍朋簪。</text>
<title>聽松先生延諡宴席上。次文谷韵。</title>,<text>百年山仰起遐情。人事中間問幾更。昭代未遑修闕典。異恩終見易嘉名。樽開舊宅賓筵秩。燭盡殘宵醉帽傾。滿壑松聲如昨日。聽來琴韵十分淸。原韵山頹幾愴士林情。甲子人間恰再更。堂闢廢墟仍舊額。誥宣隆典易新名。淵源道學千秋仰。冠冕華筵一代傾。未覺遺風今已遠。滿溪松韵尙餘淸。</text>
<title>雲浦呂尙書 聖齊 台丈慶壽席次韵</title>,<text>庭梅破臘暖先回。勝會今朝雪裡開。才子蓮簪聞喜席。主翁花甲祝年盃。酒闌未覺觥籌錯。坐久何妨玉漏催。且待蓬萊海水淺。靈龜床下擬重陪。佳辰政屬設弧年。迎客華堂解榻懸。好是蒼顔耆社會。更兼婪尾曲江筵。爐烟噀霧縈簾外。簷雪飄花舞燭前。自幸晩生叨盛事。醉來高咏替繁絃。</text>
<title>敬送仲氏存窩赴燕之行 丙寅</title>,<text>王事年來轉覺危。飮氷行李屬吹箎。山連靺鞨春寒重。地盡滄溟客路遅。雅量秪應專對試。孤忠猶許獨賢知。漢家城闕渾依舊。幾處停車賦黍離。西郊落日雪花飜。此去長程繞薊門。主辱何心傷遠別。時艱努力答殊恩。悲歌水咽寒風急。駿馬臺空殺氣昏。回首漢關增感慨。醉憑長釖欲無言。</text>
<title>贈別書狀李中丞進吾 名墪</title>,<text>九重宵旰軫西壃。奉璧掄材輟御床。越槖定知淸似水。秦關行見凜如霜。中原覇氣全消歇。燕市悲歌尙激昂。借問臨歧何所贈。靑萍匣裡淬寒鋩。</text>
<title>金僉知 慶胄 挽</title>,<text>瀟灑江湖保晩年。一堂書史且隨緣。官因子貴恩波闊。養以州豊福履全。未就壽樽申賀帖。忍題靈箑相哀篇。謝庭更有芝蘭盛。始信高門積慶緜。</text>
<title>送申叔開赴北幕</title>,<text>鐵關官道上崔嵬。別恨中年未易裁。戎幕固難飛檄手。講帷非遠演綸才。朔雲斂黑春陰合。海日翻紅曙色開。千古壯觀要快意。此行羸得錦囊材。</text>
<title>次存窩行中韵 二首</title>,<text>春早郵亭柳嚲靑。幾時征旆到秦城。周旋玉帛非前日。辛苦關河又此行。撫筑水邊猶意氣。懸金臺上尙風聲。仙槎謾興應多暇。萬顆珠璣落筆成。明時寵渥早紆靑。㘅命丹墀出薊城。杳杳客懷仍北望。遅遅官道且西行。醫巫遠峀連天色。碣石層濤捲海聲。遙想玉河風雨夜。燭殘孤舘夢難成。</text>
<title>次韵趙祥甫 名儀徵</title>,<text>閑居岑寂坐多時。閉戶吟詩春晝遅。病裏只銷親藥裹。懶來無復近書帷。交情似水惟君在。世態翻雲莫我知。且待終南花事好。一筇相訪對深巵。浮世升沉各有時。官途從古未嫌遅。只緣妄語干鈇鉞。不是淸朝棄盖帷。仲蔚幽居無客到。堯夫閑趣少人知。却憐我懶仍君病。空復樽前閣玉巵。憐君一病已經時。酒社春來會面遅。乍覺瓊琚盈案牘。忽驚光恠射軒帷。調高白雪無人和。氣欝靑霞有孰知。三月烟花好風景。莫敎佳約負深巵。懶性踈姿不入時。只憐初服返棲遅。畸蹤任爾趍塵臼。歸夢徒然繞蕙帷。杜甫一生愚自許。子雲千載貴相知。論交此世惟吾輩。未客詩筒替酒巵。爐薰欲歇倚窓時。坐愛閑雲出峀遅。佳思已消慵點筆。嫩寒猶緊恒褰帷。生平臭味誰相似。歲晏襟期始是知。握手何當拚好會。一筵重把故人巵。官罷身閑自在時。倦來欹枕喚醒遅。經年門外堪垂網。盡日窓間不下帷。聆曲世多巴唱和。賞音人少伯牙知。還慚病後才全退。有似無當一玉巵。羞把才名衒一時。閉門深巷寄棲遅。凝塵滿堂長懸榻。霽月當軒故捲帷。天下豈無千里足。世間惟有九方知。春來伏枕憐同病。空對淸樽罷引巵。</text>
<title>鄭參判 鑰 挽詞</title>,<text>三朝一節只丹心。重辱風流夙所欽。槐棘佇看卿月耀。雲霄還訝壽星沉。銀臺漏歇趍班曉。海臬棠留滿地陰。惆悵向來敦叙誼。不禁臨挽淚翻襟。</text>
<title>夜集口號。贈仙槎使君吳貫之。</title>,<text>盃酒論心已隔年。豈期今夕有玆筵。塵寰聚散渾如許。人事悲歡却惘然。細酌不嫌更箭促。苦吟偏愛燭花燃。還知別後音塵阻。他夜城西夢幾牽。城西別夢恰經年。却喜今宵共一筵。回首嶺雲曾邈矣。盍簪樽酒更依然。雨餘嶽翠晴堪滴。春晩山花暖欲燃。此去風光隨處好。使君吟興想應牽。附次韵寒齋並枕憶前年。邂逅城西又此筵。湘浦斷魂長已矣。燕山別淚更潸然。關心萬事從杯凸。促膝殘更任燭燃。五馬復尋重嶺路。幾回雲樹夢相牽。</text>
<title>楊山道中口號</title>,<text>節届淸明春事遅。水邊楊柳乍依依。剖成筧道泉源活。燒盡山田土脉肥。一隊亂鴉分野色。百般啼鳥弄天機。明朝又向紅塵裡。愧殺江湖未拂衣。</text>
<title>送嶺南伯朴汝吉令公按部之行 名泰遜</title>,<text>靑冥牙纛任承流。形勝東南七十州。時屬艱虞知責重。器當盤錯見才優。一生憂愛唯丹愊。平世功名尙黑頭。聖主卽今勞丙枕。會須陰雨策綢繆。</text>
<title>送龍灣尹兪萬初赴官之行 名命一</title>,<text>鴨江衣帶限全遼。此去㫌麾叶夢刀。控扼至今拋地利。撫摩從古仗人豪。關河鎖鑰分憂重。廊庙權衡屬望勞。東閣政成知早晩。佇看霄漢璽書褒。</text>
<title>暇日登曲城口號</title>,<text>暇日聯翩上翠巒。一年春事政闌珊。參差第宅斜陽外。彷彿樓船積靄間。多病向來唯長懶。放歌隨處剩偸閑。松聲滿耳煩襟凈。乘興何妨帶月還。</text>
<title>閑居書事</title>,<text>邇來多病懶將迎。隨意新詩入細評。茶竈晩烟和竹色。藥欄踈雨雜松聲。獨眠始信夢魂好。不語方知神氣淸。長日閉門無一事。伴人花鳥解閑情。</text>
<title>朴判書久堂夫人挽詩</title>,<text>媲德名卿懿範存。夙宵匪懈事蘋蘩。壼儀楚國謙恭著。家法山南孝敬敦。爭賀晩年萊舞煥。忽驚中夜婺精昬。賢郞早托金蘭契。欲寫哀辭倍愴魂。</text>
<title>大殿端午帖</title>,<text>一夜薰風動上林。菖萃新薦法樽深。題詩敢忘詞臣責。覽鏡還同聖主心。彈罷舜絃思解慍。講來羲卦戒生陰。東朝縟儀乃佳節。達孝終知敻古今。</text>
<title>送吳貫之書狀赴燕之行</title>,<text>行邁駸駸赴薊城。赫曦霪雨趲嚴程。畏人未敢伸長語。許國寧須憚遠征。西嘖卽今逢主辱。北望中夜獨心驚。書生不是全無膽。完璧歸來答聖明。</text>
<title>送李大䂓出宰驪州</title>,<text>尙記仙遊壬戌秋。夕陽烟浦繫蘭舟。奇蹤石老千年塔。淸賞江深百尺樓。自惜勝區饒物色。早知明府最風流。何當更辦琴軒會。滌盡紅塵漫浪愁。</text>
<title>吳楚八詠 課製居首</title>,<text>帝駕南廵不復還。二妃哀怨洞庭間。魂迷楚澤楓林黑。淚入湘江竹樹斑。瑤瑟尙傳新樂府。遠山猶學舊宮鬟。至今遺庙黃陵下。烟雨勾輈弄百般。右二妃湘山漠漠水沉沉。懷石孤臣怨許深。肯惜枯形葬魚腹。只期忠悃格王心。當時不奈椒蘭妬。曠世非無鵩鳥吟。千載遺詞瀉哀㤪。幾敎騷客淚盈襟。右屈原章華車轍一歸西。百二秦關斷曉雞。輕信乕狼金擲北。自疎忠鯁錦成萋。空山六里終貽笑。遺恨千秋定噬臍。莫向江南問往事。竹枝歌曲有餘悽。右楚懷王將家家世起重瞳。叱咜風雲虎視雄。百戰伯圖輸泗上。千年遺恥在江中。可憐玉玦空頻擧。底事烏騅不復東。漢楚興亡俱一貉。吳門烟月屬漁翁。右項羽一戰鞭荊未是功。褰衣步出卽孤忠。鴟夷有恨驚濤咽。屬鏤無情濺血紅。只爲禍胎媒越女。忍看游塵上吳宮。千秋義烈令人涕。曠感非徒太史公。右伍子胥禽吳伯越是人豪。籌畫頻煩不憚勞。自古良弓藏鳥盡。也知歸棹避功高。計然奇策千金足。西子嬌顰一舸逃。鶴唳蒼鷹多後悔。滔滔塵世笑凡曹。右范蠡暫向成都幕裡趍。擧頭時事屬艱虞。秋風忽傍中夜起。歸興還從一葉輸。達士由來徵木鴈。此行奚獨爲蓴鱸。色斯明智無人識。千載高名滿五湖。右張翰甫里先生白石篇。湖山幽處久盤旋。閑中活計惟茶竈。物外行裝有釣船。官海風波灰▣念。箄門烟月送殘年。至今高致誰能繼。名與陶朱永久傳。右陸龜蒙</text>
<title>歸路。行到蕩春臺小憇。</title>,<text>洪濟橋邊罷送人。蕩春臺上更尋眞。景淸政合停鞭叉。興逸何妨覔句頻。萬里別愁關塞外。一筵幽趣澗阿濱。醉來不覺斜陽盡。滿壑松風獨岸巾。</text>
<title>松都用石洲韵</title>,<text>興廢千年等逝波。客愁其奈黍離何。龍孫伯業荒烟冷。鵠嶺秋聲夜雨多。終古物華輸漫興。至今行樂入悲歌。前朝𨓏事無人問。唯有宮潮送槖駞。寒鍾薄暮殷南樓。麗祖山河伯氣收。興廢有時灰幾刦。繁華無跡月千秋。居然旅舘三更雨。惹起騷人萬斛愁。怊悵昔年形勝地。獨留江水去悠悠。</text>
<title>金川村舍滯雨</title>,<text>七月歊炎轉欝蒸。倦來幽興苦難乘。遅遅客路關秋雨。悄悄鄕心照夜燈。酷噆肌膚愁見蝎。巧窄衣被惱駈蠅。仍思蔀屋辛艱事。輾轉終宵百感增。</text>
<title>渡猪灘口號</title>,<text>喚渡斜陽立小汀。隔江風色送泠泠。千里水霧籠沙白。一抹炊烟繞樹靑。蟬噪晩林供漫興。雨歸秋逕趁微醒。此心自笑爲形役。盡日行行不暫停。</text>
<title>葱秀山。敬次先祖遅川公題詠韵。</title>,<text>西來景物浩難收。沽酒登臨一破愁。傍水孤村山影暮。隔林虛舘雨聲秋。淸朝奉勑還吾輩。是處題詩幾勝流。撫跡沉吟增感慨。不辭終夕係征輈。</text>
<title>黃州道中</title>,<text>烟汀喚渡久徘徊。客裡幽懷撥不開。急雨倂駈殘暑去。輕飈穩送晩凉來。捕魚岸岸人聲閙。刈稻村村穡事催。隨處田家秋興足。自憐形役任塵埃。</text>
<title>過箕城口占</title>,<text>一帶山河箕子都。古來形勝擅名區。城樓縹緲凌霄漢。邑屋參差展畫圖。負郭有田多種秫。傍江無樹不生楡。千秋景物渾依舊。留與詩人彩筆輸。</text>
<title>暮登大同城有感</title>,<text>嗚嗚城上角聲哀。下有長江拍岸廻。勝地百年臨水盡。畫樓千尺入雲開。傷心禾黍箕王庙。滿目風烟乙密臺。往事至今餘物色。碎來荒堞獨徘徊。</text>
<title>博州村舍小憇</title>,<text>山莊暇日暫偸閑。節序催人已向闌。澤國有霜蒲葉悴。水田經雨稻花殘。黃梁半熟供朝飽。紫蟹初肥入晩餐。却悔官途通籍謬。海鷗應笑宿盟寒。</text>
<title>渡大定津口占</title>,<text>潮上前江漲碧潯。澄波萬頃滌煩襟。駸駸客路何時盡。漠漠秋雲竟日陰。別後慈顔長入夢。邇來三事轉關心。家山萬里烟霞隔。回首西風祗苦吟。</text>
<title>定州村舍小憇</title>,<text>雨後凉飈到客間。錦囊吟興定闌珊。征鞭暮入新安路。秀色晴看檟島山。擧網嘉魚鯿頸縮。登盤別味蠏臍團。秋來田舍饒風致。贏得游人半日閑。</text>
<title>行到乾川漫吟</title>,<text>一札封書下玉墀。猥承明命按西陲。却嫌衣繡藏▣姓。猶許乘騘侈寵私。到處自甘遭尉罵。此行惟恐被人知。蕭然衣布眞吾分。堪笑閑蹤亦暫時。</text>
<title>登杖峴歇馬 在朔州</title>,<text>古木蒼藤莽欝紆。暫休征馬立踟躕。通江峽水波濤駛。並海湖山氣勢麁。隨處側田多舃鹵。等閒平地亦崎嶇。啣綸豈敢論夷險。叱御從來視坦途。</text>
<title>登延平嶺</title>,<text>砯崖十步九驚魂。鳥道羊膓未足論。終日石灘晴亦雨。兩邊山木晝常昏。雲深洞裡疑無路。烟起林間忽有村。却稅征鞍仍小憇。坐來差喜隔塵喧。</text>
<title>昌州馬上口號</title>,<text>路盡江村山更深。異鄕誰與討幽襟。荒城殺氣連天黑。大漠愁雲接地陰。王事幾時能返命。客行無日不關心。秋來極目三邊景。都付騷人漫浪吟。</text>
<title>碧潼村舍夜坐次韵</title>,<text>遅遅征旆入邊深。關樹淸霜繞客襟。江雨至今吹殺氣。塞雲終日作秋陰。三千里外思親淚。十二樓中戀主心。輾轉良宵愁不寐。欲探佳句費苦吟。</text>
<title>夜坐無睡用前韵</title>,<text>何處悲笳動戍樓。隔林荒堞暮烟收。蕭騷客雨孤村夜。憀慓邊城亂樹秋。無賴濁醪銷漫興。只敎殘燭伴羈愁。明朝又向緣江路。極目關雲意轉悠。</text>
<title>如海峴口占</title>,<text>夜來霜氣襲征衣。久客殊方尙未歸。邊堡暮聲山雨急。戍樓秋色朔雲飛。侵尋旅舘時將晏。寥落關河雁亦稀。堪笑半生迷出處。十年江海宿盟違。</text>
<title>詠水確 二首</title>,<text>阿誰始刱水舂開。不待隣歌相杵催。勾引活泉來百折。搗殘荒粟落千回。神機坐遣人功省。竗用應敎造化猜。川上住鞭推物理。一竿山日已西頹。恠底村舂在水中。氣機傾處費人工。斡旋山谷潺湲勢。成就田家鍊鑿功。收取萬鍾知省力。落回千杵自生風。可憐徵斂充官稅。辛苦經營渾舍空。</text>
<title>夜坐無寐。信筆書懷。</title>,<text>歲晏邊城霜露稠。夜深寒透木綿裘。塞天萬里愁邊月。野戍三更遂裡秋。旅雁不來雲緲緲。故山何處夢悠悠。長途跋踄休相憚。猶得關河辦壯遊。</text>
<title>國水峴小坐</title>,<text>詞客邊頭賦壯遊。眼前光景入詩愁。無端關塞終宵雨。忽作溪山萬樹秋。千里▣▣還望遠。一筇幽趣更臨流。每逢佳境翻遺恨。世故驅人不暫留。</text>
<title>有感</title>,<text>隴板漫漫客路遅。邊城物色入顰眉。吟鞭峽樹經霜後。劍倚胡山落日時。防塞不聞探虎將。隔江猶見射鵰兒。辛勤遠戍成何事。志士于今浪作愁。</text>
<title>老親初度日書感</title>,<text>經秋久客夢趍庭。日下歸雲杳去程。政値北堂初度夕。不堪西塞遠遊情。繡衣千里啣綸地。彩服何時返面行。賴有洛城今夜月。異鄕流照獨分明。</text>
<title>夜坐書懷</title>,<text>壯懷牢落滯殊方。節序居然近雪霜。多病九秋仍作客。不眠中夜爲思鄕。翻江塞吹寒聲急。出塞邊笳旅悵長。欹枕暗聞征戍語。一生辛苦事堪傷。</text>
<title>江界客舍。次板上韵。</title>,<text>迢遆鄕關隔遠岑。別來歸思杳難禁。經秋峽裡音書斷。爲客天涯歲月深。從古塞垣餘勝槩。十年人事付孤吟。淸宵更倚危樓上。無限西風戀關心。</text>
<title>次立巖韵 二首</title>,<text>關塞三秋物色餘。壯遊隨處氣凌虛。音徽客路書無雁。風味官廚食有魚。鎭戍至今踈警備。山河從古大鋪叙。微臣別有登樓感。極目邊雲望帝居。歲晏邊城霜霰餘。幾回關月看盈虛。藏蹤舊似南山豹。奮翮今同北海魚。驅傳邇來王事急。把杯何處客懷叙。關心最是窮閭歎。安得生靈奠枕居。</text>
<title>受降亭。次金從事起宗韵。二首</title>,<text>雄鎭關西最上流。九秋登睡逈生愁。天寒朔吹和城柝。日落朝笳動戍樓。祗恨聖朝拋勝筭。謾敎騷客費閑遊。樽前慷慨思投筆。不是邊功取次求。關防形勝枕江流。終古騷人不盡愁。歷覽九秋無限景。登臨千尺最高樓。城頭畫角催寒序。關外風烟入壯遊。別有中宵關念事。邇來民物困誅求。</text>
<title>渭原客舘。次板上韵。</title>,<text>官道遅遅日覺遙。眼中征旆入雲飄。十年多病風情减。萬里憑危酒力銷。關外雨聲欹枕夜。隴頭秋色捲簾朝。今來絶域經寒暑。怊悵邊楡葉盡凋。</text>
<title>碧潼客舘。次立巖韵。</title>,<text>碧城迢遞枕奔濤。雉堞周遭着地牢。關外百年拋鎖鑰。幕中當日盛衿鞱。江流半入滄溟閣。山勢遙連靺鞨高。孤舘酒醒仍秉燭。隔窓風雨聽騷騷。</text>
<title>碧團鎭。用前韵。</title>,<text>江聲淅瀝捲風濤。久客羈愁日覺牢。長策至今拋獸角。壯心何處試龍鞱。吟邊萬里胡天暮。笛裡三更漢月高。徙倚曲欄多感慨。鏡中寒鬢坐蕭騷。</text>
<title>朔州路上。續成夢中作。</title>,<text>倚釖胡天氣槩雄。逝將投筆樹邊功。橫馳塞上衝氷馬。滿彀腰間缺月弓。三弄戍笳吹落日。九秋城角響西風。由來萬事應前定。行色依然似夢中。</text>
<title>龍灣舘。次藥泉南相國韵。</title>,<text>龍灣舘裡暫停行。關外嗚嗚畫角鳴。多難百年人事變。壯心中夜釖華明。邊聲暮起遼陽樹。殺氣秋連靺羯城。徙倚統軍亭子上。大荒寒日欲西傾。</text>
<title>百祥樓。有懷亞使兪大叔。</title>,<text>雲端隱約最高樓。名擅關西五十州。千里壯觀臨朔野。百年形勝枕江流。危譙皷角吹邊恨。特地盤筵破客愁。日暮憑欄還悵望。此行誰與共淸遊。九月邊楡葉盡凋。曲欄斜日送寒潮。城頭健卒紅纏首。帳裡佳人月抱腰。病後錦囊才已退。夜闌瑤席酒初銷。臨盃別有停雲恨。極目西風意轉遙。</text>
<title>送申承宣季晦按節湖西之行</title>,<text>堂堂符彩暎藩維。早識中書雅望推。湘浦幾年吟鵩地。海山千里畫雄時。公餘燕寢淸香晩。夢罷花甎玉漏遅。最是別來音信阻。肯敎佳句慰相思。</text>
<title>送李德初赴燕 名宜昌</title>,<text>此別其如感慨何。妙年專對笏冠峩。去時雪晴遼陽樹。歸日春生太子河。行到漢關恢壯觀。路經燕市想悲歌。李娘遺墨留榛店。應使騷人攬涕多。</text>
<title>詠雪禁體</title>,<text>林梢風靜乍翻鴉。竟日寒䨪鎖萬家。洒急曉窓聲淅瀝。落殘晴箔影斜斜。渾山變盡滄浪態。着首粧成爛漫花。最是閉居饒勝致。小爐烘處試新茶。</text>
<title>次柳集仲默守精舍韵</title>,<text>嗒然終日倚窓櫳。相對梅梢與竹叢。末路卽今無善相。閑居從此有專工。抽身世故紛紜裡。求道吾心寂默中。最是守玄存妙契。子雲千載庶同風。</text>
<title>章華臺 丁卯月課</title>,<text>楚王華渚起層臺。霧閣雲窓次第開。修好齊盟長鬣相。落成高會友邦來。窮𠍽不悟祈招戒。築怨終貽鬼▣灾。覆轍千秋留作鑑。至今陳跡後人哀。</text>
<title>諸宮</title>,<text>豪𠍽當日刱玆宮。十隊纖腰闘粉紅。巫峽自歸神女雨。蘭臺逈挹大王風。傷心舞帳人何在。回首歌筵迹已空。往事千年問無處。斷碑蕪沒記湘東。</text>
<title>通天觀</title>,<text>中天飛觀候群眞。回首齊州隔幾塵。太乙靑藜來彷彿。蓬萊紫氣繞氤氳。仙蹤露冷金盤曉。輦路苔深玉座春。訪古何人追奏表。蕭條異代獨傷神。</text>
<title>銅雀臺</title>,<text>老瞞當日擅雄豪。千尺臺臨鄴水高。貯得綺羅心已侈。築成臺血計徒勞。餘香謾泣佳人袖。遺臭難逃太史毫。日暮西陵風雨急。繁華無跡逝波滔。</text>
<title>趙應敎 相愚 大夫人挽詩 丁卯五月</title>,<text>八座夫人齒德尊。早知閨範尙謙存。鑾坡雅望歸賢子。桂殿新榮屬令孫。爭賀北堂萊舞煥。忽驚南極婺精昏。晩生夙添通家好。相紼詞成淚有痕。</text>
<title>明安公主挽詞</title>,<text>秦樓新起彩雲端。金埒繁華夢未闌。方祝聖朝膺寵祿。豈知浮世有悲歡。人間至痛分鸞鏡。天上眞遊侍玉欄。讀罷安仁傷往作。不堪凄斷鳳簫寒。</text>
<title>贈別江陵使君李眞吾 七月二十七日</title>,<text>臨瀛形勝擅風烟。終古騷人夢想牽。聖主未能踈道直。使君元不薄仙緣。扶桑曙色樓觀日。蓬島秋聲海拍天。此去錦囊知有助。盡收光景入吟篇。</text>
<title>松壑幽居。次存吾韵以贈。</title>,<text>松林幽處訪踈籬。政値山人睡起遅。惟我交情淡如水。知君性癖酷於詩。他年惠好曾留約。此夕逢迎本不期。娓娓淸談仍覔句。一樽相對坐多時。</text>
<title>次韵。寄題兪寧叔江亭。</title>,<text>江湖隨處可高樓。愛爾菟裘特地幽。遙浦隔烟迷海舶。曲欄留月近沙鷗。名塗得喪堪長嘯。末路行藏任衆咻。聽說秋來饒物色。十分詩思政悠悠。</text>
<title>送大丘通判趙直甫赴任 名持正</title>,<text>竹林脩契卽離亭。嶺路遅遅五馬行。把酒不禁存沒感。摻裾仍覺去留情。專城至養迎文駟。長枕新歡近紫荊。知子早恢游刃手。峽中琴韵有餘淸。</text>
<title>汝良聞喜席。次李尙書 之翼 聯句韵。九月二十五日</title>,<text>兩朶荷花暎鬢邊。滿堂歌管閙華筵。出郊幽賞逢秋愜。秉燭淸歡入夜專。政好倒樽臨特地。任敎流月到中天。一家聯榜眞奇事。收取娛情付此篇。</text>
<title>送朴正 世𤎱 赴燕之行</title>,<text>窮陰殺節雪花飄。况復秦關萬里遙。時事卽今堪淚墮。別愁中歲倍魂銷。幽都覇氣全銷歇。燕市悲歌久寂寥。仍想玉河孤舘夜。隔年歸夢政迢迢。</text>
<title>送金仲華出宰淸風 戊辰</title>,<text>迢遆樓居近碧灘。一麾猶得倣仙官。抛來銅篆從生綠。煉就金爐可換丹。世態幾隨雲葉化。別愁偏與歲華闌。舊遊尙記瓊潭勝。苔壁猶題待子看。</text>
<title>送李子文赴鍾城任所 名東郁</title>,<text>都會咸關最上頭。古來形勝號雄州。陰山積雪連胡地。瀚海層瀾撼戍樓。早識錯盤須利器。政當宵旰軫殷憂。知君夙抱蓬桑志。好去邊垣辦壯猷。</text>
<title>李子文餞席 十二月初三。吳貫之，洪九言同會。</title>,<text>良宵此會揔名流。酒罷居然起遠愁。千里不堪咸嶺別。一樽猶憶浿江遊。朋知落落無靑眼。世故紛紛欲白頭。坐想塞垣他夜月。趁班歸夢▣龍樓。</text>
<title>送洪季和赴任白川 名萬煕</title>,<text>海西名勝最玆州。况復奇觀有寺樓。魚稻古來穪沃壤。吏民從此得賢侯。佩符恩卽分憂重。游刃才應理劇優。公退政軒饒暇日。可能詩句慰離愁。</text>
<title>挽柳進士 宰</title>,<text>餘派蕭川尙有人。愛君風雅自天眞。高堂鶴髮穪觴並。愛子龍門得路新。誰料賀詩曾未就。忽驚哀訃遽相因。西河最是無涯痛。忍見班衣滿架塵。</text>
<title>鄭相 知和 挽詩</title>,<text>德祖門闌世共推。四朝完節壓台司。忠言坐鎭安危際。雅志從看進退時。耈德向來方問蔡。返精中夜倐騎箕。傷心耆舊淪亡盡。淚爲邦家豈是私。</text>
<title>李右相 䎘 挽詩</title>,<text>淸朝卿月屬連枝。平步雲霄上玉墀。遷謫十年經寵辱。遭逢晩歲佩安危。巖廊未究調羹手。宸極俄纏失鑑悲。耆舊邇來淪喪盡。一哀非是哭吾私。</text>
<title>李進士時興挽 號松壑</title>,<text>哭君今夜鬢全華。况奈幽懷歲暮何。勝會仙樓思把酒。春遊綺陌憶看花。平生欝欝靑霞氣。千載寥寥白雲歌。病卧寒齋違執紼。數聲長笛日西斜。</text>
<title>申執義 命圭 挽詩</title>,<text>浮世滄桑寵辱身。十年愁鵩瘴江濱。恩深赤壁歸來日。夢罷玄都去後春。餘慶鯉庭攀桂地。至歡萱室奉觴辰。琴祥乍闋催乘化。唱斷虞歌一愴神。</text>
<title>洪參判 萬鍾 挽詩</title>,<text>草詔明時奉御筵。禁庭昕夕幾周旋。福星海嶽聲名重。卿月雲霄步武聯。爭覩鳳毛知有子。遽摧鵬翮惜無年。西淸聽漏渾如昨。相彿詞成倍愴然。</text>
<title>沈長城 樞 挽</title>,<text>早許通家忝往還。慶樽淸夜憶陪歡。同盟誼重追先好。托契情深有季難。墨綬能聲分縣竹。靑氊舊業付庭蘭。孤舟載櫬傷心地。哭送西風曉翣寒。</text>
<title>崔臨陂 寔 大夫人挽詩</title>,<text>家法山南行誼高。慣聞閨訓暎鞶昭。兒能佩虎歡情極。女已乘龍喜色饒。風雨忽驚神釖會。雲霄翻訝婺精消。庭前更有芝蘭秀。始信吾宗積慶遙。</text>
<title>送洪九言分符密州</title>,<text>佳麗東南說此州。使君元不淺風流。長江晩帶樓陰靜。遙野晴連岳勢浮。萬事向來無善相。一麾今去是良籌。政成梅閣多新語。須遆郵筒慰別愁。</text>
<title>天安客舍 己巳春。以京試官過此。</title>,<text>敏城舊舘角聲沈。落照微茫下遠岑。王事十年曾宿留。客行今日復登臨。猗猗砌竹當簷色。窣窣埤梧滿地陰。魚鳥故山應笑我。自慚形役負初心。</text>
<title>沃川客舘口占。贈主倅金汝榦。名弘楨。三月十二日。</title>,<text>近峽經寒不放春。雨餘光景夜來新。山腰罷霧濃收黛。水面生風細蹙鱗。百里分憂知製錦。一方專試愧承綸。萍逢此地眞奇事。未厭淸樽覔句頻。</text>
<title>琴堂春夜口號</title>,<text>千里湖山客路遅。一春消息柳如絲。掄才試院仍連榻。濟勝琴軒且賭棊。詩杜隔年傷遠別。酒爐今夜似前期。應知此後遙相憶。秉燭淸歡入夢思。</text>
<title>喚仙樓次韵</title>,<text>一棹風前帶夕暉。隔林山翠送霏霏。居然物外攀瓊檻。怳若雲間喚羽衣。沙鴈叫殘江樹暮。渚禽衝破水烟飛。仙樓此會應關數。不許䨥㫌取次歸。淑景依微斂夕暉。訪眞物色帶林霏。偶從佳境聊傾盖。却悔名塗未拂衣。促席豪談留客醉。捲簾淸興挾仙飛。將身枉被多生累。獨坐沈吟澹忘歸。特地淸樽對夕暉。醉來瓊屑落霏霏。耽看霽景頻移席。爲怕春寒更攬衣。羅幕捲殘香霧濕。畫欄虛送彩雲飛。吹簫舊迹尋無處。一去鸞驂久不歸。</text>
<title>用前韵。贈別主人使君。</title>,<text>簾外晴嵐弄夕暉。換香金鴨篆烟霏。萍逢幾日同携手。雨散他鄕更摻衣。千里別愁官酒凸。一年春事野花飛。煩君欲寄相思字。猶有雲間鴈北歸。</text>
<title>朴校理一卿挽 名泰萬</title>,<text>鑾坡聲價冠英游。草詔多年寵渥優。餘事詞華仍警絶。一生操履最淸修。層霄未展摶風翮。半夜俄驚過壑舟。花樹春來渾似昨。不堪含淚向西州。</text>
<title>金進士 弘楫 挽</title>,<text>早從詩社忝肩隨。傾盖平生兩莫違。可惜美資何處得。若論淸操古人歸。鴒原至痛虛長枕。鶴髮深慈泣綵衣。東郭風烟渾似昨。不聞隣笛淚先揮。</text>
<title>送李善鳴赴官杆城之行 名鳳朝</title>,<text>關樹秋生噪晩蟬。別愁千里更悠然。仙蹤地有燒丹竈。官况山饒種秫田。中歲幾傷拋利器。一麾猶喜博眞緣。遙知洲老觀風地。依舊棠陰惠化傳。</text>
<title>送金象卿佩符茂朱之行</title>,<text>行矣名區早着鞭。錦囊隨處管風烟。千年地秘藏金樻。百里官閑撫玉絃。世故駈人誰主者。別愁中酒更悽然。臨歧莫道南雲遠。身計如今此最便。</text>
<title>感懷詩。贈李督郵善卿。名彦記</title>,<text>郵舘棲棲嶺海陬。謫官先後屬名流。潘南墨妙留塵壁。鷗浦詞華閟古丘。浮世升沈如脫手。百年存沒重回頭。今君又趁秋風去。極望關雲攪別愁。</text>
<title>成浦田舍 八月十七日。到成浦田舍。留數日。</title>,<text>浪跡江湖俗慮空。一筇吟嘯任西東。新凉澤國蒹葭雨。薄晩田家䆉風。炊熟香秔流梡白。摘來霜柿暎盤紅。明朝更說驅魚約。隔岸招邀有野翁。</text>
<title>秋日游重興 八月二十八日。陪伯氏携昌大。訪重興寺留宿。翌日。過文殊菴。由蕩春臺而還。</title>,<text>閑來浪迹訪禪居。習氣多年故未除。一道泉聲經雨後。九秋楓葉染霜初。關心節序相摧欲。托意雲烟任卷舒。興到詩成聊偶爾。不須多事吮毫書。迢遆禪方襯帝居。秋來落葉滿庭除。悠然逸興詩成後。搖落閒愁酒散初。半壑雲烟工點綴。一區泉石穩鋪舒。眼中無限關心事。都付騷人落筆書。偶訪重興釋子居。數叢山菊遶階除。溪心巖石流溥久。峰頂伽藍結搆初。萬壑秋光濃欲滴。三更夜氣靜仍舒。時聞淸磬消塵慮。剪燭無眠看佛書。伯氏重興峰壑近辰居。倚杖西風百慮除。山鑿六丁通道後。石留媧帝補天初。烟霞滿眼塵襟靜。鍾磬澄心道氣舒。目下茫茫迷浩刦。龍堂閑讀梵王書。昌大踈雲深樹擁禪居。起掃飛霜步石除。落葉亂鳴僧定後。恠禽驚叫酒醒初。專耽丘壑心方遠。久薄榮名氣自舒。叔夜未諳孤往意。風塵空有絶交書。昌大上界尋眞起我慵。夕陽來倚最高峰。千層嶽翠深無限。九點人烟杳幾重。遊客水邊初拄杖。老僧雲外已鳴鍾。登山不盡悲秋感。更訪前朝學士蹤。尋秋幽興强疎慵。直上三山第一峰。石罅澄潭深幾曲。樹顚晴靄▣千重。遅遅盡日穿雲屐。遠遠斜陽隔岸鍾。怊悵浮名還自誤。任敎禪子笑塵蹤。秋風雙屐起余慵。策馬西來看碧峰。馳出闉闍數十里。脫離塵俗幾千重。飛泉石竇何年雪。深樹禪門薄暮鍾。傳語居僧掃紅葉。莫敎樵子躡仙蹤。昌大來時何劇去何慵。爲有招提在碧峰。西上文殊最高頂。東臨江漢幾回重。秋天霜露千林葉。落日松杉萬壑鍾。欲向山僧問故事。道詵碑古草迷蹤。昌大層巒縹緲近諸天。林末崎嶇鳥道懸。杯裏畫圖臨絶壑。杖頭環珮落淸泉。道詵遺塔空秋葉。閔積虛巖但暮烟。俯視積蘓今幾刦。欲從雲外訪眞仙。咫尺都門有洞天。斷崖深處碧蘿懸。吟邊活畫穿雲峀。脚底晴雷赴壑泉。佛寺遙鍾敲落日。墨池芳草鎖寒烟。驅驅又向紅塵裡。悵望琳霄鶴背仙。秋風一上蔚藍天。脚下星辰盡倒懸。山逕屈蟠千歲樹。石門飛洒萬重泉。游人履屐凌淸漢。佛宇簷楹近紫烟。添却月中淸玉笛。不妨呼我作詩仙。昌大松杉合沓不分天。道盡遙岑一水懸。忽見名區宜卜築。坐令幽意篤林泉。湍流盡洒陰崖雪。墟落秋連近郭烟。紫竹靑鞋紅葉路。路人呼作畫中仙。昌大</text>
<title>次前韵。柬酬李內翰季章。名寅燁</title>,<text>門外蓬蒿仲蔚居。獨憐叢菊護庭除。閑中得意吟詩後。病裡關心對酒初。世故燈花開又落。物情雲葉捲還舒。虞卿不解歸田樂。苦被窮愁漫著書。窮巷無人問索居。轉頭人事幾乘除。離愁寂似參禪後。秋思悽如送客初。歲暮寒聲風弩急。夜深凉影月波舒。閑來忽荷瓊琚贈。三復沉吟勝讀書。</text>
<title>九日。登終南有作。</title>,<text>節届重陽霜滿林。一筇南嶽坐輕陰。谿流噴送何年雪。松籟彈成太始琴。雨後秋光生席面。晩來雲影落杯心。登臨不淺襄陽興。脫帽何妨倚醉吟。携酒登高意自寬。水聲雲影共盤桓。楓林隱暎含愁色。松韵蕭騷作晩寒。洞壑千年餘勝槩。壺觴一席睹淸歡。扶筇落日忘歸路。醉興淋漓墨未乾。</text>
<title>沈靈光 楫 挽</title>,<text>久矣雲霄轂未推。漢廷識識趙張才。虛騰驥步從塗窄。蹔試牛刀尙刃恢。舊雨西城思命駕。新鸎東閣憶啣盃。幽明最是無涯痛。淚入荊花一半摧。</text>
<title>次知樂亭韵。呈秋潭台丈。</title>,<text>結搆何須要畫樑。數椽池榭亦風光。羊曇別墅穪江左。君實名園在洛陽。虛塢暝烟和竹色。半簾秋雨逗荷香。留題異日非生面。欲和雲韶愧折楊。</text>
<title>挽鄭龍安淹 號老山</title>,<text>圖書一室樂優游。十載陪歡憶唱酬。北海開樽多勝彦。東床坦腹又名流。重泉不盡靑霞氣。末契空餘白雪樓。最是春來花滿樹。可堪扶醉過西州。</text>
<title>次韵仲氏。寄邵城莊舍。</title>,<text>浩然歸思滿江城。幾處尋梅任帽傾。歲暮烟霄孤鶴唳。日沈林薄亂鴉鳴。人情慣閱浮雲變。官興全輸落羽輕。風雨對床須及早。莫敎春草夢中生。</text>
<title>楊山途中 庚午</title>,<text>嬴驂晩出上東門。日照錦裘頓覺暄。村女芒鞋澆菜種。野翁簑笠引泉源。連山雨意占風候。滿地春光入燒痕。竟夕淸談仍並轡。向來榮落不須論。</text>
<title>次韵昌大 二首</title>,<text>隔屋鳩鳴花木深。峽雲終日釀重陰。風塵久矣醒昏夢。林壑居然愜賞心。流序等閑時物換。浮生容易鬢毛侵。春山着處多幽興。且付騷人蠟屐尋。重疊峰巒深復深。薄雲林末逗春陰。禁烟政値淸明節。濡露偏增怵惕心。▣罷澗花香自襲。籍來庭草綠相侵。芳華次第供詩料。不厭吟筇恣意尋。</text>
<title>巴陵官居</title>,<text>官居淸絶少塵囂。倚檻雲烟極望遙。春盡暖風歸鷺渚。晩來腥雨送鰌潮。灘聲半雜橫琴夕。嶽翠徧濃掃牒朝。衙罷酒醒饒靜致。隔窓終日聽禽謠。附昌大元韵西來㫌盖遠氛囂。重喜舟車路不遙。山勢北連鞍峴燧。郡居東受孔岩潮。魚龍色動軒窓曉。鳥雀聲繁簡牒朝。百里庶觀君子政。會受江漢播風謠。附桂林次韵一春已盡卧郊莊。麥浪翻風夏亦凉。蓬徑始除軒盖過。天葩更嚼頰牙香。同心蘭臭元來好。入饌江魚豈但忘。見說巴陵饒景致。可能登眺共飛觴。</text>
<title>桂林幽居謾吟 李判書之翼別業。在富平。</title>,<text>爲卜幽居近海莊。靜中身事博淸凉。當簷竹樹綿綿凈。入座松花細細香。老去沙鷗盟已宿。向來蹄兎迹全忘。豪談不覺軒陰改。更把餘歡引羽觴。</text>
<title>敬次存窩見寄之作 時黃生遇石適來</title>,<text>楊江水闊漢山高。日倚官樓醉碧醪。心斷曉班隨玉佩。分甘腥俎薦鑾刀。更無簿牒消岑寂。惟有詩篇破欝陶。多病向來吟嘯廢。賴逢詞客筆頻操。附元韵瀟洒官齋占勢高。海門春水碧於醪。江湖漫浪仍飛舃。枳棘卑棲亦善刀。戀闕想應情如汲。折腰休復恥如陶。歸舟此日携佳客。東閣詩成筆俾操。</text>
<title>挽申坡州 汝栻 丈 七月戊辰。春公獻台設壽樽。要余同歡。夜深而罷。</title>,<text>昔共賢郞御史班。懸弧令節憶陪歡。斑衣獻壽仍金帶。鶴髮留春更渥顔。誰料勝筵纔隔歲。忽驚陳迹等翻瀾。同盟舊誼今寥落。不禁西風滿袖潸。</text>
<title>送洪九言赴慶源</title>,<text>古來玆府號雄州。形勝咸關最上頭。蘭佩昔年曾受譴。竹符今日更分憂。荒城遠勢連鯨海。曠野奇觀有蜃樓。惘悵別筵違摻袂。朔雲回首夢悠悠。</text>
<title>次韵兪寧叔投紱歸田</title>,<text>聽說歸田紫綬輕。也知琴鶴尙餘淸。當簷樹葉迎霜爛。繞宅泉華受月明。已許雲林償宿債。更憑詩卷了殘生。何時對榻披襟地。入手瓊琚仔細評。</text>
<title>送元命汝督郵高山之行</title>,<text>浮世滄桑閱幾遭。向來榮落任驚濤。靑衫浿水曾連幕。白首咸關又馬曹。千里別懷增感慨。九秋風色頓蕭騷。遙知客路連楓岳。好取雲霞入彩毫。</text>
<title>送金載而通判鏡城之行 名德基</title>,<text>此別爭如歲晏何。揷天關路上嵯峨。簷前亂落陰山雪。枕外驚翻瀚海波。宴罷佳人低玉袖。獵廻飛騎奏饒歌。男兒豈必長匏繫。試把邊籌入揣摩。</text>
<title>秋盡日。登龍山口號。</title>,<text>除却今宵斷送秋。偶逢佳境博淸遊。斜陽極浦微茫色。薄霧遙鬟宛轉愁。濃淡樹容仍活畫。淺深村酒亦風流。靑蓮故事猶堪繼。隨意黃花句裡收。聊飛一盞餞三送。出郭仍成漫浪遊。拈筆苦吟惟遣興。盍簪淸譃更銷愁。連雲舸艦檣如簇。撲地樓臺瓦欲流。最是終南餘物色。只應堪入畫中收。</text>
<title>兪參判 瑒 挽詩</title>,<text>故山歸卧卽休官。隨意琴棊久養閑。中歲福星曾按部。暮年卿月更聯班。向來指意何甞到。邈矣風流詎可攀。一老堪嗟天不慗。萬端哀緖劇難刪。</text>
<title>次唐律。柬李春卿子文昆仲。十月▣▣▣▣時子文。新自鍾城還。</title>,<text>瓊樹今朝獲再攀。鳧舃初返自咸山。風沙絶塞三年別。棋酒淸窓半日閑。妄許壯圖霄漢上。擬修初服水雲間。浮生一笑差堪喜。休惜明簪數往還。暮年叢桂子先攀。幽築從知在小山。一壑居然成獨往。千錢那得博長閑。關心水石經營裡。滿地烟霞簸弄間。分華舊盟能不負。明朝我亦拂衣還。丹桂蟾宮次第攀。十年簪笏負歸山。身同病鶴徐飛倦。心似虛舟自在閑。時候雪霜搖落後。世情雲雨覆翻間。▣交末路惟吾輩。携手東門及早還。高風西塞邈難攀。猿鶴秋來怨故山。憐我守玄甘寂寞。羨君肥遯占寬閑。功名等視浮雲外。活計行尋剩水間。終日閉門成宴坐。愛看飛鳥亦知還。松桂多年夢許攀。漫敎吟興對靑山。偏憐暝鳥投林急。但愛孤雲出峀閑。鳴釖壯遊曾塞外。杖藜歸計卽田間。騷壇勝事拋來久。須把詩筒替往還。</text>
<title>酒席號韵。送李子文安興之行。十一月十九日。徐季容，朴汝厚，李季章，柳悠遠，李達天同會。竟夕而罷。春卿有故不與焉。</title>,<text>歲晏離筵敞小亭。朋知落落悵晨星。曾經瀚海千重黑。更對香山一抹靑。世故任從棋勢變。別愁難與酒痕醒。頻年關塞長行役。休惜征鞭許暫停。</text>
<title>送李春卿赴禮安 名東馣</title>,<text>城西小集卽離亭。鳥道連天可摘星。掃牒幾拈春酒綠。覆棋猶憶夜燈靑。陽關此去親知少。宦海今來醉夢醒。惆悵朋儕頻作郡。別詩相續筆無停。</text>
<title>又次松崖韵</title>,<text>秉燭淸樽霜露多。摻裾爭奈遠離何。遐心海嶽思鴻擧。萬事風塵任鳥過。西去地形臨滻水。北來山勢限遼河。幽懷歲暯憎憭慓。倚醉聊吟出塞歌。</text>
<title>次平遠堂軸中韵。贈洪道長世泰。</title>,<text>長途弊盡黑貂裘。爲客延城上郡樓。海郭雨連高葉曉。官池霜入敗荷秋。忽鷺健筆留詩卷。堪恨淸樽負酒籌。末路不須悲落木。著書元自始窮愁。</text>
<title>送柳悠遠出宰海南之行 十二月。時士瞻爲長城宰。</title>,<text>一麾琴鶴且隨緣。此去官居瘴海堧。千樹曉霑梅逕雪。萬家朝散橘林烟。升沈有數看衣狗。聚散關心惜箭弦。葦嶺使君如有問。邇來音耗太茫然。</text>
<title>沈同知 搢 丈挽</title>,<text>一卧雲林三十年。世間成毁等浮烟。伯陽自有囊中訣。姑射仍呼地上仙。䆠迹向來惟紫綬。家聲身後付靑氊。同隣小子升堂久。寄淚春風倍愴然。</text>
<title>權淮陽 斗樞 挽詩</title>,<text>班緣餘徽及大姑。早持詩禮闡芳譽。東床坦腹仍金帶。南邑承顔更板輿。庭裡寶柯摧隕日。匣中神釖下從初。應知壼範終垂裕。留與千秋照簡書。</text>
<title>碧瀾渡口呼 四月十五日</title>,<text>古渡無風宿霧消。凌雲逸氣正飄飄。山光不礙天磨翠。水勢遙通渤海潮。浪迹如今來駐馬。舊遊當日憶停橈。翛然杖策尋眞路。點檢烟霞特地饒。斗覺今朝鄙吝消。訪眞衫袂受風飄。磨泥峀迥和晴落。壓海樓高帶晩潮。來日壯遊輸臘屐。夕陽歸興載蘭橈。名山雨後添奇勝。隨處雲烟不許饒。</text>
<title>感古</title>,<text>前朝往事問無憑。立馬荒臺霽色澄。草樹凄迷龍女井。風烟蕭瑟愍王陵。山河百代看衰旺。家國千年閱廢興。尙有穹碑今剝落。不禁斜日感懷增。</text>
<title>胎安倉村舍口呼</title>,<text>宿債靈山始採眞。會心雲物夜來新。團團遠樹疑迎客。欵款幽禽欲喚人。落絮悠揚春意態。虛巖浮動月精神。西山爽氣供淸眺。乘興何妨拄笏頻。</text>
<title>朝過朴淵洞口 十六日</title>,<text>䆗窕岩巒面面奇。倦遊行色不嫌遅。古來雲白山靑地。政是花紅水綠時。翕習祥飈添爽氣。䓗蘢曉日弄新㬢。望中飛瀑看看近。豈必呻吟賦惡詩。</text>
<title>觀瀑㙜口呼</title>,<text>洞府陰森淑景澄。客來携酒坐松亭。銀河倒瀉三千丈。錦峀平鋪九疊屛。爽氣披襟塵慮凈。驚濤八面醉魂醒。平生快意今宵最。不厭唫筇步步停。鈷鉧仙潭鏡㨾澄。濫觴銀派聳亭亭。跳珠直射千尋壁。落雪長留萬疊屛。幾向畫啚曾眊足。忽看眞面頓神醒。方知活水淵源大。日夜飛流不暫停。</text>
<title>灾滅庵 卽懶翁所居。墻有夢書。似篆籒而不可解。墻外有千年老檜。</title>,<text>招提爲訪懶翁居。度壑松風泛客裾。鳴磬老僧齋食後。散筇遊子宿醒餘。千年壑老菩提樹。一面墻留古梵書。暫借禪窓拚小坐。向來塵慮九分除。</text>
<title>花潭書院。用前韵。是日留宿</title>,<text>半世潛心味道眞。晦迹林下德逾新。深知卓識超前輩。尙有餘風起後人。禮樂盛朝空有志。風烟遺宅只傷神。自憐生晩違攀化。肅穆堂廡拜手頻。</text>
<title>華藏寺</title>,<text>華藏上界訪仙居。指點雲烟傍客裾。靈址始營恭愍世。法堂重刱欝攸餘。先朝寵錫眞香木。老釋遺蹤貝葉書。徙倚山樓勞遠眺。積蘓千刦任乘除。</text>
<title>尹參議 敬敎 丈挽</title>,<text>藝垣光價冠英游。珥筆先朝寵渥優。峩豸直聲曾受譴。畫熊風裁晩承流。浮生幾閱玄都樹。半夜俄驚大壑舟。却憶西淸聽漏地。至今陳迹淚痕收。</text>
<title>兪都事 晦一 挽</title>,<text>先丈高標映鷺班。踵徽知有謝家蘭。春風坐上摳衣樂。詩禮庭前舞彩歡。周雅棘欒今復見。王戎死孝古猶難。平生志行霾長夜。相紼詞成淚點殘。</text>
<title>歎逝</title>,<text>空山楸栢響蕭踈。草宿荒原露歇初。南嶽舊遊思把酒。西淸異數憶聯裾。可憐飛鳥驚蛇手。一閉流螢走燐墟。賴有雙珠熊吐鳳。摩挲猶喜典形餘。右哭士安五月寃霜泣古原。白楊搖落易殘曛。人亡忍讀山陽賦。鬼惡難招屈子魂。谷裏凄迷曾宿草。天邊暗淡欲停雲。傷心物色渾如昨。滿地悲風獨淚痕。右哭士元</text>
<title>宿晦雲菴</title>,<text>何年法構發淸幽。應爲吾人倩勝遊。揮麈軟談逢韵釋。杖藜佳約憶詩流。風搖嶽翠初移席。月引松陰漸上樓。夜坐蒲團群動息。世間無地起閒愁。虗閣被衣借夕凉。斜光紫翠赴前岡。月移槐影縈牎細。風攪松花滿院香。流水聲中凡聖隔。紅塵歸後夢魂長。山陰一失同車約。別墅雲深處士床。昌大</text>
<title>有懷南子聞。次家侄昌大韵。</title>,<text>招提是處占淸凉。緩步芒鞋陟彼岡。苔壁過雲仍活畫。林花着雨頓生香。泉聲一洗塵心凈。山氣偏增道味長。別有停雲無限意。佛燈淸夜負連床。</text>
<title>回龍寺。次前韵。</title>,<text>重疊峰巒特地幽。偶因佳境博淸遊。豁開洞裏靑蓮界。逬瀉林端碧玉流。深樹擁來迷客路。薄雲飛盡認禪樓。悠然相得曹溪緣。牽動騷人象外愁。閑携高釋坐巖幽。頗似廬岑許椽遊。山路行時唯亂石。洞天開處忽飛流。棲麕出谷雲歸樹。馴鴿啼林客上樓。溪畔莫催三笑別。積蘇塵霧俯瞰愁。昌大</text>
<title>滯雨口占 三首</title>,<text>前林雨歇草萋萋。步入儒宮度石磎。山脉透過禪室北。瀑流飛出講堂西。依然舍瑟游沂水。怳似回舟訪剡溪。睡罷淸齋天色晩。宿雲來傍短簷低。中峰空翠曉萋萋。山下新泉沒舊磎。卧聽風雷迷近遠。起看烟雪亂東西。從今見畫輕廬岳。卽此窮源便武溪。復欲捫蘿登絶頂。身邊雲靄失高低。昌大縹緲琳霄露碧峰。石門杉松鎖千重。雲深谷鳥移時喚。春盡林花滿意濃。赴壑水聲澄物累。當蹊槐影掃塵蹤。客來半日仍關雨。一枕淸風午睡慵。天際朝光露數峰。岩間曉氣散千重。林霏照日晴猶滴。樹色和雲近却濃。一壑將期逃俗網。片時差喜遠人蹤。出門黃鳥迎相喚。牽住歸心步步慵。昌大</text>
<title>舞雩壇小坐</title>,<text>劃然長嘯倚孤峯。回首狂塵隔數重。雨洗碧流深復淺。日穿靑靄淡仍濃。雲崖散策開生面。苔壁題名托舊蹤。早識天公亦多意。故敎淸景餉踈慵。</text>
<title>梅窓挽</title>,<text>西湖萍水憶前春。夜雨琴軒把酒頻。百里分憂君佩竹。一方專試我承綸。浮生聚散關心久。末路悲歡轉眄新。惆悵廣陵今已絶。獨留遺墨倍沾巾。</text>
<title>寄題李太素問月亭</title>,<text>盈虗自是太陰精。萬古雲霄孰送迎。五夜影添河漢潔。中秋魂放桂花明。元規樓上登臨興。茂叔庭前吟弄情。知子名亭有深意。也應襟抱一般淸。</text>
<title>李尙州 恢 丈挽詩</title>,<text>喬木名家更有人。淸踈襟韵見天眞。幾州符竹彈治手。滿地江湖自在身。方喜漆園椿樹茂。忽驚南紀德星淪。傷心最是幽明恨。淚入荊花一半春。</text>
<title>李礪山 聖麟 挽 子彦純。以槐院分館事。忤當路竄北塞。葬前蒙放歸廬。</title>,<text>賢郞文彩闡家聲。衆艷庭前玉樹榮。直道豈甞憚遠謪。義方元自重淸名。吟蘭澤畔終天慟。望子山頭不盡情。畢竟聖恩歸負土。始知慈孝徹幽明。</text>
<title>送福州使君黃子綗 爾章</title>,<text>南州形勝好樓臺。驛路秋風五馬催。官藕一枝香霧濕。海橙千樹瘴烟開。公車久屈屠龍手。下邑徒勞製錦才。君渡漢江相識少。會憑歸鴈寄書來。</text>
<title>送知禮使君徐士和赴任 文淑</title>,<text>淸絶官居二嶺間。竹符新輟殿中班。秋來䆠况淵明秫。公退詩情謝眺山。計就尋眞行屐穩。才優理劇善刀閑。臨分更切晨省歎。未害郵筒替別顔。</text>
<title>寄題元久之南麓幽居</title>,<text>飛飛賀燕屋梁東。板築經年始僝功。吟罷捲簾南嶽雨。興來欹枕北牎風。苟完本爲堪容膝。善頌唯應在飭躬。從此主翁生事足。肯敎蘭室綠樽空。</text>
<title>金判書 禹錫 挽</title>,<text>醒老門闌更典刑。妙年華聞夙揚庭。雲霄聽履仍卿月。海嶽觀風是福星。閱眼浮雲紛變化。傷心喬木日凋零。全歸末路如公少。况有靑氊屬寧馨。</text>
<title>洪白川萬煕挽</title>,<text>穆陵自出多蕃衍。華閥豊山更有人。紈綺洗來猶素履。町畦除盡自天眞。靑氊舊業家傳壁。墨綬新拜政有神。異日西州城外路。滿園花樹爲誰春。</text>
<title>次韵潘江案下 時仲氏存窩適往草坪寓居</title>,<text>平泉花石至今餘。別業重尋解紱初。理劇幾年愁雀鼠。投閑從此弄鳶魚。舜庭賡載辭楓陛。梁甫高吟寄草廬。坐想他時携手地。對床風雨聽蕭踈。</text>
<title>梅澗挽</title>,<text>前輩風流杳難攀。少蘓文彩亦眉山。淸名玉署含香地。峻秩璇霄聽履班。萬事看花前度改。千年化鶴幾時還。全歸末路知無憾。只是西州淚已潸。</text>
<title>次韵西坡吳貫之閑居雜詠 二首</title>,<text>秋來解紱理巖扉。酒榼詩筒送落暉。林壑十年吾不分。江湖一棹子先歸。名途得喪蕉藏鹿。末路升沉狗化衣。惠好東門曾有約。幾時同把蟹螯肥。岑寂幽居晝掩扉。詩來忽復憶玄暉。心同出峀孤雲靜。迹似投林倦鳥歸。病後尙吟靑玉案。閑中初換薜蘿衣。看君逸氣今無恙。始信前脩義勝肥。</text>
<title>呂相 聖齊 挽詩 二首</title>,<text>出處平生操履敦。故家猶喜典刑存。名高八座東銓首。位極三槐上相尊。纔報北荒雷雨解。忽驚南紀德星昬。邇來耆舊淪亡盡。殄瘁詩成獨淚痕。疇昔城東敝曲欄。綺筵談笑到更闌。懸弧勝集兼聞喜。秉燭淸遊卽煖寒。半世名途俄寵辱。十年人事劇悲歡。春來花樹渾如昨。忍向西州醉後看。</text>
<title>送兪集仲佩符鶴城之行。追寄。</title>,<text>都會咸關物力饒。一麾今復屬詩曹。佳人帳下能騎馬。健卒城頭盡射鵰。爲養喜生毛義榭。剸煩才屈武城刀。臨分不耐晨星歎。極望雲邊夢裡遙。</text>
<title>小陵宅。夜坐口號。壬申正月六日。會仲氏子文同賦。</title>,<text>落落晨星西復東。豈期玆席晤言同。關心駴浪紛披際。閱眼浮雲變化中。揮麈莫論今日事。擊壺知有古人風。評詩却恨春宵短。一任樽前燭欿紅。君軺還與我車東。下邑卑棲大抵同。世故十年雲雨裏。襟期一席笑談中。春陰霮䨴林無月。竹樹蕭騷夜有風。末路分擕容易事。莫辭深酌借顔紅。時余適出守高峯。子文自安陵次第東還。故首句及之云爾。幾年萍泛各西東。君健吾衰未始同。世事任看棊局裏。心期唯托酒盃中。夜闌城月初斜𩲸。春早溪楊已好風。莫尙明時羞拙官。徵書異日壐文紅。存窩眞如丁鶴返遼東。城郭依然半異同。䨥鬢共傷離別後。一樽孤笑醉醒中。新懽小月春城夜。往事驚檣宦海風。吾道只今甘落魄。塞筵愁對舞裙紅。子文</text>
<title>積城道中口號 是月初九日。差祭官紺岳山。十一日還官。</title>,<text>行行幾回渡寒溪。隨意吟鞭信馬蹄。春早峽田猶積雪。日長官道已融泥。孤雲自在初移樹。倦鳥無心不返棲。形役有時能辦此。滿山淸景入提携。</text>
<title>蘭溪挽 姓李。諱楚奇。字夏卿。蘭溪其号也。</title>,<text>巖君諸舅盡荒菅。獨有靈光峙世間。城市半生穪大隱。棋樽晩節博長閑。竹軒枉駕承淸誨。蘭谷登筵奉渥顔。八耋歸眞公豈憾。淚因思舊自添潸。</text>
<title>送任大年出宰順天之行</title>,<text>親知落落任萍流。邂逅班荊惜去留。半刺塞垣曾佐幕。一麾炎海又分憂。歌鍾殷地朱簾曉。橘柚經霜碧樹秋。他夜政軒靑眼少。不嫌佳句解離愁。</text>
<title>松溪村舍。和壁上韵。</title>,<text>壬申二月二十六日。上幸光陵。余以站官。來待於松溪者凡五六日。適見主人家壁間有詩。未知誰氏之作。而盖其主意。專以屋舍卑窄爲歎。枕上無寐。和而反之。掃石爲床籍草茵。箇中生事足怡神。終年作苦忘饑渴。涉世無憂任屈伸。犬守藩籬猶驚夜。雞栖簷桷亦司晨。嗟吾半卋爲形役。羞向田家對散人。</text>
<title>次韵泛虛亭 卽道深江榭在幸洲</title>,<text>好是臨流敞小亭。翼然甍桷照空明。開簾遠峀浮天色。欹枕春酒捲海聲。懶向雲霄追步履。任將漁釣寄生平。登臨半日同淸眺。頓覺胸中俗慮輕。</text>
<title>洛東宗會。次韵。五月初二日</title>,<text>端陽節物屬方佳。曲讌華堂共付懷。呼出綠醪香滿斝。賞來紅藥影翻堦。浮生俛仰悲歡極。暇日提携少長偕。敦叙百年期不墜。自今情好更無涯。</text>
<title>高峯村舍。夜用唐律韵。十一日</title>,<text>時仲氏適到衙舍。安牧李子文。還任之路。歷八邑底村舍。携酒同訪。夜深而罷。昌大同坐幾年南北阻追尋。忽漫杯觴到夜深。萬事風塵難入手。一麾邊塞更關心。憐吾懶性乖時㨾。愛爾淸潭叶素襟。村舍酒闌仍秉燭。起看纖月在前林。</text>
<title>安端川 烒 挽</title>,<text>符彩堂堂幹世資。更兼畦畛絶毛皮。薇垣秉直官爲諫。楡塞分憂口是碑。萬事玄都花已謝。十年潼水病難醫。先君外黨多淪喪。思舊篇成不盡悲。</text>
<title>閔漬巖用前韵 壬申七月二十八日。與朴生仙舟同遊。日暮而還。</title>,<text>何來好客起踈慵。策馬聯翩倚碧峯。石面飛流盤幾曲。樹頭凈影落千重。新秋踏盡穿雲屐。薄暯敲殘度壑鍾。到此浮生還有感。十年人事已陳蹤。</text>
<title>次韵仙舟</title>,<text>昨夜庭梧早報秋。一樽蕭寺共君遊。詩成謝眺尋眞屐。興入山陰載月舟。宿債今來吾已了。浮生此外更何求。傍人莫笑吾形役。說到功名欲掉頭。</text>
<title>次韵晦卿 時晦卿病不能從</title>,<text>微凉乍動雨初收。路入金沙逸興悠。釋子斷碑留古蹟。王孫芳草喚新愁。官齋一掃催科事。別界眞成爛漫遊。此樂世間能有幾。不嫌終日恣宜搜。</text>
<title>送朴生次其韵以贈</title>,<text>摻袂瓊潭度幾秋。一筵鈴閣復淸游。回燈夜榻看瑤局。理屐晴山酌玉舟。老去行藏吾已判。倘來榮辱爾無求。遙知明日東歸路。隨意風烟八杖頭。</text>
<title>題克岭上人禪卷</title>,<text>壬申八月小望。適差五冠節祭。平朝乘藍輿。行十餘里。到大興寺。前捴攝克岭出見。仍示詩卷一軸。卽仲氏存窩在江西寺所贈也。時余與仲氏陪家大人。自白州任所。賦歸之路。歷八壓海樓。岭師方住寺中。得一律而藏之。要余屬和甚勤。義不可辭。書此以贈。探勝秋山步步留。偶因形役賭淸遊。闌珊世味憐吾病。寂寞禪機羨爾休。暇日重尋銀瀑路。宿緣猶憶碧瀾舟。依然一笑沙門外。爭奈幽懷浩不收。</text>
<title>大興寺漫吟</title>,<text>行盡天磨日已斜。入山爭奈勝情何。崩崖水落泉聲小。半壁天高嶽色多。伯業千年雲幾變。秋聲昨夜鴈初過。愁來且置興亡事。聊復臨杯一浩欹。</text>
<title>重遊悶漬巖 八月晦日。携家侄昌演，李生夏英同遊。日暮而還。</title>,<text>經秋洞壑乍依微。樵逕苔深客到稀。峯頂晩陰迷法界。樹頭凉籟發天機。涓涓石瀨何時盡。靄靄松雲自在飛。重與老僧留後約。白蓮他日兩無違。樵逕縈紆入翠微。洞門秋色見人稀。纔臨靜界銷塵慮。更對高僧發道機。淸磬暗和流水響。恠禽時逐斷雲飛。松林古寺堪來往。他日淸遊願莫違。益之陟彼高岡脚力微。洞天幽寂見人稀。尋秋石逕堪乘興。倚杖禪樓解息機。雲外靑巒千點秀。望中銀瀑一泓飛。前期定在花開後。蠟屐春來永不違。昌演</text>
<title>[重遊悶漬巖]</title>,<text>松溪一道細依微。鍾磬沙門度壑稀。求道老禪初守戒。訪眞幽客已忘機。霖霏向晩濃堪滴。山鳥迎人近不飛。寄語同行二三子。春來後會莫相違。秋山向夕綠依微。香澗晴雲度嶺稀。釋子蓮花觀妙法。梵宮鍾唄發淸機。縈岩樹色千重合。赴壑泉聲百道飛。深入洞門迷出處。此身甘與卋間違。益之</text>
<title>登上雲岩</title>,<text>重訪前朝學士居。至今秋草遍空除。僧歸薄暮鍾鳴後。雁叫微霜葉落初。滿地樹陰晴欲滴。隔林山靄晩仍舒。自憐形役驅人急。鈴閣明朝對簿書。迢迢雲棧逼靑虗。倚杖秋風百慮除。亂葉欲飛霜晩後。恠禽齊叫日西初。專耽丘壑心方遠。素薄榮名氣自舒。更入禪房拚小坐。燒香仍讀梵王書。益之嵯峨峯嶂接空虗。暮倚丹梯興不除。洞壑寂寥人去後。秋風搖落雁來初。恠禽何事頻來往。翠靄無心任卷舒。回首西林殘日照。龍堂閑閱梵王書。昌演尋秋漫興自翛然。蘿逕縈廻入洞天。雲際露抽千點峀。林端飛落一泓泉。携筇暇日逢雲衲。爛策何年列羽仙。銅墨本來非我事。會從方外結淸緣。歇馬西峯意浩然。秋風步上蔚藍天。層崖委曲千年樹。亂石縈盤百丈泉。僧院寂寥談妙法。洞門幽曠挾飛仙。平生夢着曾留地。是日淸遊果有緣。益之杖策登臨意杳然。秋深洞壑樹連天。雲間露出千層峀。崖口飛來一道泉。赤葉中秋迷遠近。靑蓮上界隔凡仙。曾聞此地饒佳景。今日來尋亦有緣。昌演岩峀經霜轉窅然。坐聞花雨落諸天。牢騷漫興書紅葉。憭慓秋懷潄玉泉。意想咄嗟分夢覺。雲林咫尺隔凡仙。此間眞趣無人會。秪有厖眉共勝緣。</text>
<title>泛虗亭。次前韻。留示道深令丈。九月六日。來訪不遇。留詩而去。</title>,<text>偶然乘興到江亭。獨倚晴牎返照明。風定帆檣俄霽色。霜深蒲葦自秋聲。前林木落山容瘦。極浦潮廻岸勢平。惆悵主人懷不見。古來離合未宜輕。</text>
<title>月夜聽琴笛 二首○是日。月色如晝。留琴師裵蓮仙笛師金粹然。夜深而罷。</title>,<text>宴罷華堂燭淚殘。獨留絲管共餘歡。吹殘極浦孤雲渺。彈急崩崖驟雨寒。春盡戍樓鄕夢亂。夜深蘿逕道情闌。驚鱗裂石俱臻妙。只恐人間和者難。華筵客散篆烟殘。蘄竹牙絃且一歡。秦嶺落梅愁月色。楚江班竹㤪天寒。飛來鶴唳南雲遠。棲罷烏啼子夜闌。勝事逢塲要快意。莫言千載賞音難。</text>
<title>沈參議 壽亮 挽</title>,<text>名論當朝重士流。平生操履更淸脩。頻登講席論思切。一佐銓司鑑識優。花謝玄都知幾㥘。鶴歸華表已千秋。石家旅櫬東歸路。今卋何人與麥舟。</text>
<title>柳僉正 時蕃 挽 己巳冬。設重牢宴。忝居未歸。故詩中及之云爾。</title>,<text>憶昨重開合巹巵。白鬚紅頰更風儀。兒孫彩服承顔樂。賓從華筵献賀詩。誰料嫠精纔已返。忽驚龍劍遽相隨。獨專完福公何憾。陳跡如今但涕洟。</text>
<title>李君實台丈席上。與李子文同賦。癸酉二月二十七日○二首</title>,<text>聯翩皁盖影成䨥。政値幽人獨倚窓。憐我未歸空賦就。羨君垂老尙眉厖。淸談一席風生坐。歸路孤舟月滿江。好事不須煩造請。任敎飛絮拍春缸。賓主相看恰二䨥。更期玆地共晴窓。分憂下邑寧嫌屈。負望當年夙許厖。畸迹不堪追鳳沼。勝遊猶得趁鷗江。逢塲且置悠悠事。料理山家酒一缸。落日荒坡五馬䨥。幽人睡起倚南窓。翩翻皁盖驚棲鹿。剝啄柴扉卧老厖。新鍔自能干北斗。舊遊誰復憶西江。百年勝會知難得。莫辭今夕酒盈缸。君實</text>
<title>遊中興洞 三月二十二日。與仲氏約會李益之，朴仙舟。不期而會。相與彈碁命酒。盡日而還。</title>,<text>千年洞壑閟淸幽。天爲吾人借一游。苔壁晩陰延落照。石門凉籟送飛流。官閑酒賦堪乘興。春盡鶯花更惹愁。邂逅竹林談讌地。不嫌佳景錦囊收。學士何年占地幽。騷人此日杖藜游。巉岩亂石排空立。噴薄飛泉擘洞流。從古鬼神藏秘境。至今花草帶閑愁。廬山酒具成佳會。入眼詩材浩不收。存窩深深玉洞轉淸幽。偶逐雙鳧辦勝遊。澗鳥啼時花自落。山人去後水空流。觀棊爛策眞仙迹。把酒唫詩我輩愁。况値乾坤春已暮。咏歸餘興浩難收。晦卿松陰合沓路深幽。巾舃登臨浩蕩游。碧洞雲開山幾疊。淸溪雨歇水交流。看花落日饒仙賞。聽梵踈林散客愁。疑有羽人呼我處。玉簫聲斷彩霞收。益之殘春乘興一尋幽。竹林飄然此洞遊。突兀蒼岩朝暮色。琮琤飛瀑古今流。林間灑雨增山翠。松下圍棊散客愁。往事悠悠人不見。淸懷浩蕩正難收。穉行覔路靑山路轉幽。有期春日赴淸游。伴僧藉草開瑤局。携酒登岩俯玉流。正喜仙區饒異境。却忘塵世有閑愁。斜陽無限騷人興。付與林花散不收。仙舟扶杖尋春上碧峰。箇中仙侶倘相逢。花陰晩入棊盤靜。山靄晴含酒斝濃。迎客鳥啼岩下樹。隔雲僧度澗邊松。偸閑半日忘歸路。回首塵▣杳幾重。蠟屐春風上碧峰。同舟仙客忽相逢。乍看靈境愁仍破。未接淸談意已濃。題罷墨痕留翠壁。落殘棊子韵踈松。晩來鍾梵招提路。此去諸天問幾重。存窩縈廻苔逕入遙峯。何幸親朋此地逢。春雨過溪流水滿。夕陽連壑白雲濃。花間對酒聽幽鳥。石上彈棊蔭古松。前度劉郞今復至。仙山依舊碧千重。益之扶筇直上最高峯。天遣吾人勝地逢。騷客苦唫詩未就。老僧欹卧睡初濃。溪流綠漲前宵雨。林靄靑搖半嶺松。欲向雲庵尋異跡。崎嶇石路隔重重。晦卿郭外尋春度碧峯。百年奇勝更難逢。岩花帶雨殘紅落。澗柳和烟嫩翠濃。醉酌流霞臨素石。愛看斜景撫孤松。况陪仙舃窮淸玩。欲寫新詩興幾重。仙舟携酒來登最上峯。春風仙境偶相逢。淸溪綠漲流湍急。疊嶂靑開晩靄濃。吟興遙飛雲外樹。棊聲半雜澗邊松。桃源不必求深處。回首紅塵杳幾重。穉行</text>
<title>挽李楊根 商翼 丈</title>,<text>中年北麓接芳隣。蘭室陪懽撰杖頻。丰彩照人無俗韵。劇談中酒見天眞。靑氊舊業歸庭玉。墨綬淸聲有甑塵。素幔却隨東峽水。故園花樹爲誰春。</text>
<title>謁太廟 月課</title>,<text>廟門晨闢駐龍㫌。陟降明庭百禮成。高閣星辰迷燭影。千官劍佩雜鑾聲。休徵肹蠁香初焫。法樂偕和酒復淸。從此聖君膺福履。只應方寸薦深誠。</text>
<title>受朝仁政門</title>,<text>九門魚鑰啓淸晨。瑞色䓗蘢繞紫宸。天仗乍嚴宮漏歇。朝衣競集佩聲新。縈煙柳拂龍池曉。匝樹鶯啼上苑春。自是聖恩覃遠邇。還同造化布深仁。</text>
<title>月串城樓有感</title>,<text>城上高樓壓海開。偶因形役此徘徊。風驅蜃霧漫空合。雨送鰌潮拍岸回。千里壯觀遙快意。百年遺跡莽生哀。登臨半日成癡坐。欲賦新詩思未裁。</text>
<title>柳靈山 長元 挽</title>,<text>華閥菁川復有人。獨憐風雅逈超羣。同盟誼重追先好。托契情深仰後塵。半世功名唯墨綬。一時儕友盡靑雲。西州花樹應無恙。都付羊曇醉後春。</text>
<title>挽林掌令 渙字文甫</title>,<text>棣華文彩間英游。峩豸淸朝進道脩。心辨渭涇持操確。器當盤錯見才優。浮榮觀裡經春樹。大夢人間過壑舟。聯武西淸渾似昨。緬懷陳跡涕難收。</text>
<title>挽曺季通 夏亨</title>,<text>久從詩社挹芳徽。靑眼相看兩莫違。酒後淸談無俗韻。興來佳句自天機。秋江昨夜驚虹暈。遼郭千年報鶴飛。故宅空餘文藻在。可堪重過獨沾衣。</text>
<title>挽李宗胤 名世胄寓居高峯</title>,<text>武城方喜得澹臺。餘派銀潢有自來。跌宕襟期惟古意。嶔㟢風調不凡才。竹窓細雨思連榻。琴閣淸宵憶把杯。陳跡秪今同逝水。一聲長笛易生哀。</text>
<title>高峯客舍。贈別申都憲公獻佩符洪陽之行。</title>,<text>不幻仙島向此停。琴軒一會卽離亭。駸駸節序驚秋葉。落落朋知欲曉星。積牒掃應銅篆綠。新詩吟可海山靑。隣州病守頻相見。幾把淸觴共醉醒。趙子直時爲瑞山守</text>
<title>水會洞口號 九月二十六日。宋德章昌敏同行。</title>,<text>盤旋豈必在幽深。卽此林丘便會心。驢背斷雲山遠近。𪆽邊殘照樹晴陰。埋頭簿牒抛餘事。入手風烟付苦唫。春日且須花爛漫。可能飛策許重心。</text>
<title>權太醫 愉 輓 權曾經高峯倅</title>,<text>三冬侍藥憶昭陽。夙夜忠勤我最詳。持己平生惟簡淡。養年尙强康爐中。鉄筋應關數囊裡。靑黏豈誤▣▣方。完福世間寧有憾。故山歸葬又桐鄕。曾在癸亥冬。上患痘疹之症。時權以首醫。忠勤最多。不佞亦以內翰。同在藥房云。</text>
<title>道中次前韵。寄李君實台丈幽居。</title>,<text>昨叩茅亭半壑深。一壺相對細論心。經秋峽水增新漲。向晩林雲破薄陰。世故任他輸爛醉。年華容易入沉唫。自隣形役駈人急。且待春來杖策尋。</text>
<title>挽李僉知 惟聃</title>,<text>緋玉推恩福履完。憶曾床下忝承顔。蘭摧久矣鍾情痛。鵠峙猶然置膝懽。爭祝壽籌添海岸。忽驚華屋隔丘山。向來耆舊論已盡。寄淚秋江曉翣寒。</text>
<title>高峯郡齋夜飮。送趙德▣之任龍岡。十一月四日</title>,<text>昨來金玦赴香山。今送仙鳧出浿關。時候雪霜搖落後。世情雲雨覆翻間。淸樽小集猶佳抱。叢棘卑栖且苦顔。夜久劇譚銷別恨。任敎堆跋燭火斑。</text>
<title>普先寺。用前韻。十一月六日</title>,<text>超超法界靚還深。一見悠然世外心。睡起溪雲寒簌簌。鍾鳴洞樹晩陰陰。忘形未害參禪坐。得意何妨倚▣唫。歸路臂蒼餘興在。任堪風雨恣幽尋。乘興聯翩度碧山。簿書堆案未相關。遙空落照微茫外。近峽歸雲莽蒼間。形役三年非得計。心閑半日始開顔。朝來杖策尋蘿逕。林雨沾衣巧作斑。</text>
<title>明谷夜話 十四日。會洪九言，李得甫，李文叔做話。</title>,<text>宅近終南林吹號。一筵相對揔仙曹。經秋阻思傳盃細。入夜淸譚秉燭高。才盡已還懷裡筆。病來將解夢中刀。良宵不覺更籌促。佳句唫安苦吮毫。</text>
<title>又次奉隱壺</title>,<text>孤鳳寧同百鳥號。有時豪氣到劉曹。十年銅墨奇才屈。三世絲綸雅望高。筆力健於扛鼎手。談鋒快似發硎刀。騷壇嘴距吾何敢。欲和來詩謾染毫。寒齋剪燭到雞號。肝膽平生只我曹。吟罷雪峯排戶近。酒闌霜月入簾高。功名歲暯看明鏡。㱕計年來乏善刀。卽事開襟那易得。世間榮辱等秋毫。名韁無意竟讙號。葵麥玄都任爾曹。擬向林泉甘寂莫。敢將雲月比孤高。家貧話計唯殘卷。歲晏襟期只寶刀。回憶昔年前席夜。玉樓淸讌弭彤毫。</text>
<title>兪都事 顯叔 內挽</title>,<text>久從夫子托心期。獨抱山陽聽笛悲。早識鹿車曾共挽。㫚驚就釖遽相隨。荒田海上空秋草。新宅城西但繐帷。庭下尙餘䨥玉樹。謝家遺慶驗來玆。</text>
<title>林副學 泳 挽詩 號滄溪。字德涵。○丙子春。</title>,<text>儒雅當今第一流。端居操履更淸修。延英進對天褒盛。獨樂歸來士望優。方喜八朝收敗局。忽驚中夜失藏舟。蒼穹予奪知何意。不禁詩人疹瘁憂。</text>
<title>挽張達卿 名致顯</title>,<text>同榻交遊又一庚。少時文酒慣相迎。操觚共赴星堂役。負笈仍尋嶽寺行。久矣鵬啚嗟未展。㞐然莊夢倐先驚。洛東花樹渾無管。忍對元方說舊情。</text>
<title>鄭龍安內挽</title>,<text>老仙風雅夙書紳。慣識閨闈懿範純。坦腹阿郞金作帶。齊眉幾邑甑生塵。延津忽報龍光合。南紀翻驚婺彩淪。北海少年頭已白。向來存沒重霑巾。</text>
<title>大殿端午帖 丙子五月</title>,<text>南風徐動御爐薰。咫尺丹墀珮響聞。懸艾已敎灾沴散。撤羹仍荷渥恩分。淸陰遍處思甘雨。佳氣濃時卽慶雲。鑾掖小臣叨盛際。只將華對祝吾君。三中</text>
<title>韓進士 㙔 挽 寓居高陽。丁憂不起。李夏英其婿。</title>,<text>憶昨分符水竹鄕。邑㞐仍復近仙莊。忘形幾詩言游室。乘興頻登孺子床。久惜奇才終未第。那知至孝不勝喪。龍淵物色渾無管。賴有靑氈付快郞。</text>
<title>巴潭別墅。次壺谷韵。奉藥泉相國求敎。九月。以敦諭。往巴潭時。</title>,<text>相公幽築俯晴川。路入雲霞杳靄邊。踈雨山谿和牧笛。夕陽村塢起炊烟。膏腴着處都無地。行止平生一任天。衘命此來償宿債。暫時登眺亦翛然。</text>
<title>又次金承宣 世翊 韵留別</title>,<text>巖廊赤舃遯雲林。腔血高天實鑑臨。臣節固應追宋瑞。睿思仍復急商霖。當朝自昔饒簧舌。擧世何人▣苦心。綿力莫回長往計。更無顔面復綸音。</text>
<title>東溪精舍。與廣尹朴汝厚。聯枕賦詩。二首</title>,<text>由來勝事不須期。邂逅山齋亦一奇。已喜對床傾細酌。更兼呼燭賭殘棊。追趍曉漏無佳趣。伴宿霜谿有好詩。臨別却思韋老語。歲寒携手莫敎遅。幽莊一會豈前期。携卷沙彌又太奇。望裡山光供拄笏。坐來松韵落圍棊。秋溪月黑人收網。夜榻灯殘客賦詩。醉卧土床呼不起。莫言歸旆暫遅遅。</text>
<title>同湖伯洪九言夜話口號 從南相向結城之龜村。留一旬。</title>,<text>銜命西湖卧草廬。忽驚門外駐熊車。乘閑只可談風月。臨別何須問簿書。淸夜盤筵仍蘊籍。九秋雲物更蕭踈。湖亭勝賞違佳約。且待明春穀雨餘。</text>
<title>四松亭感吟 李持平子美故宅</title>,<text>終古盤桓豈在深。月山南畔卽雲林。芊綿竹木緣溪曲。隱約茆簷背樹陰。兩世交情餘一涕。十年人事付孤吟。平泉水石渾如昨。更對阿誰慰此心。</text>
<title>李進士汝章挽 名絅</title>,<text>同里交游到白顚。若論情誼弟兄然。登床少日詞華感。環堵平生志操堅。可惜劉蕡終不第。那知叔度又無年。春來花樹應無恙。忍讀山陽聽笛篇。</text>
<title>曹潭陽萬聚挽 名殿周</title>,<text>宿昔從游近卜隣。早從眉宇得天眞。彈棊夏簟淸懽劇。揮麈晴牎雅謔頻。善發門闌庭樹在。政聲湖海口碑新。傷心返櫬秋江上。俛仰人間迹已陳。</text>
<title>金高城伯謙挽 名盛達。爲人踈宕不拘俗。甞寓居洪州。卒于高城官齋。</title>,<text>此老前生誤解經。謫來浮世任沉冥。胷呑雲夢曾無蔕。筆倒羊瀾浩不停。卜宅暫依看月島。爲官又得海山亭。蘧然半百狂塵夢。一入無何始喚醒。初疊浮世誰無此送行。盍簪今夕更關情。荒年簿牒眉常蹙。特地盤筵眼忽明。細酌可能消別恨。急絃無賴奏新聲。秋來待就歸田賦。棊局詩筒共此生。二疊今朝納節浩然行。惜別非徒故舊情。扶病老嫠思惠澤。舞文豪吏服廉明。不知燕寢凝香地。爭似龍墀報漏聲。君已北還吾獨滯。與誰同力濟蒼生。柳絲無力客催行。杯酒他鄕去住情。禮數尙慚嚴僕射。文章誰比左丘明。飛來不散孤雪影。何處遙傳一篴聲。爲報篙師須進啚。大江氷泮水初生。天敎物色挽吾行。到底江山揔爲情。按察欲還春足伴。使君來訪月初明。幸同坡老成三影。休唱陽關第二聲。聞說山公方啓事。莫忘芝曲老先生。</text>
<title>管城郡齋。夜別鄭靑山徽解敀之行。</title>,<text>解紱春風先我行。摻裾今夜更多情。紛紛世故灯花落。苒苒年光鬢雪明。梅閣一筵仍勝集。竹符三載爲能聲。佳人莫唱陽關曲。祗恐離愁取次生。</text>
<title>次鄭美哉韵</title>,<text>惻惻春寒似九秋。况兼鈴閣送行愁。敀心已辦淵明賦。聽興猶存謝眺樓。千里海山成遠別。一鞭蕭寺負淸游。投簪我亦從君去。吏役如今欲掉頭。</text>
<title>綵霞亭偶吟 丁丑閏三月。以分糶事。出往陽山倉。昌億同行。</title>,<text>春江綠漲霧初消。兩岸飛花拍柳條。𩣭馬十年曾駐節。竹符今日又停橈。閑行物外靑黎杖。舊約雲間赤玉簫。移倚綵霞亭子上。不妨乘興暫逍遙。</text>
<title>喚仙樓感吟。用前韵。新羅人金歆運。爲將鎭陽山。爲百濟所▣。歆運橫檠槊赴敵而死。</title>,<text>塵緣到此已全消。十二緗簾暎柳條。芳艸細侵桃竹杖。微波輕動木蘭橈。花郞舊跡悲橫槊。羽客遺風憶弄簫。借問武陵何處是。興來游屐不辭遙。</text>
<title>福泉菴夜坐口號。奉宗叔淸安使君。閏三月小望</title>,<text>聯翩鳧舃入名山。政値春光恰未闌。多意峽花開百種。勸敀林鳥哢千般。平生快意玆游最。浮世論襟此會難。待月前峯仍不寐。滿衣風露獨憑欄。</text>
<title>水精峯。次洪觀察韵。名受疇</title>,<text>靈山羊世飽聞名。宿約春來邂逅成。長老㳒身今惠遠。使君吟興舊宣城。九霄笙鶴仙蹤杳。滿壑風烟佛日淸。迢遞玉樓回首望。五雲多處是秦京。</text>
<title>謹次文谷金相國韵。留贈處興山人。</title>,<text>豈期玆地有詩僧。枯古鬚眉帶雪氷。彭澤賦歸吾未就。乕溪留別爾還能。尋眞莫憚千重路。望遠須登第一層。更向山門論凈積。白蓮他夜共禪灯。</text>
<title>有懷大谷先生 二首</title>,<text>先生幽築似禪居。下有淸川遶石除。却憶鹿門耕野日。政當元祐改絃初。身從倦鳥閑來往。心與浮雲任舒舒。松倒波乾渾不管。一床惟對舊琴書。處士何年此隱居。只今芳草遍庭除。千層躑躅春殘後。百囀句輈雨歇初。世遠不聞人事變。山深惟喜道情舒。盤旋舊跡今寥落。只有床頭數卷書。</text>
<title>西原村舍。次韵贈別刑判李季心。金垣卿，李泰卿。不期而會。</title>,<text>聯翩好客自何來。邂逅淸樽特地開。司寇威名曾玉節。使君行色舊銀臺。百年湖海雙靑眼。萬事風塵大白杯。離合世間渾似許。別愁都付錦囊裁。</text>
<title>沈監司 權 挽</title>,<text>鑾坡聲價冠英遊。至性平生寡悔尤。寵擢司喉推望重。責專方面見才優。層霄未展搏風翮。半夜俄驚過壑舟。天奪百身嗟莫贖。緬懷陳迹涕難收。</text>
<title>夜飮口號。贈夏伯宗契。</title>,<text>同宗久要忽相延。把臂論文已隔年。千里久爲江海客。一樽今對綺羅筵。詩情岳色晴如染。節物榴花暖欲燃。榮辱世間渾不管。本來吾道任蒼天。</text>
<title>李判書 秀彦 挽詩</title>,<text>寵辱中年操履敦。故家猶有典刑存。福星湖嶺威名重。卿月雲霄雅望尊。方喜彙征裨世道。那知勇退在丘園。驚心木稼關時運。相紼詩成獨淚痕。</text>
<title>李校理 寅熽 挽</title>,<text>白眉風調最堂堂。至行平生我獨詳。已喜佩符頻舞彩。况聞攀桂更聯芳。天池逸翮方思擧。岱岳眞遊太劇忙。返櫬湖西先壠近。不禁臨穴淚淋浪。</text>
<title>披香亭。次壁上韵。</title>,<text>千柄芙蕖暎畵欄。客行不盡偶登攀。關心簿牒經年苦。快意壺觴半日閑。捲海寒潮通內浦。參天秀色認邊山。仲秋景物饒奇絶。探勝何妨一解顔。</text>
<title>自詩山將向鷲城。書示外弟德章。</title>,<text>曉發郊原露氣凄。水村煙郭轉依迷。官程直指金山寺。野勢平分碧骨堤。雲樹十年曾契闊。海山千里共提携。臨城此去無多路。行到▣▣日未西。</text>
<title>東鶴寺口占</title>,<text>行盡丹崖又碧峯。上方歸路幾千重。楓林奪目紅全纈。澗水經心綠政濃。是處地曾藏秘境。此來天若待閑蹤。秋山面面添奇勝。隨意吟筇步步慵。</text>
<title>岬寺門樓夜坐</title>,<text>鷄山法界閟淸幽。幾閱騷人漫浪游。論道軟譚仍韵釋。訪眞佳節卽詩流。鍾鳴洞樹雲敀壑。僧定禪牎月上樓。蓮葉漏殘天籟靜。不敎方寸惹閑愁。</text>
<title>永山琴軒。錄奉主人世丈。李明著用晦</title>,<text>永山山水蘊淸幽。偶趁佳辰博勝游。百里弦歌知政化。一筵文酒擅風流。棋聲㫚厲月窺榻。琴韵初希風滿樓。明日赤登敀去路。驛亭雲樹更離愁。</text>
<title>申判府翼相挽 十二月</title>,<text>赫代名家瑞世姿。諐然淸裁鎭台司。憂深蔓草孤忠激。會屬連茹雅望推。每向急流恬進取。極知危節穩撑持。樑摧大廈風雷萃。逬淚悲吟疹瘁時。</text>
<title>管城郡齋。書贈朴上舍泰膺。二首</title>,<text>吏隱西湖鬢髮殘。忽驚靑眼共憑欄。寧嫌活計千金盡。始信浮生一笑難。世故任從灯燼落。客愁爭與歲華闌。逢塲且置悠悠事。須把淸觴續舊歡。訟散宮庭暮角殘。客來携酒倚風欄。非關積牒經心少。奈此佳期入手難。揮麈劇談殊不厭。盍簪豪興未全闌。臨岐更說尋眞約。莫負三山賭一歡。</text>
<title>除夕用前韵 二首</title>,<text>金罏酒煖篆烟殘。特地盤筵敝畫欄。籠鳥光陰飛去疾。竹驂行樂挽回難。侵尋世故驚身老。撩亂鄕愁鬪夜闌。秉燭官樓仍不寐。莫辭添酌罄餘歡。公舘沉沉歲色殘。爲君呼燭對朱欄。前村爆竹駈儺盡。深坐屠穌到手難。萬事關心從酒凸。百年論抱任更闌。琴軒此會差堪喜。猶勝咸陽博塞歡。</text>
<title>鄭士瞻挽詩 名齊泰○戊寅</title>,<text>持被蘭臺憶並遊。愛君襟抱自淸修。銓司秉筆恢公議。畿輔分麾任主憂。雲雨覆飜知操確。刑名綜錯見才優。百身難贖天斯奪。到此何人不㤪尤。</text>
<title>羅敎官仲輔挽詩 名碩佐</title>,<text>吾祖平生少可人。侍郞交道絶淄磷。長身更覺前休篤。至契非徒世好親。秋後瘦松知節操。雲中癯鶴見精神。襄陽高士誰修傳。寄淚雲汀倍濕巾。</text>
<title>夜飮奉淸安使君</title>,<text>忽謾雙㫌何處來。盍簪今夜好懷開。絃聲乍歇風生檻。舞影初廻月滿臺。情話一筵高秉燭。別愁千里細傾盃。塵寰聚散渾如許。歸騎明朝莫浪催。</text>
<title>邵城重陽日。登高賦詩。奉淸塘使君。</title>,<text>不期鳧舃此翩然。正値重陽欲暮天。佳節偶成花樹會。風流猶憶綺羅筵。微茫夕照連平壄。寥落秋陰入暝烟。落帽樽前仍爛醉。嘲能復續前賢。</text>
<title>金子懷挽詩 名洪福</title>,<text>珥筆蘭臺寵渥優。昔時名論冠英游。重攀桂萼詞華盛。暫憇棠陰惠澤留。爭覩九霄鵬擊海。忽驚中夜壑移舟。傷心國器埋泉壤。淚入荒山落木秋。</text>
<title>送淮陽使君兪道叔之行</title>,<text>使君風骨不凡流。領得關東第一州。憐我平生曾睡足。羨公今日作遨頭。臨民事簡抛銅篆。補闕誠深戀玉樓。早晩徵書褒異政。春來物色倘分留。</text>
<title>柬酬吳學士貫之江寓之作</title>,<text>明時一黜任西東。晩契江湖有釣翁。欹枕靜聽前島雨。捲簾閑對半帆風。關心萬事孤吟裏。閱世謗踪衆鏑叢。且置名途榮與辱。好將佳句遞奚筒。</text>
<title>又用前韵。奉李尙書井谷台丈江居。</title>,<text>芳隣幸接屋西東。末路忘形只此翁。令尹罷來無慍色。午橋歸去有高風。身閑浪跡携藜杖。歲晏幽期對菊叢。赤壁舊遊長入夢。把杯能復憶郫筒。</text>
<title>送李參議得甫攝价赴燕 十一月</title>,<text>河橋一別卽燕墟。欲發明朝使者車。碣石風濤空禹跡。臨兆雉堞尙秦餘。離筵酒煖生陽後。客路天寒下雪初。攝价殊方專對重。肯敎危涕濕征裾。</text>
<title>直巡廳口占 己卯正月</title>,<text>不擇文官與武臣。但從勞逸受牌均。龍陽付後仍排次。鷄肋頒來只邀巡。分直一旬兼五日。點軍單十有餘人。寒宵煖堗欹高枕。猶勝奔忙趁卯申。</text>
<title>送陜川守鄭遠卿 名道徵</title>,<text>江陽形勝号淸幽。名擅東南七十州。官况種餘彭澤秫。詩情吟罷謝公樓。尋眞地秘千年寺。訪道山深九曲流。湖嶺一麾羌適意。莫敎烟柳惹離愁。</text>
<title>尹公州𧂍挽</title>,<text>伯仲之間契誼親。早從先好往還頻。能聲渤海知遊刃。拙䆠淮陽歎積薪。花霣紫荊纔隔歲。鶴歸華表已千春。浮生俛仰成陳迹。欲寫哀詞重愴神。</text>
<title>玄石迎諡宴。敬次志感。</title>,<text>守道丘樊四十年。一生行止任蒼天。淸名久係儒林望。節惠新看吏部宣。人事向來悲易簀。主恩今日侈開筵。溪山吟弄渾如昨。撫迹那堪涕泫然。右次存窩鍾鼎雲林出處中。士流當日幾趍風。淵源德水斯文在。模範陶山壹惠同。何意彼蒼私與奪。極知時運有汚隆。登龍舊客偏多感。回首▣溪跡已空。右次石湖</text>
<title>沈驪州內挽</title>,<text>詩禮名家行誼高。幾年中饋詠桃夭。橫經雅望歸花萼。攀桂新榮有鳳毛。風雨忽驚神劍會。雲霄俄報婺精消。晩生偏洒無從涕。聞喜當時末席叨。</text>
<title>沈敎官鳳瑞挽</title>,<text>伊昔游君父子間。百年襟抱付金蘭。家傳鉄券敦儒素。▣屬銅闈厭綺紈。方喜明時優寵數。豈知浮世劇悲懽。同盟舊誼兼同榻。陳迹懷來淚不乾。</text>
<title>金監司 世翊 挽</title>,<text>忝從僚誼許追尋。爲國忘身見素心。不限飛騰通籍晩。自將治辦受知深。羔裘乍輟委蛇咏。棠樹新歌蔽芾陰。聽漏西淸渾似昨。寫回哀挽涕飜襟。</text>
<title>申僉正 瓁 挽</title>,<text>相國勳庸在鼎彛。典刑猶有穪家兒。彈治劇邑能聲著。剡薦凶門雅望推。遠擊尙思溟翼化。短期何遽壑舟移。同盟舊誼兼姻好。欲寫哀詞但涕洟。</text>
<title>春宮痘候平復後賀班。敬次玉堂志喜詩。二月初三日</title>,<text>金門曉闢簇千官。喜氣銅樓退峭寒。憂切兩宮違定省。慶關宗國獲全安。旁流解澤雷初動。重潤歌聲海不乾。喉舌小臣逢盛際。大庭鰲抃忝同懽。</text>
<title>水落山房。書與妙察上人。</title>,<text>暫借禪房一枕凉。十年形役負東崗。晴窓檢罷尋眞帖。夜榻燒殘禮佛香。老去漸知官興少。閑來偏覺道儀長。從渠更說分山約。蓮社何時共對床。</text>
<title>李參判 寅煥 挽詩</title>,<text>夷曠襟懷瘦勁姿。獨持風裁上丹墀。承宣南臬曾遺愛。參佐東銓晩受知。不向要津爭進取。肯隨頹俗亟推移。銀臺聽漏成陳迹。逬淚悲吟疹瘁詩。</text>
<title>趙參判亨期挽詩</title>,<text>吾榜當年擅大魁。最憐風岸出圭崖。津津王伯縱橫略。欝欝君民致澤懷。師魯雋才乖世用。仲翔踈骨寡時諧。嘻怡一夕催乘化。忍見重泉國器埋。</text>
<title>挽黃佐郞 鐸</title>,<text>半世從游伯仲間。愛君襟抱絶機關。高才局束封雷地。薄䆠蹉跎列宿班。中夜忽驚姜被冷。北堂虗鎖舞衣斑。廣陵秋雨丹㫌濕。哀挽題和滿袖潸。</text>
<title>閑閑堂壽席醉吟 閏七月十八日。卽金垣卿生朝也。</title>,<text>弧矢樽罍靜復佳。綺筵高處二難偕。親朋共祝如岡壽。孝子應深愛日懷。浮世榮枯歸脫略。一生行止用安排。多君老去耽閑適。自笑風塵未乞骸。</text>
<title>尹修撰 哲室內挽</title>,<text>尊公大節聳華夷。夫子淸名冠講帷。身佩衿鞶遵姆敎。手治蘋藻詠周詩。人間至痛城崩日。泉下幽期劍合時。福善方知餘慶遠。謝庭蘭穗更葳蕤。</text>
<title>沈注書 黽瑞 挽</title>,<text>山陽一哭大中郞。痛殺人琹已兩亡。伍擧神交追宿好。阿咸文彩迪前光。天池逸翮方思遠。岱嶽眞遊太劇忙。凶禍德門何至此。續題哀挽重霑裳。</text>
<title>李延安 觀周 挽</title>,<text>少時文彩擅詞塲。老去功名墨綬長。襟抱向人輸悃愊。政聲隨處著循良。新霜江路思聯轡。舊雨山莊憶把觴。世誼兼將姻好篤。不堪臨挽倍霑裳。</text>
<title>送李得甫佩符茂朱之行</title>,<text>赤裳形勝擅風烟。好去名臣作卧仙。銅篆絲侵拋郡課。金爐丹熟檢眞詮。佳招未辦同榮酌。一病還嗟阻別筵。鈴閣他宵如見憶。簡繒須寄驛梅傳。</text>
<title>姨兄李延安 景益 餞席口號</title>,<text>秉燭離筵惜此宵。一麾西去路非遙。通商海市鹽鹺足。便養官廚瀡滫饒。䆠况茲行堪吏隱。政聲他日聽民謠。中年活別關心㝡。况復窮陰急景凋。</text>
<title>次韻姜禮仲獻壽之作</title>,<text>酒煖淸樽雪滿天。北堂巾帨正高年。義方久識三遷敎。樂事新開上壽筵。樹背萱花春不老。眼前蘭穗福仍全。自憐多病違佳速。賀意都輸續和篇。</text>
<title>挽張咸陽 名世南。字斗以。庚辰春。</title>,<text>襟抱恬和笑語淸。早從同閈得平生。靑衿少日推才望。墨綬中年藹政聲。魂斷嶺雲仍旅舘。櫬歸湖月卽新塋。竹林舊迹渾如昨。寄淚春風倍愴情。</text>
<title>金大諫大夫人挽 濟仲</title>,<text>少子湖南按節時。板輿行處爛生輝。推恩曠典頒花誥。獻壽新懽奉玉巵。方祝萱堂終不老。忽驚津劍遽相隨。徽音自可隨彤管。豈待張林婦德碑。</text>
<title>送李春卿赴江界 名東馣</title>,<text>江州形勝昔經過。復峽重關似犬牙。麾下鞞刀好身手。帳中釵䯻盛繁華。高秋朔氣和城柝。初夜邊聲入戍笳。宵旰卽今勤睿念。會敎窮塞奠桑麻。</text>
<title>李承宣伯凝挽 名鼎命</title>,<text>承家節操自淸修。雅志平生避急流。持被鑾坡曾視草。珥貂灣府更分憂。層霄未展培風翮。半夜俄驚過壑舟。聽漏銀臺如昨日。緬懷陳迹涕難收。</text>
<title>送松都留守洪君澤 名受瀗</title>,<text>圻海中間局面開。一方都會最䧺哉。仙蹤百丈垂天瀑。伯業千秋滿月臺。控引古穪形勝地。擢除新得保釐才。西門咫尺違相送。追寄離詞意未裁。</text>
<title>送西伯趙幼亮</title>,<text>形勝西關五十州。古來分閫屬名流。明廷進秩仍金帶。一路觀風尙黑頭。人或解黽知望重。手應游刃想才優。回思戀闕丹忱切。歸夢他宵繞玉宸。</text>
<title>送上使李判尹啓以 名光夏</title>,<text>都門一別卽燕山。四牡明朝出浿關。恩擢月卿推望重。任專星使屬時艱。歌殘易水人何在。柱古遼陽鶴未還。想得停車吟賞處。黍離餘恨劇難刪。</text>
<title>送副使李承宣仲先 名壄</title>,<text>幾向中書步武聯。摻裾今夕又離筵。誦詩自可膺專對。啣命何須歎獨賢。遼野雪深風捲地。薊門寒盡樹浮天。遙知異域經年夢。應趁西淸曉漏前。</text>
<title>送姜禮仲 書狀。名履相。</title>,<text>別路漫漫指玉河。飮氷三世此經過。回頭浿水繁華盛。擧目燕山感慨多。白雪樓空誰絶唱。黃金臺癈尙悲歌。沿途物色供詩料。幾處停車費一哦。</text>
<title>李掌令壽翁挽 名世龜。號養窩。</title>,<text>早從蘭室奉良䂓。弟畜多年辱奬知。高處自能探道奧。覺來初不藉師資。栖遅下邑猶盤錯。進擢淸班足羽儀。身後靑氊今有托。試看池上鳳毛奇。</text>
<title>李尙州 恒 丈挽</title>,<text>一身湖海占寬閑。携手東山並二難。才屈竹符仍下邑。恩推金帶更崇班。鍾情至痛猿膓斷。垂老孤懷鶺影寒。耆舊向來淪喪盡。淚和哀挽不禁潛。</text>
<title>朴僉正 龍見 挽</title>,<text>曾從阮巷接芳隣。杖屨陪懽不厭頻。和氣襲人無俗韻。劇談中酒任天眞。靑衿少日詞華盛。墨綬中年政績醇。七袠全歸公豈憾。淚因思舊自沾巾。</text>
<title>南判書二星夫人挽</title>,<text>壼範人穪主饋初。偕榮當日媲尙書。曾迎快婿仍黃閣。晩得佳兒亦板輿。風雨忽驚神劍會。雲霄翻訝婺躔虗。登龍舊客偏增感。十載存亡重濕裾。</text>
<title>洪翰林 重益 挽 辛巳</title>,<text>明廷玉立自名流。行輩同朝讓一頭。餘事詞華憐俊逸。端居操履愛淸修。鵬圖不盡南溟運。鶴御俄催岱嶽遊。身後靑氊無處托。篋中珠唾更誰收。水月襟懷氷雪姿。妙年通籍上丹。周旋翰苑偏承渥。侍講离筵幾貢䂓。聽說鳳簫才已斷。忽驚龍劍遽相隨。春來舊宅今無主。乳鷰䨥飛拂蕙帷。</text>
<title>海印寺。次吳西坡韵。贈徽上人。辛巳淸和六日。巡到海印寺。偶次西坡韵。贈徽上人。以作他日尋眞之契券云。</title>,<text>巖綠溪紅瞥眼移。雨餘山色頓添奇。方當棟宇重新日。政値襜帷始到時。思愜勝情頻拄杖。爲探佳句細傾巵。孤雲舊跡渾如昨。未覺行㫌出洞遟。</text>
<title>雙溪學士堂。又次前韵。贈敬賢上人。寺在星州佛靈山</title>,<text>輕陰石上坐來移。入眼春容面面奇。偶辨淸遊眞不分。每逢佳境獨多時。雲崖散步苔侵屐。竹澗題詩雨滿巵。一卧蒲團銷世慮。故敎歸旆蹔淹遲。</text>
<title>雙溪寺。次吳使君韵。</title>,<text>藍輿底處着閑愁。掩映春光隱夕洲。自掃輕陰臨自石。更携新月上高樓。襟懷寂寂聽花雨。節序駸駸近麥秋。按部此來差快意。祗今遺恨在頭流。</text>
<title>使君臺。又次前韵。留別休上人。</title>,<text>入洞泠然散我愁。淺紅新綠繞汀洲。昏眸頓豁僧迎盖。凉夢初回客倚樓。供奉舊栖山幾疊。注書遺宅月千秋。雙溪水石專奇勝。不數伽倻九曲流。</text>
<title>李監司大䂓挽</title>,<text>少也論交到白紛。久從眉宇得天眞。分符政績曾遊刃。專閫功名尙積薪。雲路佇看卿月耀。湖營驚報福星淪。悵望新阡乖執紼。不煩隣笛已沾巾。</text>
<title>申判書 汝哲 挽</title>,<text>干城雅望孰如君。趾美家庭號藎臣。三黜官猶統制使。一生身任大將軍。時危兼捴戎權重。疾篤頻頒內劑珍。最是幕中長揖客。淚行憑洒北歸雲。</text>
<title>李判書 世華 挽</title>,<text>瑤華往事有難言。抗䟽當年叫九閽。身係纆徽名益重。跡栖荒野操彌敦。褰帷五路廉聲著。聽履諸曹德望尊。歸侍玉欄公豈憾。只緣思舊淚交痕。</text>
<title>登統制樓船 壬午二月</title>,<text>按部今來節制新。珂峩大艑兩邊分。嗚嗚畫角吹關日。獵獵紅旗掣海雲。不分詩書老學士。仍兼水陸上將軍。何當整勑龍驤艦。直斬長鯨靜楚氛。</text>
<title>海雲臺口號</title>,<text>千仞平臺壓大溟。偉觀偏覺爽襟靈。連鰲戴立山如戟。對馬浮來國若萍。漢使來槎何處問。秦童採藥此應經。孤雲一厺無消息。彷彿笙簫倘可聽。三面重溟一點山。偶因形役此登攀。扶桑日月鴻濛裏。蓬島烟霞杳靄間。雲際孤帆欲何向。天邊獨鳥不知還。平生快意今朝最。頓覺胸中百慮刪。</text>
<title>金山客舍。酬別知禮倅高可寅。九月</title>,<text>嶺邑經年琴韻淸。遠來三宿待吾行。如何特地離筵夕。復且高秋落木聲。爲把新詩酬別恨。更呼芳燭倒深情。臨分一戒惟觴政。持贈他時莫浪輕。</text>
<title>韓文義景愈挽</title>,<text>同隣情好久彌敦。杖屨多年奉緖言。爲郡政治惟悃愊。對人風雅更謙溫。賢郞養極三牲備。昭代恩推二品尊。完福世間公豈憾。只緣思舊淚交痕。</text>
<title>李生員 之洙 挽</title>,<text>襟抱冲夷笑語溫。古家猶喜典刑存。艷穪才子家聲顯。樂有賢兄行誼敦。方喜專城榮養備。忽驚中夜德星昏。西湖酬唱渾如昨。長笛斜陽獨淚痕。</text>
<title>贈別宋公舒佐幕之行 癸未</title>,<text>佐幕殊非得意行。况玆關北杳歸程。靑油節制靴刀出。錦席風流粉黛迎。要使蓬桑恢壯志。莫敎藤柳係離情。臨分寄語賢觀察。須把鞱鈐仔細評。</text>
<title>吳西坡道一挽</title>,<text>兵柄文衡亦際遭。毁譽榮辱一秋毫。風流阮籍胸襟爽。論議文饒氣岸豪。華表歸來先化鶴。玄都去後幾裁桃。深寃忍讀懷沙賦。楓樹冥冥楚水滔。</text>
<title>雨中口占 癸未六月以下在松都</title>,<text>簾幕風微暑氣淸。替香金鴨篆烟輕。蛙兒閣閣淺塘閙。鳩婦雍雍深樹鳴。疇昔繁華同夜壑。至今凋瘵廢春耕。踈慵亦忝居留重。愧蔑埍埃答聖明。</text>
<title>朴富平 泰遠 內挽</title>,<text>于歸名閥更宜人。慣識翿簧伴縞巾。主饋傷貧鈿折玉。居官助㓗甑生塵。翩翩樑燕爲誰喚。寂寂庭花空自春。最是衆雛呼母處。悼亡情縷劇酸辛。</text>
<title>遊天磨。次朴東溪韵。</title>,<text>奇會何須造請頻。聯翩蠟屐共嶙峋。應從此路分凡聖。不必閑行問主賓。繞石泉流隨步異。揷天山翠轉頭新。怳然坐我天台上。胸次曾無一點塵。山氣經秋釀雨頻。天磨秀色聳嶙峋。已將國子爲隣倅。誰遣湖堂作上賓。萬壑倚來心更遠。一燈回處論愈新。明朝簿牒應堆案。悵望雲林隔幾塵。附原韵 汝厚號東溪。名泰淳。拆簡招呼引興頻。斜陽駈馬上嶙峋。山間踈雨應遅我。湖右親朋不速賓。石澗添流幽壑響。霜楓背日晩林新。明朝瀑㳍三千尺。一洗東華滿面塵。信馬徐行指點頻。羣巒簇立玉嶙峋。寒潭水積龍應蟄。古峽霜凋雁欲賓。蠟屐來遊成邂逅。禪窓晤語轉淸新。天磨山號君知否。應爲高高隔世塵。</text>
<title>大興禪房。次啓商韵。李玄祚。字啓商。</title>,<text>蘭臺珥筆忝齊名。湖海多年阻舊情。不分逢迎仍地勝。况兼登眺又天晴。三更禪榻披襟話。一夢花磚並武行。浮世此緣那易得。興來須勿促回程。附原韻朴淵奇勝久聞名。今日淸遊愜素情。地主諸君皆舊識。天時八月又新晴。山窓剪燭仍拚話。石路肩輿且緩行。浮世百年成一會。不須辛苦筭歸程。</text>
<title>朴淵。用東溪韵。東溪。汝厚號。</title>,<text>天磨蒼翠擁千重。上有飛泉殷地洶。悍勢橫來奔萬馬。狂瀾倒瀉鬪群龍。潭淸一洗纖塵凈。洞豁都收百物容。安得靑蓮▣鬼手。同遊此日討心胸。日夜飛流吼萬重。盤空怒氣激餘洶。崩騰勢若奔川驥。震薄形如擊海龍。經了幾人無點染。歷回千刦尙舂容。徐凝作句還多事。爭似深盃蕩滯胸。附原韵觸石穿林度幾重。鼓雷奔轂轉砰洶。靑山爲屋簷飛溜。白練橫空劍射龍。拙筆可能爭氣勢。奇遊差喜得從容。逍遙永日忘歸去。洗盡平生碨礧胸。</text>
<title>龍灣客舘。次韵奉大尹案下。甲申三月七日</title>,<text>入夜笙歌閙綺筵。一塲懽笑亦佳緣。香山蒼翠褰帷外。鴨水風烟把酒前。公舘盍簪還似夢。舊都攀袂已經年。朝廷自此寬宵旰。緩急由來仗儁賢。肝膽相傾此一筵。異鄕萍水各隨緣。歌聲激越行雲上。舞影蹁躚秉燭前。才過踏靑逢令節。且敎浮白慰殘年。回頭却憶星槎客。幾處停車歎獨賢。</text>
<title>酒席。又用書狀李士常韻。示主人府伯。</title>,<text>龍灣雄府壓江流。形勝三韓地盡頭。衣繡昔年曾邂逅。建牙今日此淹留。淸歌滿耳堪乘興。長路關心更惹愁。復與元方分宿債。一樽他夜醉仙樓。</text>
<title>臨別。又次前韵。</title>,<text>廵到西關最上流。此行今復作遨頭。休言玉節遅回發。强被金杯繾綣留。鈴閣管絃差快意。驛亭雲樹更離愁。浮生散聚渾如許。聯武何時集鳳樓。</text>
<title>寧邊客舍。次壁上韵。</title>,<text>棠陰細雨任橫斜。春早關河未放花。終古金湯都護府。一州閭井數千家。佳人標致紅翻袖。詞伯風流墨映紗。低唱淺斟聊破寂。不關豪興戀繁華。</text>
<title>宣川倚劍亭。次板上韵。</title>,<text>迢遞飛樓俯曲城。此來偏覺眼花明。三春雨濕甘棠路。千里鶯啼細柳營。麾下靺韋嚴節制。帳中羅綺慣逢迎。憑欄欲和籠紗句。莫訝臨歧暫滯行。</text>
<title>降仙樓口號</title>,<text>來倚西關第一樓。綺筵絲竹擅風流。巫山雲雨仙蹤杳。紇骨城池伯氣收。物外有緣償宿債。世間無地起閑愁。踈慵不淺登臨興。未害逢塲爛熳遊。</text>
<title>留仙舘。次柳觀察點岩韵。</title>,<text>十二樓臺浿水西。滿堂珠翠兩行齊。歌喉乍轉行雲逗。舞袖初回落月低。麗祖伯圖今寂寞。楚王春夢更萋迷。浮生一醉差愉快。興到詩成不復題。</text>
<title>浿營壽席。次江西倅趙定而韵。奉座上諸公要和。</title>,<text>簾幕深深錦作茵。浿江風日轉淸新。蘭陵續和逢賢宰。萊服承懽奉碩人。齊鉞仍兼四十縣。壽觴爭祝八千春。西來倍覺恩波闊。歸夢中宵繞紫宸。</text>
<title>愼同知挽 名景尹</title>,<text>一卧江湖問幾春。卋間成毁等烟塵。玄都桃李渾如夢。好畤田園自在身。天爵喜看卿月輝。木灾驚報壽星淪。邇來耆舊凋零盡。寄淚西風倍愴神。</text>
<title>降仙樓夜坐。用前韻。</title>,<text>醉來徒倚曲欄西。淸夜沉沉萬籟齊。月共彩船爭上下。星將寶炬互高低。東明伯氣回頭歇。巫行雲入夢迷。浮世一懽那易得。不妨佳句信毫題。</text>
<title>香山萬瀑洞口號</title>,<text>節届深秋天氣晴。訪眞歸路一筇輕。霜楓爛映羅裙色。風澗淸和玉笛聲。不分仙緣還入手。肯敎塵慮更關情。行忙未辧窮幽勝。且待春花盡意明。</text>
<title>登藥山東臺。次韵。</title>,<text>透迤粉堞聳雲中。襟帶西關氣勢雄。地似神鰲遊大海。峯如快鶻舞遙空。香山萬疊樽前落。薩水千潯眼底通。况復重陽佳節近。滿林霜葉不禁紅。</text>
<title>南承旨伯珍挽</title>,<text>鑾坡聲價冠英游。草詔多年雅望優。餘事詞華仍警絶。一生操履最淸修。靈臺裏面看平地。宦海前頭避急流。同寀舊情兼卋好。緬懷陳迹涕難收。</text>
<title>柳進士子虗挽 名實</title>,<text>惟公於我大姑婿。至契平生兼懿親。宛爾圖書超俗累。油然笑語出天眞。瓌材竟老無何地。世事非關自在身。卅載延津神劍合。不堪臨挽重沾巾。</text>
<title>沈參判 汝器 挽 名枰</title>,<text>少小從遊到白顚。十年淸禁共周旋。褰帷海嶽廉聲著。壓座銀臺寵數偏。羞向急流爭進取。肯隨頹俗任推遷。傷心莫奏峩洋曲。屈指人間已斷絃。</text>
<title>尹正言惠甫挽 名志和</title>,<text>淸朝標望自名流。簪筆多年寵渥優。一入薇垣推直道。暫依蓮幕佐邊籌。鵬圖不盡南溟運。鶴御俄催岱嶽遊。關外逢迎才隔歲。緬懷陳迹涕難收。</text>
<title>壺隱挽 洪受疇九言</title>,<text>襟韵淸踈笑語眞。忘形半卋托情親。詞垣久縮宗元手。名路咸嗟長孺薪。進據龍喉封聖勑。擢除周峽煥恩綸。垂當嚮用催乘化。萬事人間迹已陳。</text>
<title>江樓酒席。與尹綱同賦。乙酉</title>,<text>銀燭金爐玳瑁筵。滿堂羅綺媚春天。樓臺氣色揮毫裏。關塞風烟舞劍前。萬事休論閑說話。百年難得好因緣。明朝浿水分衿後。叵耐離愁更黯然。名樓勝會卽離筵。政値湖山欲暮天。千里壯觀憑檻外。百年深契把杯前。絃歌此夕仍三影。萍水他鄕亦一緣。君渡浿江回首望。驛亭雲樹更依然。</text>
<title>望日軒。謹次文谷韵。</title>,<text>經營幾日役倕工。眼界西京此最雄。憑檻俯臨三面水。捲簾遙納九霄風。依微島嶼斜陽外。隱約樓臺淡靄中。回首五雲何處是。夢魂長在掖垣東。</text>
<title>尹判府事挽 名趾善</title>,<text>器局凝然幹卋姿。聖朝匀軸屬連枝。平陽秉政風流篤。富鄭中書德望推。憂樂不關身進退。死生長係國安危。樑摧崇廈驚雷雨。殄瘁詩成但涕洟。</text>
<title>龜城威遠樓。書贈主倅權使君。名詢</title>,<text>形勝西關勢最高。薩城灣府視兒曹。千尋粉堞周遭壯。百丈華譙結搆牢。興廢幾年抛地利。刱修今日得人豪。綢繆自此邊彊重。佇看天門玉璽褒。</text>
<title>酒席口號。示座上諸公。三月上旬</title>,<text>高會轅門靜塞氛。森森畫戟兩邊分。轟豗鼓角遙翻海。縹緲笙歌半入雲。自笑平生孱措大。居然一路上將軍。停杯寄語諸賢宰。弩力明時答聖君。</text>
<title>金右相挽 名搆。字士肯。</title>,<text>政術才猷自有源。大庭掄士擅魁元。判銓兩部聲名重。端揆三台地望尊。欒棘古來穪死孝。哀榮身後亦殊恩。驚心木稼關時運。相紼詞成獨淚痕。</text>
<title>文城舘。和示順安宰李伯瞻。在慈山</title>,<text>西塞關防第一州。偶因形役博淸遊。巫山雲雨吟邊落。太白烟霞望裏收。原隰向來無意緖。唱酬今夕亦風流。途中不覺光陰改。節序居然近麥秋。</text>
<title>降仙樓。書贈鄭使君可叔。</title>,<text>領得西關佳麗州。老來猶復作遨頭。樓因賁餙增新彩。人爲登臨續舊遊。終古關山餘物色。一塲文酒擅風流。明朝玉節東歸路。回首重峯又別愁。</text>
<title>酒席。書呈府伯詞案。</title>,<text>十二巫山千尺臺。綺筵高處鳳笙催。繁華浿薩之間擅。形勝東明以後開。制錦奇才君始到。驂鸞佳約客重來。逢塲且置悠悠事。快到樽前太白盃。</text>
<title>次試院酬唱韵</title>,<text>好是巫山萬壑秋。古來題品似杭州。誰知永叔黃堂會。又辦蘓仙赤壁遊。佳約未能同玩賞。勝筵空負憶風流。爭如浮碧樓前月。獨倚欄橈溯夕洲。</text>
<title>留仙舘。酬別府伯。</title>,<text>臨江縹緲好樓㙜。向曉笙歌次第催。紅妓怳從玄圃至。綠窓疑傍廣寒開。尤雲朝暮舒還捲。玉節春秋去又來。多謝主人珍重意。別筵何必讓深盃。</text>
<title>許懷德 堟 挽</title>,<text>半卋游君伯仲間。幾回相對笑開顔。高才局束封雷地。薄䆠蹉跎列宿班。萬事紫荊花已謝。千年華表鶴無還。傷心浿水新歸後。嬴得西風滿袖潛。</text>
<title>鄭淸州 推 挽 丙戌</title>,<text>吾榜當年號得人。愛君襟抱自天眞。栖遅下邑曾游刃。抹摋名途尙積薪。無那關雲勞遠夢。可憐樑月閴芳塵。聯裾堂后渾如昨。陳迹懷來倍愴神。</text>
<title>李參判持叔挽</title>,<text>雄藩前後忝交承。政績斤斤見引繩。誠以濟飢留惠澤。嚴於禁暴振風稜。明時將相方儲望。異代張王孰擅能。天奪百身嗟難贖。一哀何但爲親朋。</text>
<title>申留守挽 名懹</title>,<text>晩年通籍上丹。淸路翺翔足羽儀。性淡自無干進意。機踈獨抱敢言恣。福星海嶽威名重。卿月雲霄步武遅。大耋全歸公豈憾。淚緣懷舊不禁滋。</text>
<title>元節度德徽挽</title>,<text>干城雅望最先公。趾美家庭宦迹同。報國常存溝壑志。持身痛去綺紈風。龍驤瘴海波濤穩。虎鉞西關鎖鑰雄。精力未愆乘化促。朔方從此失元戎。</text>
<title>沈潭陽挽 名徵。字凈如。</title>,<text>持己平生一任眞。早從同榻託情親。新鶯庄舍含杯穩。舊雨棠軒剪燭頻。共惜盤根拋利器。忽驚遐筭失中身。那堪異日西州路。淚入花園滿樹春。</text>
<title>申平川 琓 挽</title>,<text>風範端凝性宇溫。舊家知有典刑存。名高八座東銓首。位極三台上相尊。共勉推車裨卋道。祗期調鼎報君恩。百身難贖天何奪。殄瘁詩成獨淚痕。弟畜多年早獲私。幾從蘭室仰淸儀。周旋舘閣資規益。薦剡藩維辱奬知。耐久常存甘懷戒。同歸長指歲寒期。傷心萬事成寥落。陳迹懷來但涕洟。</text>
<title>李海州 徵楫 挽</title>,<text>憶曾持節嶠南時。君到朝陽借一麾。已喜通才恢肯綮。極知廉操遠膏脂。移符正熟治繩手。浮世俄催逝水悲。轟飮快談那復覩。不堪懷舊淚雙垂。</text>
<title>朴大叔挽</title>,<text>家傳純孝哺烏詩。餘事遺經自得師。早向高深尋逕路。晩從平實定根基。分憂嶺邑騰歌頌。屬望离筵佇羽儀。來公也應關卋運。此生那復聽良䂓。</text>
<title>仲氏明谷壽席。敬次。</title>,<text>曲讌華堂酒復淸。政當邦運屬休明。懽情宛似眉山會。勝事依然洛社英。疴恙蘇來仍軆健。渥恩深處卽身輕。衰門盛滿方知懼。斂迹吾將乞一城。</text>
<title>再次 家侄昌大。方爲廣州府尹。設小酌。</title>,<text>夜闌秋氣覺凄淸。醉看紅粧暎燭明。佩竹阿郞仍獻壽。橫金上客自延英。不知廊廟三台重。爭似江湖一棹輕。風雨對床留宿約。莫敎蘓老恨彭城。</text>
<title>壽席。號韻志喜。丁亥九月廿一日</title>,<text>節過重陽敞綺筵。北堂遐籌政高年。歌喉乍轉雲應逗。琴韵初希月已懸。霜葉色浮金斝艷。燭花光映綵衣鮮。從前勝事玆爲最。深酌休辭入夜傳。城西勝日爲開筵。政値萱堂八耋年。壽母慈顔生綠髮。賢郞戱綵間淸懸。更籌入夜華燈錯。時菊迎霜錦蘂鮮。內外親賓非異客。酒盃今夕莫辭傳。明谷關西嶺表亦玆筵。爭及京華聚族年。斟得壽杯從異膳。舞回斑袂逐淸懸。微霜錦樹秋方爛。晴日紅粧晩更鮮。好爲大人歌盛福。不妨蕪句與流傳。昌大</text>
<title>徐季容挽</title>,<text>符彩翩翩暎一時。滿門羣玉溢光輝。宅心坦夷無虛餙。持論端方不詭隨。南紀福星曾異績。峻班卿月亦殊知。恩綸隱卒增嗟惜。想得重泉感淚滋。十載西淸步武聯。愛君襟抱自天然。滄桑閱去榮枯並。雲雨翻時臭味全。怳惚眞遊歸岱嶽。荒凉晩計在平泉。超班聽漏俱陳迹。淚滿春江載紼船。</text>
<title>安奉和 重 挽</title>,<text>獲私夫子已多年。前後陪遊有宿緣。曾赴嶠南聞喜席。更臨湖右合懽筵。浮生俛仰成陳迹。大耋光陰亦逝川。可耐三淸仙洞裏。滿園花樹入潛然。</text>
<title>吳抱川 斗宬 挽</title>,<text>夷然襟抱任天眞。陽老門闌更有人。彭澤功名縣如斗。菜蕪契闊甑生塵。無營世路相忘地。隨分田園自在身。最是百年敦叙意。不堪臨挽重傷神。</text>
<title>林長城 世良 挽</title>,<text>斗南人物數夫公。簡素平生自餙躬。治績合求循吏傳。典刑知有大家風。中年聚散渾如夢。半百光陰倐已空。身後靑氈猶有托。更將餘慶付蘭叢。</text>
<title>韓慶州 命相 挽</title>,<text>憶昨雞林駐節辰。君爲大尹佩符新。才恢劇務知游刃。威慴豪胥似束薪。薄試駿蹄惟下邑。遽摧鵬翮止中身。傷心存沒渾如夢。萬事人間迹已陳。</text>
<title>養窩室內朴夫人挽</title>,<text>詩禮名家有碩人。慣聞閨範及姻親。于歸夙歲咸穪孝。偕隱中年不憚貧。分鏡光陰鸞舞罷。出苞文彩鳳毛新。遷塋合祔還同日。十載餘哀重愴神。令子湖南按節時。板輿行處有光輝。推恩盛典花蟠誥。上壽深情酒滿巵。方喜北堂萱不老。忽驚中夜劍相隨。由來婦德徵諸誄。愧乏張林記實辭。</text>
<title>徐判書夫人挽 季容</title>,<text>忝從夫子獲深知。慣識雍容閫範宜。鸞紙早膺卿月誥。鳩桑重播淑人詩。世間至痛城崩日。泉下幽期劍合時。不盡山陽思舊淚。更堪沾洒送靈輀。</text>
<title>李判書久而挽 戊子</title>,<text>資性金剛更玉溫。閱來枯菀操彌敦。霜臺糾僭威稜肅。銓部恢公雅望尊。累擢峻班俱睿簡。特宣哀詔亦殊恩。方當眷委天何奪。後死人間獨淚痕。</text>
<title>李參判子文挽</title>,<text>器局堂堂榦世姿。自將治辦際明時。栖遅剖竹曾遺愛。進擢橫金晩受知。師魯俊才乖展布。仲翔踈骨坐差池。驚心木稼關邦運。一涕非徒哭我私。</text>
<title>張兵使是奎挽</title>,<text>人生五福最難全。屈指如公享獨偏。花甲再回聞喜日。巹盃重設合懽筵。中年䆠業帷專梱。大耋光陰亦逝川。况有賢郞能繼躅。更有餘慶付靑氊。</text>
<title>洪文學士吉挽</title>,<text>承家節操自淸脩。餘事詞華擅壯頭。淹識胄筵資輔導。盛名瀛舘壓儕流。層霄未展培風翮。半夜俄驚過壑舟。最是九原無限恨。薄山西日斷鴻愁。</text>
<title>權承旨君敬挽</title>,<text>愛君符彩自淸遒。末路行藏任衆咻。當日直聲仍豸角。邇班恩顧卽龍喉。長圖不盡南溟運。短世俄催岱嶽遊。最是幽明無限痛。崦嵫頹景薄山頭。</text>
<title>淸潭觀瀑臺口占 己丑三月廿六日</title>,<text>興到飄然上碧峰。塵寰咫尺隔千重。林花過雨紅全褪。澗柳含烟綠政濃。閱去世人曾未賞。訪來仙侶倘相逢。偸閑半日差愉快。歸路吟筇步步慵。</text>
<title>徐判府事挽</title>,<text>器鉅才通執守敦。立朝終始見忠勤。中權繡鉞威名重。上相黃扉德業尊。靈殿未傾人所仰。洪河不動澤猶存。樑摧大廈風雷萃。殄瘁詩成獨淚痕。</text>
<title>沈承旨 極 挽</title>,<text>淸踈韻格自天機。肝膽平生兩莫違。風彩向來仍白簡。功名老去但緋衣。猿膓楚峽驚先斷。鵬翮南溟不盡飛。屈指親朋多宿草。忍將餘淚送君歸。</text>
<title>姜都正 錫範 挽</title>,<text>先公淸德冠朝紳。詩禮趍庭更有人。霜後瘦松看節操。雪中孤鶴見精神。四知畏處懷金遠。千眼開來頂玉新。八袠全歸那復憾。淚緣思舊自沾巾。</text>
<title>權掌令 斗樞 改葬挽</title>,<text>我公風槩最堂堂。春沼門闌坦腹郞。當日進言留柏府。至今遺愛在桐鄕。浮生滚滚經多刦。厚夜漫漫閱幾霜。改卜新阡從吉兆。自玆餘慶更綿長。</text>
<title>李參判伯起挽 名震休</title>,<text>孤卿世德襲怙冲。後先淸班步武同。壓坐中書推望重。褰帷方嶽見才通。驪黃脫略論心地。桑海從他閱眼中。隣並過▣如宿昔。薤歌和淚寄遙風。</text>
<title>尹方叔挽 名義敎</title>,<text>城東一別尙依依。湖海多年惱夢思。可惜美資何處得。若論淸操古人歸。抽身世路相忘地。養病田廬自在時。同閈舊情兼戚誼。不煩隣篴淚先揮。</text>
<title>宋判書挽 名奎濂。字道源。享年八十。</title>,<text>先朝耆舊盡凋殘。獨有靈光峙世間。勇退急流今若水。優閑晩節古香山。紛然指議何甞到。邈矣風標不可攀。觀化八旬那復憾。鯉庭文彩又登壇。</text>
<title>金正言慈夫人挽 名東弼</title>,<text>早從夫子託深交。慣識中閨制行高。身謝綺紈知尙儉。手親甘旨不辭勞。情懷鏡裡悲鸞影。彩彩庭前見鳳毛。十載山陽思舊淚。可堪臨挽重霑袍。</text>
<title>送兪大叔赴燕</title>,<text>原隰賢勞且莫嗟。此行應復會心多。風流蓮幕曾經地。手澤河陽舊種花。撫筑水邊怜意氣。懸金臺上想悲歌。臨岐贈別無他語。穩返春風泛漢槎。</text>
<title>閑閑堂挽 金判官輔臣。字垣卿。</title>,<text>得喪榮枯不入懷。嗒然高卧外形骸。趍人俠氣傾梁楚。憤世豪情慕阮嵇。醉罵豈甞饒貴幸。淸狂應復坐乖崖。滔滔逝水歸深壑。何處靑山傲骨埋。</text>
<title>韓城迎諡宴。次韵。時晦窩李季章。以知經筵入侍。晝講差晩來參。</title>,<text>扶倫事業冠吾東。早識夫公戮力忠。戎馬向來殉國難。兒孫能復繼家風。雙㫌揭楔天褒盛。壹惠頒綸睿眷隆。登宴晩生偏起感。爲緣先誼會盟同。</text>
<title>趙三宰幼亮大夫人挽 庚寅</title>,<text>壽近期頤福履敦。眼前貂玉爛盈門。魚軒養極三牲備。鸞誥恩推一品尊。風雨忽驚龍劍會。雲霄翻訝婺精昏。欒欒素鞸攀號處。忍見衰年泣血痕。</text>
<title>上候平復後賀班。敬次志喜韵。</title>,<text>聖軆春來快向安。兩宮和氣殿中間。天心眷顧垂陰隲。玉色敷腴覩渥顔。甞藥憂仍歡忭地。呼嵩禮卽起居班。儲君涊汗還同慶。從此邦基奠泰山。邦家休慶歲俱新。民物同躋壽域春。可但全功資藥石。惟應一德叶神人。絲鍾餙喜開金殿。綸綍踈恩降紫宸。蠲賦勸農紆睿念。更看仁澤八方均。</text>
<title>孟大諫 施仲 挽</title>,<text>多君操履自淸修。餘事詞華壓輩流。進長薇垣推望重。出臨湖臬見才優。長啚不盡南溟運。短卋俄催岱嶽遊。最是故山歸櫬路。棠陰細雨洒行輈。</text>
<title>閔統制 涵 挽</title>,<text>符彩桓桓器宇寬。自將勞勣到卿班。幾州佩竹能聲著。五閫臨戎簿領閑。擬向明時酬聖渥。忽驚華屋隔丘山。曾從宿衛周旋久。不禁東風滿袖潸。</text>
<title>林淸道道冲挽 名凈</title>,<text>伯仲之間契誼親。每從眉宇得天眞。靑衿少日詞華盛。墨綬中年政績淳。良覿未遑回嶺表。沉疴何遽卧漳濱。傷心十載山陽淚。更向春江濕滿巾。</text>
<title>羅掌令顯道挽 名良佐</title>,<text>抗䟽當年叫九閽。一腔誠血直師寃。流遷塞徼名尤重。閱歷風霜操愈敦。下邑棲遅曾異績。邇班超擢亦殊恩。全歸七袠公何憾。後死人間獨淚痕。</text>
<title>徐司平植挽</title>,<text>憶昨湖西奉命辰。偶從旅舘托情親。燈殘夜榻披襟穩。咏罷晴窓把酒頻。薄䆠可能資遠駕。短期何遽止中身。脫驂舊誼今寥落。寄淚東風倍愴神。</text>
<title>宋監司文景挽 名廷奎</title>,<text>銀臺憶昨共靑綾。愛爾襟懷烱若氷。孤立朝班惟介特。薄施藩臬亦廉能。自將盡節蒙恩奬。肯避當官賈怨憎。一卧漳濱嗟不起。吊賓身後但靑蠅。</text>
<title>李大諫士常挽 名彦經</title>,<text>同榻歡然好抱開。立朝衣珮共徘徊。詞垣縮手憐才屈。海臬觀風想刃恢。萬事看花前度改。千年化鶴幾時回。郊扉卧病違牽紼。隣笛斜陽助一哀。</text>
<title>薇村新榭。次西坡韵。贈吳保卿。</title>,<text>相邀好客水西樓。入眼詩材浩不收。園柳罷烟鸎語滑。野田經雨麥浪浮。看他卋態終翻手。說到功名欲掉頭。山翠滿簾村酒熟。興來何必惹閑愁。</text>
<title>步虗閣用前韵</title>,<text>何年結搆斸岩幽。此地曾經貴价遊。林壑至今餘物色。管絃當日想風流。閑從老宿翻千偈。喜得佳賓共一樓。對此居然感興滅。閱來塵刦易生愁。又都門咫尺閟淸幽。十載重來憶舊遊。無復綺窓留勝迹。尙餘瓊瀑送寒流。新晴嶽色濃低檻。薄晩松聲爽滿樓。半日披襟堪避暑。肯敎眉宇着閑愁。</text>
<title>挽李達夫 名三碩。官參議。</title>,<text>愛君襟韵任淸眞。聯榜聖朝契誼親。思振風稜恢直道。恥爲蹤跡近通津。十年公榦漳濱疾。萬事玄都舘裡春。郊▣杜門違枕股。更堪長笛起西隣。</text>
<title>宗叔市隱聞喜席醉吟 庚寅九月十一日</title>,<text>秋日城西晩景淸。綺筵絲管奏繁聲。東床健筆乘龍近。上舍新榮舞綵輕。疴恙去身兼壽酌。兒孫滿眼極懽情。吾宗盛事眞希覯。一任樽前醉帽傾。</text>
<title>梅山挽 李正寅熽。字仲章。</title>,<text>常棣交輝映棘槐。自將高㓗掩朋儕。滿腔都是祥和氣。對面全消鄙吝懷。數郡謳歌乖展布。一生憂戚任安排。八旬乘化公奚憾。餘淚山陽不盡揩。</text>
<title>完南夫人挽</title>,<text>相公勳伐照麒麟。繼饋曾聞閫範尊。閱盡悲懽唯涕淚。享來忠養有兒孫。巋然晩節靈光在。倏爾中宵寶婺昏。最是同盟先誼重。不堪臨挽倍傷魂。</text>
<title>藥泉南相國挽</title>,<text>正俗匡君相業隆。暮年丘壑亦高風。鍾來間世山河氣。辦得中流砥柱功。事到至難知大勇。身當積毁見孤忠。不遺一老天何意。哀詔分明軫聖衷。憶昨改絃更鼓琴。恰然朝野望商霖。彌綸敗局須高手。撑拄頹波費苦心。靈殿獨存人有恃。洪河不動澤猶深。樑摧大廈風雷萃。殄悴詩成逬淚吟。</text>
<title>洪判書 受瀗 挽</title>,<text>冢宰司農地望優。踈襟合向古人求。淸名舊宅容旋馬。雅志要津避急流。耆社欣膽携玉杖。巖廊恨未覆金甌。老成凋喪艱虞甚。一痛公私淚不收。</text>
<title>林僉知 世溫 挽</title>,<text>梅鶴孤山獨養眞。鯉庭文彩更超倫。冥心科䆠爭先地。放跡江湖自在身。榮及推恩貂帽暖。會因頒諡綵衣新。悲懽倚伏渾如許。相紼詩成倍愴神。</text>
<title>徐參議 致度 挽</title>,<text>端居操履自淸修。言行平生寡悔尤。屢處司喉猶䆠拙。薄施方面見才優。鵬啚不盡南溟運。鶴馭俄催岱嶽遊。身後靑氈知有托。鯉庭文彩篤前休。</text>
<title>尹判書 以道 挽 壬辰</title>,<text>襟抱冲夷笑語溫。閱來桑海操彌敦。福星湖臬廉聲著。卿月雲霄雅望尊。方喜洛陽耆會盛。忽驚南紀壽躔昏。全歸八耋公何憾。思舊篇成獨淚痕。</text>
<title>任參議 胤元 挽</title>,<text>銀臺騎省躡芳塵。肝膽平生契許親。羞向急流爭進取。愛從佳境葆淸眞。一臨海臬曾游刃。屢長薇垣尙積薪。遙想東郊幽築在。滿園花樹爲誰春。</text>
<title>趙大司憲 泰東 挽</title>,<text>踈宕襟懷峻正姿。再登金榜際明時。福星關嶺威名重。卿月雲霄步武遅。可惜雋才乖世用。獨憐淸操畏人知。誰將國器埋泉壤。一痛公私但涕洟。愛君標格自淸修。奕世交情到白頭。和氣襲人惟悃愊。快談傾座更風流。銀臺雨露思同醉。浿管笙歌憶舊遊。慘惔東郊歸櫬路。北風吹急暮雲愁。</text>
<title>李正平 萬林 挽</title>,<text>同盟舊誼在雲臺。兩世通家數往來。報國常存塡壑志。居官已著束薪才。松潭夜月思傾盖。玉洞秋花想把杯。陳迹至今如一夢。不煩隣笛易生哀。</text>
<title>尹判書 仲綱 挽</title>,<text>器局堂堂笑語溫。古家知有典刑存。久專地部廉能著。三掌西銓位遇尊。至行平生敦孝友。一心終始見忠勤。趍班聽漏俱陳迹。俛仰人間獨淚痕。</text>
<title>詠鳳仙花</title>,<text>誰知嬌艷可傾城。題品由來未擅名。紅芍藥邊初掩暎。白櫻桃下更分明。粧成公主鵝黃膩。染出佳人指爪輕。最是新晴微月夜。臨風三嗅獨多情。</text>
<title>韓監司 配周 挽</title>,<text>棣花文彩間英游。擩染賢門行誼修。襟抱對人惟悃愊。笑談中酒更風流。龍喉進擢䟽恩重。方面旬宣理劇優。遙想錦江歸櫬路。不堪雲外斷鴻愁。</text>
<title>李判書挽 名墪。字進吾。喪出牙山謫所。</title>,<text>文苑銓衡屬望高。獨持淸裁冠廷僚。心同老桂知逾辣。節比寒松見後凋。寃恨莫伸梁獄對。斷魂誰遣楚些招。傷時悼往千行涕。寄洒東風貢浦潮。</text>
<title>金丹陽 重禹 挽</title>,<text>追思嶺臬共周旋。政績當年指莫先。積弊洗如爬癢者。豪胥制若束薪然。盤根未展治繩手。短世難回赴壑川。賴有八龍能繼躅。更看餘慶付靑氊。</text>
<title>進宴賀班。敬次松崖相國韵。</title>,<text>淸蹕初回晝漏長。法筵高入綵雲張。龍顔一解匀天樂。麟趾相承小海觴。盛事百年光竹素。至治三紀做馨香。微臣更切箴䂓意。履滿宜思挹損方。</text>
<title>尹兵使 就五 挽</title>,<text>家世山西更有人。桓桓符彩暎簪紳。咸關乕鉞鞱靲重。畿海龍驤節制新。宸極方深鼙鼓思。轅門忽報將星淪。禁營同事渾如昨。悵望秋江一愴神。</text>
<title>尹揔管 淑 挽</title>,<text>干城雅望世爭穪。嚄唶遺風尙典刑。宿衛句陳推謹厚。累專戍梱亦廉能。固知大耋神逾旺。誰料浮生病忽仍。纔哭阿咸餘一涕。不堪臨挽重霑膺。</text>
<title>申黃州 潚 挽</title>,<text>相公標望冠朝紳。詩禮承家更有人。異績謳歌騰下邑。寵褒名姓徹重宸。十年符竹才還屈。半百光陰迹已陳。慘惔西郊歸旅櫬。可堪臨挽獨傷神。</text>
<title>丁參議 時潤 挽</title>,<text>鑾坡聲價廁英游。八代絲綸世罕儔。襟抱對人惟悃愊。笑談中酒更風流。浮榮舘裏經春樹。大夢人間過壑舟。身後靑氊知有托。鯉庭文彩繼詞頭。</text>
<title>送洪使君 重衍茂朱之行。洪君叔父汝廊。曾蒞此府。</title>,<text>好去名區作卧仙。一麾從此管風烟。山深地昔藏金匱。吏隱人今撫玉絃。玆府素穪饒勝致。使君元不薄眞緣。中郞遺愛知猶在。欲問陳蹤幾愴然。</text>
<title>洪弼善 泳 挽</title>,<text>淸朝端笏晉途脩。諫席离筵地望優。酒後襟期無俗韵。病餘談笑尙風流。長啚不盡南溟運。短世俄催岱嶽遊。最是寒江歸櫬路。更堪凄切斷鴻愁。</text>
<title>李說書 必重 挽</title>,<text>妙年文彩照鵷行。誰靳高才貯玉堂。傾座風標仍醞籍。承家志操更端方。天池逸翮方思擧。岱嶽眞遊太劇忙。最是棣華同霣墜。古來天道莽難詳。</text>
<title>元參議 聖兪 挽</title>,<text>冲襟雅度任天眞。兄事多年契誼親。伴直銀臺傾細酌。掄才試院躡芳塵。詞垣久縮宗元手。名路咸嗟長孺薪。異日西州城外宅。滿園花樹爲誰春。</text>
<title>送兪季毅之任三陟</title>,<text>使君元不淺風流。領得關東第一州。憐我向來曾睡足。羨公今去作遨頭。吟懷暇日抛銅篆。歸夢中宵繞玉樓。千里解携當歲暮。可能佳句慰離愁。</text>
<title>李佐郞 世雲 挽</title>,<text>前春壽席憶懽遊。戚誼兼將世好脩。肝膽向人唯意氣。笑談中酒更風流。差池薄䆠三曹屈。倜儻奇才一木收。陳迹至今餘故宅。不煩隣笛易生愁。</text>
<title>送金衍之佩符海山之行</title>,<text>形勝關東第一州。使君今去擅風流。仙遊極浦頻移棹。醉興中宵獨倚樓。靑鶴未還雲幾疊。丹書猶在月千秋。平生海嶽回頭地。自笑初心謾謬愁。</text>
<title>明齋先生挽詩 甲午二月</title>,<text>新安正脉自韋齋。二字明誠體用偕。名重兩朝恩禮重。德尊多士範型皆。優賢縱有調鹽契。遯世其如介石懷。一老彼蒼嗟不憗。可堪吾道日隳乖。</text>
<title>李和順章宇挽 名明淵</title>,<text>襟韵恢䟽笑語淸。早從眉宇得平生。趨庭學禮資先訓。佩竹分優播政聲。郗桂一枝空有恨。謝蘭雙穗亦堪榮。通家講好今三世。相紼詞成倍愴情。</text>
<title>金楊根 聲仲 挽 名鏜</title>,<text>文雅平生早飭躬。愛君標格尙雍容。官卑墨綬名唯著。跡阻靑雲路不通。誰料玉山先自倒。忽驚龍劍遽相從。葭莩舊誼今寥落。駱峀風烟淚眼中。</text>
<title>徐金川 士和 挽 名文淑</title>,<text>早向儒宮得令譽。獨憐雲路阻公車。官當列宿才還屈。手熟盤根刃有餘。嶺外曾題留別語。案頭猶有隔年書。傷心親舊凋零盡。欲寫哀詞淚滿裾。</text>
<title>南承旨伯珍夫人挽</title>,<text>早從夫子托心期。中饋仍聞壼範宜。塵色幾栖萊縣甑。墨痕猶着范公帷。人間至痛城崩日。泉下神緣劍合時。要識高門身後慶。一兒非少亦蘭枝。</text>
<title>李參判景仁挽 名濟</title>,<text>襟度沈凝操履敦。更看游刃快䟽煩。西門鎖鑰威風肅。泮水臯比體貌尊。已許讜言裨世道。不辭恩譴阻天閽。傷心國器埋泉壤。後死人間獨淚痕。</text>
<title>盧掌令大而挽 名世夏</title>,<text>山房文會忝從遊。屈指居然四十秋。行避急流知䆠拙。器當盤錯見才優。層霄未展團風翮。半夜俄驚過壑舟。㝡是維楊歸櫬路。不堪雲外斷鴻愁。</text>
<title>金忠州 鎭華 挽 字山甫</title>,<text>無華悃愊孰如君。弱冠交情到白紛。拙䆠任敎從墨綬。浮榮元自薄靑雲。褰帷嶺外追同事。傾盖城西想會文。怊悵舊遊渾似昨。夕陽隣笛不堪聞。</text>
<title>尹相夫人挽 趾善</title>,<text>相國風猷冠薦紳。早聞中饋閫儀純。良䂓一世師淸儉。懿行三親仰睦婣。俄報水濱神劍會。忽驚天上婺精淪。登龍舊客餘殘淚。十載存亡重襲巾。</text>
<title>賀班。敬次左揆志喜韵。七月初四日</title>,<text>聖躬違豫幾多時。勿藥今朝見縟儀。慶溢簪紳齊玉珮。澤隨雷雨下彤。焦心尙憶憂虞切。履盛方知儆戒宜。禮罷大庭和氣洽。合辭爭祝萬年期。</text>
<title>呂校理 光周 挽</title>,<text>掄士明庭擅壯頭。藝苑聲價冠英遊。衘綸嶺嶠覃思遍。視草鑾坡荷寵優。未盡冲霄鵬運海。忽驚中夜壑移舟。崦嵫短日看看暮。哀淚重泉定不收。</text>
<title>權忠州 益隆 挽</title>,<text>踈襟快辯孰如君。伯仲之間契誼親。半世功名唯墨綬。一時朋輩盡靑雲。膠東共喜恩褒重。河內行看政化新。上峽官舟還載櫬。淚和秋雨落江濱。</text>
<title>隱仙洞。用詩刪韵。八月二十日。楊山敀路。歷入陪遊。</title>,<text>霜暖風淸錦繡林。短筇仙洞坐輕陰。琮琤石竇靈泉響。格磔山間怪鳥吟。名路幾人能駐脚。勝區無地不關心。尋眞覔句忘歸去。一任斜陽半壁沈。肩輿度壑又穿林。酒榼詩筒憇樹陰。寥落寒潭經雨淨。蕭騷病葉受風吟。溪翁宅近空回首。梅老堂墟更愴心。探勝秋山餘興在。莫言殘照近西沈。右咏隱仙遙辭廊廟遯雲林。新卜幽居近水陰。已辦全身同蠖屈。任敎饒舌若蜩吟。優遊晩節歸田計。耿結平生報主心。末路捲懷要適意。未應吾道問升沈。右屬存窩</text>
<title>李統制 昌肇 挽</title>,<text>踵武名卿作乕臣。少時才望更超倫。西關閫臬鞱靲 重。炎海樓船節制新。方擬中權齊鉞授。忽驚東郡大星淪。周旋宿衛還如昨。相紼詞成倍愴神。</text>
<title>送咸興通判金衍之</title>,<text>都會槃槃嶺海間。一麾今作幕中官。山川遠控重關險。樓觀平臨大野寬。最是邊氓凋瘵甚。况當饑歲撫摩難。衰年闊別情懷惡。可奈流光又向闌。</text>
<title>疊前韵。呈隱仙幽居。二首</title>,<text>歲暮攀援叢桂林。秪將硏塹度光陰。十年殷鼎調梅手。晩節行窩擊壤吟。望裏觚稜猶係戀。閑中簪笏已灰心。看他擧世趨名利。鍾漏霄征任陸沈。右屬明谷往者周旋翰墨林。謾將詩句擬何陰。負山枉費蚊虻力。應候眞同蟋蟀吟。老去雲泉空有約。倘來鍾鼎本非心。幽居却憶聯床話。夜久前溪月欲沈。右咏懷</text>
<title>敬次明谷寄示韵</title>,<text>邈矣高標詎可攀。暮年棲息水雲間。淸時有味辭黃閣。暇日無營對碧山。政好吟哦償宿債。不妨頤養換衰顔。翻思杖屨從遊樂。贏得浮生分外閑。</text>
<title>敬次進宴志喜韵</title>,<text>卜叶金滕奏吉祥。震宮親奉祝年觴。光膺寶曆綿千載。渙降恩綸遍四方。侍宴盃盤隨雨露。趁班環珮雜笙簧。微臣欲献官司誦。三復周詩懿戒章。天回泰運集休祥。喜溢銅樓献壽觴。盛事從知膺景福。▣疴幸見驗神方。呼嵩穪慶齊鳴珮。湛露同懽更鼓簧。別有微臣箴警意。禮成思賦令儀章。</text>
<title>送尹承宣 吉甫 出宰星州</title>,<text>京山形勝冠東南。一境風謠我最諳。地近伽倻山似黛。江連琴浦水如藍。疫氓且可寬鞭策。點馬尤宜利鍵銜。他夜禁城殘漏後。定敎歸夢趁朝參。</text>
<title>李叔謙龍淵別墅</title>,<text>快閣暈飛暎水湄。古來形勝蘊淸奇。棊殘竹影垂簾後。睡罷荷香倚檻時。世裏芬華吾已了。閑中趣味有誰知。他年不負分山約。歲晏同歸莫浪宜。</text>
<title>沈奉事 廷煕 挽</title>,<text>曾從士友聞名久。秪恨平生識面遅。恬靜未甞希世用。沈潛初不藉師資。謾敎薄䆠充關坼。誰靳明廷進羽儀。身後靑氊猶有托。試看池上鳳毛奇。</text>
<title>成掌令 碩夔 挽</title>,<text>最愛平生好肺膓。棣華文彩照鵷行。抽身湖海寬閑地。遠跡風波熟閙塲。持槖威稜仍栢府。佩符聲績又桐鄕。傷心返櫬先塋路。雲外孤鴻㤪淚長。</text>
<title>豆彌津 奉審事。廵到江津。乙未三月十三日。</title>,<text>褰帷路出豆彌津。往迹居然已卅春。草木猶知新節制。江山不改舊精神。巖花作意笑迎客。谷鳥多情啼送人。自愧非才叨重寄。聖恩無計答涓塵。</text>
<title>高陽客舍</title>,<text>高峯客舍駐征輪。尙記當年漢竹分。召伯棠陰今已暮。河陽花樹幾回春。兒童爭覩新觀察。父老猶知舊使君。畿甸向來凋瘵甚。更將何策濟生民。</text>
<title>臨陽君挽</title>,<text>風範雍容笑語溫。銀潢餘派有淵源。才優專對賢勞著。義重敦宗禮遇尊。寵秩朝端仍極品。哀綸身後亦殊恩。論詩說禮今寥落。賴有靑氈托二孫。</text>
<title>李節度 碩根 挽 爲黃海兵使。中路客死。</title>,<text>才望戎壇早見推。棣華朝列有光輝。分符政績仍三府。專閫功名亦一時。方喜擁旄西海去。忽驚飛旐故山歸。周旋宿衛渾如昨。欲寫哀詞但涕洟。</text>
<title>李東萊 士深 挽</title>,<text>奕世論交又接隣。忘形末契托情親。廉聲蠻舘曾甞檗。雅望鑾坡舊演綸。大用方期躋峻秩。長啚何遽止中身。褒淸奬孝光哀贈。感淚重泉想滿巾。</text>
<title>鄭僉樞 寅賓 挽</title>,<text>愛公風岸自嵬峩。餘事雄文若决河。才逸誰知華國手。數奇終屈直言科。殊恩寵秩仍拖玉。希數光陰亦逝波。賴有鳳毛能大闡。從來食報理無訛。</text>
<title>臨陽亭榭。用詩刪韵。七月十四日。臨陽公子。時已損舘。</title>,<text>携筇石逕掃苔衣。宿約今來喜莫違。每恨仙區抛地勝。忽驚華搆費心機。騷人興致遊方始。貴介風流跡已非。浮世一閑那易得。不妨歸袂帶林霏。</text>
<title>經理廳口占</title>,<text>文殊洞裏試新衣。却悔誅茆素計違。自是綢繆因地利。誰言䟽鑿泄天機。閑從局上觀成敗。懶向塵間說是非。歸路不知西日暮。醉來談屑落霏霏。</text>
<title>淸潭洪氏亭。次容齋集中韵。</title>,<text>九秋天氣屬新晴。挾眼霜林照眼明。是處幾曾勞夢想。此來猶可慰平生。山風靄靄籠窓潤。石瀨淺淺繞枕鳴。廵洛一閑眞不分。莫言殘照近西傾。棠路荀輿趁晩晴。臨流快閣更鮮明。世情幾閱浮雲變。秋意先從病葉生。山入畫啚工點綴。水如環珮細鏘鳴。偸閑半日停驂久。一任斜陽酒榼傾。</text>
<title>蒼玉屛。敬次思庵先生韵。九月十二日。因秋巡過此。</title>,<text>洞府淸幽石逕深。觀風餘暇此登臨。牛頭笛逈浮天際。馬鬣峯高壓水潯。半壑烟霞迷遠近。九秋雲林乍晴陰。拜鵑遺宅今蕪沒。想像當時戀主心。</text>
<title>金水亭。又次前韵。</title>,<text>淸絶名樓占地深。幾敎騷客費登臨。維舟岸上看紅樹。倚枝沙頭步碧潯。近水雲秋釀雨。隔簾山靄晩生陰。今年穡事災荒甚。誰慰窮民望哺心。</text>
<title>白鷺洲口占</title>,<text>近名區靚且幽。偶因形役博淸遊。層崖斗截巉岩立。二水橫分屈曲流。行客幾回思卜築。化翁於此極雕鎪。驅驅又向楊州路。不許幨帷半日留。慣聞玆境號淸幽。按節仍成物外遊。宛似仇池浮大海。依然砥柱峙洪流。安排豈借人功費。搏攫應經鬼劍鎪。維有鉅公遺唾在。至今苔壁姓名留。壁上。有白洲龍洲絶句。</text>
<title>淸心樓。次板上韵。</title>,<text>飛樓迢遆入雲端。按部重來爲解顔。一路旬宣新節制。十年登眺舊江山。依微遠笛斜陽外。彷彿孤帆薄霧間。堆案簿書抛不得。且從良夜卜餘閑。</text>
<title>押鷗亭。次淸心樓韵。</title>,<text>飛甍誰起碧雲端。壁上華扁尙舊顔。天下豈無好樓閣。世間難得此江山。氷壺錦樹經霜後。楮島漁村落照間。原隰莫言征役苦。九秋佳景剩偸閑。薄晩維舟敗柳端。登臨頓覺洗塵顔。縈回檻外三叉水。隱約天邊萬點山。終古桑田餘刦後。至今金盞屬河間。樓前尙有沙鷗白。依舊烟波自在閑。</text>
<title>任知事 弘望 挽 丙申</title>,<text>襟度端凝操履敦。幾從床下侍芳樽。銀臺聽漏賢勞著。海臬觀風惠澤存。方喜耆筵卿月耀。忽驚南紀壽星昏。立朝三世眞希有。餘慶從知及後昆。</text>
<title>李留守春長挽</title>,<text>三世論交自有源。二難情好挹春溫。旬宣一路才還屈。進擢分都望益尊。律己規繩滲不漏。傳家氷蘗守彌敦。人間不盡山陽淚。寄洒新阡更斷魂。</text>
<title>李監察 尙觀 挽</title>,<text>啓事當年剡薦君。獨憐淹識逈超羣。涔滛一病同玄晏。冷落微官卽廣文。寸草誠深終未報。老猿膓斷不堪聞。哀窮悼往無從涕。寄洒寒江雨雪紛。</text>
<title>尹監司君房挽</title>,<text>藝苑鑾坡寵渥優。少時標望冠英游。端居靜默抛餘事。名路遅回避急流。恩譴忽驚蠻海外。旅魂驚斷瘴江陬。平生戚誼兼先好。一痛存亡淚不收。</text>
<title>黃判書夫人挽</title>,<text>世間五福孰能全。八座夫人享獨偏。花誥屢頒偕老日。巹盃重把合歡筵。專城養極賢郞孝。半夜光沉婺宿躔。是庭前蘭玉樹。謝家餘慶更綿綿。</text>
<title>羅左尹大夫人挽 名弘佐。兼御營大將。</title>,<text>于歸名閥有佳兒。受鉞戎壇衆望推。花誥頒來新舞綵。板輿行處爛生輝。芳年淚盡啼鸞痛。暮境情深舐犢悲。曾與阿郞追世好。不堪操筆寫哀詞。</text>
<title>登塹城臺口占</title>,<text>王儉何年始僝功。古來遐矚此爲雄。眼窮羅濟橫分界。袖拂靑齊不盡風。鰲背浮山遙怳忽。鵬邊積氣劇鴻濛。登臨暇日還遺恨。未與盧敖躡半空。高臺嵽嵥近辰居。按節今來百慮除。地卽檀君營築後。石應媧帝補天餘。潮生島嶼工呑吐。風定帆檣任卷舒。怳若神遊瀛海上。不煩修鍊已凌虛。</text>
<title>江都客舍。次東岳韵。</title>,<text>古來形勝最江州。設險增修歲幾周。慮患宜存庚甲戒。傷心忍說丙丁秋。非關天塹緣生釁。自是元戎坐失謀。時事則今憂溢目。夜深無寐獨憑樓。</text>
<title>途中口占 以墪臺巡審事。行遍一島。</title>,<text>玆行不是等閑遊。一島風烟眼底收。蜃霧晝迷踈雨堡。鰌潮夜撼落星樓。幽懷嶽寺鍾聲暮。喜色田家麥浪秋。沿海築斯深有意。詎將安晏忽虞憂。</text>
<title>成僉正 至敏 挽</title>,<text>恂恂悃愊敦如君。奕代交淸久愈敦。半世功名唯墨綬。一時朋輩盡靑雲。新霜湖外悲歸櫬。舊雨城西想對樽。迹滯分都違執紼。忍將衰淚寄江濆。</text>
<title>李沃川 喜涵 挽</title>,<text>閨門雍穆自忘貧。慣識翿簧絆縞巾。居室毓祥蘭在戶。當官助潔甑生塵。那知德耀同栖日。忽報荀郞並命辰。最是西湖歸櫬路。斷鴻聲急劇酸辛。</text>
<title>申參奉  挽</title>,<text>早從中表托情親。慣識詞華逈絶塵。跡遠名䡷超勢利。心宜潮海任淸眞。奇才竟老無何地。萬事非關自在身。燕尾寒潮通內浦。寄將危涕洒江濱。</text>
<title>崔參奉 尙一 挽</title>,<text>吾宗行誼自家傳。一卧林泉操履堅。貳舘快郞金帶重。登庠才子綵衣鮮。微官得喪同漂梗。大耋光陰亦逝川。回首向來敦叙地。不堪臨挽更潸然。</text>
<title>鄭承旨 栻 挽</title>,<text>襟度沈凝氣岸道。少時名論冠英游。回翔內閣詞華盛。進擢中書寵渥優。恩譴未回宣室夜。旅魂驚斷楚江秋。崦嵫短日看看暮。哀淚重泉定不收。</text>
<title>塹城壇。次少陵重陽。二首</title>,<text>步上靈壇眼界寬。此來聊復續餘懽。雲崖望遠頻移杖。石逕探幽屢整冠。無限岩楓經雨爛。等閑山菊冒霜寒。重修事蹟留苔壁。寄語遊人莫冷看。又溟渤西南眼底寬。保釐餘暇卜淸懽。忽驚爽氣供支笏。堪恨名䡷未掛冠。拙句可能酬絶境。村醪猶自鎭輕寒。也知造物還多意。故捲浮雲得飽看。</text>
<title>文殊寺。用前韵。</title>,<text>暇日文殊辦此遊。眼中吟料浩難收。連崗背指分津舘。隔水平看鎭海樓。日暮孤帆堪入画。霜深萬目不禁秋。陪都掎角資形勝。自愧非才任主憂。</text>
<title>權坡州 相夏 挽</title>,<text>端居靜養孰如君。滿室啚書遠世紛。中歲功名惟墨綬。一時流輩半靑雲。鍾情至痛曾埋玉。投老孤懷更叩盆。觀化七旬那復憾。淚緣思舊洒江濆。</text>
<title>李信川 廈成 挽</title>,<text>早從同閈忝肩隨。相對懽然兩莫違。雲夢呑胷無芥滯。醉鄕逃世絶營爲。靑氊厚望歸庭玉。墨綬能聲有口碑。回首向來敦叙地。不堪和淚寫哀詞。</text>
<title>次韵贈內翰守範還朝之行</title>,<text>五世蘭臺事亦榮。鳴沙歸路又玆行。抽書月寺秋霜暖。剪燭燈庵夜雨淸。憐我分憂軍務重。羨居探勝俗緣輕。明朝鎭海寒江上。更奈殘年遠別情。妙年乘馹豈非榮。嶺海千重在一行。倚杖石壇饒勝賞。觀棋鈴閣有餘淸。離愁夜榻傾盃細。歸興秋江進棹輕。送爾今朝還悵望。驛亭雲樹更關情。</text>
<title>趙兵使 相周 挽</title>,<text>干城宿望數夫公。推轂明廷廟議同。礪志常懷氷蘗操。持身痛去綺紈風。分符畿輔追思切。專梱咸關節制雄。才用莫伸乘化促。將壇從此失元戎。</text>
<title>送洪良臣按節湖南之行</title>,<text>都會槃槃五十州。古來持節揔名流。淸朝進秩仍靑綬。一路觀風尙黑頭。時屬艱虞知責重。器當盤錯見才優。南民尙憶喣濡澤。勉卛聲能解主憂。</text>
<title>儒川君 濎 挽</title>,<text>聖軆愆和積有年。夙宵甞藥共憂煎。神丹奏效忱誠篤。御翰昭回寵數偏。自許孤忠期盡悴。那知一疾竟沉綿。宗英文雅今難覿。陳迹懷來更愴然。</text>
<title>李進士 惟簡 挽</title>,<text>中表親兼妹婿情。向來肝膽兩相傾。平生志操看逾確。餘事詞華佇大鳴。郗桂一枝終有恨。謝蘭雙穗亦堪榮。尊公白首攀號處。想得重泉淚未晴。</text>
<title>宋參判 徵殷 挽 辛丑</title>,<text>壽近稀年位亞卿。更兼蘭玉繼家聲。滿腔都是祥和氣。對面全消鄙吝萌。卧病漳濱悲逝水。看花玄觀閱浮榮。獨全完福還餘憾。祗欠班聯洛社英。</text>
<title>沈正言 尙鼎 挽</title>,<text>尙記蒼黃去國年。眼中桑海幾推遷。豸冠臺省言逾抗。牛耳詞垣指莫先。恩譴未回宣室夜。旅魂驚斷瘴江烟。百身難贖天何奪。淚爲公私一泫然。</text>
<title>李監司 彦經 夫人挽</title>,<text>奮起孤生早策名。立揚能自闡家聲。官躋二品才還屈。恩及重泉事亦榮。魂斷南衙仍旅舘。櫬歸畿甸卽新塋。平生戚誼敦修睦。欲寫哀詞倍愴情。</text>
<title>藥泉先生改葬挽</title>,<text>早從門下受深知。摸範平生視若師。推轂曾蒙紆翦拂。勑躬猶憶惠箴䂓。荒原宿草淹脩夜。玄觀看花閱幾時。改卜新阡占吉兆。十年餘淚不禁愁。</text>
<title>李領府 濡 挽</title>,<text>風範端凝操履敦。古家知有典刑存。提衡兩部聲名重。秉軸巖廊德望尊。白首孜孜憂國計。丹忱耿耿報君恩。老成凋喪艱虞甚。一痛公私秪淚痕。</text>
<title>具掌令 萬理 挽</title>,<text>多君悃愊本無華。圻號明廷闡大科。繩糾栢臺風采凜。討論离席渥恩加。十年公榦漳濱疾。萬事玄都觀裡花。窮巷杜門違執紼。不須隣笛淚橫斜。</text>
<title>任承旨 守榦 挽</title>,<text>妙年光價壓名流。吏部湖堂雅望優。外國衘綸驚鴂舌。中書徼勑任龍喉。長啚不盡南溟運。短世俄催岱嶽遊。身後靑氊知有托。鯉庭文彩篤前休。</text>
<title>朴正師東挽</title>,<text>同事箕營歲幾回。對君時復好懷開。棘栖鸞鳳才難展。路跼驊騮轂未推。舊雨城西思枉駕。新鶯關外憶含盃。故山忽報丹㫌返。隣笛斜陽助一哀。</text>
<title>安弼善 時相 挽</title>,<text>標望淸朝諫諍臣。多君襟抱自溫溫。題名柏府風稜肅。遺愛桐鄕政績醇。恩昭未回离階月。旅魂驚斷鴨江雲。平生戚誼今寥落。哭送丹㫌倍愴神。</text>
<title>成同知 至行 挽</title>,<text>溪老門闌更有人。溫溫風雅夙書紳。家傳詩禮前休篤。邑有絃歌政績淳。海屋壽籌鮐背直。鯉庭文彩鳳毛新。論交奕世情偏厚。相紼詞成倍愴神。</text>
<title>李同知 之圼 挽</title>,<text>嚴君內從幾人全。秪有靈光獨巋然。壽過稀齡躋峻秩。恩推先代賁重泉。中年䆠跡惟分竹。大耋光陰亦逝川。病卧寒齋違執紼。可堪臨挽涕漣漣。</text>
<title>申統制 翊夏 挽</title>,<text>文衡宅相將家兒。器局堂堂榦世姿。自許精忠殉急難。肯從流俗任推移。朝端久佇登壇望。宸極方深聽鼓思。天奪百身嗟莫贖。更堪時事屬艱危。</text>
<title>任承旨 士擧 挽</title>,<text>淸朝標望問英游。弱冠交情到白頭。和氣對人惟悃愊。劇談傾座更風流。中書繳勑才誠著。東臬褰帷惠澤留。觀化七旬那復憾。淚緣思舊不曾收。</text>
<title>送李侍郞 季通 赴燕之行</title>,<text>弱國羈縻近百年。邇來冠盖日聯翩。君恩進秩膺專對。王事關心歎獨賢。遼野雪深風捲地。薊門寒盡樹浮天。山莊閱月仍淹病。悵望西郊送別筵。</text>
<title>韓監司 世良 挽</title>,<text>此老平生恥暖姝。臨危一䟽傲碪鈇。誠深捧日忘時諱。會屬更絃脫禍樞。方喜褰帷蘓北路。忽驚飛旐返西湖。全歸七袠君何憾。淚爲邦家濕皓鬚。</text>
<title>野鴨 己未春</title>,<text>飛飛向曲渚。泛泛在中流。皓月沙棠夜。淸霜灌葦秋。優游辭網繳。出沒任滄洲。我亦忘機者。願言從爾遊。</text>
<title>神勒寺小坐</title>,<text>古寺臨危渚。秪園樹欲浮。石留麗代塔。門泊漢江舟。落日僧敲磬。多時客倚樓。千里不盡景。都付錦囊收。</text>
<title>曹溪秋夜口號 庚申秋</title>,<text>曹溪靜散地。匹馬遠相尋。霜淺巖楓早。山回石逕深。踈窓宜月色。虛閣但秋陰。靜聽松風卧。冷然洗我心。</text>
<title>中宮殿端午帖 辛酉</title>,<text>薰風吹淡蕩。梅雨灑霏微。內閤排新帖。中官進寶衣。文祥同渭涘。令聞叶周闈。共祝螽斯慶。重光瑞日輝。</text>
<title>鳳棲亭 在丹陽</title>,<text>小亭臨水敞。登眺覺神淸。衣染流霞濕。窓隨霽月明。孤烟分暝色。落葉捲秋聲。舊約今如許。蜉蝣媿此生。</text>
<title>宿舟所 壬戌</title>,<text>十里無漁店。孤帆繫小汀。開簾携月色。欹枕聽江聲。水霧侵宵冷。山嵐入袖晴。舟中亦吾宅。人世本浮萍。</text>
<title>登滌愁樓 在成歡驛。癸亥。</title>,<text>策馬西湖路。登臨古驛樓。小池經雨漲。孤峀接天浮。翳日庭陰晩。連雲隴麥秋。沉吟覔佳句。憑檻暫淹留。</text>
<title>馬上偶吟</title>,<text>朝發天安縣。暮過無限城。人生終日役。世路幾時平。野店炊烟晩。山田麥浪晴。不如歸去好。耕釣任閒情。</text>
<title>鳥嶺</title>,<text>秋風登鳥嶺。落日過龍湫。天塹今遺恨。官程亦壯遊。水逢危石怒。山入暮雲愁。千古傷心地。臨岐撫蒯緱。</text>
<title>宣城野酌 奉化邑號</title>,<text>峽樹紅全謝。官樽綠政深。羣行仍幷轡。宴坐且論心。細酌成沉醉。新詩費苦吟。勝遊猶未洽。明日許重尋。</text>
<title>夜飮。用前韵。二首</title>,<text>驛亭紅樹晩。山路白雲深。邂逅開靑眼。居然露素心。百年惟此夜。萬事付孤吟。只信前期在。丁寧異日尋。日下歸程遠。樽前別恨深。絃歌今夕會。膠漆百年心。美酒淺深酌。淸詩長短吟。翻愁把臂地。良夜且侵尋。</text>
<title>竹嶺</title>,<text>鳥道參天峻。羊膓幾日平。溪雲憐舊態。峽日媚新晴。獵獵寒風緊。蕭蕭征馬鳴。四年重到此。魚鳥記吾行。</text>
<title>丹丘村舍。書贈主人申益謙。</title>,<text>瀟灑山人宅。柴扉面水開。庭前紅葉墜。窓外白雲來。客日曾聯榻。王程又把杯。烟霞留宿債。依舊鎖層臺。</text>
<title>明聖王后挽詞 三十韵○甲子</title>,<text>沙麓符靈讖。塗山誕聖姿。柔嘉自天賦。婉嫕卽生知。相國家聲大。名賢德澤遺。兩宮紆睿簡。十載整坤維。衣練恒昭儉。抽簪幾貢䂓。濯龍勤飭戒。長樂盡愉怡。斬斬閨門肅。兢兢禮度宜。忍論如喪痛。長結未亡悲。南面歸文子。東朝儼母儀。軫民鴻澤霈。憂國燕謀貽。宗祏曾危綴。神功賴護持。女堯扶宋祚。文姒贊炎姬。不用簾帷制。何甞戚畹私。尊榮膺備物。新慶佇含飴。聖體初嬰疹。天心果降禧。幸寬惟疾念。終見乃瘳期。太史占玄象。軒星晦玉墀。賀班才已輟。哀訃忽相隨。禍福今如此。神明孰可推。滕廬戚容色。晉室素冠縗。月暗龍樓曉。春深繭舘時。羹墻增孺慕。奩鏡倍追思。寂寞三朝養。凄凉萬壽巵。長秋收御氣。厚夜閉晨曦。懿烈彤毫在。徽音寶冊垂。每存蠲弊志。先具送終資。內篋遺頒詔。窮山泣孤嫠。園陵同兆域。松栢菀參差。廞衛行將啓。仙輧杳莫追。孤臣無限痛。和淚進哀詞。</text>
<title>聯句 乙丑</title>,<text>嶺外一千里。洛陽三月春。光甫 不禁花照眼。惟喜雨留人。汝和 別恨傳盃細。詩愁剪燭頻。汝久 仙槎歸去路。應復憶楓宸。光甫</text>
<title>寄南子聞幽居 名鶴鳴。號晦隱。</title>,<text>山林在城市。窈深似盤谷。除環汩㶁水。壁垂潺湲瀑。幽人此淹留。琴書度昕夕。悠然自有適。采采東籬菊。胷襟日淸凈。此意無人識。秋霖洗一壑。蒼翠如可拭。斷崖松杉老。空庭苔蘚積。雲烟敵芬華。酒賦破岑寂。優遊聊卒歲。永久留芳躅。</text>
<title>夜飮聯句 丙寅</title>,<text>春夜離杯動。昌憲 王程指玉河。楚人方利劍。汝和 燕市孰悲歌。驛路猶殘雪。汝久 灣江已碧波。此行計未小。叔車 專對問如何。昌憲</text>
<title>西郊路中口占</title>,<text>並轡河橋畔。行行日易西。▣▣▣▣▣。▣▣▣▣泥。近店諠人語。敲冰𤁧馬蹄。遙知分手後。離思不禁悽。</text>
<title>碧潼舘。用前韵。</title>,<text>拜命龍墀下。驅車鴨水西。會稽猶奉幣。函谷未封泥。世故隨燈燼。離愁入馬蹄。酒闌仍幷枕。凉夜易生悽。</text>
<title>朴持平士安挽詩</title>,<text>潘南氏族大。奕世盛絓組。美璞出崑岡。明珠産玄圃。夫君踵餘徽。穎脫自童孺。猗猗谷底蘭。皎皎風前樹。翰墨是餘事。揮灑擅獨步。靑冥早縱靶。進塗日華膴。纔綴翰苑筆。旋持霜臺斧。天官與玉署。次第期俯取。直道古難容。一言重觸忤。由來好蛾眉。入宮終見妬。君恩不可恃。榮悴異朝暮。棲棲鐵嶺北。荒郵傍野戍。雲飛泣梁公。日斜愁賈傅。行經古戰塲。鬼燐憑荒莽。陰陰殺氣昏。漠漠頑雲聚。况是瘴癘地。近海常毒霧。怡然視坦途。無復幾微露。朅來一歲餘。十上咸關路。嗟纏瘴水病。罷歸仍沉痼。君姿素精悍。謂言久自愈。那知轉眄間。長夜竟不寤。奇才與絶藝。菀抑乖展布。明徵本無定。禍福相回互。而我忝從遊。世好同聲伍。少也接芳隣。肩隨夙欣慕。中年悲契闊。聚散如風雨。居然集鳳樓。雲路聯步武。夜筵醉香醪。晴牎討佳句。未皷伯牙絃。遂作山陽賦。驚呼膓內熱。一痛來枕股。云胡奪我速。彼蒼無由訢。空餘寶唾在。撫迹增悽苦。卽遠已有期。蒿里將設祖。係官違執紼。自慚負平素。寄詞聊泄哀。有淚傾如注。</text>
<title>大殿端午帖</title>,<text>乍歇黃梅雨。微薰細葛風。淸陰四海遍。和氣外庭通。聖德光臨下。神功懋建中。金宮饒樂事。思與萬民同。</text>
<title>長湍道中 七月。以暗行御史往關西。途中記行。</title>,<text>策馬江村外。幽懷倚半醺。松聲和驟雨。林色帶殘曛。山靄重重合。炊烟細細分。行行西日暮。天際有孤雲。</text>
<title>嶺底村舍夜坐</title>,<text>寂寂深山裏。孤村傍小溪。逢人先問虎。爲客早聞鷄。塞雨經秋冷。鄕心入夜悽。玆行本無定。前路任東西。</text>
<title>李持平季瞻挽詩 名斗岳○丁卯</title>,<text>化機孰主張。芒乎無涯際。天人報施間。此理久已盩。嗟君夙種美。華聞自妙歲。渾璞蘊櫝中。幽蘭在谷底。靈臺絶畦畛。洞徹曾無滯。蔚然詞華富。中年攀月桂。靑雲滿袖裏。進對登丈陛。薇垣與栢府。歷敭歸次第。中煩巖邑綬。聊爲十口計。漳濱一抱疾。萬金無良劑。沉淹床笫上。穀燧驚累遞。靑眼記前冬。握手翻含涕。誰知轉眄間。倐爾悲長逝。欝欝靑霞氣。脩夜佳城閉。修短固如許。與奪本無繫。昔我幸從遊。金蘭早托契。深交付莫逆。片言襟懷霽。憶昔遊堂后。曉漏連衫袂。臨筵把酒頻。剪燭論文細。俛仰成陳迹。芝焚空歎蕙。我生始二毛。親朋日零替。悲來忽塡臆。叫號嗟莫逮。卽遠已有日。丹旐曉將啓。千行無限淚。獨向秋風洒。</text>
<title>杜谷張尙書改葬挽詩 二十八句</title>,<text>相國生吾東。瑞世聲輝煥。華藻日月懸。邃學天人貫。承家有鳳毛。光價儒林冠。美玉謝雕琢。良金絶煆鍛。椒禁屬棣華。甲第連戚畹。蕭然同布衣。寒素厭輕暖。晩登文石陛。順風生羽翰。朝野想風采。肅然見嚴憚。雅望日隆爀。平步上雲漢。生平滿腔血。憂國只斷斷。往在旃蒙歲。朝論屬泮渙。世道入明夷。國危甚累卵。公時久燕居。仰屋甞累歎。耿耿懷未已。一病緣憂懣。不及見河淸。嗟嗟遽捐舘。送葬黔陽山。脩夜何漫漫。荒原木已拱。宿草霜露滿。舊墓遭水嚙。人間出金椀。改兆依先壠。精靈應未散。小子夙登門。受知自童丱。盤筵侍歡數。杖屨承誨欵。眷愛逈超倫。骨肉曾無間。有時讀書篇。幾回薇露盥。悠悠十年間。人事屢回換。江樓閴無人。月榭虛風幔。徒然憶舊遊。撫跡曾悽惋。係官違臨穴。心中轉慚赧。寄詞相牽紼。悲來劇萬段。</text>
<title>韓執義魯瞻挽詩 名泰東。号是窩。</title>,<text>噫嘻世道衰。名義日以喪。喑默已成風。頹波孰能障。公獨持淸裁。揚庭懷慨慷。霜臺荷繡斧。朝野久想望。雅志在激揚。彈糾恥俯仰。孤立志不挫。屢困言愈抗。人多疑激訐。我獨怜忠亮。終然挽不得。一壑成孤往。四壁如懸磬。長嘯視天壤。耽書自娛悅。嗜酒益踈放。天門辭徵召。一卧非勉强。出處進退間。毅然如巨防。苦節慕淸修。踈襟愛散朗。文章是餘事。筆力瀉滉漾。舂容華國手。久矣推哲匠。云胡嬰美疚。倏爾致屬纊。孤孩僅免齔。稚女猶在襁。歸櫬托旅邸。行路亦悽愴。與奪一何偏。天道久已爽。卽遠嗟隔宵。遽迫蒿里葬。萬事長已矣。陳迹徒懷曩。寄辭瀉情素。精魂庶彷想。</text>
<title>堂姑尹朔寧室內挽詩 戊辰</title>,<text>諸父多淪喪。巋然惟我姑。齊眉曾五馬。置室有雙珠。偕老嗟無及。沈疴遂不蘓。忍看欒棘痛。白首共攀呼。</text>
<title>又次聯句</title>,<text>醉後仍呼燭。良宵好抱開。淸談揮塵劇。佳句嚥毫催。獻賀盃心凸。承歡舞影廻。更看餘慶遠。蘭玉眼前堆。</text>
<title>宿道峰齊室聯句 七月八日。余與魯望，春卿，集中，君敬諸人。見士元會葬。歸路過此。○己巳年。</title>,<text>霽月樓邊月。枕流堂下流。季章 名區仍勝會。時節又新秋。不耐存亡痛。更兼搖落愁。汝久 夜深風露冷。君敬 嘯咏暫遅留。魯望</text>
<title>次韻口號</title>,<text>歇鞍仍坐石。扶杖更臨流。霽月當軒色。微凉滿樹秋。有詩供漫興。無酒破閒愁。先正藏修地。空餘物色留。嶽帶千年色。泉疑九曲流。窅然看一壑。仰止想千秋。勝集雖堪樂。淸時更有愁。新阡瞻欝欝。悵望故淹留。魯望山顰無限翠。泉咽不平流。庭草傷心色。巖楓照眼秋。强吟非遣興。孤坐易生愁。頓覺遺風遠。至今絃誦留。</text>
<title>歸路。過漕溪少憇。春京，集仲，君敬同坐。</title>,<text>石老靑苔色。泉深碧玉流。玆遊臨上界。舊跡記中秋。偶爾超塵累。曠然散我愁。轉頭人事變。惟有白雲留。</text>
<title>李淳昌 文著 挽詩 二十四句</title>,<text>吾祖有四友。至契曾無斁。同時際風雲。接武秉匀軸。襟期指歲寒。協心扶國脉。餘休及後昆。情好猶骨肉。四家共修契。相視俱莫逆。悠悠十載餘。人事易嬗革。令伯奄先沒。墓古草已宿。鷗湖與德水。相繼歸窀穸。嗟嗟眼中人。屈指半零落。賴有子晜季。餘驩庶可續。天道邈難究。德門禍又酷。那知數日間。兩世悲風燭。㷀㷀二稚孫。累然持縗服。親知痛如割。行路齋亦惻。嗟君踵先美。志行純且篤。居家惇孝悌。對人惟悃愊。剸割是餘事。遊刃解盤錯。中煩兩湖綬。政聲何輝爀。長圖止中身。半夜舟移壑。傷心憶舊遊。轉眄成陳迹。荒凉曲水觴。悽愴山陽笛。虛堂繐帷空。廢榻芳塵閴。秋風湖上路。返葬先壠側。題詩相牽紼。惟有淚撗臆。</text>
<title>秋日遊重興 八月二十八日。陪伯氏携昌大。訪重興寺留宿。翌日。過文殊菴。由蕩春臺而還。</title>,<text>佳節重陽近。淸霜已滿林。空庭生暝色。古井落秋陰。路轉塵寰隔。鍾鳴佛坐深。山樓他夜月。雙屐擬重尋。盡日淸溪曲。行歌松桂林。西風滿地起。萬壑結層陰。客路秋雲暮。僧門落葉深。桃花武陵水。春日可重尋。昌大溫祚開基地。文殊現往壇。客從紅樹裏。僧在白雲端。嵽㠎山蹊斷。陰森石竇寒。居然塵慮散。淸磬數聲殘。發興尋仙洞。披襟憇石壇。倦驂來木末。淸磬落雲端。霜重楓林晩。夜深松籟寒。何年重刱寺。殿閣尙摧殘。伯氏昨過興聖寺。今上普賢壇。路轉孤雲外。人行亂樹端。蒼茫山日遠。寂歷洞泉寒。悵望幽期晩。毋令叢桂殘。昌大</text>
<title>尹持平公度挽詩</title>,<text>海原富德業。東表穪王謝。瑚璉薦淸廟。杞榟任崇廈。長身更趾美。藝苑馳聲價。踈襟本坦蕩。遇事輒悲咤。中歲詣公車。名塗始縱靶。淸朝信直道。繩糾恥喑啞。朱門象所趍。柱後無少暇。居然坐落拓。志不變操舍。沈沈漳水疾。大樂無扁華。長懷局短期。駿步淹時駕。萱闈泣垂白。聞者亦淚下。而我托世好。臭味良如蔗。聯居栢府晨。珥筆銀臺夜。論懷到更闌。酒盡仍燈灺。回首憶舊遊。怳如莊夢罷。江居晩計存。十畒閑桑柘。萬事不可期。末契復誰籍。琴書閴無主。寥落埋塵架。歲暮北風多。層氷閣虛榭。哀辭和長笛。淸淚隕如瀉。</text>
<title>趙成卿挽詩 名聖期。號拙修齋。</title>,<text>世道日以喪。爲善衆所忌。頭角稍殊俗。紛然笑且指。夫子獨憤悱。志學知爲己。良師在墳典。窮格無遺理。怡怡卧蓬蒿。脫略名與利。文章是餘事。托意在興比。𩃎霈累千言。一揮掃百紙。涔滛玄晏病。牢落同甫志。千里惠子樹。竟老無何地。短期苦相催。明徵那可恃。蘧然巨室夢。不必滋我淚。哀此曠世才。百不一二試。河汾十二策。零落舊箱笥。門屛昔傾盖。吐盡平生意。淸談不知倦。午陰移▣戺。上論古聖訓。傍及百家旨。縱橫伯王略。揣摩如指次。斯文顯晦際。前代興亡事。往往發長吁。慷慨懷未已。年來悲契闊。寒暑變穀燧。菀彼靑霞氣。掩抑重泉關。傷心竹林春。舊遊嗟已矣。歲暮天雨雪。凉風日夕至。哀詞替牽紼。獨立無限思。</text>
<title>莊烈王后挽詞 二十四韻○戊辰</title>,<text>塗椒推聖哲。馬鄧盛門闌。夢月嘉祥著。占沙積慶漫。承乾曾秉翟。迎渭想凝鑾。匪懈心愈小。無私澤罔干。渥恩覃葛纍。昭訓視衿鞶。戒切車如水。謙存服去紈。四方陰敎遍。十載令名完。鼎水弓先墜。湘篁淚不乾。長秋膺奉養。浮世閱悲歡。顯美徽穪備。怡愉聖孝殫。寶籌回甲子。樂事曠辰韓。酌海瓊樽灧。呼嵩玉佩珊。龍樓勤定省。雞曉報平安。忽報軒精晦。俄驚月御殘。雷號奔萬姓。雨泣動千官。聖主興攀慕。詩人贊棘欒。滕廬面深墨。漢鏡涕汍瀾。壼範嗟無缺。宸章永不刊。新崗占別兆。先寢幸連巒。禮祔非金粟。仙遊共玉欄。靈辰遷御座。祖載啓宮菆。慘惔神戈曉。凄迷寶翣寒。銅壺更漏咽。銀海露華溥。顧乏揄揚筆。終慚盡日難。歲辛未夏。爲省仲氏。行到延城留二日。回程。路過朴淵。好雨新晴。瀑流政漲。因以起興。遂自碧瀾渡。從間路作行。行百里許。抵胎安倉舍。卽山城西門也。翌日 十六日 早朝。出西門北行十五里。到朴淵觀霽。日晩入北門。朝飯。緣行五里許。登觀音寺。只有石窟。狀類文殊。而頗猥狹。無他可觀。又行五里許。到大興寺。爲山城巨刹。居僧靈敏出見。留少頃。以筍輿行四里餘。少憇寂滅庵。上萬景臺。是爲朴淵上流。而山城最高處。廣闊無崖岸。不可以久留。還到大興。轉出南門。由山路行二十里。宿花潭書院。朝日發行。到華藏寺。寺有老師指空所持牛頭香貝葉書洎我孝宗朝所頒絳眞香木。晡時。渡臨津宿花。石亭主人李延豐 厚芳 及其子綰 字伯玉 出見。以十八日歸庭。從我遊者。李生泰翼，黃遇石，權喜學。自花潭還。先歸。</text>
<title>平遠堂。敬次梧陰尹相國詩。時仲氏存窩蒞是府。重修而新之。</title>,<text>始刱元佳政。重修亦苦心。平生曾夢想。浪迹偶登臨。樂事聯姜被。幽懷對宓琴。憑欄不盡意。欲去更沉吟。</text>
<title>宿胎安倉 卽山城西倉○二首</title>,<text>淸和四月暮。紅盡綠初齊。夜久松聲逈。春殘蜀魄啼。石泉來遠近。山月照高低。覔句仍無寐。泠然露氣凄。策馬山城路。萋萋芳草齊。東風深樹裏。終夜子䂓啼。洞遠灘聲小。峯高月出低。更深萬籟靜。無夢覺神凄。</text>
<title>登萬景臺 在西門上頭</title>,<text>少憇觀音窟。登臨萬景臺。峰巒平似掌。江海小如杯。山日鞭頭近。天風腋下來。探眞無限意。都付錦囊裁。</text>
<title>溪行</title>,<text>曲曲緣溪水。山蹊細不分。琮琤環珮響。淸膩綺羅紋。客子迷紅樹。闍梨掃白雲。藍輿探勝遍。林抄欲殘曛。</text>
<title>花石亭。敬次栗谷先生八歲作。十七日留宿</title>,<text>淸幽先正宅。雲物浩無窮。庭草凄迷綠。山花爛漫紅。登臨餘勝槩。仰止想高風。尙有雲仍在。相携酒一中。</text>
<title>郊迎存窩解官之行 廿六日。路由彰義門。小坐溪邊。</title>,<text>枚叔觀濤興。香山載鶴行。隨身無長物。理屐有餘淸。芳草當蹊色。幽禽隔葉聲。松林極蕭灑。小坐亦閒情。</text>
<title>南麓曲宴賦詩 五月初九日</title>,<text>仲氏卑棲日。高堂反哺心。紅榴映玉斝。瑤瑟汎靑林。養已專城備。情惟愛日深。餘歡殊未極。華月上軒陰。辛丑五月上旬。携家侄昌大。出上東門。拜西溪朴丈於水落。仍拜明齋尹丈。晡時辭退。上亡友士安昆仲丘墓。暮向晦雲庵留宿。上人碧虛出見。十二日。凌晨發行。入藥泉書室。轉向回龍寺。訪泉石之勝。途中逢喜雨。歷入道峯書院。朴同年道彦來訪叙話。是日。大雨終日。溪流瀑肥。十二日朝發行。巳時到曹溪。瀑流大漲。爽氣逼人。與前日所見。頓覺殊絶。老僧環迎謂瀑水之勝。近來所未有云。仍坐石上。濯足吟詩。不知日之西也。</text>
<title>過藥泉書室</title>,<text>暮境辭經國。淸時事灌園。高風懷不見。喬嶽仰彌尊。堂閉琴書滿。山深草木蘩。從今出關路。誰復叩微言。相國暮年計。幽庄傍給園。經綸心已倦。丘壑道彌尊。隔戶苔泉滿。交簷夏木蘩。我來勤仰止。猶恨阻高言。昌大</text>
<title>道峯。用昌大韻。二首</title>,<text>入山探勝遍。歸路近重城。薄晩前村雨。終宵不肯晴。捲簾添樹色。欹枕閙泉聲。淸坐燒香罷。泠然世外情。蓮宇開香界。霞標認赤城。糾紛山左右。廻合樹陰晴。衆壑通雲氣。虛巖應水聲。玅觀羣有外。生滅了忘情。昌大名賢棲息地。寧國舊山阿。嶽色千年秀。谿流一夜多。居然懷往事。聊復發長歌。叢桂在空谷。攀援那忍過。歇馬參儒苑。披雲步澗阿。連峯雨氣合。萬壑水聲多。沂水懷琴韻。花源續棹歌。滯滛何所苦。吟嘯恣經過。昌大</text>
<title>步虛閣</title>,<text>王孫遊讌地。今復屬禪居。彈指繁華盡。傷心物色餘。巖花任開落。林月幾盈虛。獨有山僧在。多時話演車。複道梁王地。蓮宮惠遠居。歌鐘流水去。刱釋刦灰餘。服食仙期誤。周王佛力虛。居然感生滅。從爾問三車。昌大銀瀑曹溪路。相携小阮來。檻前飛急雪。簷外散輕雷。午睡從吾懶。淸詩任爾裁。芳辰不易得。松下久徘徊。危樓架雲壁。遶座瀑泉來。六月晴飛雨。連峯側碾雷。興連苕霎遠。騷繼小山裁。惆悵深林意。依然暝鳥徊。昌大人事有興廢。溪流無古今。昔年曾留宿。浪迹復登臨。寂寂幽花落。萋萋芳草深。悠然不知返。斜日在松林。衆水歸一壑。淸流撗古今。先師杖屨地。復此濯纓心。氣接高松潤。聲盤絶壁深。經邦前輩末。吾道只雲林。昌大咫尺凡仙隔。瓌觀浩不窮。泉飛橫素練。石老偃晴虹。絶景桃源勝。高僧惠遠同。從渠留後約。蓮社傍禪叢。客來坐石上。雙手弄淸波。末路思叢桂。初衣負薜蘿。雲林敵勳業。花鳥當絃歌。無限斜陽好。淹留且一哦。一水與天通。眞源了莫窮。半空飛作雪。初日照成虹。尺步炎寒變。羣崖散落同。王孫臺榭古。山桂長新叢。昌大人世屢興歇。高臺千古心。雁池流水在。雞犬彩雲深。春桂騷人㤪。風欞過客臨。老僧談故事。歌管逐年尋。昌大</text>
<title>存窩宅修稧 二十日卽仲氏生朝</title>,<text>稧事當弧夕。終南雨氣澄。超然遺世慮。莞爾對心朋。佳句才全退。深杯病未能。居然感慨係。西嶽憶秋燈。</text>
<title>送杆城李使君 寅熽</title>,<text>杆城古勝地。太守更風流。養有珍甘備。公無簿牒留。春深謝公屐。月滿𤃡湖舟。異日尋眞路。琴樽共唱酬。</text>
<title>送高城尹使君 坪 丈之任</title>,<text>使君有仙骨。分竹卽烟霞。幾邑曾遊刃。玆行且煉砂。訟▣▣▣▣。▣路入暝砂。大家東征近。詩成咏棣華。</text>
<title>把陶堂十詠 幷序</title>,<text>吾友兪君道叔甫。甞築室於永山之陽。愀然有終焉之志。生平慕陶靖節之爲人。名其堂曰把陶。又取歸去來辭中尤會心者十事。各賦短律一首。寓其尙友之懷。因以自娛。而思與朋友共之。要余一和。累書不已。其志可謂勤矣。玆忘續貂之譏。庸替停雲之思云爾。歸田樽有酒。始覺幽懷伸。欹枕南窓下。長爲遯世民。右南窓寄傲西疇好雨至。土脉正肥柔。農人方有事。持粟買耕牛。右西疇有事巖上無心出。林間自在留。吾心亦無係。與爾共沉浮。右出峀孤雲擾擾百年間。人世良獨難。不如倦飛鳥。栖在一枝安。右知還倦鳥歸來三逕晩。高詠對前峯。獨有孤松在。盤桓手自封。右撫松盤桓植杖田間路。持鋤去草根。哀哉夏畦子。揮汗心徒煩。右植杖耘耔閒居講敦睦。世故超喧聒。連床話終夕。餘事君休說。右親戚情話無絃琴在堂。萬卷書推案。偃仰聊忘憂。胸襟日蕭散。右琴書消憂長嘯倚高丘。餘音散林莽。坐久悄無人。焉知我某甫。右登臯舒嘯臨溪意轉幽。扶策向何許。沉吟覔佳句。盡日忘歸去。右臨流賦詩</text>
<title>書回龍上人詩 幷引</title>,<text>余生平愛道峰水落之勝。而未知有回龍寺也。歲辛未夏。因晦雲僧碧虛。始聞其水石之佳而往從之。洞府幽靚。林木環合。一道飛泉。瀉出于層崖之間。隱隱有環珮響。心甚樂之。始信前聞之不虛也。遂成長律一首而歸。無何。虛上人訪余於洛西弊廬。偶得三淵詩。持而示余。依韻和之。仍書前所得者。以塞其意。法界淸凉地。騷人漫浪遊。無山非絶境。有水卽飛流。花落禪初定。雲歸意自幽。秋來留後約。魚鳥記吾不。</text>
<title>次韻徐四佳梅月堂四時景。有懷淸寒子。</title>,<text>水落山中趣。聊憑禪卷知。前賢曾隱晦。此地久棲遅。詞伯傳筒事。僧徒聽偈時。百年遺像在。淸節映來玆。</text>
<title>壽席。敬次存窩韻志喜。十二日壬申</title>,<text>穪觴東閣日。献壽卽敦親。樹影濃低檻。花香靜襲人。從知便養備。更覺主恩新。至願於斯極。秋來且乞身。慈氏初度會。退行於五月十二日。宗叔遠卿丈。仲氏存窩公。家姪昌大及內舅李高靈丈。內弟進叔尙胤氏。柳從兄羕卿甫同會。終日歡而罷。翌朝還京。昌大落後。留三日而歸。</text>
<title>李參判 慣 丈輓詩 二十六句</title>,<text>延平是間氣。隻手扶天紀。協贊中興業。朝野有所恃。餘徽在長身。凝然棟樑器。公車久屈迹。下邑仍顚躓。鸞鳥棲枳棘。伏櫪愁騏驥。囊錐易末見。壼鉞歸歷試。受知聖明主。進擢恩數異。京兆曾亞席。水部俄佐貳。旋膺捴戎權。與聞廊廟議。輿望日隆赫。聖心頗眷委。時事屬嬗革。浩然歸桑梓。新開綠野堂。荊樹相依倚。那知轉眄間。人事有悲喜。纔聞孔懷痛。忽驚哀訃至。驚號瀉一哀。惝怳如夢寐。小子托世好。夙忝升堂誼。特被眷愛深。高山久仰止。中歲接芳隣。幾許杖屨侍。華燈鬪棊夜。綺筵穪觴地。逢塲輒盡歡。百年長如此。浮生不可常。短期悲逝水。傷心撫陳迹。萬事嗟已矣。烟江釣石寒。月榭淸塵閟。㷀㷀棘欒痛。叫苦惟血淚。山川敻且脩。一餞違蒿里。千行感舊涕。洒向南雲寄。</text>
<title>壽席敬次存窩詩 九月十二日。設小酌。</title>,<text>近邑分憂日。高堂献壽觴。幽篁生晩籟。新菊逗秋香。激越歌喉轉。蹁躚舞袖長。留歡繼淸夜。銀燭爛輝光。</text>
<title>頒勝 癸酉</title>,<text>初從漢宮出。知是越羅裁。彩脚迎春動。金花奪造開。新粧應鬪巧。故事爲鷁災。拜賜千官喜。天香滿袖廻。</text>
<title>祈穀</title>,<text>斗極回東北。蒼龍尾正中。先王重穡事。元日祝田功。穆穆知誠至。冥冥有感通。仰看歌鼓腹。太史奏年豐。</text>
<title>大慈山房占韻漫賦 七月旣望。同仲氏訪彦暉于山房。</title>,<text>[本文缺]胡乃棲棲久。禪房行逕深。林颸秋捲暑。山氣夕生陰。屢空誠吾道。常存只此心。淸溪延皓月。襟抱孰余欽。存窩</text>
<title>張淮安 善冲 丈挽詩</title>,<text>伊昔中興初。谿翁爲領袖。文章黼黻才。勳業經綸手。公惟昆弟子。嶷然風骨秀。師承有淵源。學業已成就。中經沁州難。杜門仍自守。一卧數十年。係望蒼生久。寧期遭遇晩。睿眷頗隆厚。封還在銀坮。献讞當秋部。朝野想風采。庶幾施抱負。行泥古亦然。排根困乳臭。時命苟如此。自靖無㤪咎。小子升堂久。間昔仰山斗。龍門忝受知。床下頻承候。溫溫厚風雅。未甞見有皺。憶昨黃花節。高堂置樽酒。公時命駕至。綺筵許坐右。厖肩與踈髯。曄名霜松茂。豪談間淸譃。洒落如發蔀。絃歌永此夕。不辭同濡首。擬奉百年歡。祝公喬松壽。那知俛仰間。山屋隔宵晝。徒然撫陳跡。萬事嗟已謬。慘淡西郊路。風凄日瀏瀏。元龍湖海氣。欝抑閉荒莽。存亡臨穴痛。有淚傾林藪。平生肝膈語。九原知也否。</text>
<title>大殿端午帖 丙子</title>,<text>佳節天中至。祥雲繞禁林。壽籌添彩縷。和韻叶瑤琴。德與宮衣穪。恩從法洎深。君王常鑑古。何必進江心。又夏曆當初暑。羲爻過正陽。三宮和氣遍。香醞薦蒲觴。</text>
<title>蕩春臺口號 送仲氏於碧蹄舘歸路小憇。○丁丑。</title>,<text>嶽色春俱晩。泉聲意共遅。排愁從酒凸。耽賞任筇移。好雨初晴後。濃花未落時。佳期那易得。隨處有新詩。相携入小洞。仙境近重城。細草添新綠。遙山倚晩晴。芳辰吟嘯興。異域別離情。賴有杯中酒。何須促去程。</text>
<title>尹參判 搢 挽 戊寅</title>,<text>魯西盛儒化。東表穪濂洛。淵源有自來。世傳元祐學。公惟濟厥美。少小資薰炙。明睿天所得。觸理紛縷釋。丹墀早對策。華聞日輝赫。論思卽經幄。獻替仍諫席。榮途在眼底。雅志存丘壑。急流思勇退。六丁挽不得。滄桑古亦然。世道屢嬗革。要津任傾奪。末路多寵辱。夷然卧衡茆。成毁付蕉鹿。明廷奬恬退。貳卿㱕陞擢。圭組視土苴。老去心愈確。完名保晩節。淸操勵渝俗。昔公與先君。兩姨爲伯叔。親愛若同氣。相親俱莫逆。小子夙趍隅。受知自丱角。悠悠數十載。人事易變易。新經蓼莪痛。孤露餘殘殼。豈無願言懷。悵望山川隔。適分湖郡符。相去僅一宿。回思去年秋。林泉訪幽築。怡然笑相迎。解榻仍具食。山窓秉明燭。萬籟俱閴寂。傷時痛擊節。話昔悲塡臆。申申警咳語。流出自肝膈。祝公期頤壽。永侍函丈側。明徵本無定。德門禍仍酷。俄聞歌叩盆。倐爾傳易簀。殘生失依仰。士林興嗟惜。全歸古所難。在公又何戚。睠焉耆社會。屈指盡凋落。琴書問無主。蕙帳音塵閴。擇兆近桑梓。遠日聞已卜。永孤臨穴痛。存亡負冥漠。</text>
<title>沈敎官 鳳瑞 內挽 庚辰</title>,<text>繼饋穪賢淑。宜家更嗣徽。承顔曾玉節。置膝卽銅闈。</text>
<title>朴西溪挽 癸未</title>,<text>世道入衰季。名利紛汩喪。權門有機關。䆠情多風浪。决性饕富貴。滔滔迷所向。獨有西溪翁。超然遠世網。翁惟名父子。受氣卽奮爽。揚庭正紳笏。士林頗想望。銓司一秉筆。詞掖曾掉鞅。爭名異所好。一壑成長往。志操勵敦確。襟懷抱夷曠。時事屬嬗變。黨議相推蕩。要津任傾奪。禍福隨影響。夷然卧蓬蓽。成毁置相忘。抽身蠻觸外。托意羲軒上。淸朝眷耆卲。峻秩歸殊奬。軒冕付土苴。端居視天壤。探頤在墳典。優遊足頤養。文章是餘事。筆力姿奔放。牛耳望已屬。藝苑推宗匠。睠彼維楊東。水石窈而廣。地僻無人居。荒烟迷灌莽。公時杖藜至。結茆依孤嶂。山耕有稻秫。園植資栗橡。大隱豈在深。闤闠僅莽蒼。斐然韋布輩。束修依函丈。師承易成就。接武登金榜。憂患始識字。晩節罹詆謗。時議極吹覔。聖恩寬炎瘴。小子追先好。宿昔高山仰。托契二郞賢。風義以相尙。有時拜床下。岩岩瞻氣像。油然笑相對。解榻傾家釀。披襟仍抵掌。吐論英音暢。家貧道則亨。年老神逾旺。祝公期頤壽。永言侍几杖。忽報凶音至。心神久惝怳。十載峩洋痛。到此重愴悢。寂歷故山空。猿鶴愁蕙帳。泉流響幽咽。巖峀氣悽愴。卽遠已有日。遽迫蒿里葬。係官違執紼。哀詞替薤唱。</text>
<title>統軍亭。次息庵韻。甲申</title>,<text>任重叨持節。才微愧挈甁。壯懷頻看釖。春望獨登亭。接地胡雲黑。沿江鬼燐靑。徒然增感慨。天醉幾時醒。</text>
<title>妙香山。書贈繼什老釋。</title>,<text>佛影名庵子。高僧繼什居。峯巒有太白。衣鉢自淸虛。水與禪機靜。山將世味踈。今來聽法偈。吾欲謝簪裾。</text>
<title>養窩遷葬挽 丁亥</title>,<text>鰲城是間氣。隻手扶倫彛。聲名泰斗齊。事業鍾鼎垂。賢孫更趾美。蘊藉金玉姿。少也志道學。日夕以孜孜。潛心究墳典。探溯殆無遺。踐履篤淵氷。窮格分毫釐。幽獨得肆地。危微未分時。加工正在此。謹嚴能自持。平生尊庇術。耿耿扶國危。應擧豈干祿。薄䆠非救飢。中年莅二郡。悃愊推事爲。淸朝眷耆德。栢府佇羽儀。奈此時不與。通才不究施。驪江賦濯纓。素履無磷緇。昔公與家仲。至契同塤箎。從遊夙欣慕。依仰視嚴師。弟畜荷愛深。殊奬兼良規。浮生悲契闊。聚散若星離。沉吟代木篇。悵望停雲詩。憶公宰湖右。啣綸過縣治。琴軒秉明燭。對榻論心期。那知轉眄間。一疾竟難醫。親知痛失聲。士林興齎咨。明徵本無定。天道莽難知。屈伸理不爽。承家有佳兒。弱冠魁大科。三十卽褰帷。追榮及泉塗。食報如鑽龜。悠悠十年中。人事遆懽悲。鹿車舊已輟。龍釖今相隨。公山卜新兆。舊墓將遷移。山川阻歸路。無計哭靈輀。哀詞相歌虞。有淚空漣洏。</text>
<title>又次守約 己丑</title>,<text>酷受淸潭勝。重來更會心。未知泉壑響。爭似管絃音。乘興寧辭遠。尋眞不慊深。多時成宴坐。斜日在前林。</text>
<title>松潭 庚寅○洞名松石</title>,<text>松潭世不數。棄置誰復省。樵牧日相尋。蒿萊又蔽梗。我來始見之。一壑頗幽靚。雲霞入冥觀。環珮來靜聽。石白疑鋪雪。潭淸若磨鏡。亦有尋丈瀑。爽氣猶凌競。况經潦雨餘。淸駛勢奔逬。移時澹忘歸。洒然神魂醒。那知莽蒼間。有此淸絶境。凡物有遭逢。顯晦豈非命。古來賢達人。草澤藏名姓。</text>
<title>曹溪號韻</title>,<text>庚寅夏以情勢難安寓居薇村六月十九日大雨快晴。與從侄昌朝，李生芳叔乘興。訪曹溪觀潦瀑。泉流淸壯。爽氣逼人。與前遊賞。頓覺殊絶。暇日携童冠。苔溪步屧過。穿雲山翠重。經雨水聲多。觸境仍佳句。臨風一浩歌。休言歸去事。爭奈勝情何。名亭依梵宇。扶策偶經過。幽事塵中少。閒情物外多。山花替錦繡。泉響當笙歌。莫道斜陽暮。其如霽月何。</text>
<title>南上舍 克寬 哀辭 甲午</title>,<text>宜春晦隱翁。是我平生友。晩來得三兒。箇箇蚌珠剖。其長最競爽。丱角見英秀。相國撫愛深。置膝資善誘。薰炙有淵源。學業日以富。弱冠登上庠。聲華滿人口。益礪承家志。冀展華國手。美疢崇勤學。形觀漸尩瘦。沉淹六載餘。猶不廢硏究。論著千古事。庶幾垂永久。爺孃適在遠。病革不相守。獨有穉弟在。醫技未及奏。琅琅臨絶語。有意終未就。奇才若淹識。菀抑嗟莫售。卽予旋奪之。玄機莽難叩。而我謂若翁。愼勿過悲疚。洪匀播萬彙。淸者鮮完厚。美玉多傷缺。芳蘭易凋朽。叔寶與居實。俱未得其壽。茫茫大化遷。萬期同夜晝。彭生及貴賤。畢竟歸一臼。所以達觀者。穪賞東門叟。况君非少壯。相看老白首。一朝悟大夢。哀樂復何有。推生慰孝思。達理護兒婦。以玆塞其悲。不識當理否。</text>
<title>南進士 克寬 內挽 乙未</title>,<text>有鳥生丹穴。雙棲琪樹叢。齊飛光燦燦。得意鳴雍雍。將期養毛質。羽儀南薰風。半夜天雨霜。疾風愁梧桐。䧺飛入雲霄。杳然尋無蹤。孤雌守故林。血淚霑雙胸。寧憚碎錦翼。泉下期相從。一死諒非難。所貴在從容。娉婷衆雛寒。寥落舊巢空。居然有相感。賦此哀其窮。</text>
<title>種蓮</title>,<text>物理有循環。臭腐化新奇。糞壤産玉花。朽枿生靈芝。芙蓉本亭亭。托根在汚池。苟無封植力。何以得扶持。宅後有方塘。微碧當軒墀。蒲蓮種不遂。只得漾漣漪。人言水太冷。所以不蘩滋。或慮少淤泥。培養失其宜。於焉命僕夫。輦輸塡空陂。終令水土均。荷種隨手移。明年始抽笋。枝葉何參差。束立千百柄。冉冉香風吹。嫣然吐天葩。一笑呈姸姿。露翻綠傾盖。日射紅暎肌。微風淡蕩後。細雨空濛時。高吟好拈筆。淸坐宜睹碁。能令魯莽地。變作蘩華資。人功奪天造。財輔在設施。爲學亦如此。觸類可傍推。寄語年少輩。愼勿自棄爲。</text>
<title>嬪宮挽詞 戊戌三月十四日</title>,<text>靑松家奕舃。東表卽塗莘。德業留餘慶。徽音啓後人。嘉祥徵夢寐。令聞洽宗姻。聖簡歸賢淑。輿情頌孝仁。負玆仍歲月。鳴珮向晨昏。詩禮明修閫。蘋蘩佐薦禋。歡承兩殿喜。惠覆六宮親。玉軆憂諐度。丹誠祝代身。高襟殊望切。寶婺忽精淪。紅蜜嗟無驗。瑤輧遽返眞。沉哀纏貳極。深悵結重宸。缺月銅樓晩。柔桑繭館春。金堆占吉宅。鳳翣戒靈辰。紀美宣章煥。揚休冊諡新。先陵瞻密邇。佳氣繞氳氤。記昔舟梁歲。叨爲蕫役臣。嘉儀渾如昨。舊迹奄成陳。白首餘衰涕。恭霑祖道塵。</text>
<title>敬次賜儒川君貂裘御製韻</title>,<text>甞藥憂虞積。蠲疴術業精。方應祖華扁。誠亦感神明。賜翰文奎動。頒裘暖霧生。東宮穪慶日。屈指侍延英。</text>
<title>謹次藥院宣醞志感韻</title>,<text>黃封宣藥院。懽意霈雲天。幾日憂忘食。今宵喜失眠。殫誠應篤摯。奏技亦專精。御殿知非遠。何當近席前。</text>
<title>李水原叔謙輓 壬寅</title>,<text>而我與夫君。世誼兼姻婭。情好非一端。臭味如啖蔗。肝膽兩相傾。志不變趣捨。中年居巷北。隔垣連池榭。賞花芳園春。觀棊淸簟夏。歡然不知倦。漏盡燈仍灺。憶昔同爲郡。分竹在湖左。公餘簿領閒。興來頻命駕。高詠謝繁絃。秉燭供淸夜。離合苦無常。怳若春夢罷。念君生世家。趾美能負荷。高才屈左符。能事止郡課。剸煩輒刃解。剖疑如的破。䧺州與劇邑。令聞頗騰藉。驊騮服鹽車。杞梓抛崇廈。別業在龍淵。投紱成高卧。良田足稻秫。曠野饒桑柘。臨池碧藕香。倚檻淸湍瀉。酒賦破岑寂。歌管消閑暇。千秋樂志論。前後不是過。同歸有宿約。累書長勸我。世紛苦牽挽。有志嗟無那。回思去年秋。訪我薇村舍。把臂仍驚喜。不啻烟霧墮。逢別太忽忽。倐如飛電乍。忽報凶音至。驚號淚盈把。睠彼幽棲地。閴寂虛堂鎖。落月照棊榻。凝塵滿書架。壽筭過古稀。官威躋卿亞。江湖享淸福。䆠海逃刑禍。優遊保晩節。浩然歸乘化。顧此趍營輩。能不顔如赭。路遠違臨穴。永訣孤漬炙。千行感舊涕。寄向西風洒。</text>
<title>黎眉騧</title>,<text>古語蓋有之。相馬失之瘦。東郊病瘡者。豈有龍媒偶。中年得濟駒。薄蹄兼短脰。人言駑下姿。百無一可取。適分湖郡符。牽來入官廐。三冬善刷養。厚其蒭與豆。毛質倐已變。頓覺殊前後。淡白鬒尾鬣。矯矯風骨秀。習步官衙上。頑鈍猶依舊。一夕乍騫騰。步趣中節奏。非唯走滅沒。馴擾無其右。疾雷在其前。安然無决驟。世人愛疾足。德性多不售。投紱入銀臺。鎭日仕卯酉。園陵幾陪駕。曉漏頻聽漏。霜蹄無一蹶。愛養十載久。房精忽承天。不復章臺走。猥荷剪拂恩。崇顯官兵部。郵人擇上乘。日繫門前柳。執輿駕高衢。驕騰時矯首。須臾忽驚躍。半塗仍顚仆。幾危幸得甦。閱月資鍼炙。向使吾馬在。御橜復何有。追思服勤勞。不覺淚盈袖。人物亦皆然。同舍同一臼。淮陰辱市井。季子困妻嫂。方其得意時。炙手爭輻輳。幾箇岩穴中。枯死經綸手。金臺廢已久。誰復事擁箒。居然有相感。聊且吟短句。</text>
