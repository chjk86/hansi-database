<title>擊棹歌</title>,<text>寒露夕降。萬木微紅兮婆娑。白石齒齒兮秋潔。蘭棹溯峽兮水生波。山日渺渺兮西入。陽鳥叫雲兮南飛過。欲捨舟而登陸。雲滿路兮嵯峨。念余芳歲將晏。倚松檣兮長悲歌。</text>
<title>惜春賦</title>,<text>歲旃蒙之孟陬兮。余遘痬于床袵。遂纏肓而結髓兮。歷七旬而惏懔。默孔禱以靖俟兮。佇厲吉之有時。瞻景光之汩淢兮。奄三春之將隳。心愴悢以㫌搖兮。嗟百憂之來縻。久余園之未闚兮。非董相之下帷。良朋忽其日踈兮。咀孟氏之新詩。遠碩師而倀踽兮。毒斐然之成章。念昆季之多睽兮。撫姜被而摧傷。伊定省之久曠兮。淚淋灕以承眶。不聞韶而爽味兮。不毅養而內逼。顝煩毒而離玆兮。魂悵惘以靡悅。齊億變之非難兮。哀芳歲之不吾俟。㯮蘭裳而未服兮。委瓊纕之旖旎。義路遠而渺渺兮。仁居高而崔崔。戒余駕而將征兮。振余珮而將躋。指神聖而擧趾兮。準精微以爲期。結繇摯而與仇兮。拜輿尼以求師。冀玆道之峻楙兮。臨九成而揭維。苟中情其好此兮。雖沛顚猶信修。何富貴之堪䂓兮。豈貧賤之足羞。慶誓心以百結兮。要死日而後已。矧吾身之藐爾兮。禀玄靈以備體。戴至圓而履至方兮。摽中立以胤天。本余性與天同妙兮。無錙銖之或諐。兩儀爲我魂魄兮。五行爲我臟腑。乾坤爲我呼吸兮。巽震爲我喜怒。三光爲我眡眽兮。四序爲我斡嬗。江海爲我榮衛兮。山嶽爲我輔權。北陸爲我背兮。南涯爲我腹。其理旣同兮。其心同德。忽紛糅以升降兮。又太虛而靚寂。鼓橐籥以噓吹兮。倐爲晝而爲夜。物沄沄而棋錯兮。固萬變而萬化。知崇天而與幾兮。棅吾心以測彼。約方寸而無形兮。羌沕穆其不二。昔伊祈之巍巍兮。允則天以爲聖。彼辛受之惑惑兮。惟慢天以肆狂。顧厥初之降衷兮。無賢愚而豊嗇。旣形立而欲汩兮。有姤嫮之分域。怕竦身以惕若兮。懼同蹈于蹻蹠。奮余力以遂邁兮。敢怠荒而自畫。及鶗鴂之未鳴兮。庶脩名之可立。何病疚之侵尋兮。㑋獨守此屛堗。心因憂以轉荒兮。簡籍匥以飼蠧。愍余志之蹉𧿶兮。慨春華之虗度。神莫莫其高驤兮。感節序而難憀。時日月之在胃兮。節方届乎季春。眄戴鵀於桑顚兮。覽化鴽於荒畛。啓靑戶以靜觀兮。動明庶乎林榛。鳥鳴雌而嚶噢兮。草羅生以扶踈。相衆葩之揚芳兮。忻造化之自如。白常白而紅常紅兮。徵一理之不忒。苟無菸䓃於冬凝兮。豈春煦而敷葉。美夜陰以根滋兮。姱朝陽以條暢。悟二氣之相須兮。孰介立而獨成。諒天時之多感兮。物有觸而機鳴。筠篁擊而動韵兮。倉庚遻以載音。惟禽樹猶如此兮。而况覽物而傷心。足踟躇以徘徊兮。攬杜若而三齅。拂虞淵之靈曜兮。俾勿迫乎西峀。尙此日之懸車兮。幸余年之未暮。庶艾疾以飄擧兮。將浣纓乎蒙浦。且俯昂而太息兮。撒往牒以冥搜。悚幾希之至戒兮。揖浮雲之玄言。旣博文以約禮兮。追四勿於魯淵。盖明誠之雙用兮。吾有聞於參伋。顧努力以日孜兮。踵前脩而跂及。亂曰天生地養人最貴兮。受命于帝靈萬彙兮。如其不愇禽獸歸兮。昔我先民垂炯訓兮。曰利與義分蹠舜兮。玄運日月悲急景兮。疾病脩短聖不怲兮。忝先惟恫修名令兮。吾雖不敏請玆敬兮。</text>
<title>次韵幽懷賦</title>,<text>於皇天之降衷。靡高明而賤卑。惟惻隱與辭讓。及羞惡與是非。諒吾心之固有。紛競喪之可悲。故濂周之炯誡。曰善惡之在幾。奉斯言而周旋。將奮志而高追。刊余骨而默識。終不羡夫輕肥。撫前脩之遺則。攬道德之玄微。纗芳若以製裳。綴幽蘭以爲衣。臨長飈以揚烈。慨知己之世希。自邃古而皆然。竊㣼悼乎吾私。策騏驥以高騖。歷敻路之險夷。噫憑心以朅來。庶仗道以扶持。曜𧨈爗其西征。咨踆烏之難維。情絓結以眇眇。依往牒以抽思。昔仲尼之耿光。衆薆然而蔽之。環車轍於六漠。竟櫝玉以來歸。騶聖翼而振紀。賴萬世以尊師。慶文運之阨灾。極塗炭于秦隋。迨伊閩之羣龍。牖吾民以繩䂓。發敬義之幽指。追子淵之有爲。何淆俗之宕冥。存榘度而背違。理無往而不復。繼而作者其誰。記斯言於千一。竚來哲以相遺。顧余生之愚蒙。捲山潛之攸宜。</text>
<title>秋夢賦</title>,<text>天運迭代以榮凋兮。人情感物以憂喜。蕭慄若身之上浮兮。孰使余悽愴而不自止。余寄身於他鄕兮。遠親懿其三百里。固無時而不悲兮。矧秋日之摧委。夫寒霜隕地。皛氣橫空。砌滋黃菊。岸有丹楓。凉風振柯。暝烟生屋。水色如天。山容若濯。病葉摵其辭榦。羣雁賓而齊翔。肌膚色燥而氣溫。精神外收而內藏。余乃靜爾長懷。怛然興歎。一氣收斂。萬物歸根。胡人生之多艱兮。曠溫凊其今幾時。背龍門而南望兮。雲杳杳以障之。謂升高之可幾兮。初陟阜以登山岑。目長矚而不轉兮。但白日之西沉。於是惘乎徐歸。心焉如醉。以手蹙頤。倚壁而睡。精靈通於寤寐兮。魂耿耿而遐征。登北堂以周旋兮。襲慈訓之琅琅。撫余頂以與言兮。何汝行之不迅。悲年歲之不可住兮。譬長路之騰駿。顧會合之何時兮。曷不念乎此日。掩余涕以欽承兮。言入耳以諄切。跪欲陳此惆悵兮。恐慈顔之不怡。離懷湛湛。若春冰澌。左提兄弟。右撫童兒。團圓一室。酬酢千歧。晤語方甘。曾未盡辭。飄風忽其吹帷兮。蟋蟀鳴以近床。夢蘧蘧而旣覺兮。恨秋夜之未央。于時缺月啣山。參斗正橫。輾轉思惟。忽若有亡。嗟乎精氣注凝。魂魄交控。心居于中。所思成夢。事之善惡。如響斯應。儻余言之莫信。請於玆乎取徵。</text>
<title>自沙川上京。謹次季父別韵。己酉</title>,<text>故園重把袂。回首惜相離。我去當春暮。春歸是後期。</text>
<title>呈季父</title>,<text>鳥啼簷下樹。花落小窓前。溪水繞庭去。靑山入夕烟。</text>
<title>謹次季父下示韵</title>,<text>鴈帶秋光去。那堪夢亦稀。獨立斜陽外。回頭淚滿衣。</text>
<title>山中卽事 庚戌</title>,<text>木老靑霞濕。山深白日長。向夕風微起。梨花滿院香。</text>
<title>雊澤旅舍。上季父案下。</title>,<text>千里家鄕魂夢遙。碧烟夜鎖雲山月。雲山月明雲水深。輕風掃烟淸光發。淸光發兩相思。桂樹搖月寒入骨。寒入骨愁未歇。山中薜蘿秋堪卧。欝金美酒新香滑。歸去當尋雲山曲。籐杖草鞋共勃宰。雲山一作白雲</text>
<title>秋日有感</title>,<text>丈夫平生恨。逢秋轉覺深。心期元在國。非是但山林。</text>
<title>呈季父 辛亥</title>,<text>新年同聚咲言日。庭畔綠荷未茁芽。春晩異鄕相憶久。垣頭紅杏下殘花。</text>
<title>春日書懷</title>,<text>松陰開卷對。長與古人親。走葛剡爲筆。飛花掃作䄄。聞多當富貴。心正卽經綸。窮達何須問。身閑卧一春。</text>
<title>呈季父</title>,<text>結屋深山在翠微。松陰長掩小柴扉。牧童初覺林邊夢。倒載黃牛月下歸。久絶吟哦矣。今承盛索。敢此效上。要得貝句耳。因是而抑有惑焉。前引程子爲據。猛加禁止。乃反欲和送何也。固知不能久守此戒矣。程子說爲學者妨工耳。今也不然。無所用心。而性情之辭。又從而絶之。不可也明矣。故不知吾輩直守夫子猶賢乎己之敎。未知如何。想爲之一粲也。</text>
<title>謹次季父寫懷韵</title>,<text>利門名路莫須營。滿架經書了一生。淸泉白石俱餘事。偏着此心便起爭。</text>
<title>敬次伯氏山齋韵</title>,<text>幽人夜讀書。玉爐香烟起。山深月在庭。露滴秋雲裏。</text>
<title>歸白川。謹次季父別韵。</title>,<text>獨抱離愁向白川。北風飛雪更彌天。樽酒重逢知不近。夕陽歸思極茫然。</text>
<title>謹次季父讀羲經韵</title>,<text>案上唯留古聖經。此心收得自惺惺。山中本是無多事。靜裏方能養性靈。</text>
<title>崔友進吾 與齊 勉我勤事擧子業。戱以此謝之。壬子</title>,<text>時艱旅思益悽其。世事如今可已而。問君紫陌朱門貴。孰如泥中曳尾龜。</text>
<title>三月與宗兄直卿 榦 昆季。初見南溪朴先生。還別後以詩相勉。兼呈季父案下。</title>,<text>金風已換節。歘已飄井梧。南回望故國。愁緖爭來紆。念昔槽溪遊。槽溪地名。昔歲與季父遊此。 共携探秘區。歲周別離後。苦憶心自痡。懼負策勵意。欝悒抱深虞。反顧二十年。往事增嗟吁。恭惟諸君子。骨氣超凡夫。弱冠便志學。羞向風塵趍。斯文煥白日。豁坦開道途。門戶在遺經。進循追程朱。着脚初艱步。久自無所拘。皇天生萬物。百責萃于吾。怠惰不知慮。禽獸何以殊。念玆須努力。宅心期不渝。何時連床榻。討論與之俱。年歲不吾與。日月客中徂。凉天崢寥廓。秋氣透肌膚。雲山長入夢。悵望空踟躕。淸坐對黃卷。幽鳥窓前呼。書此寄同志。聊以勖吾徒。</text>
<title>偶吟</title>,<text>獨抱遺經傍月看。此中閒意向誰開。悠然坐對天光淡。長恐浮雲一片來。</text>
<title>助浦旅舍</title>,<text>寂寂一茅屋。蕭蕭秋藥欄。他鄕來助浦。故國憶雲山。故里有白雲山。 月白夜燈冷。天淸庭樹寒。客心聞蟋蟀。終日閉柴關。</text>
<title>山中記見</title>,<text>僑居堪寂寞。秋草閉柴扉。雨後蟬聲壯。山中客到稀。流川穿斷峽。飛鳥向斜暉。坐聽樵歌近。家童步月歸。</text>
<title>悲秋</title>,<text>時節感人意。田園禾已收。寒聲生古木。落日對新愁。野色望中盡。秋光天外浮。長吟倚松栢。露滿江之洲。露滿江之洲。一作霜露滿芳洲。</text>
<title>雨後春事 癸丑</title>,<text>踈烟一帶鎖江村。處處春風酒滿尊。庭草夜來微雨過。新芽徧吐舊年根。</text>
<title>贈海上人 二首</title>,<text>譚玄一夜滌塵襟。寥落江天月欲沉。明朝送爾穿雲去。別後浮蹤何處尋。靈鷲山中始識面。遠來相問意良勤。世事卽今多薄隘。同君携手棲烟雲。</text>
<title>與具禹卿 夏柱 分韵得然字。各成一律以贈之。</title>,<text>與君淸夜語重玄。此意從來淡似禪。同逐白鷗西海曲。復開黃卷北窓邊。游心古學長睎聖。回首神山骨欲仙。靜坐方知天理妙。化他査滓氣超然。</text>
<title>禹卿余僚壻也。隨外舅同在金川郡。六月余捲家東歸。禹卿送我鵠嶺之下。意甚勤厚。賦此留別以勉之。</title>,<text>山帶微烟雲籠月。薰風入柳千絲綠。客中情素向君說。夜半罇前同促膝。眼落滄海派流濶。氣磨雲山戈戟列。心大方知天地窄。感來還覺塵世薄。幾日携手又南北。去留懷思豈終極。遠來相隨鵠嶺宿。慇懃此意誠感激。靑眼重對洛中約。別時勉君須努力。</text>
<title>秋日歸庭偶吟</title>,<text>秋風八月序將闌。親舊相逢對笑顔。松老溪邊蒼蘚合。楓明岸上白雲寒。十年奔走風塵裡。一室歸來水石間。日晏晴窓書史在。淸宵月色更堪看。</text>
<title>呈南溪先生 幷序</title>,<text>從先生遊。歲將再周。而氣質昏濁。無少開發。心常愧懼。昨敎義利之說。深有感激于中者。實是死生之惠也。何幸如之。謹以拙辭。粗效微衷。毋以文陋而略其意幸甚。飮河歸去處。灑落却忘飡。四子開心地。一針下頂門。諄勤義利說。感激死生恩。不發仍中道。欲從奈氣昏。</text>
<title>與諸叔父，宗兄直卿同會。以病旋歸。凂呈一絶。甲寅</title>,<text>擧業元吾所羞穪。無將得失費經營。反身自有寬閑地。一頃靈田瑞糓平。</text>
<title>春三月。余旅食靑陽長生里。人有言山之東有石菖蒲者。遂携往觀之。愛其靑貫四時。根不帶塵。故手採而歸。種于白雲之下。遂書一絶以記之。</title>,<text>松陰翳翳覆淸磵。手把菖蒲石上栽。卽今天地皆塵沒。獨愛靈根不帶埃。</text>
<title>春日寄謝李東老 壽箕</title>,<text>獨向晴堂午睡後。閒將周易點朱砂。東風巧染池邊柳。春雨新粧砌上花。宿霧初開看遠樹。斜陽欲盡見歸鴉。靜中消息無人間。唯有山陰舊酒家。</text>
<title>春日遠眺</title>,<text>幽居寂寞少塵思。手揭蓬簾壁四通。綠楊欲舞風先起。曉日初騰洞若空。山中病客無爲事。溪上春花自在紅。白雲何處堪高卧。回首名區桂樹叢。</text>
<title>旅思 三首</title>,<text>自我離膝下。月魄再欲生。定省此久曠。那堪游子情。未暇憂空橐。只願軆永寧。右思親我季客西州。方余南爲時。伯兮復東征。嶺路正險𡾟。坐撫姜肱被。何當再會期。右憶昆季來日兒初生。荊妻未離席。忽此遙家室。旅懷自難適。信云無疾病。何須歎離別。右戀兒</text>
<title>閔窮</title>,<text>門前大道正如繩。左右挺松老蔭淸。可憐一夜風吹雨。泥道摧松草滿庭。</text>
<title>九月二十三日。夢到一村。村家數三相比。景甚蕭條。入一茆舍。有一華髮老人。云是濂溪周先生而衣冠儀形。仿佛若圖中所見。坐致敬肅。酬酢頗久。覺而有感。仍詩以自警。</title>,<text>嗚呼營道周夫子。博約二程接聖傳。夜夢如何操杖几。諄諄誨策來吾邊。</text>
<title>次伯氏幽居韵</title>,<text>邇來多病逢迎。終日終南相對橫。門外客稀秋草沒。樹梢風冷露華明。何能揮手歸高隱。可愧將身逐世榮。時事卽今艱苦足。下帷還幸此書生。</text>
<title>讀大學有感</title>,<text>自遠先王澤。淳風乃爾孤。當時憂孔孟。千載見程朱。邪說旣云熄。斯文遂以扶。奈何今世士。中夜反迷途。是我將遺籍。嗟嗟歲月徂。</text>
<title>夜卧呼韵</title>,<text>夢回旅館夜悠悠。庭樹蕭蕭落葉秋。中宵念到風塵裏。㓒室憂時欲白頭。</text>
<title>三田渡旅舍</title>,<text>漁村處處夜燈朙。月上寒山木影凉。少焉月落燈火滅。卧聽長江下灘聲。長江一作江水</text>
<title>李上舍必益。與同鄕士二十二人。請嶺人郭世楗罪。反被竄謫。余以一絶嗟之。因示其同事諸友。</title>,<text>聞說誅奸計未收。還將遷客海天頭。朝來寄語同心子。道不能容不是憂。顔淵曰不容何傷。不容然後見君子。末句云云。盖是何傷之意也。</text>
<title>立春日。寄李士夏 晩昌。○乙卯。</title>,<text>久此衡門掩。論文戀故人。自怜憂病汩。日覺枕衾親。庭院猶飄雪。乾坤又見春。遙知君架上。寒梅香正新。</text>
<title>題春帖</title>,<text>人皆祝我致崇官。却怕崇官伏禍端。不如歸卧千峰裏。滿壑春光仔細看。</text>
<title>感懷 幷序○三首</title>,<text>楺窮居無聊之中。讀權石洲鞸所爲感懷詩者。用韵淸雅。托意深遠。固非世間俗子所能及。未甞不三復歎玩。想見其爲人。然竊病其憤世疾俗之心勝而處窮守約之意少。故朝夕諷詠之間。不思淺陋。遂步其韵。略道素志。又以告諸同心之友。幽居此寂寞。白日生東林。濯足寒溪流。歸來松樹陰。披襟坐靑莎。上有謠春禽。山風左右來。木葉皆淸吟。天地眼中大。何以慰我心。高高太行山。磨雲勢谺嶔。湟湟巫江水。噴薄龍居深。自古志士淚。所以沾衣襟。吾生獨抱膝。長吟靑海潯。黃虞久已歿。大地成陸沉。移家近白雲。結搆山之岑。書史案上積。其中開古今。得失君莫論。不如酒一斟。凉風一夕起。白露生芳菲。幽人對之歎。惜此蘭蕙幃。歎惜問爲何。衰暮隨草腓。嗟嗟潘南翁。指我道之微。庶幾追明訓。有若寒思衣。此日難再得。努力肩曾思。明德本中和。徧滿根與枝。所以宥坐器。溢虗俱成欹。珍重晦庵子。顧爲斯民悲。誅鋤釋老氏。大道遂以依。遺編幸今存。歷歷可尋推。鷄鳴起爲善。死已吾所宜。</text>
<title>漢陽逢春憶家鄕</title>,<text>誰意庭闈此久離。來時落葉沒苔磯。遙憶故鄕窓外事。春光應着早梅枝。</text>
<title>自衿陽歸汪林作</title>,<text>聞說衿陽古仙窟。偶然乘興獨來尋。春歸冠岳雲如畫。水滿盤塘柳似金。石路無人留獸跡。山前有寺聽鐘音。趍庭此日還催馬。薄莫知應到汪林。</text>
<title>憶天磨舊遊</title>,<text>昔歲天磨遊。名山幾入夢。重尋在何時。最憶朴淵洞。</text>
<title>沈君徹 俔 示以其所與任上舍元耉氏酬唱詩數篇。強要次韵。忘拙凂呈。</title>,<text>閩洛遺風寂寞空。擬鞭愚鹵繼前蹤。提撕㝡仗良師力。觀感還多益友功。但把明誠循路序。無將榮辱閙心胸。故入寄我瓊琚句。二子文章逼雅風。</text>
<title>春興 八首</title>,<text>茱萸花三月天寒草未芳。茱萸一樹倚墻黃。病卧七旬今始起。強來扶杖賞春光。杏花茱萸落後杏花開。閑裡春思漸看催。夏來不有堪餐實。未必慇懃手自栽。桃花樹下成蹊顔色夭。紅紅白白兩相交。借問東方曼倩子。眼中何者是蟠桃。梨花小園珍果最梨樹。綠葉參差間素榮。邇來轉厭紛華態。獨愛玆花淡世情。萱草種此堂前萱草叢。吐芽春雨滿庭中。解使悄悄還坦坦。消憂全勝醉矇矓。柳垂柳陰陰月欲沉。長絲低拂碧苔深。有風時動無風靜。始信乾坤自在心。枸杞荷鍤閑來理藥圃。爲栽枸杞徧東籬。寒採實根溫得葉。四時何日不相宜。松幽居物色定誰最。賴有高松翠北園。縱然自是凌霜節。須待春風長子孫。</text>
<title>江村暮雨</title>,<text>繞窓山翠滴微微。薄暮風波打釣磯。漁子繫舟江畔柳。急收魚網雨中歸。</text>
<title>江村卽事</title>,<text>夜看前村白靄微。月明垂釣坐苔磯。定知水冷魚難覓。山影滿江故不歸。</text>
<title>歸歟曲。贈徐子和 文淑。</title>,<text>歸歟歸歟吾黨士。携手隨我歸林谷。不見高堂蜘蛛絲。昔日門巷車闘轂。不見靑山白雲封。古往今來同一色。歸歟歸歟莫還來。山鳥山鹿勝俗客。</text>
<title>次宗兄直卿江村韵</title>,<text>草草西江寓。寥寥俯渚烟。飢鴉噪古木。野雀下荒田。對境誰同賞。看書也自眠。思君還獨詠。詩興滿江天。</text>
<title>過斗尾阪有感</title>,<text>二水之源北異南。遠來千里此同襟。去作王城控帶勢。世間誰復體玆心。</text>
<title>南溪先生遭世險艱。避寓龍門山下。余往拜之。賦此以呈。</title>,<text>先生僑舍住楊根。盈架詩書樂不諼。萬壑千岑無物我。白雲蒼樹一乾坤。斯文未喪將何在。此道雖窮豈是昏。却咲年來蚊蚋閙。高吟終日對龍門。</text>
<title>大霧吟</title>,<text>紅旭高堂豁望眼。恠哉谿壑忽生雰。須臾籠盡千山去。南北東西揔不分。</text>
<title>六言</title>,<text>潺湲溪水一壑。寂寞巖花數叢。山窓朝日初映。幽人睡起矇矓。</text>
<title>衿陽道中</title>,<text>隔岸靑烟望似嵐。遙知村落在山陰。芳草夕陽眠野客。任他征馬自西南。</text>
<title>秋雨歎</title>,<text>八月天將降潦雨。先是旣已謠商羊。風驅密雲忽滿天。白晝黯黮迷四方。滴瀝寒聲自東南。怳如鐵騎紛騰驤。先鋒初入西園樹。踏蹃松栢翄栘楊。空中飛灑懸長瀑。乍看平陸江流汪。天網不收地維淫。浡浡波濤懷山崗。終南太華小隝嶼。踔躍鯨鱷呼獝狂。蛟螭蕩穴驚䢔遝。鳳凰失巢高飛翔。屋舍雉堞盡流離。生民漸與虫魚傍。黿鼉生竈長子孫。龍蛇産毓蟠棟梁。蒼莾田野但沙石。更無稷黍與稻粱。吾聞上世不破塊。五穀豊登民煕康。所以周家風雨調。至德懷遠來越裳。洪水堯時再于今。神逵敻邈仍難量。洛陽少年憃且妄。欲向狂瀾徒手障。闐闐雷霆怒玄冥。似進不進還彷徨。天地日以趍墊沒。坐使戎毒流諸疆。力綿才踈但酷𩈢。起坐昒昕愁未央。嗟乎安得神聖若夏禹。再叙九疇昭前光。</text>
<title>九月初一日。獨登東山。</title>,<text>秋聲起樹端。萬壑自紅葉。晩來上翠微。石路蒼苔合。</text>
<title>初三日。觀穫于白雲里。</title>,<text>秋陽靜淡淡。翔雁亦嘈嘈。炮却黃雞子。兼將白黍醪。興來石上坐。閑看田中勞。仍憶今年旱。農夫不厭糟。</text>
<title>偶步外王父九日韵。奉呈宗兄直卿。</title>,<text>黃花開盡雁流哀。驚起人間日月催。中宵屈指平生事。空送年華每不廻。</text>
<title>二十二日。別尹大卿 夏明 到銅雀津。冒雨南渡。回寄大卿。</title>,<text>朝出西門九月秋。復隨寒雨共登舟。千山木落雲容淡。萬里風高帆影浮。回首終南看漸遠。留情洛社舊從遊。知君此日讀書處。精舍深深意更幽。</text>
<title>次宗兄仲固 栽 韵</title>,<text>三千世界凈無埃。獨立乾坤混沌開。歸來一笑秋山裏。月露團團雲滿㙜。</text>
<title>再酬前韵</title>,<text>中歲誅茅逈𡏖埃。萬松蒼翠一扉開。待得君家新釀熟。月明携上白雲臺。</text>
<title>又用嘈字韵</title>,<text>歲月已云暮。悲虫床下嘈。客懷看月色。寒意典村醪。晩得閑居味。遂無形役勞。願依顔氏學。且不恥糠糟。</text>
<title>宗兄直卿來示李友必益韵求和。忘陋凂呈。</title>,<text>慚不平生李子尋。慣聞名姓慕傾深。向來一奏人皆誦。字字忠君愛國心。</text>
<title>傳聞北來消息。吳兵已收武昌。蒙古且起。知胡運就訖。周室再昌有日。喜甚以此意次宗兄仲固示韵。</title>,<text>眞人起白水。恢復舊山河。將士雲雷動。乾坤感慨多。義聲高日月。玄德人謳歌。附鳳非無意。其於賤遠何。</text>
<title>陽智道中</title>,<text>隔山烟起認村家。度盡一山又一山。西山初看高落暉。尋到東山吐銀鐶。</text>
<title>牛谷旅舍憶昆季</title>,<text>離家怊悵客他鄕。獨卧寒山憶弟兄。殘雪曉窓聞鳥語。鳲鳩何事更悲聲。</text>
<title>歲暮憶家鄕作</title>,<text>夢隨歸思落沙川。歲暮情懷倍黯然。寂寞四鄰誰問我。凄凉一病欲經年。逈離兄弟知何事。揔爲飢寒若泛船。旁人且莫催春酒。獨向堂隅涕泗漣。</text>
<title>旅舍逢春 丙辰</title>,<text>身似浮雲無定所。意如流水向東傾。他鄕客裡逢春色。此日誰憐游子情。</text>
<title>春日次花潭韵</title>,<text>邇來掉臂遠矰綸。屛迹窮山不怨貧。萬壑風烟藏富貴。一床書史寄心身。欣將眇藐參天地。只得精誠動鬼神。世事悠悠無着眼。北窓高卧弄春人。高一作閑</text>
<title>初二日。追次唐人除夜韵。己未</title>,<text>坐挑燈火獨無眠。客裏情懷倍黯然。老去常思兒少日。明年還應憶今年。</text>
<title>見二毛有感</title>,<text>閉目端坐處。朝日照窓明。呼妻理頭髮。持梳忽大驚。借問是何事。白髮已數莖。屈指今年始卄七。此物胡爲頭上生。拔來示向我。歎息不休聲。聞此懷抱惡。強言莫傷情。脩短自有數。但恐死無名。顔回三十見二毛。千丈光焰人莫爭。我亦脩身師亞聖。期使聲名萬古淸。</text>
<title>贈友人</title>,<text>昨夜東風吹雪回。滿盃春酒興悠哉。山中無客來相訪。門巷深深鳥啄苔。</text>
<title>疊前韵 二首</title>,<text>落日孤村鳥雀回。岸臨溪水更奇哉。柴門處處山狵卧。一帶寒烟暗拂苔。崎嶇村逕夜深回。酒滿瓦樽正快哉。却嫌多事休畊釣。溪上漁磯半蝕苔。</text>
<title>龍仁道中記見</title>,<text>寂寂山村古木稀。夕陽殘雪掩柴扉。寺在翠微知不遠。一僧閑趁暮鍾歸。</text>
<title>正月二十四日。與李士秀 挺英 約會沂川。是日適大風雪。人皆勸我止行。旣與爲約。不敢不信。故匹馬徑到江上則士秀未至矣。遂寄宿村舍。明早以此相邀云。</title>,<text>有約沂川天正寒。獨乘風雪到江干。可憐多少村狵吠。錯認君來數起看。</text>
<title>二月朔日。與士秀入書院。焚香展謁。有感賦此相示。二首</title>,<text>瞻仰高山邈不攀。後人無復繼前賢。惟餘當日論心地。古廟香烟正杳然。古祠弘敞壓江邊。文敬高風㝡凜然。天理不隨人事變。春光依舊到沂川。</text>
<title>山行卽事</title>,<text>晩來乘興踏春行。山鳥驚人上樹鳴。杏花落盡桃花早。終日陽坡草自生。</text>
<title>春夜同宋叔古 廷奭 讀東坡詩</title>,<text>春雨泠泠雜春雪。半壁寒燈生暗烟。沉吟獨坐感慨多。四面無聲愁不眠。忽聞門前剝椓響。呼兒出迎嘉賓來。賓是何許者。宋君閑悠哉。手持坡仙一卷詩。聯床試讀三數篇。麗者如春花。淸者如秋蓮。坡仙去後無消息。惟有文字壽其傳。偏尋好處爭指點。却恨字畫多誤舛。誤舛宜可正。然後方爲善。蘇公正愁肝。詎敢容易選。想得當年下筆時。應有白雲飛來乎。門下四學士。又是才俊徒。傑句推庭堅。淸詞稱少游。其餘數子亦皆豪且奇。莫不匍匐如羣騶。紛紛此徒安足論。廬陵老夫亦已讓一頭。天生斯人不偶然。是知天意優文章。我生其後八百年。獨對遺編空歎傷。請君往寫此詩千百首寄來。使我神氣寒如霜。</text>
<title>見春雪有感</title>,<text>北風吹雲雲似墨。十斗村醪寒不敵。忽見空中點點白。疑是天上梨花落。前冬三月苦無雪。春來始得盈一尺。是知造化自謬戾。何關時宰調和力。田家莫說菑與祥。但在耕播修其職。皇天有道愛生民。豈必使爾俱轉壑。嗚呼。豈必使爾俱轉壑。</text>
<title>南川憶家庭</title>,<text>離家三月百憂纏。日望南天只自憐。歸思不知千里遠。朝朝夜夜在親邊。淸宵月色正蒼蒼。徙倚溪橋望故鄕。聊知今夜思歸夢。應逐春光到北堂。</text>
<title>村居 二首</title>,<text>垂柳門前春草深。一庭花落自幽吟。村醪醉過還無事。賸得光風吹滿襟。屋角桃花初拆脣。一枝裊裊不勝春。兒童未解田居事。終日窓前理釣綸。</text>
<title>白湖津上有感</title>,<text>世事邇來足慷慨。津頭今日更霑胸。風驅白浪聲連海。雲蔽靑天雨暗空。望裏峯巒皆秀色。就中幽鳥盡愁容。此江若解橫酒術。應到金陵咽不通。</text>
<title>奉贈士秀</title>,<text>君愛春山靜。我愛秋水寒。相逢還一咲。山水在中間。</text>
<title>偶吟</title>,<text>秋去春來揔不關。幾回花落又花斑。閑中點撿榮枯理。只在吾心利善間。</text>
<title>次答士秀</title>,<text>恠底人心此不定。忽爲焦火與氷寒。今來小學連床讀。至意丁寧敬怠間。</text>
<title>過長北村</title>,<text>叢樹陰陰夾路長。輕風時動草花香。山深水碧無人處。惟有幽禽弄夕陽。</text>
<title>田居</title>,<text>櫟葉初齊布糓鳴。野田春水正堪耕。村童曉飯驅牛出。不覺前山暝色生。</text>
<title>乘晩登後崗</title>,<text>短籬踈處菜花開。春思茫茫接草萊。無限風光看不盡。斜陽獨倚最高㙜。</text>
<title>次李士秀示韵</title>,<text>別來春已盡。回首不勝情。薄俗千蚊閙。吾心一片明。行藏知有命。問學未嫌精。眷愛淸詩在。迂踈詎敢寧。</text>
<title>再次士秀示韵</title>,<text>善惡元同行。其幾諒在情。莫愁心易怠。休道理難明。居敬要無斷。讀書必致精。若敎君不信。言語只丁寧。</text>
<title>禮山道中 二首</title>,<text>四月湖中路。薰風吹不休。春來芳草地。幾度使人愁。風吹征馬馬行遅。野草連山愁客路。東邊暗西邊明。欲雨不雨天欲暮。</text>
<title>用前韵和士秀。兼呈宗兄仲固。聊以解嘲。</title>,<text>山遇春時靜。水當秋日寒。莫言寒與靜。山水本無間。</text>
<title>懷李士秀</title>,<text>別來能幾時。春夏倐如鶩。天地屬又秋。禾黍稍堪摘。時運自推遷。人事還局束。大禹且惜日。吾徒曷不勖。憶我纔弱冠。猥受長者責。少日氣峻銳。自謂將一蹙。誰知病懶仍。呻吟長在席。于今七八載。依舊憃且駁。寤寐朋友賢。冀得彊輔力。君侯才俊士。志期誠非俗。乍回千里翔。惠然許共學。精微義理原。濶大仁聖域。良約結在心。距敢忘頃刻。吾聞鄒聖訓。利義分舜蹠。二者要分明。不明終迷惑。且聞晦翁言。知行如鳥翼。廢一而任一。不能蜚咫尺。敬又學之紀。古人尤毣毣。今世號爲學。尋行巧數墨。攘臂對衆說。獨居多不飭。而我亦如此。反躬故踧踖。悠悠歲月徂。少壯難再得。願向君子祝。莫憚煩箠策。相思不相忘。起傍西階夕。階下有淸水。水中芙蓉的。依俙若見君。不覺手摩拭。何日更連榻。罄此懷中積。夢寐欣有訴。覺寤嗟無覿。題此數句詩。再拜寄心曲。</text>
<title>黃武別宋爰玉 廷瑗</title>,<text>雁墮江干霜氣秋。水明沙白不勝愁。他鄕復有臨歧恨。悵望征塵獨上樓。</text>
<title>宿德峴村舍 庚申</title>,<text>路絶棧猶續。水衝石不降。春光浮遠野。夕照倒長江。斷岸藏鳴犢。踈籬出吠狵。山村無俗事。留客夜開缸。</text>
<title>曉坐聽梵音</title>,<text>披雲直上白雲隈。松檜陰中佛殿開。高僧誦唄無餘事。一炷淸香曉未灰。</text>
<title>楊君禮立皷琵琶能作古調。余自京城來洞陰。適値大雪。與宋叔古兄弟同登白雲賞雪。楊君亦抱樂器相隨山門數日。及下山罷歸。頗有臨歧之懷。僅以一絶略道眷眷焉。</title>,<text>數日行穿白玉林。雪峯雲壑共登臨。慇懃此後相思意。盡付琵琶一曲音。</text>
<title>雪後霽月如晝。幷馬馳歸。誠是一快。以此遍呈同行諸公。</title>,<text>山門三日會。凍雪掩禪扉。雲光收滿載。走馬月中歸。</text>
<title>次徽上人韵</title>,<text>禪房靜夜滌煩昏。卧聽幽僧說性根。天心定許埋塵跡。爲遣瓊氷餙厚坤。</text>
<title>人日述懷。寄李君輔 世弼。○幷序○二首○辛酉</title>,<text>第六句所謂誠字。雖若已兼勤字之意。而但誠字所包者廣。不如勤字之尤切。故特此更擧而及之。如何如何。朱子曰勤謹二字。循以上之。有無限好事。愚謂二字之中。吾儕之所可勉者尤在於勤。盖學而不勤則悠悠泛泛。終無實得之日。雖使講之明而說之詳。亦歸於空言而已。畢竟何有。是誠愚魯平生膏肓之病。而若存若亡。鹵莾滅裂。以至於今日者。正坐於此。故旣以自警。謹又拜獻于老兄。未知高明之意謂何。一粲之餘。幸有以回敎之也。病卧窮山歲又增。客心寥落對孤燈。中宵點檢平生計。三十年來底事能。癸巳至辛酉。居然卄九年。陳篇空寂寞。素志尙遷延。敬義要相濟。誠明不可偏。更將勤一字。寄語故人邊。</text>
<title>葛川道中</title>,<text>終日行行不見人。亂雲多處近黃昏。蕭然野雪踈林外。大吠烟生覺有村。</text>
<title>讀書長谷寺。晩登金堂。壬戌○二首</title>,<text>我來金堂寺。金堂自古名。砌破蒼筠出。簷虗白雲生。客心閑更遠。山磬暮偏淸。最愛吳生筆。丹靑滿壁明。寺壁有吳道子所寫佛眞。爲愛禪扉靜。携經意轉淸。夕簷虗籟動。殘壁佛燈明。樹有三韓色。山含萬古聲。夜來無一事。欹枕聽泉鳴。</text>
<title>夜卧聞飛𪕜</title>,<text>佛殿深深樹影低。雨添春水響前溪。鄕思惱人愁不寐。卧聽窓外恠禽啼。</text>
<title>觀佛書。示性海上人。</title>,<text>今年花發去年花。白白紅紅揔不差。莫言一悟庭前栢。風水虛空也幻魔。</text>
<title>雨後卽事 癸亥</title>,<text>卧聞簷雨響泠泠。芳草靑山幾寸靑。朝日照簾推戶見。夜來春色滿郊坰。</text>
<title>見枯菊有感 甲子</title>,<text>秋菊凌霜獨芳菲。葉瘁花乾亦一時。寧爲抱香枝頭死。不肎隨風落地飛。</text>
<title>十三日士秀兄弟三益。聯武叔 彦緯 來訪。仍相與留宿。鼂日道常 彦經，仲粹 彦純 又至。鼎峙譚文。靳靳可聽。顧今文體骫苶。諒有衰世之嘆。諸兄方撙銜萟苑。昂然有意反正。其蔇也可量乎。謹賦詩一律。以寓區區相勔之忱。徧呈僉案丐醻。</title>,<text>佳友聯翩夜煎膏。自慚踈劣間賢豪。北城秀色連天遠。南岳寒聲拔地高。語兼諧謔殊未了。文到雌黃竟難逃。從玆努力登壇事。政見僭哇盡伏弢。</text>
<title>箕城逆旅。上伯氏案下。乙丑○二首</title>,<text>馬首東歸雪滿城。不堪怊悵去留情。遙知今夜郡齋裏。獨對寒燈數客程。百里箕城三日行。却嫌歸馬太貪程。憧憧一念終難遣。輾轉床頭到夜明。</text>
<title>效輞川雜軆。送李使君子文 東郁 赴中和。</title>,<text>蓮幕南歸僅一年。銅符今又出西邊。京闕不堪千里遠。朋知咸惜一州專。凡事必須要正直。通才自是喜推遷。未能相送都門外。病裏情懷倍黯然。</text>
<title>廣陵途中述見</title>,<text>杼葉參差布糓鳴。野田春水正堪耕。村童放犢川邊卧。細草和烟燒後生。</text>
<title>題白雲精舍</title>,<text>春思依然起遠峯。澗邊淸坐蔭長松。數聲樵笛好相答。山外白雲千萬重。</text>
<title>贈南子聞 鶴鳴</title>,<text>春氣屬暄姸。迢遞起遐情。輕嵐樹外浮。嫩草階上生。思君到君家。頗聞弦誦聲。玄譚測神奧。妙理探幽冥。居然滯日夕。不覺暮色暝。窓虗月易入。山空松自鳴。羣動夜方寂。萬象靜始淸。林園旣爽塏。主人亦賢明。賞心兩難忘。永言托逢迎。</text>
<title>偶吟</title>,<text>身病交游廢。夢回枕簟凉。靜裏春光到。窓前草自長。</text>
<title>山居述懷 二首</title>,<text>幽居頗近壑。生涯寄採樵。蒼蒼叢薄間。春事日漸饒。緣谿踏芳草。穿雲度石橋。韶光未能酬。歸來正逍遙。月出夕烟白。露滴寒花搖。參差一樽裏。彷彿不可邀。臨階忽長嘆。含情向碧霄。白日隱巖窔。衆鳥喧林薄。玄琴向誰彈。淸醪空滿酌。今人多俗氣。古人不可覿。此意已難訴。戚戚抱心膈。借問千秋下。誰復知音客。俳佪夜未闌。玲瓏雲月白。</text>
<title>聞宋叔古，子淳 廷河。會汝霖 廷澤 宅打話。走筆戱呈。</title>,<text>春氣氤氳晩泊天。禁城烟柳正蒼然。知君會客茅齋夜。華燭芳樽共一筵。</text>
<title>次李仲粹韵</title>,<text>南陌春烟曉拂車。晩來鄕思覺些些。山中藥草堪同斸。溪上游魚可共叉。輕釣不須垂七澤。孤舟何必向三巴。從知萬事渾漫興。莫把銅津較若耶。些字訓少爲平。語辭爲仄。來詩所謂勞些却用仄聲。恐失照管如何。</text>
<title>敬次伯氏韵</title>,<text>遙憐西塞夢。迢遆故園春。報君無內外。努力化齊民。附原韵故國思千里。他鄕又一春。自慙爲縣久。無德及吾民。</text>
<title>宋叔古草堂。呼韵走題。</title>,<text>睡後無心卧草堂。亂禽當晝哢春陽。可憐深巷少人到。門外垂楊隨意長。</text>
<title>宋生璟深歎天地日月不少停息。而吾生也獨美衣美食。少而悠悠。老無所成。其言誠悽惋激發。有動於人者。遂賦此示之。仍用自警。</title>,<text>日月無停轍。乾坤不息機。何事參天立。徒然食復衣。</text>
<title>雨中以滯雨長安夜爲韵。賦此寄懷。五首</title>,<text>颵颵谷風吹。遏遏陰雲滯。美人隔南端。容服向誰麗。嫰色驕楊柳。淸香泛蘭蕙。時物易消歇。惆悵俯玉砌。白雪如宿昔。靑陽已晩暮。啾啾樹間雛。滴滴花底雨。韶光不可留。佳期難再遇。借問夸毗子。繁華幾時住。志士悲年邁。君子貴自強。斯道久難見。千載恨方長。盜蹠不爲壽。顔回豈是殤。勖哉吾黨友。愛此西日光。人心易眩瞀。世路良險難。鼠璞旣並寶。驥復同欄。紛紜眞僞辨。奰眉何時安。瞻彼雙飛烏。搔首發潛嘆。機詐多翻覆。精誠無假借。金石尙可透。人情詎難化。未聞反己求。徒見臨事訝。誰能化明燭。皎皎懸長夜。</text>
<title>夢龍岡</title>,<text>柳綠花紅自暮春。此時游子倍思親。始知魂夢無千里。夜夜飛過浿水津。</text>
<title>銅雀津寄友人</title>,<text>午出都城門。言邁過南陌。新荷逗雨痕。落花飛春色。呼船銅雀津。正値潮初落。長風蘯綠水。波影搖蒼壁。臨流嘆逝川。扣栧陶日夕。念我千里志。羡此涓涓積。人生須及時。美景良可惜。懷君復踟躊。江楓鳴謖謖。</text>
<title>直卿宗兄一日過我同宿。歎我負世間訾謗太多。仍言名者謗之囮。推說累累。明朝別去。余獨坐思之。莫非我誠意不到。未能取信乎人而然也。儘是自反處。作此見意。</title>,<text>虗名俱分外。疑謗捴自取。世間譊譊輩。多少向我厚。</text>
<title>自六月連旱。七月十一日。大駕親禱社稷壇。越一日甘霔大至。庶有昭蘇之望。</title>,<text>聞說桑林禱。虔誠若有應。天光纔黯黮。雨勢忽崩騰。四野愁全歇。九重喜更增。神功與聖德。歌頌媿無能。</text>
<title>雨夜有感</title>,<text>秋齋獨坐旅燈曛。簷雨泠泠入夜聞。庭草離披猶自綠。苑花踈泠尙堪纁。詩書有分空千卷。盃酒無情亦一醺。莫恠中宵三五嘆。天時人事兩紛紛。</text>
<title>昌陵齋居記實 三首</title>,<text>園樹沉沉掛女蘿。齋居寂寂少人過。風來庭院松聲逈。雨後溪塘秋氣多。蹔與兒童程課讀。復將書卷費硏摩。年來素志知何似。自笑郞潛鬢欲皤。獨卧孤齋月影殘。寢園寥落夢魂難。初秋樹色和烟濕。半夜泉聲透枕寒。聊得地偏兼吏隱。不妨心靜且身安。自憐親老家貧日。柳下何曾卑小官。戶外惟開一片地。堂前萬木簇如籬。秋生石獸莓苔落。風打珠簾洞壑悲。虗殿爐香寒食過。古園松栢夕陽遅。祠臣終日無餘事。只把詩篇詠聖慈。</text>
<title>李上舍武叔次老杜苦熱韵要酬甚懇。遂效顰。</title>,<text>今年七月尙埃欝。素帝功微愧不能。原明未必凌白日。永叔何由賦蒼蠅。方知火宅烘炎積。忽覺江樓暑氣仍。焉得白龍皮挂座。滿堂寒色却生氷。</text>
<title>二十三日。奉審園陵。</title>,<text>寢廟香烟鎖。園陵草樹凉。百年何渺渺。萬事已茫茫。玉砌虫鳴葉。空堂鼠走梁。祠臣今獨展。落日意偏傷。</text>
<title>七月二十七日。偶題昌陵壁上。</title>,<text>華山秋氣晩橫天。客裏寒聲忽暮年。風葉夜疑林雨落。淡烟朝看素縑連。傾磴絶厓藏別壑。翠松蒼栢掩高眠。邇來漸契環中妙。歲月悠悠任自然。</text>
<title>向夕散步齋軒。秋氣颯然。覺此歲已晩。有感短述。</title>,<text>唫詩秋雨後。扶杖夕陽時。石礙泉聲碎。山高月色遅。破窓林霧入。虗閣野禽闚。莫將頹墮意。容易鬢邊絲。</text>
<title>卽事 二首</title>,<text>秋氣正寥廓。物華堪自傷。片雲時送雨。漏日蹔窺床。野鵲爭巢譟。簷蛛得蝶忙。憑軒翻一笑。拍手向蒼蒼。譟一作闘。歲律行將盡。秋光日漸殷。草虫喧近壁。山䶂上枯枌。葉密斜陽隱。林妨晩靄分。夜風吹露墜。蕭瑟不堪聞。</text>
<title>贈人</title>,<text>並坐年華晩。雙吟景物幽。壁虫飢鳥接。園果暗鼯偸。雨過溪猶響。山深樹已秋。丹厓叢桂老。携手且淹留。</text>
<title>有懷</title>,<text>烟散孤村夕景催。雨收長渚汵雲堆。螢分夜色穿林照。葉帶秋聲落地哀。夢裏庭闈何日到。望中朋友尺書回。狂歌朗詠愁難盡。撥火燒鷄酒甕開。</text>
<title>僉叔父行次將向龍岡。過山外走人相報。卽出拜路左。班荊蹔話。計今日間當始達庭下。</title>,<text>獨滯空山晝掩門。忽聞山外過行轅。橋頭立馬言何盡。江上尋村日應昏。南國此時黃葉墜。北堂今夕彩衣翻。可憐迢遞關河路。來往頻繁只夢魂。</text>
<title>偶吟</title>,<text>溪雲入簾宿。寒虫近床鳴。蕭蕭一夜雨。萬木皆秋聲。年光豈長留。物色難久榮。陰陽互旋軋。寒暑相代更。陽華此消索。陰氣正崢嶸。幽人忽不樂。歎息未能平。</text>
<title>讀靜庵集有感</title>,<text>如今忍說當時事。千載空留北斗名。堂堂正學程朱嫡。斷斷孤忠稷契情。浮雲蔽日精光沒。陰鬼伺宵變態生。獨抱遺篇潛處讀。不堪哀淚自霑纓。頷聯用文集附錄中語。</text>
<title>季秋見紅蓼</title>,<text>一枝紅蓼出西墻。顔色分明帶晩香。由來花草知多少。幾箇凌霜闘菊黃。</text>
<title>秋夜睡起記見</title>,<text>萬竅無風夜色空。淡雲沉壑月生東。幽人睡覺開窓見。山在微茫銀海中。</text>
<title>偶吟</title>,<text>靜坐燈前萬慮空。好來涵養此時功。寂然不動惺惺地。軆驗吾心一箇中。</text>
<title>歸家</title>,<text>萬里秋光薄。千山木葉稀。菊花留數朶。猶待主人歸。</text>
<title>對書</title>,<text>獨坐空山裏。心閑無俗慮。時披古人書。書中有格語。格語不敢忘。欲從未知處。</text>
<title>題北磵石</title>,<text>行至北澗曲。澗水寒自綠。山日透玲瓏。林風吹寂瀝。沉吟俯明鏡。游魚時一躍。天機愜心賞。物我兩無隔。崖傾松倒根。草腓石露角。由來貴自然。經營何所益。山水有佳趣。佳趣在淡泊。徘徊不忍去。聊以留永夕。題詩諗後人。愛此磵邊石。</text>
<title>六言</title>,<text>夜靜松聲滿壑。山空月色盈溪。偶然步到林外。石路參差不齊。</text>
<title>別李仲心 啓英</title>,<text>故人忽向南天去。正値秋風月色多。洛東江水深千尺。添得吾君學海波。</text>
<title>敬次伯氏玉堂之什</title>,<text>禁城仙漏響寒天。詞客憂時夜不眠。珍重國恩知未報。莫爲容易賦歸田。『伯氏詩曰世事紛紛莫問天。玉堂寒夜耿無眠。踈慵忝竊眞堪笑。欠買東岡一頃田。』申學士叔開和什有云。思量萬事歸宜早。故里猶存種秫田。首兩句忘記。</text>
<title>與李士秀聯句</title>,<text>散步齋庭歲暮時。秀。 客懷悽切不堪持。直。 烟沉萬壑山光暗。秀。 雪滿千蹊月色疑。直。 寥落園陵瞻象設。秀。 玲瓏寢殿想威儀。直。 空虗賴有跫然喜。秀。 相對高吟慰所思。直。</text>
<title>夜坐聯句十韵</title>,<text>偶牽村酒向微醺。詩思催兼物色殷。直。 落日歸禽知舊道。晩天孤鴈叫離羣。秀。 長松百尺排寒雪。列嶂午尋出暮雲。直。 客裏逢迎欣解榻。燈前談笑細論文。秀。 幾年孤陋資宏博。今日縱橫列典墳。直。 同躡杏壇聞至訣。每從蘭室襲餘薰。秀。 道希先聖期無我。契托良朋賴有君。直。 莫恨潛郞違志願。勉圖需世展胷蘊。秀。 須將此事相加策。擬向斯文共樹勳。直。 聞說世間煩擾足。且當高卧絶塵紛。秀。</text>
<title>齋居述懷。聯句二十韵。</title>,<text>境僻人來少。秀。 山高日出遅。直。 幽禽鳴上下。秀。 老樹影參差。野濶天疑合。直。 雲飛石欲移。僧歸林外寺。秀。 漁躍檻前池。道德初心負。直。 文章宿計癡。驥騏千里志。秀。 松栢四時姿。學慕程朱學。直。 時逢堯舜時。愧無康濟術。秀。 欣有太平期。丘壑吾何樂。直。 行藏我自知。寧忘付畀重。秀。 終昧聖狂歧。先覺存遺訣。直。 後生奉大䂓。功夫居敬切。秀。 問學致知宜。陟遐須自邇。直。 爲兩必由錙。常懼半途廢。秀。 仍憂一簣虧。詩書欣尙友。直。 方寸有餘師。至道元非遠。秀。 要言本若卑。須加仁智力。直。 無負聖賢辭。郭外田數頃。秀。 床頭酒一瓻。生涯聊自足。直。 爵祿不須縻。秀。 這裏無窮意。直。 悠悠知者誰。秀。</text>
<title>聯句卽景</title>,<text>幽居景物轉奇哉。相對悠然望眼開。直。 白月當空光似晝。寒風捲地響如雷。秀。 蒼茫野色連天濶。喧動江聲觸石回。直。 更有甕頭新釀熟。不妨携手上高㙜。秀。</text>
<title>咏雪聯句三十韵</title>,<text>臈月之初二。直。 嚴風吹雪來。飄飄還颯颯。秀。 羃羃復皚皚。始訝梨花落。直。 飜驚玉屑堆。乾坤開寶鏡。秀。 山岳築瓊㙜。海岸明塩積。直。 機邊素練裁。澗溪藏舊缺。秀。 草木掩陳荄。飛鳥忘巢宂。直。 遺蝗解蟄坏。孤松靑獨秀。秀。 雙壁白相猜。皛氣排囪闥。直。 寒聲匝斗魁。逕埋迷遠近。秀。 林淨絶塵塺。眼泠滋陰液。直。 神淸出溘埃。最憐梅吐萼。秀。 偏喜酒生醅。三白呈豊瑞。直。 羣腓獲重培。田家喜氣溢。秀。 騷客逸思催。隱几沉吟久。直。 廵簷散步纔。柴扉晝不闢。秀。 樵路夕方開。灞上蹇驢駕。直。 山陰短棹廻。負暄鮐背穩。秀。 當月鶴眠哀。却憶袁安卧。直。 空懷正叔陪。何嫌越犬吠。秀。 且快蔡鵝豗。跡詑龍門賞。直。 詞慙兔苑才。呼童掃竹塢。秀。 喚客對金罍。汲井琉璃破。直。 掇薪琬琰摧。煎茶烟一抹。秀。 引酌醉雙頹。屢歎貂裘薄。直。 頻挑獸炭灰。文章恣討論。秀。 談笑雜諧詼。娓娓涌如水。直。 啞啞喧似雷。交情期莫逆。秀。 壯氣覺仍恢。勝事因佳境。直。 良遊並瓌材。居然幽興足。秀。 坐翫手承頦。直。</text>
<title>偶吟 丙寅○二首</title>,<text>闔闢天無事。氤氳氣有功。自憐年未暮。不復夢周公。萬事皆無爲。四時亦不知。好看微雨後。春意滿花枝。</text>
<title>奉別上使南相公 九萬</title>,<text>男兒此日肎安居。相國重乘使者車。自有精誠透金石。應敎忠信及豚魚。東歸冠盖三秋後。北望遼河萬里餘。莫恠書生多忨慨。臨歧欲語淚沾裾。</text>
<title>贈別戶部侍郞崔汝和 錫鼎 使燕之行</title>,<text>夫子從遠役。握手臨路逵。燕山萬里在。別意擧參差。雲寒薊門樹。雪凝遼河湄。王事屬靡盬。行邁不暫遅。辭令賴秦晉。文章動華夷。忠敬尙可勉。珍髢安所施。書生有膽氣。欲吐先涕垂。願言千載下。努力繼范蠡。</text>
<title>丁卯正月望日。讀書有感。示閔彦暉 以升。○丁卯。</title>,<text>行年三十五。於道一無聞。尙冀桑楡計。低頭讀古文。</text>
<title>次彦暉示韵</title>,<text>新花方吐萼。乳鳥自呼羣。春心隨處足。何待躡天根。</text>
<title>寄別士秀隨春府丈赴咸陽</title>,<text>聞子將圖南。彩服陪朱輪。洛江氷初釋。嶺路樹已春。悵望音塵濶。何以慰故人。只願崇明德。歸來輔吾仁。</text>
<title>春日乘興獨往。登山臨水。嘯詠終日。新紅滿樹。嫰綠初齊。一丘一壑。無不可意者。不覺有製荷攀桂之志賦詩。二首</title>,<text>湛湛春風麗。馥馥春花香。林園日以佳。欣然帶韶光。禽鳥相和鳴。草木漸舒長。靜觀天地間。生意方洋洋。安得賞心友。對此共揮觴。花凋風易凄。美景難再芳。閑來理芒屩。杖策登山椒。上有千里雲。下有千丈條。春光入遠野。景物一何饒。濯足臨淸流。披襟向碧霄。淵靜游鯈躍。草綠山禽謠。淸風松樹間。回轉合韶簫。怡然顧林壑。引酌且自陶。幽情愜冥賞。靈境絶塵囂。願言寄此間。躬耕樂舜堯。</text>
<title>記田夫問答</title>,<text>野行逢田夫。下車前致意。昨者好雨來。田疇多喜事。汝麻日以長。汝麥日以穟。儻得今年豊。聊可慰耘耔。田夫向余言。豊年非我喜。前秋幸告歉。頗蒙貸委積。我恐年豊日。鞭促到膚髓。况有積歲逋。那能一朝備。猛政烈如乕。惡吏暴似鷙。寧向室中餓。不願獄裏死。余聞此言苦。歎息增涕泗。三代去已遙。惠澤今誰施。却爲田夫語。且須勤子耜。朝廷有美意。肎虐汝輩矣。</text>
<title>擬古 二首</title>,<text>登高騁遠眺。春氣一何深。陽坡麗日暾。蒼然見天心。撫化情無極。覽境興難禁。援琴撥數響。千載有餘音。蒼藤結我屋。白雲爲我隣。山中有餘樂。靜者得其眞。寂寂明窓裏。開卷對古人。鄒聖及魯叟。一一皆可親。大訓聞養氣。妙訣獲求仁。願言鏤心肺。努力追後塵。</text>
<title>懷士秀</title>,<text>昔時君別我。皓雪正紛飛。今日我思君。綠草已芳菲。我留悵無適。君去久不歸。看書獨抱疑。譚道孰證違。惟有三五夜。明月共分暉。情懷徒耿耿。魂夢亦依依。何時對靑眸。鷄黍與君揮。</text>
<title>雨後登東山</title>,<text>雨後山中春氣好。晩來登眺詠而歸。紅花暖映靑莎發。黃鳥偏傍綠柳飛。一抹村烟生暮郭。數聲樵笛弄斜暉。慣知此理元無間。處處悠然興不違。</text>
<title>觀鷄鷇</title>,<text>說文曰雛雞子也。能哺食曰鷇。自食曰雛。半世求仁昧指南。但將經籍費硏尋。偶然今日看鷄鷇。始識程門旨訣深。</text>
<title>述懷謝呈彦暉</title>,<text>朱明倐已届。斯歲亦四月。顧我平生志。蹉跎到今日。自笑功名際。低頭故出沒。之子自可人。相逢心膽徹。訢然謝町畦。引之置朋列。彈琴奏綠水。開口唱白雪。縱橫發經籍。討論同頑頡。精意測幽冥。妙理探高絶。我是他山石。子爲懸圃質。玄黃互參差。文采相磨切。昔聞麗澤義。今知斷金說。昨者寄詩來。感激勤啓發。共保歲寒期。並駕追賢達。迢遞萬里路。星光幾推軋。芳辰不久延。天飈易蕭瑟。趁節稅歸鞅。及時攀𨓏轍。區區仰三益。勉焉庶自竭。</text>
<title>將進酒</title>,<text>草虫宵鳴秋氣生。玉宇迢遞天河明。窓前碧梧葉。隨風飄蘯落中庭。人生百年能幾時。不如當尊醉昏冥。笑脫華簪換美酒。欝金初發香滿觥。鋪以九華之瓊筵。侑以六合之雲韺。幽仙羽客之韶容。靑娥玉女之和聲。更起勸君君莫停。泗水無波武夷空。君胡爲乎獨自醒。</text>
<title>送朴士重 萬鼎 赴務安 幷序○戊辰</title>,<text>余於客冬。忝官金吾。士重亦繼至同席。甚相樂也。士重今乃得縣印綬而南赴錦州。噫以士重之才之世。撙銜靑雲之衢。孰能先者。顧世之人。方設町畦以相待。使士重沈淪下縣則爲可恨也。今於其行。非直有惘然惜別之思已也。旣士重要余贈言。贈言仁者事。余何敢焉。然握手臨歧。情不自已。遂贈以古體五言詩一首。詩云乎哉。聊以寄意。孟夏氣尙凜。陽華未全舒。夭桃花落後。柔桑葉展初。之子忽遠征。南冥路千餘。專城喜願愜。離庭悵音踈。官程不可淹。夕飈飄征裾。分手我延竚。停驂子躊躇。目斷南雲逝。心念東里居。平生白雪曲。晩得子和予。譚玄衆理析。論交兩襟虗。靑天一片月。綠水數朶蕖。渺渺冥賞寄。淡淡幽懷攄。浮榮世間樂。莊生蝶夢蘧。自從託逢迎。恨不接里閭。如何別我去。使我抱長歔。賓鴈正北翔。爲我數寄書。</text>
<title>金吾遍呈同僚諸公</title>,<text>自慙踈劣廁羣英。聯步金吾若弟兄。慣識當官皆有責。肎嫌隨處各殫誠。人人只合推心待。事事要須順理行。金石從來猶可透。世間何者不如情。</text>
<title>卽事</title>,<text>西山小雨送晩凉。綠蘋紅蓼滿池塘。兒童㝡解閑居事。帶濕移花近草堂。</text>
<title>季夏將晦。溽澇彌旬。草木多萎黃。一日雨收氣淸。微風颯至。病葉蕭蕭而下。草虫動股。霽月揚輝。憀慄然若有秋意。</title>,<text>葉落知秋近。虫鳴覺夜長。靜中無俗慮。凉月滿虗堂。</text>
<title>次南相國贈韵</title>,<text>十年門下最承恩。行役區區敢憚煩。公爲聖朝憂社稷。我將嚴命出都門。傾厓絶壑靑天小。老木荒藤白日昏。此地相隨還獨去。去留情抱不堪言。</text>
<title>新安驛館有感</title>,<text>午到新安蹔憇鞭。偶將遺卷對前賢。地名千載相同處。瞻仰高山倍黯然。</text>
<title>贈穩城使君朴休卿 慶後</title>,<text>萬里來游萬水陽。主人眉睫氣浮黃。杯盤促膝還同席。書劒登樓卽異鄕。嶺樹秋風官路遠。塞天明月客愁長。臨歧且莫傷離別。自是男兒志四方。</text>
<title>鏡城寄贈朴休卿，李子文。</title>,<text>異鄕奇會偶然諧。驚喜茫茫意更悽。休令風流吾所愛。文兄才調世無偕。燈前共話情何極。別後相思夢也迷。回首豆江行漸渺。不堪斜日下西階。</text>
<title>別鏡城判官洪日進 受漸</title>,<text>昨朝離子文。今日別洪君。處處成離別。傷心塞北雲。</text>
<title>富寧路中。題兄弟巖。</title>,<text>奇哉彼兩石。雙峙立途邊。自古嘉名在。如今恠語傳。一經眞偶爾。再覩豈其然。行役雖微事。勞休盡係天。</text>
<title>路中奉懷南呂 聖齊 兩相國</title>,<text>北望羣山在。東臨大海流。海深山萬疊。無限此離愁。</text>
<title>行到吉州。主倅閔涵令公舘待極厚。又追到城津送別。意甚慇懃不可忘。賦此相贈。</title>,<text>他鄕幸荷主人欵。談笑欣然共酒缸。山舘夜凉霜墜席。海門風急月舂窓。悲秋皷角還千弄。侑客笙歌只數雙。此意慇懃誰更識。卧聽孤鶴叫前江。</text>
<title>城津洗劒亭</title>,<text>城津名勝最吾東。八月登臨錦樹中。壯勢遙連關海濶。危亭平壓水天空。雲生蓬隝千層碧。日出扶桑萬頃紅。北望胡山何處是。匣中雄劒氣如虹。</text>
<title>過望雲亭有感</title>,<text>望雲亭在草原郵舘。朴學士泰維所作。思親游子去何處。秋日荒城木葉稀。回首望雲雲不盡。故山歸夢亦依依。</text>
<title>典設司直廬作</title>,<text>吏隱從來覺日休。此心隨處儘悠悠。雨聲冷落高齋夜。霜氣分明小苑秋。潘岳無端成白首。季鷹何事憶孤舟。官閑賸得閑中趣。卧到西窓曙色浮。直廬阻三面。只有西窓受日。高舂始見曙色。</text>
<title>申執義申執義 命圭 挽</title>,<text>重如山岳直如松。先輩惟公世可宗。栢府風霜猶激切。玉堂詞翰每從容。蹉跎末路驚三虎。慶善名家有八龍。欲薦生芻嗟未得。不堪哀淚自沾胸。</text>
<title>宮怨 二首</title>,<text>昨夜寒霜下玉京。樹梢風葉盡秋聲。丁東禁漏三更月。獨倚紗窓無限情。獨對歸鴉掩淚痕。此心非是妬承恩。宮苑無人春草綠。不堪今日又黃昏。</text>
<title>秋雨</title>,<text>冷雨廉纖歲律遒。曉來寒色滿高樓。庭前落葉蕭蕭下。山外輕烟淡淡浮。蟋蟀已看床下入。兒童漸向日中遊。病夫別有傷心事。虛度光陰卅六秋。</text>
<title>哭李載叔 堉</title>,<text>方子南遊日。是余北邁辰。往來纔兩朔。奄忽隔千春。洒涕湖山外。傷心漢水濱。爲緣投分厚。素識作人醇。美質藍田玉。高蹤陋巷賢。㓒雕寧欲仕。原憲自甘貧。豈意烏餔子。翻辭鶴髮親。音容猶宿昔。事蹟已烟塵。倍覺天難詰。還疑梦匪眞。路賖違執紼。痛哭向蒼旻。</text>
<title>新元寄黃子褧 爾章○己巳</title>,<text>中宵默坐感懷生。歲月無端卅七齡。潦到小官吾趁卯。追攀末路子同庚。早衰潘岳頭全白。相對嵇康眼自靑。從此各須勤着意。免敎虗得丈夫名。</text>
<title>疊前韵</title>,<text>當年恨不學長生。華髮如今媿鶴齡。滿架有書堪敎子。資身無策屢呼庚。春來豪興新醪白。歲暮襟期老栢靑。爲是莊周齊得喪。世間譽毁揔虗名。</text>
<title>次子褧夜直韵</title>,<text>玉漏催鳴近五更。直廬凄冷伴燈明。智珠自向圓中轉。活水還從靜裏生。萬事默觀皆有理。四時相拶本無聲。憑君莫信人心凈。動處要須檢七情。活一作慧。子褧詩有天心凈處人心凈。不待靈丹保性情之句。故末句云云。</text>
<title>又疊前韵次子褧</title>,<text>慣聞南汝有黃生。責沈多年識暮齡。筆勢縱橫同柳子。文章爾雅似唐庚。魚遊剩覺頭成素。鵬運行看背負靑。分外浮榮非我願。莫須相對祝功名。來詩有從古大才皆自用。莫歎今日晏功名之句。</text>
<title>題利仁郵館 二首</title>,<text>春雨霏霏春草萋。百花深處曲欄低。夢回孤館無餘事。林外山禽滿意啼。春芳經雨色萋萋。松影參差竹影低。驛亭終日無人到。惟有黃鸎相對啼。</text>
<title>次朴季淵 融</title>,<text>當官須盡責。濟物卽爲仁。苟得人相信。從知德有隣。</text>
<title>次季淵示韵 二首</title>,<text>三十年來擿埴行。空敎遺則卷中明。庭蘭剩覺滋難殖。野草方知燒易生。敬義夾持心自正。陰陽相濟氣還平。感君高意翻堪咲。爲學何須更急名。來詩有益彰名之語。獨坐山齋窓欲明。月光林影兩蒼蒼。此時眞意方淸凈。何處浮心却闖生。好向夜中看氣像。更來朝後察存亡。誠明事業君須念。這箇機關未易行。</text>
<title>對三角山有感</title>,<text>剗却華山第一峯。撑將宇宙幾秋冬。風磨雨打知何事。更洗精神十倍容。此詩聞朴士元被栲作。</text>
<title>雨中偶吟</title>,<text>雲黑前山雨急飛。風號林木水飜磯。莫嗔終日聲喧聒。却勝人間說是非。嗔一作嫌</text>
<title>閑中感興 五首</title>,<text>短墻頹處棘籬踈。纔得僑居半畒餘。一笑歸來饒興味。滿窓風雨卧看書。偶然僑屋在東臯。當戶南山氣色豪。閑來不管春眠外。永日和風一枕高。臣罪如山死亦輕。聖恩寬假只刊名。歸來剩得閑中趣。種菜澆花足半生。課童敎子心方切。賣馬求田計亦新。除是世間無一事。故人於我不須嗔。閉門終日鳥相呼。樹影參差夕露濡。晩捲葦簾樓上坐。一聲隣笛月輪孤。</text>
<title>謹次宗兄直卿壁上韵</title>,<text>世間榮辱等浮烟。漫學安貧陋巷賢。最是幽居會心處。一潭明月小樓前。</text>
<title>贈朴季淵 幷序</title>,<text>季淵於我爲三世交而齒差一歲。宜若交誼之益好也。獨季淵貧窮流遷。而余復宦游京師。懷微祿而不能去。時因人聞季淵頗能自拔於流俗人。有意於古人之學。則其不替家業。爲益可尙。而顧余汩沒塵韁。爲尤可恥。思欲與之合席劇論。庶幾起余乎而不可得。今年春。余忝官于湖之利仁。去季淵曾不以百里數。始得歷訪季淵於牙山之濁川而載以南也。翫月而吟風。登山而臨水。季淵未甞不從。余讀書而有疑。遇事之難處。余未甞不咨于季淵。出則聯鏕。入則同床。使我離親旅寄於孤舘之中而忘其憂者非季淵歟。於是益知其爲人也。無何余重罹世網。將陷奇禍。季淵意將別我於都門之外。中途而得京書。則知我幸以。聖恩寬假。穫免踰嶺。季淵始分手告歸。余於禍福。固已任之久矣。而視季淵之色。慷慨嗟嗟若將隕涕。余又知其愛我之深如此也。季淵之隨我利仁也。約以官滿爲期。事之參差。一至於此。則余之念季淵也安得不戀戀乎。今季淵以擧人至京師。不利而歸。披衰艸訪余於窮巷。余未知季淵亦能困而知作乎。於其行也。詩以勉之。倘季淵歸而禀諸尊庭。占吾言爲何如也。其詩曰。契義如君世更誰。向來佳會忽參差。洛城秋夜相思日。驛路春風獨去時。兩地情懷明月在。一年消息尺書遅。科名不是男兒事。且向陳篇自得師。</text>
<title>偶吟 夢作○庚午</title>,<text>高高太白山。直入雲霄間。上有靈泉水。派流浸九寰。</text>
<title>雨後</title>,<text>雨後春心一夜生。燒痕刈跡盡靑靑。從今六十東君日。莫遣狂風亂太平。</text>
<title>江閣</title>,<text>雨歇芳洲杜若香。滿山蒼翠和烟光。長風挂席大江濶。明月倚闌高閣凉。漁篴雙雙起白鳥。春花處處成紅粧。沈吟終日不窮興。更向酒家沽酒甞。</text>
<title>李士行 敏英 將赴北幕。次北征韵贈別。</title>,<text>李君忽遠征。佐幕赴咸吉。丈夫自有志。那可念房室。炎天萬里途。頓駕知何日。顧爲戴盆身。畏約守圭蓽。非無遠將意。蹙蹙不敢出。坐想行塵逖。怊悵若有失。我且贈一言。勉子以四勿。克己以復禮。聖訓極深切。玆誠人獸歧。請君莫怳惚。努力事斯語。死後方可畢。吾儒有拙法。箴誡替琴瑟。須知四字訣。痛快一摑血。人欲苟一徇。天理卽易滅。况惟豊沛舊。素稱繁華窟。浩盪歌舞塲。翻覆多洄潏。驚波觸不周。蒼天氣欲裂。沈身古來多。後戒存覆轍。君去且自珍。松茂栢宜悅。翻思昔年行。往事心猶栗。投荒兩相公。命下夜如漆。我時坐金吾。未能得事實。相公雅忠憤。豈其言語拙。時當七月望。天雨馬蹄沒。顚倒詣闕下。蒼黃向天末。鸞鳳翔九霄。狐鼠各窺穴。嚴霜當夏淪。寒威凜衰骨。吾君自神聖。此擧何倉卒。原隰敢憚勞。所憂在民物。前登鐵嶺高。愁懷欲白髮。白雲眼中飛。思親膓爲結。行途足感慨。觸事堪嗚咽。北塞寒常早。往往八月雪。維時尙埃欝。便欲脫巾襪。聊可慰跋涉。馹騎皆囓膝。所經多峻嶺。嶄嵓危百折。攀登氣屢喘。雖冬汗沾褐。平臨大漠雲。頫瞰扶桑日。朔吹動高柯。盛夏亦寒慄。殊方異所見。驚恠難具列。蒼杉葉似檜。束立森如櫛。最怕鬼門關。仰視天一抹。疊疊山勢簇。茫茫海氣濶。其俗素頑悍。忍饑兼能渴。𥑕石能徒跔。驅馬輒虗喝。方音異中州。嘔啞耳常䀨。忽憶壬辰歲。憤切不忍說。龍虵倘可化。團練皆勁卒。女眞古肅愼。北望山川豁。夷性好馳獵。彷彿同回紇。中國有長技。自可禦狶突。赫赫金節制。忠義故無匹。拓土創六鎭。上書贊一决。約束野獸群。號令如雷疾。此事貴惟斷。幾爲邪議奪。所賴合神筭。睿斷確不拔。至今邊塞間。氛穢不復發。吾欲搜舊乘。大書曜碑碣。回首謝遷客。嶺海未必殺。嚴程顧有限。難可淹日月。秋風滿歸袖。鄕書久斷絶。守宰多故識。到底難爲別。別恨仍客愁。豪興亦分折。靑蛾坐中列。妖態學妹妲。胡女累苦節。黎渦誤前哲。誰能屹砥柱。千載樹風烈。虎尾及春氷。眞成我契活。送君續舊遊。歷歷如閨闥。悵望別親知。迢遞去京闕。但願崇明德。威儀幸罔缺。我言良有意。庶可輔賢達。</text>
<title>苦熱</title>,<text>敦牂之歲六月天。火伏庚金勢愈爀。披襟脫巾但揮扇。汗流濈濈髮如沐。神昏氣喘軆不定。對案看書那可得。仰望天衢一片雲。倘帶微雨灑淅瀝。長空如洗日輪轉。擧世怳若墜火宅。胸生烟霧欲發狂。吸盡金井水一斛。移床北窓風不來。復起彷徨向無適。高簷廣廈尙如此。况復田間終日夕。嗚呼安得淸風滿宇宙。坐令天下無煩酷。</text>
<title>哭尹進士 志淳</title>,<text>蚤交康樂識阿連。禍福無端欲問天。題塔子瞻金牓日。夢楹長吉玉樓年。床前遺稚憐誰託。閨裏孤孀怨最偏。從古英才多不遂。爲將䨥淚灑哀牋。</text>
<title>次諸人韵。寄題鉏隱堂壁上。</title>,<text>聞說誅茅築小堂。寬閑之野占風光。耕雲隴上田三畒。閉戶山中書一床。元亮卽今歸栗里。孔明何日起南陽。東疇西陌虗前約。擬趁春時共泛觴。季馨之築堂也。余實記之。有東疇西陌農謳互答之約。而顧余無力以自遂。故末句及之。</text>
<title>又疊前韵</title>,<text>亂峯蒼翠擁書堂。賸得山光與水光。會贊育時多種木。占便宜處屢移床。莫言萬事無全吉。須向群陰識一陽。鑿井耕田隨分足。興來惟應數斟觴。</text>
<title>聽琴師奏感君恩作</title>,<text>誰將玉軫奏悲吟。聽此聲聲淚滿襟。海上靑山多入夢。郢中白雪少知音。綠陰芳草年年色。明月高樓夜夜心。人在江南千里遠。醉凭烏几憶江南。</text>
<title>霽月</title>,<text>雨後初秋月色新。碧空無限此精神。若敎雲霧還遮掩。誰識光明是本眞。</text>
<title>廣陵道中</title>,<text>曉出都城門。鄕山五十里。倦馬莫鞭催。日昏應自至。</text>
<title>田家秋事</title>,<text>八月天氣肅。凉飈生木末。杖策出郊原。天光眼前濶。流泉聲激烈。霜楓色皎潔。禾黍堆田畒。煙霞暎晩日。偶此班荊話。淸坐不成列。</text>
<title>招宗兄直卿兄弟遊冠岳</title>,<text>冠岳秋光好。霜楓正滿山。千峯萬壑裡。倘可共躋攀。</text>
<title>圓通寺。敬次叔父韵。寺在冠岳山靈珠㙜下。</title>,<text>平步靈臺萬仞高。却疑提挽入雲霄。邇來世念知多少。都向空門一夜消。</text>
<title>登靈珠㙜</title>,<text>探眞行色不辭疲。正値霜楓錦繡時。第一峯頭長嘯立。碧天無限海風吹。</text>
<title>出洞</title>,<text>老我年來事事奇。採眞今日亦相宜。淸秋岳色經霜後。古寺鐘聲出洞時。爲折松枝鞭倦馬。且收楓葉記新詩。名區咫尺市朝外。臨水登山興不貲。</text>
<title>次宗兄壁上韵</title>,<text>歲月悠悠一任渠。鬂毛種種不須鋤。年來萬事渾無興。至樂惟憑案上書。</text>
<title>宗兄仲固遣詩。恨不同冠岳之遊。輒次其韵。三首</title>,<text>水色連天遠。山光拔地浮。偶偸三日暇。幸趁九秋遊。疊嶂粧紅樹。晴沙瀉碧流。冥懷隨處愜。吾道付悠悠。小屋靈臺下。群峰溟海東。眼從高處濶。心向靜時空。月到千溪上。雲生萬木中。登山臨水興。到底自難窮。東山宣父眼。南岳考亭詩。千載人無續。今朝興不遅。水涵雲起處。山靜月明時。仁智有餘樂。他年許共隨。</text>
<title>無事洞賞秋。次諸公韵。</title>,<text>時叔父及伯氏直卿，仲固，徐生元涉，尹生某，慶生璛，宗姪泰魯。幷未冠者數人同會。赤葉埋山逕。蒼藤覆磵流。披雲石上坐。斜日半峯秋。</text>
<title>宋子瞻 廷軾 抱病窮愁。頗有接輿之行。獨其詩𨓏𨓏警絶。甞遊永平白鷺洲。有曰東出官橋十里遊。落霞孤又三秋。他時京洛成殘夢。明月依然白鷺洲。今夜忽憶此詩。不覺有芒鞋竹杖之思。賦此贈之。</title>,<text>夢裏名區訪未能。白雲華岳幾層層。誦君白鷺洲邊句。此夜歸心一倍增。白雲，華岳皆永平山名。</text>
<title>讀史有感 五首</title>,<text>草堂遅日卧隆中。忽報門前大耳公。却罷躬耕耕渭水。故園桑柘自春風。右諸葛武侯自許當時老孔明。誰知燕玉媿崑岡。終向路頭迷去路。華陰那似漢南陽。右王淸河投紱歸來趁歲晩。故園松菊亦欣然。誰知一片潯陽土。獨保當年典午天。右陶靖節文章一代壯元郞。節義千秋日月光。澤中神物歸何處。贏得高名聳四方。右文文山越人章甫竟無用。枉道徇身自可憐。半生勤苦成何學。虗讀春秋第一篇。右許魯齋</text>
<title>題山寓 幷序</title>,<text>余生平膏盲於泉石。而家貧口多。無田可歸。苟便丐貸。僦處城中。寓在樂善坊之孝經橋南。寔市間之㝡卑湫者。其與山居之計。不啻若背馳。則出於無聊。遂名其居曰山寓。盖以志吾志而亦爲他日歸山之兆。眞所謂籠中之鶴。望秋霄而長唳者。噫亦戚矣夫。市居何事號山寓。爲欲還山久未還。多少靑山長在目。不妨居市若居山。</text>
<title>仲冬無雪歎</title>,<text>白霓玄冥斡幽蹤。黃鍾鐵驪衝寒容。吾聞是月天必雪。然後節序不僭庸。今年苦無一點白。况乃盈尺慰三農。不見空中玉屑飛。不見嶺上孤松封。是知陰陽律呂失。日暖如春不成冬。篋裏晨藏鷫鸘裘。江樓夜聽波濤舂。轟雷不收春夏音。昬霧蒸生山澤𩅽。頑蝗應不入地深。夭桃偸得先春穠。陰風有時地面過。土膚突兀銳若鋒。麥枯荼生是何者。天意丁寧嗣歲㐫。昨日閶闔下天札。遍走群望禱不從。禱之不從小臣憂。思將腔血呼九重。呼于九重其奈何。請君莫誇禮數恭。由來妖祥各有類。彼此感通如駏蛩。天時反易旣如此。是不由他咎在儂。若非乹剛少斷决。必然爕理無夔龍。我願聖上懋誠實。反己修德追殷宗。固知此言輕似髮。寸筳未足撞巨鍾。懷誠不吐還局促。滿腔憂思何𢥞𢥞。歎息推窓占陰晴。又見紅旭生東峯。</text>
<title>聞伯氏田居課農甚勤。慮或有損於攝養之節。聊且奉勸看書。辛未</title>,<text>曄曄紫荊花。滿堦繁陰積。忽聞歸鴈音。南望悵慼慼。吾兄滯南園。幽事日應足。流泉出洞響。落花飛春色。覽物冥賞愜。習靜道機熟。郊原得新雨。耒鋤親日夕。田疇喜已平。禾黍欣已綠。杖策朝朝出。夕露歸路黑。縱有適心樂。無乃妨節息。何時風雨夕。聯床話墳籍。墳籍有餘味。聊可代耕鑿。</text>
<title>元友鳳來 夢翼 自造雲母燈。窮極巧制。以爲八日之用。前此未有。恨不能往會同賞。</title>,<text>懶游仍棄世。隨分自甘貧。閉戶千峯雨。開懷萬木春。良辰愁裡逼。美酒客中親。飜想丹丘子。懸燈坐到晨。</text>
<title>貧居</title>,<text>貧居二十載。生理轉蕭索。持囊日貸丐。積銖爲鈞石。村人責所負。來去門前續。喧詬不堪聞。騎墻或窺屋。惟有赤脚婢。出門拜懇乞。懇乞請展限。何曾見憐察。悖言愈酷烈。憍氣愈勃欝。稚子飢尙啼。老妻泣自悲。爲言生亦艱。不若死無知。人皆愛晝永。我獨願夜遅。晝苦被侵督。夜幸偸自安。此言極哀切。言訖涕汍瀾。顧余禀性拙。無策可資身。衣食託婦人。慚令偏苦辛。何繇儲甔石。聊以慰晨夕。欲得拔貧術。念之至反復。念欲事貪惡。貪惡那忍爲。念欲學干祿。干祿此豈時。乃知千般計。不如無所思。但當循素分。貧富任天命。君看赫赫者。幾箇能守正。守正飢亦安。悖正富亦恥。懸鶉蓬蒿下。簞瓢陋巷裏。吾道固如是。書此謝中饋。</text>
<title>次韋蘇州韵</title>,<text>林居多樂事。供此幽棲客。山風落松露。寒流漱磵石。蒼厓桂樹秋。白雲隴頭夕。於焉養自然。何曾染塵跡。</text>
<title>乞菊於元鳳。來以尤物喪志爲戒。聊此解調。</title>,<text>階上黃花乞一枝。雨中持鍤傍東籬。慇懃封植知何意。共保風霜歲晩期。</text>
<title>次鳳來石竹花韵</title>,<text>鳳來自言尤物指石竹。非指菊也。仍以詩來。有由來玩物喪心志。履薄臨深用力加之句。短葉踈英出衆花。一叢來自故人家。紅紅白白皆天理。相對窓前意味加。</text>
<title>復用前韵求牧丹</title>,<text>花中㝡愛牡丹花。爲是無花勝自家。春來莫惜分相贈。要使風光一倍加。</text>
<title>舍弟德甫言鳳來買一恠石。絶似山巒。崖壑隱然。植古松其巓。枝葉婆娑。鳳來酷愛之云。賦此贈之。</title>,<text>聞道平泉戒未深。君能買得不慳金。移來想藉愚公力。刊鑿應勞夏后心。種樹幾年纔數尺。卧波當日定千尋。宋人爲寶周人笑。欲向膏盲下一鍼。</text>
<title>又疊前韵</title>,<text>品題雪月與風花。此意曾傳擊壤家。自是翫天非翫物。莫敎譏刺枉相加。</text>
<title>詠懷奉鳳來</title>,<text>半畒池塘私雨露。一庭花木小經綸。閑中不管春風外。笑向階前岸葛巾。</text>
<title>元君久之 萬齡 示以壁上韵。輒此步呈。</title>,<text>丹丘卜築鳳城東。草草經營不致工。春日捲簾南岳雨。炎天欹枕北窓風。雕墻峻宇纔容膝。蓽戶蓬門亦葆躬。鬼闞高明眞可戒。入雲層觀半成空。</text>
<title>僕憂患叢煎之中。不暇讀書。則念聖人猶賢之訓。思長日遣懷之資。晩欲學棋而恨無敵手。元久之棋手頗下。許與對局。已諾復違。戱以此相贈。</title>,<text>望君來訪苦遅留。然諾雖勤竟不侔。只合向空書咄咄。徒勞延領思悠悠。魏侯會獵眞多事。田相愆期謾見尤。一咲逢迎今已矣。獨歊棋子對紋楸。</text>
<title>次宋瓆韵</title>,<text>庭樹蕭蕭半染霜。與君今夜集茅堂。佳菊滿階尊有酒。莫敎容易過重陽。</text>
<title>謝閔士純 思誠 來訪</title>,<text>相對南軒穩吐論。聽來終日滌塵昏。交情欵密披心曲。砭語丁寧下頂門。志氣不隨衰世變。文章欲蹙倒瀾翻。煩君須做眞男子。百尺竿頭更着跟。</text>
<title>遣懷 壬申○二首</title>,<text>鍊得盈虗萬物情。向來碨礧一齊平。閑中自有琴書樂。世上都無寵辱驚。言語任眞多坦率。飮餐隨分省經營。年年相對不相厭。雨後春花柳上鶯。羣居講業雖云樂。獨坐看書亦自佳。着處雲烟閑捧擁。箇中魚鳥卽朋儕。風來高閣欣欹枕。花發春城好放懷。借問何人能似我。更無思慮強推排。</text>
<title>次元久之示韵</title>,<text>對境相思處。春心彼此同。鳥啼深樹裏。花發小園中。習靜吾無事。看書子有功。人生惟適意。何必較窮通。</text>
<title>久之贈短律二首。走次奉呈。二首</title>,<text>門巷深深柳逕微。莫嫌車馬近來稀。草堂睡足無餘事。簾外風高燕子飛。種菜灌園微雨後。傍花扶杖夕陽前。人間萬事今無奈。好向春山聽杜鵑。</text>
<title>次久之韵 二首</title>,<text>世事思來太不情。遣懷端合醉金莖。雖能刻棘將何用。漫學屠龍亦未成。京陌無心隨委珮。滄浪有意濯塵纓。吾儕幸得閑居興。莫厭看花占晩晴。城市山林各一奇。此身無處不相宜。行藏謾與道伸屈。憂樂惟憑花盛衰。進學自慚魚點額。惜名何羡豹留皮。知音幸有丹丘在。思子聊吟伐木詩。</text>
<title>題元久之壁上</title>,<text>愛君南磵側。庭院靜無塵。雨後花嬌日。風前柳拂春。道書留棐几。山籟間香醇。媿我非嘉客。叨忝席上珍。</text>
<title>贈元鳳來 癸酉</title>,<text>入城不見故人來。忽憶前冬賞臘梅。病僕羸驂衝雪往。小氈低幌擁香開。洛中花發去年樹。江上君登何處㙜。神勒寺前連漢水。山陰幾日泛舟廻。</text>
<title>偶題屋壁</title>,<text>計拙謀生任屢空。破窓虗牖不遮風。園中雨後無餘物。鸎粟花開滿砌紅。</text>
<title>偶吟</title>,<text>往事思來一夢如。靜中惟對聖賢書。升沉有命求無益。理義無窮味有餘。窓前芳草他柔綠。天上浮雲自卷舒。簞食萬鍾惟道在。莫將腐鼠嚇於予。</text>
<title>題畫</title>,<text>蓬髮兒童着草衣。閑騎白鹿踏花歸。仙家只在雲深處。一壑瓊林擁竹扉。</text>
<title>挽申參奉 銓</title>,<text>有才無命昔同嗟。天道於公太舛差。養老未酬終孝志。筮官纔得一名加。空傳舊日高陽里。正落今年荊樹花。萬事浮雲何足道。典刑惟見子承家。</text>
<title>挽淑人柳氏 李橚母氏</title>,<text>憶曾仁里寓。邂逅接隣芳。待客知閨範。敎兒認義方。遐齡盈七袠。永業託諸郞。蕭瑟楊江上。千秋閉若堂。</text>
<title>南奉事 磐 母氏挽</title>,<text>玉蘊珠藏外自媚。喜從賢胤占慈儀。欵留賓客空陶䯻。敬立閨門斂孟眉。平日利貞存主饋。暮年爲樂寄含飴。如何世道多飜覆。不見毛生捧檄時。</text>
<title>哭張參議 善冲</title>,<text>公在谿相門。竗譽自幼年。常恐富貴逼。寧期禍釁纏。早甘墻東隱。超然謝世緣。賦就梁甫吟。詩廢蓼莪篇。彪彩日昭彰。結交多英賢。聖祖昔奮烈。公時在戚聯。睿眷邁常倫。天札動翩翩。靑冥送吹噓。雙鶴照雲邊。公意往愈敦。自處頗中權。貫穿春秋奧。志欲掃幽燕。時命不相謀。白髮空滿顚。晩躡銀㙜聯。一飮石門泉。行藏各有意。末俗轉巧儇。蝘蜓嘲眞龍。丹鳳困鷹鸇。是非方傾敓。榮辱遽推遷。昔我先君子。直道期旋乾。前後八十奏。掃世成戈鋋。公惟愛敬俱。生死交義全。楺也故人子。蚤承長者憐。每拜德公床。時登元禮舡。柳惠意由由。君平誨惓惓。覿德消鄙吝。銘肝替韋弦。孤露且懷曩。百過意更虔。世事一翻覆。蹤跡多拘攣。候謁動經時。星霜乃屢嬗。客有過我者。言公氣頗愆。馳馬往省之。握手平生然。那知夢雞祥。永作騎箕僊。神逵竟冥漠。長號問上天。無乃厭濁世。標擧出八埏。他時鶴儻回。不隔歲三千。</text>
<title>題李生草堂 甲戌</title>,<text>峽束江蟠一逕微。數間茅屋掩松扉。主人對客溪邊坐。山鳥時來掠席飛。</text>
<title>咏墨 雕龍○乙亥</title>,<text>誰把油烟巧細鐫。乍看鱗甲欲崢然。灑空已訝雨成黑。戰野還疑血作玄。呑吐風霆形甚怪。掣挐星日勢何顚。休愁靈化無多水。學海波瀾自接天。</text>
<title>連山路中</title>,<text>午過連山縣。溪山雨後奇。樹交林似屋。草擁路如絲。犬吠烟生處。砧鳴水落時。不須催倦馬。且得久吟詩。</text>
<title>偶吟 二首</title>,<text>臨風綠柳腰肢細。照水紅花顔色鮮。故苑春光容易老。白雲深處憶沙川。白雲山名斗米折腰雖可笑。荒年糊口亦爲難。如何滿壁書歸去。空使春光老故山。</text>
<title>龍潭縣齋偶吟</title>,<text>柳子何仙分。專城關以東。邑完無㢢事。民樸有醇風。皷角水聲外。樓㙜山氣中。人參酒熟後。高卧映丹楓。</text>
<title>訪林學士 泳 幽居。歸以二絶奉凂。幷序○二首</title>,<text>書曰高明柔克。沈潛剛克。斯言者誠是變化氣質不可易之要訣也。苟非生知之聖則不能無氣質之偏。伏惟老兄文章學識。已自拔出於流俗遠甚。固非淺陋之所敢闚度。然竊論其氣質之偏則恐未免多在沈潛一邊。故區區於此。亦不敢不以剛克二字爲奉助之資。前此相對時。略已微發其端。而特蒙老兄過賜傾納。益見平日自治之密服義之勇。有如此者。欽誦無已。况老兄今日世道之責。師友之望。誠爲不少。尤當率勵同志。收精聚神。奮發直前。使其心志氣像。灑落如决積水於千仞之壑。不可但爲平波漫流紆迤徐緩之態。故末句聊復及之。以贊進德之萬一。未知兄意如何。若其文辭之拙澀則又當難逃於淸裁。幷賜俯諒幸甚。幽居寂寞俯長汀。架石棚松起小亭。閑中易被昏冥去。時有山禽自喚醒。逝水亭前不蹔住。慣聞吾道亦如斯。請君莫愛平波遠。更看飛流千仞時。</text>
<title>盤龍道中記見 丙子</title>,<text>路險棧猶續。水衝石不降。暮烟生古塔。春水挾長江。短岸藏鳴犢。踈籬出吠狵。山村無俗事。留客酒盈缸。</text>
<title>奉別宗兄仲固督郵保安</title>,<text>白雪滿長安。寒風號北林。今朝與君別。誰是知我音。非無惜別意。郤欲獻䂓箴。一身寧易操。小官亦難任。犀首非所學。蛾眉戒㝡深。况復窮約久。紛華易敓心。到底須加敬。大爲衆所欽。願君書此語。毋孤嚮禱忱。</text>
<title>自別營乘雪訪洪于海 萬宗。明朝却贈。丁丑</title>,<text>偶來三浦上。仍訪故人居。相對一尊酒。共論千古書。峯容當檻守。月色映窓虗。不盡江山興。詩懷復起余。</text>
<title>挹淸樓偶題 戊寅</title>,<text>朝日初暉綠柳邊。卧看漁父入前川。歸來不管魚多少。剩得春光滿釣船。</text>
<title>送洪九而 重箕 通判箕城 幷序</title>,<text>箕城余所曾遊。曠世之感。時時發於夢想。今九以出宰玆土。其名與字。又若默契而不偶然。余之望於九以。有難與俗人言者。而迺九以要余一言爲別。故畧抒其感慨之懷云。樹古箕王墓。春生浮碧樓。緬思遊賞舊。倍覺別懷悠。我欲尋孤緖。君將演九疇。祗今南陌雨。禾黍尙油油。</text>
<title>八懷 八首</title>,<text>松楸欝相繚。霜露零還結。空山悄無人。墟墓自寒日。拜掃隔時序。享祀有禮節。縱有三牲珍。那能卽陳列。瞻彼林間烏。雙涕灑素髮。右懷松楸憶在髫齔日。蹡共篠驂。惟深骨肉歡。寧復父子嚴。世故忽驅人。老大各商參。山林有餘樂。風塵多苦吟。何當野席上。團欒度窮陰。右懷諸父吾家有遺業。孝悌與詩書。諸君各妙年。所修今何如。卛禮身須飭。受善量宜虗。富貴焉堪求。貧賤非所歔。靑氊眞可惜。愼勿忝厥初。右懷諸弟案有聖人書。巷無俗客轍。淸華入吟哦。冥理徹心骨。小少托深契。白首無緇涅。相期指長途。願言攀𨓏喆。可念哀廬下。曷爲護啖啜。右懷直卿兄弟 時直卿守制千枝本同榦。萬派亦一源。故里多親族。生理若爲存。三歲阻大飢。粥飯闕朝昏。今年癘疫又。艱厄不堪言。處困心愈亨。願以善自敦。右懷諸親族吾鄕多淳風。隣里儘可人。逢迎簡禮數。朅來各任眞。春雨桑麻日。秋風松桂辰。縱橫郊原上。冲懷淡相親。如何簿書中。乾沒任風塵。右懷諸鄕人層壁峭拔地。淸磵濯塵纓。旣足暢幽悁。亦可忘世榮。我欲結數椽。聊以寄餘齡。且喜近丘墓。不羡嵩與恒。此心久未酬。寤寐起深情。右懷龍頭淵蘭若石窟菴。排雲架蒼壁。有時到其上。曠然散幽積。處高眼界濶。地靜心機息。臨風發長嘯。宮商動萬壑。塵寰一揮手。吾當老此谷。右懷石窟菴</text>
<title>銅雀津記見</title>,<text>江上朝來雪滿陀。白烟生處認漁家。村醪正熟無人沽。斜倚篷窓望遠沙。</text>
<title>文純公朴先生延謚日。楺適病滯畿縣。未克叨參末席。謹追次崔相國汝和韵。己卯</title>,<text>從古斯文厄亥年。喆人存沒實關天。經綸未究蒼生望。節惠旋看紫誥宣。吾道比來誰丈席。聖恩今日秩初筵。當時善誘慚辜負。欲扣遺書已惘然。昔伊川亦以亥年卒</text>
<title>又次冢宰申公獻 琓 韵</title>,<text>二月華筵壓洛中。九重溫綍引和風。功高繼往文玆在。德合尊名議許同。已喜恩隨春爛熳。却憐身繫道汚隆。致君堯舜今誰任。欲問天心漫碧空。</text>
<title>送李同甫 喜朝 赴海州任 幷序</title>,<text>念今黑白易貿。道學分裂。所恃而不憂者。惟在一二朋友。而乃同甫爲親自屈。纍郡印而西。余安得不悵然。情發於辭。辭不暇刪。幸勿爲不知者道焉。李子有高志。軒紱非所悅。家貧親且老。時自爲養屈。今又得首陽。行色當寒雪。握手臨路歧。含情不忍別。欲別將何贈。離思正忽忽。願言崇明德。勉以仁義竭。仁義昔所聞。拳拳奉至訣。世事多飜覆。異說方分裂。峯摧華陽山。波寒廣灘月。吾道日孤惸。誰復任輓挈。供世涉同謀。守志嫌太潔。隨處各盡分。堅白謝緇涅。相看兩白首。日暯路正濶。瞻彼嶺上松。靑靑聳寒節。</text>
<title>聞罷科偶吟一絶 庚辰</title>,<text>可笑南柯一夢驚。蹔將紅紙許題名。已知榮辱皆天定。悔向崎嶇役此生。</text>
<title>偶吟</title>,<text>小塘蓮葉小如錢。上有茅齋只數椽。事業不知㘽樹外。生涯聊付澆花邊。風微水面游魚躍。雲捲天心霽月圓。默坐閑中無一念。世間榮辱自相嬗。</text>
<title>聞洪良臣 錫輔 在無聊中。頗以酬唱爲事。故輒賦一律以贈。</title>,<text>自君淪謫月三圓。旅館興居定不。靜裏好將黃卷對。沙頭時共白鷗眠。雲粧岳色當賓席。風掣江聲襲釣船。才業必從憂患得。莫敎詩酒擲芳年。</text>
<title>讀邸報。領相議得。有曰棘圍之中。無非姦惡之徒。顚哉言乎。遂有感而作。</title>,<text>一看通報一驚吁。戈戟森森似憯膚。㙜議豈能分玉石。廟謨全欲渾魚珠。初心不在千鍾祿。此日還羞七尺軀。禮士崇儒風已喪。千秋硎谷艶亡盧。</text>
<title>次元久之韵 三首</title>,<text>天道由來世共疑。我於艱險備甞之。文章憎命心期誤。歲月欺人鬂髮衰。乘興不須山簡酒。放懷惟詠邵雍詩。請君休說交情薄。且向晴窓看奕棊。當日相䂓事甚微。不料猶見故人非。只言言悖非交道。豈敢秋毫設等威。論議推鋒尙少年。意高今世目無全。勞謙自牧眞明訣。願子歸求大易篇。</text>
<title>疊前韵</title>,<text>禍福回遷理可疑。欲詢詹尹一占之。泉林有分神長往。門巷無人草自衰。初爲罷官仍謝世。更嫌多事並休詩。誰臨局面爭高下。好是先生不着棊。</text>
<title>僑居</title>,<text>僑居何寂寞。於世省經營。月出千山靜。花開一院明。道隨丹鳳隱。身與白鷗輕。謾有文章在。無心賦二京。</text>
<title>無題 二首</title>,<text>素期蹭蹬卽安貧。萬事隨緣意自眞。芳草閉門僧結夏。落花携酒客尋春。武陵何處猶秦俗。吳市如今獨漢民。一部獜經空斷爛。可堪天地漲腥塵。鯀驩四罪虞刑失。信布三夷漢法伸。趙盾詎非忠晉者。李斯還是伯秦人。當時縱使玄黃亂。後世其如眼目眞。獨抱遺經三歎息。欲詢天意更無因。</text>
<title>贈從弟檍</title>,<text>閉戶南山隈。逢君眼忽開。海棠微雨濕。池柳好風來。細扣田間事。頻傳花下盃。故鄕雲水地。何日共裵回。</text>
<title>次元久之</title>,<text>宿雨初收樹影踈。照來晴月碧窓虗。將身欲作希天業。畜眼寧看非聖書。酒到醺時方快活。行宜傳處是名譽。吾心已定還誰問。莫學靈均賦卜居。</text>
<title>以邵子松心老益堅爲韵 五首</title>,<text>簞瓢陋巷中。吾道儘無窮。花色看看別。山光處處同。夢驚荷上雨。醉起柳邊風。寥落襟懷遠。千株嶺上松。茅簷夏日永。繞屋樹成陰。皎皎水中月。泠泠松下琴。山居無俗事。林鳥有淸音。抱膝吟梁甫。誰知千古心。我屋白雲邊。春光正浩浩。山翁托契深。衡宇賦歸好。谷邃鳥聲幽。川淸樹影倒。閑來無俗塵。惟對卷中老。天心定不虗。人事自相促。榮辱漫紛紛。是非空歷歷。準繩五帝書。考論千秋跡。此意一何愚。終知靡所益。閑居數十年。隨處興悠然。藹藹雲浮樹。團團月上天。我心無所競。春意每相牽。滿架詩書在。覃精道益堅。</text>
<title>霜朝對菊</title>,<text>淸霜夜落菊花叢。花色分明艶晩風。對此那無樽裏酒。欲酬佳節醉鄕中。</text>
<title>霜葉</title>,<text>莫言霜後葉。紛紛落滿庭。因風生氣勢。猶自上靑冥。</text>
<title>李正言 宜顯 室內挽 二首</title>,<text>閨儀賢否諗難因。惟有姻親最得眞。慣識相公厨下婦。分明列女傳中人。方期榮祿百年日。可惜光陰三十春。萬事已休今夜月。一腔哀唱送靈輴。</text>
<title>朴參奉 文彬 挽</title>,<text>昔聞西海英。屈指到君名。孝悌鄕隣化。詩書講業明。蘭幽香自馥。松老性猶貞。鳳谷今寥落。不堪壠草生。</text>
<title>趙知禮 門衡 挽</title>,<text>先祖門人先子友。慣從床下德儀瞻。分甘陋巷心彌篤。書折奸萌語益嚴。晩試一麾恩綬借。終仍八袠寵資添。龍門烟月今寥落。欲唱哀詞涕滿髯。</text>
<title>送李仲先 壄 使燕</title>,<text>未老宜乘使者車。當筵何事動悲歌。衣冠不改朝周路。玉帛空隨上漢槎。天下卽今誰日月。域中依舊此山河。憑君欲問銅川筮。媿我無端鬢髮華。</text>
<title>高陽衙閣偶吟 辛巳</title>,<text>雨洗前郊草色濃。鋤歌處處唱吾儂。官居永日無餘事。好對華山第一峯。吾儂。鋤歌曲名。</text>
<title>述懷</title>,<text>志學先分利義歧。玆心肯向白頭移。却金素慕楊侯潔。亡璧虗桃楚相疑。豈是人情多好惡。元來天道有盈。從今活契詩書在。永日晴窓樂忘飢。</text>
<title>還到高陽咏懷</title>,<text>聖旨催還乞罷身。再當官事事如塵。米塩倒廩難爲富。杞菊盈堦易拔貧。無術濟民堪靦面。有符徵役只傷神。故山物色秋應好。歸去何時宿計伸。</text>
<title>高陽衙軒記實</title>,<text>平居漫說濟孤鱞。萬事今來太懶孱。銅印有時回牒用。蒲鞭終日倚墻閒。官庭雀啄糶餘粒。野火人耕量外山。慙把無功糜祿食。此身元合卧松關。</text>
<title>詠牛</title>,<text>頭角雙尖若釰鋩。牧童牽出氣昂藏。細穿芳草村村路。亂踏飛花樹樹香。耕罷甫田心獨苦。睡來高岸夢偏長。何年好放桃林野。應把餘生近華陽。</text>
<title>贈徐魯望 宗泰</title>,<text>韶光不待歲將闌。斗覺秋聲着樹寒。安樂窩中探月窟。篔簹壁上歎金丹。人間得失黃粱爨。世路紛華白骨觀。時事卽今齊亦季。許君明哲早休官。</text>
<title>仲秋釋采後示諸生</title>,<text>濟濟靑衿集聖殿。魯邦斯取憶前賢。湖翁杏老高風在。章子洪公景行傳。人性本無愚智別。地靈焉有古今懸。思齊此日還應切。乞與諸君着力專。集聖殿。一作對越天。</text>
<title>詠鷹</title>,<text>角鷹初馴北風生。臂出郊原意氣輕。刷翮寒天飛正急。草中雉兔肎縱橫。</text>
<title>曉起開窓。雲靄滿壑。只見三角露出半面。恰如浮在銀海中。</title>,<text>宿雲沉壑浩漫漫。惟見三峯露䯻鬟。若使當年秦帝見。悔敎徐市覔蓬山。</text>
<title>六言</title>,<text>郡齋窓外風雪。燈下看書夜深。靜裏犂然有會。一陽生處天心。</text>
<title>送三兒讀書山寺</title>,<text>朔風動寥廓。萬木皆寒聲。山燈照禪壁。淡無俗慮嬰。送汝栖其間。好去讀書精。讀書問何益。爲令心氣淸。歷歷黃卷裏。聊可竭吾情。方當愜意時。樂如聽雲韺。不須粱與肉。至味存大羹。何事待文繡。竗譽千古榮。吾聞古人心。經書乃其英。言言儘有義。探賾貴着誠。語默寧可忽。動作莫自輕。書中有遺敎。羅列劇分明。努力體驗來。聖賢所由程。豈若世上人。乾沒慕科名。不學而富貴。無異於瞽盲。吾家傳儒素。不數金滿籝。嗟余媿幹蠱。復復望後生。汝年漸老大。往日眞可驚。豈無膝前戀。優游竟難成。庶幾靜中功。書此勸汝行。相將湛樂地。愼勿舊業傾。</text>
<title>題高陽衙軒 壬午</title>,<text>官居寂寂似禪菴。獨坐悠然望遠岑。昨夜前郊微雨過。燒痕刈跡藹春心。</text>
<title>訪李學士士秋 晩成</title>,<text>太守幽情憶在阿。曉來鳴鳥起吟哦。磵流紅逐泛花度。村逕靑穿芳草過。落帆浦聲三浦遠。捲簾山色二山多。傍人莫道黃昏近。不厭歸程露滿簑。三浦浦名。二山山名。</text>
<title>訪大慈寺舊址</title>,<text>聞道西峯物色深。撥來朱墨蹔登臨。傾墻卧礎知何歲。老木蒼籐處處陰。</text>
<title>送張汝完 梡 赴南平</title>,<text>君向江南去。炎天五月時。驛亭風雨夜。何以慰相思。</text>
<title>送申翼仲 鐔 出宰義城</title>,<text>汝完昨得湖南宰。翼仲今除嶺外官。多少親知星散盡。滿園松菊共誰看。僕亦賦歸屬耳。故末句云云。</text>
<title>徐仲所 敬祖 寄以佳菊。仍示一絶。遂率爾次呈。</title>,<text>厭閙惟關戶。耽閑亦廢詩。知君有深意。遺我傲霜枝。</text>
<title>次宗兄直卿示韵 三首</title>,<text>謾說生平愛碧山。祗今何事抗塵顔。升沉有命求無益。出處隨時義不艱。明月淸風眞契濶。落花啼鳥等幽閑。歸來倘共桑楡計。點撿從前習氣刪。天賦男兒重似山。不成周孔定曾顔。將身正直方爲快。涉意邪纖便覺艱。理有淺深皆是實。物無精粗捴非閑。平生未了平生業。何事人間儘可刪。忽驚秋色入前山。坐數流光作媿顔。學欠自然寧是順。事纔硬着便爲艱。早知天理無虗僞。不信人心有等閑。隨處應酬惟盡分。倘來朱墨莫敎刪。</text>
<title>送書狀官李周卿 世奭 赴燕</title>,<text>金飊初動送行人。把酒當筵感慨新。歲月忍看今甲子。山河應識舊壬辰。龍光夜夜猶衝斗。槎影年年謾問津。君去若逢燕趙士。爲言東海老周民。</text>
<title>黃同知 世楨 挽</title>,<text>早向龎公床下參。慣知風標足廉貪。田園穩享優游樂。世路高超絆住慙。門擁節旄榮養再。身兼福履達尊三。飜嗟坐負攀輪哭。欲寫哀詞涕不堪。</text>
<title>李執義 世奭 挽</title>,<text>晩歲從游近十霜。見君情素許君長。是非劈得賢邪際。言議超然利害塲。縱蹈危機心益泰。頻當險處舌猶剛。尊前笑語今難再。忍到花時獨擧觴。</text>
<title>韓司藝 翊周 室內挽</title>,<text>憶隨賢胤大江潯。交誼居然卄載今。知道高堂春不老。認敎遐福日仍深。折葼慈誨多男肖。剪䯻閨儀衆客欽。舊事懷來增愴感。一腔哀唱不成音。</text>
<title>哭洪順甫 受寅</title>,<text>五陵松栢地。初見故人心。自許豊城釰。誰懸燕國金。銅符聊小試。玉彩竟長沉。他日循良傳。空悲子賤琴。</text>
<title>趙進士 世達 挽</title>,<text>先子同胞只一妹。得公爲婿詠桃蓁。人間存沒卅三載。地上神仙八十春。誰識單瓢田畒樂。且看餘福子孫詵。回惟舊事偏多感。欲唱哀歌涕滿巾。</text>
<title>偶吟</title>,<text>寒夜沉沉禁漏鳴。滿天霜露月華明。燈前獨坐看靑史。萬古興亡意不平。</text>
<title>送尹君重 志任 赴金溝</title>,<text>相送都門日欲西。滿城晴雪踏成泥。定知此去思歸處。花發江南杜宇啼。</text>
<title>偶吟 癸未</title>,<text>孤負攸之十載書。至今窮達竟何如。誰知刻鵠還成。不必爲龍勝作魚。季富原貧同見化。蓽門華屋盡遺墟。男兒事業終須在。遮莫歸田把耒鋤。</text>
<title>哭雩沙李相國 世白</title>,<text>間世巖廊器。淸朝冠冕英。屈伸關否泰。用舍占屯亨。敭歷皆時選。登庸乃國楨。量宏優鎭物。識喆協持衡。談笑群疑釋。謙恭素履貞。賢才勤吐握。義理任推明。正笏朝班肅。運籌廟議平。玄功元不宰。厚德亮無名。士望瞻喬岳。君心仗老成。憂時饒白髮。愛主炳丹誠。係責方爲重。行藏豈敢輕。徒存扁室志。虗負畫屛情。忽訝台堦坼。飜驚砥柱傾。深哀纏紫極。遺恨遍蒼生。自顧登門早。頻蒙掃榻迎。未酬國士遇。忍唱北邙行。風欝楊江咽。雲愁石室橫。儀容今寂寞。星斗夜崢嶸。</text>
<title>次郭仲煕 萬績○二首</title>,<text>雨洗秋光萬壑同。五雲雙闕氣忩忩。休將霜葉誇顔色。爭似淸時瑞日紅。昨夜寒聲菊亦摧。雪花今日興難裁。縱然不及靑春色。却領群芳殿後開。</text>
<title>送宗兄仲固赴燕</title>,<text>此行應抵甲申旋。往事興懷倍愴然。運去那能調玉燭。時將聊復筮銅川。亡胡轉歲知何日。祀夏配天定有年。慷慨平生無限淚。爲君重灑贈行牋。</text>
<title>洪持平 萬廸 挽</title>,<text>末路平波心獨泰。故家風韻業仍長。文章再射黃金牓。名論僉推白玉堂。鵬翼初騫誰夭閼。鸞驂催駕却蒼茫。㝡是慈闈今大耋。忍將何說慰哀傷。</text>
<title>朴富平 泰遠 室內挽</title>,<text>爲聯姻誼早。閨政最吾諳。御下仁義並。主中酒醴甘。處貧心獨苦。福善理還慙。婚嫁知猶半。重泉恨不堪。</text>
<title>與宗兄仲固，申贊仲 鍴，鄭宗之 必東，李光仲 澤，韓愼甫 永徽，申翼仲，申大有 思奭，申靜汝 思遠，申明叔 思喆。約元瑞九 命龜，元久之打魚華陽亭。書此遍示。家姪希魯，兒子取魯亦從。丙戌</title>,<text>夜來新雨過。原陸靜無塵。東出十餘里。相携八九人。嫩莎攤白飯。密網匝窮鱗。談笑滯歸路。夕暉淡遠津。</text>
<title>寄韓相五 世良</title>,<text>早年征戰覔封侯。誰識蹉𧿶到白頭。帳下褊裨皆萬戶。獨携雄釰倚高樓。</text>
<title>哭李正 寅焃</title>,<text>吾祖公祖母。寔爲姨弟昆。先公及先君。相樂若箎塤。憶我稚昧日。隅坐陪晤言。撫頂存愛予。負劒警蒙昏。公承詩禮訓。朗然玉在崑。弟我我兄公。情誼具爾敦。童觀到白紛。風味襲溫溫。濯心榮辱際。指掌利義源。繩墨自始終。皎潔絶塵渾。每一飮醇還。寤寐輒不諼。那知瑚璉器。竟阻淸廟門。蒼狗任變幻。百鳥空啾喧。曩者哭季章。哀涕未乾痕。公又繼而逝。故情更誰論。殘生餘白髮。孤吟晩乾坤。來日定無多。冥遊卽九原。且將存沒恨。薤歌逗素幡。</text>
<title>呵呵行 丁亥</title>,<text>呵呵世之人。錯將禽鳥比不仁。禽鳥信不仁。若比俗人更非倫。君不見堂上燕。年年飛入主人院。不以存亡易。不以盛衰變。君不見門前客。朝如烟霧暯冷落。昔也情何厚。今也情何薄。尊前密語淸夜闌。自謂星月照心肝。一朝勢去人事變。尺書何曾問飢寒。更將當年席上言。走向他人托金蘭。燕子銜泥去。隨君無處所。鳥亦有雙耳。聽君言語一一記。歸來舊簷語喃呢。似訴人間不平事。吾聞人之所異禽。不在其他在其心。呵呵世之人。莫把俗人比禽禽寃深。</text>
<title>與同門諸友。小集南池。</title>,<text>新雨逗荷葉。淡烟羃柳枝。吾黨二三子。携我到南池。勝集襟懷舒。良辰景物宜。竗語拆玄奧。懽情倒深巵。陽坡麗日暾。高閣慧風遅。燒痕春心見。群居敬思知。天人一理貫。體認諒在玆。此會豈耽閑。此日亦易馳。仰惟天行健。頫念吾道危。願言崇明德。勉副師友期。</text>
<title>訪閔公澤 惠</title>,<text>公餘忽起習池興。西出城門五里強。村逕細分芳草色。磵橋橫占落花香。四隣耒耟知春及。一室琴書覺日長。異地逢迎難得再。不妨談笑到斜陽。</text>
<title>南池。次劉汝良 鎭邦 示韵。</title>,<text>滿塘荷葉日如年。勝地携將勝友賢。高閣定知還似岳。平湖秪是不名錢。淸譚娓娓兼詩卷。逸興頻頻倒酒船。此會慇懃良有意。暮途相勉更加鞭。</text>
<title>疊前韵</title>,<text>伴食黃堂奄二年。異鄕相慰賴諸賢。蒼顔白髮欣同榻。皁盖朱幡媿俸錢。風詠敢希曾點瑟。琴鶴行泛樂天船。當時共業今餘幾。老倦憑君屢着鞭。</text>
<title>復次強字韵言志</title>,<text>知天久已齊沉翔。遯世曾聞君子強。理義硏來心自樂。經書嚼了口餘香。故園松菊歸何晩。陋巷簞瓢味正長。堪笑此行緣底事。折腰低首送春陽。</text>
<title>梧陰相公之宰斯邑也。有新安道學自延平之句。此朱子書院之所由作也。諷咏感歎。遂賦一律。示邑中諸君。</title>,<text>地號延安信匪偶。傳心元不隔東南。動遵小學金文敬。獨溯眞源李石潭。兩致明誠玄老有。一心堅確默翁參。憑君共與尋遺緖。莫作人間忝厥男。</text>
<title>平川申相公 琓 挽</title>,<text>先王昔籲俊。禮羅勤收拾。公時美少年。射策遂峻捷。我后初繼照。詖說乍騰踏。公時折其平。顚沛不曾懾。英聲日以大。顯途如涉給。黃蛇更陽九。往事那忍誱。公時佩左符。屈跡洪都牒。世運有循環。陽和倒重臘。日月重昭揭。乾坤再妥帖。公時承綠綈。廟擧俄超級。盛際千年覩。懽聲四域匝。奈何怵迫子。反爲身謀急。洪波盪兩間。正道危一葉。公時念王室。慷慨朝端立。忠精動昭融。風雲果契合。天曹秉銓衡。黃閣掌理爕。稍稍士氣張。久久公議愜。江左鎭物量。元祐做相業。陰陽互推敓。讒口何咠咠。公時謝位去。淡泊素履躡。公孫尙側目。思欲百計拉。果然駭機發。火色方熻熻。公時金吾外。竢命月三浹。聖恩裭鞶帶。南畮理長鍤。赤舃輿人望。綠埜閑情協。天心忽重悟。鬼膽乃驚讋。公時促召入。寵邁日三接。丁寧慰勉音。感激鬼神泣。浮雲自南來。白日奄遮罨。未見七日復。旋詠北風什。公時在東山。憂國忘寢粒。俄聞症轉㞃。歸洛便調攝。馳往候顔色。尙不倦酬答。那知一夜間。遽以凶問及。大廈去棟梁。巨川亡舟楫。最公平時事。盖與道張翕。蒼生太無福。丹鳳翮已戢。昔我玄丈門。獲與公相習。先兄繼而至。投分兩情洽。公爲借隣宅。昕夕隨步屧。夜月池上堂。風拂荷香襲。相對討今古。理辯談諧雜。中間百變經。交道竟不跲。我公曁我兄。接武登台閤。而我獨泥塗。公每爲欝悒。禮殊輩行折。光生翰札篋。我旣無獻子。公亦憐劉勰。自從托金蘭。于今歲過卅。知公莫我如。德蘊春容燁。貴極卿相峻。小心守謙挹。對人見誠素。曠然謝鱗甲。溫溫儘愷悌。平易若無執。當義卽確然。信不大敵怯。餘事有文章。淸詠出月脇。上下百年間。如公定無十。去年吾兄亡。哀淚未乾睫。今公又長逝。吾道嗟岌岌。嗚呼我安放。百恨中夜集。顧慙斗米戀。飄颻向西邑。竟負臨壙哭。洒涕廣東峽。痛結江漢流。萬古悲風颯。</text>
<title>沈潭陽 澂 挽</title>,<text>昔聞靑沈多才俊。今見白眉更可人。三品官榮分竹日。乙科名闡折蓮辰。雌黃不設心仍靜。悃愊無華政自循。卅載交情絃斷遽。一腔哀唱淚沾巾。</text>
<title>李判官 遇輝 挽</title>,<text>華陽門下晩多士。幾箇如君屬望隆。仁智早承洙泗旨。敬誠曾慕洛閩風。有民有社還須學。多見多聞不犯工。命也斯人觀化遽。溪堂春月漫虗弓。</text>
<title>錦川君挽</title>,<text>自牧謙謙福履盈。魯聃周室儘維城。賢郞繼世皆金玉。聖主敦親備寵榮。壽席昨曾蒙楚簡。哀詞今遽屬吳傖。秋風哭送都門道。獨滯西州倍愴情。</text>
<title>柳楊口 長龍 挽</title>,<text>奇氣軒軒老不殘。眞心多向酒盃看。家傳孝友天然得。世路榮沉夢也闌。東峽簿書歸意早。故鄕桑梓晩情歡。那知一別成千古。欲唱哀歌淚未乾。</text>
<title>朴判官 世集 挽</title>,<text>孟季元來孟氏良。有才無命問蒼蒼。靑山歸卧君何恨。白首支離我自傷。斗覺師門今寂寞。不堪吾黨日凄凉。重泉莫說人間事。說着人間語更長。</text>
<title>李監役 師吉 挽</title>,<text>睦友敦親天得深。信知斯道亦於今。紛紛世上無難意。色色門中有賞音。命也未遷初筮秩。老焉猶抱少年心。公堂一別成千古。欲唱哀歌涕滿襟。</text>
<title>趙士輝 光輔 挽 四首</title>,<text>歸舟溯漢水。千里夢悠悠。京洛回書日。傷心碧樹秋。訪君南岳日。正我向西垠。惟知一別易。那意隔千春。早襲名家訓。晩遊長者門。欲知餘慶處。玉樹暎芝蘭。爲是連姻久。知君我最詳。春風無限思。和淚寄哀章。</text>
<title>丁亥除夕。次唐人韵。</title>,<text>寒齋守歲獨無眠。送舊情懷倍黯然。爲報村鷄休唱曉。不堪來日又添年。</text>
<title>題鶴林正畫 戊子○二首</title>,<text>旅鴈孤飛落晩塘。似嫌隨衆闘香粱。沙明水碧蘆花月。一片維楊夢裡長。右睡鴈小池菱葉綠三三。上有卧波喬樹陰。池面雨過魚不動。樹査立鷺亦無心。右立鷺</text>
<title>郡齋憶京寓書懷</title>,<text>晩築蓮峯下。境幽事事奇。小齋秋可愛。高枕老偏宜。四壁琴書靜。一園花木滋。如何西海曲。歸計尙差池。</text>
<title>春雨 二首</title>,<text>三月江城雨。四郊春氣深。蒼蒼叢薄上。藹藹見天心。昨夜有微雨。村村花滿開。春風無限思。獨上望鄕㙜。</text>
<title>正兒中司馬試。歸覲到門日。隨俗略設盃酌。郡人劉進士世宇時年八十。示以一絶。有難弟難兄之語。盖二兒取魯亦於昨年成進士。方來衙中故也。遂依韵口占。</title>,<text>家兒連歲小成名。膝下團圓弟與兄。何幸壽星臨燕席。滿庭爭覩簇村氓。</text>
<title>美女歎</title>,<text>北方有佳人。花顔絶代姿。小少守閨壼。那肎衒娥眉。蹇脩世已無。歲月空蹉𧿶。縱有羅與紈。靚粧爲誰誇。聞道西家女。隔紗自選郞。今日迎壻至。脂粉何輝煌。芳年不吾與。寒霜下綠草。沉吟對之嘆。矯首悵煩懊。固知時不再。未忍改初心。朅來撥商絃。淸音動遙岑。</text>
<title>讀西浦遺稿 金判書萬重</title>,<text>昔我尤翁席。始與公相識。謙謙若處子。溫溫似良玉。春風凾丈間。議論到儒釋。我亦吐一言。公爲許弘博。顧謂此少年。何以闚圓覺。我時未三十。公時已隆赫。眷眷回英眄。直欲忘形托。當時君子心。至今猶感激。斯人已九原。此世難再覿。公詩等潘陸。錦彩紛盈矚。我今誦遺文。口舌有餘馥。掩卷發三嘆。緬懷在伊昔。蒼蒼雲漢間。彷彿見顔色。</text>
<title>次劉生欽，文生尙質相和韵。幷序○二首</title>,<text>朝家慮海西徭役之不均。則令道臣詳定以聞。於是本縣亦被牒修案。選邑之士委之任。名曰詳定有司。前後凡六人。劉生欽，文生尙質此土之望也。亦與是選。一日余方坐衙。而二生將入見。縣吏白詳定有司請謁。二生顧而笑。若有不慊於色者。退卽以一絶相和來示。遂率爾解嘲。塩州太守病方生。詳定有司案已成。從此端宜歸去早。何須屑屑較虗名。余屢言詳定利害於方伯而不見採。故有歸去之語。乘軒未必非忘生。擊柝安知不玉成。信道吾身天爵貴。紫薇黃閣捴浮名。</text>
<title>送別 二首</title>,<text>二年西海曲。客恨兼離愁。斜日滿江思。東風一葉舟。逝海流無極。歸舟看漸賖。不知今夜雨。繫纜宿誰家。</text>
<title>余罷官歸洛。邑人數十百輩。追送碧瀾渡。皆言歸裝大簡。無以爲閑居之資。余戱答曰余非性淸者。其於邑殘甚。自無物可貪何。仍贈一絶。</title>,<text>邑人稱我太廉簡。此語聞來媿滿顔。不是吾心淸似水。只緣龜背刮毛難。</text>
<title>寄題李君輔江居 三首</title>,<text>漁戶臨層岸。參差見竹扉。夕陽山外盡。村樹暮鴉歸。八月江湖上。風微浪面平。恐驚魚鳥隊。不放釣船行。草樹有榮落。江山自古今。靜中無一事。隨處見天心。</text>
<title>張南平 梡 挽 二首</title>,<text>悽凉素旐西門道。寂寞佳城漢水湄。死別生離千古恨。人間泉路兩情悲。北堂忍說雙慈痛。南邑空留數尺碑。不信斯人而止此。欲題哀唱也還疑。通家舊誼世無疇。卌載交情到白頭。一曲哀歌靈靷發。淚添江水恨悠悠。</text>
<title>次宗兄直卿韵 己丑</title>,<text>故園遙在白雲隈。偶落塵寰幾管灰。想得幽居微雨後。滿林春色入簾來。</text>
<title>偶題客座 三首</title>,<text>客至惟寒暄。客歸還閉門。閑中無箇事。經史細燖溫。相逢花樹裏。相送花樹裏。京華十丈塵。不到一畒地。親舊閑臧否。人間浪是非。若欲開口說。不如且遄歸。</text>
<title>四月二日。與尹汝張 世綏，文甫 世緯，李光仲，申贊仲，翼仲，大有及家姪希魯，在魯。遊中興洞。</title>,<text>數三吾黨起余慵。共看中興雨後峯。怪鳥啄松答落席。老僧迎客靄生筇。晴雷碎石知飛瀑。暗籟吰林覺遠鍾。一草一花皆有理。不妨今日洗塵胷。</text>
<title>送鄭宗之赴蔚山府 幷序○二首</title>,<text>宗之余同年生友也。少受業老峯相公之門。得聞持身大方。及通籍居㙜閣。立論多不苟。雖間遭顚躓而志不變。余固已心知之。數年來。相從益數而相得益章。扣其中。皆余前所未知者也。宗之之不爲人知多如此。余今雖自謂知之。然其所未知者。安知其不如曩日之知之也。今宗之出守蔚山。蔚故瘴癘鄕也。宗之得無欝悒意乎。余甞以大易推之。剝之上九變而爲坤則純陰也。然陽氣已潛萌於下。積十八日而成復。今之爲剝爲坤。雖不可知。天地間固無無陽之時。而物極必反。易之理也。故當剝坤之時。苟不積學於內。藏器於身。則雖有小往大來之吉。將何以待時而動乎。故不以處下邑爲憂。而勉吾之所當勉。此余之所望於宗之者然也。故於其行也。不徒爲離別悵戀之色。而繼之以勉戒之意。庶他日歸來。使余益知其所未知者云。驪歌一曲正悽悽。握手臨歧別恨迷。聖世豈容踈直士。海濱端爲慰窮黎。春歸嶺北梅花發。草綠江南杜宇啼。兩地相思明月在。不須千里問耕犂。每回騎從枉窮廬。忽漫今朝來別余。直道不慙三黜後。淸名尤著四州餘。盤登鱸膾時延客。燈點鯨油夜看書。須念丈夫多少事。莫將歌酒送居諸。</text>
<title>飛仙㙜。次李同甫韵。</title>,<text>飛仙臺一名食堂。在襄陽地。有上下食堂。上曰飛仙㙜。下曰卧仙㙜。水石甚奇壯。溪流無俗響。山石亦奇容。應有眞仙住。雲深何處逢。</text>
<title>早發洛山寺</title>,<text>瑤壇月落海天長。醉宿禪房夜夢凉。曉向鳴沙踏歸路。海棠花裏馬蹄香。</text>
<title>賓日軒。次李子東 海朝 韵。是日金子益 昌翕，李仲培 𤲸 亦來會。</title>,<text>招提誰闢洛山幽。畫閣東臨大海頭。便入諸天瞻寶界。忽疑平地起瓊樓。他鄕此日眞佳會。同席何人不勝流。尊酒論文分夜色。平生奇絶㝡玆遊。</text>
<title>永郞湖。用前韵次子東。</title>,<text>雨後平湖逸興長。雪山山色送微凉。蘭舟晩繫巖邊樹。水滿芳洲杜若香。</text>
<title>七星峯。次子東韵。</title>,<text>我是蘂珠舊列仙。故知滄海有壺天。述郞未着丹厓字。應恨風飊不送船。</text>
<title>吾輩六人。與兪元之 崇，立之 岦 入三日浦。泊舟獅子巖。書八仙巖字。厥明携立之入海。元之以病不從。到七星峯。題名壁上。又戱寫七仙巖三大字以還。元之恨之。用立之韵以示。却次寄。</title>,<text>群玉㙜前泛彩舟。凾關何羡駕靑牛。不聞伯禹曾東到。誰遣工倕此巧鎪。山骨千年鰲背立。天樞七點海心浮。憑君莫恨遺仙籙。未害還同三日遊。</text>
<title>白雲菴</title>,<text>寥落巖前寺。蕭條只數椽。吊藤攀絶壁。坎石受懸泉。汞鼎留殘藥。檀爐掩宿烟。坐來塵慮斷。何處是人天。</text>
<title>余與同甫李君保 秉哲 登白雲峯。子東與李伯說 雨臣 獨留萬灰菴。題詩窓扇而去。有已足看靑嶂。何須上白雲之句。追次解嘲。</title>,<text>菴揭萬灰字。香猶一瓣焚。洗心泉㶁㶁。朝閣石蹲蹲。欲盡山中景。要登嶺上雲。倘嫌攀陟峻。何不守家園。</text>
<title>宿摩訶衍</title>,<text>孤負三春色。琳宮一夜眠。掛簾山翠入。欹枕磵聲傳。唄語淸如磬。禪心杳似烟。丁寧存後約。霜落九秋天。</text>
<title>摩訶衍。次子東示韵。</title>,<text>朝登普德窟。夜宿摩訶菴。憐我白頭客。對玆黃面曇。覺雲生近壑。慧月印前潭。勝地淸遊遍。况携益友三。</text>
<title>宿鉢淵寺。是日雨。</title>,<text>風驅驟雨晩如繩。僧道前山瀑布增。急喚藍輿出門看。銀河一道掛層層。</text>
<title>玉流洞。次子東韵。</title>,<text>恠底晴天不雨虹。銀河落地簇千峯。由來造化何多事。我欲披雲問九龍。是日欲仍至九龍淵。而行忙未果。</text>
<title>出山示諸友</title>,<text>蓬壺東望路迢迢。此日冥搜不憚勞。雨洗羣峯森玉骨。風驅大海湧銀濤。奔波赴壑神哉沛。絶棧連空道則高。觀水觀山皆有術。莫將臨陟做遊遨。</text>
<title>于邁四章。送申贊仲通判咸興。章八句。四首</title>,<text>之子于邁。于彼咸京。宛宛咸京。寔國之楨。往輔爾伯。往釐爾氓。勖思在昔。毋墜厥聲。曾是苞棘。載拔載兌。在周維岐。在漢維沛。選侯畀子。環咸是賴。匪仁曷糓。鞠子于大。旣涉于淮。厥馬惟驤。瞻望悠悠。在天一方。曷慰我思。粲其紱章。曷不寬綽。民胥以臧。我往子來。巷于西東。笑言詓詓。昕暮攸同。今其曠睽。余懷曷窮。式遄言歸。載轄載𩣭。</text>
<title>別朴來卿 彙登 赴吉州</title>,<text>朝日高軒壓海平。海天初旭最分明。君歸試借餘光到。照破人間黯黮情。</text>
<title>趙都事 尙迪 挽 二首</title>,<text>千里蓬瀛哭凶問。獨將衰涕灑南雲。褊剛忤物君憂我。哀毁生痾我念君。至行竟聞成死孝。深情今見斷風斤。春天命駕渾如昨。不信江頭數尺墳。豈意如君遽九泉。欲將斯理問蒼天。稚男弱女持門戶。孀婦偏慈哭几筵。孝友純深家自窶。運途嶒嶝壽仍慳。堪憐衰病違臨壙。白首人間涕泗漣。</text>
<title>秋風三疊。送兪大叔 集一 赴燕。三首</title>,<text>寥落秋聲動別思。送君西去路漫漫。遼陽城郭渾依舊。華表千年鶴影寒。燕塞秋風道路賖。那堪八月更乘槎。百年胡運今何似。萬古天心定不差。秋氣蕭蕭木葉踈。登山臨水意何如。此行定見南公否。荊楚于今幾戶餘。</text>
<title>次洪于海二閑堂韵</title>,<text>江居無俗事。繞屋只靑山。山上白雲在。與君相對閑。</text>
<title>洪判書 受瀗 挽 二首</title>,<text>飈馭超然濁世諠。秪敎靑史盛名完。稚圭德量元人望。永叔文章不自言。黃閣當年如夢卜。蒼生今日豈艱難。好收浩氣歸天上。時作祥風撥祲昏。當世名卿獨數公。檢來終始片瑕空。風波盪射心猶泰。進退從容望益隆。長物更無金帶外。淸標如在玉壺中。天胡不憗騎箕遽。重念時艱淚滿瞳。</text>
<title>黃稷山 鋿 挽</title>,<text>孝友家傳久。詩書世守宜。脫錐司馬日。游刃割鷄時。湖海三年別。存亡千古悲。寂寥身後事。惟付一佳兒。</text>
<title>李參奉 晩祥 挽 二首</title>,<text>陰厓之後大家風。一命微官晩不公。世道由來多險阻。終南從此有閑翁。憶昔終南里巷隣。幾從庭院賞新春。可憐今夜都門道。一曲哀歌淚滿巾。</text>
<title>黃修撰 啓河 挽 二首</title>,<text>聖世金華士。吾家玉潤郞。才猷傾輩友。敏達出班行。時命終洄泬。神逵正渺茫。老夫無限痛。掩涕向蒼蒼。憶昨城西宅。省君寢疾還。那知千古訣。遽在一宵間。鶴髮雙親老。齠齡兩女孱。浮生存沒恨。哀涕不堪刪。</text>
<title>別宗兄仲固赴寧海</title>,<text>纔投絶塞又窮海。雨雪紛紛正滿天。爲誦元之三黜賦。莫敎他日舌如綿。</text>
<title>歲暮有懷</title>,<text>此歲又將盡。吾生何所成。學慙無實得。文媿只虗名。六十三年隔。千愁一夜幷。書空作恠事。肯有不平鳴。</text>
<title>與尹汝張文甫，李光仲，申翼仲曁家弟德甫。同會黑石江閣。庚寅</title>,<text>超超江上閣。歊熱亦全淸。壁倒波中影。舡搖岸外聲。邀來皆勝客。說着盡幽情。竟日忘歸去。前林夕露生。</text>
<title>送別鄭仲淳 澔 赴謫甲山</title>,<text>積雨沉沉拔木風。此時相別思無窮。尊賢今見距詖力。討賊曾聞平難功。己丑庚寅前後似。甲山江界祖孫同。欲知世道汚隆際。試看君家運否通。</text>
<title>送別洪仲熊 禹瑞 赴謫務安</title>,<text>江頭相送我心傷。風雨蕭蕭謫路長。不信堯朝踈讜直。却疑匡䟽鮮包藏。龍山醉舞黃花笑。楚澤行吟白芷香。君去欲知消息理。好將羲易細推詳。</text>
<title>送別李光仲赴謫錦城 二首</title>,<text>短亭秋氣肅。長浦鴈聲分。積雨江涵岸。多風日隱雲。離情徒兀兀。世事劇紛紛。謫裡看書好。毋孤此意勤。昨夜秋生樹。今朝鴈叫霜。世憂隨水濶。離恨共天長。落雨江波白。濃雲日色蒼。近聞時議否。吾亦宿舂糧。</text>
<title>憶家弟德甫</title>,<text>秋風相憶泬寥天。獨卧看雲倍黯然。買宅江邊艱契濶。歸鞍洛下阻團圓。他鄕物色黃花後。故國音書白鴈前。世事紛紛今滿目。吾將隨爾理漁舡。</text>
<title>次放翁新凉夜坐韵</title>,<text>凉飈一夜樹梢騰。昨日炎蒸覺未曾。抱膝悲吟懷古客。閉門寥落坐禪僧。寒圃斷壺供酒盞。小爐埋火備書燈。陳編未了頭先白。回憶平生百感增。</text>
<title>吾友翼仲秉金矢之直。見柳惠之黜。僑居龍山。適在九日。惄焉興感。聊寄以此。</title>,<text>逐臣今日向龍山。正値秋風九九間。剩得黃花無限笑。江樓寒夜夢天顔。</text>
<title>靜觀齋李公 端相 遷葬挽 二首</title>,<text>憶昔吾師說靜觀。靜觀名德邈難攀。蚤鳴詞業臨當世。晩味簞瓢着故山。正學一生濂洛際。高風百代惠夷間。空聞此日泉扃啓。痛念斯文淚點斑。少日蹉𧿶立雪中。獨將遺蹟起余衷。脫來紈綺心期濶。鑽去詩書理義融。繼世文章傾牧老。傳家道學卽沙翁。久從賢胤聆餘緖。益信淵源浩不窮。</text>
<title>李樂甫 賀朝 遷葬挽</title>,<text>崇蘭旣難榮。良玉亦易缺。而君蘭玉如。其奈有夭閼。此理諒難詰。煩懊心內熱。憶昔見君初。淸氣徹心骨。聞君家訓美。識君內行潔。韡韡棠棣花。色映靑春日。並駕指正路。我車卽脂舝。余時詠伐木。願言託偲切。那知人事變。編曲參差失。千秋穎汝志。萬事餘白髮。近與伯也游。情誼往愈密。聯床夜雨時。思君輒忉怛。凄凉埋玉地。玄𤖱隨春發。牛眠卜駒城。馬鬣風蕭瑟。病滯一哭阻。南望涕屢抹。</text>
<title>孟大諫 萬澤 挽</title>,<text>哭君何事淚盈眶。此世斯人俾也忘。當務盡從硏會得。雅懷偏與水雲長。功名有骨官還小。淸白因心譽自芳。知道西南宣化地。幾多遺愛詠甘棠。</text>
<title>姜參奉 錫朋 挽</title>,<text>多少同門士。惟君出等儔。沉潛張氏窟。灑落邵公樓。一壑簞瓢樂。千秋道學憂。桑楡聯社計。他日付冥遊。</text>
<title>崔士遜 敏學 挽 三首</title>,<text>賦命一何嗇。禀姿一何醇。欲問問無處。掩涕向蒼旻。固窮深山裡。嗜學白首年。斯人那再得。吾道日凄然。先師遺文在。修整正無期。多少商量事。從今更與誰。</text>
<title>李正郞 禎來 室內挽</title>,<text>先子姨親獨魯靈。慣聞懿跡自趍庭。折葼敎峻諸郞肖。積慶功深四桂榮。晩歲方看天祿享。今朝那忍夜㙜扃。海村尙記䦱門拜。往事依然涕滿纓。</text>
<title>花陵公子扁其堂曰六友。苟名文者皆屬詠焉。不鄙謂余俾之續貂。辭不獲。遂效顰。</title>,<text>公子有高趣。俗塵不到門。知音鐵撥在。托契簡編存。興入淵明逕。心融匪懈軒。翛然相對處。風月一乾坤。</text>
<title>趙羅州定而 正萬 乞暇歸洛。仍求解不得。聞欲面懇方伯。將黽勉復往。與諸友小集其家。臨別索詩不已却贈。</title>,<text>小堂微雨柳陰斜。一曲驪駒別恨多。嶽麓霜楓秋可賞。錦城雖樂早還家。</text>
<title>送李美伯 邦彦 奉使日本 辛卯</title>,<text>靑年專對入雕題。槎影蒼波路不迷。壯志身凌鯨鱷窟。奇觀目極海天倪。夢回旅館孤燈伴。風送歸舟片石携。四字書紳存聖訓。爲君珍重更提撕。</text>
<title>別李光仲謫守茂長 二首</title>,<text>聖主寬恩世却妬。一言重謫古今無。倘敎南海歸程早。免道東窓用法麄。驛亭寒日掛西垣。春半如冬氣色昏。握手臨分徒脉脉。始知宣聖欲無言。</text>
<title>苦雨示申學士翼仲</title>,<text>霖餘急雨又滂沱。掩盡楊州過橐駞。瓦背纔聞騰鐵馬。簷牙忽見倒銀河。那時日月中天揭。着處魚龍占地多。極備極無同是咎。田家消息問如何。</text>
<title>又疊前韵</title>,<text>霢霂連旬晩更沱。知風讖雨不須駞。分明昨夜月離畢。忽漫今朝龍闘河。雲霧羃山都似失。江湖於地儘敎多。沉吟却憶前年旱。天意其如聖世何。</text>
<title>又疊前韵</title>,<text>積雨淫融江出沱。御溝今夜沉銅駞。乾坤渾似鴻濛界。原陸飜成皓旰河。遮莫溟鵬則將徙。分知海若未甞多。淸詩寫詠無餘妙。欲和陽春柰拙何。</text>
<title>又疊前韵</title>,<text>君詩與雨共滂沱。萟苑撙銜千里駞。無乃高吟驚鬼母。胡然白日漏明河。詞源浩浩波瀾濶。筆陣森森劒戟多。自笑老夫才力退。于今對壘敢誰何。</text>
<title>又疊前韵</title>,<text>窮居無柰雨滂沱。日日惟師種樹駞。未害霑林濃滿畒。還嫌决地汩成河。衝雲老幹亭亭立。蔽日重陰簇簇多。習坎心亨吾可勉。霽行潦止子云何。</text>
<title>又次駞韵</title>,<text>積霖滄海淡江沲。斥鹵無塩飼槖駞。非是衛公偸洒鬣。定應崇伯汩治河。鳴陽岡鳳將雛遠。讖雨竈蛙産子多。我欲同君遊水落。層陰重結路由何。</text>
<title>翼仲，又喜，仲淳見釋。而惟以三學士未蒙叙牒爲歎。用前韵賦示却次。</title>,<text>一聲雷雨忽滂沱。歸興先飛金谷駞。尺霧久看遮白日。寸膠空欲救黃河。休言澤畔行吟少。却恨碑心列宿多。聞道憂虞南北棘。濟時籌策定如何。</text>
<title>翼仲有狂瀾無計遏之語。慨然漫爲用前韵。</title>,<text>彈鋏歌仍苦雨沱。冷厨空憶肉峯駞。無端觸發支祈鎖。有似臨望瓠子河。山意每從陰處重。月華應向霽時多。憐君枉作迴瀾計。獨柰風濤蘯日何。</text>
<title>哭韓參判 聖佑</title>,<text>淸平詩禮掩鍾彜。趾美賢孫絶等夷。孝友因心家道肅。淸高拔世衆論推。北扉封奏人皆誦。南服觀風口盡碑。陋巷回車如昨日。追思警語涕盈頿。</text>
<title>李參奉 秉哲 挽</title>,<text>憶曾楓岳游。相將四十日。岡巒朝共陟。床榻夜聯設。情契日以敦。肝膽瑩秋月。愛君風骨爽。多君襟懷濶。望君致靑雲。期君到黃髮。那知人事謬。遽此明幽別。官惟一命纔。壽何彊仕劣。哀哀寡婦哭。天愁地亦裂。惸惸稚幼孤。行路尙酸咽。君胡不顧戀。冥然超怳惚。耕無一頃田。居無數畒室。觸境堪悲傷。後事焉足說。輤車湖山外。迢遆送㫌紼。茫茫天地間。此恨諒難竭。時艱正滿目。親知又凋齾。餘生詎控摶。日覺世界缺。倘有冥會樂。聊且老涕雪。</text>
<title>李持平 東彦 遷葬挽 三首</title>,<text>霜落秋原狐兎羣。高飛一鶚入無雲。他年良史編遺直。朱汲中間便着君。血碧三年報應生。詎堪千古更沾纓。螮蝀只作崇朝雨。依舊靑天白日明。孤魂今日得團圓。定省依然似昔年。聞道坡民爭負土。人間自有不誣天。</text>
<title>崔承旨 重泰 挽 四首</title>,<text>孤忠許國丹心罄。直道乖人白眼多。士氣卽今委餒甚。幾將英論激頹波。時平稀有諫書聞。獨把危言奉聖君。舊日烏㙜今寂寞。不堪風葉亂紛紛。宣化東藩暇日遊。題詩處處鎭名丘。祗今楓岳烏泉寺。秀句山光共一樓。西塞三霜戀主誠。空敎白髮滿顚生。歸來一病明幽隔。哭送丹旌出曉城。</text>
<title>別舍弟寓居忠江 幷小序○二首○壬辰</title>,<text>余於前冬得死疾。出入人鬼關殆二朔矣。德甫自忠江來視。因以事留止四朔。鎭日相見。甚慰病裡之懷。今朝忽來告別。悵惘之極。不覺出涕。自念喪𥚟餘生。只有兄弟二人。我已六十。弟未滿二。固宜一處相守。朝夕湛樂。以終餘年。而惟以家貧無食。各自南北。我不能去。弟不能來。誠恐一朝人事難期。此余所以汲汲於團會者也。後佸未卜。櫪馬已駕。白首相別。能不悢悢。率爾賦此。以見其意。相對那堪說甲申。白鬚危涕弟兄身。洛居鄕寓同爲客。我滯君歸捴是貧。韋曲紫荊他自發。謝池靑草待誰新。今行早量團圓計。老去光陰定幾廵。欲發還留語更申。老年那作客遊身。縣裝垂槖君何富。世謗盈車我未貧。離恨暗隨歸馬遠。旅愁應傍宿烏新。白頭歲月知多少。他日逢迎莫計廵。德甫罷縣未久。不能自存。我方爲世所憎。科啓三年。故頷聯云。</text>
<title>與諸友共登面岳南麓</title>,<text>四月天猶冷。陰崖艸未生。巖花纔引蝶。岸柳恰藏鶯。俯瞰千家靜。高臨萬堞平。我曹無一事。山水寄幽情。</text>
<title>申學士翼仲在玉堂。因灾進言。略及時事。語甚拙而批過峻。戱贈。二首</title>,<text>堪笑鳳溪申學士。一言纔發輒逢嗔。從今斷置塵間事。好作尋山訪水人。水落重尋竟謬悠。落花飛瀑勝淸秋。東隣亦有烟霞客。待我身蘇辦共遊。東隣指子賓</text>
<title>效谿谷，白洲，踈菴。共和古意三絶。三首</title>,<text>荊璧多年璞裡奇。抱來三獻一何痴。謂珉謂玉渾閑事。萬古貞心只自知。右玉匣裡干將氣吐虹。有時龍吼暗生風。何年遠向天山去。辦得千秋不世功。右劒出水神駒紫燕姿。千金高價昔曾期。年來望斷驅馳力。老智猶能識路歧。右馬</text>
<title>驟雨</title>,<text>淡雲沉壑日昏昏。溽暑蒸空汗漿飜。忽覺西山多爽氣。急風吹雨過前村。</text>
<title>次李忠武公韵</title>,<text>烟愁孤島立。水咽海天高。萬古英靈在。時時夜擊刀。</text>
<title>李監司 海朝 挽 二首</title>,<text>聞君長逝占旹屯。痛念公私淚滿巾。詩禮故家今孰主。風波末路獨完人。文穿月脇名仍大。望協台心位未眞。此日空埋經世具。偏敎遺愛泣南民。婚家情誼弟兄齊。况復交親許與偕。自謂百年憂樂共。誰知一別死生睽。人間觸處傷心事。地下他時會面階。花樹西州春又遍。忍看孤幼滿床啼。</text>
<title>尹判書 世紀 挽</title>,<text>先府吾先友。公仍少弟余。通家床下拜。推宅道南居。屢忝楊劉席。漫揮管華鉏。科塲曾共硯。文榻幾聯裾。契舊能誰似。知深莫我如。恢恢繩墨外。兢兢酒盃餘。黃榜題名早。靑冥得意徐。悲歡雲屢變。榮辱夢俱虗。海上覃恩後。朝端屬望初。喉司操正議。股郡著淸譽。司馬軍情愜。祝鳩賦計紓。家饒敦儉約。位重絶包苴。孝友因天性。忠勤映史書。公爲運海翼。我作搶楡鷽。齒爵雖云逈。心期自不踈。忘形爾汝到。話舊短長舒。每願歸田里。庶期共釣漁。一行纔莾蒼。萬事遽華胥。白首吾安適。朱軒跡已墟。今朝埋國器。痛念涕盈祛。</text>
<title>贈別茂朱使君洪士益 重衍○癸巳</title>,<text>吏隱仙鄕似葛洪。萬峯深處俗緣空。高低鼓角水聲外。掩暎樓㙜山氣中。參酒曉醅官釀碧。汞罏宵煉郡厨紅。偰眞丹跡今如在。爲扣黃庭寄一通。</text>
<title>李進士 煕夏 挽 三首</title>,<text>南溪門下共攀援。四十年來契誼敦。命駕塩州如昨日。追思別語暗消魂。淵源師友知聞早。行義鄕閭許與僉。未果平生推轂意。欲題哀挽淚沾髯。有才無名古來然。何用於君獨怨天。餘慶卽看雙玉在。好將遺業作靑氊。</text>
<title>次李盛叔 正茂 示韵</title>,<text>自遠辛勤借聽聾。媿無先覺擇乎中。經書皎日垂千古。富貴浮雲過太空。嗟我每懷孤竹國。羡君猶築石潭東。地靈人傑今如舊。須勉三冬刻苦功。</text>
<title>次新溪客舍壁上韵</title>,<text>虗菴詩黑蛇作。而今年亦適値黑蛇。有感漫次。逃名象外辦奇遊。佳句人間處處留。頹院只今僧不在。秀亭依舊地如浮。雲蹤當日杳何去。溪水千年空自流。此歲此來偏感古。江聲山色捴生愁。世傳鳥窺頹院壁。僧汲夕陽泉。亦虗菴作。</text>
<title>次諸生用唐人除夜韵</title>,<text>歲換今宵耿不眠。天時人事兩茫然。靈芝三秀終何就。空向年年送舊年。</text>
<title>次谷山郡齋壁上韵 甲午</title>,<text>斗覺邇來薄宦情。乞符山縣愛山淸。長年不與俗人夢。盡日惟聽林鳥聲。栖檻白雲常靉䨴。鳴階綠水自縱橫。玉樓香案黃堂酒。隨處優恩捴是榮。</text>
<title>次姜汝吉 時升 留別韵</title>,<text>臨筵惜別語諄諄。更勸盈杯麴味春。曾傳竗䂓先格物。孔門遺訣大求仁。深探理義言言切。靜讀經書字字親。他日山中能再訪。小車須趁草如茵。</text>
<title>姜汝吉次栗谷先生韵示余。遂率爾占步却呈。</title>,<text>多君無俗氣。訪我到窮山。弦誦烟霞裡。講劘水石間。心源須溯極。學海共廻瀾。臨別慇懃託。功夫莫等閑。</text>
<title>觀寂寺</title>,<text>寺在深山裡。盤回石逕微。檻前雙磵落。花外一僧歸。唄語爐烟杳。禪心栢樹圍。堪憐彭澤令。偶扣遠公扉。</text>
<title>路中記見</title>,<text>兩岸桃花相映開。峽流初漲碧如苔。漁翁罷釣磯頭睡。不覺前山暮雨來。</text>
<title>題文城鎭</title>,<text>何年扼險設玆鎭。處地雖偏亦足云。控禦一方僉節制。指揮千卒大將軍。逈臨五嶺梅溪雨。平厭三巴玉壘雲。正屬和隣無箇事。放敎鋋釰澀生文。</text>
<title>次李生 光鼎 諸君示韵</title>,<text>寥落千秋幾夢魂。願回斯世入人門。感君有志携書簏。憐我非才坐講軒。攻苦政宜啖葍菜。攝儀那可近匏尊。將身無媿參天地。報得洪鈞賦與恩。</text>
<title>贈別朴生 蘅</title>,<text>愛君天質粹而豊。媿我難容繪事功。臨別今朝何所贈。須將義理更磨礲。</text>
<title>暴雨</title>,<text>郡齋無事黑甜長。雨洗前山夏日凉。蝴蝶過墻還復去。隣家知有菜花香。</text>
<title>李經歷 禎億 挽</title>,<text>土亭之後盛科名。君在其中最善鳴。栢府薇垣推直氣。松京金驛載淸聲。雙親鶴髮靈椿老。三子烏啼寸草情。便養飜成無限痛。一麾那忍換丹㫌。</text>
<title>哭趙扶餘 邦徵</title>,<text>憶昨老夫病卧床。君來告別那忍別。五馬嘶風向南去。千里相思俱白髮。翰札時枉慰我心。誰意今來永相訣。君年二十我十八。相將義氣交情結。憐君志行似古人。愛君襟懷淡秋月。生有俊才數還奇。暮年纔綰小縣紱。欣聞去日鶴伴琴。忍說歸時虎隨轍。白馬江水流日夜。此恨悠悠幾時歇。天地無情烏兔飛。埋玉空山知有日。故人天涯一聲哭。龍門寂寞風蕭瑟。</text>
<title>別趙定而赴綾州治所</title>,<text>驚飈摵庭柯。寒雀啾空薄。白日隱西岑。良朋徂南極。摻袖悵難別。欲發還躑躅。且停靑絲馬。聽我綠綺曲。峩洋一片心。寥落無人識。今日爲君彈。襟期兩不隔。皎皎滄海月。千里但一色。</text>
<title>哭尹監司 世綏○二首○乙未</title>,<text>濟時才略捴成虗。想厭喧卑返太初。神與五雲陪象闕。氣隨雙劒射牛墟。孤標合在名臣錄。直節應編讜議書。最是高堂無限恨。空留彩服照銀魚。手把牙絃淚滿髭。春來隨處不堪悲。高山流水渾依舊。世上知音更是誰。</text>
<title>李兵使 碩根 挽</title>,<text>聞君長逝涕沾髯。爲是情親許與兼。秉鉞榮名昆弟並。佩符芳譽吏民僉。鄕心到老懸魚釣。宦意隨時識冷炎。行半海營臯旅館。不堪丹旐換旄尖。</text>
<title>鄭可叔 悏 以一律見示。忘拙却次。</title>,<text>老來持被厭承明。却荷優恩出水城。玉帳功名稱左輔。錦衣行色近先塋。梓楸入望悲三鼎。鈐轄關心媿五兵。孤負公私今白首。滿樽芳酒與誰傾。</text>
<title>登乾達山㝡高峯</title>,<text>乾山高出衆山中。平望扶桑夜半紅。萬仞峯頭長嘯立。碧天無限海雲空。</text>
<title>送申學士正甫 靖夏 評事北幕 八首</title>,<text>昔曾窮髮遍觀還。憶在黃龍八月間。虗曲尋常逢獵騎。軒櫳咫尺對神山。扶桑欲曉浪先赤。渤海無潮風自頑。老我平生弧矢志。送君今日入邊關。朝日軒前洗劒亭。至今形勝眼中明。長巒斗入波心矗。大海團成鏡面平。勢與洞庭爭甲乙。濶呑雲夢倒蓬瀛。恨無縮地移山力。鄠杜携來許擅名。名區入望過怱怱。遺恨猶懸七寶中。戍削峰巒皆畫卦。參差广石自成宮。縱於楓岳推前列。倘比香山肎下風。君去想應探賞富。可能歸鴈寄詩筒。載筆堂中歲聿遒。想將官酒慰新愁。三邊殺氣朔風夜。千里歸心明月樓。太守高歌雲出峀。將軍醉舞劒橫秋。知君幕府多長筭。挈壤羗胡急伐謀。朔氣陰森攪客腸。海天牢落感懷長。千秋盛績金丞相。一代淸標趙侍郞。俎豆卽今絃誦地。壁濠依舊戰攻塲。潮州往事人猶說。江漢遺思淚數行。慶源城外卽奴地。臨望後春十里纔。長白山支多北去。土門江水向東來。燈前妓唱和刁斗。夜半胡笳落酒盃。正屬昇平身已老。壯懷今日爲誰開。九五飛龍昔御天。赤池佳氣尙葱然。踰梁避狄知何日。起沛誅秦自有年。餘慶剩看洪祚赫。積仁仍占寶基綿。憑君爲賦生民什。却度新絃聳北邊。書劒曾將酒半酣。戍樓斜日立征驂。春風不到陰山北。朔雪恒留大陸南。岸勢庚庚橫海盡。峰形乙乙與天參。中宵默念銅川筮。虗老乾坤面發慙。</text>
<title>題隋城官舍</title>,<text>窓前高樹颯生秋。遠客思歸月滿樓。寥落海天無限濶。一聲旅雁送鄕愁。</text>
<title>用林石川體。寄別尹書狀 陽來 赴燕。二首</title>,<text>送爾關山白雪初。薊門寒日愼行車。百年胡運今何似。萬古天心定不虗。虗老乾坤一丈夫。送君今日淚盈鬚。當年燕市今依舊。尙有悲歌擊筑無。</text>
<title>李君彩郁甫來示一律。以師道相望。僕非其人也。聊次以謝。丙申</title>,<text>濂洛餘波接海西。今來自幸駐襜帷。石潭正學群賢嫡。孤竹淸風百代師。秉拂掛牌吾豈敢。力行深造子須期。倘從心上求遺訣。何異當年丈席時。</text>
<title>金沙寺。次白洲韵。</title>,<text>白沙峯下佛殿開。平壓明湖碧似苔。指點蓬壺何處是。海風吹送彩雲來。</text>
<title>鬼門關在明川鏡城之間。戊辰之歲。余以金吾郞押謫客過此。慨然奮曰生斯世也。不以匹馬度此關。非名士也。至發於文字。今忽思之。書此識媿。</title>,<text>匹馬行裝度鬼關。此心當日峻如山。官躋貂玉成何事。點撿平生媿滿顔。</text>
<title>申獻納 靖夏 挽 二首</title>,<text>鍾鼎家聲赫世長。早年黃甲姓名香。舂容大策追西漢。膾炙淸詩逼盛唐。路濶靑雲華望峻。樓成白玉大招忙。從今雪月誰題品。痛念公私淚滿裳。一奏分明破鬼肝。笑看狂閙自喧讙。超然濁世神長往。倘返奎躔芒色寒。</text>
<title>屛巖在海州北麓廣石上流。頗稱勝境。與僚佐諸君往尋口占。二首</title>,<text>暇日探幽勝。輕輿龍首東。層崖環似壁。濬壑奧如宮。石出波紋白。霜酣木葉紅。飜思簿領閙。靜處愜深衷。物理無纖巨。細流亦賞心。崖傾松倒葉。石滑水傳音。坐席幽禽並。行厨淡靄侵。翛然相對處。山日下遙岑。</text>
<title>申利川 鍴 挽</title>,<text>氣宇軒然大榘模。人間更有此人無。當官豈學今時態。處事方知好丈夫。一巷從遊如昨日。百年交契已泉塗。丁寧再結隣居約。定對賢郞言淚俱。</text>
<title>丙申秋七月。聖明大覺斯文是非之顚倒。廓揮乾斷。夬正處分。而親御翰墨。寫華陽興巖兩書院扁額。仍下敎曰此熄邪說定士趍之意也。特遣承宣。賜牢致祭。命並額與敎。張之院壁。昭示千載。於是我聖上距詖行正人心之功。同於三聖。凡有血氣者。莫不踊躍歡欣。嗚呼盛哉。諸公遂相與以詩志喜。大學士宋玉汝 相琦 以書來要和。輒忘拙步呈。</title>,<text>先正遺風極峻深。洛川華岳世同欽。十行書下人心正。一瓣香隨御額臨。白日肎能容鬼燐。朱絃自可伏蛙淫。尊賢聖德超今古。功大東南壁立岑。</text>
<title>廵到黃岡。聞左相爲黨人所。蒼黃出城。益無世念。率爾口占。</title>,<text>原隰馳驅且度咨。媿無毫髮裨公私。灾荒滿目憂方大。時象驚心夢亦危。念係漁樵空戀戀。興闌珂馬已期期。故園花鳥春應好。擬趁東風到儉芝。</text>
<title>四時詞 四首</title>,<text>麗日陽坡上。小齋幽事加。夜來微雨過。庭畔碧桃華。右春愛我溪邊廬。蒼蒼繞古木。淸風吹柳條。時拂竹闌曲。右夏野濶林容踈。天寒水氣淡。淸霜有巧才。萬壑鋪紅錦。右秋昨夜千山雪。皓然一色開。乾坤儘潔凈。何處有塵埃。右冬</text>
<title>翻栗谷先生高山九曲歌 十首</title>,<text>高山九曲潭。世人不知此。誅茅仍卜居。朋友亦來止。武夷想象之。願言學朱子。一曲何處是。冠巖日光射。平蕪淡烟斂。遠山眞罨畫。松間置綠樽。竚望良朋駕。二曲何處是。花巖晩春序。碧波泛落花。野外流將去。勝地人不識。何如使知處。三曲何處是。翠屛葉展披。綠樹山鳥在。下上其音時。盤松受淸風。夏意頓無之。四曲何處是。松崖夕日沉。潭心巖影蘸。許多光景涵。林泉深益好。幽興自難堪。五曲何處是。隱屛看更奇。水邊有精舍。瀟灑儘無涯。此中講學處。咏月吟風宜。六曲何處是。釣溪水正濶。借問吾與魚。其樂誰優劣。黃昏荷釣竿。歸路聊帶月。七曲何處是。楓巖秋色鮮。淸霜薄言下。絶壁錦繡然。獨坐寒巖上。忘家且留延。八曲何處是。琴灘明月色。玉軫將金徽。彈出數三曲。古調無人知。聊以獨自樂。九曲何處是。文山歲聿暮。奇巖與恠石。雪埋形不露。遊人自未到。謾說無佳趣。</text>
<title>次宋叔古伴鷗亭韵 丁酉</title>,<text>勝地幽閑自勝流。羡君超世伴沙鷗。紅塵珂馬有何樂。碧海檣烏無限愁。好向江樓欹竹枕。休敎浦日放漁舟。門前野老紛爭席。拍手人間一笑優。</text>
<title>黃判書 欽 夫人挽</title>,<text>瓜葛相聯不一重。慣聞閨則儉而恭。惠推宗族仁心見。誠著蒸甞福履鍾。養子再看黃甲慶。從夫三受紫泥封。誰將列女遺編續。却把柔毫寫懿蹤。</text>
<title>李相國 䎘 夫人挽</title>,<text>緬憶李丞相。化加內政成。蘋蘩惟致愨。酒醴不嫌淸。鸞誥三台峻。鳳毛兩世榮。門墻如舊日。哀唱有餘情。</text>
<title>鄭監司 是先 挽</title>,<text>故家喬木欝蒼蒼。秀出封胡更豫章。漢璽屢增黃覇秩。周藩曾茇召公棠。西河至痛猿膓斷。北地歸魂虎轍忙。欲寫年來無限恨。不堪提說到東床。</text>
<title>朴應敎 萬鼎 挽</title>,<text>卽席金吾始識君。愛君淸擧惜君文。中年得喪渾閑事。末路寃親豈足云。可念書空惟咄咄。自慙無力只紛紛。結隣南北今虗耳。故國秌光謾白雲。</text>
<title>李監司 晩堅 挽</title>,<text>世濟忠貞昆季同。君尤晩出古人風。淸標雅望朝之右。大纛高牙嶺以東。纔道還庭嬰素鞸。忽聞騎尾上蒼空。從今正議誰綱紀。我哭非私諒爲公。</text>
<title>洪監司 禹寧 挽</title>,<text>一封書自日邊至。書中有君凶問字。心驚手顫不忍開。看未中半淚先墜。淚墜哀隨失聲哭。哭向南雲雲變色。期君公輔謂君壽。誰料今止一方伯。沉思此理思不得。仰首問天天默默。無乃爲風爲雷霆。轟驅不祥廓崢嶸。抑將厭玆塵土紛。飄然高擧入太淸。不然散作雲五色。長護王家到千億。白首人間太支離。親知半向泉塗托。君今又去我何適。獨立乾坤涕沾臆。他年地下儻有知。左翼右熊與君長相隨。</text>
<title>次龍川聽溪堂韵</title>,<text>叢林生淡靄。穹石俯淸灣。自足供幽賞。何須待峻山。岸楓霜半染。巖菊雨初斑。原隰民憂切。對玆蹔解顔。</text>
<title>題統軍亭</title>,<text>高亭迢遞大江東。靺羯諸山指點中。倚劒朱欄秋月白。角聲吹徹塞雲空。</text>
<title>題妙香山</title>,<text>世人題品神山勝。不識神山各有長。淸拔詭奇楓岳是。靜深雄博妙香當。</text>
<title>登上院後峯</title>,<text>輕輿催喚上雲端。轉步層層眼漸寬。山勢橫盤數郡大。瀑聲飛作半天寒。霞標老子靑牛氣。石狀曇無白骨觀。第一峯頭長嘯立。衆巒如䯻海如鞶。</text>
<title>丁酉八月。國家別遣重臣。試取文武于關西。刑判閔聖猷 鎭遠 實承其命。初三設塲于安州。越九月初六。放榜于平壤。偶占一律以志之。</title>,<text>西土掄才闢禮羅。大夫銜命儼臨賖。桓桓赤靺明秋日。濟濟靑衿趁曉衙。引射穿楊皆百步。摛章入彀儘三叉。臚傳此日恩榮大。盛事從今永世誇。</text>
<title>登浮碧樓偶吟</title>,<text>憐我危㙜騁望處。俯看朝旭上㫌旄。江山寥落秋聲逈。樓閣崢嶸覇氣高。古寺千年雲靉靉。長城十里水滔滔。登臨盡日無窮興。更趁斜陽放小舠。</text>
<title>灣行路中。次金生漸韵。</title>,<text>今日燕非昔日燕。登高一望一悽然。鴨江朝海渾如昨。回憶龍蛇隔幾年。</text>
<title>洪參知 景濂 挽</title>,<text>緋玉官榮壽富男。人間全福更誰參。抱孫鴈塔題名一。敎子蟾宮折桂三。積德慶餘天道是。持論公處俗情慙。西隣舊友今寥落。欲唱哀歌咽不堪。</text>
<title>灣上路中。奉和伴送使李仲剛 健命 示韵。</title>,<text>共染征衣塞上塵。雪程行役幾由旬。天藏雷復星時換。浿水灣江往返頻。塡壑未堪輸漢帛。發棠那得慰齊人。賙飢刷恥俱無術。媿殺乾坤七尺身。</text>
<title>又次李仲剛韵</title>,<text>㫌節飄飄雪滿袍。塞雲悽斷角聲高。將迎忍說衣冠恥。供億顰看郡邑勞。故國歸心寒月皎。客程愁思朔風刁。同馳賴有忘形友。謾把情懷上兔毫。</text>
<title>至日次仲剛韵</title>,<text>矯矯龍灣守。皇皇鳳閣賓。獨憐多病我。共送異邦人。節序陽初動。灾荒眉自嚬。雪餘寒事劇。夜坐戀重宸。</text>
<title>到龍灣。奉懷閔聖猷却寄。</title>,<text>聖猷以遠接使。與余同迎淸使。及其伴送。以病不來。悵甚賦此。別時存後期。誰意竟差池。君在鳳城裏。我來鴨水涯。一年行欲暯。千里遠相思。但願崇明德。殫誠答寵私。</text>
<title>歲暯書懷。示從學諸君。</title>,<text>風雨蕭蕭歲欲遷。媿敎華髮更添顚。詩書事業嗟徒爾。傳習工夫恨惘然。賴有諸君來遠道。願將餘日討遺編。希賢自是吾人責。須惜芳年逝似川。</text>
<title>次李子賓 觀命 示韵 戊戌</title>,<text>星槎天漢夜。相對會心人。故里三間屋。東華十丈塵。鸎花春正好。珂馬老堪憐。早約漁樵路。從遊莫問廵。</text>
<title>元萬齡久之爲人倜儻。喜面言人過。俗士多不悅。而余以世誼情好甚篤。與之處爲益弘多。不幸窮困而歿。今夜與李子賓論此。不覺潸然出涕。盖久之於子賓。爲庶內舅也。</title>,<text>丹丘去後更誰存。今世難聞責善言。點撿年來尤悔積。他山何處覔雲根。</text>
<title>途中呈儐相姜子精 鋧 求和</title>,<text>儐使西來卽契舊。白頭相對感懷添。壯心節次隨年减。病骨層稜與鬼參。疑謗誤人君已飫。文章憎命我還諳。寒燈絶塞匡床暖。窓外風聲付黑甜。</text>
<title>到龍灣送子賓赴燕 四首</title>,<text>手持一盃酒。慰此遠征人。但願愼行李。歸期趁暮春。莫恠丈夫淚。還爲兒女悲。由來衰老別。不似少年時。胡塵暗去路。今日宿何村。忠信自君事。臨歧更不言。平生制淚吾差熟。今日當筵自不禁。可也山摧兼海渴。人間離別㝡難任。右集句</text>
<title>戱次鐵山壁上崔相國 錫鼎 韵</title>,<text>原隰驅馳倦。於焉蹔駐車。果然山似畫。未必妓如花。西塞家千里。東風國一涯。我無盃酒樂。歸路不堪賖。</text>
<title>李左相 世白 夫人挽</title>,<text>富而猶儉顯猶虔。常婦難能獨自然。南極老星仍福履。東韓華閥又台躔。凸凾紫誥從夫貴。橫帶黃金敎子賢。欲寫平生閨範懿。恨無當世筆如椽。</text>
<title>李遠卿 緬 余之同門友也。聞老先生爲人所侵侮。將上章辨斥。作此寄之。</title>,<text>前後文純奠邑誣。斯文運氣正堪吁。九臯鳴鶴君須學。早把淸音徹彩衢。</text>
<title>黃修撰 奎河 挽</title>,<text>瓜葛聯親三十霜。撫君之頂到而彊。詞華晩曳黃金榜。名論前茅白玉堂。天亦愛才何奪速。世無完福此寃長。人間別有難言痛。白髮西河哭子殤。</text>
<title>鄭承旨 必東 挽</title>,<text>忠孝因心聦且才。又從賢達拓開來。淸名好看蔘貂地。直節爭稱獬豸㙜。一別四年人已古。三秋千里月同哀。空餘老友存亡恨。欲瀉薤歌淚滿腮。</text>
<title>儒川君 濎 挽</title>,<text>多少宗英在。惟君最可人。兪歧軒后問。蒼德漢皇親。有酒澆千卷。無年到五旬。秪今西浦宅。漁唱劇傷神。</text>
<title>大同江舡上。贈從遊諸君。二首</title>,<text>浿水淸如許。何須一歃知。世事多翻覆。吾心自不移。萬古鄒夫子。殷勤義利分。欲將矯俗意。今日勉諸君。</text>
<title>大同江舡上。贈別成庶尹 壽雄。</title>,<text>關外周年會。舊情倍覺深。今朝臨水別。他日夢相尋。</text>
<title>趙孝先 榮世 將赴丹城。來借所編小學增注。却以四絶寄贐。四首</title>,<text>小學書皆作聖根。感君來借意良勤。治身濟物元無二。讀向黃堂莫計番。學優而仕卽前訓。近歲無人識此言。世道日非良不異。多君有意警蒙昏。猥將僭說續遺編。㢢帚千金正可憐。義理自來難究賾。憑君着眼細斤鐫。敬字追將補晩功。此言吾受紫陽翁。請君莫作尋常看。千聖淵源在箇中。</text>
<title>李仁川 箕獻 挽</title>,<text>若人何草草。天意竟難知。事主官三品。治民麥兩歧。壽因猿哭短。喪爲虎隨悲。浿水經年別。回頭涕淚垂。</text>
<title>南都正 宅夏 挽</title>,<text>城市風塵獨葆眞。一丘花木寄經綸。金吾聯步如前日。水洞同遊已卅春。賢嗣顯親庭樹玉。聖朝優老袋魚銀。可憐少友頭全白。欲唱哀歌淚滿巾。</text>
<title>朴參判 鳳齡 挽</title>,<text>良金天賦美。雅望衆論僉。處世從容獨。居家孝友兼。官高身每下。名立志猶謙。悽愴泉塗恨。君親弟病添。</text>
<title>李兵使 天根 挽 二首</title>,<text>余按海藩君制閫。相逢矻矻盡籌邊。飄零大樹今千古。恨不鐫銘姑衍巓。先兄幕府獨餘君。情誼相親到白紛。往事懷來多感慨。漫將哀淚灑秋雲。</text>
<title>洪掌令 蒑 挽</title>,<text>吾友花田許可難。獨言夫子美而端。早師名德親臯比。晩擢高科着豸冠。方謂晉途當坦坦。誰知長夜遽曼曼。靑山埋玉那堪說。恨阻平生一識韓。</text>
<title>鄭成川 悏 挽</title>,<text>與君相別四年玆。凶問來傳淚自垂。文似島郊詩律細。治如韓趙政聲奇。金陵河上數間屋。巫峽㙜邊第二碑。他日史臣循吏傳。應將遺跡大書之。</text>
<title>省墓記感 己亥</title>,<text>四載西藩阻展墓。今朝許暇聖恩偏。南坡暖日胎新綠。北陸凄風餞舊年。攢白林容殘雪後。暈紅山色夕陽前。松楸獨拜餘衰醜。此後玆行定幾廵。</text>
<title>贈李子賓</title>,<text>不信年光病裡新。梅腮香盡柳胎春。看看七十餘三歲。落落三千幾七塵。但把忱誠供聖主。肯敎邪枉錯吾人。知音獨有東隣友。惠好靑山綠水濱。</text>
<title>李判書 基夏 挽</title>,<text>稼牧文章赫世能。穿楊妙譽又雲仍。分茅獜閣祖孫繼。仗鉞戎壇父子登。緩帶遺風誰更似。含氷苦節衆皆稱。聯姻老醜呑聲哭。半爲公朝半契朋。</text>
<title>任右尹大仲 埅 陞資。次宋冢宰玉汝賀韵。</title>,<text>韶顔未改八旬年。不信蓬瀛別有仙。鳩杖好拋歸院日。駿駒時騁落花天。腰金峻秩協衰骨。齒族殊榮期永肩。知道壽星留世跡。却慙賡寫邵公篇。少時得見古簇。盖宋時筆也。畫一仙人。形容甚奇。有邵康節題辭。槩言宋某年間。壽星下酒肆寫眞云。</text>
<title>洪兵使 以度 大夫人挽</title>,<text>星沈南極老。春盡北堂萱。白首將軍子。靑雲學士孫。八旬榮養備。一代壼儀尊。此日都門道。薤歌咽九原。</text>
<title>李同敦寧 弘逸 挽</title>,<text>一代閨中秀。三朝宗右英。橫金君渥重。點玉世情輕。薤唱鸞旌耦。堂封馬鬣幷。八旬還似夢。山木揔哀聲。</text>
<title>內弟閔君 鎭輿 挽 二首</title>,<text>客臘新詩寄。開凾滿眼淸。那知未半月。遽道隔三生。少日篠䓗戀。暮年雲樹情。堪嗟空白髮。哀唱不成聲。憶陪外祖母。爾我纔勝簪。餖飣還同席。興居亦共衾。爲緣年㝡近。自覺愛偏深。忍把存亡恨。哀歌寄此心。</text>
<title>驪州牧沈君 廷輔 奉示所被御製三絶。固要賡和。雙擎跪讀。謹次以還。三首</title>,<text>寧陵自出定餘誰。愛爾淸踈老不衰。此日超資天意在。傍人遮莫說恩私。煌煌法服自天宣。曠世榮光世共傳。聖渥如山酬不得。知君從此夜無眠。和玉曾經日月懸。暖貂香襲御爐邊。篚頒盛寵良非偶。欲報洪恩却惘然。</text>
