<title>梅竹軒賦</title>,<text>二氣凝而迭運兮。四時紛其代謝。兹植物之生乎其間兮。寄榮瘁於造化。雨露滋其生毓兮。霜雪凜其凋落。擧萬物靡然而從化兮。曾不能脫乎彼而獨立。惟梅兄之雅操兮。與此君之勁節。不借榮於雨露兮。且傲視夫霜雪。曰兩美其必合兮。結雅賞於高軒。當秋冬之遙夜兮。霜雪繽紛其交繁。寒凜冽而凝沍兮。草木於悒而歸根。旣貞節之不變兮。亦孤芳之尙存。憺相對乎几席兮。遺人世之塵喧。夫何衆卉之敷榮兮。紛紅白與黃綠。顧此貞心之寂寥兮。衆曖然而競覆。服蕭艾以盈腰兮。世並擧而異芳。苟余情之信姱兮。雖壅蔽其何傷。謇淡泊之至美兮。固不周於時俗。伏淸白以不易兮。乃君子之所服。亂曰梅之香竹之淸兮。托兹芳名於不刊。歷萬古猶未沫兮。保厥美於歲寒。人愛梅兮愛其白。人愛竹兮愛其綠。愛白白者非獨梅兮。愛綠綠者非獨竹。嗟愛物而愛其色兮。不亦心塵而眼肉。世無馨香之君子兮。孰知二物異乎尋常之草木。君不見高軒之外。千花萬卉無顏色。</text>
<title>題卞春亭 季良 母夫人賜宴詩卷</title>,<text>吾聞扶桑之國海東邊。自此至彼木道里三千。洪濤巨浪日夕怒如山。其間行路誠間關。座主眼底無溟渤。一葦朅來梭未疾。王勞公。若曰。嘉乃忠貞。險夷一遠矣。聲敎漸于東。兩國交歡時乃功。爾有母老在堂。式燕以衎錫之光。公拜稽首光之錫。歸家觀者如堵墻。須臾內廚送八珍。梨園法部出敎坊。陔華淸唱感神鬼。舞袖彩影翻金觴。一家喜氣排寒冬。四座感淚雙滂滂。嗚呼。我公一身在家國。爲子則孝爲臣忠。此日此寵世無比。千古萬古流芳香。誰爲我公作歌歌盛事。龍門有客斐然狂。</text>
<title>贈金敎官 大來</title>,<text>吾聞結城之縣在海湄。金侯隱德居於斯。堂上慈親垂鶴髮。晨昏樂志要無違。釣水採山鮮又美。入廚滌瀡聽饘酏。玄冬鯉魚躍出氷。階下哺狗鷄聲悲。孝心一日二日愛。誠意千人萬人知。況當吾君勤孝理。如公可使終野遺。鳴騶一朝入雲扃。兒隨母後駟馬馳。豈惟及門貴爵祿。以禮擢爲宗英師。從今事業不可量。信知事君忠可移。淸風苦節久所欽。粹和今得乾如心。小子狂簡足斐然。晩交數見相忘年。</text>
<title>賜暇酬唱</title>,<text>正統壬戌。余與平陽朴彭年仁叟。高靈申叔舟泛翁。韓山李磑淸甫。赤村河緯地仲章。延安李石亨伯玉。受命讀書于三角山津寬寺。做業之暇。相與酬唱三角山聯句誰分混沌殼。爾生最大古。仁 三峯高崒嵂。萬目聳瞻睹。泛 磅礴蔽天地。嵩高作雲雨。謹 幽棲丹穴鳳。屛跡白額虎。淸 擘開由巨靈。奠高賴神禹。仁 以玆盤峙大。寧與培塿伍。泛 設險護王公。降神生申甫。謹 岱宗豈惟齊。東山非獨魯。淸 乾坤費精英。日月相呑吐。仁 鶴駕聆笙韻。仙蹤尋洞府。泛 賦欲效南山。才慙非韓愈。謹 中藏幾丹丘。上有眞玄圃。淸 蒼顏望何尊。白頭知乃祖。仁 鹿猊隔羅網。松檜離斤斧。泛 截然斷地脈。悠若尋天柱。謹 銘功鄙燕然。封禪非梁父。淸 作鎭黃圖首。流形赤縣股。仁 望喜欹危壯。登憂傴僂苦。泛 巖巖列崖石。濟濟多榛楛。謹 鼎立無尊卑。人揖孰賓主。淸 參天絶躋攀。郊國用斤斧。仁 峯危胥靡愁。壑穩仙儷聚。泛 羊脂藏璞玉。鵝管生鍾乳。謹 冬雪多瑤臺。春風亂花塢。淸 仞九陋虧簣。尺五欺韋杜。仁 列岫競蹌蹌。孤岑獨踽踽。泛 攢峯森矛戟。靈籟奏韶武。謹 淙淙石上泉。鬱鬱煙中樹。淸 固知拳石崇。莫讓微塵寓。仁 對陣嚴馳突。臨幾分黨部。泛 萬古分向背。千林紛喜怒。謹 泰運自興起。神功爲支拄。淸 煙生肌上白。雪積腦邊盬。仁 寒風吹正急。瘦骨病新瘉。泛 奇健固難形。怪特不可數。謹 萬壑酣笙鍾。千林齊鼓舞。淸 林轉訝驚趨。聲回看嬉侮。泛 邊城不動塵。孝子無陟岵。謹 龍蟄噓雲氣。神藏起煙炷。淸 石磴互盤回。招提相旁午。仁 谷應聞寒鍾。溪香知宿莽。泛 如太行蔽秦。若終南鎭鄠。謹 或如牛馬奔。有似旌旗豎。淸 初疑飣梨栗。却訝積倉庾。仁 霧捲猶谽谺。雲深若盲瞽。泛 仰者立驕將。低則伏降虜。謹 松檜年深老。巖崖歲久蠱。淸 陽春氣融融。草木光煦煦。仁 朱明布新律。茂林增翠堵。泛 白帝扇金風。紅樹照玉宇。謹 木落增憔悴。形枯失媚嫵。淸 一山儘難窮。四時景可取。仁 樵聽橫曉笛。僧聞喧夜鼓。泛 妥貼安周鼎。危峨戴殷冔。謹 儼然大帝立。簇若群臣扈。淸 西臨津寬寺。南壓漢江滸。仁 小憐跂而及。大厭昂不俯。泛 上摩明星熒。下瞰周原膴。謹 禪社茶何冷。村壚酒須酤。淸 窮經尋山室。頤神受天祜。仁 朝夕對蒼翠。坐臥尋訓詁。泛 賦詠雖酷好。學術卽麤粗。謹 願乞山英靈。聊益我肺腑。用以期遠大。致身可相輔。淸高山放石聯句高山千萬仞。自上放巖石。謹 乍訝響雷霆。倏如飛霹靂。淸 擊木驚搖翠。傾崖觸噴白。泛 穿雲出復沒。遇物順還逆。謹 猛獸盡橫奔。丈夫皆辟易。仁 棲鶴忽破眠。蟄龍應褫魄。淸 避峻勢漸緩。臨危走更迫。泛 飛走任高低。東西隨觸激。玉 牧野士崩角。瑤臺姬裂帛。謹 崩濤豈崖岸。澒洞無蹤跡。淸 初來誰敢當。畢竟莫與敵。泛 飛疾隕宋時。勢急崩梁夕。玉 奪矟俄至三。橫戈一當百。謹 車馳萬壘平。鼓動千軍擊。淸 壯夫騎驥騏。峻坂加鞭策。泛 可轉合編詩。能飛豈見射。玉 駃水如注壑。驚駒似過隙。謹 取次聞天籟。容易動地脈。淸 聒耳奔車過。閃眼駭虎擲。泛 致遠不假蹄。飛空豈須翮。謹 超罝逸兔狂。喪子怒猊嚇。玉 身輕一鳥疾。響大空山窄。淸 一飯漲胸腹。三杯傾琥珀。乘閒凌崒嵂。軟脚何跛躄。送寂諒無由。放爾聊怡睪。泛○睪字原本左方有忄</text>
<title>聞笛聯句</title>,<text>一聲何處笛。中夜聞翠巘。謹 撼月響何高。隨風飄更遠。淸 淸滑鶯轉喉。圓流丸走阪。泛 側耳撼哀音。傾心排忿懣。仁 悠悠鏡裏情。嫋嫋山中晩。玉 裂石淸韻壯。折柳相思恨。謹 淸濁自成倫。宮商不相混。淸 放去自要妙。收來竟婉娩。泛 據牀弄已久。倚樓興難 缺。仁 奇韻今聞蔡。淸嘯誰記阮。玉 庭除梅花落。海底魚龍狠。謹 初驚引而長。久喜淸且婉。淸 豈獨隴笳吹。能令賈胡遁。泛 緱山鳳聲淸。泓下龍音宛。仁 哀動旅關山。怨深嫠室閫。玉 䙚䙚聲轉哀。悠悠意未穩。謹 來時耳何傾。去者手難挽。淸 驚風捲塞沙。寒雪吹秦苑。泛 聽之殊不厭。舞我宜蹲蹲。仁 工吹是誰子。創智寧無本。玉 子晉元不死。桓伊疑生返。謹 孤吹獨鶴吟。齊作千牛輥。淸 咽咽如泣訴。呢呢同𠴲噂。泛 寄語吹笛子。珍藏愼勿損。玉 聞韶不知肉。我亦忘一飯。仁 愛之不自已。爲爾攄繾綣。謹</text>
<title>向遼東。用京洛諸公送行韻和泛翁。</title>,<text>時皇朝學土黃瓚謫遼東。世宗命先生及申叔舟。見瓚質問音韻。凡往返十三度。慙余學未似君精。同作遼陽萬里行。榻上賈胡連我膝。天涯遠客惜人情。夢中鄕國非眞到。春後園林只是靑。句句吟成皆白雪。秋來能免百愁生。</text>
<title>次工部中宵韻</title>,<text>今人棄古道。貴賤作親疏。已識身如寄。終知名又虛。城外遼陽路。盤中浿水魚。撑腸何所有。磊落五車書。路疑鶴</text>
<title>次工部秋晴韻</title>,<text>花壓水爲鏡。草纖風作梳。淸興因詩得。幽愁用酒除。三春殘客路。一月隔家書。句句先生傑。吟吟愧不如。</text>
<title>次工部韻</title>,<text>地脈連遼境。江流接海門。漁樵常頓頓。花柳自園園。露重紅欹岸。燒殘綠遍原。春光供遠矚。山水漸成繁。</text>
<title>次工部韻</title>,<text>遼陽歸路望中遙。策馬行行遠聖朝。流水波飜吹短篴。遠天聲切動悲簫。幸逢今日車同軌。閒笑麗人浪作橋。此是三韓西北極。喜看編戶樂蘇樵。</text>
<title>次工部韻</title>,<text>此身如寄耳。若命當自安。寸心已如此。生死誰避難。人生孰無憂。憂來酒可寬。藝林曾掉鞅。學海常觀瀾。不耕妻不飢。不蠶兒不寒。平生志弧矢。到處有杯盤。但成彭澤醉。肯患文園乾。酒醒始張目。僕夫勸飯飧。</text>
<title>用工部韻。和泛翁詩。</title>,<text>旅館乘閒笑語淸。留連猶厭義州城。花殘每惜春光老。雲起難禁客恨生。去路山深從地僻。歸心日迫願天晴。東西南北何爲者。已識浮生不用名。</text>
<title>用工部韻和泛翁</title>,<text>三韓西北是義州。長江萬古城下流。靑春過此已云再。第三行色知在秋。君之此行應頻頻。此行頻頻君莫愁。一朝患豈君子患。終身憂是丈夫憂。口談周孔手詩書。行有肥馬寒輕裘。操心君可堅如鐵。遇事君休曲如鉤。窮也囂囂樂天命。達則優優敷國政。獨善兼善隨窮達。君子一德豈不盛。</text>
<title>用工部韻和泛翁</title>,<text>客魂那用黯然銷。聚散雲在風中漂。座上商胡算緡錢。對我傲我言多驕。中有一二識文字。愛我携酒來相要。撑腸只有馱來米。薪桂客中艱樵蘇。險夷隨遇爲之所。偃蹇長嘯臥逆旅。十年漢學知何用。今來只得二三語。還鄕應未辨銀根。弟兄朋友誰相許。已哉天運苟如此。且添樽酒枯魚煮。</text>
<title>用工部韻和泛翁</title>,<text>生也如浮死如休。百年何必長愁憂。遼東館裏一事無。數日樽酒相淹留。人生如此自有樂。不用方外求丹丘。脩鱐蔬糲飽我飢。況有圖書供淸幽。乾坤納納此身小。正如一毛傅九牛。貴也命也賤也命。所貴未必封王侯。古來賢達今何處。長歌一曲心悠悠。在在主人能醉我。誰知客裏悲貂裘。堯君舜民非我力。藹藹吉士多王國。吾身不寒復不飢。聖代飽煖亦自得。</text>
<title>題希賢堂 申泛翁軒名</title>,<text>尹之任。回也賢。或囂然而樂堯舜。或喟然而嘆高堅。有爲亦若是。吾何獨不然。</text>
<title>貢院。次河相公 演 韻。</title>,<text>美酒三春興。微風宿雨晴。綠垂池柳細。紅濕岸花傾。列相功名大。諸儒文學鳴。門前種桃李。更賀看蹊成。</text>
<title>送朴僉使巡陵咸吉道</title>,<text>先生氣槩十分雄。脚踏靑雲步步悤。厚禮每容徐孺榻。幼年初謁梵王宮。天低沃野龍江碧。暾出扶桑虎節紅。孝理於今敦國政。巡陵此日出朝中。</text>
<title>送安寬厚</title>,<text>趨庭向南郡。衣錦出神州。有志竟成事。力耕知有秋。陽關朝雨別。渭北暮雲愁。芸閣方虛席。歸來且莫留。</text>
<title>送金國光歸覲嶺南</title>,<text>握手相離後。金樽誰與同。陽關數聲曲。忍聽自西東。</text>
<title>送李觀察按嶺南</title>,<text>慶尙古新羅。三韓爲大國。今古重監司。我公專黜陟。此行同晝錦。曾是尙州牧。人言當時政。豪猾膽肝落。威風行已久。仁恩亦所篤。嘗聞政之道。寬猛如兩角。廢一則不可。願公更努力。</text>
<title>送春川趙使君</title>,<text>王鳧雙影下春城。萬古昭陽江水淸。世無杜召已千載。赤子今知父母情。</text>
<title>送外弟韓判官 繼善 之任錦城 乙丑</title>,<text>煩劇全羅說錦城。汝官於此今南行。地大人稠博施病。愛民如子在吾誠。老奸宿猾此淵藪。摘伏如神在吾明。爾好弓劍須勸學。爾長紈綺宜課耕。固知汝德富勤儉。況是我家崇廉淸。去矣加餐更努力。傾耳朝夕聞佳聲。汝作湖南六年吏。我向幽燕萬里程。秋風馬上一杯酒。弟去兄送難爲情。解携還家欹枕臥。夜靜月白秋蟲鳴。</text>
<title>送崔直提學 德之 歸田</title>,<text>歸田非隱計。出處政如斯。漢主思疏廣。唐朝重孔戣。江山應有喜。猿鳥亦相知。終始能全義。如公我所師。</text>
<title>瀟湘八景</title>,<text>練練籠闤闠。霏霏曳巖谷。最好雨餘天。還宜月淡夕。右山市晴嵐遠樹煙橫碧。連山日下舂。鍾鳴何處寺。雲外落從容。右煙寺暮鍾湖波光㴸㴸。岸草碧芊芊。沿江三五店。漁唱夕陽邊。右漁村落照遠水平如練。輕帆疾似禽。何令盛代士。遽起討蓴心。右遠浦歸帆迢遰雲連塞。微茫水接天。不眠孤客耳。寒雨滿江船。右瀟湘夜雨明輝發蟾兔。靜影浸龜魚。此中憂樂意。老范不欺余。右洞庭秋月隨陽南又北。遵禮弟於兄。所以丹靑手。殷勤作爾形。右平沙落雁山白光堪摘。江淸失可猜。已晩天如晝。非春樹盡梅。右江天暮雪</text>
<title>匪懈堂四十八詠 幷引</title>,<text>古者爲詩。辭達而不過言志。今之詠物。功專而難於造精。所以業之者多。能焉則少。伏惟匪懈堂思存周，孔。學究天人。習綺紈而德藝出於尋常。與韋布而文章較其分寸。今夫六八詠之作。奚啻二百年所無。旣本性情之亡邪。餘事草木之多識。顥顥噩噩。眞雕篆不爲之壯夫。怪怪奇奇。寔博雅好古之君子。言志而辭弗止達。造精而功豈待專。乃知水大者物畢浮。膏沃而光益曄。如僕聞小子之何莫學。慕聖門之可與言。髮未燥而志于。顚就種兮奚以。謂郢雪之可和。心切效嚬。終荊璞之在旁。慙增覺穢。第已承敎。難解不文。用成絶句五言。以資淸燕一笑。或直以賦物。或因而寓情。或出於宣暢鬱湮。或發於贊頌德美。有喩彼以省己。有懷古而感今。趣各不同。語從而異。積於中者形於外。諒巧拙之難藏。棄其短而取其長。庶包容之有量。恭疏短引。敢竭卑誠。古人稱富貴。擧世號風流。脫身桃李地。物議花應羞。右春後牧丹春雨三杯後。微酡倚睡鄕。覺來開兩眼。氷雪映斜陽。右屋角梨花年年倚墻杏。先發向人枝。偏宜經宿雨。正好得朝暉。右墻頭紅杏子固不能詩。不能亦何傷。我愛柳仲郢。衣不喜薰香。右熟睡海棠歲歲絲綸閣。抽毫對紫薇。今來花下飮。到處似相隨。右爛熳紫薇我愛歲寒姿。半開是好時。未開如有畏。已開還欲萎。右半開山茶高潔梅兄行。嬋娟或過哉。此花多我國。宜是號蓬萊。右雪中冬柏紫白種非貴。丹者來天東。先王聖德遠。海晏天無風。右日本躑躅后皇南國孫。於世爲淸門。離鄕休道賤。秉德有餘芬。右浥露黃橙洞壑輕嵐羃。峯巒積翠寒。縱然詩思拙。已擬賦南山。右假山煙嵐白日北窓下。逸興羲皇前。門垂五柳樹。覆地政含煙。右門前楊柳直幹排雲上。蒼蒼問幾秋。攀援久不去。莫是洙泗遊。右籠煙翠檜無知空老大。歲月奈駸駸。寄語丹楓樹。寧無宋玉心。右映日丹楓度竹風聲碧。含風竹影淸。幽人無一事。獨坐寫黃庭。右竹逕淸風草樹霜初重。乾坤秋欲深。離離萬顆子。喚起故園心。右矜秋紅柹怪石入盆心。綠苔封石上。石有潤而滋。不然苔不旺。右苔封怪石幾年爲地秘。千載俟河淸。先王重此物。恩賜在東平。右海南琅玕溫溫人似玉。藹藹花如雪。相看兩不言。照以靑天月。右梅窓素月月明松影疏。露冷庭隅淨。一聲淸夜唳。令人發深省。右鶴唳庭松風微書帶綠。園暖麝香眠。幸渠自馴擾。非我是神仙。右麝眠園草寧憂濕毛翰。最好看浮沈。沈時思水底。浮處擬波心。右水上錦雞功在傳書日。能多克敵年。爾本微物耳。依人人自憐。右籠中華鴿淸瑩中無玷。廉隅外可觀。所以托高契。長承帶笑看。右琉璃石濕生應自古。波齧幾經年。衆人好雕琢。君子貴天然。右硨磲盆子愛黃金嫩。花憐白玉香。又有歲寒葉。靑靑耐雪霜。右梔子花彈入宣尼操。紉爲大夫佩。十蕙當一蘭。所以復見愛。右傲雪蘭今年長一寸。明年長一寸。維其不速成。是以年至萬。右萬年松春開看亦好。夏開看亦好。秋冬亦如此。與爾終偕老。右四季花昨夕一花衰。今朝一花開。相看一百日。對爾好銜杯。右百日紅我愛金錢花。對之淸心目。如何孔方兄。一見令人慾。右金錢花最愛木芙蓉。儼然君子容。雪霜非所畏。還似在泥中。右拒霜花昔與二三子。讀書天寶山。爛熳照醉眼。依俙當日看。右映山紅看花還食實。色味喜雙全。照眼令無俗。流牙覺欲仙。右安石榴嘗聞飧菊者。壽可五百年。所愛或異此。不競衆芳先。右凌霜菊手植梧桐樹。春來綠葉齊。何時成老大。枝上鳳來棲。右梧桐葉我似維楊俗。看花異洛陽。牧丹品雖貴。應是未爲王。右飜階芍藥墻頭耀初日。杯底蘸新粧。因思騎竹馬。偸折過東墻。右滿架薔薇最愛荼䕷白。東人命玉梅。取他眞意在。何必雪中開。右輕盈玉梅爲善最可樂。樂哉何所憂。言樹北堂外。悠悠空度秋。右忘憂萱草衛足非無智。傾心似有忠。見爾能不勵。而余抱降衷。右向日葵花漸覺吟哦慣。無煩頃刻成。滴滴窓外雨。催詩不停聲。右窓外芭蕉花因先後發。色有淺深分。元非三樣別。世俗徒云云。右三色桃嫣然傾國色。膏沐爲誰容。我亦剛腸者。看來意已融。右玉簪花有松立不倚。有藤來附之。藤蔓無冬綠。松枝靑四時。右藤蔓老松吾聞黑水晶。作酒消千憂。誓無將一滴。換取百涼州。右蜀葡萄淸淸又淺淺。白白兼紅紅。爾來數百載。復遇濂溪翁。右盆池菡蓞盥櫛坐淸晨。焚香讀周易。讀罷倚南窓。山腰一帶白。右木覓晴雲日落仁王洞。鍾聲報有期。隱几自無事。滿城人定時。右仁王暮鍾</text>
<title>東宮賜橘。題匪懈堂詩軸。</title>,<text>公子中心愛敬客。爲於湖上別開筵。月如淸晝人如玉。下有澄江上有天。賤士當年親遇聖。行宮此日試登仙。山水奇觀已爲樂。況承宮橘醉樽前。</text>
<title>皇華酬唱 庚午○見倪馬皇華集</title>,<text>附 景泰初。侍講倪謙，給事中司馬恂到國。謙能詩。館伴鄭麟趾不能敵。世宗命申叔舟及先生與之遊。仍質漢韻。侍講愛二士。約爲兄弟。酬唱不輟。竣事還也。抆淚而別。慵齋叢話 ○張給事寧。學於倪文僖。後十年庚辰。以天使出來。聞先生不在。嘆訝曰。吾師倪侍講言東國多才士。何寥寥眼中耶。由此不喜酬唱。其豫讓論。有意而作云。芝峯類說次韻呈倪天使 謙夫子騁文詞。輕車駕劇驂。撑腸千萬卷。四座應無談。玄哉天地窟。何深而不探。所目不負耳。名固擅斗南。海山千里邦。日夕多瘴嵐。跋涉豈不勞。靡盬心所甘。數日杖屨下。益者非止三。政如撓不濁。汪汪萬頃潭。不有假星槎。下風安容參。幸爾一文軌。聲敎漸以覃。次韻呈副使司馬給事 恂聯璧辭雙闕。扶桑繫兩驂。詩書手裏卷。堯舜口中談。武向天衢布。身經月窟探。群空過冀北。專對誦周南。海晏息驚浪。山高多翠嵐。吟哦囊盡拾。咀嚼蔗非甘。風俗箕疇九。咨詢仙島三。公歸瞻穆穆。衆擬入潭潭。捧腹銜羞恥。知心許謁參。流光看涑水。德澤至今覃。次韻呈副使承綸至下國。深荷惜人情。萬丈文生焰。三冬學到精。邊人敢生事。走卒共知名。每奉兼金贈。慙無報以瓊。其二涑水先賢後。飄然不世情。澗毛聊薦信。魯縞愧非精。鳳口初傳詔。龍頭久識名。擊蒙方自幸。佳什況琚瓊。次韻呈副使有珌愧鉛刀。腰間儻繫絛。橫經廁函丈。繼晷欲焚膏。筆掃千縑雪。詞懸三峽濤。詩名百代上。老杜與爲曹。其二妬春風利刀。凌雪柳黃絛。旅館寒將暖。新詩梁與膏。窺天持小管。測海怯驚濤。久矣慕鄒魯。莫言非我曹。敬次倪天使留別之韻送別相知卽日喜心知。別後相思問幾時。鶴嶺雲寒仍臘雪。鴨江波綠已春姿。錦囊只乏奚奴拾。斗酒元非樊噲辭。千里送公今日意。一杯南浦忍分離。附 留別成謹甫 皇朝正使倪謙海上相逢卽故知。燕閒談笑每移時。同心好結金蘭契。共飮偏憐玉樹姿。敢謂楊雄多識字。雅知子羽善修辭。不堪判袂臨江渚。勒馬東風怨別離。</text>
<title>前後朝天 乙丑。先生赴燕。丁卯，庚午。先生考摠管公。連以副使朝天。先生皆隨行。似爲質漢韻。有朝命也</title>,<text>題水墨白鷺圖雪作衣裳玉作趾。窺魚蘆渚幾多時。偶然飛過山陰縣。誤落羲之洗硯池。先生嘗赴燕京。有人請題白鷺圖。先生走筆。先成二句曰云云。於是出畫示之。乃水墨圖也。遂是之曰。偶然飛過山陰縣。誤落羲之洗硯池。華人驚服。稗官雜記灤河祠當年叩馬敢言非。大義堂堂日月輝。草木亦霑周雨露。愧君猶食首陽薇。</text>
<title>題倪內▦翰，司馬右史兩天使贈匪懈堂詩帖</title>,<text>昔聞豐城劍。夜夜寶氣倚天長。今見匪解書。筆力天下無與當。終知至寶自難蘊。天地爲之生輝光。楷者何所似。玉筋點𪑮銀鉤煌。放者何所似。風雷颯沓蛟螭僵。天王初載發德音。大明詔使來東方。詔使倪，馬亦具眼。一字二字知非常。余時承命問奇字。目擊二老驚蒼黃。使歸稽首獻至尊。詔催入石星火忙。朝傳一紙暮萬目。須臾聲價動八荒。是年隨父杖使節。往來上國經遼陽。遼陽之人爭問我。安平書法孰與古子昂。向聞倪，馬說。神妙生平見未嘗。況是金臺帝王州。一代文獻此爲鄕。又當元年策多士。俊髦于于來四方。我有舊相識。出入文翰場。從我時看三兩幅。傍環歎嗟如堵墻。聞者欲見見者求。尺素寸楮皆收藏。一字豈啻千金直。從今天下重文房。羅僧舊聞名。誰數蔬筍之枯腸。魏晉諸公骨已朽。妙蹟一出兮。後人不復歎無鍾與王。</text>
<title>三笑圖</title>,<text>神交那復有形骸。偶過溪橋一笑開。千古風流如昨日。宛然相對首長回。</text>
<title>次武溪酬唱詩韻。五首。</title>,<text>曲曲淸溪面面山。武夷爭似武溪間。早從獨立聞詩禮。今始閑居樂孔顏。園種千桃非是隱。門垂五柳自常關。從來顯晦固有數。此地難敎天地慳。其二春深白日掩柴扉。斗覺人稀事亦稀。風冉冉還絲冉冉。蘭猗猗又竹猗猗。却嫌谷水浮花出。時看山雞並母飛。世俗寧知眞意味。謂余閑事學烹芝。其三山圍四壁碧蔥籠。政似仙翁釋子宮。繞砌飛流常噴雪。倚窓脩竹自生風。誰知洞府藏淸冷。正是塵寰醉軟紅。外客不來山雨定。碧苔門巷長鬆鬆。其四世慮消殘道味深。天敎秋氣又淸心。樽開冷蘸中秋白。杯滿香吹九日金。楓染霜枝明野錦。松鳴風葉送山琴。洞門曾是無關鎖。布襪靑鞋又一尋。其五利名朝市足喧喧。漸喜幽居少並隣。松閣晴飛千丈雪。梅窓暖放一枝春。硏朱點易頻噓硯。傍架齊書細拂塵。富貴榮華非好事。人生好事是安神。</text>
<title>題四雨亭所藏靑山白雲圖</title>,<text>十年失脚墜紅塵。忘却山中有白雲。忽見畫圖疑是夢。冷花涼葉思紛紛。</text>
<title>題畫</title>,<text>古木歲寒凋。疏篁霜後綠。幽人一室內。對此淸心曲。</text>
<title>李可成 芮 家藏尹僉知壽翁 三山 畫竹</title>,<text>可成愛綠竹。愛之今成癖。去年持玉節。縱目光山綠。歸來忘未得。枝幹借西閣。西閣一揮灑。此君生顏色。昕夕對左右。主人已忘肉。命余侑新詩。而余酷愛竹。其二早誦淇澳詩。長詠綠猗猗。日昨遊湖南。正値氷雪時。琅玕拂醉面。慰我長相思。今看閣門筆。半壁寒風吹。所愛非聲色。不須鞍馬疲。如切復如磋。多君亦愛之。</text>
<title>題一庵</title>,<text>上人學佛者。揭一名其庵。吾徒學孔子。還慙德二三。</text>
<title>送文溪西堂還日本</title>,<text>吾聞扶桑俗。發文唯有僧。禪窓足餘閑。往往詩以鳴。師來一見之。所見如所聽。敍懷詩一篇。淸新人見稱。觀光前後再。世道屬文明。有禮主無擇。用世須通經。專對端合使。誰謂墨其名。贈言非敢仁。聊以抒中情。</text>
<title>送別 二首</title>,<text>淸詩入孝思。搢紳爭和之。余亦愛子者。濡毫題惡詩。其二往歲守南郡。今年歸北邊。臨岐又分手。會合知何年。</text>
<title>絶筆 秋江集。以此詩爲先生考摠管公作。而尹童土所編魯陵志及他野乘。皆以爲先生詩。今從之。</title>,<text>食君之食衣君衣。素志平生莫有違。一死固知忠義在。顯陵松柏夢依依。莫有違。一作莫願違。</text>
