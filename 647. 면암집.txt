<title>掛弓軒。次板上韻。癸酉</title>,<text>漢挐山一點。積水渺茫中。愧乏元城操。肯嫌屈子窮。光迎蓬海月。香襲橘林風。萬里君親遠。緣何罄素衷。遊遠男兒事。八荒亦室中。北瞻天極逈。南渡地形窮。百念都成水。一帆但信風。巴翁當日事。徒激後人衷。</text>
<title>別李都事 元儀 還京</title>,<text>野氓干時政。朝著不從容。衆咻如鼎沸。三司曁百工。所以人心變。多在𥚁色中。君獨奚取我。有若乃己恫。王事曰靡盬。萬里駕遠風。路迷嶺雪白。衣濕江雨濛。隱憂駭機作。聲說行資窮。凡屬疑謗處。眷眷一始終。纔涉瀛洲境。棘我城之東。沐浴炎瘴窟。坐臥魑魅叢。猶有未盡慮。勸我做盲聾。杜門耽書籍。莫與外人通。恩霈當有日。世或誦令公。此意良已勤。偶若知友逢。願君無嗟勞。吾當保吾躬。一段懷。君我親在同。我留君先去。眶淚自感衷。</text>
<title>奉審尤翁謫廬碑閣。前面。書尤菴宋先生謫廬遺墟碑十字。牧使張寅植。記其陰。 由天一亭， 竹西樓舊址。卽琉球太子被害處。李宜植。改名刱建。 運籌堂。李山海筆。謂是龍蟠形。以北相望地。又有觀德亭。讓寧大君筆。謂是虎蹲體。 至橘林書院舊址。曾享冲菴，圭菴，桐溪，淸陰，尤翁五先生。棟宇無形止。惟有曾朱壁立模刻石壁及張寅植所撰碑。竪在草莽中。 徜徉而歸。拈韻寓懷。甲戌</title>,<text>一宿楚山慷慨多。餘心到此更如何。種薑編禮當年事。猶有淸風拂面過。右遺墟碑江城花落翠屛開。瘴雨蠻風歲幾回。二子三良悽切句。至今徒感後人來。右天一亭運籌堂闢擅耽羅。左水右山得地形。往事百年無問處。只留傑筆與爭䧺。右運籌堂魋斧遠侵橘柚陰。摩挲苔迹淚盈襟。却憎從古妄男子。猥拂大同天下心。右書院舊址</text>
<title>次李寄示韻</title>,<text>獨居無事戶常關。誰識箇中日月閑。一榻全書堪寓目。三杯薄酒強怡顔。倘非仙子曾前約。肯許名山偶爾攀。莫謂惠州天上在。鄕音時帶去舟還。盈盈大海始於絲。呑地滔天勢極危。縱稱島俗殊聞見。自有靈山擅恠奇。隔砌淸香柑半熟。入簾秋氣客先知。休道行藏隨處適。風頭立脚古難持。</text>
<title>次李明峻寄示韻</title>,<text>羞見黃花笑逐臣。從今願作祝堯民。禮樂千年箕子國。車書萬里大明春。未墜斯文期努力。無端恠說任紛綸。須知先聖遺來敎。衆法之中首五倫。</text>
<title>漫題</title>,<text>有懷眠不假。卽欲問于天。其奈蒼生億。殆同坐漏船。</text>
<title>別刀鎭乘船 乙亥</title>,<text>幾年絶域隔紛塵。四月南風雨露新。山靄都收波面靜。一場快做壯遊人。縹緲靈山不受塵。鹿潭瀛室渡頭新。纍迹雖慚仁智樂。庶能誇我遠遊人。</text>
<title>武陵洞槐陰下。拈枝字。</title>,<text>武陵何處在。指點老槐枝。踈族情還密。幽居樂未移。江深魚產足。山抱樹陰遲。千里偶然客。適丁梅雨時。</text>
<title>順天士人趙鍾憲。靈巖河權默入來。相守數日。拈韻共賦。丙子</title>,<text>頻年嶺海迹堪悲。是處逢人喜可知。羣憾盈庭三尺歇。聖恩减死一帆危。圍廬未易團圓會。陋境猶多邂逅期。日晩江城船發促。強牽征袖覔新詩。意中人自朗之城。囚室飜驚眼霧晴。違國論時難倖免。樂吾心處有全生。挐山曾感三年問。牛島重團此夜情。居久莫嫌滋味薄。家家新麥動歡聲。</text>
<title>暮春登山</title>,<text>瀛洲採藥夢依迷。萍跡重臨黑水西。塞霧連天同闔闢。列山浸海混高低。境寒花懶三春意。谷邃禽閒盡日啼。滿眼風光隨遇足。且傾樽酒莫催歸。</text>
<title>光州宗人來訪。叙懷。</title>,<text>羇戀都輸碧海空。忽看花樹夕陽紅。平時懷仰只名下。僻地顧存眞夢中。水國行裝輕白髮。眉間詩禮見高風。何堪從此分携席。千里相思意萬重。</text>
<title>偶吟</title>,<text>聖言千載也分明。島戶猶聞讀字聲。可惜滔滔名利窟。每緣身計國憂輕。</text>
<title>燈火</title>,<text>枯枝依岸水。長結五更花。士伴伊吾榻。女宜績紡家。</text>
<title>黃菊</title>,<text>佳色兼淸馥。端宜處士培。羞同桃李節。遲向九秋開。</text>
<title>傷秋</title>,<text>小戶風生警晝眠。亂峰秋色夕陽邊。堪憐昨日瀛洲客。又向斯中度一年。</text>
<title>聞鴈</title>,<text>隨時南北任淸閑。高擧羞羣百鳥間。啼來莫近湘江岸。孤客怊怊不解顔。齊翮成行意想閑。更傳淸響出雲間。楚鄕萬里書難繫。白酒黃花強借顔。</text>
<title>漁父</title>,<text>閒翁事業子竿垂。容易年光又一秋。水冷無關魚不食。萬緣正好此中收。莫謂漁人但釣垂。渭翁桐老照千秋。當年若有求魚志。未必奇功恁地收。</text>
<title>秦始皇築長城</title>,<text>碣石崑山不計遙。魚游怨曲逼淸霄。先王只畏民心去。何必區區備虜驕。</text>
<title>韓文公斥佛</title>,<text>一篇原道闢儒門。大業昭垂長夜昏。假使佛靈能作𥚁。亦應當日倡危言。</text>
<title>登牛耳 小黑山一名 口號</title>,<text>流殛之行。兼遊山之樂者。無幾人焉。非不欲也。盖志奪氣屈而不能焉。錦城治西百里而遠。至靈光多慶浦。由水路。橫竪之於於錯嶼之間。盡飛禽內洋而爲大海。西南行四五十里。有一山屹聳。作二層。前低面北。後高向南。縹緲于內外二十四島之列者。卽牛耳島。前右支磅礴而向東。後左肩邐迤而向西。其平橫成嶺者。爲民人往來之路。又其西歷巖巖圍嶂峻極于天者。而稍缺陷以通眼界者。爲瞭望處所。又迤而北。層壁削立。勢極䧺威者。爲窟峰絶頂。其南巖口大開。上圓下坦。藏風閉雨。可容百餘人。向北有水。懸空點滴。味亦淸甘。又迤而東北里許。便與右麓相對作津門。諸船泊焉。其外小岡。橫遮作案。柴竹蔚薈。傳以爲駕島。一條淸澗。發源兩峯之間。不幾百步。入于海。嶺之西五里。四高中陷。不見海色者。爲㙜村。又踰而西。山脚曳入于水。回繞向南者。爲星村。又其南背阜面屯。解脫劫氣者。爲猪項。自是㴑之而上。至南邊支角成巷處。懸崖而居者。曰曳尾。越一麓一津而背北面南者。曰小牛耳。周不滿三十里。戶僅百十餘。遠之七八百里。或千餘里。而黑山，可佳，苔士，曼子，鳥島。漢挐遮其西南。以次而東而北。水陸諸山。千形萬狀。星列棊布。重重關鎖。爲之羽翼。誠僻陋險惡之地。而只其介在大洋。凡異國商船漂舶。賊艦之過去來泊。不可一任其恣意無憚。而合有候望備問之政。則亦一關防重地。國家懲壬辰之役。且夫湖南一省。爲當時受害之㝡。故於沿海可合防守處。皆置戰船器械。以爲之備。明陵丙辰。就本島及黑山。各設舘廨。擇諸營將卒久勤鍊達者。爲之差遣。分一年風之高和而輪處焉。其憂患生民之意。可謂至矣。然其爲官也。內無城郭弓矢之資。外無蚍蜉蟻子之卒。而綱領管轄。遠在數百里鯨濤鼉浪之外。萬一海賊倉卒泊岸。則文簿供申之間。一島民命。已被蹂躪。而莫有控訴。名爲防守。而實以其民役於賊。至如近日洋舶事。亦可見也。豈當日籌邊之臣。未及深計。致此踈忽者歟。余自耽羅放還之明年春二月。以指倭爲洋之罪。重入是島。始見其參天石角。三面繞匝。向東一口海以限之。眞天作牢獄。萬死餘喘。凜凜若不保全活。及其飮啖而水土淸潔。寢處而蛇蝎屛迹。且終歲。大旱瘴濕。殆十之三。應接民人。聽其語說。擧知尊君卑臣。貴名敎而賤夷狄。絶非朝廷士大夫識見所可企及。凡世外是非欣戚。一切不入耳孔。晴晝月夕。惟聞石田叱牛聲。滄波搖櫓歌而已。雖武陵桃源。未足以喩其勝也。於是向之惴於心駭於目者。漸次消磨妥帖。依然有坐禪入定之意。然後讀陶山節要之篇。誦巴翁鐵嶺之詩。涵濡以體之。諷詠以暢之。擧天下之物。不足以奪吾方寸。而竄謫苦辛。不足論也。坐久而添脚氣也。先登窟峰及前頂。試其步屧。次登㝡上頂。盡一山形止及四面水勢之曠狹。岡巒之遠近。以寬其胸次。又審鐵馬眢井。世傳孤雲先生之入唐也。登此山。浚小井。泛銀盃以留之。又置鐵馬。以鎭山氣。鐵馬尙存。而銀盃近爲里氓偸賣。因以絶祀云。 以及千餘年荒唐之古迹。然後知此山之遊。無减於瀛洲。而今日之行。亦未始不爲困窮堅忍之一助也。同行者別將楊文煥。主人文寅周。八今金大鉉。領將孫煕宗。卛傔金允煥也。時丙子秋夕。一峰牛耳接雲高。登陟渾忘氣力勞。可愛層溟多少嶼。萬年壁立敵洪濤。</text>
<title>次重菴金丈 平默 寄示韻</title>,<text>嶺海年年雨露均。濱危殘喘敢言還。看書要識從違別。臨事須分夢覺關。懷利來時生死辱。循公去處古今閑。北風萬里家何在。回首鯨濤浩渺間。居官居謫庇身均。一苦一甘自往還。奇觀再過千里海。孤衷常結九重關。聖心宵旰臣隣仗。廟筭凄凉酒肉閒。聞道東槎迎賊至。此名應在死生間。</text>
<title>朴友弼瑞 鼎鉉。以農字。扁其居室。余曾以小序志之。今又拈韻。要足之。遂步以呈。</title>,<text>考槃澗陸可順精。萍地暫攀眉宇淸。養竹似贒要共操。培蘭如玉樂新成。蠻鄕白髮驚秋色。仙境高標對月明。率爾狂言何足數。一天含氣自同聲。東岡佳趣寓書農。聖代長看樂歲逢。山好不妨遊客至。谷深堪愛小車容。禾麻經雨靑連陌。松竹含烟翠作墉。安得全家移別界。暮年詩酒與相從。</text>
<title>酬朴道謙 海量</title>,<text>瓊韻。宜卽奉酬。而澌頓廢弛。便置忘域。今並以五言。臨遞構呈。覽卽覆瓿。乖候何曾憾。厥應自我民。天地生成理。古今一體均。此義無由達。羞稱補闕臣。右夏雪。 弱植不自持。猶帶造化機。託根非其地。雨露那更希。右庭卉。 人心有好惡。向背乃其常。麟經垂鈇鉞。閩史判陰陽。云何夸毗子。喋囁訟倭洋。一得宜詢蕘。衆口且觀鄕。孤臣不寐。堪嗟國本戕。右迎賊。 擧世有恒言。何妨一念惡。毫分千里差。大𥚁容易作。先聖惻然斯。敎人牢著脚。莫將閑議論。搖我方寸樂。右童謠。 絶域天南徼。羇隣接祝融。行藏隨分定。放逐荷恩崇。堦竹鳴宵雨。江榴動秋風。酬問吾堪恥。恤難子偏功。明發遙相望。雲山不可通。右留別。 深廣藏風雨。萬年自在家。却嫌眞面露。列樹遮紛萃。右窟峰。</text>
<title>傷時</title>,<text>千年傳授訣。那料一朝翻。忍迎魚鬼賊。出入帝王門。聖心豈若此。歎息欲無言。佇見天行處。𥠧陽始自坤。只麽西洋敎。能令四海翻。一片吾東地。尙由道德門。卒然黃注輩。攘臂戰公言。福威雖自力。獨不畏乾坤。人性生來直。緣何覆更翻。捨却芝蘭室。謾尋枳棘門。服儒嗟僞餙。衛聖但空言。須知君子道。易簡法乾坤。</text>
<title>牛耳卽事</title>,<text>茅屋數間臨碧江。偸閒養靜也無雙。潮聲撼地寒侵席。雲氣籠山翠隕窓。未效丹心憂衮闕。且將窮夜點書釭。有時風雨人稀到。落葉輕輕每訝跫。孤帆再渡入湘江。蕙草蘭香自有雙。苦憶病親長隱几。却看穉子喜開窓。旅厨歲儉無兼物。雪屋寒多共一釭。但恨春回分手地。那堪門戶去來跫。</text>
<title>除夕。與家兒拈韻。</title>,<text>天涯殘喘接年荒。夢裏靑城正渺茫。破寂風驅潮汐浪。怕寒雪擁薜蘿墻。偶當兒面差開眼。回戀親厨欲斷膓。浮世人情翻更覆。不知明日又何鄕。</text>
<title>向大黑山。舟中口號。丁丑</title>,<text>聖時無棄物。絶域老孤臣。欲強殘骸力。拂巾問海津。搖櫓波心碧。懸篷客意新。回頭山更遠。疑是向南閩。孤槎出沒莫言艱。萬里風烟談笑間。㝡愛靈山如引客。故敎微雨洗孱顔。世味經來百險艱。此行應在是非間。西風振處船如矢。今日差開病裏顔。</text>
<title>暮泊鎭村</title>,<text>窮源到處眼偏明。短壁層巒縱復橫。借問居人何所事。澤魚山麥做平生。</text>
<title>余美村 自鎭東距五里。暎山島遮肩胛。</title>,<text>一枝石逕入雲端。翠峀交陰夏亦寒。咫尺仙靈知不拒。從今休道借還丹。</text>
<title>宿深村 在門岩峰南。自鎭十里強。</title>,<text>結廬堪愛占淸幽。古木荒藤閱幾秋。多謝村翁勞遠客。引傾大白勸遲留。</text>
<title>門巖峰 兩山之間。如門故云。一稱雲岩。</title>,<text>山在南溟浩渺端。登臨五月凜生寒。宛然天地無形外。一望水雲不盡間。耽景何嫌雙脚苦。尋眞只許寸心寬。謫來猶有踈狂態。纔躡瀛洲更此攀。</text>
<title>仙遊峰</title>,<text>朝霧難分細逕幽。日高淸朗半疑秋。依俙漢使銷丹鼎。指點秦童採藥舟。石束鸞笙藏海面。松扶鶴駕向雲頭。老仙亦解吾心事。露出眞顔暫見留。</text>
<title>骨九尾 麗朝置月山郡。山城下有廢礎破碓及佛塔二座。入本國。改爲黑山。</title>,<text>殘郭當年費意成。誰將往迹說分明。荒臺人去花無主。古㙮雲空鳥有聲。異代廢興猶可感。一隅關防亦非輕。堪憐皓皓山頭月。漫入層溟幻本名。遊遠多從放廢成。百般風景弄虛明。江深魚樂鴻濛界。樹密禽閑太古聲。踏盡高低爲日久。斷來榮辱置身輕。世間如有知山客。未必當年黑以名。</text>
<title>更賦門巖</title>,<text>晩來啼鳥拂林端。短策經由碧磵寒。艱步深穿雲雨上。朗吟高立斗牛間。一身俯仰山河小。萬物含藏宇宙寬。莫道此中容易到。至今我亦費心攀。</text>
<title>更賦深村</title>,<text>分占水曲擅佳幽。著地生涯麥一秋。取適多看踈結網。警邊時有急回舟。天門浪打龍奮翼。石室仙開鰲鎭頭。炎瘴不收樓又起。無端客馬數旬留。</text>
<title>再入大黑定頓書塾。扁其楣曰日新堂。有六七冠童。朝夕問字。頗慰湘纍之懷。</title>,<text>三黜行裝慣問津。會同半是挾書人。却嫌孤塾無題字。故向今朝揭日新。</text>
<title>秋夜</title>,<text>行吟到處任棲遲。中夜時占反面期。最怕眠醒無語地。催寒消息入庭枝。</text>
<title>初月</title>,<text>誰將崑玉削如鉤。掛在雲霄萬里頭。依俙淡影侵虛室。異域孤臣謾賦秋。</text>
<title>重陽</title>,<text>年年重九會。只接海山高。久客身多病。涉難意更豪。浪迹依靈境。餘緣付濁醪。古今均失得。自適不須勞。</text>
<title>山行</title>,<text>黃花懷故國。白髮感流年。窘步常居後。危攀更跋前。山河窮此界。日月寄何邊。瘦骨因微醉。班藤暫借眠。</text>
<title>履霜</title>,<text>坤剝交承裏。一陽獨自微。草蟲尋戶蟄。渚鴈擇蘆飛。懶汲嫌徒跣。貧傭妄索衣。堅氷知不遠。遲却故山歸。</text>
<title>古松</title>,<text>旅榻無窮趣。疎松隔水端。浸淫山海氣。沐浴雪霜寒。一節難移志。百年不改顔。愛看三兩鶴。時帶下風還。</text>
<title>漫成</title>,<text>西氛驕白日。斯道一何孤。容易迷寰宇。居然穢版圖。蹶天難自擎。危廈更誰扶。先聖垂遺訓。修明但在吾。</text>
<title>戊寅暮春。同課徒三四人。發仙遊之行。路中拈韻。得生字。</title>,<text>海嶽春將暮。谷禽喚友生。穿雲艱著步。陟岵若爲情。花重前宵雨。山環太古城。薄曛休杖處。漁笛數聲橫。</text>
<title>宿沙村人家</title>,<text>春深處處樂羣生。十里携朋瀉客情。浦戶重尋周歲約。月光添得半宵明。短原連麥迷通逕。列峀交陰翠作城。纔喜仙源咫尺在。更看海味錯縱橫。</text>
<title>仙遊峰</title>,<text>引手攀蘿向碧峯。偶然佳會幾人同。苔深石逕迷玄圃。雲鎖眞顔問赤松。駕海何須勞漢使。採芝今已躡商蹤。名山亦是嫌寥寂。故激危濤奏鼓鍾。</text>
<title>歸路拈加字</title>,<text>日暖風輕草色加。尋眞兩夜宿山家。雖稱編戶逢人少。自有詩朋得句多。積水憑眸雲出沒。懸崖側足路橫斜。且看春色餘無幾。爲報東君莫散花。</text>
<title>舟于永山前洋</title>,<text>春來幾擬訪漁舟。此日輕風可㴑流。眼界星馳羣島列。胸中簸却點埃留。魚因甚事潛還躍。鳥拂天機浴更浮。乘興未須愁薄暮。朗吟佇立碧波頭。</text>
<title>金在卿 衡培。讀書士也。識荊於瀛洲。重會于黑山海上。其喜可掬。詩以見志。</title>,<text>腐儒往事揔虛生。晩結深交宿願成。書存病骨居常感。躬涉層溟計太輕。詩禮在眉傳世遠。圃農隨手宅心淸。長沙行色今如古。會面何須做俗情。江城四月綠陰生。好會偏緣有志成。吾負大何流殛遠。君因甚事往來輕。避塵自是名園足。學古深知契活淸。耽海黑山看作陸。踈狂應不世間情。</text>
<title>賈長沙賦鵩</title>,<text>野禽翔集主人居。漫卜去留恠讖書。升沉有數窮何病。𥚁福同門樂自餘。形骸半世終灰劫。志氣百年亘太虛。千秋相感意。五更寒月入簾踈。</text>
<title>暎山島。題主人 崔權仲 壁上。</title>,<text>借問何時奠此居。晩來猶味少年書。僻江曾道生涯窄。古墓今看歲月餘。培荳石田閑事業。結廬竹藪養淸虛。偶然三宿成眞趣。且講前緣莫自疎。</text>
<title>指掌巖刻字後拈韻</title>,<text>化工分却一枝山。擲入洪濤浩渺間。強半衣冠曾避俗。尋常炎瘴苟偸閒。地連箕域書無證。曆玩崇禎歲幾還。此刻雖微關係大。爲敎洞主莫輕刪。一部陽秋問碧山。摩挲佇立草堤間。居人莫謂乾坤窄。隙地從看日月閒。非有良工心裏運。誰模舊迹眼中還。職方版籍隨時變。老石千年應不刪。</text>
<title>送金在卿還鄕</title>,<text>閱世滔滔面撲埃。何人保得舊靈臺。操存在我宜加力。感應由天莫任裁。征恨欲分江上榻。羇懷誰共月前盃。取亭春水源頭活。莫引風烟點綴來。</text>
<title>次金子元 勳 韻</title>,<text>不才只可棄於斯。海月嶺雲擅怪奇。到處無妨安兩膝。何須從外費營爲。囚山不料接如公。水月精神驗外中。書暇好兼仁智趣。筇鞋踏盡海西東。倦眠纔罷已平朝。念及曾遊韻更挑。身若縶駒雖帶病。心同翩鶴尙干霄。一生付與天翁定。百念都從酒國消。容易今年秋又至。何堪家室望邊遙。湘濱旅瑣借書亭。白髮時驚幻舊形。地括衆流全面黑。山分脉絡數坏靑。蠻鄕不歎相如病。瘴日深嫌阮籍醒。匪意偶逢知己友。談經論史摠堪聽。考亭的脉有華陽。壁立事功言更長。扶道從初排異說。委身到老涉層洋。氛妖氣挫雷霆下。魑魅形逃日月光。四海如今成一變。安危欲訴白雲鄕。彌天大水耀孤山。坐到眞疑夢覺關。遣日偏宜書一卷。投身自足屋三間。逢人觸處皆豪放。觀物時來不等閒。積歲旅懷無語度。數杯濁酒始開顔。</text>
<title>步出松陰</title>,<text>怕炎時或坐輕陰。三載徒勞屈子吟。莫謂海邦無好事。白雲流水共知音。</text>
<title>倚斗石</title>,<text>塾側有小澗。澗邊有小石。平舖可供坐臥。於是拔草剔蘚。擴而大之。比舊面得三之二。合容三四人。濯纓濯足。俱無不可。余欲命名而未得。子元取工部詩。每倚北斗望京華之句。名以倚斗。余曰諾。因呼韻賦之。奇巖粧出小溪前。細柳蒼苔更雜然。蓬島新懷今八月。金門待詔昔何年。寸心補衮雖無地。萬里傅生別有天。杜子孤衷先我得。效嚬不妨續遺篇。</text>
<title>與諸人共登松亭</title>,<text>絶域逢迎亦一時。開樽偏愛午陰遲。莫言此席難爲別。自有前頭不盡期。</text>
<title>別金子元</title>,<text>千載紫陽月。隨人到海南。博聞加鍊熟。主敬更沉涵。好會顔纔解。離情口欲含。長風宜利涉。無計駐征驂。咸平有山。名紫陽。舊享朱，宋兩先生。賜額紫陽書院。近年同入毁撤中。</text>
<title>新年得韻 己卯</title>,<text>春生料理舊歧尋。只恐風雲翳作陰。隨命置身無惡境。懷仁接物揔知音。扶傾曷恃時人手。悔𥚁將看上帝心。最是長江寒雨裏。不堪送子淚沾襟。</text>
<title>留別黑山書社諸君</title>,<text>孤塾三年絆己時。於焉不覺赦鷄遲。特恩偏被山河重。愚性愧無寸尺移。斅學相資方寓味。別離在卽却含悲。寄言羣力能餘暇。指掌巖邊建小碑。</text>
<title>拜下沙奇丈 正鎭</title>,<text>道在南州望不輕。秋陽江漢幾人情。再來只見伊川面。五十無聞愧後生。</text>
<title>留別宗人道卿 泰煥</title>,<text>百里同車誼不輕。到今其奈去留情。曲江春水源頭活。莫以虛閑做一生。</text>
<title>古莫院夜。逢金子元叙別。</title>,<text>緣江細雨五更天。珍重小車度幾川。潁水箕山從此遠。願將書幅講餘年。</text>
<title>河南席上。與諸生共賦。</title>,<text>客裝屑屑去來輕。好友逢塲揔有情。習禮輪經眞趣足。願將此事勖平生。</text>
<title>贈李德行 轍濟</title>,<text>歎子芳年賦遠遊。愧吾難應一言求。嶠南古是英贒地。勉向殘經努力修。</text>
<title>趙景賓 昌顯。上黨秀士也。遠來相訪。其意可感。用短韻十五。忘拙貢贐。詩云乎哉。聊以志後日不忘之資云爾。</title>,<text>偉哉小華子。巴曲接淵源。家在上黨谷。長物屋三椽。朝耕山上雲。暮汲山下泉。功利非攸願。吾道有眞詮。正大尊周義。森嚴闢洋言。博學無常師。尙友有專門。兼成烟霞痼。領略好山川。料外尋遠屐。再到薜蘿村。而我滄桑劫。十載遠日邊。雨雪無非敎。卷舒一聽天。對君增意氣。三宵樂同眠。知音諒未易。託契可忘年。偉迹前修遠。蔓草歧路連。我生不圖始。到老方慚然。願言各努力。不負一心傳。</text>
<title>贈別朱希叔 明植○庚辰</title>,<text>己卯歲除前日。咸興朱君希叔見過。値余窮乏。遂傾旅橐以賑之。因相守結夏。替我勞苦。餘力問字。及其秋生。不堪墳墓親戚之戀。遂揖而告歸。豈可無一言。玆書以贐之。一部爲人訣。莫如小學書。先王風已遠。將此愼終初。</text>
<title>次伯從兄韻</title>,<text>法斁綱淪政此時。窮途倀倀問何之。不關天意難回轉。只怕人工妄作爲。掃賊如要能戰守。保邦孰讓任驅馳。莫言廟筭終歸好。暗室欺心有四知。</text>
<title>謹次畏省堂原韻</title>,<text>慈孫堂構一心眞。巨筆丁寧護有神。誰繹尋常言外旨。喚醒末路醉生人。</text>
<title>步韻呈鄭田荷 敏采 詞案</title>,<text>肯堂那忍捨匡廬。此義曾聞丈席餘。嘉遯無妨羣鳥獸。固窮只可問耕漁。百年手澤悲桑梓。一壑前塵撫屨車。未報劬勞身已老。靑燈淚灑讀遺書。</text>
<title>依韻。贈高淸汝 石鎭。</title>,<text>過我窮山計太違。謏聞愧乏講精微。求仁最切安心宅。擇業須防任氣機。川奔晝夜方滋海。玉極磋磨始發輝。却幸滔滔名利地。妙年英銳似君稀。小廬咫隔澗之濱。梧月松雲不染塵。道降深懷天下士。時危益信卷中人。平陂循物祗爲病。禮義存心到處春。一理流環應有復。試看旭日每朝新。</text>
<title>別強窩尹而晦 景溥</title>,<text>強窩老人。晩而好讀。東西南北。惟從師取友是切急。又隨諸路僉君子。觸禁叫閽。坦蕩無幾微色。是其高風卓操。有足以愧死羣枉。豈不壯歟。聊構短絶以見志。憂國懷親一念眞。衰年課學更精神。師門推奬丁寧意。萬事都由自強人。</text>
<title>奉贐愚拙李希深</title>,<text>記余勝冠前。侍先師于檗溪書室。嘗見共族人一何公。對食連寢。酬酢爛漫。情誼款曲。愚蒙之見。亦竊識此公之斷斷爲君子儒。而先師接應之量。出尋常萬萬也。歲在乙亥。公之胤希深氏。自嶠南之居昌。將東至于楊根。過余靑城山中。靈芝醴泉。根源可證。追念往迹。赫赫如眼前。而顧轉間殆爲三十餘年事矣。慨先輩之益遠。惜流光之莫追。驚倒欣慰。未嘗不興懷發歎。時適病蟄。失於蘊叙。心恒結。如物在喉。今於再枉。不得無一語。聊以叙情。詩云乎哉。邂逅尋常約。幾年水注東。衣冠餘舊俗。詩禮見家風。仁里身堪託。名山意不窮。只嫌遊遠屐。虛屈草茅中。</text>
<title>和李仲煕 光敎</title>,<text>離隔淸標問幾時。川雲嶺月有懷遲。堪誇一席從容地。多少名言我自知。</text>
<title>閱拙翁金公褒闡顚末。感題四韻。一篇恭呈秀山丈 處咸 詞案。</title>,<text>洞陰麥丘之地。故有孝子金公。以古家淵源。隱德不售。布韋而終。歷三世。至秀山丈。好古博學。善述志事。末乃申于朝廷。用膺褒典。而又使遠近士友。咸歌頌詠歎。以述其美。先輩所云萬事莫如好子孫者。尤可驗也。余亦奉約者久矣。而塞荒餘喘。未克踐言。値今生還。不容終默。忘拙構副。天德在我。有爲則得。人爵由外。其求甚力。修其天德。人爵斯至。炳然厥應。古今一致。睠彼洞陰。山明水淸。仁賢薖軸。後前相幷。思翁以降。農淵潛光。蓮城古閥。著于一鄕。二大憲公。特蒙吹噓。兩地麗澤。厥孚交如。輕財賙窮。危論扶正。偉哉樹立。實莫與競。公承厥緖。早歲才名。識趣高遠。文藻簡精。于以進取。綽有其易。顧乃不屑。反我衡泌。有書可讀。有地可耕。樂在其中。若凂簪纓。惟孝友于。本立道生。蓋其天性。豈曰勉行。令終百年。公議益新。耳孫殫誠。故事是詢。鼓唱章甫。聲聞九天。稽實酬報。厥有衡銓。一命華爵。賁餙泉壤。瞻聆動色。士林慨慷。盍請賓友。以榮君賜。旨酒旣馨。佳肴孔備。鴻儒述事。才子獻詩。幽隱畢陳。巨細罔遺。好德所同。非一人私。爲善者勸。不其在玆。余託接壤。世好敦熟。一言附驥。有意卽夙。九死南荒。諾便歸宿。荐承尊命。汗顔悚恧。爲誦古訓。用警頹俗。雖慙猪獻。可恕貂續。</text>
<title>四月三日。與諸友。發金剛之行。壬午</title>,<text>瀛洲餘趣屬蓬山。奇觀徒從偶爾間。却恨揄揚無大筆。少多風物付虛閒。</text>
<title>途中口號</title>,<text>好友知難再。名山亦一時。秪嫌心帶累。何愧鬢如絲。念世堪垂淚。忘形且塞悲。前頭無限景。隨到覔新詩。</text>
<title>禾積淵</title>,<text>神龍幻石走深淵。禾積輪囷別有天。緩步經由蒼壁下。朗吟坐久碧灘前。虛名無補民生食。壯蹟猶勞客袂連。賴爾潛功時作雨。能令萬物各欣然。</text>
<title>北寬亭</title>,<text>翩翩筇屐向東州。回首難寬望美愁。古都形勢經千劫。重地關防閱幾秋。曾聞巨室傳三姓。更看名園聳一樓。却羡主翁先據了。翛然物外任閒遊。</text>
<title>滄浪亭</title>,<text>老柏森森綠暎扉。兩三村落世塵稀。百年古榭山無改。四月濃陰客自歸。蹊路間關水漸屐。岸松淅瀝風飄衣。忙緣恐負蓬萊約。不暇閑尋舊釣磯。</text>
<title>披襟亭</title>,<text>玉女峰前一水橫。長堤綠野掌如平。勝區但道滄浪好。不意金城又此亭。</text>
<title>長安寺洞口</title>,<text>斷髮嶺過步屧輕。長安洞口夕陽明。居民不厭江山客。呼應爭傳路引聲。</text>
<title>靈源洞</title>,<text>萬壑淸泉路。行穿十里雲。襍花多異見。幽鳥駭初聞。朝紳果忘世。石面簇成羣。奇觀於斯足。何須向望軍。</text>
<title>次靈源菴板上韻</title>,<text>蒼崖削立洞天幽。誰遣丹霞護別區。論交物外多靑眼。寓迹靈源愧白頭。沿流定好開花晩。過壁還嫌著樹稠。一席禪房高爽處。百千世事等雲浮。</text>
<title>歇惺樓。次板上韻。</title>,<text>逶迤石棧掛晴空。躑躅相參綠葉紅。萬二千峰無盡態。歇惺樓下夕陽中。</text>
<title>萬瀑洞</title>,<text>洞深宛若井中天。萬瀑嘉名出世傳。元化奇巖因畵局。眞珠活水自成淵。品題幾度前人手。風物猶依太古年。堪笑東來千里客。頹齡五十始求仙。</text>
<title>普德窟</title>,<text>三五瀑潭沿㴑回。銅欞百尺倚山開。躋攀寸寸憑虛地。風袂輕如馭鶴來。</text>
<title>金剛水</title>,<text>一泉金不換。虛往實歸人。信矣瓊漿飮。彼哉麴米春。豈徒淸肺腑。亦可爽精神。各自充其量。蕩然掃六塵。</text>
<title>衆香城</title>,<text>重重石勢揷天長。萬劫常含玉雪光。須識一山中最景。摩訶衍北繞城香。</text>
<title>毘盧峰</title>,<text>準擬金剛最屹峯。俗緣未料的源逢。蔓延枝葉依根本。羅立兒孫仰祖宗。北斗七星臨咫尺。東溟萬里蕩心胸。丹霞翠栢交陰處。逸趣眞如羽客從。</text>
<title>鴈門峴</title>,<text>陟磴雲生屐。披林露滴衣。高低山北拱。遠近水東歸。自愛風光足。莫嫌世事稀。摩來象緯地。殆若挾仙飛。</text>
<title>曉雲洞</title>,<text>曉雲收處路微開。絶壑長川動地來。前去九龍知近在。行行筇屐十分催。</text>
<title>船潭</title>,<text>天造船形不偶然。古來能有幾人牽。瀑珠萬斛無容載。棄置尋常路一邊。</text>
<title>海金剛</title>,<text>不盡金剛這處尋。櫂歌數曲散煩襟。一旬勞攘登山脚。萬里通明觀海心。曾謂天涯知己少。偶逢地主屬情深。打魚沽酒斜陽路。千里懷親慷慨吟。</text>
<title>四仙亭。次板上韻。</title>,<text>半世經營入海舟。溪山百折路悠悠。四仙三日知何處。浦月亭雲不盡秋。</text>
<title>萬歲樓。拈梅竹韻。與應溟僧共賦。</title>,<text>寺闢新溪閱幾霜。道人說法屬年芳。爲客長程稀伴侶。對君一榻做班行。山聳雲霄危欲墮。樓當雪壑凜生凉。堪憐今古來過地。太半心勞供佛香。</text>
<title>共應溟上普雲菴</title>,<text>兩三客趁夕陽來。淸雅如君眼忽開。一室圖書藏法界。千秋衣鉢託靈㙜。新溪魚菜人猶古。龍殿香燈歲幾回。至理分明無二道。胡將萬事付塵灰。</text>
<title>依韻酬應溟</title>,<text>谷鳥遷喬興感多。嚶其鳴矣轉淸和。經藏八萬誰傳授。界大三千自寤歌。論學堪憐年政富。話心不覺日將斜。第宜實地回頭早。難再此生能幾何。</text>
<title>萬物草</title>,<text>懸崖仄足路經幽。回首依然上玉樓。奇獸珍禽無定體。羽仙金佛不齊頭。乃知造物功多費。能使來人意盡遊。最愛塵淸斜日外。崢嶸雪色亂峰稠。</text>
<title>九龍洞</title>,<text>名區自若鬼神慳。歷覽於今孰柳韓。百丈練垂雙鳳瀑。萬車雷吼九龍灘。天然形色看常易。變態風雲畵亦難。却恐塵人無慮到。海門十里列重巒。</text>
<title>玉流洞</title>,<text>潭濶新添雨。無風也自寒。眞如仙界坐。翻訝畵中看。側石登誰捷。危橋望亦難。一邦斯㓗淨。回首歎長安。</text>
<title>飛鳳瀑</title>,<text>飛入廬山不可尋。箇中六六自然音。本來棲息殊凡鳥。雲表展來千仞心。</text>
<title>金蘭窟</title>,<text>行到金蘭畵莫容。胡爲窟有放光紅。十洲世界隨形異。四序風烟滿地同。石矗秦鞭驅海外。巒連禹斧鑿龍中。時人不識堅頑保。指點虛誇氣勢䧺。</text>
<title>依韻酬高底李友</title>,<text>風雨蕭蕭一舘深。夜樽對酌太和襟。千年濱海人猶古。四月看山客遠臨。物外嘯歌眞浪迹。日邊家國每關心。那知暫宿蘧蘧地。滿軸瓊章遇賞音。</text>
<title>元山南山</title>,<text>有心筇屐詰朝來。滿目腥塵足一哀。天自無私均雨露。人何失所幻池臺。塞風千里歌三闋。浦月深更酒數杯。大地江山羞至此。當今誰是禦邊才。</text>
<title>飄飄然亭</title>,<text>摩挲扁額故遲遲。回憶蓬翁羽化時。不盡前程君莫促。團圓此閣更難期。</text>
<title>駕鶴樓</title>,<text>圃老蓬仙過去樓。斜陽遠客故遲留。高低疊嶂連城繞。環抱長川護境流。駕鶴欲忘烟火世。懷人自感水雲秋。何心邊吏乘餘暇。邀我空堂恁地休。</text>
<title>釋王寺</title>,<text>短崖如束劣通門。雲外鍾聲隔一村。芳草間花春不盡。亂松蔽日晝常昏。恩綸偏被三朝眷。寶座因安萬劫魂。白髮閒僧亦憂國。有時抵掌不平論。</text>
<title>分水嶺</title>,<text>化工到此揣摩深。一定方維自不侵。東出泉源分二界。南奔山脉露中心。小遊豈盡江湖趣。彩筆時揮五七吟。堪惜關河如矢道。馬牛駄載蕩邊禁。</text>
<title>遼東伯廟</title>,<text>大義擎天動夏夷。禀精山嶽獨英姿。誰知褒衮華陽筆。劈破重陰閉九時。</text>
<title>高石亭</title>,<text>海山餘趣更何求。高石東州別界幽。只此堪誇涉玄圃。亦曾多事訪丹丘。時艱不合思輕退。身健偏宜賦壯遊。㝡是親堂西日迫。歸心爭駛下灘舟。</text>
<title>蓴潭</title>,<text>綠野當年意味淸。客來只有谷禽鳴。浮雲流水迷茫地。采采潭蓴不盡情。</text>
<title>三釜淵</title>,<text>踏遍仙源不假船。窮途壯觀亦由天。九龍瀑下形俱忘。三釜潭中興又牽。攀去緣崖難付屐。坐來班草更成筵。却歎淵老淸高節。溪北猶留舊飮泉。</text>
<title>龍華</title>,<text>昔人破僻與誰謀。一派溪源十里幽。滿壑烟霞閑計活。賞春花鳥舊風流。浮緣多感莊周夢。時事偏悲宋玉秋。浪迹曾誇仁智趣。何辭夷險盡情遊。</text>
<title>梁文路中</title>,<text>幸遂登臨約。還尋舊渡橋。故鄕花鳥近。仙境海山遙。携手同千里。分驂悵一朝。平生弧矢志。到此十分饒。</text>
<title>次吳孝子 寅植 墳庵板上韻</title>,<text>孝子或可能矣。而君子不可能也。信可及於豚魚。而受知於王公難。是何也。道有偏全。而德有大小也。古今之民情大同。而時君之好惡不常也。故孝子吳君寅植。自幼有根天至孝。老白首如一日。曾以蔭職。事我翼祖憲考。夙夜密邇。多保翊功。二聖亟稱於朝臣之處肺腑列者曰。此乃誠實人也。又曰。果不愧爲誠實君子人也。逮今上孝理之初。又貤爵㫌閭。以褒顯之。噫。誠實。天理之本然也。君子。有德之尊稱也。孝者。百行之源也。以本然之天理。做君子之言行。而孝悌爲之本。則眞所謂建於天地而不違。放乎四海而有餘者。豈易言哉。此蓋孝子實心實德積中發外。信乎上下所致。而尤以見先王則哲聖德。出尋常萬萬也。其胤宖默甫。肖其典型。念先徽之日遠。慨聖訓之易晦。以事狀一本。懇中外諸君子。咸有以考信而撰述之。爲久遠圖。嗚呼。闡先德。此人家子孫至情也。詎可謂無一日雅。而廢大同之役。忘拙步次。觀行居多不副言。若人堪許有根源。孝慈爲德羣情悅。誠實推名衮意存。老去瞻依春雨室。閒來薖軸白雲村。如何世上芬華子。本領空踈妄自尊。</text>
<title>奉贈蔚珍宗人 國鎭</title>,<text>宗人國鎭山五甫。曾以是年月日。竪碣于其先祖府使公墓道。陰記數行。乃不佞所撰也。役旣完。祭告厥由。鄕中知名章甫。參享執事者。殆百餘員。噫。重先事。此秉彜恒情也。雖在隆古之時。猶可起敬。况此天理民彜敗壞無餘之日。豈不爲振刷激厲之一助乎。謹構一律以識之。斯役深知積累成。年年海月照心明。撫時多感循良蹟。考實停當處士名。曠世風聲山又水。裕昆志事讀兼耕。揄揚見託那堪奉。謾述荒蕪屬遠情。</text>
<title>聞金相公 炳德 解官歸洞陰</title>,<text>先王法服賴誰存。相國孤忠感至尊。却恨良謨多不售。浩然釋負卧衡門。</text>
<title>領浦舟中</title>,<text>三人行李問津初。樽酒江亭午睡餘。涉盡窮途懷阮籍。經來秋雨病相如。岸楓蕭瑟愁歸鳥。野水澄淸見躍魚。奚只設施關防重。摩尼山裏又藏書。</text>
<title>望摩尼山</title>,<text>一點尼山望外斜。此行不愧鬢毛華。護來王室開靈境。鍾出人豪奠大家。江畔偶尋多歲約。月光重得半宵明。携筇緩步西征路。蕭灑楓林勝百花。</text>
<title>渡帆浦向長芝山</title>,<text>返照橫江露結林。兩三喬木影蕭森。西來多感前朝迹。東望偏憐遠客心。綿路蒼葭秋水落。小園叢桂碧山陰。隔塵十室無餘事。絃誦洋洋和夕砧。</text>
<title>宿芝山精舍</title>,<text>風塵書劒屬殘年。隨處浮生悵別筵。沽酒何妨遊物外。濯纓時或坐溪前。行藏有定能由我。榮辱無常一任天。百里君親如夢裏。長歌落日意茫然。</text>
<title>過麗王舊基</title>,<text>古來妖孽亦天生。麗運誰知盡此城。刱始艱難如鼎重。翻淪容易等毛輕。參雲樹帶淸秋色。放海波寒故國聲。四境風烟都會地。巷謠收拾句新成。</text>
<title>領井浦滯雨。與主人共賦。</title>,<text>地形落落限西東。邂逅堪欣臭味通。君子皆從平易道。英䧺亦自戰兢中。千秋有約山頭月。萬里寬心海上風。後會何時說今夜。循環世事付蒼空。</text>
<title>還泊領浦</title>,<text>兩旬久客一孤舟。赤葉黃花已送秋。歷歷看山皆勝景。飄飄浮海自淸流。休歎離索逢人少。爲賀盤旋卜地幽。信宿萍緣難可忘。夕陽領浦意悠悠。此生自若泛虛舟。粧點名園問幾秋。一壑桑麻眞事業。百年花石亦風流。依仁積德貧奚病。安分劬經意更幽。箇裏蒼茫多少感。崧陽山色碧悠悠。</text>
<title>元正小會 庚寅</title>,<text>蕭然丈室面靑山。筇屐時從野老閒。白首耽經愁日短。丹衷報國奈時艱。舊遊長憶龍門遠。春信爭看鳳曆還。滿地腥塵人已老。斜陽悽對五雲間。早結漁樵伴。雲林揔一家。面流山拱抱。隔岸路橫斜。歲去添頭雪。春來纈眼花。頗疑頻日夢。時或逐丹霞。一圍殘堞古靑城。低麓長川秀氣明。多謝天翁分餉我。於斯歌哭老平生。</text>
<title>上元</title>,<text>爭道嫦娥出峀遲。蓬門深處罷酣眠。上元令節人間最。獨夜淸光萬里圓。燈市弛禁觥筭錯。星橋歌踏舞衣翩。且看翹首歡迎地。把火兒童走更連。</text>
<title>贈別梁順集 在海</title>,<text>己卯淵源夙所奇。湖南漢北路遲遲。浮名我乏三餘足。實志君恢萬里期。長夜乾坤逢此世。重明日月卜何時。願言莫向他歧去。一念公私帝監知。</text>
<title>贈別洪由範 疇厚，林仲明 喆榮，洪昌彦 啓裕。</title>,<text>卓然二三子。結伴遠遊時。關北淵源遠。湖中麗澤遲。萍圓良不偶。蘭契孰能移。磨琢慇懃意。請看綠竹詩。</text>
<title>暎月上人。至自金剛。半日接語。殆覺眼靑。因以一絶贐之。</title>,<text>滄桑浩劫老於山。物外淸標邂逅間。儒佛異同何足計。別懷只有夢中還。</text>
<title>和贈盧晠五 應奎，李英汝 基春。</title>,<text>山河擧目摠腥塵。却許花林有主人。再涉荊門多警發。從知邃識別來新。問君何事躡紅塵。謂何雲潭見大人。一理流環無彼此。莫將平易換奇新。</text>
<title>次東塢亭原韻</title>,<text>我公活計屬東岡。落落高標說更長。求志何關風雨際。養閑自足水雲傍。窮通有命栽蘭玉。緩急非才歎海桑。望裏湖山人已遠。遺篇軫重動牙香。</text>
<title>書贐洪文實 信裕</title>,<text>西胡荐食國隨輕。萬事紛紜揔拂情。豊沛衣冠餘舊俗。願言共子送玆生。</text>
<title>次李監役 冕容 晬席韻</title>,<text>南極星輝壽域春。松亭弧矢甲回新。孝於二老庭趨子。祝以三朋座有賓。浮世簪纓看若凂。故園花鳥笑相親。一堂稱兕歡聲動。餘慶從來積善人。</text>
<title>鄭應善 鳳基。與同志諸士友。聯袂遠顧。</title>,<text>愁殺風烟冽水濱。諸君聯袂揔奇新。始交何必求同調。竹栢相期未了春。</text>
<title>步韻酬鄭月波 時林</title>,<text>聞名夙飽淵源正。好會從欽志尙高。日下江山今若此。許君淸福卧林臯。</text>
<title>贈鶴南金景振 </title>,<text>允矣重菴子。衛道功自任。人事多變態。末路少知音。西風忽捲地。杖舃海途尋。侃侃鶴南翁。固窮樂書琴。聞風起遐想。執鞭諧素忱。談笑撫千古。交契託蘭金。庶幾勤夙夜。同此歲寒心。天降斯文𥚁。雲溪月影沉。今日定何日。感涕自難禁。擬伸漬綿誠。白首歷遠岑。而我病踈慵。寂寞守窮林。孰謂千里役。迂路陋巷臨。知己良不易。一嘯發長吟。己卯家聲遠。儒門潤澤深。淵氷工夫大。尊攘義諦森。好德曾聞古。衛師始見今。凜爾方寸積。可笑西鬼侵。佇見冠山下。一雷破頑陰。屬當催寒節。無計攬子襟。何堪風雨夕。閉戶獨擁衾。願言毋金玉。時時替盍簪。</text>
<title>贈別羅聖敎 有英○癸巳</title>,<text>羅君聖敎。曾侍重翁謫所。受石潭寒泉之編。近又負笈於智藏老人門下。計以爲服勤卒業之地。其志甚不草草。可尙也已。二老胸襟世孰如。公成物我了無餘。知君託迹諒非偶。須惜光陰免擲虛。</text>
<title>次金子元智島頭流山韻</title>,<text>孤山壁立鎭奔流。重老吟蘭問幾秋。莫說天涯知者少。於今尙續後人遊。</text>
<title>次趙老卿 羽植 回甲韻</title>,<text>和氣中堂舞彩新。主翁康健六旬春。舊交我是同庚友。晩福君應種德人。聖代烟花開壽域。仙區松鶴接芳隣。華觴此日无疆祝。想像弧筵樂意眞。</text>
<title>堯山夜會</title>,<text>百世淵翁宅。遺風說更長。寸心宜盡瀉。淸夜未渠央。</text>
<title>尹亨三 滋鉉。以僕夫病故。留連數朔。開懷多矣。臨發不可無一語。依其韻奉和。</title>,<text>絺綌天寒又僕痡。三旬畫粥賴多聞。殷師故國看如許。愼向竿頭著力勤。學古許君心不渝。養閒愧我老無聞。嚴師近在靈臺上。枉費衰年道路勤。天荒九峯谷。訥字揭扁明。湖海追眞派。楚梁得此聲。峀雲忘世累。溪月照心淸。歲暮多般感。非徒送別情。痛矣百千怪。螮蝀白日明。鳳蹲何足數。烏噤久無聲。大道終難息。濁流會見淸。窮途吾孰與。長嘯賦幽情。</text>
<title>依韻酬金贊亨 永煥</title>,<text>道非高遠在。日用卽其門。只得吾身好。何關九宇昏。</text>
<title>晬日志感</title>,<text>觀於已往。其年有長於我者。有敵於我者。有卑幼於我者。及其終也。或弱壯而止。或強衰而止。其至周甲者。蓋亦罕焉。則五福之一曰達尊之齒一。亦無恠爲聖人之所尙也。故涑水翁居家雜儀。獻壽家長。爲一大節目。而朱先生編入家禮。其義尤可知也。余禀質脆弱。自十歲以上至三十左右。未嘗一日而無病。病必幾殊。幸而免焉。癸丙以來。孽自己作。事機尤別。近而左右諸大夫。噫嘻請誅之章。遠則瘴海數千里。水土傷生之厄。决知其萬無全完。乃聖主欲其生。朝廷寬其典。放廢田廬。隨分飮啄。而馴致今日。乃意望所不及。適爾家室平康。六親無恙。薄言湯餠。亦有賓客。視我先父母甲日之爲。則又濫之濫矣。過之過矣。風樹之感。鴒原之慟。誠不忍循例受酌。亦難容以吾之所不能於已往。並屈子孫輩情理也。不得已設筵中堂。余與從弟席于東。夫人與丘嫂席于西。家衆以次序立。稱觴如儀。此又我曾王考嘉陰府君庚午後初有之擧也。噫。天之餉我厚莫厚矣。而環視平生。無一善狀。旋旋與宵人凡夫。同其埋沒。不亦可哀者乎。古人有六十九十而德益進者。過此以往。餘景遲速。只當付命於天。雖一日之間。苟能過而知悔。悔而能改。不以血氣之衰。而怠其振刷之工。則迷復之凶。未必不爲小貞之吉。此乃區區所自警。而胥匡交戒。勿以老耄而棄之。亦不能無望於厚我之君子也。曰余生幸小華東。六十年過夢覺中。鬢髮但看朝暮別。心期猶許壯衰同。萬回難報劬勞德。再造能忘覆載功。俯仰公私多少感。臘天白屋誦泉風。</text>
<title>贈宗人舜瑞 鳳韶</title>,<text>僻地孤懷賴子寬。詰朝其奈別離難。自憐救世無長筭。枉許匡君有寸丹。求友能尋前歲約。話情剩得數宵團。寄言衆楚交咻地。進步如當百尺竿。</text>
<title>趙雲坡 秉瑜 返自金剛。拈韻叙懷。</title>,<text>微身匏繫漢之東。夢想虛勞趁下風。多幸名山來去地。留談豁我六塵空。</text>
<title>奉贈愼晦隱 鶴仁 壽席</title>,<text>白首江湖誦北風。故人花甲又山中。趨庭縱少克家子。友瑟堪誇偕老翁。景晩桑楡心益壯。年深杞菊計無窮。遙知是日懸弧席。一解韶顔借酒紅。</text>
<title>送李汝直 養浩 次原韻</title>,<text>壯年自得是心師。發軔長程萬里期。驕吝曷容留點子。怠昏愼勿著些兒。十霜雲樹勞關夢。三宿萍蓬慰所思。人事疎慵君莫訝。浹旬秋雨病支離。</text>
<title>贈金秀才燦弘</title>,<text>芳年階級有賢師。燃火達泉不盡期。蹄跡交橫天地老。挺身須作好男兒。</text>
<title>步韻和鄭艾山厚允 載圭</title>,<text>幾人能學蘇齋老。十駕難追後栗翁。安得吾儒齊衆力。日輪捧出海之東。</text>
<title>懸燈寺。次壁上韻。丙申</title>,<text>展拓天荒故國初。羣峰羅列護僧居。隨風林壑鍾聲遠。蔽日巖阿樹影踈。水冽金剛宜療疾。山高石室可藏書。休云勝景三春度。滿目烟霞興自餘。</text>
<title>次地主海嶠朴侯 永世 寄示韻</title>,<text>病蟄窮山已息機。一心我侯依。解懸先救民憂急。設敎將回世道非。樗櫟殘生慚鬢雪。江湖晩契理簑衣。縱知俚曲難酬雅。却怕籠鷴見月飛。</text>
<title>次李武仲 承烈 晬席韻</title>,<text>趍營如昨泮林春。霜髮飜驚覽揆辰。勉述家聲心緖遠。挽回鄕俗口碑新。方知名下無虛士。何幸衆中見古人。亦有兒孫能不墜。禮遵涑水喚朋隣。</text>
<title>奉酬海嶠</title>,<text>晩詛靑山不願餘。猥煩贒府訪巖居。敎民心學今誰有。古事堪登太史書。朴侯惠心經一部。故云。品物當陽態各新。閒閒事業付農隣。深知半餉溫溫話。洗我胸中萬斛塵。</text>
<title>送梁順集還鄕</title>,<text>九疇遺法掃無餘。民物何時奠厥居。休歎林樊滋味薄。今人猶有古人書。知君厭俗卜居新。山我親朋水我鄰。道路奔忙無補事。幾人免却老埃塵。</text>
<title>兒輩築土壇于栗園。爲講習之所。朴侯命名以瞻雲臺。因與鄕中諸士友。盛備酒饌。來會盡歡。</title>,<text>栗園展拓強稱㙜。無事閒翁任去來。太守風流頻枉駕。故人懷抱共含杯。淸泉分日平郊潤。翠峀交陰斷岸開。縱是瞻雲名義重。聖朝愧匪棟樑材。</text>
<title>贈徐仁行 鳳寬</title>,<text>送君千里感懷新。風雨殘年孰與鄰。到底窮通還有命。聖贒從古不欺人。</text>
<title>贈李玉見 現圭</title>,<text>堂構百年事益新。溪松園竹揔芳隣。遙知閑曠漁樵地。一片靈臺是主人。</text>
<title>次尹贊瑞 滋鳳 敬菴原韻</title>,<text>人言能讀五車書。及到收功便蔑如。此老平生心得義。誰其知者勉翁余。</text>
<title>步韻酬蘭坡洪令 時模</title>,<text>末俗紛紛尙恠奇。幽蘭空谷少人知。古家遺則梅翁學。晩歲新工衛武詩。世事翻雲何足說。我心如石未能移。此生荊識難爲計。瞻誦徒勞不寐時。</text>
<title>黃君謙 瑩，黃敬亮 龍顯，文月中 桂洙，文成汝 炳斗。觸炎遠顧。拈韻叙懷。</title>,<text>雲末筇鞋次第忙。萬山陋室爛生光。晉陽大節聞多日。忠肅家聲閱幾霜。學以存心皆善信。言能記實摠文章。堪誇壹欝無儔地。邂逅奇緣詠又觴。</text>
<title>次文月中琴菴原韻</title>,<text>烏巾野服換紆靑。杞菊新排舊戶庭。底事冒炎千里役。交情如水浹旬停。日邊風雨虛吾老。物外江山獨爾醒。半世窮通何足計。到頭夷險揔堪寧。</text>
<title>贈柳善一 相大</title>,<text>煌煌心太極。萬化爰樞紐。虛明眞實體。何嘗間贒否。只緣氣禀拘。重牽物欲誘。汩沒不自持。東西任奔走。如將一念覺。卽此便戶牖。况此人獸際。焉容暫放手。勉焉日孜孜。庶幾見悠久。</text>
<title>次張曉可 錫晨 玩心堂原韻</title>,<text>四天風雨惡。何地可安身。輦轂吾虛老。江湖子獨眞。結廬隣水石。擇里遠蹄輪。莫謂斯文喪。今人卽古人。</text>
<title>書贐金有一 永悳</title>,<text>華夷元定位。人獸不同名。彼哉狂叫子。容易褻天明。可愛溫溫質。蚤分小大程。丹田苗莠雜。須愼一般耕。</text>
<title>次金子元鳴玉瀑韻</title>,<text>靑蓮詠瀑昔廬山。智老風流又此間。滿國腥塵空閉戶。玉鳴只有夢中還。</text>
<title>贈宋允章 柱憲</title>,<text>何處靑眸客。遠尋白髮翁。著跟須實地。若木亂西風。</text>
<title>送金佑卿 羲正 還鄕</title>,<text>欣握三宵講聖賢。歸裝海陸路俱千。心悲紫陌懷書日。行紀雲潭就道年。老境不堪離緖苦。逢場曾荷夙情偏。小華物色今如許。卷裏哀歌又幾篇。</text>
<title>仙遊潭。次石上韻。</title>,<text>物外尋眞屬景殘。松陰落處石成壇。蒼崖夾束流霞濕。亂瀑中喧噴雪寒。市遠縱稱無別味。境深自足養神丹。堪歎射利營營子。每向西塵誤彈冠。</text>
<title>谷雲遺墟設壇後吟</title>,<text>雲端秀出丈人峯。管下林泉盡別容。谷中揖讓時非偶。山外衣冠路幾重。短垣碑記餘籠水。隙地風聲鎭卧龍。歸屐遲遲君莫促。過斯一步與誰從。</text>
<title>次尹光汝 淳學 大人晬韻</title>,<text>天佑仁人降百祥。漆原古閥澤流長。滿庭鸞鵠陪歡地。涑水家儀爛有光。</text>
<title>魏殷弼 商良 臨別求和。聊以塞責。</title>,<text>故人千里遠。時發夢中來。擧目山河異。回頭歲月頹。存誠宜對卷。宣欝強啣盃。早晩需才器。君其勉矣哉。</text>
<title>高淸汝與高季文 禮鎭，魯南守 炯塾。聯袂來顧。</title>,<text>山裏春秋別有天。松貞竹傲翠相連。感君筇屐輕千里。愧我書琴負壯年。擧目深知懸日月。出門其奈暗塵烟。不期此會成眞卛。三宿蒼崖綠水邊。</text>
<title>次閔金山 東爀 晬席韻</title>,<text>六旬內事盡天成。南極星精入戶明。率己仁民何有政。敎兒補衮亦云誠。滄桑閱劫難玆會。弧矢重辰樂彼觥。但少瑟琴偕老地。不同壽席遠馳情。</text>
<title>次尹而見 相龍 潁陽齋原韻</title>,<text>小屋蕭然傍紫陽。遺篇如昨動牙香。非關洗耳人間事。自有殷憂水共長。</text>
<title>洪川路中。與柳侍讀 元錫 拈韻。庚子</title>,<text>纔出門庭萬事輕。逢迎隨處摠新情。堪憐人獸交關地。到老無聞等醉生。</text>
<title>平內村。與諸老共賦。</title>,<text>主人書室澗之濱。三老團欒事更新。得酒安辭終日醉。有錢難買少年春。細論往迹香生頰。欲說時艱淚濕巾。可愛百年考槃地。桑麻花石揔精神。</text>
<title>上溪贈主人李恕卿 忠鎬</title>,<text>上述洛閩接孔顔。海東正脉仰陶山。贒孫克紹先生志。勉向門庭努力攀。</text>
<title>狼山學士樓</title>,<text>遊屐翩翩路走東。鷄林往事水雲空。廢荒盡是今阡陌。指點無非古殿宮。羅氏陵前歎落日。文昌碑下挹淸風。此行未料成團會。樽酒何辭數夜同。</text>
<title>次鳳舞亭韻</title>,<text>小亭瀟灑水之干。淸素家風樂且安。往古無如今世界。幾人能守舊衣冠。東西夾對論經室。上下階層講禮壇。鳳老當年垂裕地。至今空有後生看。</text>
<title>次羅參奉粉巖韻</title>,<text>公山風物雨中過。從此參商可奈何。堪歎嶠南君子國。巴翁私淑姓傳羅。</text>
<title>次遠慕齋韻</title>,<text>修擧廢隳用力深。肖孫肯構百年心。見聞平日懷羊棗。瞻掃長時友鹿林。只怕風頭難住脚。不關山外少知音。殊鄕觀物吾何敢。且向吳中費討尋。</text>
<title>次喚惺亭韻</title>,<text>名區不受世氛侵。望裏亭扁字字心。須知先輩淵氷做。暗室常如有赫臨。</text>
<title>次李戴堯 億祥 日新亭韻</title>,<text>數疊湖山是廣居。翩然筇屐雨收初。暮年嗜學誠非易。好事堪登太史書。</text>
<title>龍潭齋</title>,<text>山南講習屬殘年。滿地風烟別有天。榮悴那將當世較。是非且待後人傳。</text>
<title>次暎碧亭板上韻</title>,<text>軒濶東西十里汀。居中無恙百年亭。古人卜地寧徒爾。爲是江山氣所停。</text>
<title>河濱驛。拈韻共別。</title>,<text>多謝簪觿伴。觸炎共見隨。莫將閒散跡。說與俗人知。</text>
<title>湖南諸生。來顧龜洞。講後拈韻。</title>,<text>客驢齊趁菊秋時。特地輪經樂未移。久矣堅氷長夜世。許君能續遠遊詩。</text>
<title>金豊五 顯玉，吳德行 駿善 來訪。</title>,<text>朋自岳陽又錦城。一條心訣水之淸。久交正合從初敬。晩學方知積小成。霜襲寒林分夜色。風同落葉戰秋聲。腥塵滿地人全老。多幸逢君瀉不平。</text>
<title>尹雲瑞 錫鳳 見訪</title>,<text>茅屋蕭然枕碧山。十年情話一宵閑。休云黃卷今寥落。天意將看不日還。</text>
<title>步韻酬安景元 奎鎭</title>,<text>有朋來自遠。三宿細論文。壯志求斯道。浮榮視彼雲。但云難爲己。何用惜離羣。多謝氷泥磧。筇鞋分外勤。</text>
<title>別盧方淑 漢哲</title>,<text>寂寞龜山社。每多會以文。朗吟樽對月。散步杖隨雲。思古誠難及。居今孰與羣。却知人世事。要在做心勤。</text>
<title>贈朴勝煕歸聞慶</title>,<text>嚴父賢師蔑以加。自餘只在鑽硏多。請看巖下涓涓水。不息終成萬里波。</text>
<title>贈咸陽禹老人 宅禧</title>,<text>天下有安宅。今人枉費心。却欽柏田老。守舊卧空林。</text>
<title>鄭周允 冕圭 高淸汝來訪</title>,<text>無端中夜動悲歌。萬事其何白髮斜。須識古來傳守訣。先從大界辨夷華。</text>
<title>溪上小會 辛丑</title>,<text>僑居小屋傍寒溪。遠客翩翩日未西。筭來身計兼慵病。話到時艱錯笑啼。庭梧抽節琴材半。岸草句萌藥性齊。好會百年難再得。且將樽酒覔詩題。</text>
<title>依韻和諸生</title>,<text>細流能學海。一簣可成山。而我昏頹甚。虛名滿世間。寸心餘短髮。拳土奈崩瀾。多愧簪觿伴。往來不暫閒。</text>
<title>申建中 泰鎭，金汝寬 箕學。聯袂款扉。</title>,<text>天意昭昭俯仰中。流形品物不言功。避地吾甘居木石。傷時君亦感泉風。處獨誠能分黑白。臨危庶免倒西東。豈云末路無知己。尙友千年趣味同。</text>
<title>世孝齋祭屛引</title>,<text>豊沛屬縣有陂山。望中佳氣正欝葱。五聖嵯峨出西極。西浦之水流玉虹。翰臺磊碌鎭南維。又有一條昌江不息功。中有李氏遺齋名世孝。藏一祭屛風。屛風何所有。五世六孝事行。庶幾開羣蒙。五世六孝何其壯。非但擅浿東董家祥瑞化鷄狗。李家世孝子子孫孫垂無窮。肯堂又有人。云是雲田翁。孝是自家事。矧復言論風旨足以警聵聾。昔我在瀛洲。坦視鯨濤鱷浪。來問籬棘中。片言半辭間。心神已融融。迄今三十載。石藜共始終。又聞有子四昆季。箇箇千里驄。嗟哉李氏誰將與同。維皇上帝降衷初。罔或異嗇豊。哀今之人胡爲都罔兩。徒然一躶蟲。嗟哉李氏無與同。</text>
<title>聖住洞浮碑</title>,<text>數仞穹碑不記春。普光空色屬前塵。揄楊賴得文章手。起敬千秋歷覽人。</text>
<title>金浦精舍雅會</title>,<text>盪胸南海勝。回首北山遙。可愛林居子。掛冠事牧樵。天地恢恢大。難容一殼形。海邦餘舊俗。蓬戶讀殘經。</text>
<title>贈申聖淡 梜</title>,<text>皎皎人如玉。短衫不掩形。淸修居陋巷。活計抱殘經。嶺海吾虛老。風烟子獨醒。休云知己少。自有鬼神聽。</text>
<title>紫泉㙜</title>,<text>荒原空有後孫來。此是先生舊釣臺。莫謂淸風高尙已。三韓文物賴誰開。</text>
<title>樂英堂</title>,<text>樂英錫號義非輕。山仰都從自性情。四海風烟無淨地。且將何說答諸生。</text>
<title>李君圭在，宗人廷鉉。以文昌先生影堂營建事。問及定山病室。信宿賦別。不勝悵懷。聊以露拙。</title>,<text>艱危須急仗先贒。短策于于涉大川。仁者贈言吾豈敢。賦形各有一團天。</text>
<title>遊麻谷寺</title>,<text>華山秋色古如今。石逕穿雲費討尋。但道鵜梁悲白髮。誰知魏闕老丹心。餘生幸不先朝露。窘步居然趁夕陰。偶爾良朋同五六。相看脉脉坐更深。搜景不嫌路更遲。幽懷說與故人知。物外登臨如昨態。日邊風雨此何時。解事老僧方進酒。悲秋遠客又題詩。堪憐古木如相守。開落千年老榦枝。</text>
<title>奇君南卿 斗燮。從松沙遠顧。書此以贐。</title>,<text>退高往復有傳書。不問光山是子居。欲識箇中眞境界。天機活潑視鳶魚。</text>
<title>次李道觀 泰魯 先大人顧菴原韻。贈別道觀。</title>,<text>相世滔滔分外顧。有餘不足是公顧。知君心學淵源正。勉向門庭著意顧。</text>
<title>贈張秀才孝相 壬寅</title>,<text>乃祖經綸手。六旬老布衣。克家孫又肖。吾黨爛增輝。贄見還多事。道交曷謂微。苟充今日志。贒聖可同歸。</text>
<title>次安順和 舜煥 里仁亭原韻</title>,<text>晦老家聲望一州。見君志切晩功收。仁里傳名餘舊俗。小亭得筆鎭頹流。蚤向吾心修本實。肯循衰季事沉浮。堪嗟疇昔三宵穩。回首居然已十秋。</text>
<title>疊前韻。贈趙忠吾 東夏 歸南原。</title>,<text>知君姿性雅而幽。且向芳年任壯遊。擇地焉容非禮踐。蕩胷不許點塵留。論心政喜頻聯榻。惜別其何獨倚樓。莫謂窮途難著脚。黃花綠竹耐深秋。</text>
<title>錦江途中</title>,<text>殊鄕觀物揔新容。伊軋藍輿睡意濃。落日逶迤江畔路。兩三遠友不期逢。</text>
<title>支石里。拜立齋宋相公 近洙。</title>,<text>相公出處儘從容。水竹生涯淡且濃。桑海殘生猶有命。暮年爲許大人逢。</text>
<title>搜勝臺。次退溪先生韻。</title>,<text>嶠南饒水石。搜勝擅名佳。石出潭因舊。霞濃逕不埋。曾誰三洞主。今我上淸懷。吟就翻歸去。幽香滴斷崖。</text>
<title>題權君七 載斗 石東精舍</title>,<text>求朋千里我來東。晩契逢君臭味同。數畒桑麻傳世業。百年詩禮見家風。心存平坦方言道。事不因循可做功。須識前脩巍大節。著跟祗自戰兢中。</text>
<title>新安精舍。奉酬諸友。</title>,<text>兩贒俎豆昔何年。山自峯巒水自淵。莫謂斯文墜地盡。且欽多士秉心堅。居殊南北常勞仰。會共親疎謾被牽。從此團圓那可料。萬緣都付不期然。</text>
<title>橫川影堂</title>,<text>嶺表衣冠動起欽。此時此擧亦天心。桑蓬餘志輕千里。湖海行裝度幾岑。佇見儒風嚴向背。肯同時輩事浮沉。七分遺像瞻依在。立懦廉頑可自今。</text>
<title>題鄭致範 煥斗 一經亭</title>,<text>橫溪東畔一茅亭。窓外犂鋤案上經。定省有餘牽野犢。漁樵纔畢拾秋螢。君家理學傳心法。是處雲林悟性靈。歸視高堂翁號隱。初筵相對便忘形。</text>
<title>登頭流山</title>,<text>稀年方丈約。賴有二三公。願借推移力。期於最上峯。</text>
<title>天王峰</title>,<text>乾坤初闢在何年。準備頭流擎彼天。層崖陰織春無盡。下界雲蒸晝欲眠。瞻依日月頻回首。管轄山河揔俯前。莫謂尋眞多別路。發源自有逝斯川。</text>
<title>次鄭雲弼 圭錫 尋眞亭韻</title>,<text>名山。古多寒棲幽舘高人逸士。余於頭流千萬疊。入中山而得尋眞亭。入其亭而得主人如鄭君雲弼。甚奇遇也。雲弼以箕裘業。出脚韎韋。位緋玉。一自世變來。遂絶意名韁。盡室入山。行住坐臥。不出於亭。而每泉聲嶽色之中。嘯詠自樂。不知老之將至。家甚淸素。而高朋滿座。樽酒不空。又往往多急人風。使我稀年衰脚。無事登頭流絶頂者。亦雲弼是賴。雲弼眞可謂今世之逸士也。亭卽其王考二幸窩雲峰公菟裘。而雲弼所肯構者。板上有原韻。願以老醜託名於玆。以備異時故事云。千里南爲得此亭。于今始見玉壺形。秦漢迷蹤但雲白。唐虞舊物有山靑。孤衷圓夜枕。悠悠殘夢入朝廷。君家心法傳來好。歸卧吾廬作肺銘。</text>
<title>山天齋。次原韻。</title>,<text>天斡少微映海東。先生氣像與誰同。德川水白千秋月。方丈山高百世風。優遊敬義眞詮上。涵養神明一舍中。晩生來過藏修地。始信儒門路直通。</text>
<title>碧松亭</title>,<text>古榭平臨野草靑。南來行色仗先靈。漢宣年號于何證。山自巍然水自聲。</text>
<title>籠山亭</title>,<text>吾家先蹟仰玆山。流水行雲歲幾還。常恐是非珍重句。宛然心畫未曾刪。</text>
<title>涵碧樓</title>,<text>南州形勝擅斯樓。何幸殘年賦壯遊。莫謂初程迷向背。巴翁手澤炳然留。</text>
<title>臨淵亭。贈主人鄭元永。</title>,<text>自入南州邂逅多。勿溪兩夜宿山家。臨淵世德源流遠。勉向遺編鑽仰加。</text>
<title>竹村草堂</title>,<text>若木西風捲地寒。先公有此卜居安。樽前魚鳥閑情熟。山外桑麻活計寬。樵牧流傳君子號。布韋增色大夫官。平泉花石今無恙。何慮尊門嗣守難。</text>
<title>送郭仰汝 泰鍾</title>,<text>秋葉風鳴別路悲。江湖千里渺前期。源頭大致容輕說。且向塵編溫舊知。</text>
<title>養正齋。贈南氏僉少年。</title>,<text>山泉取義屋新成。鉅筆如椽字勢明。若把象辭勤著力。許君不負聖人情。</text>
<title>六宜齋叙懷</title>,<text>萍緣迎送記成林。接引多慚未盡心。惟是舊交頻入夢。炎程烟雨好相尋。</text>
<title>竹湖泛舟</title>,<text>天一精神屬至柔。片時木道冷如秋。頹波或恐將趍下。分付停舟最上流。</text>
<title>觀瀾亭。用退溪集觀瀾軒韻。</title>,<text>登臨其奈老衰何。回首前塵謾發嗟。堂構百年風不替。開樽剩洽一宵多。</text>
<title>次觀瀾亭原韻</title>,<text>粧點名園歲月餘。遺風傳誦碩人居。贒孫克紹先公志。夜晝循環洛建書。</text>
<title>亭上會講後拈韻</title>,<text>離鄕三朔若爲情。詩到觀瀾強有聲。雨歇濂江山更好。翛然使我六根淸。</text>
<title>許員外 萬𤨢 。惠以梅竹堂手筆印本一帖。奉玩三復。不勝感懷。短韻見志。</title>,<text>四海成先生。昭昭臨白日。手澤尙無恙。宛如孔壁出。</text>
<title>矗石樓。次退溪先生韻。</title>,<text>晉陽三節垂靑史。寓地淸芬有此樓。社稷貞忠星北拱。朝宗大義水東流。層欄壓石微凉動。曠野連天積翠浮。從古用兵多不效。浩歌一曲對芳洲。</text>
<title>寄題文君 澈鎬 不已軒</title>,<text>鷄鳴山下路。側耳讀書聲。不已無多事。一言蔽以誠。</text>
<title>祗拜橫川影堂</title>,<text>前對澄江後碧峯。遺風瞻仰七分容。小孫亦賴神明佑。無恙經過路萬重。</text>
<title>養心齋。拈心字。</title>,<text>今人心亦古人心。爲愛諸君用力深。海內滔滔無淨地。聊將餘日託知音。</text>
<title>雙磎寺</title>,<text>緩步緣溪㴑上頭。一區蕭寺占淸幽。尋眞無懼千層浪。向日其何萬斛愁。筆活雙磎苔石老。樓空靑鶴水雲浮。休言浪迹迷南朔。久矣吾生失柁舟。</text>
<title>靑鶴樓。玩月。</title>,<text>崇禎五壬寅。雙磎秋七月。蘆蘗兩門會。思之儘奇絶。</text>
<title>追次晉州樂育齋板上韻</title>,<text>儒舘恢恢舊將臺。從今何患乏良材。男兒聊自名垂竹。富貴還空夢入槐。齊嶽須知咻衆息。魯論方見遠朋來。諸生且念淵氷戒。老物臨風意莫裁。</text>
<title>寄題金豊五琴鼓巖</title>,<text>山石性於石。移家傍此巖。無聲中有韻。眞意孰能諳。</text>
<title>弄月亭。暫憇。</title>,<text>絶頂烟霞席。酒鷄出草菴。新交言未了。策馬路從南。</text>
<title>題泉隱寺</title>,<text>千年方丈寺。爽氣掬甘泉。無端經信宿。霖雨若爲緣。</text>
<title>泉隱別嶺湖諸君</title>,<text>離懷同老少。時事變朝曛。從此茫然想。只憑過嶺雲。</text>
<title>漢雲村。訪林煕瑞 顯周。</title>,<text>主人薖軸昔何年。曠野茫茫別有天。千里參商徒戀結。偶然一夜樂同眠。</text>
<title>贈山淸權少年 昌鎬</title>,<text>陟遐須自邇。入室必升堂。用工何處始。小學乃其方。</text>
<title>贈警蒙齋主人</title>,<text>雨屐穿過百折溪。竹林書屋眼開時。曾聞孝友家風遠。偶値團圓一夜遲。</text>
<title>別沈景晦 相福</title>,<text>莫以新知泛。初筵意可通。人心豈或異。氣數有時窮。蔬糲能當肉。江山不換公。庶幾勤夙夜。收得一原功。</text>
<title>次相好亭原韻</title>,<text>玉川世德號斯亭。孝友家風逈莫幷。但使吾心期實踐。肯循流俗做虛生。歷年芬苾依宗祖。四節追隨樂弟兄。陋矣滔滔昧倫子。大言如醉自難醒。</text>
<title>次修德亭韻。贈宋心原 性浩。</title>,<text>伊人亭子澗之潯。列峀連雲望裏森。不求名利修天爵。大耐貧窮養道心。淸風當夏憑梧几。皓月中宵卧竹林。可愛贒孫堂構地。良朋時有遠來尋。</text>
<title>別李敬莊 圭錫</title>,<text>性命氣形較重輕。有時相奪兩難幷。但要專一功隨立。莫或偸閒事不成。</text>
<title>贈權晳煕</title>,<text>九仞山從一簣成。妙年發跡不宜輕。君家詩禮源流遠。勉向遺篇講討明。</text>
<title>次尹上舍 奉周 大人晬韻</title>,<text>東都浪迹昔何時。邂逅萍場託已知。聞說桑蓬回舊甲。且將書劒付賢兒。賀騰鄕里詩盈軸。喜飾門闌酒溢巵。休道從今西日迫。天翁降瑞自無期。</text>
<title>金景則 傚義。邀余溪上。攜酒賞花。癸卯</title>,<text>二界之交闢洞天。活源中有逝斯川。漁樵同伴如期地。老少相歡不計年。取適無妨花下醉。忘形且假石頭眠。窮途知己如君尠。倚杖徘徊夕照邊。</text>
<title>次尹公三 恒植 紫陽有感韻</title>,<text>誰將鉅筆續秋陽。故國衣冠賴黨鄕。想像二贒同享地。一源活水瀉方塘。</text>
<title>陳叔寶 冕珏。訪至龜洞病室。接而叩之。乃其九世八世若高祖。並是華陽夫子淵源。芝種醴派。尤極可愛。</title>,<text>各其垂老地。邂逅屬殘春。三世淵源正。如君更幾人。</text>
<title>次姜鎔善王父梅隱翁回巹韻</title>,<text>華筵巹禮設重新。壽福康寧必是仁。杞菊西巴知永歲。桃梅南國興長春。堂前彩舞欣呈戱。床上偕琴叶叙倫。復感黃麻天爵至。遙瞻北斗拱星辰。</text>
<title>宗人監察 鶴柱 輓</title>,<text>四子承歡日。六旬偕老年。篤倫家室潤。縻爵姓名傳。意倦登山道。魂隨過海船。誰能離此者。臨紙淚潸然。</text>
<title>布德門外待命 甲辰</title>,<text>歲暮三韓國。吾王自聖明。孤臣偏被眷。積罪至今生。</text>
<title>被囚日獄口號 乙巳</title>,<text>萬事曾聞有志成。跨年闕下置身輕。寸丹未效俘先及。更作何辭答聖明。</text>
<title>自日獄押還本第。李君陽來 道復 遠來相慰。</title>,<text>靑眸相對索居中。歷盡艱危到巷窮。過境風霜那更說。世間憂樂本來空。</text>
<title>追次定山校宮飮禮韻</title>,<text>吾道斡旋機在天。箇中一線斷還連。沙翁遺澤知何在。此擧猶能永世傳。</text>
<title>次丹溪堂韻</title>,<text>故處士柳公載弼。隱居井邑方丈山下丹溪之上。生卒八十一年。行於家者。孝友立本。聞於鄕者。忠信爲主。殆質美之善人。不可得以見者也。余少公十二歲。且居相遠。雖不及顔。而其心若朝暮遇。乃叙述事行。庸副贒子孫闡先之情。聞道丹溪繚且幽。中遺處士讀書樓。曾於他逕無回惑。惟向聖經勤索求。愧我毫端題本末。知公皮裏有春秋。吟魂寂寞從何覔。只見荷珠照月流。</text>
<title>贈別沈福汝 景澤</title>,<text>瀉出眞情沈隱侯。暮年離別不堪愁。此生重面良難事。斜日長歌獨倚樓。</text>
<title>次李用明 起晦 不流齋韻</title>,<text>求仁仁不遠。何用更遲疑。借聽還餘事。耽經乃分宜。</text>
<title>書贐金達三 演達 還江陵</title>,<text>東都有佳士。一面如舊知。漢北曾虛枉。湖右共說詩。儘覺情好篤。胡然遽告歸。握手臨歧路。西風吹客衣。丁寧贈一語。吾子幸聽之。地軸今如許。天綱詎能移。欲仁仁斯至。勇往莫疑遲。</text>
<title>贈宋掌令 弼周</title>,<text>掌憲宋君蚤業公車。晩占巍科。卽少屑意。諸般履歷。可端步致之。而乃退遂初服。躬親耕稼。敎子課孫。若將終身。其非審於華夷人獸之關者不能。可愛也已。爲拈短韻。以供一粲。景武臺前放榜時。天顔有喜遠臣知。滄桑世事今如許。半夜孤衷泣啜其。</text>
<title>贈吳允克 膺勉</title>,<text>卷對前贒百世興。反求何患我難能。民生日用皆吾道。積累終看到上層。</text>
<title>贈別南明重 昌煕，景三 台煕。歸宜春。</title>,<text>萍筵分解昔何年。未料今行自日邊。難弟難兄溫玉美。學詩學禮古家傳。莫言此世容無地。須識吾人信有天。老境離懷那可道。驛亭春樹遠含烟。</text>
<title>別文德卿 達煥</title>,<text>一日吾差長。相逢幾歲餘。生涯雲水窟。門路聖贒書。要使新工進。須敎外誘除。丁寧臨別語。後約莫虛徐。</text>
<title>次吳重涵 繼洙 難窩原韻</title>,<text>欲和淸篇下語難。許君喫緊並三難。傷心宇宙斯何日。立脚風頭事最難。</text>
<title>贈吳淸一 珽錫</title>,<text>隱居復何事。終日掩柴荊。縱倦琴書樂。堪誇山水淸。遠朋肯顧余。知有夙心傾。素履安蔬糲。眞腴講誠明。深慚未聞道。何以酬眷情。</text>
<title>次雙溪洞題名韻</title>,<text>聞說諸君子。萬緣付此溪。琢磨須努力。何患世情迷。</text>
<title>疊前韻。贈李用明。</title>,<text>良朋來自遠。三宿傍寒溪。人獸交爭地。深知路不迷。</text>
<title>乙巳除夕</title>,<text>來歲曾吾負笈初。生涯隨處一蓬廬。漁樵喚伴常云足。蔬糲成家不願餘。艱險莫歎今日事。依歸自有古人書。可憐名利塲中客。役役終年揔落虛。</text>
<title>寄題李汝直耕雲亭</title>,<text>亭出人間世。雲深稅外田。把犂非素志。服藥可長年。嘉遯占閒土。孤棲有別天。箇中無不足。何必願神仙。</text>
<title>寄題三美亭</title>,<text>巖谷谽呀結數椽。歲寒能保鐵心堅。秪緣一撮安頭䯻。擲却當前萬貫錢。</text>
<title>贈宗人道元 和聲</title>,<text>涯角一千里。源源豈易言。君家長在目。江上竹林村。</text>
<title>丹下僑室感題</title>,<text>溫溫丹下翁。詩禮望南服。翰墨尙餘事。取善如不足。漢北傾蓋日。鷲城邂逅席。傷時兼憂道。娓娓輸悃愊。別來曾幾何。遽已九地隔。行至升魚洞。在淵亭揭額。故人不可見。圖書證遺躅。家有無憂子。庶幾託心跡。</text>
<title>日獄中默會 五絶○十四首。</title>,<text>書生無軍旅之責。八旬非從戎之年。但値此非常之變。上自朝廷。下及草野。除喑聾跛躄外。其惟曰在家不知者。决是無人心者也。第孽由自作。累及諸君。慚負多矣。不拘簾格。信心叙實。各贈五言一絶。用備日後掌故。未了桑海劫。重踏石藜場。一敗咎誰執。愧吾乏寸長。右自責毁譽關何事。反身樂有餘。造次一言要。知讀古人書。右贈高石鎭深山追孝日。虛邑誓衆時。秉義公天下。焉容點子私。右贈林炳瓚𥚁網尙可脫。損疾神佑然。深知還鄕日。藉手拜先阡。右贈文達煥各在貧病地。會少別常多。偶同南冠縶。相望可奈何。右贈梁在海疇昔方丈緣。尙在夢想中。不意今日事。心迹與之同。右贈林顯周皓首奮𤱶畒。草野願忠心。亂賊人皆討。何須問古今。右贈金箕述風頭能不迷。處逆如順境。所養那可誣。常目揭字省。右贈趙愚植咄咄今天下。橫罹亦一時。假使進於此。吾心孰能移。右贈趙泳善南國迷前路。行行問子居。可愛乾淨地。家風不願餘。右贈崔濟學芝翁垂統緖。舊德至今食。懷珍鮮不售。當此須努力。右贈李容吉平地无妄厄。其亦玉爾身。自此須勤讀。淵氷做精神。右贈柳海瑢淵翁善造士。往往嘉名錫。歲暮人已去。子兮將安適。右贈羅基德落日淳昌舘。誓死纔二七。惟君先致命。吾輩賴生色。右輓鄭時海</text>
<title>對馬島囚舘。贈先來九人。</title>,<text>藐爾書生秉義敦。古家風韻至今存。忘私公耳雖云壯。其奈偏慈望倚門。右屬李侙布韋於國事無關。泄泄時論膽欲寒。一切隨風濡首地。許君能守舊衣冠。右屬柳濬根君家名義聞曾慣。幾息乾坤眼忽開。鰐水蛇山休說苦。木經風雪也成材。右屬安恒植中夜悲歌何激越。世間無地讀陽秋。曾知家德源流遠。勉向桑楡努力收。右屬申輔均暴虎馮河吾不與。聖門垂誡自分明。惟君秉執能先義。不以己私較重輕。右屬李相斗蹄迹山何天亦老。此行何愧鬢毛華。袖中勤拾烟霞滿。歸對鄕園座客誇。右屬崔相集寄吾身處便吾室。萬里層溟接太虛。隨地安閒如子幾。知應前此富三餘。右屬文奭煥母老子孩貧且甚。百般誰意有今行。從知萬事皆前定。肯作區區兒女情。右屬南奎振幼而知愛長知敬。人不虛生此世間。餘外窮通何足筭。先民皆自坦途還。右屬申鉉斗</text>
<title>同囚諸君。太半露䯻。勸使各製緇布冠以著之。</title>,<text>捲地西風俗尙移。毁形裂冕此何時。緇冠依倣宣尼制。動止從今可用儀。</text>
<title>衛戍營賦所見</title>,<text>積雨初收淑氣生。殊方玩物亦關情。去來軍艦兵威壯。下上樓臺客眼明。未料衰年居海國。可無餘日向王城。浩歌一曲徘徊久。數疊林巒夕照橫。</text>
<title>主人島䧺莊介。借屋款接。頗有慇懃底意。與諸君各賦一律書贈。</title>,<text>懸崖續筧引淸流。別界盤旋問幾秋。草樹連陰通細逕。蠶絲專業闢層機。羡君活計山猶在。愧我殘生水共浮。回首滄溟三渡地。百般物態最玆遊。</text>
<title>通譯阿比留。爲人遜良。書贈一絶。</title>,<text>夙夜君非自在身。吾儕均是等閒人。乘時問訊眞多感。始識殊方亦有鄰。</text>
<title>步兵三澤增治。乞詩。</title>,<text>孤懷壹欝向誰開。拭眼淸標間日來。却爲方言難以解。故敎遠客覔詩回。</text>
<title>通譯大浦茂太。乞詩。</title>,<text>人如有作可移風。形氣心情賦與同。邂逅一方談笑地。深知敏慧出羣中。</text>
<title>述懷</title>,<text>三旬廣廈養淸閒。榮瘁頻看鏡裏顔。報時鍾落嚴原港。向日舟過富士山。往事多干疑懼地。浮名空載是非間。蕩蕩昊天臨在上。肯令吾輩不生還。</text>
<title>八幡神祠。在囚舘傍。島俗以仲秋祭之。連三日。男女老少會同遊賞。</title>,<text>海外瞻聆此日新。林林畢會域中人。禮神古俗云何自。事在天荒不記春。</text>
<title>贈通譯中島高</title>,<text>妙年才識埒籯金。萍水逢迎屬意深。四海營營爭利地。幾人能保丈夫心。</text>
<title>兵士陶山傳爲厥祖求詩</title>,<text>安閒契活水雲邊。憂樂平生揔任天。哿矣肖孫能解字。謂翁於我等行年。</text>
<title>通譯佐護質求詩</title>,<text>溫溫其質屬芳年。尺籍從戎世業傳。孝父忠君根在我。孜孜勿負自然天。</text>
<title>步韻謝朴佐郞 奎容</title>,<text>海中秋色晩。孤鴈帶書行。成敗惟天命。何須問死生。</text>
<title>依韻酬金亮日 洛昇</title>,<text>鳥獸遍天下。黃河何日淸。故人寄書至。白首讀秋聲。</text>
<title>贈吳聖陽 鳳泳</title>,<text>大地山河屬歲寒。驚君不計路行難。窮途利病何須問。到底容身宇宙寬。</text>
<title>贈林國炯 應喆</title>,<text>蒹葭白露一秋寒。萬里覲行幾涉難。聞說主人能重義。初筵酬接十分寬。</text>
<title>祚兒告歸倉卒口號</title>,<text>海色蒼茫曉氣寒。此時去住兩情難。吾生伸屈天惟在。勉使家人笑語寬。</text>
<title>是日。卽重陽也。山川雖異。黃花猶在。感物述懷。</title>,<text>羇中送子夢愈新。海外誰憐海內人。謾記鄕山秋熟日。黃花白酒喚朋隣。</text>
<title>贈曺公習 在學</title>,<text>曺君公習。數十年舊要也。當此危疑之地。自己利病。傍觀譏笑。置之度外。絶海殊域。視如戶庭。少無趑趄畏憚之意者。夫豈易言哉。病枕蹶起。爲拈短律一首。又使同囚諸君。續以和之。用備異日掌故。時丙午九月二十一日也。契託蓬麻歲月深。乘桴遠役趁秋陰。淵淵一水源頭活。勉副當年授受心。</text>
<title>謫廬偶感</title>,<text>三姓開荒地。五賢配食塲。餘風猶不沫。興感春暉長。</text>
<title>黑山秋懷</title>,<text>半壁孤燈獨不眠。蒼葭玉露曲江邊。心懸故國傷多病。跡滯殊鄕感逝年。</text>
<title>月山古蹟</title>,<text>客帆重過黑水西。欲聞前事摠依迷。瘠岡勢壯排城石。邃谷聲傳入海溪。五畒桑麻今日業。一園礎塔舊時堤。衣冠文物隨流盡。只有閒禽古木啼。瞭遠心田濶。躡危脚力加。濯纓臨海澗。沽酒倚巖家。絶域休言苦。勝遊亦已多。坐來眠暫假。嶺路日將斜。</text>
<title>七月旣望。泛舟前洋。</title>,<text>高城昔日地形佳。萬里風烟捴一家。却怕西戎容易到。故敎層壁後前加。</text>
<title>講會拈韻</title>,<text>自我占便屋漏前。數三村秀日相連。幼能辨字初移步。長亦開心漸達泉。大著力時方有進。不容私處易爲贒。喜看朝夕營營地。優誦遺經各一篇。</text>
<title>次薇窩原韻</title>,<text>當日命名義諦微。陽秋一脉寓斯扉。天公亦念翁之意。送雨首山春蕨肥。</text>
<title>仙浦精舍</title>,<text>遯迹何年卜此深。一區形勝可登臨。邂逅道人如玉地。棲遲遠客斷金心。大水平舖無際月。隔村亂落有聲砧。半宵聯榻眞非偶。怊悵離懷也不禁。</text>
<title>矢島逢鄭玄壽 舊時傔從</title>,<text>失業人多擇地深。參差小屋水前臨。蕭條我已今時樣。漂泊渠能舊日心。數弓渚掛高低舶。百室村喧斷續砧。可愛居民閒自在。江風山月取無禁。</text>
<title>次錦岡齋原韻</title>,<text>錦岡泉石闢齋新。獸食乾坤德有隣。詩禮諸君方進步。願言無作半塗人。</text>
<title>步韻贈柳希輿 遠重</title>,<text>念我守愚戇。結鄰鹿豕場。無人欵柴扃。撫世徒悲傷。之子遠來尋。三宿輸肺膓。觀行溫如玉。持論凜似霜。蘆翁繼絶學。私淑遍嶠壃。確論分道器。篤工日敬莊。愛君瑚璉姿。早歲已升堂。何論門庭別。所趍同一方。恨不隨朝夕。磨切補短長。</text>
<title>藍浦路中</title>,<text>偶然遊屐屬殘春。歷踏名山不受塵。最愛從行三兩子。早年能學卷中人。</text>
<title>玉山雅會</title>,<text>愁看鰈域塞榛荊。行到湖山風雨晴。靑眼主人多晩福。白頭遊子愧浮名。十年交契知無間。一夜論心瀉不平。幽禽亦解離懷苦。隨處綠陰求友聲。</text>
<title>悠然亭</title>,<text>十里攜朋趁夕陰。貞松傲竹自成林。簷楹如昨人何在。流水聲中萬古心。</text>
<title>贈別趙聖魯 學洙</title>,<text>餘年能幾許。非復別離時。衰暮方多事。蒼生亦可悲。間關千里遠。容易數旬遲。臨風徒慷慨。擧目淚先滋。</text>
<title>崔日助 濟勗，崔淳若 濟立 二君。來顧拈韻。</title>,<text>半世光陰逆旅中。氷鏤指畫揔云空。疲軟何曾輕冕紱。踈狂自爾解樊籠。失時未濟羣生苦。得意焉敎四海通。百年宗國無窮恨。謾付親朋數夜同。</text>
<title>贈別曺景行 秉夏</title>,<text>蓬門欣握怳如新。舊迹商量度幾春。百折公私論去地。知君不負卷中人。</text>
<title>黑山叙懷</title>,<text>僻地誰憐楚客悲。邂顔今日感親知。石田未半當年食。海艦平看萬里危。彿馬殘形迷往跡。絃歌餘俗問前期。人情分合於斯別。請亂離騷一曲詩。一抹孤城闢戍城。長年絶罕海氛晴。不關層壁干霄立。旋喜編廬著岸生。千里保障陰雨計。百年謫守幾人情。深春病榻無餘事。佇向中江聽櫓聲。好與諸君倚短城。層溟五月楚山晴。樛枝擁列孤鎭小。斷壑中平一澗生。秋黃大麥蘇民病。翠滴蘩陰爽客情。只惟落日徘徊地。怕聽怒濤激岸聲。</text>
<title>贈趙俊魯 鍾憲</title>,<text>盤旋鳥溪下。膏沐南海風。千里相尋事。意在不遠中。</text>
<title>閔君士善甫。訪余靑城病室。信宿晤言。慰懷多矣。臨別依韻示情。</title>,<text>古琴吾自愛。翻喜遠朋來。人傑推湖海。歲寒見竹梅。安危誰主是。今昔果難才。臨別千回想。非緣覓句催。</text>
<title>步韻願豐亭</title>,<text>盧君致雲。千里見存。示以其大人聾巖居士記若詩。要余求和。獻猪雖愧。續貂可恕。數架茅棟卜地幽。淸閒不許點塵留。謀生自有田園好。求志偏嗟歲月流。聲應無緣趍風下。時艱何處誦陽秋。投分先施直題外。野性元來任退休。</text>
<title>贈魏雲汝 啓龍</title>,<text>堂堂天下士。向背或殊同。莫事玄冥外。只從近小中。火泉能接續。坦易路便通。自足君家學。磻溪百世翁。</text>
<title>奉呈金秀士君翼 鳳煥</title>,<text>侶魚遊鹿付殘生。多幸逢君輸寸情。休道布韋無適莫。丈夫行止自名聲。</text>
<title>贈宋允良 相弼</title>,<text>薇蕨山前駐客驂。一樽相對揔悲談。懷川人去空流水。宇宙悠悠孰指南。</text>
<title>奉酬金仲浩 濡</title>,<text>痛哭三韓歲暮時。更將何說濟艱危。蘆門傳訣人猶在。病枕只勞見月思。</text>
<title>依白蓮齋原韻。送別羅聖敎 有英。</title>,<text>拳土嬋姸等水蓮。之君遊學屬芳年。齊民避俗知非遠。列聖遺風完在前。潭社羹墻餘翰墨。華岑講習飫雲煙。此行未必愁離索。四海元來同一天。</text>
