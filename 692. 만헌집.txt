<title>座上春風</title>,<text>無有乎爾。千五百年。于彼河南。勃興有賢。泥塑其眞。滿腔子仁。一團和氣。是座上春。溫其及物。藹然襲人。靈臺柳邊。玉淵蘋末。萬物一體。八荒我闥。丈席之間。常自醺醺。怡然理順。發明經言。謇凍解而氷釋。吐天葩之奇芬。紛旣有此內美。又重之以淵源。聞詩讀禮。家庭太中。抽關啓鑰。函丈濂翁。脫灑自在。樂乎朋來。隨其資質。成德達材。若火燃而泉達。終鄙吝之不萌。公掞乍見而興感。不待觀乎其生。無它語可以形容。但言其體段如是。一命愛物。見諸行事。寬弘正大。亦周旋乎新法。苟推而用之天下。知風動而化洽。想南熏之解慍。歎瑤琴之寶匣。同舞雩之詠歸。猶髣髴乎鏗爾。恨余未及被襟而歸之。所不聞而如龡。</text>
<title>時雨</title>,<text>觀天地生物之本心兮。善莫長於一元。端陽和之旣復。羌淑氣之氤氳。播林林之羣品。藹生意之伊始。玆乾行而坤布。葢陽舒之已至。然蘇枯而發卉。必膏澤之猶須。倘告乾於此時。物安得而自敷。感時雨之霢霂。孰不待其霑濡。諒霶霈之時哉。不亟來兮不遲。隨風細而微灑。入千䕺而潛滋。信地道之敏樹。擧自化於無聲。爭抽靑而抹緣。欣得意而敷榮。豈雕飾乎物物。俾遂性於冥冥。妙至化之不錯。成潤物之大功。彼萬彙之流形。不自覺其神工。噫大妙之及物。天與人兮合同。仰先聖之師敎。無棄人而育才。擧涵泳於餘澤。固靈根而深培。協庶政之自然。隨小大而成質。妙過化而自新。其孰言而不入。將盈科而後進。亦以漸而不迫。故所施之不苟。待憤悱而啓發。或力到而功深。謇凍解而氷釋。顔請事乎斯語。曾妙旨之一契。嗟當時面承提挈。各依道而游藝。恨余千載之末學。矧其資之不逮。亦旣滋蘭之九畹。服奇芳而封植。將荊棘之翦去。竢時雨之一霑。倘省私而淑艾。竊庶幾乎沈潛。</text>
<title>敬次游軒韻</title>,<text>我憐流落人。支離身尙餘。初以隨遇安。漸驗夷可居。書史覓精神。抽新補舊踈。六合在度內。充彌識自予。由來酬酢地。心事未必如。可笑世上儒。摘句分魯魚。冥行勞擿埴。棄楫舟行湖。不能履其常。事至恒牴牾。爲我叩其端。恰侍淸歡娛。虛來實而歸。庶免爲鄙夫。天地倘可憑。豈終吾黨吁。雖然我夫子。事業捐詩書。自勉惟可恃。外輕何預歟。久仍山海間。幸不靡身軀。良貴謝浮榮。髭髮不覺吾。倚仗是自餘。古來無神巫。</text>
<title>鄕校重修</title>,<text>百工居肆成其事。學校之設非徒爲。人家子弟未就傅。日見所事惟我私。其間豈無俊秀才。多將先入亂知思。人才故出庠塾間。學聚問辨成於斯。靑丘十載兵燹餘。處處荒涼絃誦基。曾聞國學已經始。釋經敦事惟其時。帶方素稱文士府。往往聞有奇男兒。只欠堂局猶有所。不得相聚而相資。斯文太守來何暮。斯須而辦立如期。仲春吉日閏月朔。剔荒拓地形勢宜。終焉董事且得人。卽始可占成功垂。嗚呼戒爾媚學子。愼勿荒嬉負老師。</text>
<title>題趙重峯一軍殉義碑</title>,<text>自賊之來龍蛇年。武人惜命知有奔。一人丈夫是趙爺。平生服義眞十分。傷心雪涕望 缺 路。隻手無策王于勤。湖西以南無保障。區區命儷皆儒羣。脆兵單卒竊義兵。往往獻䤋非勞筋。惟公忠膽喩諸人。同心七百持短斤。與賊相捽一當百。官軍在處聲相聞。天意如何不助漢。錮彼之心忽忘君。殲我良人誰足償。但見賊屍如山焚。南方財力賴以完。中興王業公之勳。 已下缺。</text>
<title>東浦十六景</title>,<text>一帶平鋪水。輕盈素練光。明知濯江漢。應是曝秋陽。右平江鋪練淙潺流澗水。澈底是寒光。手弄玲瓏玩。初應根至陽。右小澗涵玉處士俄時出。空山獨鶴飛。徘徊莫多怨。早晩不虗歸。右孤山別鶴沙上隨陽鴈。驚寒四散飛。寧因荻風起。責莫鴈奴歸。右寒沙驚鴈文嶺月初上。幽床素影侵。此時淸意味。不待到天心。右文峯湧月想古柴煙處。幾曾冞入侵。恐今雲峀出。人不道無心。右烽峀飛雲蒼蒼松志操。皓皓雪精神。獨冠四時像。何如桃李春。右松崖密雪物像共遊矚。分明造化神。風流看甚處。踈雨柳堤春。右柳堤踈雨爾牧無長物。簑肩笛在腰。行人爭渡去。牛背似宣驕。右渡頭牧笛鋤亟禾彌畎。鋤除草沒腰。謳歌有相道。亂唱不勝驕。右浦口耘歌人行橋上影。飛步絶塵埃。似已離形迹。如何趲去來。右斷橋人影夜分收視聽。香盡靜煙埃。不是招堤境。鐘聲續續來。右古寺鐘聲有香兼有色。香色與之同。然似濂翁否。無由心得翁。右臨池賞蓮觀魚異羡魚。擇術與誰同。閑坐苔磯上。無心作釣翁。右坐石觀魚暇日魚臺上。放敎雙眼開。惟嫌詩境界。未免役吟才。右南臺遠眺西岸移筇緩。輕陰落照開。知還同倦翼。不是棄良才。右玉岸晩步</text>
<title>三巖精舍十二詠 幷序</title>,<text>三巖精舍十二景。未嘗涉其境。何能描寫其髣髴乎。因其題。想其趣味。不見形而度其心如此。聊以副主人之苦索耳。古之工於詩者。靜中生動。始得爲聲畫矣。聞朴君淸苦。於焉樂飢。故致其意思多焉。幸一笑。小艇日搖曳。微茫煙水深。江湖眞趣在。忘却羡魚心。旅鴈落沙渚。一行復兩行。無端秋思苦。憶弟在他鄕。石面平如削。雲根猶半浸。安知靈物無。似有神所禁。岸松知幾樹。翠色直分湖。何苦三巖子。還如冬嶺孤。動靜必因境。江流有淺深。斜陽端駃處。識取動時心。一浦溶溶月。千江同此明。古人心可見。傳授只惟精。西岳供回首。閑游雲雨邊。不妨經一霎。反照忽山前。南岳無多遠。鐘聲重以遲。一聽復二聽。操舍謹毫釐。晩餐豈不甜。口業固齏鹽。懶起持竿出。歸來月掛簷。白屋數家煙。輕籠楊柳阡。饔飧應不足。婦子且爲年。飛泉山上來。幽澗自生響。不待反諸身。灑然心骨爽。解道江如練。仍敎風作紋。均之爲外物。富貴摠浮雲。</text>
<title>龍頭亭</title>,<text>今日何悶雨。此處幸多風。期與會心客。分手月明中。</text>
<title>奉鄭廣文</title>,<text>春光梅杏柳。吏事戶兵刑。意欲將君去。何山花㝡明。</text>
<title>次朴大鵬 迥 喜雨韻</title>,<text>宜曰格天聖。休言守土賢。九重應不有。畢竟乃歸天。</text>
<title>慰病弟 焴 次韻 二首</title>,<text>乍喜病中作。吾懷又却悲。沈痾雖未藥。身外更何思。病固不能已。心何不自悲。亦知天也命。要得但無思。</text>
<title>敬次游軒韻 在謫時○三首</title>,<text>聽爾笛中聲。起吾海外情。男兒心自大。莫謂酒能平。右次聞洞簫襟懷邀月明。編秩對床橫。雖云冬夜永。雞已報晨鳴。懷來身覺遐。興至酒知加。應憐讀書眼。陽復暇桑麻。右次夜吟</text>
<title>病奉韓長水</title>,<text>老病誰相問。韓候獨此過。奄奄床簀上。猶覺別魂多。</text>
<title>贈高秀才 傅楫</title>,<text>以昔相思久。如今相見難。古人嘗 缺 過。知名亦何嘆。</text>
<title>贈梁先達 東立</title>,<text>我妹有賢德。能胎子若孫。良才不棄世。志業更須惇。</text>
<title>餞鄭周卿 依</title>,<text>遙海凄風雨。行人故故遲。此時無限意。天也獨應知。</text>
<title>留李甥 𥤌</title>,<text>只是江流隔。吟鞭二日程。故園春事早。將子且遲行。</text>
<title>題壁上蘆鴈</title>,<text>蘆鴈尋常物。假形人好之。人旣好其假。誰能不假爲。</text>
<title>題淵明集</title>,<text>雜書戒勿觀。謂恐費精力。陶詩非雜書。缺 竟有何覓。</text>
<title>元節婦</title>,<text>賊豈要他頭。夫應我骨收。合當如是死。淚亦不能流。</text>
<title>詠荷</title>,<text>田田碧荷葉。得水在池塘。等被風霜倒。寧升君子堂。</text>
<title>偶吟</title>,<text>明月奈何晦。黝雲偶爾彌。無心非可怨。畢竟似憎玆。</text>
<title>讀易啓蒙</title>,<text>天生羲禹誕神明。感觸圖書利刃迎。後學須看同異處。且將變化驗流行。</text>
<title>讀書只怕尋思</title>,<text>書中義理儘無窮。只可尋思始見功。美質英才何足恃。曾聞一貫魯而通。</text>
<title>爲學便要聖人</title>,<text>聖人無所異於人。只是元初禀賦均。莫先把作至難事。旋逐工夫順理純。</text>
<title>述懷題八幅絹</title>,<text>人知生我昊天恩。不敎還爲父過云。先子托人求敎切。我之今日是誰勤。獲從夫子在憂艱。耳目無非禮義間。半世孤蹤猶未跲。只緣透得利名關。我愛玉山新卜築。一區泉石足優游。人謀天意相常異。畢竟梯村是首邱。避賊間關返舊墟。松楸咫尺近吾廬。恰當歸盡聊淹日。絶勝人多旅櫬舁。悔我從前不讀書。竊科還是不虞譽。閑居十載終無述。獨坐天窮抱病歔。不要肎學人通患。歲月因循誤得身。寄語諸孫須警省。我言匪耄可書紳。交契向時非不有。一村同老足相憑。數三君子同仁里。我病惟憂棄好朋。八幅霜紈爲我伸。欲將筆意較精神。縱然素乏臨池力。留與來昆手澤新。</text>
<title>題晩六墓誌後</title>,<text>文辭知有陽村老。節義誰稱晩六翁。東望中臺雲外碧。當年友鹿此藏踪。</text>
<title>題游軒手稿後</title>,<text>由今四十一年前。手蹟心聲尙宛然。拱壁如何空抵鵲。琅玕無路達重天。</text>
<title>題玉山壁間</title>,<text>晩卜溪山猶未就。如今齒髮已摧頹。儘敎篇帙埋塵蠧。只懼兒孫竟不才。</text>
<title>題辛巳曆</title>,<text>三百六旬辛巳日。松亭無日不閒吟。人固求閒我幸得。我閒人肎道無心。</text>
<title>無題</title>,<text>閒裏幽襟自在春。雲山煙水不全貧。耕莘釣渭渾閑事。誰識經綸蘊道眞。</text>
<title>立春題知今書堂</title>,<text>栢麓書堂第一春。知今須是日三申。惟勤惟志成功業。不但明年上榜人。</text>
<title>次思齊堂韻</title>,<text>君家自有好江山。乘興隨宜往復還。畢竟思齊歸宿地。一生心力有要閒。</text>
<title>次損益堂韻</title>,<text>老境偏知易謝蓂。癃羸床席貼殘形。窮通本自無心久。松栢還能保晩靑。</text>
<title>次尹和靖入蜀道中韻 二首○幷序</title>,<text>金人陷洛陽。先生竄于長安山中。四五年而長安陷。劉豫僭位于京師。欲係天下之望。卑辭厚禮。來招先生。先生逃去。夜徒步入蜀。匿聚水谷中。崎嶇走山間。遂至閬中。草木敷榮當夏仲。悽悽風雨作秋寒。了無笑語喧隣社。蟻穴蜂衙只任安。嶺外干戈不戰休。廟堂方切扈從愁。將軍豈曰湖藩靜。我馬何時定北頭。</text>
<title>次金士重 千鎰 韻</title>,<text>知君境界十分澄。詩句從敎不學能。病守摧頹更憂惱。一床淸話負良朋。</text>
<title>次郭上舍韻</title>,<text>老子如今只肺膓。其於文義已昏忘。相逢後輩多閑話。猶愧循人是濫觴。</text>
<title>次金上舍 宣 羔峴望雲 幷序</title>,<text>羔峴望雲。永慕之甚切。此一堂大題目也。間於諸篇景致之中。似非得所。其他自娛之趣。豈遙想錯料所能髣髴者乎。只此一篇。人人所同然。故 缺 副厚。歲月悠悠永感年。恩同生養涕從漣。元堂咫尺吾先壠。讀罷君詩更愴然。</text>
<title>次李景引 大 山梅韻</title>,<text>根托桃李辱其身。空谷貞貞混錯薪。妙意無言誰更得。𣴠溪䕺竹與爲隣。</text>
<title>次朴君 以恒 梅菊松竹盆詠</title>,<text>不待根深自曾榮。開花滿意住靡零。良由盡得場師術。直遂容長勿使傾。右菊不關大葉與長枝。須見孤癯鬬雪時。爲愛淸香近牀席。却將周易且觀之。右梅不見向來落落松。翠濤聲壯遠含風。一盆小了參天榦。似我衣塵不染紅。右松不乘其醉使忘歧。風雨須防亂薄枝。曾我腹書梁肉怕。且無看做俗人時。右竹</text>
<title>次游軒韻 在謫時○八首</title>,<text>祝壽迓新向老親。夢魂歸有箇精神。不於成立輸誠孝。兼負堂前侍佩巾。三疊陽關聞更苦。扁舟那忍泛滄溟。男兒心事何能協。休恨人間浪得名。自負平生大男兒。天涯餘子有能知。休仍恨別爲心恙。須覺圓顱我是誰。杯殘那許氣從殘。累紙縱橫醉墨斑。寫出幽懷懷不盡。總爲醒後更酸寒。燈前促膝志相言。悔却從前未避喧。一夕頭流山下夢。數間茅屋自成村。若無君子好懷開。羈思如雲誰共裁。肝膽如今如水月。直須一日數能回。不有根基如許來。能言還是妄底開。只好今夜醉睡聽。却到明朝可奈哉。天地幾多靑白眼。逢場休道不宜狂。醉來月色茫洋裏。欲理瀛洲萬里檣。</text>
<title>次諸詠韻</title>,<text>自卑非不上高層。著脚要須至道凝。屋就始憂無守者。誠哉學子與行僧。</text>
<title>和周卿 二首</title>,<text>人情惟可驗風濤。時取低昂見更高。萬事已知皆有命。逢君一笑倒尊醪。事之未至如水虛。事應旣已還如初。自外至者何足累。寥廓太虗浮雲除。</text>
<title>聯句</title>,<text>擧白相屬君當歌。明燈不眠夜半過。游軒。 悠悠萬慮都消盡。周鄕。 只有襟懷淸料多。晩軒。</text>
<title>龍頭亭。次李景引韻。</title>,<text>病翁猶不避和風。偶坐良朋酒一中。興罷歸來分月色。衰顔回得少年紅。</text>
<title>次綾城衙縣韻</title>,<text>紅芳寂寞媚新陰。吏散庭空鳥自吟。四稔作官無展步。故園歸興故難任。</text>
<title>映碧亭</title>,<text>勝日携朋來水濱。自由何必待抽身。柳風吹絮悠揚漲。欲問寒江獨釣人。</text>
<title>挹翠亭</title>,<text>梅兄淨友春傳夏。黃菊蒼筠秋與冬。生意循環最可見。倚欄冥會興無窮。</text>
<title>張生新亭</title>,<text>因陰累石築新階。隨分寬深此亦佳。麥壠柴扉相次遍。坐來眞覺好生涯。</text>
<title>贈李上舍求檜山行狀</title>,<text>宿草寒煙四十年。儘敎譽聞閉重泉。嗚呼誰表延陵墓。須得穌齋信筆傳。</text>
<title>贈朴判官 箎</title>,<text>千載風流李郭舟。漕臺今日亦仙儔。淸嘯吹浪魚龍舞。政是神山煙雨秋。</text>
<title>贈別</title>,<text>從容展晤任弘彦。倉卒逢離魏大冲。人生會面誠難遇。邂逅多從道路中。</text>
<title>送鄭評事</title>,<text>職是戎卿化罔中。遠游心膽萬夫雄。朝廷合與參經略。此子能彎三百弓。</text>
<title>奉送朴季任</title>,<text>𠺜吾季任一家親。善在其心病在身。身不得如心所適。遙知脉脉兩鄕人。</text>
<title>吳奇童 允立 大字</title>,<text>楓巖童子年五歲。能就大字手自誘。扁堂却恐雷雨時。變化獰龍掀屋走。</text>
<title>示孫兒欽</title>,<text>一部史書厭久持。他書應與此心移。好水佳山和睡過。不知開眼是何時。</text>
<title>歲暮。吟示諸孫。</title>,<text>少而壯而老相臨。歡樂幾何爲慼心。我已無成將作古。爾曹須惜少年今。</text>
<title>歲暮歎</title>,<text>下學曾聞不怨天。工夫惟患日遷延。古來志士增悲感。多向窮冬欲暮年。</text>
<title>九月諱辰</title>,<text>永感今三十一年。幾何相見及黃泉。魂來魂去固難度。病裏心懷益黯然。</text>
<title>三月十八日夜</title>,<text>不緣淸夜愛無眠。病入心肝已半年。憊倚欄干十八夜。仰看明月欲中天。</text>
<title>星移</title>,<text>煌煌才見半天臨。渺渺俄看墜西岑。未信魯陽能退日。從知夏禹惜寸陰。</text>
<title>春雪</title>,<text>黝雲萬里上天同。雨雪紛紛不起風。膏澤只應沾麥壠。此時春意有無中。</text>
<title>喜雨</title>,<text>久旱若天使之枯。甘霖旣下一時蘇。始知天意愛人至。節用從今莫恣娛。</text>
<title>松間晴雪</title>,<text>嶺松朝日照鱗明。霜雪寒芒箇箇輕。不覺潛消閑適地。就令兒輩覓詩情。</text>
<title>梅雨</title>,<text>霪雨連旬久苦來。年年正此趁黃梅。俄時若喜簷溜斷。天際猶然不放開。</text>
<title>詠荷</title>,<text>造化精深甚處看。紅房翠葢巧全殫。人間制作於斯取。不但淸香君子般。</text>
<title>種蓮</title>,<text>制作神工寓 缺 蓮。紅房翠葢自天然。淸香最是難描寫。只得論情凈友邊。</text>
<title>杜鵑花</title>,<text>杜宇啼時開滿山。花名緣鳥播人寰。多情望帝魂千古。爲鳥爲花亦等閑。</text>
<title>雞頭花 幼時作</title>,<text>司晨厭苦立塒中。化作芳花頭尙紅。開近秋窓猶引領。只嫌俛啄不嫌同。</text>
<title>狗兒</title>,<text>慈天端著母於兒。微物亦然能聖知。及到夜來能自保。却將偏正較商遲。</text>
<title>聞琴</title>,<text>大絃雄遠小絃淸。數指回旋百囀聲。惹出傍人意中事。無情聽來却有情。</text>
<title>饅餖</title>,<text>膨脝飽肉腹相齊。箇箇輕浮水上鷖。入口不覺容易嚥。應忘田舍自飢啼。</text>
<title>嘗榧子先苦後甘</title>,<text>義理消詳在讀書。今嘗榧子譬之如。乍然苦口那堪嚥。咀嚼方知味有餘。</text>
<title>病吟</title>,<text>自憐衰骨襲春寒。數日呻吟體未胖。合盡時候吾不畏。兒孫憂慮色容看。</text>
<title>偶吟 二首</title>,<text>老作溪山自在翁。將身幸免是非叢。雖然經濟吾儒事。窮達要皆所性中。衰翁無復夢三刀。利物何煩拔一毛。應解早紅甘口吻。終敎歲晩愛林臯。</text>
<title>漢江舟中</title>,<text>日沈月出東西近。天淨波明上下通。頓覺胸襟無物事。不煩澡雪外緣空。</text>
<title>過烏江</title>,<text>葢世雄威孰可侵。江頭一夕意沈沈。從前浪戰無由悔。只得當年不渡心。</text>
<title>有德者興。無德者亡。</title>,<text>作興之主得民心。天下終非詐力臨。嗣德守成尤不易。聖朝綿曆萬斯今。</text>
<title>一竿漁父傲三公。</title>,<text>日日投竿江水空。更無長物帶身中。何曾會傲三公得。只任忘機自在翁。</text>
<title>雨後山光濃欲滴</title>,<text>翠黛悠然一望餘。淋灕遠樹染新如。小窓相對聊成趣。衰懶無心肩竹輿。</text>
<title>鳥呼知木暖</title>,<text>數日春陰快放晴。林間飛鳥已和聲。天機自爾相推轉。品物隨時各有情。</text>
<title>鴈引愁心去</title>,<text>黃葉西風憀慄秋。客懷無賴只憑愁。唳天霜鴈行將遠。惹引歸心興轉悠。</text>
<title>憂國願年豊</title>,<text>下悅民心上悅天。周詩歌頌屢豐年。邇來暘雨孚時若。恰似林間放足眠。</text>
<title>閉門坐煙床</title>,<text>風雪交加獨掩門。不妨閑靜坐耽文。還思戍卒寒侵骨。玉帳輕裘倚半醺。</text>
<title>哀金</title>,<text>丙戌年生丙午殂。魂無所仰復何吁。遷柩就穴無餘事。墳土成來更覺孤。</text>
<title>韓彦道挽</title>,<text>一軒霜月獨無眠。坐想銘㫌出屋前。萬事都損渾不管。此心吾已得其然。</text>
<title>崔大靜 緯地 挽</title>,<text>才業乘時隨力分。佩符曾見漢挐山。更延年數復何事。短碣題名是縣官。</text>
<title>吳正字 廷吉 挽</title>,<text>令譽端從不忌醫。斯人斯疾亦難治。戰兢休問歸全未。但想師門痛惜時。</text>
<title>韓應祿挽 代作</title>,<text>廣洞梯村是近境。東床先後又情親。那知一疾成千古。才子猶期可立身。</text>
<title>題符書後</title>,<text>符術明無有。胡然且設之。人多爲鬼惑。鬼或被人欺。未曾明智慧。何暇禱神祇。自愧朝聞乏。惟甘夕死宜。</text>
<title>題梯谷壁間</title>,<text>斗屋山城下。當初近二親。居然人事變。尙且此生因。風樹餘思苦。遷喬後計貧。猶存堂搆望。有子儻成身。</text>
<title>玉山新庄</title>,<text>三載爾陵縣。其如憂患何。與妻曾永訣。將母又沈痾。吏役神徒敞。閑居計儘多。龍頭新卜地。無日不魂過。</text>
<title>次 缺 韻</title>,<text>四載爾陵縣。孤懷獨凭欄。山城雖自僻。吏事不全閒。俗應從他底。多君到此間。淸談方亹亹。終恐別情難。</text>
<title>敬賡御製詩韻 宣廟龍灣書下韻</title>,<text>大義存焉爾。非人自做忠。此時猜及狼。彼果國與公。宸翰丁寧旨。臣隣揖讓風。乃心中各設。無乃愧西東。</text>
<title>次 缺</title>,<text>夕照浮山面。歌聲飄遠天。本爲娛客計。因作醉興牽。正好消長夏。何妨送暮年。微誠方愛日。只可惜烏遷。</text>
<title>次游軒卽事韻</title>,<text>瘴江誰識者。當日爲訪心。怨笛須宜永。情杯最好深。喜憂今古事。懷抱短長吟。醉未至於亂。要能不近淫。</text>
<title>次金別座韻</title>,<text>通信覘虛實。無嚴出入禁。恬聞猾夏計。歡得館賓心。應謂投機密。那知受禍深。誠爲用咎失。初不斷宸襟。</text>
<title>喜雨次朴上舍韻 幷序</title>,<text>庚寅夏旱。祈雨龍淵。俄而大雨。是特朴迥游寓瀛洲之別舘。以詩頌功。故以此謝次。吾民天所重。顒若况誠孚。久訝恒暘暵。終看時雨蘇。天須以實應。人必免窮呼。已喜今年有。渾忘去歲無。</text>
<title>次靜齋韻 二首</title>,<text>名齋何以靜。我敢請餘論。方寸要閑寂。尋常不閙喧。始能思此義。無愧在斯軒。龍嶽儀形近。吾人莫但言。結搆龍山麓。幽貞之所廬。餘閑付琴韻。嚴課授兒書。隙地裁寒竹。方塘種小魚。優游自會靜。此外揔茫如。</text>
<title>次邀月堂韻</title>,<text>邀月堂聞好。何時月共邀。無勞肎堂搆。適不困簞瓢。一任盈還缺。唯應歌且謠。遙吟石川句。衿韻自蕭蕭。</text>
<title>月潭亭。次洪同知 碩舫 韻。二首</title>,<text>月潭名已快。未到見亭眞。意思雖專夜。胸襟不害春。經營須好事。山水可幽人。却恨吾衰甚。無由一蹋茵。潭名一處得。大水峽中流。浴日兼溶月。沈鱗亦泛鷗。儘敎汗漫興。輸與霽光秋。却羡斯文老。留詩記勝遊。</text>
<title>石犀亭唱酬</title>,<text>招邀誰辨此。勝事不諧期。會合無今日。離思記昔時。方論金石契。適見雨雪姿。須念應難又。芳筵莫遽辭。</text>
<title>慳勝亭 幷序</title>,<text>河希楫就屋後山腰。𠠡石搆亭。拓址才植一架楹。自外視之。惟若尋常。如緣厓野店。莫可認爲亭者。及涉其層。埋頭藏面。坐失其尋常者。而丈席之外。只皆淸虛之域。列巘橫嶂。圍廓欄截。紆百許里。一面頭流。正案相對。亦相與等 缺。巨川自北而經前。雙流自東而來會。隱映明媚。擧在目中。此皆尋常游歷之地。而由亭以望之。換形神秀。昭曠快活。眞勝槩也。而况平原廣野。盡爲農牧之塲。故希楫徵扁於南岡。嘗以觀稼。爲稱主人之事而名之。猶嫌其未雅。復囑於余甚急。余思玆亭之固可名。而占地尋常。遇主人非知名者。余且賞矣。而非能使光飾者。請以慳勝可乎。主人曰諾。因索詩。書此以贈。柴門去咫尺。直是小崢嶸。眼界如何大。川原恁地平。只須生靜夜。不必擅佳名。此說還長也。深杯且可鳴。</text>
<title>蘊眞堂</title>,<text>養疾憐幽屛。城東初考槃。江山虧素分。風月忌相干。壁已懸書玩。堦將蒔草看。仍須供麴蘖。缺 志且爲歡。</text>
<title>別鄭上舍</title>,<text>出宿德村舍。鄭君相送來。曾將文字講。自是契分該。義理看愈密。胸襟放敎恢。靑陽坐易失。中道莫低回。</text>
<title>別盧察訪 守訥</title>,<text>吾年聞便瞿。値與若翁庚。適館粲常授。臨門馬屢鳴。杯深揮必卒。人短肎相賡。知有君南日。應無我此生。</text>
<title>贈別李上舍 稔</title>,<text>不問齒先後。相知是故人。形容吾已換。聞見子應新。邂逅曾無日。睽違復幾春。臨風或對月。吟傃岸輕巾。</text>
<title>敬奉具使相行檻</title>,<text>湖西嘉乃績。授鉞復南藩。職是詢民俗。思惟究聖恩。無煩聲色大。只欲腎膓存。預爲南人賀。知應自不寃。</text>
<title>韓彦悟，奇景聞來訪。近處數君亦會敍。</title>,<text>風流長水宰。䟽宕活溪翁。衰拙晩軒老。眞諄獒樹公。後來李子緩。先到朴君恭。塏與以恂侍。從容酒席中。</text>
<title>悼宋生 濟民</title>,<text>知君他不于。名字實相孚。濟物心徒設。忘私計轉迂。寧敎人認翟。其奈世皆朱。畢竟力行意。難求於俗儒。</text>
<title>鄭牧使 渫 大夫人挽</title>,<text>德之宜壽福。男女理均些。麟趾仁諸邑。螽斯長幾家。貴紆恩命賜。榮向孝誠加。詎可長歡得。人生會有涯。</text>
<title>鄭牧使挽</title>,<text>晩契窺蘭室。今聞隔九泉。柴愚人病禮。顔短我歸天。事盡應無悔。餘傷只惜賢。他年瑞石下。漬酒問新阡。</text>
<title>趙錦山挽 二首</title>,<text>百一斯賢友。相知二十年。雪山文會益。京路旅床連。愛子心如一。慚吾志未專。尋常麗澤阻。更奈隔重泉。聞公存縷息。執禮謹隄防。不負平生學。方知誰昔良。朋交我莫拙。銘誌孰能揚。奠哭猶無便。徒然誦此章。</text>
<title>許進士 奎 挽</title>,<text>少日京華客。南中老一身。不聞塵世事。偶似隱遯人。喪敗逢玆會。仁齡詎可伸。門闌付才子。去作九原賓。</text>
<title>南宮府尹 忱 挽</title>,<text>尹玆惟令德。不返恰瓜期。出入多嘉績。存亡盡孝思。無論事長短。未卒報公私。下邑應靡範。齊民愛永遺。</text>
<title>金忠義母氏挽</title>,<text>自我昔升堂。常欽婦德良。恩情姻媾際。交義子孫行。棄世知何恨。餘生固未亡。舊山煙霧裏。魂魄好相羊。</text>
<title>吳復初 遂性 挽</title>,<text>復初吾益友。所愛在冲襟。早已休科業。晩更長道心。除書雖未下。薦目固嘗欽。親耄前途窄。兒賢後事任。</text>
<title>李生員 悰胤 挽 二首</title>,<text>珍重李生員。今時是古人。學優其奈命。計拙只須貧。詩書從兒讀。䟽慵任婦嚬。明知爲善 缺。畜久近方伸。冠童師友際。講習子家庭。但擬麻中直。敢言藍出靑。百年昭肝膽。今日掩泉扃。哭遣頭渾白。前途又幾齡。</text>
<title>安察訪 昌國 挽</title>,<text>珍重文成裔。風流是世英。不關參小拜。相與盡名卿。天嗇仁年數。人憐嗣子嬰。我無今日送。君有異時迎。</text>
<title>李忠義 昱 挽</title>,<text>訃來俄作古。別去宛如今。從我憂廬受。結交仁里諶。操心能自直。出語使人欽。門戶才子有。佳城壽葬深。</text>
<title>崔忠義挽</title>,<text>白眉同術業。靑眼近鄕隣。馴行終身慕。沈痾十載辛。若無蘭玉秀。誰識報施均。竚見門闌盛。諸孫忽八人。</text>
<title>金天老挽</title>,<text>數十年前面。今應齒髮摧。相思雖不見。承訊庶無災。忽此凶音報。那堪哀淚漼。欲尋精爽在。世外有高臺。</text>
<title>金直長 復興 內助安氏挽</title>,<text>一病因何祟。驚心長子喪。風霜窘奔逬。嶺海僅扶將。薄宦相期晩。衰年不待忙。只應蘭玉美。後祿及存亡。</text>
<title>金復基挽</title>,<text>慟矣子之死。非君數不遐。始聞移甲乙。終見厄鯨蝦。向且鬼神赦。那曾夏楚檛。含寃入地下。爲莫憲章加。</text>
<title>成忠順衛 天授 挽</title>,<text>何遽成忠順。䫉華不死然。金章未肘後。絳幅已趺前。族愛肝常吐。時禋犢必牽。足言豈無有。臨挽涕自濺。</text>
<title>次柳眉巖韻</title>,<text>師儒一代飽眞腴。何幸擔囊聽厥謨。少日冥行無好步。今來發引望長途。一部大全未渠透。且喜提撕不我誣。粗得心傳期勿墜。異時儻免負圓顱。</text>
<title>次天將 李如松 韻</title>,<text>王曰東藩必可完。豼貅於此萬竈餐。式微方極車東望。薄伐曾將奏捷看。草次從臣應憒亂。兵間廚帳任酸寒。嶽神今降隴西李。申甫高名日月懸。</text>
<title>次使相韻</title>,<text>受郡炎蒸瘴海邊。剸煩才劣又殘年。優游自覺難圖後。峻整人稱不及前。惻怛飢寒民瘼苦。丁寧摩撫敎書傳。棠陰政屬仁明望。南服巡宣嘆獨賢。</text>
<title>次高學官韻 二首</title>,<text>袞袞流光卽逝川。丈夫功業不期然。只嫌在我無其臭。豈必先人下得鞭。四載平成爭似大。一瓢安樂較皆賢。何妨做到從容地。畢竟窮通此味專。故鄕脩路憶山川。自是歸心已浩然。情急脊鴒披宿草。興殘花柳趁遊鞭。二年濡滯爲民病。三逕荒蕪愧昔賢。爲謝詩人莫相訝。去留權却在吾專。</text>
<title>次申參議韻</title>,<text>不緣憂國願豊年。敢爲榮身望秩遷。貧病且衰須有賴。賤愚而拙保無傳。半生已被因循誤。偏性誰敎淬礪全。珍重瓊章相贈辱。拜嘉三復牖間懸。</text>
<title>次朴上舍韻</title>,<text>使君衰颯倦登樓。椽廨低矮懶且留。喧叫滿庭情昧異。聰明蔽近事遺幽。癏官忽已將周歲。投紱行當未及秋。從古幾人能享樂。壯年徒自効先憂。</text>
<title>次濟元韻</title>,<text>咸寧山館好窓軒。守宰如今叔舅尊。露髻高低前後嶽。踈籬遠近北南村。敢言務劇勞心力。猶賴官閑足聖恩。十載吾斯之未信。豈知方寸有天元。</text>
<title>次照師韻</title>,<text>王師愼戰干戈久。老子驚心草木風。波蕩所之曾泛宅。孑遺於此且措躬。招邀觴詠無隣社。往來詩篇有遠公。弊屣顚倒迎弊衲。寒郊貧島坐天窮。</text>
<title>次奇察訪</title>,<text>君未歸田我在田。昔年吾亦惜華年。有身寧免偏勞逸。閱世方知特後先。尊不待辭人不與。卑當宜處自當 缺。男兒只恨無筋力。掘井誰嫌不及泉。</text>
<title>次李參奉滯京思歸韻</title>,<text>飢飽周旋及燠寒。遊之不遠日承顔。乍來得失爲欣慼。畢竟行藏若往還。已是離魂悲故國。何須覊恨滯長安。衰翁亦自賦歸去。好待春深一笑歡。</text>
<title>追次晦齋圭菴韻</title>,<text>吾道南來政化新。一時湖嶺得儒眞。白塲當日論何事。興國曾前有甚人。一二年間連喪敗。幾多功業已灰塵。缺 斤樗櫟渾無賴。撫古茫然獨愴神。可𠺜前輩久重泉。論議如何大不然。普雪不須褒寵及。特恩還奈毁譽傳。忘機肎蹈生前悔。達識寧求死後全。世事如今嘗更慣。也應關命也關天。</text>
<title>三韻見寄。追謝幷前四寶之貺投。奉光山鈴閣。幷序。</title>,<text>文房四友。見重於世尙矣。文雅之士。或相取予。無辭受之嫌。特以篇什。酬其光價。康節先生。謝王諫議惠金雀硯詩。須是筆如椽。方能無厚怍。顧我何才。欲效嚬乎。玆有意。久不敢也。至蒙韻書之惠。則詩料輸之。旣矣一哂。報以瓊琚。是所望也。因 缺 和諸作者。使老夫寓目。亦幸矣乎。四友源源自海陽。能敎陋室變文房。雪牋霜兔慳胡使。紫石玄圭擬寶藏。不用敲推添老瘦。只要聲韻備昏忘。使君文雅嫌相負。且把荒亂索和章。</text>
<title>景引新亭</title>,<text>故𠠡傾危斷壠臍。俯臨幽澗絶攀躋。自然佳景尋常在。造次吟筇朝暮携。篩月短松寒灑面。舞風垂柳蔭彌堤。永思且與蒼顔對。問子何名合此題。</text>
<title>合流亭投奉楊季平 士衡</title>,<text>半生多向此中行。到此煩襟每覺淸。幾望飛簷臨水鏡。直循歸路竝山城。心同入室曾投分。迹似過門只惡聲。一夜聊成 缺 雞曉。十年恨未托鷗盟。</text>
<title>晩翠亭</title>,<text>溪到懸崖便作潭。平鋪一畒水天含。非無勝致幽亭飾。姑取貞操晩翠酣。是實菟園君固有。誰煩句漏陛辭參。我今身歷壺中遍。不比諸公信筆談。</text>
<title>翫逝亭</title>,<text>萬化皆從天一中。袞來査滓謾相籠。欲知川上當年意。且就高亭小次崇。一任光陰流苒苒。儘敎麻麥自芃芃。工夫謹獨無容間。溝澮雖盈雨後空。</text>
<title>鳳棲樓</title>,<text>古縣幽深谷似盤。使華霜鉞與秋寒。百年勝地歸題品。卄載猶夫認舊看。戛戛施爲渾得拙。區區懷抱若爲寬。江亭盡日陪淸話。更得東岡月上圓。</text>
<title>知今堂</title>,<text>頭流之北萬行西。芳躅梯村有路蹊。忠著侍中輿地載。孝加承仕薦章稽。斯干古址仍開秘。鹿洞遺規更指迷。應接雖嫌來往閙。激昂常想見聞低。</text>
<title>囿涯堂</title>,<text>洞壑藏身足小樓。鷦鷯只占一枝留。興居適己心常泰。過訪無人路更幽。枕簟眠深庚伏夏。壺尊樂極稻魚秋。相望十里閑思想。脉脉川原老病憂。</text>
<title>獨坐偶吟</title>,<text>四十年前一樂全。收功翰墨或周旋。時平已自安愚分。世亂猶難著穩眠。但指松楸爲死所。無心塲屋敎纏綿。况聞田野汙萊盡。非蚓將誰度歲年。</text>
<title>詠琴</title>,<text>靜几明窓契已深。友之云也豈云琴。非渠未可興吾樂。舍我安能發爾音。性不好今嘗好古。聲宜爲古不爲今。孤桐白首相知至。縱遇蘇張肎易心。</text>
<title>次李聞遠 坰光 新居諸作</title>,<text>一區昭曠儘包涵。特地誰營近水菴。應喜臨流弄淸泚。不妨延望對巉嵒。竹窓細細風來北。甕牖熏熏日至南。鳥止邱隅知得所。龍歸何處不爲潭。未須滕閣美俱四。莫學靑蓮對影三。卽事優遊惟意適。甘心落魄不文耽。屢開芳宴君能辦。一上藍輿我亦堪。何况吾儕非一二。雜談除了可淸談。</text>
<title>挽詞[康復誠]</title>,<text>憶曾南國宦遊遲。賤子叨承此老知。隱豹文章常在目。靈春遐筭可徵眉。重來隼擬尋師學。一病翻驚與世辭。耆舊抵今零落盡。爲公何憾爲時悲。													右全州府尹康復誠</text>
<title>挽詞[李命男]</title>,<text>思親緣底謁先生。爲是聯題鴈塔名。念篤弟兄情款洽。身陪杖屨涕縱橫。方期巖邑分甘旨。其奈雞年萎老成。官事催驅阻執紼。南雲遙望只呑聲。						人間五福知誰備。獨有南州耆舊尊。早向龍門三躍浪。竟憑熊軾五攀轅。榮隆齒德章金帶。慶積家庭茁蕙孫。拱木風悲泉路隔。湖天從此壽星昏。													右龍潭縣令李命男○二首</text>
<title>挽詞[崔葕]</title>,<text>郊居屛貴歲崢嶸。世上浮名夢亦驚。東國囂塵閑郭泰。北窓詩酒卧淵明。誰知大器堪經濟。可惜雄才老蓽衡。古里荒涼不忍去。晩軒斜日活溪鳴。													右博士崔葕</text>
<title>挽詞[李聖任]</title>,<text>一身兼萃達尊三。萬古流傳作好談。誨蹈于躬天嘏降。業成於世聖恩涵。汾陽公比眞無愧。萬福君稱信不慚。儉約平生棺已葢。玉宸何處駕鸞驂。						追憶年前奉承陪。如今還似夢中開。先人年榜今殆盡。小子中情倍慟哀。													右前郡守李聖任</text>
<title>挽詞[權]</title>,<text>南極星殘一點傾。哲人將逝夢忽驚。八旬遐筭由仁壽。二品崇班自命亨。楊柳溪邊餘故宅。松楸隴上見新塋。愧我文拙荒詞陋。欲寫衰章詎盡情。													右前縣監權</text>
<title>挽詞[趙存中]</title>,<text>五福人間備有之。衣冠巢許幾多時。耆年淵德三朝老。節行文章百世師。舊耉無遺方訪落。今天不憗忽騎箕。門闌幸毓重圍慶。會葬羣賢盡後知。													右進士趙存中</text>
<title>挽詞[崔蘊]</title>,<text>上瑞山秀曹溪淸。淑氣磅礴生豪英。問今何者擅厥美。人道先生之盛名。先生事業脫流俗。塔步工程期正誠。法律繩身孰敢侮。餘事文章神鬼驚。養射郭投何技癢。早向王庭歌鹿鳴。採蓮折桂猶摘髭。半世東華鳴玉珩。一麾翩翩暎暮年。畫熊移處春風生。是時朝野遭艱虞。有罪無罪俱禍嬰。王事靡盬不顧他。積謗熏天公不爭。歸來高卧故山雲。養性樂道無所營。活溪谿谷是知己。百年襟期如弟兄。相將詩酒送餘景。儻來軒冕安足榮。昔我先君開壽宴。邀請高駕生輝晶。舞袖傞傞相與曳。萱堂竟夕懽意盈。可憐世事須臾改。幾度先生衰淚傾。賤子叨承不棄恩。指引庶幾開聾盲。天南忽晦老人精。玉京仙闕丹霞明。咸悲一代士林宗。共惜三朝邦國楨。雖然何以慰我懷。大似仁孝傳家聲。况聞人間七十稀。大祺誰似公康寧。我今作詩挽公行。公不少留傷我情。													右門下生員崔蘊</text>
<title>挽詞[李惟馨]</title>,<text>天生夫子豈徒然。禀得山河間氣專。挺世儀容元粹美。出天忠孝本純全。淵宏器量難窺涘。雄偉文章孰比肩。射策龍墀才早展。垂紳鵷列職無愆。一生令望南金重。半世高名北斗懸。醫國襟懷期舜日。致君心計擬堯天。文翁蜀郡成儒化。杜母南陽盡惠鮮。百里驥才悲蹶躓。九天鵬路失騰騫。邱園虗老調元手。林壑空遺濟世賢。白首憂時誠轉切。丹心戀闕夢徒牽。模楷當世人趨正。矜式儒林士望纏。小子髫年隨杖屨。先生函丈賴陶甄。開肓猥被提撕久。發聵叨承誘掖偏。待士有容推款厚。誨人無隱著誠虔。那知故國摧喬木。忍見新阡鎖暮煙。絳帳當年恩似海。靑衿今日淚如泉。斯文索莫終安放。吾道榛蕪竟失傳。積德餘慶存白璧。傳家遺業有靑氊。旐明山路薤歌斷。殯破虗堂曉月圓。一掬西州門下淚。不堪隣篴夕陽邊。																				右門下進士李惟馨</text>
<title>挽詞[丁命說]</title>,<text>平生事業聖賢書。義理絲毛自得於。小學淵源輕巨艦。近思要旨妙鳶魚。窓前翠草隨生長。天際浮雲任卷舒。執敬居恭身上謹。紛華聲利眼中除。梧桐受月淸無累。楊柳迎風思有餘。在我達尊加顯秩。濟時經術老窮廬。斯文到此墜長夜。吾道從今喪太虗。小子遑遑靡所及。操心瓊索涕漣如。													右門下進士丁命說</text>
<title>挽詞[吳廷式]</title>,<text>一失嚴顔歲幾經。依歸惟幸有先生。傷心此日還題挽。病未臨阡愧恨幷。													景慕平生志。兼將世分深。登堂常隔歲。仰德自關心。有限雖人壽。無依奈士林。採薪違執紼。北望涕沾襟。													右門下吳廷式○二首</text>
<title>挽詞[盧士諗]</title>,<text>韻宇人爭慕。文章世共瞻。年高德彌邵。官顯志猶謙。仙馭超塵網。儒林失指南。從前蒙厚渥。題挽涕空沾。													右司果盧士諗</text>
<title>挽詞[高傅良]</title>,<text>愷悌丁夫子。堂堂罕世人。山河間異氣。奎璧鍾精神。落落恢襟宇。溫溫蘊席珍。文章斑虎豹。表相瑞麒麟。稷禹心相許。羲皇口自陳。齊家修孝悌。治國抱經綸。師友知從處。淵源有所因。缺 龍高節士。邦國直淸臣。好學忘年老。窮經得日新。聲名從此大。志願儻能伸。闊步從何展。亨衢進未迍。煙霄騰凰翼。雲漢批龍鱗。偉器儀朝列。高才動搢紳。頹風期再振。囂俗庶回醇。畢竟牛刀用。出分虎竹頻。淮陽便卧治。北海好延賓。淸白持氷蘗。公明御吏民。於菟江陵去。錦雉野來馴。遺愛深南服。芳名徹北宸。賦歸載琴鶴。抽興引鱸蓴。舊業圓山下。幽居小澗濱。林泉俱有適。魚鳥漫相親。講討羲經熟。沈潛道義眞。誨人誠不倦。接物語言諄。元禮模楷手。裵公領袖身。胸中涵霽月。座上遍和春。負笈爭登館。承風願御輪。詞源窺蘊奧。學海問要津。策疲駑除習。磨鈍石不磷。優容恩浹骨。感激涕沾巾。函丈追隨久。摳衣幾度巡。晩軒論道日。後學迭興辰。白首閑岑寂。黃冠老隱淪。腰金新盛奬。頂玉舊恩倫。遐壽汾陽逼。無營范子貧。中間乖候問。二竪困沈呻。三年須藥餌。一疾卧床茵。易簀悲吾黨。撤舂慟比隣。斯文歸索莫。大道竟長湮。末路亡師表。無由報至仁。九原難再作。脩夜不重晨。文字傳來世。兒孫映後塵。瑕邱曾所卜。先隴故山垠。幽顯𠺜何及。親知慟一均。蘭香埋絶壑。劒氣觸晴旻。隼擬躬臨穴。其如戒析薪。長辭違素欵。悵望苦酸辛。不忍揮殘墨。何緣奠桂蘋。乾坤迷所往。獨立暮江漘。													右門下進士高傅良</text>
<title>挽詞[張㬇]</title>,<text>南紀丁夫子。偉哉廊廟珍。風儀宜立懦。度量莫窺津。符彩高無敵。聰明直絶倫。筆鋒驅造化。心學貫天人。爭道文章壯。咸稱孝友純。聲名騰海內。碑版照東垠。桂籍初高選。楓宸早拖紳。挽回期再致。風俗庶回淳。賢路梗如棘。驥才竟未伸。空將兼濟手。專惠數州民。白首歸桑里。丹心拱北宸。睦婣孚族黨。儒雅動鄕隣。愚奔登龍列。深蒙誨化諄。垂恩齊泰岳。報德愧微身。自恃神扶善。安知玉委塵。儒林失宗匠。邦國喪名臣。吾道終安放。斯文竟孰陳。靑衿皆雨淚。行路盡沾巾。猿鶴西山怨。模楷泗上新。幽明從此隔。攀拜更何因。塵匣琴猶在。空山花自春。惟餘舊門客。揮涕獨逡巡。													右門下進士張㬇</text>
