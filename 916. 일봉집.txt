<title>高山驛</title>,<text>朝發觀音村。夕向高山驛。山谷多險𡾟。石逕何崅。天寒水急流。林深恠禽哭。溪行四十里。盡日無村落。黃昏始投店。新月上天白。</text>
<title>月夜步雪庭</title>,<text>夜起步空庭。獨伴寒影行。明月照我心。白雪照我形。形孤意自逈。心淸身亦輕。怳聞碧雲裡。遙送笙鶴聲。飄然欲飛去。長嘯萬峯靑。</text>
<title>夜夢金斯百 錫胄</title>,<text>別來日月深。歲暮幽愁結。今夜夢君面。握手話契濶。覺來又成別。惘然還自失。空齋夜如水。落月影半缺。攬帶獨起立。涕淚沾巾幭。回琴彈一曲。悽斷不成闋。郢客久已沒。何人和白雪。黃鵠本高飛。寧爲鴟梟喝。行當與吾子。歸卧滄洲濶。</text>
<title>庚申夜。會飮沈伯衡 機 家。余作長句近體各一。座中人或毁或譽。戱作俳諧語解之。</title>,<text>作詩不須毁。毁而怒則癡。作詩不須譽。譽而喜則卑。工拙任自然。隨意揮洒之。陶陶逸興足。襟韵自曠夷。寄語座中人。此意知不知。</text>
<title>黃龍行。贈演上人之楓嶽。戊子冬。在安邊。</title>,<text>咸鏡之道鶴城郡。有山有山名黃龍。黃龍之山冠北方。岡巒削出金芙蓉。元功直與乾坤並。秀氣多因造化鍾。噴雲泄霧藏半腹。突兀參差相疊重。俯臨茫茫大海上。洪濤巨浪相撞舂。我來試向最高頂。石逕斜日飛短筇。黃昏始投招提境。氷輪已自天邊鎔。時聞淸風動脩竹。林中萬籟鼓笙鏞。平明出門問前途。有僧指路來相從。引手攀蘿到龍湫。百尺深潭碧溶溶。木蓮花發繞水旁。山中遠近香霧濃。尋源直抵上上頭。不覺幽興盈襟胷。遙看蘭若在林端。數聲淸磬隔踈松。二三道人住其間。招我入室相敬恭。中有一禪氣軒昂。物外高標超凡庸。眉目淸秀意態淨。瘦形可比孤鶴容。云是金剛山上僧。來住黃龍經十冬。我欲冠之不可得。坐睨神骨心魂鬆。携手更登廣石上。巖下流泉響淙淙。歸來雖不每會面。亦能時時得相逢。今欲尋師向楓嶽。使我心中苦無悰。身寄虗空如過客。雲遊萬里難追蹤。嗟吾性癖亦愛山。到處尋山意不慵。明春花時定與爾。共遊金剛萬千峯。</text>
<title>十月初。與諸友會飮于權汝綱 斗樞 家。盆菊方盛開。今夜復會沈伯衡家。唯見白雪滿山。轉眄之頃。景物頓異。懷往感今。情見于辭。仍賦長句一首。示座中諸益求和。</title>,<text>昔日我從壽家飮。堦上寒花滿意開。徵杯泛英不問籌。酒酣意氣何崔嵬。健筆縱橫走龍蛇。新詞錯落聯瓊瑰。陶然不覺西日暝。留待靑天月上廻。今夜終南復高會。滿山唯見白雪堆。節物風光不相待。天時人事謾自催。相看鬂髮漸老蒼。對酒不飮何爲哉。床頭莫惜黃金盡。甕裡須傾綠蟻來。功名富貴各有時。我曹豈是終蒿萊。啁啾已任俗子譏。揣摩唯信經濟才。男兒行世本如此。誰復局束趨塵埃。淵明逸興此時多。阮籍淸狂君莫咍。喧呼取醉不知寐。月色倒暎玻瓈杯。</text>
<title>夜深。諸友皆寐。對月獨酌。逸興飛動。走成長句二首。</title>,<text>把酒我問靑天月。能經今古幾英雄。采石曾伴謫仙人。赤壁更友東坡公。謫仙東坡今寂寞。來照揚卿酒杯中。揚卿意氣太濩落。何似當時兩仙翁。兩翁風彩雖不見。對月酣歌氣味同。况復終南雪色高。金波滿地光玲瓏。人照白雪雪照月。月影入杯杯影空。傾杯並與月光吸。瑩然氷玉橫襟胷。飄飄逸興若羽化。碧海何處蓬萊宮。便欲凌風向此去。下視塵世驚羣蒙。又月在天上明。雪在地中白。雪月瑩相照。上下同一色。玉人在其間。把酒發高詠。胷襟湛若虗。皎皎氷壺暎。若謂雪勝月。月色逾淸逈。若謂月勝雪。雪光更寒淨。我心比雪月。斗覺偏皎㓗。可憐雪月人。炯然無區別。何處不有雪。何處不有月。孰有愛而翫。能如我心樂。樂意我自知。不必向人說。唯當對雪並對月。吸盡金樽滿樽綠。</text>
<title>卽景 戊子在安邊</title>,<text>細雨蕭蕭過。前村日欲斜。牧童橫篴去。亂揷杜鵑花。</text>
<title>伏次嚴親下示韵</title>,<text>淸夜樽前會。班衣五六人。稱觴齊獻壽。山海祝雙親。</text>
<title>山齋 庚寅秋在靑白堂</title>,<text>山齋晝寂寞。落葉空庭來。日暮閉柴戶。蕭蕭寒雨哀。</text>
<title>落日</title>,<text>落日遠山紫。雨餘凉氣多。蕭蕭夕風起。江渚生寒波。</text>
<title>次錢中郞江行七首</title>,<text>騷人寂寞恨。歲暮江潭時。中夜拂長劒。雄心自不夷。美玉自多價。何勞十上秦。深秋獨閉戶。長對卷中人。右二首漫興獨卧不成夢。中宵萬古心。此時何所聽。寒月數聲砧。右聞砧野曠僧歸獨。山深客到稀。閒看江上鷺。遙帶夕陽飛。右卽景秋風起百感。烈士悲流年。夜坐獨長嘯。心如不繫舡。右悲秋水呑沙岸濶。天入暮雲空。一杖松林月。風高聞唳鴻。右松亭聞鴈落木蕭蕭下。秋江一夜寒。孤舟風露滿。移棹入前灘。右落木</text>
<title>問寒梅</title>,<text>素蘂緣何故。窮冬尙未開。得非春意動。要作百花魁。</text>
<title>寒梅答</title>,<text>非如桃李輩。苦待韶光回。要惱騷人興。緘香故未開。</text>
<title>雪夜詠月。仰呈伯氏。兼寄金斯百。</title>,<text>影落空霄月。光搖遠雪花。山中人似玉。獨立望天涯。</text>
<title>懷仙謠</title>,<text>蓬海三千隔。靑鸞信不來。空山歲欲暮。歌罷紫芝哀。</text>
<title>夜夢親庭</title>,<text>露下蛩吟月。風高葉語秋。曉來孤客恨。昨夜夢東州。</text>
<title>聞子夜鷄</title>,<text>風雨空齋夜。靑燈影半低。無人共起舞。有客獨聽鷄。</text>
<title>傷時 二首</title>,<text>黃閣經綸密。蒼生産業非。誰將安上畫。排闥獻天。又遯世心還切。匡時計已消。遙憐賈太傅。枉哭聖明朝。</text>
<title>春雨</title>,<text>地僻春扉掩。幽居斷世情。朝來山雨足。啼鳥更新聲。</text>
<title>奉次申春沼 最 韵</title>,<text>出處何非道。閒忙且任時。靜觀羣物理。默默坐如癡。</text>
<title>重尋道峯書院</title>,<text>五到道峯院。誰知我意偏。窓前萬仞壁。相對却欣然。</text>
<title>步出泉邊</title>,<text>㶁㶁石泉響。嚶嚶山鳥鳴。悠然雲裡峀。與我兩忘情。</text>
<title>午睡方熟。忽驚雨聲。仍吟一絶。</title>,<text>多小山中味。深春獨樂身。蘧然午夢覺。窓外雨聲新。</text>
<title>出遊泉上</title>,<text>步石尋流遠。看雲出洞遅。山花向我笑。折取弄淸漪。</text>
<title>霽月樓聯句</title>,<text>醉倚高樓飮。月明花作陰。伯氏。 人間無此景。相對淺深斟。楊卿。</text>
<title>霽月樓。示金亮卿 世翊 求和。</title>,<text>春晩惜年逝。詩成宜酒賖。君看香雪落。月照滿庭花。</text>
<title>訪上菴。菴僧印祐多諳佛經。且知詩。可與語者。與余有舊。是日適出不在。遂題壁上。二首</title>,<text>偶到雲間寺。閒題壁上詩。眞仙應在此。峯壑捴堪疑。又不逢惠遠師。誰和淵明詩。笑別雲山去。秋風是後期。</text>
<title>送春日。不可無詩酒。買濁醪細酌。吟成二絶。示亮卿。</title>,<text>有詩題客思。無語送春華。尙愛窓前鳥。偏啼未落花。又一歲韶光盡。三杯醉興長。花飛猶有跡。莫掃滿庭香。</text>
<title>乙巳二月。發咸陽向洛。鄭景綏 有禧 自晉州來別。雨夜細酌。呼韵賦詩。景綏卽余從姊夫也。</title>,<text>細雨挑燈話。天涯去住情。秋風桂花發。一笑洛陽城。秋有別擧。約景綏上京觀光。故末句及之。</text>
<title>雨後</title>,<text>雨後微凉生。桐陰滿小庭。呼童導泉脉。坐愛一池淸。</text>
<title>送春</title>,<text>異地逢春又送春。浮生長作遠遊人。生憎柳上黃鶯語。喚起江南歸夢頻。</text>
<title>詠竹</title>,<text>堦前長揖此君風。歲晩孤標與我同。最愛小窓殘雪夜。數聲寒玉月明中。</text>
<title>曉思</title>,<text>洞中深鎖白雲扃。夢逐遊仙到玉京。朝罷歸來山月曉。數聲笙鶴響靑冥。</text>
<title>遊仙詞。次許蘭雪韵。二首</title>,<text>花間賭罷一殘棋。仙島烟霞日影遅。風動玉鈴驚起夢。侍童來報宴瑤池。又桃花洞口彤雲重。花下仙郞一笑迎。曉起欲參蓬島會。雲中騎出兩靑龍。</text>
<title>夢遊楓嶽</title>,<text>夢裡抽身到玉峯。羣仙笑指日輪紅。弄罷鸞笙閒上鶴。白雲飛盡海天空。</text>
<title>病後覽鏡</title>,<text>朝來攬鏡照枯容。病骨嵬然一老翁。二十男兒還若許。逢人羞說伯王功。</text>
<title>四皓</title>,<text>白首商巖世慮空。休言當日到塵中。安知羽翼靑宮客。別是田家四老翁。高麗崔拙翁詩曰。漢用奇謀立帝功。指揮豪傑若兒童。可憐皓首商山客。亦墮留侯計畫中。聊反其意。</text>
<title>除夜</title>,<text>平居不識惜年華。今夜方驚一齒加。暗對寒缸愁漏斷。曉鷄呼處髮生皤。</text>
<title>晝眠</title>,<text>虛室寥寥散白烟。晩來山色落簷前。悠然一枕春風裡。夢到羲皇太古天。</text>
<title>奉贐春沼丈歸廣陵</title>,<text>休官行色快如飛。林下爭看有客歸。從此廣陵山後里。水雲溪月捴光輝。</text>
<title>上太極亭 是日奉恩寺僧適來訪</title>,<text>寒塘水落石稜出。霜着巖楓一半紅。談罷小亭僧獨去。亂山秋色夕陽中。</text>
<title>重陽日。對雨有感。</title>,<text>病裡悲秋倍斷魂。幽懷悄悄向誰論。無人解送黃花酒。風雨重陽獨掩門。</text>
<title>雪後 在道峯</title>,<text>瑤林瓊樹望中鮮。奇態爭呈雪後天。獨有亭亭巖下栢。歲寒孤節更蒼然。</text>
<title>適見窓外梅花滿發。對之欣然。仍賦春興一絶。仰呈伯氏。</title>,<text>梅花初雪柳颺金。春興悠然着處深。山鳥亦知人自樂。隔窓終日弄淸音。</text>
<title>雨後出南郊</title>,<text>城南泥路不分阡。行策羸驂渡水田。日暮數峯雲外露。雨餘蒼翠欲磨天。</text>
<title>菊秋旣望。遊重興洞。三首</title>,<text>滿山紅葉落紛紛。山北山南路不分。日暮上方何處是。數聲淸磬隔雲間。其二上方秋色欲黃昏。獨抱藜筇步石門。流水繞山雲滿壑。不知何處武陵源。山中有武陵洞。其三寒山來宿白雲中。古寺僧殘佛殿空。明月滿窓淸夜永。隔溪霜葉響秋風。</text>
<title>曉雪</title>,<text>霜凝屋壁小燈昏。紙被生稜冷徹魂。曉起忽驚天地白。夜來寒雪壓貧村。</text>
<title>送舍弟文卿歸覲昌衙。臨分走筆贐行。</title>,<text>京國鄕關半弟兄。別君今日倍傷情。臨分更灑懷親淚。錯莫南雲萬里平。</text>
<title>卽事</title>,<text>春意盎然小雨餘。漸看庭草上階除。蒔花種竹還多事。長向晴窓讀古書。</text>
<title>戱題 今秋監會。拙作與李壯元泂文爭魁。而考官多右李者。降置之第四。有來嘲者。戱而賦之。</title>,<text>屈首科闈豈爲名。此心元在濟蒼生。區區高下君休道。一任人間兒輩爭。</text>
<title>朝出崇禮門。回望終南有感。時有湖行。</title>,<text>鳴鞭馳出漢陽城。朝日初披宿霧晴。別路依依誰送客。終南山色望中靑。</text>
<title>夢家</title>,<text>身隨一劒向天涯。別後鄕關望轉賖。魂夢不愁雲嶺隔。夜隨殘月獨還家。</text>
<title>詠懷</title>,<text>天涯來作遠遊身。歲暮湖關霜雪新。羣醉世間醒不見。楚雲何處覔靈均。</text>
<title>鎭岑道中</title>,<text>長郊夜雨洗歸程。搖落山川帶晩晴。天外白雲欣入望。征人遙指漢陽城。</text>
<title>來渡銅江津。涯已合氷矣。</title>,<text>芳蘭爲佩玉爲心。行色依俙楚澤吟。底事寒天滿江雪。更敎氷合照吾襟。</text>
<title>余檢行李。只有古劒一把，香柚一枚，杜律一卷。仍成一絶。</title>,<text>江山到處鎭相隨。遊子襟期一劒知。更愛柚香偏入鼻。袖中况有少陵詩。</text>
<title>春日 在道峯</title>,<text>春日初暄谷鳥吟。偶扶藜杖到溪潯。閑看草木欣欣意。默契乾坤造化心。</text>
<title>追送春沼靈櫬於廣津。風日陰曀。江濤洶湧。佇立悵望。懷抱自惡。遂成一絶。</title>,<text>風撲丹㫌浪撲舟。靈輀哭送廣陵洲。傷心不獨沙頭客。嗚咽江波亦不流。</text>
<title>舟下龍津</title>,<text>龍津歸路白雲間。二月春江江水寒。橫挂片帆舡際立。晩峯爭掃碧螺鬟。</text>
<title>睡起 戊戌春在道峯</title>,<text>萋萋庭草欲侵墻。春晩山齋白日長。睡起午窓無一事。暗風時送杏花香。</text>
<title>午睡初覺。金斯百忽自京中佩酒來訪。仍與院中諸友。同出泉邊對酌。醉中口占 四絶。</title>,<text>松窓日午夢初回。忽有閒人載酒來。携手共登盤石上。山花無數暎金杯。其二步屧尋芳日日回。巖花應笑客頻來。兒童莫道樽將盡。須向淸泉更洗杯。其三山勢嵯峨水勢回。新詩吟罷白雲來。春風似解遊人意。時送飛花落酒杯。右三首。次金斯百韵。其四飛花啼鳥欲殘春。谷口携壺醉興新。留待月明聯袂去。野童應訝畫中人。</text>
<title>申寅伯 晸，趙公擧 師錫 諸友自京携酒而來。會飮霽月樓上。醉中口占。</title>,<text>晩來風日轉淸娟。徙倚高樓聽玉泉。春酒一樽人欲醉。滿空紅雨落花天。</text>
<title>金亮卿先歸。臨別索詩。信口贈一絶。</title>,<text>花發逢君花落別。逢時相樂別時愁。休把去留花裡寄。綠陰芳草更堪遊。</text>
<title>雨中躑躅</title>,<text>瞥眼風光捴委塵。誰裝紅萼雨中新。嫣然似笑芳菲盡。獨占山家分外春。</text>
<title>別道峯</title>,<text>三月來遊四月歸。巖花落盡樹陰肥。奚童且莫催鞭馬。背後靑山望漸微。</text>
<title>小亭初成。揭號以此君。詩以記之。</title>,<text>堂成揭號此君亭。辛苦移叢繞小庭。要待萬林黃落後。獨看寒色雪中靑。</text>
<title>蓮亭夜詠</title>,<text>窓間月到人驚夢。池面風歸露瀉荷。起視小庭明似晝。一雙眠鶴倚松柯。</text>
<title>聞新蟬</title>,<text>風來砌竹移踈影。雨後山嵐帶晩晴。病裡又驚秋序近。隔林蟬唳送新聲。</text>
<title>謝權汝綱雨中分竹 進退格</title>,<text>新開蔣逕繞籬根。托契平生在此君。感子歲寒相勖意。一叢移雨到山門。</text>
<title>又以一絶乞菊</title>,<text>堦上蒼松堦下竹。襟期共結歲寒情。從君更覔東籬菊。會待淸霜餐落英。</text>
<title>送春日偶題</title>,<text>庭院風微蝶戱輕。角巾終日坐軒淸。春歸似慰幽人意。留得桃花一樹明。</text>
<title>蕭寺雨後獨坐 庚子棲仙狎寺。寺在任實地。</title>,<text>蕭寺棲遅過一旬。敢將經傳究天人。喜觀萬物涵陽處。生意油然雨後春。</text>
<title>錦江</title>,<text>靑山繞水水回郊。日照沙堤白馬驕。滿眼乾坤光景媚。春風獨渡錦江橋。</text>
<title>成歡道中</title>,<text>秦城歸客懶揮鞭。料峭春寒二月天。薄暮長郊人欲斷。遠看孤店起靑烟。</text>
<title>雨後</title>,<text>雨後班鳩相喚鳴。客程春色惱詩情。緣溪盡日孤吟過。時見村花一樹明。</text>
<title>次能上人韵</title>,<text>寒花伴客寂寥開。剝啄欣看白足來。留與說空忘日夕。更携秋色上高㙜。</text>
<title>參禮道中</title>,<text>春回遠客發天涯。二月湖城未見花。昨夜小村山雨過。滿谿芳草自抽芽。六一答元珍律曰。春風疑不到天涯。二月山城未見花。殘雪壓枝猶有橘。凍雷驚笋欲抽芽。豈甞見而忘之耶。聊存之。</text>
<title>落花 進退格</title>,<text>間關乳鳥自呼羣。深院無人晝掩門。風雨一番花事晩。滿庭香雪落紛紛。</text>
<title>深居 癸卯秋</title>,<text>深居不出動經時。眞味悠然我獨知。楓葉菊花相暎處。一丘秋色捴宜詩。</text>
<title>睡起對菊花有感</title>,<text>暫向軒羲夢一塲。起看天地已斜陽。經秋未改風霜操。獨對籬邊晩菊香。</text>
<title>夜來對月欣然。率爾口占。</title>,<text>閉戶空山紅葉深。絶無車馬到雲林。獨憐夜夜峯頭月。來照幽人一片心。</text>
<title>奉次眞珠使君韵</title>,<text>一棹飄然泝碧灘。蘸江千疊玉屛寒。懸知望月孤吟處。應喚爲仙不喚官。</text>
<title>恩波亭夜坐賞月</title>,<text>一出都門世慮空。滄波萬頃碧磨銅。霽天明月淸秋夜。飛閣來憑縹緲中。</text>
<title>二月旬後。自嶺南返洛。來渡瓦灘。春江正漲。鷗鳧驚散。中流戱賦。丙午</title>,<text>東風吹送一舠輕。獨樂亭前春水平。三載重來遊子興。白鷗何事謾相驚。</text>
<title>朝日 己酉春。在道峯書院。</title>,<text>地靜心閑夢亦淸。誰知外境助眞情。朝來洗滌開黃卷。旭日昭昭照案明。</text>
<title>夜月</title>,<text>春日山齋事事淸。鳥啼花笑捴詩情。知心獨有靑天月。夜夜相看一片明。</text>
<title>與院中諸益。上中㙜看瀑。</title>,<text>步石緣溪行復留。日斜纔得到山頭。眞源恐被塵人識。莫放閒花泛水流。</text>
<title>訪李生 彦綱 不遇。歸見李生亦來叩交違。留詩欲去。相視欣然。終夕欵晤。有菊無酒。愧無以待。遂以一絶謝之。</title>,<text>城西剝啄悵空廻。來到山齋眼忽開。一首淸篇三枉義。秋風愧負菊花杯。其二靑眼山谿一笑廻。小齋新掃白雲開。黃花赤葉九秋興。濁酒淸詩三兩杯。有事出門。遇李生來訪。遂與之同廻。對菊細酌。翌日李生步前韵二疊以困之。又飛書促和。走成以謝。其三深山有約玉人廻。寒日傲霜黃菊開。人美菊香俱可愛。摘來秋色泛金杯。</text>
<title>霽月堂十詠</title>,<text>捲盡浮雲霽色空。一輪新月上天東。山河大地光明裡。居士胷襟洒落同。右東嶺霽月古靈山逈揷靑天。霧罷淸光碧似烟。向晩白雲生頂上。倚窓終日看悠然。右古靈晴雲二陵松檜遶茅堂。翠色寒聲十里長。最是雪霜天地白。歲寒柯葉更蒼蒼。右二陵松檜杜鵑花發四山紅。亭在花間似畫中。莫道山翁貧活計。春來錦障繞西東。右四山杜鵑亭上閑人閱簡編。亭前春水碧淪漣。風恬日暖游魚躍。物我無心共樂天。右前溪遊魚楓林一夜落淸霜。紅葉玲瓏透夕陽。不必較姸三月萼。但看春色與秋光。右後崗霜楓圓塘水滿浴䲶鴦。萬朶芙蓉耀太陽。亭上玉人無箇事。製花爲珮葉爲裳。右南塘荷花淵明去後有揚卿。隱逸偏多愛菊情。歲晩羣芳皆已歇。獨從籬下採金英。右東籬菊英長郊極目綠無涯。雨後萋萋草色賖。牛背牧童何處去。數聲蘆笛夕陽斜。右長堤牧笛時平無事樂耕耘。何幸斯民際聖君。雨順風調眞上瑞。晩秋田野靄黃雲。右平野黃雲</text>
<title>淸平 四絶</title>,<text>希夷仙骨去無蹤。梅月淸風詎可逢。秪有兩公棲樂地。半天高揷玉芙蓉。右懷希夷，梅月兩公慶雲寺下瑞香東。萬古方塘一鑑空。影落芙蓉千疊玉。箇中金刹更玲瓏。右影池芒鞋踏破白雲封。更上芙蓉第一峯。美水佳山看不盡。暮天長嘯倚孤松。僧言峯後數里許。有泉石勝絶處。而日暮未及歷賞。故末句及之。右登芙蓉峯雲霞深鎖梵王宮。偶入廬山謁遠公。夜靜諸天閑對榻。禪心月色一般空。右贈寺僧</text>
<title>獨坐東軒。望南山寺有感。</title>,<text>民生愧未千人活。時務徒令百慮牽。遙望白雲山上寺。却思投紱往參禪。</text>
<title>重陽日。與學子數十人。登北山上仙㙜望海。</title>,<text>落日微茫大海廻。九秋來醉最高㙜。冠童左右成行坐。白髮蒼顔太守頹。</text>
<title>江望 庚寅秋。在德淵靑白堂。</title>,<text>小閣開晴望。千峯淨色多。雲歸極浦盡。鴈向遠天過。夜寂秋生樹。江空月入波。漁舟人不寐。風送數聲歌。</text>
<title>卽事</title>,<text>地僻雲封戶。秋深葉滿庭。眼空歸鳥沒。吟斷遠山靑。古木晴烟散。寒江暮靄冥。漁人閒送笛。新月照沙汀。</text>
<title>夜別趙公擧。走筆贐行。</title>,<text>羡君成遠志。愧我尙塵情。江海歸心浩。春風一騎輕。天長矗石野。日落洗兵營。倘記壯遊跡。投看病眼明。</text>
<title>春日登家後小園</title>,<text>煑艾邀情伴。携筇陟後園。陽和浮草木。春意動乾坤。雪坼崖全濕。禽謠景漸暄。悠然閒興極。竟日澹忘言。</text>
<title>江行</title>,<text>八月蘋風起。蕭蕭蘆荻多。秋聲向暮緊。野笛隔江過。拖白雲歸洞。翻金月湧波。此時何處客。更發竹枝歌。</text>
<title>秋夜</title>,<text>秋夜步庭際。淒凄露濕衣。詩從月下得。影向菊邊依。歲晩山容凈。居高塵事稀。風光且若此。不必賦言歸。</text>
<title>楊州途中 甲午春。歸覲鶴林親庭。</title>,<text>惜別當年恨。趨庭此日情。歸心如逝水。屈指筭前程。花眩吟眸亂。風飄彩服輕。鳴鞭出山谷。林外夕陽明。</text>
<title>過洪公 命耉 忠烈碑 進退格</title>,<text>舊許捐身節。今過破虜營。雲埋古壘暗。草沒短碑靑。壯氣風霆怒。孤忠日月明。英魂招莫返。撫劒涕橫零。</text>
<title>金化道中</title>,<text>客路當三月。烟花處處林。風歸紅雨亂。日午綠楊陰。谷鳥參差語。溪山宛轉深。新詩與春興。忘却遠遊心。</text>
<title>滯雨金城</title>,<text>滯雨金城縣。孤村坐寂寥。行裝劒獨在。歸路筭還遙。歲月英雄老。風塵鬂髮凋。明朝登大嶺。雲海望迢迢。</text>
<title>朝發金城</title>,<text>夜雨泥程滑。朝溪宿霧移。春山添活畫。遠客又新詩。爽氣靑天霽。韶光白日遅。男兒遠遊興。誰復泣途歧。</text>
<title>曉行</title>,<text>長堤迷曉色。十里斷行塵。細雨雙飛鷺。寒溪獨渡人。烟沉孤店小。霧罷遠峯新。誰喚龍眠筆。能摸箇裡身。後閱象村詩話。載宋歐伯威詩。云細雨雙飛鷺。寒簑獨釣船。余怪其暗合。仍存之。</text>
<title>道中逢雨</title>,<text>冐曉離村北。崇朝指嶺東。靑山遙隔霧。白雨亂隨風。野色蒼茫外。天光黯慘中。春泥深沒膝。顚仆泣羸童。</text>
<title>旅店夜吟</title>,<text>側景鳴寒杵。孤村暝色沉。川聲雨後壯。客思夜來深。旅泊三春恨。飄颻萬里心。防身有寶劒。彈鋏獨長吟。</text>
<title>麥坂 二首</title>,<text>宇宙何年闢。山河此道難。人從天上下。江自霧中還。急浪蒼龍闘。高岑白日寒。愁看雲樹外。遙指是東關。又山行藤絡足。溪渡水侵鞍。遠峀披雲碧。朝暉出霧寒。天低愁麥坂。樹豁見新安。卸馬倚林樾。長歌行路難。</text>
<title>有京便。奉呈伯氏。</title>,<text>弟到關河日。兄還洛浦辰。風塵長作別。歧路各沾巾。地遠逢書濶。春深夢草頻。相思無限意。題寄北歸人。</text>
<title>野逈</title>,<text>野逈寒烟積。山深苦霧多。民心看穢貊。地勢限關河。不雨天常黑。無風海自波。三春孤客恨。萬里獨長歌。</text>
<title>詠懷</title>,<text>絶域延愁望。荒城秪暮烟。夜凉人獨詠。天逈月孤懸。江海身千里。乾坤客十年。時危徒感慨。撫劒一茫然。</text>
<title>麥坂</title>,<text>急浪奔開峽。危途峻揷空。頻年長遠役。此地又重逢。谷暝蘿懸雨。林深鬼嘯風。孤歌攀絶壁。顚仆半成翁。</text>
<title>春日詠懷 二首</title>,<text>細草緣堦長。遙峯入座寒。庭空春鳥語。日午篆烟殘。病起誰相問。詩成獨自看。悠然高睡足。淸夢落江干。又地僻人來少。茅齋晝掩扉。媚陽花獨笑。刷羽鶴相依。春事看將晩。鬂華覺漸稀。幽懷無與語。默坐悟眞機。</text>
<title>果川道中</title>,<text>艤舟別前浦。策馬上高巓。石拆通微逕。林鳴走暗川。遙村依僻野。古郭起荒烟。盡日尋征道。愁吟落景懸。</text>
<title>沙斤店夜吟</title>,<text>路遠知身苦。秋來覺夜長。寒蛩啼暗壁。落月滿虗堂。道在名何與。時移鬂欲蒼。中宵千古意。愁坐獨商量。</text>
<title>步出前溪望月</title>,<text>旅榻淸無寐。寒宵獨步徐。秋生高樹響。月入小溪虗。天地空搔首。江湖緬憶魚。年來頻作客。愁絶欲沾裾。</text>
<title>曉發沙斤村</title>,<text>小澗鳴籬底。茅齋夜色幽。靑燈孤客夢。白露五更秋。世事誰前定。吾生本自浮。鷄鳴向前舘。歲晩更遐遊。又曉發沙斤舘。淸秋獨遠征。殘星數點白。落月半輪明。露濕田花落。風高店杵鳴。飄飄何所適。立馬更含情。</text>
<title>過洪慶寺遺墟</title>,<text>淸秋驅匹馬。落日渡寒溪。事往人誰在。碑殘草自萋。樓㙜荒礎廢。風雨幾年迷。緬憶歸雲句。長吟意更悽。</text>
<title>成歡芙蓉池。對月飛觴。</title>,<text>客裡逢佳境。閒來試把觴。夜深池淨鏡。天逈月如霜。擲岸遊魚樂。依荷宿鷺凉。興闌渾不寐。零露滿衣裳。</text>
<title>全義道中</title>,<text>衰草連天暗。黃雲去野低。危橋人獨渡。落日馬寒嘶。遠適愁長路。閒居憶舊棲。何時謝世故。歸卧月明溪。</text>
<title>曉霧</title>,<text>曉逕䨪山碧。朝巖罨日紅。原浮波渺海。峀露島涵空。活畫驚天妙。奇形寫孰工。新詩乏傑句。獨立鬂搔蓬。</text>
<title>重尋道峯書院</title>,<text>凍雨蒼崖滑。凌兢馬不登。雲沉山缺峀。水落石生稜。一別驚年邁。重尋喜我能。齋童猶記面。依舊點書燈。</text>
<title>往拜春沼申丈於氷湖。道占一律。奉呈求和。</title>,<text>霧日寒光薄。汀烟晩色冥。偶乘剡溪興。來叩子雲亭。雪壓踈籬白。松含暮歲靑。欣然解榻處。相對說玄經。附次韵 春沼雪積乾坤暮。烟沉浦渚冥。無人解問字。盡日不開亭。忽接君眉白。能令老眼靑。詩成酒又熟。何必要談經。</text>
<title>奉次春沼喜雨詩韵</title>,<text>責六湯誠切。連旬霈澤甘。欣看景物潤。休道客眠酣。慶想龍樓賀。豊從野老探。詞人新草頌。何路達封函。又閉戶無人問。耽閑此味甘。簟凉逢雨喜。酒薄得詩酣。翫物心誰悟。尙玄我獨探。優游以卒世。聖澤一身函。</text>
<title>菊秋旣望。與申寅伯，李樂甫 藼，金斯百，李次山 嵇，沈伯衡，申瑞明 儀華 遊重興洞。三首</title>,<text>斜日重興路。秋光乍染山。人從紅樹入。僧帶白雲還。古壁形偏恠。奇禽語自閑。諸天知不遠。寒磬落層巒。其二暎日楓林晩。繞山石路深。水流仙洞遠。松老古壇陰。採藥人何去。尋眞客獨吟。奇遊如再續。重入白雲岑。其三偶脫紅塵累。來從凈界遊。踈鍾雲外寺。寒月澗邊樓。洞僻乾坤別。山深松桂幽。客懷淸不寐。閒步萬峯秋。</text>
<title>閒居一律。寄沈伯衡求和。</title>,<text>茆屋終南下。柴扉盡日扃。才踈人共棄。道大我無營。積雪連峯白。孤松覆壑靑。新詩有餘味。吟罷更關情。附次韵湖海思歸客。風塵獨掩扃。畸蹤甘蠖屈。末路愧蠅營。暮峀凌雲碧。殘燈入夜靑。懷人又不見。惆悵若爲情。</text>
<title>次沈伯衡韵</title>,<text>鍊句髭頻撚。看山坐屢移。寒松風掃影。古木雪封枝。道在常探奧。名浮久絶思。知音幸遇子。綺語解人頤。</text>
<title>詠月蝕 是夜月蝕</title>,<text>影轉初鎔鏡。光沉忽挂鉤。陰陰萬象暗。窣窣一天幽。更也人皆仰。消時我獨憂。狂懷何處訴。迢遆望宸樓。</text>
<title>奉次春沼申丈韵</title>,<text>病卧寒齋久。淸詩忽起余。風塵甘落拓。關塞問何如。春動梅如雪。簷虗月照書。相逢且酩酊。不用戀樵漁。附原韵 春沼白髮難禁得。靑春忽負余。誰憐寒范叔。空老病相如。天下無知己。床頭有古書。淮中古廬在。何日伴樵漁。</text>
<title>登終南小亭賞春。時正二月念間也。進退格。</title>,<text>偶爾携筇到。悠然坐不歸。山容雲半露。春意鳥深知。池暖遊魚出。林幽過客稀。靜觀羣物茁。天地自無私。亭前有半月池養魚。</text>
<title>卽事</title>,<text>巷僻門長掩。人閒一院深。雨餘觀物態。春至見天心。種藥繞畦畔。哦詩還夕陰。忘機吾已久。塵事絶相侵。</text>
<title>重陽夜。申瑞明携壺來飮。醉中走筆。是日終夕下雨。入夜始霽。</title>,<text>未展匡時略。空懷今古愁。靑燈一夜雨。黃葉萬山秋。醉興從深酌。佳辰負勝遊。猶憐縱談處。意氣傲公侯。</text>
<title>陪岳君遊重興洞閔漬巖。山人守一適來訪。</title>,<text>步入仙山路。巖崖自不同。秋林霜落後。人語水流中。石凈渾如洗。詩淸未要工。此時雲衲至。相對證玄空。</text>
<title>靑鶴洞。次申寅伯韵。</title>,<text>寂寂山光晩。紛紛黃葉飛。緣溪偶深入。得句澹忘歸。水落層巖秀。烟沉遠樹微。悠然坐到夕。松翠滴寒衣。</text>
<title>夜聞寒葉鳴雨。覺而有感。</title>,<text>寥閴茅齋掩。床頭卷秩堆。中宵客夢散。枯葉雨聲來。照壁殘燈暗。嘶空斷鴈哀。幽懷獨輾轉。默數曉鍾催。</text>
<title>漫興</title>,<text>寂寞山中舍。蕭條歲暮天。愛閒仍絶世。閉戶獨探玄。吟或拈毫寫。倦時倚枕眠。從來陶處士。萬事一悠然。</text>
<title>渡銅雀津。中流有感。時有湖行。</title>,<text>寒日津亭外。孤舟艤北風。天晴萬峯出。霜落一江空。撫劒心猶壯。懸帆路自通。中流試擊楫。慷慨氣成虹。余未甞窺李白律語。今朝偶披見之。有天晴遠峯出。水落寒沙空之句。與第二句語意暗合。喜而仍存之。</text>
<title>沙斤店逢雨。夜坐書懷。</title>,<text>獨坐荒村夜。覊懷問孰雙。孤燈寒照壁。細雨暗投窓。吟苦髭空撚。愁饒酒未降。更堪籬外水。終曉響瀧瀧。</text>
<title>早發葛院</title>,<text>客有遠行役。凄凄冐曉風。飛霜四野白。初日半天紅。歲月身空老。湖山路不窮。平生丈夫志。旅泊愧西東。</text>
<title>成歡道中 進退格</title>,<text>十月成歡道。征驂倦却遅。薄雲愁未散。寒日淡無暉。爲客身良苦。摩胷計自奇。男兒聊信命。不必怨離違。</text>
<title>瓦灘</title>,<text>誰謂風塵際。支離尙此身。浮名聊失笑。世事謾沾巾。曉月催離店。寒江獨問津。丁寧謝舟子。莫怪遠遊頻。</text>
<title>重上獨樂亭</title>,<text>一別今三載。重來已過秋。江山猶記面。天地獨登樓。久客凋靑鬂。浮遊愧白鷗。空將千古思。寒日解孤舟。</text>
<title>鎭岑道中</title>,<text>曉渡瓦灘水。遙遙指鎭城。破村依峽小。殘日漏雲明。僮倦相看睡。騎行自認程。愁心强拔劒。濩落笑吾生。</text>
<title>展謁先祖考墳塋</title>,<text>寂寞空山裏。燒香獨奠觴。孱孫能記緖。餘慶幸登庠。霜露丘陵感。雲烟草樹荒。追惟十年事。悽咽欲沾裳。</text>
<title>滯雨</title>,<text>汩汩爲形役。飄飄作遠遊。空山雨滯客。寒杵夜舂愁。酒薄詩難就。燈明眼欲羞。從來憂世志。萬事入搔頭。</text>
<title>昌陵道中</title>,<text>斷橋來獨渡。行色剩蕭然。馬瘦困泥岸。鴉飢啼野田。遠峯含落日。孤店起炊烟。却望終南色。寒吟強着鞭。</text>
<title>敬次伯氏韵 時在道峯</title>,<text>倚杖逍遙處。春風步屧輕。禽聲哢日碎。花影落潭明。坐石觀魚樂。緣溪愛草生。天遊吾自得。浮世久逃名。</text>
<title>雨中偶吟</title>,<text>隱几蕭然坐。朝來雨洗塵。吾心久忘我。萬物自生春。洞濕雲猶在。泉添澗不貧。箇中無限趣。花外鳥聲新。</text>
<title>雨後出詠歸門</title>,<text>雨霽韶光艶。相携上翠微。石滋苔印屐。花亞露沾衣。遅日鳥相語。遠天雲獨飛。倚筇時矯首。幽興澹忘歸。</text>
<title>眠起</title>,<text>眠起獨無語。開窓覽物華。翠來雲出峀。紅落鳥飛花。靜味閒中飽。春容雨後誇。地淸塵自絶。長日鎖仙家。</text>
<title>會霽月樓邀月。口占一律。示金亮卿求和。</title>,<text>地僻超塵界。人逢是勝流。論詩到半夜。邀月上高樓。霽景澄疑水。踈襟爽似秋。何緣一樽酒。同入醉鄕遊。</text>
<title>漫興 二首</title>,<text>高卧林泉興。閑來更欲誇。機心塵外息。玄趣靜中加。暮出雲迷徑。朝吟露壓花。一春無事處。時或會南華。又獨坐虛明室。潛觀萬物心。和風時入戶。春意藹盈襟。鳥語天機在。花開生色深。誰知世外樂。都屬此間吟。</text>
<title>與金亮卿伯仲及舍弟文卿。同訪上菴。道中有石窟。窟中有小石佛。傍有杜鵑一叢方盛開。信殊品。不繁而麗。與山下諸花大異。石路懸空。望若上天。口占一律。</title>,<text>路盡疑無地。巖開別有天。千年孤佛坐。一樹異花姸。攀壁雲隨步。凌風骨欲仙。應知蓬海客。鸞馭此翩躚。</text>
<title>訪申寅伯於靑鶴洞。口占一律求和。</title>,<text>愛子饒淸趣。占玆福地偏。簷排萬峯出。巖坼一泉懸。對榻閒開畫。傳杯不避賢。興闌山色暮。孤嘯挹蒼烟。是日觀李畫師楨山水圖。仍酌濁醪。故五六及之。</text>
<title>賦草堂</title>,<text>偶結三間屋。仍專一壑棲。草緣移竹去。籬爲見山低。養鶴成琴友。藏書欲架齊。猶堪寄嘯傲。不復羡榱題。</text>
<title>車踰嶺 進退格。時有任實之行。</title>,<text>爲向公山道。愁攀石嶺危。征鴻雲外唳。黃葉馬前飛。客意自多感。秋容看更悲。明朝攬鏡照。雙鬂頓驚稀。又入雲重𡽹峻。淸曉斷人行。歸客悄無語。恠禽時一鳴。巖楓霜後醉。朝日霧邊明。更把前程筭。愁連長短亭。</text>
<title>曉發恩津</title>,<text>曉店鷄聲亂。催行任冒風。星河微欲曙。霜月逈當空。劒在防身足。時危歎道窮。猶憐溪上岸。楓葉向人紅。</text>
<title>參禮村舍滯雨</title>,<text>空山滯雨客。愁坐欲黃昏。寒雨濕枯樹。亂烟生遠村。苦吟雙鬂改。多病一身存。寂寞親雄劒。幽懷共孰論。</text>
<title>天台菴 在任實</title>,<text>萬古天台洞。冥搜入短筇。小菴流水繞。深壑白雲封。好客幸相會。眞人何處逢。尋源無限意。落日倚孤松。</text>
<title>敬次伯氏韵</title>,<text>虫語亦何苦。客心空自愁。思量千古意。寥閴一堂幽。地僻露華冷。天虛月影秋。感深成兀坐。明㓕數螢流。</text>
<title>次息庵韵。謝趙正字公擧來訪。</title>,<text>秋夜挑燈話。還應到曉分。世情偏笑我。交誼獨憐君。滿地鷄爭啄。中天鶴不羣。丁寧箴警意。努力任斯文。</text>
<title>又次息庵韵</title>,<text>澗聲秋雨後。山色夕陽餘。有志客離俗。無心雲繞居。功程看草木。道體驗鳶魚。萬事悠然地。高吟引步徐。</text>
<title>與斯百訪道成菴。入洞口口占。</title>,<text>日午松陰直。緣崖細路通。孤吟向蕭寺。逸興任秋風。葉醉殷如錦。峯寒翠入空。騎驢肩聳處。着我畫圖中。</text>
<title>道成菴夜坐細酌。申徵明 以華 諸友。先已負笈。</title>,<text>寒雨鳴霜葉。虛堂照佛燈。傳杯逢舊友。軟語對高僧。古寺秋將盡。凉宵夢亦澄。令人發深省。淸磬落雲層。</text>
<title>余從斯百所。得見古僧戒安詩軸。軸中詩僅十篇。而率出於文章巨手。五峯首題。玄軒，月沙，一松，西坰，東岳，簡易，南窓，石洲，五山續而和之。可見一時人才之盛也。噫今世。安得見此等人也。遂感而步其韵。</title>,<text>前輩文章在。淸詩起病夫。乞歸知有意。題品笑徒愚。藝絶同鳴世。時危獨撫吾。沉吟倚虛閣。秋雨撼池蒲。</text>
<title>鎭岑道中。賦春寒。</title>,<text>二月寒猶重。千崖雪未消。雲陰欺白日。風色振長郊。縮手客行苦。緘香花事遙。佇看雷雨動。春意一朝饒。</text>
<title>朝發葛院</title>,<text>斗屋昏如㓒。終宵寐不成。呼童看雨意。側耳數鷄聲。歷苦方知學。省親敢憚行。朝來催上道。溪柳弄新晴。</text>
<title>次金斯百韵 丙午</title>,<text>花滿堯夫宅。柳垂陶令居。懶猶耽聖學。貧亦有床書。自得衡門樂。誰將化日舒。西疇方有事。時或命巾車。</text>
<title>喜雨次金斯百韵</title>,<text>好雨自知節。幽人欣未眠。始驚鳴樹杪。漸愛注簷前。萬井花如海。千村麥秀田。斯民天豈捨。一霈驗豐年。</text>
<title>又次斯百韵 二首</title>,<text>遯世吾何敢。棲山自喜深。葆眞渾道氣。樂靜似禪心。寂寂常扃戶。悠悠獨弄琴。夕陽時矯首。歸鳥倦投林。又一雨晩初霽。小堂淸更深。薇花新拆蘂。蕉葉欲抽心。物態看春夏。生涯送酒琴。蘧然午夢罷。鶯語在靑林。</text>
<title>夜坐書懷錄奉息庵</title>,<text>獨坐深更夜。繁憂不自裁。正懷南北慮。還軫小民哀。世事猶堪做。經綸豈乏才。茫茫上天意。至月有轟雷。</text>
<title>次金斯百韵 斯百時以接慰官在東萊</title>,<text>偃仰神情逸。驅馳鬂髮明。君身已許國。吾道不要名。花柳池邊月。雲烟海上城。別離驚節序。春草喚愁生。附原韵 斯百顚髮三分白。鬂毛一縷明。少年玆面䫉。何日更功名。蠻雨春沉市。鯨濤夜拍城。通夷吾計拙。孤絶百憂生。</text>
<title>再疊</title>,<text>故人千里別。書至眼先明。夷險應同操。賢勞豈爲名。春歸日南域。花滿洛陽城。兩地遙相憶。三看月魄生。附原韵絶域愁誰語。行裝我自明。已嫌頗識字。何用更求名。急雨通夷舘。飛雲隔漢城。何當公事了。歸學華山生。</text>
<title>全義道中</title>,<text>千里湖西客。仲冬半月行。川原還上下。雲日遆微明。歷問野人路。時聞山鳥聲。寒天搖落意。風葉更悲鳴。</text>
<title>買居鄭文翼舊第</title>,<text>文翼經營地。居然屬一峯。泠泠小石澗。落落斷崖松。秋葉當窓赤。春花滿壑濃。葺修仍舊貫。常對碧山容。</text>
<title>挽宗姪正宇</title>,<text>少年名進士。詞藻筆鋒俱。異日一枝桂。吾家千里駒。承宗忽爾失。雪涕共兄呼。可惜邯鄲璧。茫茫造化爐。</text>
<title>廣德寺。口占五言近體。示諸君求和。</title>,<text>廣德何年寺。樓㙜勢切蒼。雲霞藏佛骨。日月仰宸章。夜色千峯肅。溪聲萬壑凉。金沙奇絶地。一宿信難忘。</text>
<title>訪講堂廢寺</title>,<text>簿領三旬苦。春風一日閑。傍崖經犖确。入谷聽潺湲。廢殿金身古。殘碑碧蘚斑。溪山有宿債。早晩出塵寰。</text>
<title>漫興二首。呈伯氏。</title>,<text>曈曨初日照簷紅。好鳥喚人出屋東。世事已拋輕屨外。閑情都付短筇中。居因斷客心常靜。興到忘言句欲工。散步却迷前去路。奚童引入竹林叢。又先生手闢竹門扃。步出前林自上亭。夜暝獨望孤月吐。雲開遙認衆峯靑。閑來野景供佳句。歲暮山容伴瘦形。絶喜幽居占福地。世間喧聒不容聆。</text>
<title>送趙公擧之嶺南</title>,<text>寒卧城南閱一旬。那堪病裡送征輪。雲山此日償君願。塵土幾年覊我身。嶺路殘梅留舊雪。桂林幽鳥語新春。玆遊倘踏仙區遍。須把奇觀報故人。</text>
<title>追寄趙公擧嶺南之行</title>,<text>計子今朝到郢城。趨庭兼愜遠遊情。醉臨滄海時憑劒。閑過仙山獨弄笙。矗石雲烟橫眼碧。雙溪水月洗心淸。塵土十年徒夢想。半生愧負丈夫名。</text>
<title>釋悶</title>,<text>浹月幽懷苦未伸。小兒濱死弱妻呻。十年肺病形渾易。半夜憂愁髮欲新。豈是天公於我薄。由來禍福本無因。淸晨獨起茫然坐。窓外啼禽謾弄春。</text>
<title>奉送春沼申丈之任狼川</title>,<text>翩翩五馬出東關。二月郊原春尙寒。地擬桃源民物古。山同巴峽道途艱。朝天幾躡雲間舃。泥竈常調鼎裡丹。早晩金宮傳詔日。看公歸壓玉班。</text>
<title>凈土寺。書贈澤上人。癸巳秋。與趙公擧，金斯百同棲。</title>,<text>上方㙜殿欝穹崇。俯壓滄溟萬里通。地拆橫看金浦北。山開遙認洛陽東。雲籠野色平朝壑。風捲江帆落晩空。客到偶逢重九節。滿林霜葉染猩紅。</text>
<title>漫興</title>,<text>門掩終南小洞天。晩來風日散晴烟。幽人獨採黃花立。瘦鶴孤依白石眠。山際片雲閑自在。箇中眞意更悠然。却憐靖節先知我。遙揖淸芬百代前。</text>
<title>讀野史。悼朴仲悅 誾 死直。</title>,<text>曾看寶唾已傷神。今日芸編倍濕巾。豈獨雄詞鳴大雅。要將直道濟斯民。朝廷枉殺無雙士。天地虛生第一人。秪有淸風能起我。爲將餘恨入吟新。</text>
<title>夜夢親庭</title>,<text>椿堂東望海雲冥。離思逢秋鬂欲星。一夜空山風下葉。五更殘月夢歸庭。怡愉幸奉樽前樂。憔悴還驚別後形。可惜千端懷未盡。曉鷄來喚遠魂醒。</text>
<title>發長安 時有鶴城之行。進退格。</title>,<text>春風一騎發長安。花柳村村解客顔。夜雨新添芳草嫰。朝嵐猶鎖碧峯寒。少年豪氣雲霄鶚。沿路風光錦繡山。何日毘盧登絶頂。笑看紅旭浴層瀾。</text>
<title>楸地嶺下有感</title>,<text>長路茫茫日色曛。暮天愁思正紛紜。胷中韜略知誰解。匣裏蓮花動劒文。山接鬼門恒白雪。地連沙磧半黃雲。近聞醜虜侵邊急。遙憶征西舊將軍。時聞北虞候出征曰介部落。</text>
<title>曉行</title>,<text>幾年書劒困風塵。今日歸程嶺海春。野店杵鳴明遠火。溪橋月黑斷行人。宿雲未捲千山濕。曉雨初晴萬木新。長路間關何足歎。北堂來夕拜雙親。</text>
<title>步上終南後麓。次金斯百韵。是日奉恩寺僧適來訪。</title>,<text>孤亭如斗枕山垠。秋晩霜林落葉紛。緩步偶尋幽磵石。矯頭却望遠峯雲。松間鳥語醒心悅。杖外花香襲袖薰。珍重老僧來乞句。共譚玄趣到斜曛。</text>
<title>觀臨穎美人舞劒有感 月課○代作</title>,<text>兵戈留滯楚天端。客裡逢塲強作歡。紅袖佳人能劒舞。靑袍朝士獨眉攢。瀏灕爾自當年態。流落吾堪此日觀。莫試開元供奉曲。泰陵秋色不勝寒。</text>
<title>送申寅伯之松都</title>,<text>東風送客洛陽西。把酒城隅惜解携。細草暗催春意動。寒雲偏傍別筵低。日斜鵠嶺孤登遠。氷泮臨江獨渡迷。君去莫尋亡國跡。古㙜殘月不勝悽。</text>
<title>復從春沼。與李士休 行逸 諸兄。登戴恩亭。</title>,<text>澄江一帶白雲中。江上朱樓入半空。六月炎塵飛不到。四山蒼翠繞無窮。遊仙對酌傾霞露。漁子移舟趁晩風。留醉莫須愁日暮。佇看銀闕湧天東。</text>
<title>奉送春沼丈赴北幕</title>,<text>秋思難禁宋玉悲。更堪今夕送將歸。高才自合明時用。薄宦誰憐壯志違。雲海日沉人獨去。塞門霜落鴈初飛。應知夜夜還家夢。長遶西江舊釣磯。</text>
<title>次申寅伯追憶重興韻</title>,<text>秋林霜着暎紅霞。憶上寒山石磴斜。雲鎖秪園藏佛塔。水流金界泛天花。懸空月色觀心性。繞夜香烟聽法華。勝賞秪今成一夢。碧峯何處閉仙家。</text>
<title>又疊前韵詠懷</title>,<text>巖際茅亭鎖暮霞。籬邊一逕自橫斜。松當歲晩逾含翠。菊傲霜寒半拆花。誰向白雲尋隱跡。獨從空谷攬秋華。知君更被閒愁惱。黃葉蒼苔晝掩家。時寅伯有微𧏮。</text>
<title>次申瑞明韵</title>,<text>白雲深處鎖仙家。淸景秋來特地誇。無事每馴壇上鶴。有時閑訪澗邊花。蘭香襲袂堪爲佩。楓葉粧林乍暎霞。惆悵郢音人寡和。謾將幽抱惜年華。</text>
<title>贈李次山蕭寺之行</title>,<text>茂陵吟病已經秋。况是今朝又別愁。明月小窓空對酒。白雲何處獨登樓。時名落落吾堪笑。詞藻翩翩子最優。想得上方饒雪景。倘將佳句遠相投。</text>
<title>雪後登望終南小亭</title>,<text>古木槎牙石磴盤。空山來眺歲華殘。風鳴絶壑松鏗韵。日挂高亭客倚欄。雲裏樓㙜雙闕逈。雪中天地萬峯寒。傍人且莫尋常道。疑向龍眠畫上看。</text>
<title>詠懷</title>,<text>瘦骨崚𡾓病互侵。浹旬寒卧但親衾。光能射斗誰看劒。才或匡時秪負心。永夜孤燈搔鬂短。一村殘雪閉門深。陽春自是無人和。莫把哀歌奏古音。</text>
<title>庚申夜。會飮沈汝斗 樞 家。醉中走筆。</title>,<text>秉燭高堂一宴開。相看意氣欝崔嵬。風塵海內猶吾輩。雪月樽前更此杯。世事已知春夢亂。傍人莫笑玉山頹。秪應歸去潯陽社。挈榼提壺任去來。</text>
<title>追憶庚夕會飮。寄呈沈汝斗。兼示同遊諸君求和。</title>,<text>憶昨君家醉興豪。滿堂寒月恣揮毫。主人意氣黃金盡。才子詩篇白雪高。佳節有情愁暫解。勝遊無跡夢空勞。明年花發應重會。一笑陶然更我曹。</text>
<title>詠懷</title>,<text>歲暮孤村白雪深。竹扉終日掩空林。志因好古人爭笑。心爲傷時涕不禁。千里未應無駿骨。高㙜誰復築黃金。唯當捲入溪山去。釣月耕雲費醉吟。</text>
<title>十月初。會飮于權汝綱家。醉中走筆示座中諸益求和。二首</title>,<text>閉戶經旬閱簡編。偶來城北暫留連。人逢勝友開襟穩。家近靑山占地偏。望裏烟嵐晴似畫。醉中詩意湧如泉。從知好會難常有。須折黃花揷滿顚。又濟世初心轉墮空。中宵劒氣幾成虹。孤高自擬陶元亮。骯髒還憐馮敬通。今日就君空大嚼。古來何者最英雄。陶然且向花間醉。一任兒曹笑面紅。</text>
<title>渡銅津 時有湖行</title>,<text>男兒墮地四方志。誰向深閨謾蹙眉。匹馬客程秋色遠。片帆江口夕陽遅。天空落木蕭蕭下。雲洗浮岑點點奇。倘有閑人移畫裏。淸遊輸與世間知。時妻兒皆有病。而天氣漸寒。不能留待差歇而發。故第二戱及之。</text>
<title>曉發燕歧向鎭岑</title>,<text>秦京回首白雲鄕。匹馬南來思正長。歸路怨鴻寒帶月。古城殘角曉吹霜。江山歲暮渾新賞。書劒天涯只舊裝。爲問驛亭能記我。一年重賦遠遊章。</text>
<title>渡瓦灘</title>,<text>汀洲落日下依依。沙岸遙村盡掩扉。浮世客遊重過此。暮年心事欲沾衣。天邊雨洗羣峯出。江上人隨一葉歸。休向舊亭懷舊隱。至今寒月照漁磯。</text>
<title>過素沙戰塲。有懷楊公鎬。</title>,<text>楊公此地破蠻兵。征旅猶傳戰伐名。荒壘暮天雲自黑。古溝寒夜月空明。至今偉績藩邦賴。當日飛言貝錦成。羸馬北風來獨吊。醉憑孤劒若爲情。</text>
<title>詠懷一首。寄沈伯衡。</title>,<text>深巷寥寥斷客過。竹扉長掩小溪涯。靑霞謾菀平生氣。白石誰憐中夜歌。歲暮空山聞怨鶴。日斜遙樹見歸鴉。西隣賴有同心子。時把瓊琚餉我多。</text>
<title>霽月樓有感 丁酉冬。往棲道峯。</title>,<text>世外雲林深復深。興來今夕偶重尋。中天萬仞一峯聳。落日高樓孤客吟。吾道已非堪屛跡。古人難見秪傷心。却憐巖下泠泠水。依舊淸音帶玉琴。</text>
<title>偶吟</title>,<text>松門深鎖絶塵囂。仙洞端宜着我曹。欹枕遠聲巖澗落。上樓寒色雪峯高。有時得句仍成律。終日看雲不覺勞。林麓暮來淸更肅。坐須新月湧東臯。</text>
<title>敬次伯氏韵</title>,<text>松齋春寂興偏幽。獨出柴門散步遊。山鳥自能迎客語。玉泉時復泛花流。詩因得意行行詠。杖爲探閑處處留。矯首片雲天際繞。去來同我兩悠悠。</text>
<title>雨中閑吟</title>,<text>浮名曾覺夢槐安。獨卧山齋事事閑。千聖道心言外契。一年春意雨中看。鳥爭哢舌當窓語。花自綻房滿壑斑。別有悠然相對處。半空蒼翠聳層巒。</text>
<title>登霽月樓望道峯</title>,<text>霏霏輕靄鎖空欄。日暮山色卧獨看。經雨萬林紅蘂亂。露雲千尺碧峯寒。催開活畫驚天妙。輸入新詩下字難。回視飛泉更奇絶。銀潢一派挂巖端。</text>
<title>日晩步出澗邊。雲閒峯秀。水流花開。景物宛然一仙境也。</title>,<text>寧山洞裏再尋眞。野服藜筇穩稱身。瑤草白雲元化界。落花流水武陵春。前名正記仙宮籙。今世長爲物外人。寄語松林伐柯子。莫將幽趣洩紅塵。道峯洞名舊號寧國。</text>
<title>入夜浮雲四捲。皓月流空。與院中諸友。閒步中庭。</title>,<text>寒山獨宿耿無寐。與客携筇散步同。峯落碧空雲霽外。水流仙界月明中。詩魂皎皎貯氷玉。松籟泠泠韵谷風。賞得一春花事好。夜來閒興更難窮。</text>
<title>雨中獨坐。偶占一律。仰呈伯氏。</title>,<text>花邊終日鵓鴣啼。細雨簾纖草色齊。孤坐玉人看遠峀。雙飛燕子落香泥。門因斷客閒長掩。詩爲殘春醉懶題。別有上方佳約在。石橋明月訪淸溪。時約院中諸友。將尋望月。</text>
<title>望月菴夜吟 進退格</title>,<text>借宿禪房絶世紛。窓開峯頂斗幾捫。高僧獨起參金佛。半夜踈鍾落白雲。天外怳逢乘鶴儷。月中閒步雨花園。他年定入烟霞隱。不向人間要鬻文。</text>
<title>醉眠盤石。日暮始起。適有牧竪騎牛而過。</title>,<text>村南村北総春華。沽酒閒吟興欲誇。醉裡愛眠臨磵石。醒來驚拂滿衣花。久將世味同流水。新入仙源飡絳霞。牛背小童何處去。數聲橫篴夕陽斜。</text>
<title>自道峯還京。歷賞曹溪。進退格</title>,<text>春花踏盡道峯紅。更入曹溪擲短筇。千古斷崖扶畫閣。半空飛瀑挂晴虹。松間客醉流霞液。雲外僧鳴遠寺鍾。直到夕陽應不去。夜來泉月影玲瓏。</text>
<title>敬次伯氏韵。記道峯舊遊。寄趙公擧，洪伯涵 萬容，叔平 萬衡 諸益求和。</title>,<text>三月山村花事忙。偶逢佳客會高堂。猶憐爾面樽前記。不省吾言醉後狂。玄晏病懷須藥。武陵春色夢仙鄕。何時更遂尋眞計。共汲曹溪一滴香。伊日之會。余乘興引滿。先醉而倒。不省諸人之歸。醒聞醉中語侵公擧特甚云。故第四及之。又約諸人同遊曹溪而不果。故末句及之。</text>
<title>陪伯氏。送沈汝斗於江外。與寅伯諸益同舟而歸。口占一律求和。</title>,<text>依依楊柳綰離愁。酒盡江天雨乍收。漁店斷烟迷古渡。夕陽歸客解孤舟。雲邊縹緲看靑嶂。沙渚飛來有白鷗。仍憶去年秋色暮。荻花楓葉泝中流。</text>
<title>詠懷</title>,<text>此身於世任羣咻。深隱年來更寡儔。病久蓽門苔色老。夢回蟬語夕陽秋。浮榮已斷人間戀。仙賞空懷海上丘。倦倚小窓聊極目。過雲飛鳥総關愁。</text>
<title>睡起 進退格</title>,<text>居然晝寢夢南柯。起視床頭卷秩斜。高閣晩風鏖老暑。一塘踈雨戰秋荷。馬卿吟病人誰記。工部耽詩句謾誇。堪笑半生經世志。獨憑靑鏡感懷多。</text>
<title>草堂對月有感</title>,<text>庭前白露暗驚秋。獨揭踈簾待月留。蔓草怨螿催歲晩。小堦眠鶴伴人愁。雄心舊負經綸在。衰鬂今羞志業偸。夜久倚筇瞻北斗。碧天無際亂雲收。</text>
<title>重陽日有感</title>,<text>南天回首隔親堂。日暮扶筇上彼崗。千里別懷惟遠夢。一年佳節又重陽。踈林葉墜蕭騷響。空谷花開寂寞香。景物惱人心倍感。幽愁不語獨彷徨。</text>
<title>村店夜詠 時有任實之行</title>,<text>楚峽年年賦遠遊。浮生形役幾時休。功名寂寞心猶壯。行色蕭條劒獨留。半壁靑燈人詠夜。一輪明月鴈聲秋。明朝更向公山去。詩思應添錦水樓。</text>
<title>卧治齋閑吟</title>,<text>騷人生計寄茅亭。無事官門晝亦扃。霜後菊香猶未改。歲寒篁葉更深靑。踈狂已任嵇生懶。皎㓗偏懷屈子醒。靜坐蕭然觀物態。一聲幽鳥下空庭。</text>
<title>自南還京。道中口占。</title>,<text>滿空佳氣藹和烟。沙渚氷融晩景鮮。草木春來新雨露。郊原客度舊山川。半生求道猶迷路。一日吟詩未竟篇。回首白雲千萬疊。北堂南望更茫然。</text>
<title>挽沈伯衡 二首</title>,<text>拔俗淸標驚世句。少年聲譽動京師。靑雲未獻明光賦。黃壤先埋玉樹枝。已痛子安元短命。誰憐伯道更無兒。平生交契兼親誼。忍說萱堂白髮垂。又相將意氣早追遊。天地猶看我輩留。把酒湖亭明月夜。題詩岳寺白雲秋。繁華已逐風中絮。存沒翻驚水上漚。從此不堪門外過。滿庭春草総新愁。</text>
<title>次舍弟成卿韵</title>,<text>獨坐虛堂萬慮縈。思量非但爲身名。書生豈乏經邦策。時事終難入手成。日暮靑山愁外對。秋來蒼鬂鏡中驚。煩君莫作傷心語。且把淸樽慰不平。</text>
<title>入夜對月無寐。吟舍弟所寄詩。有感次韵。</title>,<text>一讀新詩牙頰淸。莫嘆書劒業無成。時危正憶陶翁隱。世遠寧追賈傅名。秋月滿庭蛩語閙。松泉鳴壑客眠驚。沉吟半夜閒思慮。除却歸田便息營。</text>
<title>送舍季長卿。自金川入天磨。看朴淵。歸路歷觀滿月㙜。</title>,<text>尋眞何處擲吟筇。脚底烟霞萬壑同。莫向高㙜吊明月。先看瀑布挂飛虹。依俙靈境三淸裡。自在觀音五色中。想得歸來行槖富。新詩総染九秋楓。去朴淵未遠。有觀音窟。窟中有觀音眞像。故第六及之。</text>
<title>奉別李金吾士休兄遠謫西塞</title>,<text>男兒直己古猶今。末路誰知羿彀深。關外此行眞似夢。世間何事不驚心。一樽離恨靑山色。四野浮雲白日陰。忍想客程頻駐馬。北堂東望倍沾襟。</text>
<title>敬次伯氏下示韵 二首○時伯氏出佐關西幕</title>,<text>一別居然節序移。西郊幾憶摻裾時。飛花繞樹春無賴。離恨添宵月有期。欹枕謾成靑草夢。掩門愁見綠楊絲。朝來驛使傳筒處。猶喜音書帶數詩。又何處登臨倚畫欄。練光烟柳拂江寒。樓㙜到此遊觀壯。塵世從前會合難。春去旅懷爲客後。夜來孤夢落天端。男兒弧矢當年志。休說歸田早掛冠。</text>
<title>敬次伯氏韵 癸卯秋</title>,<text>新秋霽色散輕陰。閱送流光感古今。露滴鶴驚松外夢。月高人愛竹間吟。唐虞事業違初計。賢聖工夫尙此心。雲在靑天蓮在水。曠懷寧受一塵侵。</text>
<title>秋夜獨酌有感。賦得七言近體。錄奉金壯元斯百。</title>,<text>悠悠榮落任乾坤。宿志吾非在飽溫。三策天人慚董子。十年經學老公孫。朝廷謾道民生樂。時務誰令國勢尊。半夜秋風歌激烈。滿窓寒月照淸樽。</text>
<title>太極亭偶吟</title>,<text>巖下方塘巖上亭。幽居孤絶斷人行。四圍松翠羣峯合。九月楓丹兩岸明。隆古已遙寧挽世。小山新占可藏名。猶餘舊習常耽酒。白眼秋天意氣橫。</text>
<title>送秋日有感</title>,<text>流序堂堂去不停。別秋今日倍含情。卧看落葉愁誰語。吟向靑山句已成。萬事晴空孤鳥沒。幽懷晩嶂白雲生。隱淪亦足全吾樂。何用風塵浪逐名。</text>
<title>醉中口占呈息庵</title>,<text>男兒行世信蒼天。肯受區區俗子憐。慟哭有懷寧達務。簞瓢亦樂尙爲賢。興亡萬古書連屋。嘯咏三秋月滿川。欲識箇中眞味在。請君看我醉時篇。</text>
<title>奉送東涯金侍郞 震標 出刺眞珠 四首○眞珠三陟別號</title>,<text>形勝東關第一州。竹西終古號仙丘。百年有分丹砂境。五馬催行赤葉秋。雲外玉峯當檻聳。海門銀浪拍天流。懸知謝眺驚人句。陶寫風烟獨倚樓。其二眞珠樓觀出雲烟。樓下橫流五十川。鳧舃遠辭天北闕。海山還作竹西仙。扶桑瑞色看初日。句漏靈砂住大年。爲報明春花爛熳。萬千峯上共蹁躚。其三知公昔在玉京樓。暫下人間辦勝遊。閒跨靑城雲外鶴。醉移寒碧月中舟。仙鳧又向眞珠去。羽客應從蓬海求。自笑終南吟病久。閉門黃葉獨悲秋。其四先祖當年莅此州。使君歸去問淸遊。至今題壁紗籠句。依舊凝雲玉笛秋。西日別筵徒摻袂。海天何處獨登樓。仙區早晩追飛舃。笙鶴遺塵倘可求。侍郞曾經淸風靑松宰。兩邑皆素號仙鄕。故第三詩及之。往在宣廟朝。先祖雲江公出莅眞珠。題詩竹西樓。至今詩板尙懸樓壁。而詩中有鶴背冷風射玉樓。雲凝列峀海山秋等語。故末詩及之。</text>
<title>葛院道中 甲辰春</title>,<text>盡日行行泥路漫。遊人二月向秦關。平蕪雪釀春抽草。遙野雲驅雨度山。景物競新心欲醉。詩情忽湧句難刪。懸知京國花如海。不放東風待客還。</text>
<title>朝發柳川</title>,<text>茅簷終夜雨聲長。朝擁寒簑出戶忙。且喜新春生萬物。不愁行路濕輕裝。谿莎裛露芽初綠。陌柳搖風眼半黃。最是客懷淸澈骨。遙山一抹勢磨蒼。</text>
<title>渡銅雀津 時連三日雨</title>,<text>山川入眼総依依。京洛春風遠客歸。挾岸波濤靑雀舫。滿江烟雨綠簑衣。鳴榔舟子看相語。近棹沙禽慣不飛。待得桃花三月浪。一竿來釣鱖魚肥。</text>
<title>雨中獨坐口占</title>,<text>終南山下澗西涯。居士門前楊柳斜。連日不晴三月雨。一時爭綻萬林花。誰將松酒慰幽寂。獨對春風管物華。直想明朝登巘崿。層城十里繞紅霞。</text>
<title>登終南賞春</title>,<text>三月長安穀雨晴。晩風吹我上高亭。春深花柳千村暗。日暮雲山萬點靑。宸極北瞻迷瑞霧。海門西望際蒼冥。森羅景物吟眸外。醉盡松間白玉甁。</text>
<title>獨酌有懷。吟成一律。寄金斯百。</title>,<text>杏花初謝桃花開。九十春光次第催。白酒入唇意自好。靑山當戶心無猜。城南玉友病何久。巷北詩人期不來。獨酌此時還獨詠。廵簷索句空徘徊。斯百病不出門。寅伯有約不至。五六及之。</text>
<title>奉送伯氏歸覲任實衙內</title>,<text>成毁紛紛未足驚。是非誰眩九重聽。人情末路羊膓險。心事靑天白日明。六月南州催去路。二年西塞闕趨庭。離懷最覺鴒原苦。不共高堂獻壽觥。</text>
<title>九月卄五日。與金郞同舟濟露梁。歷賞黔山念佛菴。仍向三岳寺。歸路將訪紫霞洞。口占一律。示金郞。</title>,<text>晴沙十里大江回。秋後澄波碧玉堆。驅馬背看將落日。御風身陟最高㙜。佛菴石壁天中起。三嶽雲烟海上來。禪榻一宵淸夢爛。勝遊還向紫霞催。念佛菴後石壁斗起列立。不知其幾百丈。而三岳望海樓。通望南陽仁川等地。眼界無礙。故三四聯及之。</text>
<title>敬次伯氏下示韵 三首</title>,<text>一卧終南淸興闌。小齋長對白雲閑。誰言大隱隱城市。自喜幽棲棲碧山。杖屨有時尋磵谷。竹林終日掩柴關。只憐憂世當年志。耿耿中宵苦未刪。其二偃仰雲林歲又闌。蒼生未濟此生閑。自憐壯志霜侵鬂。愁對寒天雪滿山。出處古人唯義命。功名末路足機關。樽前尙有橫秋氣。酒興詩情未要刪。其三一會淸樽意未闌。僕夫催馭不敎閑。何須捫蝨空譚世。且愛停觴共說山。雨雪北風身出國。郊園暮歲葉堆關。分携數月猶堪苦。別語丁寧莫遣刪。</text>
<title>八月十五。泛舟漢江。乙巳</title>,<text>子瞻去後揚卿遊。十五之宵乙巳秋。萬里碧天懸一月。二更淸漢放孤舟。茫茫獨遡空明上。點點橫看遠峀浮。神馬奔騰周八極。御風疑入廣寒樓。</text>
<title>自麻田向洛道中口占</title>,<text>公舘淹留歲序遒。重陽過後向神州。孤舟客渡淸江曉。十里楓酣赤壁秋。盈野黃雲禾大熟。上峯初日霧全收。前程最有佳期在。一笑題詩霽月樓。</text>
<title>乙巳秋。聞舍弟文卿喪毁病谻。自麻田入城。馳下丹城。前一月。舍季長卿已先下去。臘月十八到丹。文病小間。而家間及一村。癘疫大熾。二十日。率兩弟。自栗寺移寓山陰邑底。長卿又病卧旅邸。蒼黃率病弟。僑寓於咸陽盧丈家。復馳還山陰。留護六七日。長病始得差歇。丙午正月二日。復還咸陽。文病又忽添劇。濡滯月餘。長病快復。而文病亦占差道。二月初。同會咸陽。一時作行到瓦灘。偶占一律示長卿。文卿出後伯父。時在草土中。</title>,<text>濡滯天涯兩弟病。會稽凾谷幾奔忙。覊愁白髮新經歲。行色靑春好返鄕。文峀雨收靑靄靄。錦江氷泮碧茫茫。也知荊樹團圓樂。爭說離懷促羽觴。</text>
<title>趙君汝吉 嘉錫 遆拾遺而宰扶餘。過余自詑。仍索別語。謹奉一律。略申鄙意。兼備贐行之儀。</title>,<text>今世寧無一丈夫。國艱民瘼足長吁。孤鳴正望朝陽鳳。雙躡休誇葉縣鳧。捧檄喜深知自得。分符責重庶殘蘓。片舟白馬江天月。能憶終南此病癯。</text>
<title>奉別伯氏九峯公以冬至下价赴燕 四首</title>,<text>華夏今看天地翻。小邦皮幣更何言。行裝萬里玄陰積。文物千秋淚眼昏。日暮忍經柴市路。雪中空酹首陽魂。山河不盡英雄恨。着處唯應倒酒樽。其二弱國金繒歲遠輸。使車十月指燕都。衣冠漢代今能見。山海秦關謾壯圖。落日中原氛祲惡。凍天遼野朔風呼。悲歌試向屠沽訪。感慨寧無一丈夫。其三王事連年賦遠遊。燕行此日倍離憂。驅馳西北賢勞獨。悵望關河雨雪稠。何處白雲瞻入眼。異時靑草夢添愁。歸來共奉高堂酒。舞彩雙雙獻壽籌。其四塞北關西領略周。行㫌歲暮又中州。遼城化鶴千年跡。薊樹浮烟萬古愁。射虎石留人已遠。釣魚㙜廢水空流。男兒墮地蓬桑志。塊處還羞海一頭。</text>
<title>靑鶴洞小搆初成。詩以落之。</title>,<text>一區新卜絶塵緣。曲曲層巖注玉泉。眼對白雲天外峀。身爲靑鶴洞中仙。踈松落地晴陰合。疊壁圍軒畫障連。從此無心求別界。藥爐經卷送餘年。</text>
<title>追寄金學士斯百接慰之行。時倭奴以究詰漂蠻事。出來東萊。多發恐喝語。事機異前。朝廷擇送接慰之任。斯百以玉堂修撰。膺是命而行。余適在麻田。未及送別。</title>,<text>忽聞啣命下金鑾。剛恨靑門阻別顔。王事敢論千里遠。虜謀應折片言間。孤城瘴雨愁如海。旅舘春宵夢度關。無限倚閭朝夕望。朱炎未動早回還。</text>
<title>棄氷官。卽作覲行於麻田衙中。八月自麻向洛。留數日。將歸西庄讀書。到石銀津有感。</title>,<text>書劒無成一散人。氷銜雖小亦何因。少年枉許經邦手。末路寧堪束帶身。秋水碧天涵影動。野光山色入詩新。不知落拓風塵裡。爭似歸田作隱淪。</text>
<title>登覽昭陽亭。仍向淸平。到寺門口占。</title>,<text>暫憇昭陽江上亭。吟鞭更拂入淸平。噴巖飛瀑層層雪。障日高松瑟瑟笙。眞樂觀藏仙洞逈。見星菴落影池明。息翁遺躅今誰繼。欲結茅茨度此生。</text>
<title>自淸平廻路。又登昭陽亭。</title>,<text>昭陽江上夕陽天。客自淸平寺裏旋。已踏丹梯窮絶境。更憑虛閣作飛仙。湖光薄暮明如鏡。山色浮空碧似烟。胡不歸歟此間住。紅塵寧到白鷗邊。</text>
<title>夏日卽事</title>,<text>夏日山齋樹影濃。層松絶壁翠重重。高丘偶占心偏樂。小築新成膝可容。瑞色晨瞻丹鳳闕。幽懷晩對白雲峯。何人錯道經綸在。萬事無心任懶慵。</text>
<title>武陵㙜。口占一律。示李生 元慶，尹生 遇三。</title>,<text>當時意氣欝崔嵬。今日低頭吏役催。客路初經新禮院。風光別入武陵㙜。濃雲釀雨風吹散。小幕排丘水抱回。更待湖山春爛熳。桃花源裏共重來。</text>
