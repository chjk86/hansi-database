<title>登高賦</title>,<text>登高邱而遠望兮。愀予懷而不怡。毁志而售價兮。予不忍爲今之時。宮館之崔嵬兮。城郭縈其逶迤。歌管雜而四起兮。迍終曲而繼之。盤遨游而爲樂兮。吾獨胡爲乎罹玆。雲皛皛其遠逝兮。木𠟡𠟡其離枝。美人之貞懿兮。又不難乎棄期。林壑倐其無光兮。日奄忽其西馳。流余目而徘徊兮。淚沾襟之漣洏。望中嶽而長跪兮。端余蓍而乘除。神又不告我以吉故兮。語荒忽其莫知夫所如。曰中林之有恠兮。匪君子之可居。騏驥之超驤兮。終然困夫塩車。白鳥之骯髒兮。泛彼江湖焉飢無所茹。衆皆寶瓠而佩艾兮。指大木而惡樗。班鳩之多淫巧兮。乃華屋之所儲。回積仁而潔行兮。處陋巷而饑瘍。曾氏之勇於爲善兮。逞厥志於歌商。老子之見機兮。辭楚相而遐藏。彼荀卿之懷獨兮。係𦆮墨而憂傷。鳳凰飛而翺翔兮。匪琅玕而不下。麟出之不以時兮。困以踣乎魯之野。重鉛刀而服帶兮。用靑萍其盖寡。事回穴而刺謬兮。心怫欝而未平。昔晉秦之相好兮。夫何干戈之相幷。許巢之耿介兮。遇堯舜而葆貞。唉葛蘝之蒙榦兮。花遇之而不榮。斷曰憂樂有命兮。萬事在天。安余之所遇兮。以終吾年。</text>
<title>文賦</title>,<text>爰有美物。不繡不繪。光在其裡。亡䂓亡榘。以具法軌。往者以留。來者以推。道義以彰。黜陟以紀。大能久存。小能易廢。無有焉則與死俱化。弟子愚而不敏。請質之夫子。夫子曰此夫中之積而外之宣者耶。薈萬象之變而類不可紊者耶。純虖正者爲君子。尙虖辭者爲小人者耶。王者持之一萬民也。匹夫持之致有名也。精義之眞也。周通之神也。功用無疆。請歸之文文。</text>
<title>樂賦</title>,<text>爰有盛物。靜則藏于虛。動則麗于體。循之如環。合之如契。穆穆皇皇。雍雍濟濟。法侌法昜而有媲儷。物莫或同而不倍盭。理隱而甚彰。莫知其際。臣愚不識。敢請之五帝。帝曰此夫喜和易而惡怗塞者與。君子所制而不肖所樂者與。優優之爲治平而靡靡之爲昏暴者與。德有剛柔。待之而後得者與。王者待之而彰符命。神明待之而降福祿者與。致和而序。綦變而飭。請歸之樂樂。</text>
<title>好觀漢故事賦 乙卯庭初入格</title>,<text>登三五而至治。監成憲於祖宗。周六典之建立。虞百揆之奮庸。官余在於相國。所好觀者漢事。要相職之克盡。𥇕故實之是攷。大漢流其愷悌。我家有此制度。承前古而作法。貽後昆而垂典。繽張律與叔禮。盖䂓摹之宏遠。公孤職於匪才。責有重於輔弼。據蕭曹之舊任。仰文景之洪業。寅亮誠於夙夜。所藉手其何地。昔余聞夫周官。先學古而議事。惟金甌之協贊。䙡玉條之遵守。皇家重於擇相。讀書人而須用。登章奏而暇日。潭府閒而閱乘。謨非乏於文武。典亦存於關和。煌文物而可述。自有法於漢家。承六七之有作。垂億萬而無敝。明良契而講定。實莫盛於百世。時一王之大猷。政今日之爲規。黃扉靚而按古。迺遂焉而觀之。常在目而究玩。不釋手而溫繹。惟相業之做爲。庶無愆於監昔。丌漢乘而上下。憬弱翁之徽美。殫臣職於裨補。贊王化於雍煕。后端拱而仰成。穆皇風於寰區。自漢興而論相。寔伊人其爲最。旣無懈於在公。亦有得於攷古。際勵精而圖治。思竭誠而佐理。遵舊䂓而不頗。夾新化而無象。台千載而綴辭。尙前良而激昂。</text>
<title>南城觀戱子 戊戌十歲時</title>,<text>余年纔十歲。不出門前路。矻矻書几傍。一窓送朝暮。聞說南城外。設棚爲戱具。扶老更携幼。觀者如雲霧。紅衣掖庭隷。白髮賣餠嫗。距家未一里。吾亦理筇屨。簇簇女墻頭。萬目一處注。遙望似懸帿。靑帳張松樹。衆樂奏其下。鏗轟雜宮羽。海盡陡山出。雲開怳月吐。人像如纖指。五彩木以塑。換面以迭出。炫煌不可數。突出面如盤。大聲令人怖。搖頭且轉目。右視復左顧。忽去遮面扇。狰獰假餙怒。巾帷倐披靡。舞袖紛回互。忽然去無蹤。鬅髮鬼面露。短椎兩相擊。跳梁未暫駐。忽然去無蹤。夜叉驚更遌。蹲蹲舞且躍。面銅眼金鍍。忽然去無蹤。㺚子又奔赴。長釰自斬首。擲地仍偃仆。忽然去無蹤。有鬼兒乳哺。撫弄仍破裂。遠投烏鳶付。平陂更展席。僧雛舞緇素。仙娥自天降。唐衣復繡袴。漢女弄珠游。洛妃淸波步。老釋自何來。拄杖衣袂裕。龍鍾不能立。鬚眉皓如鷺。沙彌隨其後。合掌拜跪屢。力微任從風。顚躓凡幾度。又出一少姝。驚喜此相遇。老興不自禁。破戒要婚娶。狂風忽大作。張皇而失措。有僧又大醉。呼號亦恣酗。潦倒老儒生。闖入無乃誤。缺唇狵其眉。延頸如鳥嗉。揮扇擧止高。叫罵是何故。赳赳一武夫。可應壯士募。短衣好身手。豪邁誰敢忤。叱退儒與釋。視之如嬰孺。獨自嬰靑娥。抱持偏愛護。舞釰一何奇。身輕似脫兎。居士與社堂。老甚病癃痼。破落戴敝陽。繿縷裙短布。禪律是何物。聲色素所慕。登塲弄嬌姿。張袖趁樂句。婆老尙盛氣。碎首恣猜妬。闘閧未移時。氣窒永不寤。神巫擺叢鈴。如泣復如訴。翩然鐵拐仙。偃蹇植雙胯。竦眉仍攢手。東馳又西騖。衆人倐奔散。如鳥脫樊笯。廣塲何寂然。怳若大夢悟。兒曹詑奇觀。吾意翻憎惡。時俗太愚下。誰能以理喩。本是一戱事。風習捴敗斁。相逐不知休。奔波廢宲務。幾日下禁令。此輩悉搜捕。意在戒後人。感嘆一詩賦。</text>
<title>贐滄海鄭 瀾 楓嶽行 己亥十一歲時</title>,<text>襆被奚囊三尺童。飄然行李任西東。淸晨馬踏津亭月。終日蟬鳴驛樹風。一抹雲烟生筆下。千純錦繡吐胸中。歸期定在霜楓後。萬二峰前八月鴻。</text>
<title>以童蒙被選。入對于昌德宮之誠正閣。承命製進。庚子十二歲時</title>,<text>日色臨仙仗。宮門蕩蕩開。羣童陪法座。薕外紫衣催。</text>
<title>昌德宮觀物軒。承命製進。辛丑十三歲時</title>,<text>靑繩御路起香烟。紅旭䓗籠正午天。雀扇徐開香霧裡。鵷班催點玉堦前。聖人有作臨寰宇。童子何知侍法筵。百拜微臣新獻頌。天長地久屬豊年。</text>
<title>梧桐 九歲作</title>,<text>踈枝齊出蔭書床。綠柳溪邊儼作行。丹鳳時來棲密葉。玄禽亂集掠微香。高條宛似仙人杖。深翠渾同美女裳。但使主人勤護養。會看他日拂雲長。</text>
<title>欲雨詩贈隣友</title>,<text>高樓晝日漸黃昏。欲雨天邊滿黑雲。澗漲淙潺通曲沼。人稀寂寞掩重門。翩翩夕鳥投林返。隱隱烟舂隔巷聞。不待招邀君獨至。醉中豪興喜相論。</text>
<title>擬杜子美呈嚴節度</title>,<text>錦水斜陽罷釣還。靑春鞍馬簇花間。玉盤行處開虛舘。金節來時重雪山。日暖幽居脩竹靜。時淸小隊彩旗閒。一生懷抱向君盡。更喜逢迎對醉顔。</text>
<title>雨中謝芝山見訪于無限景樓</title>,<text>浮雲徐捲雨餘天。斟酒臨溪坐樹前。漠漠簷頭山積翠。陰陰巷外柳含烟。安能筆力同奔驥。更愧詩情似湧泉。寄語芝翁休促返。遅遅山日正如年。</text>
<title>謝洞內鄭持平 淵淳 丈贈墨</title>,<text>專人寄送北溟魚。長者殷勤手筆書。多謝昨朝來酌酒。何時竆巷復回車。平臨庭畔疑河瀑。俯瞰城中撲地閭。但願瓊琚垂和示。今呈拙句木瓜如。</text>
<title>喜晴</title>,<text>雨餘雲捲露靑天。林斷遙城補夕烟。無事披衣隨柳下。有時携杖步巖前。匡床眠罷仍頹爾。輕箑風生正爽然。自愧踈才輸昔哲。詩情安得似奔川。</text>
<title>次韵</title>,<text>古聞此事今始有。不見容顔但和詩。聞君詞華錦繡肝。聞君風采烟霞姿。在於我也何由羡。平地望之如神仙。安得匡廬磨鐵杵。讀書破萬筆掃千。定知相見卽相親。可論文章千古事。一篇先寄留後約。遠托行雲送我意。</text>
<title>任丈見訪呼韻</title>,<text>黃鳥飛飛玄鳥鳴。雨餘溪水十分淸。門前踈柳翻絲影。石上長松奏笛聲。翰墨如仙邀好客。林園無俗隱王城。山人暇日偏多興。閒卧高樓四韵成。</text>
<title>洪生員，吳都事兩丈來會呼韵。九歲作</title>,<text>積雨初收動晩凉。殘荷猶復送餘香。逢迎好客相傾盖。談笑良辰喜對床。興到還堪開筆硯。家貧多愧具盃觴。秋來楓菊南山下。杖屨頻看到此堂。</text>
<title>法駕謁明陵之日。陪季父瞻望羽旄於追慕峴下。是夜次秋興第一韵。十一歲作</title>,<text>御氣䓗籠繞上林。太常鹵簿簇森森。千官簪珮香烟濕。百隊㫌旗曉月陰。格苾芬誠知聖孝。見車馬美喜民心。鑾輿一出歸應遄。征婦何須憶藁砧。</text>
<title>柳從兄 重和 借示延平答問詩韵</title>,<text>仰止延平學。當時道在南。遺經元飮食。微旨見言談。迷識茅開逕。澄懷月滿潭。從今銘厚意。講讀閉山菴。</text>
<title>卧念天下事。蹶起着公服。押事。乙巳監初入格。</title>,<text>少年學士心轉大。堯舜君民任己事。淸朝補衮仲淹憂。小室焚香宗道思。閒齋永日坐整衣。四海昇平自家意。微臣一官廁朝衣。先任明廷事君義。誠存海內獲匹夫。責在朝端佐一治。丹心俱與黑髮長。協贊吾皇功曁四。朝來素絲退自公。人在虛堂問何志。三邊可恢幅𢄙大。萬民思將袵席置。民憂國計幾多念。長拱深衣時假寐。庭葵幾轉向日葉。起整朝袍端坐視。衣衫靜室意自敬。勳業明時思又至。三時一念不敢怠。拂我巾袍草色翠。前宵玉珮自漏院。衮職慚無補一字。堯衣欲贊黼黻化。禹服思看聲敎曁。官居王國一命班。脚踏平生九分地。年豊道泰小臣念。地久天長煕運値。趍朝盛儀趙孟衣。憂國純誠僕射觶。恢恢衣帶坐如塑。樂園春深花木邃。唯將此意語純甫。吾輩丹忱卽一致。</text>
<title>聞三子者撰。捨瑟而對。押對。丙午會試入格。</title>,<text>中之未發形諸外。丈席人作餘音在。絃調緩節響太和。語出淸襟滌塵穢。諸君有志我獨異。手停瑤徽避席退。希音久鳴聖人化。素志誰知我腔內。淸泠雅操好襟抱。活潑眞機高氣槩。心期不許二三知。遊藝工夫聖訓佩。絃歌餘暇又言志。陪侍師門幾同輩。端章小相見素學。師旅三年示深誨。升堂盡日默有聽。意中經綸非一再。瑤絃在手響漸希。我亦來前將有對。心殊衆論見志願。曲終淸音含意態。前筵徐釋寶瑟起。天下春光收在肺。聲停席末語將發。樂在心中人所眛。徘徊眼底好光景。水活沂波淸可愛。春風氣像得於音。一天洪匀同大塊。䂓䂓事爲異素抱。潑潑機緘沕玄縡。淸明志氣我自得。高曠胸襟人莫逮。君看鳳凰飛千仞。想像遺風興一嘅。</text>
<title>李畫師命基。就余便面。寫余瓜子大小眞。戱題。</title>,<text>左眼雲蔽日。可以資內視。右眼瞳如火。覽盡千古事。口無雌黃評。手絶棋奕戱。鼻眛薰蕕臭。足遠芬華地。耳不聞淫聲。腹能藏幾字。然後子與我。相對色無愧。</text>
<title>趙判府事 璥 挽 代伯父作○丁未</title>,<text>忠孝人之本。其誰易此言。俗今趍末世。公乃挺名門。謇諤匪躬故。怡愉是行源。明廷初鳳下。雲路遂鵬鶱。黼黻文章煥。珪璋德業敦。直膺明主簡。爰置上公尊。隆眷逾靡替。堅辭見所存。無心居鼎鼐。有志卧林樊。木稼灾前夜。台星晦上垣。絲綸垂特奬。棹楔出殊恩。風樹悲孤孑。星槎隔弟昆。杵舂歌競輟。紳笏淚爭捫。昔我官高驛。時公按北藩。容儀瞻肅肅。言笑接溫溫。紅妓何曾近。靑編獨自繙。礪廉持苦蘗。布惠藹陽暄。先後同旋轡。逢迎輒置樽。經筵叨與列。史局許參論。往跡今都已。餘生不可諼。千秋行客式。楊麓翠蜿蜿。</text>
<title>鄭奉朝賀 述祚 挽 代王父作</title>,<text>莊醇希此世。鴻碩得斯人。忠孝元根性。文章迥邁倫。甘盤知遇舊。桓老寵榮新。國慶封元子。宮啣記老臣。獻䂓仍作範。升秩遂乘輪。笙鶴嗟纏痛。銅龍久鎖塵。廟宮淹久直。寢墓執明禋。榮祿仍無意。恩私許退辰。徵仁方食報。乘化遽歸眞。寵奬隆千載。餘庥及貳身。踈慵蒙不棄。情欵示相親。郊墅談猶昨。耆筵跡已陳。桂岑孚吉卜。楊渡導靈輴。一曲山陽笛。存亡淚沾巾。</text>
<title>文孝世子挽 代人作○丙午</title>,<text>惟天惟祖眷東方。嘉慶於昭叶弄璋。苑棗枯枝重結實。神孫肇誕似前王。冲歲神姿仰嶷岐。溫文睿質卽生知。頸延左海歸民望。膝置東朝慰聖慈。堯皇初甲歲重逢。殷禮肇稱寶冊封。淸曉金宮回鶴駕。一天星月影重重。良辰休慶九秋天。重届明陵始講年。蚤敎卽吾家法在。离筵初授孝經篇。神孝冲齡已見端。晨看傍侍藹怡歡。儼然璋芾趍床下。容婉聲低勸御餐。悲歡人事苦相推。與奪神心固莫知。可耐滿天風雨夜。仙笙聲斷白雲時。勿藥旋看翌日瘳。明朝班笏玉頭。那知半夜前星晦。奔走臣民涕泗流。瑤華堂裡掩空幃。鹵仗凄凉往日非。淚落銅龍朝夕路。宮官依舊問安歸。縟儀猶記錫名時。咷笑如何竟不期。志喜聯篇那忍讀。千官今日導輴詩。靑烏吉兆卜新岡。將啓廞儀不用殤。賴有聖心寬遣處。龍樓朝暮入相望。</text>
<title>喜小弟彜文能作大字</title>,<text>近世作書一二家。不知古法徒橫斜。我欲將此眎具眼。可悲必在所自誇。吾家卯君能善此。妙年揮毫老成似。可但細字綴珠玉。又作擘窠淋漓漬。知解能於用力先。將見其進隨歲年。爾乎爾乎須勉旃。</text>
<title>簡南丈 柱老。南丈寄示其詩稿二卷。大抵多引用時俗里巷之談。</title>,<text>三百篇皆畫實地。踵後爲詩各言志。詞騷以來漢與魏。斯道至唐始大備。叔季一種剽竊輩。纚花闘葉徒爲事。或慧牙後或假容。強笑無歡哭無淚。吾黨丈人文章奇。居今直與古軒輊。目寓爲景發之辭。時謠物態輸簿記。矢口鏗鏘聲韵叶。落筆萬紙洋洋易。小子於公竊有願。勿以世嗤自沮棄。</text>
<title>再疊</title>,<text>先生遠避紛囂地。今世不有今人志。正骨不能工俯仰。朝晡脫粟猶難備。與世相忘自樂此。文章都付平生事。胸膰鬱鬱龍威藏。筆逬璀璀蛟客淚。高標迥立天之表。濁世無人敢軒輊。自顧賤質無備數。何知大度勞眷記。覿德令人如醉醇。君子之心頌樂易。竊幸門墻承警咳。愧悔從前甘暴棄。</text>
<title>三疊</title>,<text>十丈黃塵不到地。閉門高人自樂志。池月樓雲詩料足。床書匣琹家具備。坐看門前奔走客。笑彼蠅營爲何事。獨尋陋巷顔回樂。肯灑竆途阮籍淚。賢郞又結朱陳好。與我托交無軒輊。作字已見占地步。讀書可喜能強記。最幸家居不數里。高驢短屐逢迎易。銘佩昨詩規勉意。敢將友道如土棄。</text>
<title>四疊</title>,<text>險韵游刃有餘地。百篇唯應未滿志。展讀如入波斯市。火齊空靑無不備。正始䧺渾擬力追。雕花刻葉安足事。寫景摸情揔入神。喜令人舞悲令淚。置之杜陵香山間。孰爲高軒孰下輊。昨者幸覽兩編藁。是謂詩中有史記。眼前之事口頭話。毫端籠挫元容易。傳於後代有知者。箇箇珠玉誰能棄。</text>
<title>五疊</title>,<text>雨勢直欲浮大地。蟄蠖苦無飛揚志。卧榻生菌竈産蛙。難得柴薪禦濕備。屋小還似舟中坐。境深不知門外事。子桑蓬戶誰飯。楊朱岐路堪垂淚。唯喜詩筒兩不隔。敢將珠礫相軒輊。迭唱交酬不嫌煩。此樂人生亮不易。簷溜滴硯濡吟筆。世事悠悠都撥棄。第六句缺</text>
<title>六疊</title>,<text>吾身幸生禮義地。蚤歲已有文章志。山下老屋風雨蔽。架上遺編古今備。頭角漸長無一成。心竅未開昧百事。親養未逮纏至痛。天眷屢蒙抆感淚。迂拙偏與世枘。毁譽一任人軒輊。豈意明鑑取空踈。秪以先誼勞省記。燭以昏夜引火明。導諸迷塗識路易。令嗣同硏更堪樂。累世情好敢輕棄。</text>
<title>南丈又示其寄李承旨 惠祚 七言二十韻古詩。遂以長律次其韻以呈。仍請李丈郢政。</title>,<text>先生篋裡問何儲。辭有歸來賦遂初。老去身心常自足。近來家食每無餘。寄言紫陌乘輪客。休訪靑坡閉戶余。懶睡長携縫菊枕。閒啣無用織䓗裾。莫憂開口難今世。惟喜同心接近居。每過芹坊猶恃杖。時尋艾峴不將車。讙敖語不攙塵事。迎接賓皆自邇閭。夜醉轄投陳子井。暮歸詩在浪仙驢。炎霜風雨恒調氣。圖史琹棋不出廬。白板扉深仍息影。烏皮几凈獨繙書。前林自在親人鳥。曲沼閒游食墨魚。心遠自忘人境在。身閒還覺定僧如。慕深喜托師生矣。交結寧論老少且。行訪郭居花似錦。話闌山閣月如梳。豪談自附藏金馬。博識吾欽飽石渠。久闕摳衣辭席飮。何時回轍摘園蔬。披緘令範欣如接。得句愁眉頓覺舒。格陋蠅聲從蚓竅。光增龍彩煥牛墟。䧺才巨什成何易。嚴令酬篇不敢徐。近喜賢郞同畢硏。交遊相勉禮之輿。</text>
<title>婉婉名家女 小序</title>,<text>庶叔母任氏。於其親母晬日。備饌以送。旣潔而豊。感而賦之。婉婉名家女。柔嘉有令姿。二八嫁賢郞。阿母親結縭。贈之以孝經。黃袠編紅絲。以旣順阿姑。親母念亦結。七月二十三。桂魄欲盡缺。親母初降日。親母無男子。小女無弟兄。一歲一回遭。繄誰稱壽觴。叟叟淅白米。活活洗甘藿。酌淸醬。槖槖割肥肉。安排罏與鼎。四隅氣薰騰。大椀白如玉。能容四五升。羹湯多且旨。燔灸亦厚味。于以盛木榼。朱㓒光煒煒。擧言謂兒婢。夜來體何如。今日異常時。旣詒阻膝下。悵然結柔膓。誠淺物亦薄。不足充一嘗。送之仍嘆息。爲女亦人子。嗟我闕子職。</text>
<title>日出漢陽市</title>,<text>日出漢陽市。百物如山積。耳中聞何聲。聒聒相交易。賣者擡其售。買者低其直。</text>
<title>夜坐與柳從兄 伯春 氏呼韻共賦</title>,<text>靜養伊來長。重門掩一寒。身藏無毁譽。心泰絶悲歡。聖旨書中得。天心復後看。醇醪渠有力。和氣潑人顔。</text>
<title>除夜步高蜀州韻 二首</title>,<text>明來蠢蠢暗來眠。此夜如何獨悵然。天色漸將分兩日。人生且莫計千年。其二饑食寒衣困便眠。微軀此外捴悠然。傳家舊有三千卷。成業慚無十九年。</text>
<title>夜坐與羣弟呼韵三首</title>,<text>其默如淵立似山。兩間無理不吾關。簞瓢陋巷成何事。嬴得和風滿帶顔。</text>
<title>再疊</title>,<text>一層山外一層山。豪忽先分義理關。要識最靈緣底事。書中須對故人顔。</text>
<title>三疊</title>,<text>昏昏利欲警牛山。至日先王故閉關。到得從心方是樂。向誰言此有曾顔。</text>
<title>杞泉子金其姓。碩孫其名。閭巷人也。雅有高志。能不以衣食事亂心。愛梅能詩。一日袖示其咏梅一長篇。有云杞泉初豈置名利。命也杞泉可奈何。質而有理。殊非村夫子劣魔。不覺拭目。走書一絶以贈之。</title>,<text>梅花不俗最能奇。詩到梅詩捴俗詩。獨有君詩能不俗。君能不俗與花宜。</text>
<title>又賦長篇一首。書贈杞泉子。</title>,<text>梅花不似錢與米。若有愛者人爭詆。近來花神大屈辱。多入雕闌列畫棨。我幸當世遇杞泉。眉目婉淸心愷悌。歲暮訪我南麓下。裒衣拜跪頗有禮。袖中有軸大如腰。明珠紋錦令人眯。梅花被惱衆詞伯。千古俗調堪一洗。自言平生癖於梅。結友呼兄又呼弟。珊瑚轇結鬱枝柯。獅虎挐攫蟠根柢。竆冬畏雪深閤掩。良宵候月紗窓啓。最喜作茅羣花卉。一氣先得水木遞。一生托身欣得所。小盆盛土爲基坻。盤屈蹲踞手造成。人巧直可天工抵。嫺如紅女剪裁綺。當如庖人刀解䯗。斲之險恠碎巖石。揉之圓曲彎弓弤。忽從老榦走氣調。高高勢欲捫房氐。牧丹不過媚春姿。九錫徒勞寘文陛。竹韵雖好太蕭騷。何事君呼種客邸。蘭生空谷惠風泛。菊在破籬凉露𦰫。一樹梅花鎭庭列。羣物無由敢相牴。對此枯桐皷希音。對此瓦樽注淸醴。居然失我貧病苦。我荼可以甘如薺。世間可愛物非無。獨愛梅花意則底。笑道役役營利輩。我實愧此身有泚。君復貧堅耿介節。水部語得風騷體。濁世無人解此意。有時悵望空灑涕。我識此物本孤貞。與君托契無耻謑。其質堅固銕精良。其相空明玉鮮玼。願君莫耽盡開後。不見羲繇終未濟。百原處士善觀物。同歸矢將斯人徯。</text>
<title>華人鄭方城有煖鍋詩。其弟方坤次其韵。余又因二詩次之。</title>,<text>陰陽不相容。靜也動俄頃。不有伐山斧。那用汲井綆。神智想始創。▣釜兼盛皿。燧噓氣麗空。湯灼性失冷。下洞燃勢速。外近沸力猛。稱奇不敢默。溯自金離礦。四圓中立筒。高與盖相等。焰威易透薄。費金無多鋌。堅牢底相黏。豪釐另設。有容彭洪腹。不格脫凸頂。竆陰閉重門。寒氣襲人脛。林雪侵塵几。窓風撼短檠。引玆謀斥寒。氷掬冽井。腥氊捴堪切。薰辣亦盈秉。貯多大於盎。餁生易于鼎。渣滓飢可充。融液味應永。煖沫陰退北。盛燄位居丙。颼颼風打松。泛泛水浮荇。親朋見流涎。列坐布玆整。醺醺廵一勺。箇箇執雙梗。微睨盖不交。衆物跳蛙黽。緩緩嚼在口。呑踰頸。老蚕蝕桑葉。長鯨吸河艇。居然卧雪袁。却似歌春郢。飽卧急呼童。煎泉和八餠。一洗凝脂盡。牙頰覺淸瑩。如敎不如止。幾乎喉孔哽。古人盤有銘。我於此寓警。人生日再食。餘念揔浮影。玆器縱宜寒。肉食可內省。飯糗聖德仰。飮水樂意領。世人貧餐粗。恚怒欲生癭。我欲效一語。衆昏呼使醒。陰盡赫朱曦。此物亦遠屛。澆胸酌石泉。沁齒烹松茗。奚獨嘆於斯。人生捴幻境。</text>
<title>上巳日遊桃花洞 幷小序</title>,<text>遊曷貴乎癸丑三月巳日也。慕右軍蘭亭之遊也。三月巳日之稧。前乎右軍已有之。右軍之遊。適在癸丑。於是後人必以癸丑三月巳日之遊爲貴。後乎右軍癸丑三月巳日屢矣。騷人墨客臨水觴咏如右軍之爲者何限。而今皆不知。儘乎其貴在於文在於書在於人而不在時也。吾輩在太學。値癸丑三月巳日。相携出泮水之西小岡。地有溪有山有幽花有老石有芳草有明沙。遂以一詩侑一飮。詩成卷。樂豈有古今殊而其傳不傳未可知也。夫以右軍達士。其於上下古今。未嘗無俯仰感慨之思。况吾輩落在塵網。役役無所成名。後雖有知之者。是不可不有其樂而無其悲也。爲詩爲今體古體。不爲蘭亭諸作。詩語又禁用蘭亭事。盖不敢當之意也。百年三萬六千日。病惱時多強健少。一年三百六十日。上巳淸明日政好。昨日花結今日開。物理推知衰易到。我來玩此翻作悲。絶知行樂須及早。寒食郭外風和雨。纍纍荒墳子孫掃。哭聲徹地神不聞。烏鳶啄飯噪新草。有酒有酒且相酬。莫話此事傷懷抱。</text>
<title>懷林園作示友生</title>,<text>人生謀止託。貴在耋未至。旣謝城闕用。且賞丘壑憙。不有同期人。孰照百齡志。蔓草冀偕臧。芳馨愜所思。翺翔亮能同。遠遊幸可跂。巖葩濯華榮。淵鳥矯閒戱。浸羽愧昧深。結根欣托異。各勉素履歡。同懷嘉遯懿。耿哉秉微尙。行矣崇明智。</text>
<title>陶徵士潛歸園</title>,<text>禀氣少人用。夙尙在耦畊。晨出理南畒。豈憚去蓁荊。游目睇曾林。歡言愜微情。靡靡畦水瀉。淡淡輕颸生。村墟翳以夕。邱隴循前徑。散襟衡茅下。斗酒聊自傾。作息良已適。千載非所營。</text>
<title>暮春林齋讀書</title>,<text>暮春始和暖。雲氣變麗暾。初葉齊弱榦。淺草絢芳原。巗竇涓細泉。林薄散鳥喧。節往慼難遣。物至感易繁。曾是遂微尙。歷歲撫願言。禮樂謝明知。詩書篤愛尊。丁丁已伐木。祈祈可采蘩。想彼傷悲念。嘉此求友敦。妙期徒自愜。賞心誰爲論。逝將慰寂寞。持此當樹萱。</text>
<title>南園晩眺。煖靄輕陰。紅彫綠茂。</title>,<text>江南亮云遠。山中亦可畏。極目雖異境。傷心自同緯。騷人古易感。畸客今難慰。徂征子慮積。索居我思費。炎德受麗旭。新候遞舊氣。陽林輟豔芳。陰谷達宿卉。紅蘤紛零謝。翠榦競蔽芾。卽事孰能執。歸盡未殊彙。何以釋我憂。長生稱至貴。</text>
<title>溪東樓上作</title>,<text>昔關物態新。今驚時序移。衾枕積頹景。孤絶謝歡期。晨興眄南園。南園頗可怡。危磴連墟囿。脩林冠櫩楣。屯膏竟誰撼。解作方及玆。墜露泫井櫻。輕風散庭葵。喧鳥藏密葉。鳴蜮馳深池。耳目紛開發。心賞亦緬推。德厚愧北宮。隱几比子綦。喪我當何怯。在彼庶可遺。旣昧千載後。且適生平時。古人非朝夕。引領遅所知。</text>
<title>晩倚欄頭有咏</title>,<text>半松窺側景。全壑辨生烟。淺溪雙雀浴。高枝一鼯懸。</text>
<title>農人告余以春及 押農。癸丑三製居魁。卄韻排律。</title>,<text>庭心雨過草茸茸。剝啄聲驚午睡濃。豳土能傳勤苦俗。長沮甘作隱淪蹤。原疇近日須耰耟。隣社多情理屨筇。山裡深居無四序。田間生計有三農。花開葉謝徒嬗改。月耨雲畊任懶慵。偶爾公田謀斗秫。樂哉園逕倚孤松。閒人不覺頒新曆。天序翻驚過季冬。百卉風吹生靄靄。千門雷動闢重重。新陽小徑桑筐出。鎭日前隣土皷鼕。可是一春逢好節。誰將三事起衰儂。田功難問開蓮遠。家務何知覔栗雍。賴有村翁知節候。居隣衡宇得追從。西疇畊作今時可。東陸陽和是月逢。布糓催春啼處處。溪流經雨潤溶溶。開菑烏㹀朝堪借。饁畒黃粱夜可舂。多謝簑衣煩告語。強携藜杖策龍鍾。草心溪長多時綠。花氣川蒸一色彤。生理可資甁裡粟。淳風相報社中傭。田疇襏襫須勤業。隣里衣冠有禮容。一粒終看收萬顆。西成時節見星龍。</text>
<title>代唐杜甫賀九重春色醉仙桃 押春。癸丑泮製。</title>,<text>漢宮春入氣色新。千樹紅桃紅錦繽。淺紅深紅色不純。有如人面潑醲醇。萬年天子聖而神。伊祈矧多如春仁。禾麥屢登夷狄賓。太平近日皇風淳。蓬萊正殿聳嶙峋。四邊樹花成行均。梅棠杏桂紛羅陳。牧丹國色柳麴塵。不是繁華聖心珍。至象緣餙丁昌辰。自有元氣盪洪匀。俄道陽和溢八垠。苑裡花氣何氳氤。箇中桃色絶夷倫。豔姿妦妦馥津津。密懸政似無榦身。忽憶帝殿星斗晨。三危使者來去頻。聖人壽考天與隣。一結一開千萬廵。御氣連通開玉宸。天香拖惹引朝紳。却看山壽献封人。復有河淸頌詞臣。氣像徵知大猷臻。植物輸入化陶甄。閃閃微暎衮龍鱗。箇箇相纈陽烏輪。恰是卯酒初入唇。迷離醉態工摸眞。或如種秫葛天民。或如投轄杜陵遵。一雙海鶴色勝銀。和鳴夜夜枝間馴。化國物色長彬彬。桃熟千秋又萬春。</text>
<title>遅遅臺 押遅。乙卯三製居二。</title>,<text>小臣生逢舜文時。請奏遅遅㙜一詩。八達之山高極天。有水如虹環以䂓。蟠龍一枝韞吉岡。千年呵護神明持。金輴蜃輅葬聖人。右我君王受多祺。君王孝思人倫至。千乘隆養寓於斯。松杉鬱鬱軒丘奠。巷陌依依漢邑移。雨露宸誠言往省。一年一度春爲期。石佛祠前山四碧。夾路烟柳參鸞旗。大聖作爲純乎孝。北駕緩緩南輿馳。攢束華岑繽入望。漸漸如髮復如眉。民曰吾王此焉駐。絫土爲志千丈奇。柳橋川光白漸迷。栗林樹影靑可知。草木多時親羽旄。至今猶見香霧滋。玆歲欣逢千一慶。奉壽堂献南山巵。行行翠盖歸時路。不忍便別華南陲。白雲仙寢知遠近。一抺終南是京師。錫以嘉名耀万春。俾我黎庶咸指之。肅敬岐京子來民。徊徨沛宮歌風兒。聖孝無疆臺不泐。載之衆口仍成碑。年年歲歲華城路。到此鑾輿遅復遅。</text>
<title>七夕晴</title>,<text>每年七夕雨垂垂。人言牽牛織女淚灑離別時。恨結淚逬一何多。下令世界看漣洏。今年七夕無點雲。竟日赫赫揚炎曦。人言牽牛織女年年別。眶淚盡枯不爲滋。我獨請言爲不然。牽牛織女今始知。此別元非最傷悲。世間無限離別事。一去不見但相思。屈原不復君王收。到死飢不從猛類。</text>
<title>古意</title>,<text>紗牎豔柳碧長垂。碧似荷錢長似絲。荷葉團團絲不絶。儂心非是爲歡知。</text>
<title>夢作 癸丑十一月二十日。冬至後一日。</title>,<text>南山靑復黑。萬事忽變易。寒花雖不久。猶自有間隙。嗚呼春分至矣。吾安使大堤遊女乘靈風上太初。偸學女蝸氏笙管十二靑玉削。</text>
<title>次有人韵</title>,<text>淸淺池光漾不流。自來林鳥管春愁。春愁鎖却桃花路。天半餘霞徒倚樓。遊賞東華第一塲。桃花紅綻杏花香。相携定有同心事。不是忘歸倒石床。</text>
<title>新家成</title>,<text>新家成。新家在明堂。東邊爲獸柵。西邊爲盖藏。井于其陰。安碓于其陽。一解 路上種高田。路下種水田。粱稷黍菽麥牟。俱爲有年。池水淸在彼。堂前堂後有園。桑木緣邊養蜂。蜂大百華開連翩。二解 秋熟刈獲。百物多且有。靑粱爲。早稻以爲酒。水西山北。招呼我友。三解 小女事蚕飼。長婦上杼機。長男起歌舞。仲孫學詩書。勸我酒。酒長有餘。四解 一年二年年去無窮期。四時樂長如斯。欲令世人此樂知。新家有樂。我作此詩。五解</text>
<title>去婦怨</title>,<text>父母養我。養我在九房。</text>
<title>曾點咏</title>,<text>余始授論語。至曾點浴沂對。意其詠而歸也。當有所賦而詠者。遂爲此。嘉魚之𧽾𧽾兮。不如我友之奐奐兮。渙兮渙兮。懷我音之纂兮。</text>
<title>有吹笛伶官者。以小扇求庶叔畫。庶叔以梅竹副之。戱題其上。</title>,<text>嶰谷靑靑篠。調音命彼倫。不須楊笛韵。鄒律動先春。</text>
<title>賦得山莊春尙早</title>,<text>寒逐輕風轉。春隨潤露歸。水邊生小影。花處寄微輝。庭柯弄柔榦。乳鳥戀羣飛。雖慚楚客唱。秪愛宋人暉。</text>
<title>無題</title>,<text>綠竹何堅固。生在太華陽。下滋靈洞泉。上連九霞傍。斑斕五色鳥。安棲以翺翔。高秋八九月。華蕤詎爲央。</text>
<title>自警</title>,<text>聖賢千萬語。垂後啓昏冥。此事須皇汲。人生髮易星。</text>
<title>北渚醉歸</title>,<text>桃花花下雨微微。忽漫相逢到醉歸。半夜酒醒天又霽。一輪紅日舊光輝。</text>
<title>江行 三首</title>,<text>車馬俳優雜後前。飄然衣袂啓明天。雲低四野多時霰。柳立平沙一抹烟。衝凍容顔猶帶酒。息風時節急呼船。六臣古墓文星洞。悵望行人涕泗漣。又飄瞥郊光一望齊。松花落處鳥爭啼。醺醺村酒裘凌雪。活活山泥馬渡溪。暝靄自生山疊互。孤村時露樹高低。田間積粟如京坻。豊歲人民太古躋。又踰岡羯皷動三聲。山谷震駭鷄犬驚。松檜森森碑矻立。行人下馬相公塋。</text>
<title>過伏龜亭店舍</title>,<text>伏龜亭畔客懷新。斜日臨岐駐去輪。四世引行留宿地。吾家元是錦西人。</text>
<title>秋日偶成</title>,<text>秋晩長霖又一番。曉來玄霧滿乾坤。莫言初旭蒼蒼薄。纔出重溟破衆昏。</text>
<title>身謀</title>,<text>身謀有底術。計較竟無如。學必藏山谷。名仍走市閭。文章非事益。仕宦自才踈。歸去且求食。野人焉識餘。</text>
<title>出郭 四絶</title>,<text>初日亭亭經遠樹。天風浩浩吹征衣。輕塵無數游絲亂。遠浦一雙沙鳥飛。其二載薪老馬誰知力。荷簣閒夫自及時。戴酒喚錢何郡女。持花伴侶此村兒。其三雨後田芹添舊綠。路西官柳點新黃。水通南國千回勢。山帶東華萬丈光。其四沙路五江惟十里。經過車馬細成塵。狂風作意吹來急。遮莫汀花笑去人。</text>
<title>江行</title>,<text>拄杖春潮長。孤帆參樹杪。石崖半浸鎖。忽驚看杳杳。亦有新雨意。岸花紅始挑。輕風乍作力。隣舶已天表。始知情易安。翻恨坐來少。游眺前上。幽賞政未了。</text>
<title>岸上</title>,<text>細流兼小礫。岸上高十尺。泥坂自何時。䟽滌費人力。動搖林飈輕。霑潤畦水積。多爲野沙暗。竦然溪橋側。遠觀諒可爲。程限何由息。</text>
<title>鄠</title>,<text>水石白如玉。山石黑如烟。豈靡他處殊。覺有磨礲專。浩浩自有適。耿耿不可傳。林麓鬱相望。春日可嬋娟。隴麥抽綠針。溪荇浮靑錢。嶺路漭開張。盤轉磨穹天。不論眼力寬。浮雲生我前。人事各有當。回首莫茫然。</text>
<title>富林</title>,<text>昔爲犖确磎。今爲寬敞壠。循崖流水洄。絫石坤軸聳。我觀畿輔勢。皆向珠丘拱。周文歲一至。除掃民趨勇。不止人力能。自有王化鞏。行子豈不樂。信馬心無恐。始知巖穴士。拭不無用。</text>
<title>狐峴</title>,<text>狐峴高亭亭。傳名自幾春。我聞有妖獸。其性善蠱人。山路慘幽黑。行路多苦辛。大明升高衢。四荒流化均。展孝勤南黎。周道廓無垠。草木自生輝。羽旄繽相親。近有人喧傳。東郡來麒麟。神物膺瑞運。天性履至仁。口中含靈圖。帝命穆諄諄。陋儒何所識。躋壽同斯民。</text>
<title>禿池</title>,<text>磋砑石勢怒。長路夾水盤。亭亭巖檜直。短短浦檉攢。浮雲忽變色。晴雨心相關。猶帶來時意。擬將驅征鞍。南來荷擔子。擔高仰可看。不耐衣食使。千里猶未憚。中藏野浩濶。四顧山巑岏。飛揚不爲易。棲遅且可安。風吹醒野酒。頗得中懷寬。</text>
<title>彌勒寺</title>,<text>溪度寒烟碧。山呑落日黃。近林花靄靄。遙渚樹茫茫。隍廟丹靑古。野居籬落荒。田翁殊適意。驅犢下山陽。</text>
<title>曉店</title>,<text>行人曉起看天星。星七鷄三山遠冥。路左木偶煩寄問。世間變態爾多經。</text>
<title>泥溪</title>,<text>烟樹若可攀。脩路出天際。初日掩欲昇。重雲洩復翳。况經氷凍解。堤有危勢。田水綠盈盈。耕種定無滯。蓬蒿開細路。晨露沾衣袂。紛紛草心動。慘慘石色厲。溪淺橋中斷。下馬爲褰揭。</text>
<title>梧山</title>,<text>高者捫九霄。下者輕千尺。不識驅使由。只見來去續。素馬在樹外。玄馬過山曲。赤馬向沙上。黃馬立橋側。天風倐回旋。輕埃敢不息。莫曉眞宰意。林英有遅速。但看射朝暾。無霧山欲滴。</text>
<title>不遇</title>,<text>幽賞殊無愜。斯人何處之。靑山生淡拖。流水漾輕漪。不解差池故。猶慙訪過遅。蒼蒼烟裡樹。渾記問津時。</text>
<title>葛院</title>,<text>曠野多悲風。吾道何曾竆。盛壯不可再。高歌倚長空。翾翩雲間雀。飛飛各西東。一在高山上。一在深樹中。南山多盤石。千載顔色同。林居者誰子。結底守桂叢。</text>
<title>菁威峴</title>,<text>行邁日靡靡。風色日娟娟。平湖凈綺羅。弱柳含輕烟。淺紅浮遠藪。濃綠着平田。䓗出籬落。人家臨水邊。崔七隨逝水。世人不愛傳。</text>
<title>素沙</title>,<text>白鳥飛我前。浩然不可望。縹緲見雪山。磎石今何狀。水界錦湖濶。山限漢輔壯。逢年大有獲。沙水夜漭蒼。及當風雨調。中田視同㨾。店兒年六七。迎客已不諒。糞牛力難回。橋路使童讓。</text>
<title>成歡</title>,<text>日落西雲紅。行子去未休。窅然脩谷靜。踈樹風飀飀。牛眠里門傍。鵲坐古碑頭。樹影搖官湖。我行疑去秋。但無營求事。不難汗漫游。客心本自適。莫使勞滌愁。</text>
<title>曉行 二首</title>,<text>暝樹踈星落。輕寒客袖侵。淺溪浸白鳥。春露濕靑林。坼看天遠。磴危踏地深。見山尋句好。老馬解人心。其二百頃平湖畔。一行官柳踈。路通山市細。渠向水田䟽。靑靄依依斂。紅暉泛泛舒。遠村應事少。準擬卜吾廬。</text>
<title>野景</title>,<text>忽看春意好。仍記雨聲微。疊猶濃蔚。平畦有色輝。薄花紅就密。渦水白生肥。農話殊成趣。村夫見客稀。</text>
<title>晩雨</title>,<text>空翠朝猶濕。霏微晩又增。雨山容欲媚。雨野氣渾蒸。犂㹀衝烟杳。簑翁趁水烝。近簾看燕雀。棲托愧渠能。</text>
<title>季父放榜日志喜</title>,<text>宦薄才高髮已星。終看期望副家庭。名呼殿上無殊色。文播人間爲衆型。屢屈祗應充德器。一身從此許朝廷。終身佩服元符在。廉謹天褒我祖聆。</text>
<title>彜文巹禮日吟示</title>,<text>憐玆稚弱弟。儼已丈夫身。不講立心學。難爲成德人。雅恬持擧止。沈默養精神。用以肥家道。肇原多福臻。</text>
<title>詠懷</title>,<text>兒生能步語。弟長已冠婚。愧此無成業。居然自立門。養難全帝賦。顯莫答親恩。此責終身重。明燈到出暾。</text>
<title>夜吟 二首</title>,<text>多病全然减夜眠。近人燈火欲寒天。踈鍾淡月三更靜。藥裹經凾一榻連。文妄欲回今世降。貧唯能保我家傳。自言有樂堪忘老。且任肥輕笑太玄。其二頗覺伊來見得深。康莊是處不須尋。無方可治昏昏病。有養斯存坦坦心。入夜嚴霜殘菊傲。照人寒月一溪沉。要知眞趣成何境。貯甕醇醪在匣琹。</text>
<title>夜與李汝哲 度亨 次韵。李白過崔八丈水亭。</title>,<text>世末悲無士。山深訪有君。寒花立庭露。孤鶴戛溪雲。詩向談間得。琹須酒後聞。坐看相對笑。萬類各隨群。</text>
<title>偶吟</title>,<text>連夜霜威雨勢催。可憐園列一時摧。一團生意難容息。且有寒梅繼菊開。</text>
<title>叔父自金吾直中送示移菊四絶。敬步其韵。</title>,<text>終朝無事繞池塘。近市賖來酒覺香。萬歲今王登至理。金吾郞對菊花黃。</text>
<title>出郭</title>,<text>小出仍成趣。䟽懷病欲痊。歸雲層堞日。踈樹萬家烟。畦濶風從遠。逕回山在前。思遅詩有料。可意病騾蹇。</text>
<title>𪋞葉菴夜坐</title>,<text>老屋蕭然面面山。容吾四大兩儀間。書因細頤多深造。酒借微醺作好顔。現在光陰今日樂。奔忙世界一身閒。浮名不似安隨分。有幾人能透此關。</text>
<title>人生</title>,<text>人生兩儀間。上壽稱百朞。今日似昨日。百朞不難知。其中超等者。汲汲圖名垂。文章有左馬。節行有由夷。天地亦終盡。磨滅會有時。朝晡飽麤糲。日高睡起遅。</text>
<title>秋日偶成</title>,<text>松間林下閙如烟。醉舞狂歌雜進前。莫笑閉門人寂寞。靜中來往玩先天。</text>
<title>冬夜喜鍛園任丈 希養 見訪</title>,<text>病榻尋詩常懶出。巖扉迎客爲忙開。三更竹態燈光亂。十月梅心雨意催。玩世高人多醉罵。呼吾少友許叨陪。且拋離合明朝事。斯境浮生問幾回。</text>
<title>夜燈偕羣弟次韵。葉平巖采寬兒輩。</title>,<text>人生有限道無竆。老旣徒然死又空。知免秪從臨履得。願言暴棄立聞風。</text>
<title>再疊</title>,<text>立志須從一理竆。小差忘我又墮空。傍人恠我宵無寐。笑道松聲亂北風。</text>
<title>翌朝又疊前韻。奉示任丈。</title>,<text>樂事固難塵世遇。眞襟肯向俗人開。氷霜獨有黃花傲。道義渾忘白髮催。品物淸談須倒盡。論詩末席幾追陪。醒時正被傍觀恠。蘭谷先生訪我迴。</text>
<title>三疊</title>,<text>洞門雲樹離塵遠。溪閣賓筵入夜開。古意自生琹輒近。詩情欲動酒頻催。要聞道義文章話。政好先生丈老陪。且任黃花笑君我。從遊無厭萬千廻。</text>
<title>晩坐又與汝哲拈韵共賦</title>,<text>漠漠竆陰薄薄暉。半溪紅葉倚巖扉。風噓衆籟琹聲壯。雪助初寒酒力微。梅菊欣成經濟業。奕棋嫌動戰爭機。世間獨有詩人債。山裏繁多市上稀。</text>
<title>送汝哲歸安陽</title>,<text>漢陽十月一二月。黌庠設科人狂疾。士不自重道不尊。衒鬻深爲昔人嫉。李生居今心自古。見此嚬眉不肯住。北風弊袍吹拂拂。曉星掛颿高江渡。鴟嶽蒼嵐天半浮。淸溪一道鳴琳鏐。穹林乕豹縱橫夜。亂石烟雲起㓕秋。雜樹蒙茸出老屋。其間李生安棲息。小兒跣脚課詩書。山妻短裙偕耕織。李生奉母盡孝道。晨昏顔色怡怡好。田種菘菁池得魚。入厨奔走盤盂抱。癡蠢紛紛嚙肥肉。嗟哉李生貧無食。打門催租吏咆哮。賣栗賣薪俱不足。風卷屋茅霜雪灑。卧床一氣通沆。欲訪隣朋寫牢騷。足無所穿身無掛。我每見君心作異。滿眉緣何得得意。道是胸中墨萬斗。有如好酒令人醉。一言歲晩期不負。溪南小閣鍾鳴後。酒酣拔釰歌激烈。風搖萬松山雲逗。</text>
<title>冬天 二首</title>,<text>冬天漠漠始欲雪。上磎下磎多黃葉。幽人夜起發商歌。南山風急石缺裂。心懷悄悄不能已。復見孤松巖畔立。其二冬天漠漠雲色深。樹枝轇結崖壑陰。烟低氣朗光自異。赤龍徘徊衆星沈。寒花露消猶的歷。采采無寄徒勞心。</text>
<title>冬夜有客</title>,<text>喜客孤眠夜。添盃欲雪天。風喧萬松裡。書亂一身邊。戚戚知何事。看看盡此年。布衾成暖意。始覺氣攸然。</text>
<title>平居</title>,<text>有客平居知漫郞。問來心許太無當。琹聲妄欲回夷沫。詩格羞言下盛唐。飢食寒衣無涉聽。今人古道謾懷傷。無端庭際繞千步。明月滿山孤鶴翔。</text>
<title>冬月</title>,<text>冬天晝常暗。霽夜月偏明。黃葉乾坤豁。玄冥氣色淸。枯桐千古意。殘篇五更聲。梅鶴山陽室。行歌樂此生。</text>
<title>曉覺又疊明韵</title>,<text>展轉重衾暖。依微半牗明。習忘緣病久。省事覺心淸。罏冷香留馥。林踈雨作聲。披衣繞群睡。吾道畏虗生。</text>
<title>陪季父瞻掃先塋。轉向安山舊居。小弟彜文成冠偕往。</title>,<text>頻仍休祉一門臻。餘慶承先驗積仁。任以君民初出仕。宜其家室儼成人。題橋司馬童遊憶。泣路臯魚孺慕新。昌大自知才力薄。且將遺籍抱終身。</text>
<title>贈鄭生 顯佐</title>,<text>甲第無餘席。山有長懸榻。煕穰自古然。常情不足咄。鄭君喜訪我。十日還爲濶。我時擧問君。君亦不能答。</text>
<title>月夕命小奴吹洞簫</title>,<text>初聲松月動淸輝。簷鐸鏘鳴曲自依。去婦向人悽訴臆。輕師赴賊肅宣威。長空木葉蕭蕭下。凉露溪禽磔磔飛。最喜山樓深掩處。因風撩亂市聲微。</text>
<title>喜景陽丞牟達兼有書。走筆寄示。</title>,<text>香箋良藥伴絲薰。千里孤懷瀉十分。宿葉依俙螢照夜。故情珍重鴈隨雲。茁長有責惟爲國。茅塞多憂郆憶君。明月一輪神不隔。夢中猶得接淸芬。</text>
<title>詠汝哲幽居八景</title>,<text>布被微溫睡意濃。一聲淸磬度遙空。箇中自有惺惺法。辦得吾人大事功。右海菴曉磬耕讀釣樵敢道勞。欲黃昏後更焚膏。吾身點撿欣始得。今日虛生不一遭。右沙峴夕照積雨初收雲破頑。何來圓鏡掛東山。索居也有千年友。人在蓮香柳色間。右鷄岑霽月山谷深深四月寒。半空尖揷玉巑岏。胷中不盡春噓意。和氣長敎護一團。右鷲嶺積雪夜雨溪添綠正肥。遅遅春日滿筐歸。咬根事業無人解。一曲高山起我唏。右龍淵摘蓴露骭弊衣霜雪繁。腰鎌日暮自高原。生生且待淸明氣。莫把斧斤害𥠧屯。右乕谷刈柴博哉功利及生人。水火交成土爲身。職職天心俱可見。四時元氣轉洪匀。右磁村造器三春雨露好栽培。及到圓成殼自開。萬顆莫要收採盡。試留碩大待將來。右墻里拾栗</text>
<title>有海西人因人求詠其所居眼中諸景。逐題走成。</title>,<text>觸石淸溪一道斜。亂山深處有人家。箇中且試經綸志。課得僮奴日灌花。右溪磵醻觥鳴鏃共儕倫。三代遺儀儼有遵。風咏亭邊扶醉路。煕煕都是化中春。右射亭環村山勢翠巑岏。鄰社盃樽日作歡。𤱶畒優閒歌聖德。萬年熢燧報平安。右烽臺賽皷鼕鼕樂太平。黃雲四野屬西成。豊年捴是吾君賜。聞說辛朝祀事明。右社稷壇城外千年有古祠。隣村士女舞倛倛。天無水旱人無疾。咸頌神休肹蠁垂。右城隍祠密邇宮墻幾仞嵬。望中欽敬若親陪。絃歌不絶儒風蔚。肯獨山西出將材。右聖廟</text>
<title>代宗氏正言 碩龜 挽李判尹 獻慶</title>,<text>世無行古士。公是讀書人。識博無涯涘。調高出等倫。文窺韓子奧。詩逼少陵眞。金石垂無止。江山助有神。才猷優黼黻。榮達早簪紳。謇諤匪躬故。廉平有脚春。經筵思贊日。賓席告猷辰。聖主紆深眷。卿班出特掄。端凝眞宰相。忠讜古名臣。素學行將展。丹忱斷有純。陪班纔昨日。仙駕遽今晨。吾黨將安放。高穹莫報仁。存亡關世運。悼惜共臣隣。公昔金郵督。吾時玉樹親。托交如水淡。仰德醉醪醇。敢下陳蕃榻。偏知管仲貧。荒廬聯赤牘。先隧賁蒼珉。金斷叨心許。琹亡慟跡陳。淚憐霑客袖。病失送靈輴。承業令孫在。將期積慶臻。</text>
<title>我有歌</title>,<text>我有薄酒注瓦盆。不羡東隣桂釀薑煎郁烈芳香。我有夏葛冬裘足掩體。不羡他人輕紈煖裘生輝光。我有先人老屋寄在山之阿。不羡長安甲第舘燠臺凉。我有破卷殘帙資蒐獵。不羡他家奇乘秘籙牙籤綠白黃。孟光麁裳親井臼。且不願秀色列侍曲眉淸揚。阿宣啼閧覔梨栗。且不要千金之子白玉郞。日高三竿睡東牎。何人紫陌待漏忙。終歲閉門無一事。何人怨牛恩李睢盱塲。爇松破暗撿書覔句。不必長檠膩燭珠翠輝。蓬頭小僮足代勞。不必使令滿前一呼千諾聲長。詩伴酒朋欣開襟。不必軒騶呵辟簪珮逢迎滿華堂。寒時曝簷日自在。綿袴着之無弊傷。飢時飽藜莧。康衢皷腹時際陶唐。渴時酌石泉。人間也有瓊液金漿。弊鞋短屐行逶迤。不須輕車迅駛駿駒超驤。好把枯桐尋古意。且洗盡鄭音伶曲令人荒。破管三寸聊且持。不務媚悅時人藻采絢爛波瀾汪洋。旣順我存寧我沒。我有之歌百歲矢勿忘。君不見市朝萬事今異昨。長無改山中石白松蒼。</text>
<title>別沈進士 魯崇 陪親煕川任所</title>,<text>昕庭同作抱經儒。大雨聯鑣當酒壚。尙有拙詩留在口。一言平昔字相呼。一腔奇氣菀多年。夢裡蹁躚魯岱顚。天借子長遊覽富。居然文骨換眞仙。此友嘗夢登泰山。自號夢山居士云。同時恨不二蘓生。嘻罵文章矢口成。萬軸誰能拈警句。其鳴全部正宗聲。坡山書尺踵三時。尙賦連宵陟岵詩。况是棘棲千里路。扶將敢不職恭爲。此友尊親。時在坡州鄕庄。朝天門逈雪侵腰。裘力微溫馬勢驕。可敢二虫能作笑。故人遐擧日飄飄。箕子田平溝洫開。檀君山外路縈回。發揮正籍超今士。日日關西人往來。朝鮮小國一天東。環海方看掌子同。道是玆行堪騁矚。煕川西出地之竆。梅堂酒熟瀉鵝黃。珠翠塲中膩燭光。省侍晨昏猶有暇。整容長對讀書床。</text>
<title>冬夜讀書</title>,<text>不見古人面。惟見古人書。古人亦何意。愛我此勤歟。我行有差誤。古人敎諄如。我知有黯昧。開釋亦無餘。古書一何多。歲月一何忙。少年不努力。老大空悲傷。此心豈有異。今古兩煌煌。在我本自足。不用求他方。</text>
<title>喜汝哲夜至</title>,<text>勝友淸言好。良宵霽月佳。浮生難此樂。古道且相偕。飮啄安身拙。行藏任俗駭。經寒愛殘菊。中酒小牎排。</text>
<title>再疊</title>,<text>檠短群書亂。盃長一士佳。知心已矣少。携手與之偕。話久月橫墜。吟高山震駭。得閒隨分樂。事到莫安排。</text>
<title>三疊</title>,<text>菊醪醇有趣。松茗淡逾佳。政好新詩就。仍欣我客偕。書將千古遇。言輒衆人駭。物理多推驗。閒愁盡遣排。</text>
<title>四疊</title>,<text>踈才甘世棄。淸話喜賓佳。巖色丹靑就。書籤綠白偕。有心唯子許。無眼不吾駭。遇酒卽成句。悠悠捴却排。</text>
<title>五疊</title>,<text>門掩人無接。尊開作有佳。眞襟元不隔。淸事幾相偕。裘暖輕霜侮。琴淸睡鶴駭。閒中有忙意。梅菊滿階排。</text>
<title>六疊 屬汝哲</title>,<text>凉凉才違售。軒軒氣菀佳。莫嫌今世棄。長與古人偕。擔笈妻嗤罵。督租奴竄駭。與言多警我。胸裡富鋪排。</text>
<title>七疊 自詠</title>,<text>棲心甘淡泊。居境得淸佳。需世豈吾敢。出門無與偕。澆煩酒魔近。攻苦谷神駭。較挈幇閒事。伊來覺盡排。</text>
<title>八疊 屬彜冕，彜文兩弟。</title>,<text>可憐吾兩弟。眉宇捴淸佳。事貴持心久。遊思勝己偕。家風恐墜失。幼志棄超駭。期望他年大。芝蘭儼作排。</text>
<title>二十三日夜大雪</title>,<text>一雲昏黑釀成之。飛下相隨莫肯遅。半壁梅形無處辨。四山松色別般奇。此身訝到光明界。來歲徵躋大有時。賴有原生金石響。草衣無怕冷侵肌。</text>
<title>冬暖</title>,<text>仲冬天氣暖。陰雨來雱雱。同雲蔽九天。星月不見光。氷開泉暗泄。霧漲山深藏。有懷脩古人。感時空彷徨。</text>
<title>舊遊</title>,<text>東華雲物樂無竆。况是輕輕二月風。朱舘院深淹麗日。綠池堤漲漾晴空。雨花留客都門北。烟樹懷人洞府中。見說向郊新草色。歌禽舞蝶日成叢。</text>
<title>四月十四夜</title>,<text>山閣淸無寐。幽人見月心。虛明終不着。呈露屛相侵。傍榻琹書整。窺園艸木深。攬衣闚萬井。團影許白臨。</text>
<title>有所思</title>,<text>行人策馬不淹留。山自含嚬水自愁。有限三生無限事。離長見短恨悠悠。</text>
<title>盆植月桂。纔綻一朶。夜雨其漂。</title>,<text>山庭桂華一朶芳。萼不中雨不能長。零落在泥猶有光。羞學剪餙持矜莊。枝葉因風自簸揚。昔之所見那可忘。謾有纖服與鮮粧。遞代陽和知易傷。移時護惜亦多方。種盆滋水漸軒昂。人生作意歎靡常。何不珍重置中廂。欄頭徙倚心翔翔。復長蓬蒿滿地荒。高秋八月飛嚴霜。此花月朔生馨香。不見百草死路傍。</text>
<title>雨坐</title>,<text>今日初來雨。蕭騷驟不遅。夜聽還動地。炎氣較多時。簷電經牎辨。庭流近枕疑。鳴蛙無暫歇。知是爲公私。</text>
<title>夏晝溪閣</title>,<text>朱炎散淸襟。白日嗜高楹。去烟宇外已。和鳥陰中停。晴暉動壁姿。微風引林聽。頫感泉水淡。仰愛遠雲平。脩谷靜蔚蔚。細縈我性靈。豈云純素貴。庶忘逝者征。</text>
<title>遣意</title>,<text>山居任爛熳。吾病斷經過。赤日林中少。靑雲水處多。塲閒支遁馬。渦放右軍鵞。往昔消虗枉。長風意若何。</text>
<title>雨晴喜南叔淵 秉寬 至。得凉字。</title>,<text>愛爾詩書趣。牽吾好意長。入門山氣帶。開席午風光。藥餌遺朝櫛。園林貯夏凉。高歌謝拘束。把酒欲茫茫。</text>
<title>夢遭</title>,<text>本有邱中興。俗內事多違。寤懷空霄間。沉淫躡虗輝。飄颻命電軑。肅穆陳霓旂。鶴程排瑤藪。鸞導散瓊畿。甘液漱紫巖。奇葩富玄扉。披霧儼蘭幘。度烟翔華衣。冲然媾眞魂。儵爾返昧機。滯形固蹔超。幽逕更何依。周通服靈戒。散漫愜遐希。霞思積洞壑。烟想紆芳菲。迴頭問海甸。吾將解塵。</text>
<title>午吟 二首</title>,<text>林雨留沾灑。山雲狀疊連。一園關物態。高枕送流年。晝寂鶯全滑。風多蝶共牽。秪應詩有境。愧被昔人傳。其二洞深山氣出。樓迥鳥情安。壁磵淺淺 九歌作平 合。林崖窅窅寒。索居書帙繞。屢空酒盃乾。天末浮雲去。心懷誰向寬。</text>
<title>南楹</title>,<text>亭午聞一蟬。凝閼未成響。搖搖胸細柯。似欲求朋黨。我實感物致。懷我園中賞。物物各自換。我與任穹壤。種檜亦近堂。葛蒙不得長。葛蒙不足惜。頹崖爾所仗。續書期古初。此志徒慨慷。夷惠矜淸貞。有是宅心廣。山林當南楹。聊爲夕偃仰。微風皷薄帷。冉冉初月朗。</text>
<title>夜</title>,<text>三分炎暑七分秋。明現天河感易愁。虫動樹多淸徹底。不關詩思倚空樓。</text>
<title>憶梅</title>,<text>江水東流去。行子幾時還。羣鴻唳層霄。孤樹冠秋山。凉夜脩難曉。銀漢指戶間。浮雲掩望舒。奄忽不可攀。回飈自遠來。霜露交已寒。百草倐無芳。蟋蟀鳴悲歎。愁至彈素琹。彈竟慘人顔。豈無金尊酒。憶梅心不閒。</text>
<title>惜秋謝寄南叔淵</title>,<text>楚客逢秋意若何。西樓無夢掩烟蘿。長風生壑翠崖凈。明月滿天黃葉多。寂寂寒蕪虫語亂。依依斜漢鴈羣過。年來年去共誰惜。手把霜英空自哦。</text>
<title>秋思</title>,<text>感時先宋玉。抵老可楊䧺。白雪知誰和。玄經未易竆。騷人流亞在。儒術異中同。卧病聞秋葉。含凄憶二公。</text>
<title>思婦篇</title>,<text>美人春粧姣。愛花登山坡。纖手弄柔枝。花開耀朝霞。顔色何豊豔。顧眄神氣和。獨立湛自持。被服紈與羅。皓褏揚惠風。綠鬂暎輕波。見者誰不喜。金璧未云多。女心不慕財。義氣相矜誇。結髮懷盟誓。死生不相遐。女子情不變。丈夫心易佗。君去不復返。冉冉十年過。恩愛未成雙。憂思以嘆嗟。容華爲君改。年光逝奈何。宵起潛彷徨。哀淚正滂沱。</text>
<title>無花嘆 丙辰</title>,<text>臘盡春來生意。其蚤花作萼。忽月正上旬大寒。氷一夜堅腹。花皆凍枯。仍今歲無花。傷時行失節。不見豔姿。指東玉衡欲陽復。忽變凝沍透厚陸。暮春紅紫無半點。萬種花樹失顔色。皇天運行異常度。故老嘆息非曾覿。傳聞大木多凍裂。况爾脆質須煦曝。競將胚胎勢莫禁。頗嚴驅勒威誰敵。待時祗應售光華。中途豈意罹憂阨。山舘獨酌誰共語。衆林如掃不堪摘。近知探勝讓年少。但恐無折寄遠客。</text>
<title>朝華唱</title>,<text>褱君子也。我行其野。踽踽睘睘。物色多新。人生易老。願言同志。情見于辭。陟彼丹樓。以頫淸水。淸水淪淪。烏鳥羣起。朱英被阪。綠蕪盈疇。汎彼栢舟。亦汎其流。有美一人。可與唔言。情重泰山。事亂秋雲。詹望不見。我思如何。長嘯出氣。淚下滂沱。山何疊疊。水何重重。金罍雖御。懷結于中。天地悠久。白日易藏。憂思綿綿。不可弭忘。</text>
<title>朝日篇</title>,<text>朝日出平林。浮雲掩其光。回風西北起。逝水東南行。采綠不盈把。彳亍路彷徨。兎絲亦附枝。但恐不相當。昔若距跫倚。今爲參與商。良辰不再至。山川奄阻長。人命豈長久。慷慨有餘傷。</text>
<title>太行篇</title>,<text>駕言上太行。回首見京師。四野何茫茫。河水自逶迤。脩路出天表。遠望使我悲。昔小好潔服。長釰何陸離。擬殺幽州盜。程李相追隨。扶蘓振淸謳。漳水多奇姿。不惜黃金盡。但傷知者希。心懷諒如此。徊翔以嗟咨。</text>
<title>無題</title>,<text>來似浮雲去似波。不知緣業本無多。可憐猶結三生夢。消得人間此別何。</text>
<title>惜別 二首</title>,<text>須臾離別碧桃開。萼綠家中笑語陪。看取瀛壺凡幾換。人間不道穆姬來。其二如今雲海劇茫茫。路闢瑤華引阮郞。弱水成橋明月滿。相邀星珮日翺翔。</text>
<title>古意</title>,<text>長風自遠起。草木自振搖。孤鳥思群侶。哀鳴在林條。與君歡執手。皓首相爲要。歲月忽道晩。榮名竟無聊。所思終不見。道路迥且遼。朝采三秀榮。夕聞猿狖號。人老不足惜。精氣隨以消。不如飮斗酒。康娛日逍遙。</text>
<title>寄情</title>,<text>南園芳艸碧無端。鏡裡華顔異昔看。高樹有花山寂寂。暮雲無雨水漫漫。錦書珍重輸征鴈。瑤瑟凄凉惹別鸞。懷抱何由話宋玉。蕭條千里隔江關。</text>
<title>次韵王父新造木如意詩</title>,<text>看渠無事不如意。庸驗吾身行與休。律己端嚴須直立。向人謙抑却垂頭。原韵如意新成如我意。終朝把弄不能休。不如意事堪頭白。如意如何也白頭。</text>
<title>次王父集唐詩韵。送吳戚丈 著 歸西原。</title>,<text>豸角峨峨戴白頭。久欽貞介冠朋流。今行大副言官責。一路民情徹玉樓。原韵西原驛路掛城頭。紅樹靑山水急流。何處相思不相見。夜深無伴倚空樓。</text>
<title>漢京詞 百六首</title>,<text>四達交街接白門。懸鍾閣下漸雲屯。重樓日午垂簾子。梨峴南頭閙一番。宣仁門闢上林東。北驥瀛駒捴是龍。射中材官肩賜錦。聖人時泰不忘戎。名山萬丈鎭東方。三角終南勢兩當。秋菊春花好時節。太平同樂奏歌長。紫領藍緣玉色衣。皁羅巾子汗香微。內營歌舞侵昏罷。男子騎乘度柳歸。鐵距花冠不愛錢。買鷄多向廣通川。非耽文彩非耽響。賭闘隣坊勝十全。殷袍犀帶白馴𩣭。二七郞君顴頰豊。望着新家迎接出。成行前導燭紗籠。奠鴈三朝見舅姑。童鬟排立六雙姝。歸來幣婢重頭戴。禮賜盈箱捴品殊。先寢春秋展聖情。萬人傾出國都城。欣言今歲添新賞。十里更休校兩營。校音作角東營健校好身手。鈴索搖掀將令承。趁得迎賓今日午。知名選妓領來能。針包垂過縞襦邊。膩髮深烏板㨾編。日晏歸來筐子裡。嫰馨新菜節魚鮮。槿花軒舘柏屛圓。刀疈紅苽蠟燭燃。弄罷大絃平界面。絶知淸越勝三絃。不遠相看若爲心。眼中猶是萬重深。此身只願如松鶻。沒計歌呼沒計琹。笙管十三韵本淸。西洋琹製鐵絲橫。近來解按靑邱曲。梅月嬌歌許和生。降瑞鷄林今幾春。五方方色處容神。今逢雲日中天世。萬歲千年捧聖人。將事方邱日上辛。輦前坊老賜詢親。聖人德澤如春遍。貢物長腰內庫銀。東城八里洞門賖。千樹紅桃恰放花。冷嫰靑蒲新漉酒。絶須尋入柳邊家。一夜東風匝地來。桃花萌動杏花開。近家分日供山饌。砂赤湯兒鏡面盃。馬嚙金銜導畫旂。水芹田畔暝塵飛。鵞靑狹袖橫弓箭。擁護元戎演武歸。知申先到六司至。傳鑰金門辨色初。繫馬莫前紅馬木。芭蕉扇掩四人車。都門十里路南東。嫰草平原日煖烘。十二龍媒調御熟。靑衣太圉氣全䧺。文武呼名臨殿看。御花揉揷幞頭冠。繡韉聯絡齊鳴樂。紫袖花郞雉尾竿。紅褥肩轎白鼻騧。擺風羅兀淡玄紗。品高喝得街人避。期滿休旬入內家。橫舟聯接跨長江。濶展琉璃五色𣄢。大駕已離龍鳳殿。黃衫吹角皷三樅。八吐丹蓂時首夏。佛生三日供西天。家家買火懸高竹。內撲鰲山直百錢。川邊年少共分曹。盡日通衢意氣豪。柏宲䯻尖衣穩稱。一生惟較打毬高。上元淸夜月盈規。騎省無禁御勅持。預卜今年無脚𧏮。長橋十二不曾遺。瀛海黃柑薦廟禋。紅包先送內家親。平明聆敎承宣出。太學生員賜與均。肄樂梨園二六辰。今朝別喚女伶人。垂楊墻角人如霧。捴是花房簿籍身。紙板長裁花㨾翻。深圍屛幕沒朝昏。賭來多局成高手。擲盡千金無一言。新移京㨾理雲鬟。選上今年自北關。願學魚鱗延六譜。敎師門下按靈山。素布頭綠錦衫。平明多自鷺梁南。神通巫語添珠淚。寃業三生若舊諳。灣上軍官着白羊。邊書四日入靑陽。內藏圖籍千純錦。今使皇恩特出常。猩血弓衣罽束腰。內營新選捴䧺驍。駕中自是陪從密。一色毛分五馬調。半靑單染熟編麻。紫表羊皮臉恰遮。傳語問安新舊歲。東家婢子入西家。跨馬雲屯抱刺書。本兵朱棨退朝初。無緣敢望垂憐察。只願來前一起居。門門壁壁畫神靈。新歲無憂閤內寧。會待元宵除百阨。納錢芻束學人形。春色東華劇可憐。雨晴時節百花天。月中梧竹風中柳。池館尋常沸管絃。獜坪舊宅入天雲。花裡紅欄鑑水紋。不復金輿來御幸。遊春客子日成群。夫妻少小轉離鄕。學得歌彈訴怨傷。遍索無多錢與米。只瀛街路日如墻。滿洲驢子勢驕橫。兩耳猶驚朔氣生。活活淸溪晨洗出。綠楊春放高聲。六橋楊柳弄輕柔。氷解東風水政流。靑鴨素鵞分作陣。翻翻格格對沉浮。城北城東業賣花。秪應相續四時開。誰人不惜金錢取。送着朱欄將相家。南蠻麵子欝陵桃。査肉蓮根共密熬。自有琹歌藏後院。人來當下作遊遨。石榴花下調斑鳩。黛柱丹簷好放收。忽地庭心爭蹴跼。雙雙飛上粉墻頭。除夕天家砲似雷。問安班引九門開。金貂次第還歸晩。騎馬盈門歲謁來。廟宮西面禁門當。御氣連通左右墻。輦路中間紅一線。參差樓院綠楊行。五更三點四門開。馬載車輸一簇來。無數魚塩無數菜。紛紛買趁已前回。流霞滿酌匝歌聲。春雨旗亭晩未晴。驀地眉波爲阿那。衆中輸欵不分明。疊作鰲山刻作仙。野筵鋪設素娥延。夕陽簫皷餘聲逗。鐵拐眞人醉舞顚。重五三元重一年。天家是日百祥延。千門萬柱詞臣筆。雪畫烏欄雪色牋。君王秘殿入淸齋。節享先陵香祝齎。典祀獻官齊上馬。朝房前路列東西。棗栗油蒸糯米香。飼烏風俗說荒唐。今年五糓皆豊熟。不缺全圓月艶黃。奴家頗解衲衣縫。夫壻相趍卯酉公。閤內和諧家具足。梔欌朱架當簾櫳。昔時顔色勝如花。行閣頭邊接待多。老向鍾樓携伴侶。色絲鉛粉寄生涯。紙粘交竹放當風。高妬鳶飛入碧空。八面圓機黃白縷。六橋氷畔結人叢。百果俱存色品奇。能爲久蓄澤如滋。宮房自有新排饌。多把金錢索不時。日中橋柱掛丹靑。累幅長絹可幛屛。㝡有近來高院手。多耽俗畫妙如生。光化三門鎖碧松。故宮餘礎艸䒠茸。朝朝暮暮群飛鷺。猶似仙班捧六龍。城南池水碧玻瓈。無數蓮花放一齊。淸曉聯車卿相至。風簾六月露凄凄。火流天凈露華多。重九中元次第過。一隊旌旗烟柳裡。聖人東耤監收禾。揲文衫窄麝香囊。隱揷珊瑚綠䯻方。明日殿門呈玉牒。內中四拝唱聲長。隊隊相將暎翠鬟。三淸溪水碧潺潺。舊裁全疋知多少。澡濯須期雪一般。鍮環索子細條窓。羅祫知寒點玉缸。金畫梅花團㓒扇。半遮羞面按新腔。梅花閤子紙重糊。揭着翎毛七七圖。除却紗牎掩氊褥。外間寒氣也全無。善調臙粉理鬖髿。日入迎郞富貴家。花繡重茵紅蠟燭。芙蓉香裡度年華。巾袍儒士集春塘。玉輅晨從孔子堂。圻視封名親御手。帳開催喚壯元郞。帶釰多時侍殿欄。東城深處引同官。茜紅衣掛松枝上。武藝爭䧺十八般。四人相對戱塲開。牙骰分持共八枚。獨向坐中誇牌格。一錢賭取十錢來。皇勅東來伴使迎。朔吹連日撼威獰。家家屛幛前期設。滿熱爐香護女靈。五江風靜水如紗。船載笙歌帶晩霞。城裡達官亭子好。柳烟深處露簷牙。元朝冬至賀天邦。十月年年渡鴨江。淸曉百官沙峴出。陪來咨表列雙雙。銀燈點盡夜脩深。紅箔霜侵冷不禁。多受金錢閒不得。方圓枕子繡雙禽。喜氣家門慶産兒。周年骨相漸淸奇。各房是日呈金貨。謀得長長壽命絲。紙燈掛柳出簷端。百甕新醅滿意闌。試向坐中逢着處。不通名姓問平安。新舊朱門選別房。油窓畫壁各相當。只爭雙陸輸嬴局。排馬靑紅列八行。氷玉容顔本絶淸。靑樓曾是上頭迎。華筵琹篴無端逐。先唱春眠第一聲。靈艸神根法製良。每經銅峴已知香。上頭詑與希材蓄。南士新來好異方。京江南米萬艘來。戶部尙書點檢回。梔子石榴冬柏樹。種盆分入好樓㙜。親識蓮池餞去程。少年白晳已專城。亭亭翠傘舟橋外。細牌先呈勸馬聲。端陽女伴服明鮮。砂點菖蒲當寶鈿。啓向姑孃相暫出。綠槐橫榦稱秋千。橫空銀漢轉分明。苑樹驚寒摵摵鳴。白首郞簪今十歲。夢中雲水不勝情。牛毛圓粒合粧𩮀。野繭綿衣過半中。大小通橋三十武。自將鞭勒試新𩣭。圍項北貂戰雪寒。天街人散月光殘。踈踈密密無端事。弱水前頭不起瀾。金錢少費萬千繦。買得娘家壽進坊。劣劣布衫山繞霧。如今羞過舊遊塲。雜貨東西十二廛。珠璣聯絡帶絛懸。讙囂不管團毛席。譯誦方言演義編。夫家今日慶生辰。圓榼塗朱節饌珍。問與閤中均得賜。盃盤領畧屬新人。山向京師寶帳開。八門城堞自紆回。饒知面面供奇賞。春到爭誇歷踏來。三旬人坐雨鈴聲。大峴東頭水已生。偸得今朝晴半晌。相携觀漲上南城。奇花點綴碧琅玕。彩紙懸門許易看。敎作一盤頭上鎭。千枝萬葉坐文鸞。月眉雲髩厭調匀。不復門前訪有人。縱老嬌喉猶宛轉。一塲歌曲後堂春。臺閣新登盛壯年。領來召旨入朝天。朱衣喝導高傳響。直達深深御寢邊。曲曲欄干綠箔垂。燕都器董放來宜。須知几格添淸絶。繡袋新琹着雪絲。韓山苧縷細於毫。玳瑁粧成鐵柄刀。珍重今宵經過事。西州新選擅名高。園池嘉樹綠陰凉。芍藥薔薇次第香。揀取湖南新竹箑。離宮錠子結來長。樓閣繁華冠城裡。後園粧點野人居。蕭然竹樹茅亭子。簾靜圍棋日永初。池光淸淺廟宮傍。滿種芙蕖四面方。花嶼海桃新結子。中官領着献君王。廛市立春題帖子。百千樓柱捴無虛。較來筆妙知誰勝。須學姸遒白下書。上林千樹雪渾花。竆獵看看盡歲華。方紙裁來安御寶。炭柴分賜近臣家。洞天微靄隱輕雷。連續千花結作胎。試着輕輕薄綿襖。相逢多是約雲臺。推談年命妙通神。簾子深垂絶市塵。士女金錢不知數。眼中人是畫中人。淸明寒食暖和天。百鳥東風苑樹圓。禁直騎郞親領撿。內家楡火出靑烟。家能染色表丁寧。壁黛多摸手掌形。除却單裙花褥外。天家新使上衣靑。神聖當陽百慶來。火明軒馬待門開。捴隨上相鳴環佩。千歲三呼動地雷。雙立除塵十步前。萬人齊坐路如天。恩除許領師垣重。更有戎驅錦帶纏。五里城南五里東。丹靑映樹壽亭宮。靈風半夜搖旗脚。笳皷初筵聖藻䧺。窄窄輕衫曳曳裙。遠山嚬黛鎖愁雲。那將百歲京華樂。不博傳歌對舞群。</text>
<title>城南夜飮聯句 幷序</title>,<text>曰呼爾汝結昆季。意氣相許。金石爲符。山海爲盟。爲之友可乎。曰然。曰把臂入林。浮白嚙肉。枕藉而喧㕦。爲之友可乎。曰然。曰一往而一來。無旬日之不相見。間之以赤蹄。其情戀戀而不能置。其語妮妮而不能休。爲之友可乎。曰然。曰之數者之於友之義盡之矣乎。曰不然。曰友者所以同其道也。農與農耦而畊于野。攻金石土木之工。莫不同師而學。同仇而出。繁華公族。結車駟移尊俎。選勝而會。奢麗競高。山林長往之士。徯我良朋。携手同歸。是皆有所合而然也。嗚呼。淸儉以飭其躬。恬愼以治其心。讀書潔行。守正不阿。不要名譽。不事爭奪。此吾先輩所甞謹持之而以遺我後人者。高官美爵逼於外。利祿危穽誘於中。精明純粹之本裘。傾軋媚容之風熾。至若竆居屛處。居易安命。超然獨出群囂衆爭之地。則其貲無以自食。位無以稱才宜也。詩曰不忮不求。何用不臧。傳曰君子黃中通理。正位居體。皆盡於己之謂也。吾儕若爾人。以壬子暮春之日。會于南麓幽居。爭帿戰棋。至晩而罷。止而宿者三人。並余爲四人。回燈更酌。遂爲聯句。得五七言古今軆詩各一。詩語之旨。固外於四人者之所同也。篇旣成覽之。吾儕其能友矣。旣友矣。又曷其不求其道。道曰淸儉以飭其躬。恬愼以治其心。讀書潔行。守正不阿。不要名譽。不事爭奪。惟先哲人寔能。是卛是循。以之爲國。將盡其忠貞。以之爲家。將盡其勤約。以之爲友。將淡而眞䟽而孚久而愈不厭也。嗚乎。死生榮辱之事亦大矣。而日以變移。惟道也者。人之大本。與天地同其久。其保之失之。亦在我而已。嗚呼。凡與是會者。其尙一乃心哉。如斯言有渝。詩卷在此。七言見失石學隱士亢。花妬女兒姣。聖倫。 賣才沽名譽。謀身志溫飽。頤叔。 露出襟懷曠。擔却世事膠。明叔。 可笑趍名輩。寧使醉夢攪。𥠧圭。 世皆較鳧鶴。交宜擇蘭鮑。倫。 良朋共綠樽。幽築覆白茆。頤。 捧硯恭小宣。拾矢忙阿獠。明。 美肉已解丁。佳醞初醺卯。圭。 柳弱偃風易。松踈凌雲梢。倫。 萬物涵育意。一理造化巧。頤。 磁針隨吸引。爐藥調灸炒。明。 淡淡可恒久。營營何獪狡。圭。 殘樽照燈火。危欄橫畢昴。倫。 紛囂笑蝸角。短唱留鴻爪。頤。 車笠莫相忘。草根甘可齩。明。 縱有萬利嘴。歲晩矢不撓。圭。</text>
<title>春怨</title>,<text>靑虬駕輗東方廻。玉妃暗魂來相催。豔楊嚲絲鳩語晴。輕皺霧縠銀塘開。猩紅舞袖香氳氤。紗牎亂蝶心暗嗔。桂床金鋪何處深。迴風長伴郭舍人。</text>
<title>阮步兵籍咏懷</title>,<text>靑春受代謝。白日昭回光。榮葩翳崇岑。被服正高翔。嘉辰在今朝。飄颻未爲央。所思望不見。垂淚含故常。人命忽已微。流運何芒芒。一氣趍捐消。酸辛悼我膓。願登三危山。高度視八荒。</text>
<title>陳思王植贈友</title>,<text>孤雲寄天路。因風自飄揚。我思不可理。顧坐情內傷。婉彼二三子。宴此高臺傍。柔葉辭衆木。秋氣凄已凉。玉樽映美醴。中厨宰肥羊。秦箏何要妙。齊瑟淸且長。辭華麗繁星。誰不卬徽光。聖都紛來萃。譬如洼駒驤。知命且爲樂。白日光已藏。貴賤誠足輕。久要義不忘。</text>
<title>班婕妤咏扇</title>,<text>繭絲皎如雪。辛苦機中織。裁成繡複帳。璀璨有光色。施在君寢御。寒宵生煖燠。只憂炎節換。天上朱陽赫。棄置不復親。歡愛相爲隔。</text>
<title>失題 似是咏梅。未能爲的。</title>,<text>相隨葆生趣。自在制層陰。愛榦柔難屈。憐香淡不深。勾吾特異態。贈子表微心。畢竟論成就。貞孤鎭衆林。</text>
<title>代人作 似是尹判書塾挽</title>,<text>平生爲國淚雙揮。美謚丹㫌稱懿徽。自有其由明主結。應無不惜我公歸。風霜保得亭亭節。星日爭來皎皎輝。隱卒恩綸言不罄。聖人深意本精微。</text>
<title>金士精歌</title>,<text>風曰蒹葭蒼蒼。白露爲霜。意之婉也。雅曰維仲山甫。剛亦不吐。柔亦不茹。意之顯也。詩豈有外於斯二者。然而其質而可喜者。自漢以下盖無之。不佞久有歎於是。非金士精不足以語此。天下踈明金士精。古書充弸拔其英。以悟以迎以至成。有萬縱橫歸我平。猶不自盈意甚宏。轇繞牽榮視而瞠。栗栗鋒鋒亦有聲。姜姓天名但坐驚。</text>
<title>敬次王父韵</title>,<text>竹戶還爲好客開。相逢携手共持盃。雨餘風物尤奇絶。檻外南山積翠來。</text>
<title>再疊</title>,<text>細雨濛濛久未開。南山翠色倒深盃。此間不可無詩句。况有佳朋自遠來。</text>
<title>三疊</title>,<text>佳客招邀戶始開。逢迎一笑勸深盃。稅輿堦下花翁至。繫馬門前李丈來。</text>
