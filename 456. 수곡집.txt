<title>次韓弘仲 配道 韻</title>,<text>死之不返彼流川。春入丘原草自芊。暗數愆殃多往日。偏傷辛苦萃中年。身如枯木無新葉。心類寒灰斷宿烟。已謝此生人世樂。閉門但誦蓼莪篇。</text>
<title>敬次叔父韻。呈羅外兄 良佐 謫榻。</title>,<text>不密工夫亦不疎。一朝慷慨犯三居。庭中今日無公議。柱下千秋有特書。試看人心窮厄後。比如山木雪霜餘。最憐孝子關山外。夜夜馳神夢倚閭。</text>
<title>丁卯至日。次趙內兄汝壽 命仁 寄示韻。</title>,<text>行惟艱也匪知艱。舜跖之分一髮間。天道卽今來七日。人心正合閉三關。是非交戰神常擾。榮辱相忘體自閑。敢向俗儒陳此語。愛君腔子若氷寒。</text>
<title>哭朴士元 泰輔</title>,<text>今人皆慟士元死。不識士元罪萬死。若使士元知惡死。至尊何事見人死。</text>
<title>某年秋。見卜相望。有感。</title>,<text>秋水連天遠。孤舟腹半沉。篙師眇且老。危坐誦觀音。</text>
<title>夜行 鐵原道中</title>,<text>思歸久客日。何憚歷千峰。征馬驚新月。僕夫指遠烽。北溟風颯颯。南極鴈嗈嗈。却念無吾宅。將焉托此蹤。</text>
<title>寄弘仲</title>,<text>我本性懦頑。柴扃每鍵閉。行止又疎狂。親黨亦奴睨。惟彼漢東里。有士極愷悌。姓韓字弘仲。寔我季妹壻。其貌晳而頎。其心瑩又慧。斯人不我棄。謂我無芥蔕。爾疎有時密。爾狂實難逮。遂相許莫逆。愛踰親兄弟。慟矣昨年春。我妹忍夭逝。我哀仲無嗣。仲悲我如杕。眷顧閱歲年。情誼日加契。七日不見仲。我心如未霽。五日一見仲。我心如椎蔽。顧仲質淸羸。常靳下庭砌。幸我脚健壯。躩步時或蹶。盖雖甚闕然。一旬必一詣。今春節候錯。人多患鼽嚔。我亦得斯恙。旬餘廢盥帨。委床思我仲。我懷倍泄泄。昨日病少間。出門奮短袂。中途遇雨返。夜寐何能囈。今朝日雖杲。谷路泥於醴。家貧乏欵段。屣弊亦無橇。又有喪家憂。窮抵西隣憇。東西與南北。四至皆爲贅。一年六移棲。身世正堪涕。哀此孑然軀。何少曲肱邸。每當僦屋日。羨佛寧欲剃。身心已膠擾。相逢益沒計。遂寄三百字。聊以寬仲徯。</text>
<title>敬次叔父寄示韻 幷引</title>,<text>孔子嘗爲委吏乘田曰。會計當而已。牛羊長而已矣。朱子釋其義曰。以大聖爲賤官。而不以爲辱。盖賤官。自孔子大聖。已不能免。况在後賢乎。且其宰中都也。顔氏之歿已過二紀。而孔子之年已五十加一。則此非爲養也。其只爲貧而仕也。益不較著乎。爲貧而仕。則位常卑。位卑則何能行己志乎。朱子所謂辱。亦志不行之謂也。而何知其不以爲辱耶。若深翫乎其而已字。則可見其有不獲乎上之歎。而未嘗以爲辱矣。何能行己志乎。范文正凡有所爲。必盡其方曰。爲之自我者。當如是。其成與否。雖聖賢不能必。范公盖亦深有得乎古聖遺旨也。盖不遇於世。而其推正委命。不如是。則徒勞於心。而無益於事。絶世則已。不然。何能一日安於位也。當官多事。膠膠擾擾。是亦古人之所嘗憂者。然事雖多。必有其理。物雖萬。自有其則。事物之來循理任。則以應之。如操䂓矩而畫圓方。則雖日接百事。有何勞神明之患。而又何膠膠擾擾之足慮乎。前後下書。每有官務嬰懷。酬應勞神。而未卽解歸。有愧栗里之敎。故輒忘僭猥。敢引古仰復。而遣辭有似箴規。自不覺悚惶踧蹜耳。盖觀人性有常携。所以具茨七聖迷。若忽省三而主一。莫嘆向北又追西。道如宜小寧容大。理或在高豈可低。單父掣書心縱苦。仲尼委吏亦棲棲。省三。只取守約之義。又 幷引小子不幸。生五歲而孤。年十二。先妣命曰。汝今旣長。其隨兄拜墓。因又垂涕而曰。今汝始謁墓。哭而拜可也。當時小子。始見宿草。但有怵惕。實無痛迫之思。慘怛之哀。豈所謂遺腹上壠。以禮哭而心無歸者是與。嗚呼小子。不幸少孤。吾先君令儀德容。旣無一思念。而展墓之日。悲心亦微。則吾先君雅言疏節。又將何記憶。而長大之後。能述其事乎。且先兄服斬。卽小子謁墓之齡。則雖無小子不省父顔之慟。平昔志行之無記。恨何殊於小子乎。尙幸先妣朝夕修誨。必稱君子。惟時小子縱不聰聽。先兄實泣而志之矣。今又不幸。先兄已亡。顯揚之責。更無其人。而喪威以來。神思益憒。一二聞知者。日遠日忘。則吾先君盛德至性。竟將泯沒而無傳矣。在小子豈非大可痛心者乎。小子祭先兄之文曰。先墓銘事。所恃者叔父耳。又曰。含哀苟活。爲斯而已。噫。此豈但懼死者茹恨。故爲慰侑之語也。實欲徵狀於家耄。用爲幽堂之不朽。而至今四載。含辭未吐者。俟叔父丐閑邑。攻文字之日耳。倘來劇地。牒訴雖繁。春回鈴齋。簿書猶簡。吟哦有時。則論譔無暇乎。因竊惟叔父之於先君。差二歲而少長。幼而同案。長而連業。俎豆之戲。屋漏之事。追惟必多。而因念先君純行。不幸早世。雖乏功烈可勒于鼎彝。豈無德善傳示於子孫者乎。記曰。有善不知。不明也。知而不傳。不仁也。古人又以沒而無聞。謂朋友之咎。况如昆弟之間乎。然則不傳與無聞。豈獨少孤者之責與。常痛先妣每憂繫牲無石。先兄輒以從容設施仰對。而先兄又喜讀歐公瀧岡誌。每讀至自先公之亡二十年。始得祿而養。又十有二年。始封贈其親。先兄未嘗不三復釀涕。又嘗謂小子曰。其所謂非緩而有待者。爾曉其意乎。小子昧不能對。則先兄曰。指累贈封耳。噫。先兄微意。居可知矣。盖期吾才之必用。痛先人之無命。而俟其立揚之日。祈得一命之贈。始以其泣而志之者。銘于幽墟。垂諸無窮。而不幸齎志奄忽。而後死益又昧昧。則謂死者無知則已。如其有知。詎無望於叔父乎。嗚呼。今先兄已亡。推恩榮贈。固無所待。小子未死。則樹表誌壙。尙有可責。而惟是家傳無徵。將何以掩諸幽乎。片言細行。隨思纂錄。一無佚遺。終使立言者。有所財擇。而墓道有記。則是小子雖朝暮死。將無恨而瞑目。如此事未卒而一朝溘然。則將何顔見吾兄於地下乎。三年草土。百病嬰骸。八載僑寓。萬事灰心。哀我殘喘。幾何不一二歲而塡溝也。此小子所以日夕焉汲汲如不及。而敢因瓊什之和進。抆血抽心而仰籲者。竊願以俟官務少間。速有叙次。下副至望。叔父昨年在漢城。每祈分竹及時平。少孤未識先人業。長大恒愁冥道行。從老請銘知有日。自幼纖譔願無生。家貧葬祭還多感。那裏復將用我情。</text>
<title>次李漸于 志逵 韻。贈衍之。幷引。</title>,<text>吾宗人衍之氏。嘗詑我而曰。叔愛我刺我行而忠告之者數矣。然口語無藉。耳聞易忘。當時似若開發乎我心。而還而思之。其開也復閉。則恐因循荏苒。終於昏塞。願叔贈我一簡書。以爲朝省而暮警之資。昔者吾友漸于。亦嘗贈我詩。而勸我學問。願叔步其韻而詳其說以來。余覓其詩。三諷誦而斂袵曰。斯足爲座右之銘。又何求贅辭於不佞耶。且今有馬於此。其志則在乎千里。而其足則不數翹。一步三顧。而介睨乎其御者。其意若曰。鞭我鞭我。此雖非却步之駑。寧有致遠之期乎。爲仁在己而由人乎哉。衍之又辴然而曰。吾固知吾材之駑。益知無警策之無所進步也。余感其意之勤。强步其詩。而嫌其拙棄之。昨因移棲。偶閱陳編。轉眄之間。倐已九寒暑矣。復伸紙呻吟。而前所嫌者。終難就工。且律詩。拘韻而語有牽。字約而意難包。則衍之之欲聞于我。我之欲言于衍之者。除非八句上說盡。而衍之之請。至今愈勤。則遂爲之逐句作解。而衍其說而歸之曰。曩歲不佞遊南土。見有富人子。有田千頃。而家無耒耜之具。常授人田而斂其租。及長。惡其瞞。借耒於西隣。以其未嘗服用也。一擧而臂戰。再推而股栗。遂束耒墻廡。而自暇如初。西隣索耒於三年之後。則耒固宛然。而千頃已作一片荒野。西隣至今痛恨。而富人今與庸丐雜處。由是觀之。凡人一時憤發非難也。能終始自勵。而不頹初心爲難也。願衍之。毋效富人之尤。而使不佞有西隣之恨也。非典非謨豈潤身。無聞無見是宵人。竊謂雖有周公之才之美。苟無藉乎經術。而不能博通達識。只是冥行一夫。面何由自睟。背何由自盎。聖人面墻之誡。其毋忽諸。 圖書且莫言游藝。衍之善楷書。平生臨池之戱。多爲儕流所推。是固游藝之一道。然明道喪志之誡。可不念焉。 修短何曾在蹈仁。衍之素多疾。㥘於刻厲下工。然跛鼈不休。亦致千里。苟能繼。自今銖累寸積。自强不息。豈無盈科之進乎。從古讀書人。損其天年者。未之前聞也。 但學操箕除室汚。却忘將敬掃腔塵。衍之居室凈佳。常如郭有道昨宿處。其心之淸。從可想也。移此潔操。脩其靈臺神明之舍。寧有絲毫之累乎。 亂頭養望徒爲耳。早起正冠更束紳。衍之有子夏氏之病。常謂苟完大德。小節不須治。至如冠帶之節。亦不欲修飭。治內者。固未暇治外。然南軒以爲聖賢論學處。莫不以正衣冠肅容貌。爲先。盖不如是。無以收其心。莊其氣。而卒至於惰慢。古人區區於外貌者。豈爲觀瞻而止哉。</text>
<title>宋仲厚 徵遠 來訪送後口占</title>,<text>睽違廿載始相逢。跌宕猶存少日風。把酒歔欷談世事。時看感淚墜杯中。</text>
<title>示李甥世聃 己亥夏</title>,<text>刺船自唐峴。溯流至銅雀。一葉千頃波。飄蕩無南北。此時身安危。只在瞬與息。吾神飛在天。篙師已褫魄。緣何忙急事。不遵長老飭。臨深戒風濤。從今誓河伯。</text>
<title>洪範告武王賦</title>,<text>憲憲大人兮。顯晦不渝。時詘而信兮。道合隆汚。具玆道以授聖兮。探壺奧而闡衆。玅文在玆而將喪兮。縱罔僕而不女詔。系天乙之玄胄兮。夙父師於殷邦。尋墜緖於禹範兮。叢大道而在躬。方嗣王狎侮于五常兮。庶奉斯而周旋。夫何彼狡之自絶兮。擯忠謨而罔悛。旣彰君之不忍兮。寧晦明而正志。纔白魚之呈異兮。恫玄禽之弗祀。嗟懷寶自靖于徽纆兮。不行遯而受敗。夫惟周后之有容兮。肇釋予而加禮。反商政而由舊兮。念彝倫之久斁。謇朝步而自周兮。訪天道之攸寓。顧玆龜文之妙訣兮。幸予身之遠紹。諒不可自我而絶兮。矧爾聖德之可授。遂降志而敬敷兮。演九疇之時義。首五行與敬事兮。次八政又協紀。反覆乎剛柔之相克兮。擬議乎貞晦之稽疑。戒極備極無之有凶兮。示嚮用威用之異。宜建皇極于厥中兮。寔王道之無側。唯是訓而是彝兮。會有極而歸極。槩參乎天理之流行兮。而協于人事之微著。伊範圍曲成而不遺兮。斯聖功治化之攸叙也。想當日之陳範兮。盖權度之已早。雖舊云於弗臣兮。顧何傷乎傳道。俾民彝罔墜而復明兮。爲百王之蓍龜。維斯功不在於禹下兮。吾無間於太師。迨白馬之來東兮。底靑丘之丕變。播五倫以漸磨兮。陳八條以後先。尙有遺風之可徵兮。至今其尙禮讓。幸我后首出而敷極兮。遵王路而蕩蕩。然庶民之淫朋兮。亦休徵之弗若。敢推衍乎遺疇兮。寓深䂓於丹墄。</text>
