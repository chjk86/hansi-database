<title>獨立操</title>,<text>獨立而不懼易。不見是而無悶難。于嗟乎日暮道遠。誰知吾之永歎。</text>
<title>和金致容大明洞琴操</title>,<text>南薰邈矣。爰有淸琴橫床。月角一抹。何如古柴桑。坐山泉舍。彈紫陽琴。養中和性。性情聲音無古今。又大明洞大明洞。橫有成嶺者大明之嶺耶。側看成峯者大明之峯耶。歐巴狂氛。獨閉衡門。抱春秋而究終始者大明之民耶。于嗟乎。安得與子翺翔於桂雲之中。抱明月而長終耶。</text>
<title>窮號天辭</title>,<text>窮號天兮天不言。痛號父兮父不聞。三聖沒兮鄒徽遠。尤老華翁兮。奄一去而不復返。于嗟滅影於東岡兮。誰知吾之永傷。</text>
<title>吊楚三閭大夫屈靈均</title>,<text>承后恩兮南來。浮孤嶼兮天涯。朝行吟兮澤畔。恍沅流兮縈廻。蕭瑟兮以風。紛紛兮落木。慘憺兮以雲。靑靑兮菉竹。吉日兮辰良。荔丹兮蕉黃。懷古人兮不能忘。穆將愉兮炷瓣香。沅之流兮不盡。嘅魚腹之孤魂。子長述夫惇史。五七分兮以伸。徠紫陽之後聖。箋離騷之遺編。欝千載之晦昧。見一日之廓然。匪鬼神之良能。彼迷曖焉孰明。伊忠義與中行。旣無憾於稱停。顧武關之轍跡。曰有悔兮靡及。恣羊狠兮狼貪。忽郢廟其不食。旋六籍之灰燼。泣九有之魚肉。𣢟先時兮憂心。竟如合乎符節。魂之來兮栖栖。謇誰須兮作懷。我思兮古人。鳥次兮助余悲。彼滔滔兮曷咎。須別人兮重唏。</text>
<title>吊唐潮州刺史韓文公</title>,<text>恭惟夫子。孔思周情。日光玉潔。左右六經。門人叙事。詞極隆至。洛閩稱停。亦越諸子。原道諸作。綱領旣是。天日磊落。葛范一視。衛道息邪。片片赤心。道由我傳。萬滅猶厭。發言侃侃。詆佛皇廷。皇廷有怒。如雷如霆。二公周旋。遜于南荒。水陸萬里。九死颶瘴。太顚之來。雖小有言。始終立脚。不啻炳然。猗嗟匹夫。百世之師。小人所齘。君子所歸。相時魏博。萬夫駭悸。止君之仁。死臣之義。單車賊庭。王事底正。談笑以麾。不辱帝命。諒此一節。已非腐儒。苟遭王明。俾執事樞。其裨不貲。民受其福。文武恬嬉。靦然肉食。硬說吾儒。迂濶無用。是媢是違。是蔽是壅。公實遭此。沉屈漂淪。古今同患。云何永歎。抑昔山陽。令長之尊。及來潮衙。侯伯之權。百鬼欺凌。死亡無日。其詞凄切。惹人嗚咽。矧伊寒賤。拘之閭室。死法辱境。其瑣可悉。朋友靡攝。經籍靡質。白首曷歸。怕虧晩節。魑魅爲羣。興言怵惕。感時懷古。恭陳悃愊。餘在厚壤。操几登席。</text>
<title>吊宋太學生陳氏 東，歐陽氏 澈。</title>,<text>內夏外夷。天地定形。貴夏賤夷。帝王常經。夷而猾夏。舜庭所虞。僭而不臣。孔筆所誅。哀此中國。剝床厥德。豕孚不戒。馴致此極。濟之有道。內修外攘。孰誑以和。旋見懷襄。君親血讎。矧共一天。寢苫枕戈。人理則然。相時憸人。事皆反是。二公雪涕。相繼投匭。三綱日淪。九法日斁。夏夷人獸。天壤易處。胡不相畏。安此髯婦。祖宗培養。臣敢孤負。思不出位。守身常訣。事有大焉。不可執一。而厥梟獍。爲彼報仇。血漬東市。萬淚交流。詔諭江南。由良人殲。腥羶旣漲。瘡痍隨含。尙賴二公。民彜不亡。哲人踵起。嘉猷斯張。極重難反。屈伸靡常。尙及百曆。維持南方。夫夫孔愚。匪慕伊訾。主邊賊邊。亦莫之知。蚍撼蚊鬧。夫豈不宜。南溟夜雨。寒篁疎籬。輾轉不寐。念我良人。人如可贖。則百其身。悲今及古。敬吊明神。喔喔鷄晨。慘慘愁雲。</text>
<title>吊宋宜興吳進士 師古</title>,<text>嗚呼遠矣。地之距宜興。殆將萬里。世之距紹興。寢近千祀。夫子之文章不可考。夫子之性情猶可揣。盖當一德之恣肆。三綱絶矣。九法墜矣。天地易位矣。冠屨倒置矣。如欲一二以數之。則傷於多事矣。於斯時也。澹庵忠簡公。奮不顧身。奉咫尺之牋。障滔天之瀾。觸豺虎之怒。入魑魅之羣。羣公以下諸大夫庶士。惴惴焉莫敢開口於私室。朋友親厚之地。亦不敢微露形迹以犯履尾之咥。先生乃獨勇往直决。誦其義鋟其章。以布告於萬方。使天下性命之倫。知朝廷之有人而天理民彝之不可終湮。冀或人衆而勝天。回斡宸極。罰殛倖臣。內修外攘。整頓乾坤於萬分有一之間。嗚呼。非得性情之正。不爲威惕而利疚者。其何能然。吾知孟子復起。必曰抑洪水驅猛獸之徒。彼或陰附倀鬼而敢於譏刺者。雖狗彘不肯食其餘。屛裔之厄其事小。扶義之功所繫大。在先生俯仰而無愧。在後人嚮往而不貳。嘅龍血之玄黃。感古今之相類。吉日瓣香。緘詞吊慰。惟爾明神。尙鑑此意。</text>
<title>吊元處士仁山金先生白雲許先生</title>,<text>於惟先生。師生同德。道學淵源。由閩溯洛。香孩訖命。神州陸沉。韃靼腥羶。實盡我心。人欲橫障。春秋義晦。天翻地覆。恬莫之愾。懷孟大家。立身壹敗。靜修高蹈。亦爲所凂。滔滔餘子。夫復何怪。壁立萬仞。時惟二老。顧瞻周道。鞠爲茂草。苞蕭冽泉。使我心懆。嗚呼曷歸。虞夏忽焉。臨安進士。蘭谿逸民。厥有高足。金華幽人。荷衣蕙帶。皭然不滓。胡不壽考。及我洪武。明良相遇。汛掃區宇。豈其功烈。誠意之伍。天命雖嗇。人道旣得。擧世非之。特立不惑。擧世而夷。繄我中國。擧世而獸。繄我人類。擧世而夢。繄我獨寤。不負所學。爲法萬世。巍巍大老。肥遯黃澗。澗飮木食。莫我敢訕。不遇寧陵。式終丘壑。玆豈無受。公實先覺。一心如水。三光動色。我丁不辰。大過獨立。力莫自强。以栗以悒。齋心薦誠。晨露厭浥。尙克保佑。俾免大跲。</text>
<title>責漢劉英</title>,<text>英乎英乎。彼誰之徒歟。非大漢之公子歟。非華夏之族氏歟。昔高祖威加海內兮。薦騂牡於闕里。徠隨陸之詩書兮。嘉叔孫之禮儀。逮五葉之武皇兮。景三五以圖治。肆建元之初服兮。起廣川之儒師。有河間之同氣兮。購灰燼之餘籍。赫先皇炳靈於中葉兮。纘二祖之舊跡。嗣皇穆其臨雍兮。豈徒然於拜老。攬宗戚而受學兮。冀一變而至道。縱不純於古昔。亦維持於永世。夫何公子之不聰。樂彼葱竺之胡偈。雖匹夫猶啓禍。矧巨室之所慕。聽堂獄之誑誘。恬彝倫之攸斁。迨老莊之文奸。開士學之頓悟。高明亦其淪溺。忽泯然爲一色。恒不死於貞疾。率天下而鬼窟。遂長夜之漫漫。難爲功於螢爝。慨神州之陸沉。寂不聞於驅抑。哀吾民其曷辜。顧日罹於荼毒。羌尋源而溯本兮。繇公子之作俑。治亂賊而先黨兮。日有受於魯孔。凜萬祀之鈇鉞兮。英乎英乎無辭乎瑣屑。</text>
<title>責唐蕭瑀</title>,<text>孔子祖述堯舜。憲章文武。仁義忠信。叙秩命討。是其宏綱大用也。釋氏生在西域。不聞堯舜之道。不見文武之法。怕生老病死。肆堂獄輪回。昧叙秩命討。所以生醉死夢也。公試思之。二氏之道。同歟異歟。苟曰同乎。五尺之童。孰不駭然而笑之。苟曰異乎。傅公之言。公又惡得而誚之。噫吁戱。粤自東京之失御兮。歷三國之鼎峙。迄于隋廣之出狂兮。極天地之晦否。唐啓運以撫夏兮。公時享夫天祿。職在扶陽而抑陰兮。先格王以正國。師神禹之拜昌兮。集天下之衆善。敍洪範之彝倫兮。合宣尼之大典。致君民於祈姚兮。蕩舊染之蚰蜒。云胡傅公之詆佛兮。允也司直之謇謇。顧自安於幽谷兮。把眞胡以作聖。硬片言以斷案兮。拂好惡之正性。幸靈脩之得伸兮。赫沙汰於片時。倘皇鑑之不照。徠公言而見施。殆梁武之覆轍。𣢟躬駕而隨之。危乎殆哉。人可以不聞道哉。噫吁戲。後之視今。亦猶今之視昔。彼其之子。莫知我心之惻惻。</text>
<title>責宋周壽及弟燾</title>,<text>後洙泗而千載兮。景濂翁之光霽。姿旣隣於生知兮。健乎其講學而致思。曰余思誠而硏幾兮。躬仁義以成德。誠旣立而明通兮。遐不入於聖域。于嗟煕寧之否運兮。謇誰須於外臬。𣢟自任夫繼開兮。抽關鍵於太極。徠伯溫之兩郞兮。旣見知而推擴。云胡虎父之犬子兮。下喬木而入谷。較易通與楞嚴兮。孰爲是而孰非。不柰堯朱之異性兮。起余心之重唏。</text>
<title>責宋呂希哲</title>,<text>不吊天大降割于四國兮。惟時凈飯家兒當天風之初六。窮騫槎而不已兮。得沙門於絶域。亶不聰於永平兮。謇誰須以救剝。降魏晉而彌文兮。雜聃旨爲禪伯。嗟一杯之車薪兮。悲韓歐與孫石。無知愚與上下兮。遂彌滿於六合。伊伯溫歷數天下之彥兮。曰三人惟不雜。化涪老之治喪兮。僅一二於全洛。當是時也。滔滔者不足誅兮。所可慨者贒德。人不師父而師師兮。道所存而作則。程用敬以涵養兮。須格致以進學。紹思孟之明誠兮。天巧以造極。恫洪水之滔天兮。任伯禹之荒度。析秋毫於空言兮。謂有甚於楊墨。至矣哉盛德大業。考三王建天地而質鬼神兮。俟聖人於百世而不惑。覿夫子之以降兮。允矣文獻之巨閥。父公著而養蒙兮。引焦家之高躅。旣所養之深厚兮。進河南之尺雪。方大學之表章兮。須有事於窮格。妄自信於家傳兮。謂同道於聖佛。雜薰蕕於冰炭兮。勢已難於芳潔。道旣麤於外方兮。心豈純於內直。蹟不同於眞胡兮。藉厥初之美質。而師說之背馳兮。墜傳授之心法。害不暇於烝民兮。病已痼於家族。洎伯恭之麗澤兮。要含糊於儒釋。徠紫陽之忉怛兮。有陰主之顯斥。迨子約之壎箎兮。聘怪論而百出。上莫蓋於前愆兮。下更迷於後覺。爲前脩而愧恥兮。罵有申於筆舌。亂曰已矣哉。無所爭於往古兮。形已定於金鐵。敢告百世之冠冕兮。愼旃毋蹈榮陽之轍。</text>
<title>責胡元許衡</title>,<text>粤以大宋之勃興。復有契丹之强奴。哀哀幽燕之一區。不入趙氏之版圖。華夏衣裳之俗。沒爲腥羶之族。習熟汚染餘二百年。宜爾凡民莫知自憐。哿矣豪傑。當思自拔。姚庫使之鐵錚。溯眞源於伊洛。嘅失節於金蒙。知一錢之不直。顧懷孟之有人。靑儘出於藍裏。紛旣任此大道。乃遂焉而夬履。稽歐陽之稱述。集大成於羣贒。洎皇朝之鴻儒。擬出處於文宣。因前言而考實。繄屠兒之誦經。四聖昔其作易。炳抑陰而伸陽。姚申命於士師。首蠻夷之檢防。赫商王之整旅。備不辭於鬼方。凜周公之兼膺。洊王師之張皇。宣中葉而炳靈。徠方召而修攘。泣踣麟而秉筆。揭尊周而爲義。免被髮於召陵。褒華衮而意摯。迨滕客之變夷。孟倡言而排之。景元晦之紹孔。値帝室之傾危。傷天地之翻覆。憤冠屨之顚倒。攬二經而終始。濯江漢而皜皜。何許子之任道。乃反易其嚮背。自京兆之出脚。及賢殿之警欬。甘犬羊之寵遇。昧正閏之有在。率天下而視效。恬莫悼於陸沉。若顧賀之之晉。擧江東而歸心。玆乃眞胡之種。非復斯人之徒。而孔廟之廡列。任胡鬼之自如。惟瓊臺之斷案。與華陽之春秋。炳一代之筆討。亦有述於前修。故幷世之臨川。及康煕之榕村。得不免於同勘。諒無辭於九原。于嗟下焉者不尊而不信兮。孰知爲萬世之定論。</text>
<title>責皇明王守仁</title>,<text>聖人兮本天。釋氏兮本心。本心兮猖狂。其歸兮陸沉。伊江西跡佛而心釋兮。偏守乎虛靈之識。罵問學而自恣兮。塗一世之耳目。猗考亭之後聖兮。極勞心之忉忉。纘河南之遺緖兮。不敢萌夫虛驕。曰明誠其兩進兮。允敬義之偕立。紛可久而可大兮。煌哲人之德業。兩頭明而中暗兮。惓忠告而善道。大拍頭而胡叫喚兮。恬莫知我之用老。歷韃靼而皇明兮。肆不殄乎傳襲。尙幸朱門之眞詮兮。揭日星於九域。析之精而不亂兮。盡蠶絲而牛毛。合之大而無外兮。極海濶而天高。布方冊而明著兮。靡賢愚而可階。矧姚江之聰明兮。寧有惑於他歧。顧不勝夫好徑而欲速兮。妄意一蹴而作聖。遂匍匐而歸陸兮。聘邪詖以害正。秉良知而爲辭兮。徠衆髦而力嗾。詬大學之補亡兮。把古本以躪蹂。擬朱聖於洪猛兮。暗自况於抑驅。攬眞胡而曰聖兮。寔陽擠而陰附。子王子之濫號兮。驗四海之風靡。遂致榛蕪我聖道蠶食我民彝。如水益下狂恠百出。斬伐四國。感召瀋秋。倒持太阿。授之以柄。毁形裂冕。苟且寄命。嗟乎二百年於此矣。而其因仍者不已矣。是其反覆沉痼。而敺羅妖氛又以類至。旣禽獸之日交。又鬼魅之歲熾。餘波及於東溟。泣龍血以反袂。推本源之所自。念誰任於其咎。覿腐儒之瑣瑣。焉爲亡而焉有。惟間氣之所鍾。斷厥案而爲首。匪敢荷於議讞。皇之衷兮爾負。</text>
<title>帝眷六章章十四勾</title>,<text>帝眷生民。洪匀厥畀。五常之性。五典之事。其道如砥。其直如矢。君子知止。小人由止。宇宙攸同。胥匡以生。克贊化育。天道乃成。維帝斯臧。降福泱泱。邈矣上古。其道在上。皇犧繼天。溫如春暢。窺圖設卦。人文宣朗。天下亹亹。以莫不養。歷皇及帝。燠如夏曦。肇闡精一。姚華協祈。三王承之。如秋斯成。愾彼中古。其道在下。尼坎覇冬。泣于麟野。煌煌魯史。攘夷扶夏。刪述孔備。佑啓眞儒。兗郕沂鄒。周程張朱。咸昭善治。以迪穹宙。秋月寒水。丕哉傳授。哀玆末代。上下無道。九有腥羶。憂心如擣。道流外國。帝錫尤翁。洛閩統緖。春秋事功。漂淪百年。碩果其食。狂氛自西。幷呑箕域。胡不戰傷。有血玄黃。蘖流瀰瀰。哲人知微。蘖流洋洋。哲人知彰。碩果之秋矣。哲人之憂矣。碩果之食矣。哲人之休矣。匪隼匪鳶。其飛戾天。匪鮪匪鱣。其逃于淵。戰血之悲矣。旻天之不我懷矣。旻天之懷矣。運其回矣。疇其祉矣。道其暉矣。雪其瀌矣。晛其消矣。伊皇上帝。民之父母。靡有今古。諒無薄厚。薄聽我籲。監視下土。咨于伯禹。永淸大宇。</text>
<title>有宋四章章十六句。追思我太祖高皇帝掃淸夷狄之功。</title>,<text>有宋于南。天壤易處。韃靼不恭。臨安以擧。於乎哀哉。泥汚后土。伊皇上帝。載赫斯怒。監視萬方。眷求神武。太祖桓桓。克堪厥顧。帝錫明命。俾作民主。奄有華夏。爲天下父。帝謂太祖。華夏維人。蠢玆四夷。人獸之間。盜據后土。爲于大君。何辜于天。哀我烝民。乃奉皇衷。克敬克仁。克勇克智。克輯俊乂。奮伐燕盜。剗除羣兇。惇敍彝倫。表正萬邦。太祖受命。神武維揚。謀臣彭彭。武夫洸洸。天威堂堂。時雨霶霶。攸徂相慶。簞食壺漿。吳山蒼蒼。吳水泱泱。聊且建邦。繼命徐常。妥懽北遁。九有底平。武功肇訖。文德克明。有劇洚水。韃靼之溺。太祖受命。纘禹之績。有劇猛獸。韃靼之孼。太祖受命。紹周之烈。九功丕敍。正德是先。禮儀三百。威儀三千。羣黎百姓。以莫不寧。四夷重譯。以莫不庭。</text>
<title>洪武八章章十二句。追述我太祖康獻大王用夏變夷。垂法後聖之功。</title>,<text>洪武受命。撫綏萬方。孰迓宣光。侵遼爲狂。猗我康王。薄言出疆。言旋言歸。斧彼奸吭。以謝京周。照我天常。克鞏洪基。維帝式臧。洪武受命。匡復華夏。聲敎東漸。及海之左。康王嚮義。媚于天子。天子冊之。父母孔邇。勖率禮義。大邦是藩。后拜稽首。天子萬年。洪武受命。訓迪箕邦。亟用華夏。以變夷風。后服明命。維聖斯則。丕闡彝敎。惇敍禮樂。天子嘉之。視同內服。后拜稽首。天子萬壽。康王孫子。世闡厥猷。藩衛皇室。對揚皇休。宣王承之。困于漆齒。天子再造。回咷爲喜。后拜稽首。天子之功。匪天子功。自我造邦。昔在深河。侯度孔虧。至于憲王。事出權宜。廷議畧之。天子寬之。匪徒寬之。又命援師。何以感之。前王弗忘。前王弗忘。是饗龍光。皇社旣屋。穢于瀋人。維時寧王。哀此中原。惇敍五典。維義與仁。大老歸之。凉彼義伐。寔天弗吊。中道瓦裂。雖則瓦裂。昭揭日月。姚江湯湯。源于二陸。神州陸沉。其效頃刻。變夷伊始。吾道其東。代有哲人。閩洛是宗。周禮在魯。陸沉之中。誰其致之。東后之功。歐羅蹢躅。羸豕之孚。三后備之。鋤于厥初。匪我嗜殺。生道是敷。哲人肧胎。龍門之嵎。知微知彰。探本窮源。大夫君子。無曰空言。</text>
<title>東韓十章章十句。東宮入學頌禱之詞。</title>,<text>天祚東韓。其占陽復。是生元良。降之百福。無灾無害。克岐克嶷。乃稽賈傅。乃悔厥昔。乃差吉日。乃命入學。吉日丁酉。元良戾止。師傅賓友。古典是視。有芹有茆。思樂泮水。文廟奕奕。黌宇在涘。秩秩夔官。濟濟多士。文廟奕奕。素王穆穆。殿配有儼。廡列有肅。先正有靈。媚于聖師。佑我元良。降福祈祈。何以受之。道心維微。庶人孔愚。獲戾草萊。于以禦魅。于天之涯。瞻彼葵藿。感此民彜。崇崇白嶽。悠悠我思。是頌是禱。是瀉我懷。天降元良。克岐克嶷。學于古訓。如周識百。精之一之。皇玆敬德。無俾道心。降爲形役。哀厥洪流。起纘禹績。天降元良。授之丕責。其責維何。修己正國。無曰我孩。而安暴棄。涖于胄筵。克奮厥志。夙興夜寐。小心寅畏。小心寅畏。維德之聚。節其嗜好。愼其游處。無昵寺人。無比宮女。無疏賢德。無作戲豫。維古訓是若。維天命是顧。請祝元良。克養精力。請祝元良。不作無益。無寶遠物。無悅奇技。無恣意欲。而有私庤。維正人是式。維天威是忌。請祝元良。克念作聖。洪均之賦。有此帝性。至誠能盡。受福無疆。西氛以掃。東黎以康。非直也東。四國是臧。元良岐嶷。王命之學。凡百君子。各敬厥德。師之保之。賓之友之。繩之格之。左之右之。纘戎祖考。無使顔也厚。</text>
<title>日出十一章章十二句。歷敍我東小中華之故。</title>,<text>日出于卯。帝出于震。元善之長。仁德之冠。木陽之始。曆寅之建。百川活活。于西是灌。肆我東土。于夏是順。於皇檀君。其君也哉。殷師于周。曰罔爲臣。乃眷居夷。莫如我鮮。白馬木輅。涖于海濱。九疇煌煌。八令申申。東土式訛。於千萬年。於穆殷師。其君也哉。太王在明。曰是東藩。丕紹鴻範。丕承皇綸。正義明倫。代暴以仁。如彼出谷。喬木于遷。東土式訛。於千萬年。於桓太王。其君也哉。世王守成。我猷底陳。我民底寧。我圉底堅。我禮底文。我樂底宣。我刑底錯。光于先人。媚于天子。惠于後昆。於隆世王。其君也哉。中王改紀。我辟我王。我虞我唐。我周我商。我咨我詢。我明我揚。我冠峩峩。我誦洋洋。我來于于。我贊謨言。於樂中王。其君也哉。宣王奮猷。栗孤欽承。局于短造。大業弗興。睿德攸明。侯度克勝。庇我天子。爲倭所乘。忠藎所格。再造我人。於休宣王。其君也哉。仁王中興。克正彝倫。文武蠢蠢。困于北人。而厥淸議。不沮不嗔。君子得輿。陽氣微伸。北人是忌。保我冠紳。於閔仁王。其君也哉。孝王勇智。天旣眷錫。大老躬曁。咸有一德。克勤內修。信誓外績。中道而殂。下土無福。天經人紀。如日之懸。於赫孝王。其君也哉。肅王有志。朋黨如堵。紛不克遑。以纘皇祖。感于西原。天子有宇。乃立壇壝。乃饗佾舞。昭闡陽道。以迪來人。於噫肅王。其君也哉。英王繼世。享國五十。衹愼儉德。誕延鴻業。乃惡其服。乃菲其食。百度稱是。珍奇靡畜。烝民乃足。沒世不諼。於惠英王。其君也哉。正王當姤。西羸蹢躅。炳幾思患。芟如草木。純子憲孫。獮焉如禽。關譏海防。式鞏且嚴。式遏柔道。莫之敢牽。於烈三王。其君也哉。</text>
<title>中原十章章十二句。與日出同意。</title>,<text>中原有仁。祖契祖湯。丕闡禹範。誕啓周王。曰本五行。曰有五事。曰成五德。曰建五極。旣建五極。終享五福。是迪東夏。曁于無極。五事之則。曰是五德。其術維何。精一克復。其本維何。夙夜敬止。千聖有謨。式相表裏。哀厥後人。甘於暴棄。塵埃汶汶。至于麗季。人亦有言。麗風其好。仁贒之舊。尙或未掃。是生圃老。于麗之季。宗我紫陽。誕立其幟。俾出幽谷。俾遷喬木。玆率厥舊。受恩罔極。暄翁傳緖。至于靜翁。明德新民。厥猷斯鴻。恭僖嘉只。衆賢歸只。民曰樂哉。士曰時哉。蟲篆爲孽。罔疑厥績。猗厥餘風。克毗王國。陶山其岏。碩人其寬。于切于嗟。于琢于磨。于丈于尺。于我紫陽。允矣君子。展也謙光。君子所傚。小人所孚。明宣嘉隆。菀其宗儒。東海毓靈。生此潭翁。潭翁克生。吾道其東。全體大用。丕承閩統。允矣君子。展也先覺。君子所牖。小人所則。善治雖無。而有眞儒。有卓潭緖。沙老是承。弗措有五。百倍功程。厥旣有立。崇山喬嶽。曲禮三千。經禮三百。是梳是櫛。是節是文。是用無弊。以授沃贒。沃賢乾乾。躬積大道。允集大成。洵天下大老。寧王之興。洵天下名世。旻天不吊。弓巖有涕。春秋大業。哀哀空言。偉哉一治。三聖同傳。龍門有老。其德孔卲。不繇師承。克契道妙。西瀾湯湯。哀此陽九。知微知彰。上告下牖。曲突不信。爛額用咎。而厥勳庸。如山如斗。猗嗟七賢。東國之紀。朋友同德。豪傑幷起。彝倫丕敍。人文丕彰。克鞏克壯。克靈克長。中原陸沉。周禮在魯。是曰東夏。四方以無侮。</text>
<title>易中六章章十句。倩書德之昏屛六疊。</title>,<text>易中咸恒。而首乾坤。書記釐降。禮謹大昏。生民之始。百福之原。周禮雖古。紫陽可尊。凡今之人。奈何不云。先民擇德。室家攸宜。末俗論財。夷虜攸歸。尙德之姻。讌飮孔怡。尙財之婭。睥睨相訾。云胡不念。禍福之基。風火五吉。夫婦交愛。交愛如何。正外正內。有物有恒。刑于厥配。表端影正。無不從志。琴瑟攸友。福祿攸介。婦道之常。順維厥正。家不幹蠱。國不干政。酒食是議。雎葛是詠。七惡旣戒。百行旣令。令居燕譽。綽有餘慶。夫婦好合。如瑟如琴。兄弟旣翕。和樂且湛。夫婦好合。如琴如瑟。父母旣順。和樂且說。凡百士女。允敬所作。禮治則治。禮荒則荒。禮存則存。禮亡則亡。天下國家。其理一也。冠昏喪祭。又其大者。凡百有家。視此傾瀉。</text>
<title>邈矣先覺六章章八句。用宋子大全和陶韻。</title>,<text>邈矣先覺。厥有遺書。涵泳從容。爰得我娛。漫漫海潮。彌于鎭居。資我觀物。不離謫廬。浮浮海艦。盈盈遠珍。我珍則異。賢贒親親。觀理處物。修己及人。彝倫以敍。德有其鄰。善利同行。鷄晨孜孜。終焉舜跖。吉凶隨之。謂我弗信。質書與詩。凡百君子。云胡不思。東嶽南溟。旣渙乃分。汕之瀏瀏。寧續我欣。蕭索天風。慘憺愁雲。匪直蘭香。杳不可聞。寂寂朝陽。寥寥鳳鳴。旣亟只且。泣涕其零。阻玆南國。念彼西京。昊天孔仁。曷惠其寧。中行之似。鄕愿之風。凡今之爭。向中背中。勉爾履正。圖維厥終。昊天孔昭。式恤爾躬。</text>
<title>龍山十一章章八勾。華西先生回巹祝詞也。丙寅。</title>,<text>菀彼龍山。何草不長。斐彼君子。何德不臧。汪彼洌水。何魚不藏。斐彼君子。何福不將。洛閩世遠。神州陸沉。潭華人亡。益之洋祲。匪風下泉。我懷靡禁。肧胎君子。乃見天心。君子亹亹。克敬克明。雅言心極。萬變是衡。主理命氣。先民是程。允矣君子。展也大成。展也大成。萬夫之準。莫我能是。我則無憫。遠朋于于。式從式允。載燭昏衢。彜倫不泯。斐彼君子。求福不回。匪天私培。君子之栽。君子偕老。兒孫克才。胡不千億。有抱有孩。斐彼君子。天監厥德。王曰予嘉。寵之臺職。氣數攸迫。雖渫不食。其儀不忒。父師王國。斐彼君子。其德溫栗。君子偕老。如鼓琴瑟。穀朝于差。正月丙戌。獻壽孔備。子姓秩秩。斐彼君子。其容誾誾。穀朝于壽。門徒繽紛。旨酒旣淸。嘉肴孔云。黃耉無疆。百祿如雲。吉日丙戌。大啓門扉。宗族知舊。彈冠拂衣。旨酒旣淸。嘉肴孔肥。黃耉無疆。百祿是宜。吉日丙戌。受天百祿。神之勞矣。維日不足。豈弟君子。永膺玆福。彌昭明德。洋夷攸伏。豈弟君子。明德不已。黃耉無疆。受天百祉。東韓西夏。先否後喜。眞儒之功。疇不歸美。</text>
<title>皇皇后帝八章章十二句。自警之辭也。族人德之 秉善。作新屛八帖。求好文字。書一本以貽之。盖雖過時失學。不可不追勉。欲敎子義方者。尤不可舍此他求也。甲寅無射重菴題。</title>,<text>皇皇后帝。降此烝民。何以畀之。曰義曰仁。是曰天則。欽哉承哉。惟懼弗克。天培爾栽。弗欽弗承。以昏天明。帝命靡常。遄復爾傾。敬之敬之。皇帝顯思。毋曰在上。穹乎遠而。無物不及。無幽不燭。式愼爾顯。以及爾獨。動靜無違。表裏如一。貫始徹終。厥修乃吉。心之靈矣。莫不有識。物之庶矣。莫不有則。則之未窮。識斯靡盡。因知益窮。靡物不縝。爾靈旣瑩。小大一貫。入牕孔闢。月星孔爛。人亦有言。行之維艱。其艱維何。人鬼之關。如惡惡臭。如好好色。惡斯决去。好斯必得。無然自欺。俾厥心勞。潛雖伏矣。亦孔之昭。四有靡察。心用不正。鳥之貪看。人乃錯應。念玆省茲。敬以直之。主一無適。嚴肅整齊。操之常存。如鑑之空。發焉允正。乃與天通。爾身弗修。繇玆五僻。逝不自反。室家嗃嗃。室家靡臧。矧玆有民。念玆省玆。以矯爾偏。身無不修。德無不明。明著動變。小大允貞。昊天孔昭。我生靡樂。胡爾夢夢。聽我藐藐。以褻天明。以慢人紀。甘此下流。衆惡之委。匪才爾殊。爾之自戕。匪天爾威。爾之自喪。於乎小子。我告用亶。汝允敬哉。庶無大蹇。天厚爾生。無淫爾意。天玉爾成。無移爾志。帝薦明德。錫之百福。旣饗旣有。子孫千億。</text>
<title>虎蝶三章章五句。虎蝶蝶名。牧竪俚謠也。本謠止靑山去。</title>,<text>蝶許蝶許虎蝶許。爾與我向靑山去。隨明入地見父祖。見父祖。骨肉聚。蝶許蝶許虎蝶許。爾與我向靑山歸。隨明入地見聖師。見聖師。心腹披。蝶許蝶許虎蝶許。爾與我向靑山藏。隨明入地見皇王。見皇王。樂無疆。</text>
<title>終風四章章四句</title>,<text>終風且瘴。又間以霾。日之明矣。則莫我能懷。終風且霾。又重以霧。日之明矣。則莫我能遇。終風且霧。又錮以陰。日之明矣。則莫我能監。終風且陰。又淫以雨。心之憂矣。泥汙于后土。</text>
<title>七尺軀二章章四句</title>,<text>七尺軀七尺軀。無然自小而釋其擔兮。人道之至。與天地參兮。萬物靈萬物靈。無然自大而肆其胷兮。人道之亡。與禽獸同兮。</text>
<title>大明梅引</title>,<text>大明梅汕南來。龍集丁丑春。下城年五周回。大明遺民獨解愛。淸明時節手自栽。他日雪滿大明山。高士日夜共徘徊。大明山峩峩揷太虛。昔有大明處士。巖上深刻大明皇帝書。大明川東流瀉急湍。昔有大明遺裔。川上祇設大明皇帝壇。又有環玉洞九曲。源委華嶽西南岡。皇壇山水後庫之寶藏。噫吁戱裂冠毁形二百年。天外妖氛更大揚。殷師古國一葉靑。疾風霜露並凋傷。乾坤窄窄吾何適。峽口椽栗還樂國。惠好携手同一攀。三里五里朱陳村。流水爲之籠其山。白雲爲之鎖其門。頭峩大明冠。身被大明服。家藏大明曆。門邀大明客。草木生大明香。日月揚大明光。生寄爲大明人。死歸爲大明神。西塵飛不到。西物來不售。異服望門走。不敢遺其臭。竊比破屋玉川子。獨抱春秋究終始。崆峒道士巴溪翁。厚地相聞須莞爾。</text>
<title>自朝宗巖。移種大明竹。</title>,<text>昨栽大明梅。今栽大明竹。江干春雨歇。當栽大明菊。主人新卜開三逕。與子同爲大明族。</text>
<title>洪公梅山先生入對鷺梁行宮。追上一疏。陳前席未盡之懷。</title>,<text>鳳輦春駐鷺梁宮。幄對高賢斷聖衷。疏列四條綱領好。微陽昭著積陰中。</text>
<title>楊根之鼎山。有所謂籠潭者。己卯名贒朴公世豪考盤之所也。華西先生杖屨於此。有詩若干篇。門人子弟。亦多和之。謂平默是己卯大宗師之後。猥令續貂。區區不勝千古之感也。</title>,<text>綾叟 靜菴先生。訥綾州。受後命。 起吾祖。靜菴勸文毅公赴賢良科。要爲士林唱。與之共奬王室。 公時及見親。龜峰 申貞淸公命仁號。 旋叫闕。蟲篆忽傷神。泮水歌芹士。籠潭被薜身。東京風不死。秋壑竟何人。</text>
<title>謁迷源書院</title>,<text>先生王佐器。同德又吾先。仰恃軒羲主。思回舜禹天。羣奸雖剝蔑。斯道賴綿延。山水迷源古。升堂有四賢。</text>
<title>訪槐園于鵠嶺山房</title>,<text>藥竈書燈鎖雪山。幽人剩得臘禪閒。千峰萬壑無尋處。樵路猶通木石間。</text>
<title>敬次梅山先生所賜絶句呈上</title>,<text>江亭蕭灑對寒山。棐几明窓講孔顔。仰視躍如中道立。繩趍尺步杳難攀。</text>
<title>梅山先生次李樂汝 敎峻 秋風嶺詩。命步其韻。</title>,<text>江干風雪晩霏霏。獨閉東岡至日扉。地底微陽春自動。佇看寰宇六龍飛。</text>
<title>聞錦川任容叔 圭直 蒙宥</title>,<text>西山謫死錦川還。衛宋宗周也一般。庸汝玉時天意厚。巧如簧處世途難。九臯鳴鶴雲霄遠。七載孤鴻海國寒。傾蓋師門知在邇。蒼葭白露望江干。</text>
<title>西小門外曉雨 甲辰。○時設增廣試。又聞虜使至。</title>,<text>西門曉雨惹寒愁。擧子黃槐憶昨秋。朔氣驅來剃頭使。百年冠帶不勝羞。</text>
<title>科後口號</title>,<text>洛陽花鳥弄歸人。死法常談謾自陳。床上詩書皆束閣。空然過了一年春。</text>
<title>謁旌節祠</title>,<text>勝國綱常又二公。事殊圃老厥歸同。忠魂已驗松山石。毅魄猶傳紺窟風。一室任他盟礪老。千秋尙友采薇翁。空山古廟靑靑草。獨帶扶桑麗日紅。</text>
<title>懸燈道中 二首</title>,<text>豪興初生朗咏間。懸燈亦一祝融山。少陵詩債玉泉近。太華柳頀丈。以詩鳴。時適陪從。 太白禪踪蘭若還。聞懸燈寺。有華潭禪。自嶺南來。開道場。 下渚休筇先縱目。平郊駐馬已開顔。遊人更踏斜陽好。一脉靈源溯北灣。何處昭王屋一間。紅羅日月此中山。馬嘶孤店平堤立。人飫靈泉暮渡還。噴瀑長凝寒雪色。奇巖斗起夕陽顔。嘉陵以北仙緣近。緩步行尋幾曲灣。</text>
<title>謁石室書院</title>,<text>石室祠堂何處尋。舊居蕭灑渼江潯。如今無地麟經誦。讀罷牲章淚滿襟。</text>
<title>謁六臣墓愍節書院</title>,<text>秋風愍節廟。落日六臣塋。古院皆方孺。空山哭悅卿。誰無天則秉。獨有日星明。特瀉滿腔血。哀濤萬古鳴。</text>
<title>謁四忠書院</title>,<text>千里血流眹酉峰。先時浩歎自巴翁。誰知當日懷襄禍。偉烈東方有四公。</text>
<title>謁魯江書院</title>,<text>隻手當時障百廻。巴翁釋憾贊奇哉。春風蘋藻年年綠。滚滚長江不盡來。</text>
<title>舟發牛渚。午過三田渡。</title>,<text>酒氣西風上客顔。滿襟塵土濯淸湍。船開野騁秋雲外。潦盡苴栖古木間。鴻鴈喚人千古感。江山借我百年閒。南城之下三田渡。壯士誰歌易水寒。其二短棹長風趁早昕。秋來倍憶露洲門。三山西出雲天外。二水東來斗尾源。乍喜樵歌經岸響。忽驚商語遶江喧。故人去向長安陌。何似寒栖桂樹園。時友人弘菴朴慶壽善鄕上京師。盖其內從妹金氏。爲嬪入宮後。</text>
<title>道峰書院。謹次板上尤庵先生韻。</title>,<text>枕流東壁月樓開。巾袂重尋霽景廻。草茀庭除人寂寂。不知何處好風來。</text>
<title>同宗侄三立齋章叔諸人。謁玉屛書院。仍次思庵先生七絶。</title>,<text>古廟空山楓葉晩。苔痕歷歷繞屛書。却看源頭活水在。無限烟波不帶淤。</text>
<title>題女訓後</title>,<text>男可爲堯舜。女可爲妊姒。行行復行行。莫道千萬里。生女已八歲。純一無他思。嬰敎不可緩。爲此課時時。</text>
<title>送蘊眞堂鄭國喬 奎元 歸晉陽 庚戌</title>,<text>黃槐秋色惱人情。花鳥年年滿洛城。送子汾陽千里去。江樓今夜月空明。其二窮通何足滯胷中。笑指浮雲過太空。世事悠悠同塞馬。靈臺且喚主人翁。</text>
<title>江上。送慶州韓處士 運聖。</title>,<text>四月城南麥已秋。湖雲嶺樹路悠悠。人生自有別離苦。歲去那堪道學憂。名言得失誠難定。義理崇深未易求。多少商量猶不盡。勞歌一曲解行舟。</text>
<title>五月十五日檗山講會。爲大雨所阻不得赴。是夕雨新霽。月明風淸。懷思滔滔也。</title>,<text>雨餘蓬戶夜寥寥。天宇無邊霽月高。未借扶搖萬里勢。片時飛渡雪潭橋。其二彭蠡康廬何遠哉。孤懷渺渺首空擡。有時林樾淸風起。似自龍門講社來。</text>
<title>同雒隱柳丈 鼂，錦巖朴丈 孝壽，槐園李伯欽，毅齋朴希卿 聖壽，弘菴朴善卿，知齋朴景遠 近陽，省齋柳穉程 孟敎。後改名重敎。拿舟溯南湖而上。往返得若干首。</title>,<text>蚤發華陽汀華渚曉炊歇。白湖朝旭生。拙詩亦情性。小棹入空明。謁孤山書院江頭大野訪孤山。古廟丹靑草木間。朱雲斬馬尙方劒。蘇武看羊北海灣。忠義根天終不死。榮華如水更無還。欲知二老扶名敎。看取華陽繼筆刪。謁大老祠荒城古木望梧山。巴老遺祠在此間。窈窕丹靑空戶牖。凄凉蘋藻采洲灣。君臣今古相隣近。剝復然疑迭往還。誰識煕堂宥密託。承他兼抑配修刪。謁樓巖書院。仍宿齋舍。廟享後朱子。東西侑蔡黃。坐巖人愛惜。照牖月蒼茫。雨去山雲濕。風來水榭凉。源從巴谷下。箇裏寄春王。㺚川懷古兵仙遺死訣。士馬卒玄黃。緜竹城雲暮。陳陶曉月茫。古人歸寂寞。行客訪凄凉。贏得熊魚辨。上酬昭敬王。彈琴臺樓巖朝渚晩懸篷。于勒荒臺㺚水東。望裏山空松子落。古琴誰復月明中。至淸風。送舟櫟室往省白峙侍中府君墓所及楸洞侍中府君神壇。雲蹤十日訪瀛壺。徑入深林忽有無。浪勢翻天舟閣戰。雨聲席地客裝孤。白峰堂斧傳疑說。楸谷壇碑寡過圖。故國蒼茫人不見。千流百峙自縈紆。玉筍峰玉筍參天碧。金波耀日紅。靑春來世外。白鶴共雲中。多事題巖面。無心矗石叢。奔流頹四郡。雄柱鎭淸風。龜潭落日閃餘暎。蒼霞强半紅。潭澄隈隩裏。亭鎭浩茫中。此地丹應煉。何崖玉不叢。飄然安所適。故國有淳風。丹陽二樂樓。同澹窩趙景訥 敏植 丈。三懶李聖駿 寅驥 及槐園。飮酒賦詩。山光秀麗水光明。客叩衡門道姓名。四郡孤舟江雨歇。一樓春斝夕陽生。搏鵬未試九天翼。鳴鶴已聞千里聲。珍重友朋勤切琢。慰余南北舊關情。其二年來氣味暗相連。好懿原從肚裏天。罇酒日闌傾盖地。畫欄風動咏葭邊。故人只在長安陌。遠客無端越峽船。李友寅龜字長汝。時淹洛未返。不免空宅看竹故云。 洛建編中成好約。信知此會不徒然。棲鶻壁蒼崖巖巖萬仞尊。千年灝氣鎭江門。絶壑長風祝融頂。桃花流水武陵源。碩人薖軸杉崖古。前輩題名石篆昏。夕陽指點垂楊浦。山下孤烟出遠村。寧越府子規樓凄凉越州府。忍向此樓尋。志士千年淚。長江萬里心。空階春草沒。虛殿暮雲深。杜宇去何處。哀寃無古今。彰烈巖錦江流不盡。遊客自來尋。花落知何事。鵑啼也有心。蓬萊雲更近。太白樹空深。滿目涕霑臆。人情無古今。彰節書院方景又東土。有祠何處尋。陵杉悽黛色。樓鳥怨春心。丹鐵人誰是。熊魚義獨深。君臣同一體。千古也如今。莊陵志感淚灑喬陵栢。行行蹕路尋。荒城雲濕袂。虛殿月傷心。地理更誰說。天公爲慮深。悠悠湘竹恨。往古卽如今。淸冷浦朝來乘野艇。帶雨過江尋。樽酒淸冷浦。邦人忼慨心。刀山飛鳥絶。劒水伏鯨深。路駕曾何故。愁雲攢古今。莊陵靈泉行 用淸冷浦分韻陵栢森森草離離。爰有寒泉亦孔奇。井渫空山人不食。年年寒食暗中滋。載潔牲黍楚籩豆。載作酒醴實尊彝。鵑樓古址誰得尋。野火焦土風掃之。人言水火本無情。我謂水火還有知。邦人况切弓劒思。一飮靈泉歌正悲。日晩解舟越府下。日午至島潭。蓋經大浸水太盛舟太駛也。用雒隱丈子規樓韻。已發蓬萊午永州。此心猶在錦江樓。石門揷地靑虹亘。杉壁當天白鶴愁。一棹尋常來極浦。三峰縹緲又中流。何由更遂江淮志。萬里風烟歷歷收。</text>
<title>庚戌九月十五日。朱夫子舊甲也。漣川臨漳書院。夫子眞幀所在也。朴善卿，金德三 禹鉉，柳穉程，李景尹 衡老。以其日。約余爲臨漳之遊。三友過期不至。獨德三至時雨村。仍與偕行。</title>,<text>嘐嘐正在古朱張。絶壁層雲興復長。白酒生涯逢此日。黃花消息已重陽。辛勤蠟屐坡山路。惆悵霜葭冽水傍。世事無多圓滿處。雙襟更好理晨裝。</text>
<title>觀永平金水亭。至蒼玉屛。</title>,<text>丹崖錦樹洞陰亭。秋水長天一色靑。寂寞釣臺人已遠。尋常谷鳥客堪聽。障瀾功大浮雲壁。拔地氣高蒼玉屛。明日漳州開講座。武夷杞菊更芳馨。</text>
<title>禮安李容稙景善，完山李奎享章瑞，李友善士能，永嘉金禹鉉德三，淸風金基憲章叔，金基宅殷叔，金基叔季承，金基宓齊叔，金英善孟敎，金鼎善稚九，同金平默穉章。庚戌九月十有五日。會臨漳書院。以是日朱先生嶽降之十二回甲。是院朱先生眞像奉安之所也。講健陵御定朱宋傳心錄訖。拈宋先生淸心樓韻。約與同講之士。各賦一律。合爲全軸而藏之院。以備院中故事。其嘗約信準擬而事有掣肘。不得赴會者。則亦相傳示原韻。冀其悉次而歸之。且相因是奮勵。無負二先生嘉惠後人之意云。是月小晦。平默。書諸卷。</title>,<text>夫子文章仰莫追。懸弧甲子又今時。七分穆穆人如見。四顧寥寥孰識悲。大老羹墻來已遠。遺編江漢去應滋。諸君努力同登岸。自古當仁不可辭。</text>
<title>往堯山。看審三淵金先生影堂刱建之役。辛亥。</title>,<text>淸風千古又淵翁。有奕春山起廟宮。開蔽昏明誰得一。任渠南北與西東。其二辛夷花發水潺湲。斧鉅春來不暫閒。奇氣靑霞如復見。年年蘋藻采南灣。</text>
<title>次臨淵李侍郞 亮淵 白鷺詩 壬子</title>,<text>白鷺在白沙。不向春草碧。晦明各以時。非是畏人識。其二白鷺起白沙。軒然上空碧。此道貴分明。非是爲人識。臨淵詩云白鷺在白沙。莫向春草碧。不須自分明。易爲人所識。此若非有激而云爾。則或無乃爲善不近名之規模心法耶。竊欲掃門質疑而未果也。</text>
<title>洪友聚汝 承謨。沽酒歡飮。仍與說懷。次尤翁韻。</title>,<text>山中知己樂相追。對酒狂歌足此時。富貴繁華能有幾。零丁孤苦未爲悲。虹橋消息烟雲鎖。鵬海扶搖歲月滋。壯志翻愁歸寂寞。乾坤何處可陳辭。</text>
<title>梅山洪先生輓</title>,<text>落木荒臺九壽岑。靈輴曉發大江潯。仰天欲問遊魂說。頓地無如厭溷心。澤國龍亡鰌益舞。山家虎逝藿難禁。高明博厚無顔色。奇氣靑霞更鬱沉。</text>
<title>重陽之明日。與內洞諸友。携酒會耆藏臺。</title>,<text>社友淸樽向晩携。黃花佳節溯寒溪。馬鄕桑梓難爲產。貊國雲林已卜棲。天氣何時看自北。日光此地惜將西。桃花流水無人網。源裏漁舟也不迷。</text>
<title>李友季明 塐 圽。赴葬翁安山中。歸路口號。得一律。時甲寅暮春。</title>,<text>朝日翁安葬季明。悠揚魂氣返江亭。伯魚已愕先尼圽。朱在那知繼塾零。腹裏百家同厚地。山中諸子便晨星。春風不解我心事。噓送千林花氣馨。</text>
<title>病枕口號</title>,<text>闌風伏雨覺支離。屋脊鷄聲日復遲。病枕不堪懷舊夢。檗山秋夜月明時。</text>
<title>寄贈靑城李文伯 奎漢</title>,<text>一別光陰逝水忙。相思秋夜夢魂長。知君漸覺超然處。更好靑燈讀紫陽。</text>
<title>病後獨登屛山。述懷。</title>,<text>草堂病初歇。孤步陟高岡。樹密黃鶯囀。山深白日長。無人相對榻。有酒獨盈觴。放爾籠中鳥。靑春好返鄕。</text>
<title>病後。與沈禮伯。登昭陽亭。有客自北山來者。艤舟江岸。邂逅同遊。仍拈板上農巖金先生韻。</title>,<text>病後登臨氣豁然。騷人邂逅短篷前。崢嶸萬嶽圍全野。浩淼雙江受百川。鳳鳥高岡生枳棘。仙人古閣鎖雲烟。酒闌日午肝膽露。笑指汀花獨樹姸。</text>
<title>感懷 二首</title>,<text>客裏那看善者機。可憐形影兩相依。茫茫海國三千里。泛泛一萍何處歸。鳳岡虬戶夢依依。病客渾成杜德機。貊國元無子䂓鳥。隔林誰叫不如歸。</text>
<title>聞谷雲所奉尤庵先生畫像裂破。感愾作此。</title>,<text>黑水餘波注貊方。巴溪眞簇又沉傷。天容伐木桓司馬。代出寢皮邢氏郞。禮樂詩書云已掃。鄕閭都鄙視如常。羹墻老子仍連累。枯死荒山萬丈光。老子指尤翁。</text>
<title>露洲。留別韓 運聖，朴 頤休 二處士。</title>,<text>西林感淚又今秋。相對高明舊日樓。嗟我三年爪不食。懷君千里桂淹留。兩邊歷歷江山遠。萬事怱怱歲月流。昭浦春城南鴈到。尺書須豁困蒙憂。</text>
<title>新接三川。看月偶吟。</title>,<text>旅舘黃昏寂寞開。江前新月故人來。蟲吟古壁聲聲歎。霜打千林色色哀。故國桑麻知己矣。新川波浪亦悠哉。重陽酒熟黃花發。午會昭陽夕鳳臺。</text>
<title>從叔父自楊根來。觀三川新僑。再宿而歸花山。拜送新淵江步口。</title>,<text>晴霜紅葉響鳴灘。江口酸風徹骨寒。兩世一身各南北。傍人休復道艱難。</text>
<title>與洪友明五 昌燮，成弟而强。登鳳凰臺。次禹雲樵 明圭 韻。</title>,<text>依俙鳴鳥聞高臺。還賞黃花隔徑開。跡混希夷人莫識。冠峩太古客猶來。雙江淅瀝秋聲轉。三岳崢嶸鴈陣哀。興國風流頻入夢。好須雪月逐旬回。</text>
<title>莫道山中好</title>,<text>莫道山中好。山中亦世間。西飛雲外鳥。不與我同還。</text>
<title>夢陪洪始興及鰲山韓處士運聖。泛舟鷺江。旣覺作詩誌之。此意可悲。</title>,<text>闔眼翻登漢上船。月明春水碧於天。人間物外然疑際。鷺樹鰲雲怳惚邊。同異十年心性說。幽明千古洛閩編。焉能夜夜如今夜。償盡平生未了緣。</text>
<title>三江僑舍。得川谷韓處士安義，田彝叔 秉淳，贊明 蓍淳 書。</title>,<text>五年流落三江野。千里慇懃故舊書。江上歸人天霽後。臺前靜夜月明初。先民死法徒連坐。今日常談更緖餘。看他碩果秋霜裏。一病支離筮得輿。</text>
<title>呈竹坡沈上舍</title>,<text>小句尋常泄我懷。悲風何事自天來。瓦罇薄薄三農室。林月寥寥五夜階。心似北鯤飛絶海。身如南橘渡淸淮。故人此地無消息。露滴星橫喔四鷄。</text>
<title>三夜。疊夢省齋柳友穉程。</title>,<text>西望幷州感淚頻。小舫料理問何辰。浮萍海國無知己。㗖薺山門有故人。明月空堂三夜夢。淸風高座一般春。相逢未了偲偲樂。誰送晨鷄攪四隣。其二我歌橘頌十年前。誰謂山東一少年。明道從容看異禀。欽夫剖判驗眞賢。江湖遠客秋懷結。風雨鳴鷄曉夢牽。安得更携三浦月。微言大義盡其全。</text>
<title>洪明五 昌燮 輓</title>,<text>此世此人死亦宜。正須歆羡不須悲。如何歸客雙行淚。曉向江城分外垂。其二春心藹藹水東西。綠水還流草復凄。寥落荒臺人跡滅。月明窓外子規啼。其三倚門一闋送輀車。指點浮雲過太虛。夫也皆亡君獨活。須看兒子二連如。</text>
<title>奉呈朝宗巖王先生德九</title>,<text>白首空山賦悲風。紅羅日月寄斯翁。蒼茫海域三千里。一水泱泱萬折東。</text>
<title>入鷲峴。觀潛谷文貞公故墟。</title>,<text>憶昔文貞出泮宮。東來樵牧此山中。漫看鸞羽孤棲棘。誰料鴻毛竟遇風。心上經綸須密勿。眼前造化自亨通。彷徨阿陸尋歸路。潛室靑燈對晦翁。</text>
<title>崔慶瑞 雲鄕 下第左顧</title>,<text>深林晝掩碧雲扉。山事寥寥倍昔時。一夜相摻故人袂。晴天又有月光輝。其二聞道君來自漢師。一旬馳逐竟何爲。歸來刊去紛華想。燈下加硏孟子書。前此。爨瑞讀孟子故云。</text>
<title>栗里新僑</title>,<text>幷州如夢北江濱。栗里灘頭更問津。叢菊移來陶令宅。淸風噓送伏羲春。兒童學究功名大。粥飯生涯富貴眞。大父槃阿回首地。故鄕桑梓隔由旬。王考中年。甞寓居栗里之南。故第七句云。</text>
<title>殺牛嘆</title>,<text>一年觳觫幾千牛。寃氣窮霄沴氣流。借問田家東作日。還令犬豕代耕不。</text>
<title>送洪童子在龜歸安陽</title>,<text>落花風雨送君行。客子難禁感舊情。歸路桑林三宿地。鳳臺龍沼夕陽明。其二龍門秀色鬱蒼蒼。總角鵬圖萬里長。好取洋洋晨夕話。歸來栗里細商量。來時。在龜欲歷拜華西先生故云。其三年年歲歲共周旋。暫別人情更悵然。老子苦心君亦識。褰裳愼莫涉狂泉。</text>
<title>聽鶯</title>,<text>綿蠻趁日媚庭柯。瀕死山人奈爾何。聞道長安春色好。不妨西向囀淸歌。</text>
<title>志感</title>,<text>紅葉晴霜山氣凄。棲林孤鳥意何如。堯夫樓閣愁難躐。宋玉文章苦莫攄。天上悠悠新處分。胷中啞啞舊鋪舒。長空萬里浮雲去。此理元從宇宙初。</text>
<title>季秋初五。同族人石觀厚卿 益陽，川西徐汝心 應淳，丈藕尹周老 致耼，東黎任君元 百煕。渡漢江至靖陵。遊奉恩寺。時念溪金定汝 洛鉉。 爲寢郞也。仍與酌酒拈韻。甲子。</title>,<text>相尋蕭寺坐斜陽。遊子一筇秋興長。仙寢千年喬木老。江村十里晩醪香。逢塲款款開襟抱。別路迢迢又峽鄕。歲暮天寒爲信誓。褰裳且莫涉泉狂。</text>
<title>無題</title>,<text>天寒歲暮掩門扉。人事渾如杜德機。遠峽遲遲春氣象。晨床寂寂月光輝。百年書劒歸寥落。九轉金丹有是非。宇宙翻看愁殺地。心中賓主換危微。</text>
<title>聞西原萬東廟撤享時。梁公柱石以營將。痛哭棄官而歸。乙丑。</title>,<text>惟我將軍痛哭時。千山落日萬靈悲。楚祠有感昌黎句。虞廟生光晦父詞。但道尊攘天下共。未聞忠義一人私。靑邱不盡紅羅色。獨樹花明洌水湄。</text>
<title>走筆。贈洪思伯。時思伯見彝倫斁絶。洋氛日盛。深懷憂憤。欲爲陳東之擧。</title>,<text>看君英銳罕如今。義氣昭森冠士林。冬至一雷不成響。慇懃認取閉關心。</text>
<title>哭華西先生</title>,<text>乾坤屬長夜。孤月出東華。大義經前哲。微言緯自家。行藏知有命。功德諒無涯。一日驚天象。齎咨徧邇遐。</text>
<title>甫山柳參判輓</title>,<text>高臥東山二十秋。玉京仙侶夢悠悠。園葵不奈傾陽性。九地應輸萬斛憂。其二八十槃阿卿月籠。浮雲一任卷舒中。江流不盡山長在。樵牧爭傳孝謹風。其三丹旐翩翩出古除。甫山林壑此空虛。江南猶有舊賓客。執紼東風淚滿裾。</text>
<title>迷源行</title>,<text>龍門山嶽鬱嵯峩。環以汕濕瀉洌波。中有一區桃花源。桑麻正合碩人薖。靖陵大儒知微彰。誅茅種樹丈石阿。吾祖同德似金蘭。擬將携手同寤歌。誰知一夜北門開。滿國衣冠淚滂沱。古人棠栢猶且惜。此邦衡泌矧可斁。章甫敦事工殫巧。婦孺踊躍頌賢澤。落成慘憺胥山祠。揭虔髣髴滄洲儀。黌舍諸生紛濟濟。二老肅然臨臯比。邦內追有四君子。澗藻行潦同明宮。煕朝文治稽古昔。黨庠州序八省同。靈長雖無形現迹。維持亦在不言中。將軍痛哭西原城。洪武乾坤晝冥冥。玉石混同入欝攸。靳額已基流俗輕。文正旣就荊榛坎。五贒無地更揭靈。材瓦順流歸何處。公宇矗矗漢陽汀。相顧呑聲泣要膂。故址壇墠聊展誠。傷心不敢享二簋。靜俟冥泉陽德形。敢向天人作怨尤。絃誦寂寞幾春秋。酒肉淋漓逋丁藪。百恠反復無不有。憑玆一噎遂廢食。聖沒誰愛告朔禮。念昔成周立庠序。前䂓覺有太疎在。安得大鋪鄕三物。萬古堅冰雷雨解。</text>
<title>謁白沙李文忠公墓</title>,<text>傳家忠孝世皆欽。公得香孩范富心。中興事業如磐石。臨死綱常重華岑。楸谷斧堂睪侐侐。花山薌火栢森森。拙灘杞菊相隣近。日月光明亘古今。余先伯祖拙灘忠簡公。與公同朝。共其屈伸。昏朝遜荒之日。又接隣於公之桑梓。丁巳見公謫北。繼陳正議。兼訟公寃。坐是西竄南流以卒。此所謂生同志死同傳者也。故云云。</text>
<title>道峰書院。次尤庵先生韻。</title>,<text>風堂月榭 院內。有光風堂，霽月樓。 洞天開。依舊潺湲石澗廻。滿閣詩書蠧食盡。如今無有後人來。</text>
<title>萬丈峯。次晦翁韻。</title>,<text>壁立贒如萬丈峰。聖師於此較從容。世人莫住風頭脚。誠意關門隔幾重。</text>
<title>謁聽松，牛溪二先生墓。次明道先生韻。</title>,<text>一脉斯文兩世修。百年身魄此長休。眞詮綾老明傳授。同類潭翁互應求。喫緊鳶魚垂後裔。貞明日月耀靑邱。陳荀名德還難守。羞殺當年膝下遊。階下。有滄浪墓。</text>
<title>花石亭。次栗谷先生韻。</title>,<text>草沒先生里。老亭秋色窮。懷古臨流水。傷心立晩風。有山經斧赭。先生手植檜九㭑。皆被剪伐。 無地賞楓紅。悠悠江畔路。歸袂暮雲中。</text>
<title>謁栗翁墓。次河西金先生韻。</title>,<text>紫陽沒後世無人。及到文成又是眞。古墓空山二三子。源泉萬里溯洄身。</text>
<title>謁休庵白先生墓。次橫渠先生韻。</title>,<text>松杉環繞歲寒枝。何似先生不詭隨。况是楊羅承啓烈。百年最被後朱知。尤翁嘗謂白公。公誦靜庵緖餘於斬伐之後。以授栗老，牛翁。使二贒得以聞而知之。又因以大之。如程朱之有楊，羅，李三子。仍撰墓碑。又製蓬山書院請額疏院記等文字。以表章之。故下二句云云。</text>
<title>逍遙山白雲庵會講。次尤翁韻。</title>,<text>興國風流更欲追。白雲深處歲寒時。溪山蕭灑猶堪聚。庠序荒凉誰解悲。莫守門庭甘蹩躄。相看容髮愛華滋。壯心不逐年光謝。拄杖行歌抑戒辭。</text>
<title>臨漳書院。次華西先生韻。主享朱子。配以尤翁。</title>,<text>北來催渡大灘船。望裏遙遙九曲川。院前溪。有九曲。 樹閱蚍蜉秋草際。像經腰膂暮雲邊。神明力大三千界。造化功高五百年。寄語衿紳勤夙夜。也知陽德炳窮泉。</text>
<title>漳州落後。一行入玉屛書院。次思菴朴文忠公韻。追示。</title>,<text>激昂多賴名公躅。全部須求洛建書。要令白鶴臺前水。千里滔滔無點淤。</text>
<title>懷一行登金水亭。次思庵韻。</title>,<text>雲壁金流列數楹。化翁千古費經營。史皇神筆蓬萊去。句漏仙官洞府平。瀾石秋空孤月逈。琴臺春漲百花明。客堂靜夜懷陳迹。粧點詩篇一席淸。</text>
<title>柳洛隱 鼂 輓</title>,<text>浮雲一任過長空。蕭灑衡門洌水東。獨坐澄心烱秋月。朋來名理動春風。隆師暮境同希哲。錫類當年似太中。賢路崎嶇人更遠。天寒祖道淚沾胷。其二二十七年益化關。遊公父子祖孫間。飮中禮數蘆門社。物外風流越郡山。胡羯秋塵作同室。沂雩春服更觀顔。寢門一日丹旌起。汕水滔滔去不還。</text>
<title>奉和絅堂徐汝心 應淳 五江樓韻</title>,<text>雪滿山中白屋寒。離懷夜夜更誰寬。立時妄擬千尋壁。步處翻愁百尺竿。人說海氛傾地軸。儂言身部倒天官。載書相伴知難得。且喚惺翁仔細看。</text>
<title>四月四日。金君士綏來話。時値涒灘太歲。道古悲今。方誦朱先生此道無終否之句。士綏忽謂今日是圃隱先生善竹殉身之日也。聽之彌增感慨。仍令士綏。拈梅山先生開京諸韻。得七絶三首。五律二首。兼示書社諸友。求和。</title>,<text>萬古綱常寄竹橋。先生非是爲前朝。人心天命誰旋轉。喬木春光索性消。其二先生忠義動夷華。地老天荒也不磨。却是心中無一物。龍門何事又悲歌。其三忠臣嘔血氣淋漓。風雨千秋不改移。要得先生全體大。龍岡阡下有豐碑。其四尊攘義久晦。滄海起先生。卻北乾坤整。歸南日月明。國朝資變俗。巴叟賴爲程。宇宙腥羶裏。遺風凜作聲。其五雲谷留元氣。東移圃老家。姚江沉大陸。浿水獨中華。樵剪西原樹。春殘下檗花。悲歌逢此日。俯仰暗傷和。</text>
<title>朝宗行 壬申十月。往祭朝宗皇壇。</title>,<text>憶昔北尋風泉里。以皇壇在。故名其里爲風泉。哲宗己未春往尋。皇壇儼臨朝宗水。朝宗之水東流去。我國惟此水東流 忠潭黝黝石齒齒。二忠潭。在朝宗巖下。 峩冠皓髮王夫子。名德九。隱居此里。 慷慨迎我白屋裏。非禮不動思無邪。先皇心法巖而指。再造藩邦昭敬字。雲章炳爛臨尺咫。寧王批語華陽筆。至痛在心。日暮途遠八字。 天地男兒憤欲死。趙公 故判書鎭寬。 記事一片石。滿腔哀怨言外眂。江漢 文景公景源。 花樹黃尙書。昇源。 庵址凄凉傍淸泚。水團蓓蕾粧溪面。山泉汩㶁瀉階扈。復有庭葵能向日。對客雙淚輔頰被。寧祖返旆朔風滭。九公同舟鴨江潏。王公之先庠生公。卽是九公之一。 將恐將懼維予女。指天誓日經緯密。伏龍一奮沃州淵。尤翁居沃川九龍村。孝廟朝。進位冢宰。 孔經朱奏以爲律。東人一日泣王劒。孝廟中道薨殂。 南服萬里屈皇䟆。三皇帝。屈辱於虜。 九家爲庶爲淸門。東牕腸肚嗟成列。六合腥羶吾安歸。海曲猶幸全衣髮。嘉陵歲暮結茅屋。故國西望腸內熱。夜月如聞子䂓啼。聲聲哀痛口流血。大統行廟九義祠。赤芾何心事嗔喝。兩壇辛苦寂寞濱。饒舌山鳥那更恤。年年東畝黍稷馨。歲歲南澗蘋藻潔。架上洙泗數萬文。副以朱宋尊攘言。武夷 胡文定公。 孫子同此悲。大明屋社。文定後孫二公。來居關北。 相逢泣吊林陳魂。林陳百餘人。漂海東來。朝廷縛送于虜。皆死。 京周一念踏巉巖。酒闌叱咜靑草茵。洞外夕陽催歸路。幽明之淚旋霑巾。未幾。王公卒。 想像典型留老阮。王公從子名叙說。 天寒荒蓽掩荊榛。西原志士呑聲哭。桂林宮殿祛苾芬。壇上籩豆亦先天。壝前耒耨來野人。大賢落莫東城路。華西先生陳疏。請復皇廟之饗。大忤於時。 深海出沒西洋氛。屋烏草蛛誰解愛。父菑子畬更堪論。王君始爲皇壇守直官。自脫朝衣東還。家事赤立。與其子。躬執耒耟以苟活。 滄海高士洪思伯。名在龜。 夙講春秋二三策。數子同來起余心。思伯。與同郡崔雲鄕及其弟在鶴同來。要余爲此行。 料理九野龍戰夕。瓣香新具儀已及。五噫宿構詞更激。春間搆文。欲爲此行。因事故。掣肘不果。 哀壑怒濤日慘憺。寒岡落木風淅瀝。天皇不降烟雨交。翠華玉輦無消息。相顧灑泣終失聲。此恨惟有鬼神識。莫謂時運可奈何。天根尙在殷師國。壯志不逐年光衰。况乃諸子頭髮黑。巴溪敬義副新安。作我先王建皇極。天意回時具在我。山河掃灑乾坤革。啖薺畫粥知分內。反鎖衡門日努力。把酒淸晨曰唯唯。鶉天自此帶醒色。</text>
<title>新庵居士 崔泰錫伯亨。率小子而習 學永，門人李聖元 鉉周 諸人。孟冬入汕相守。迫歲而歸。別路以詩送之。</title>,<text>維楊書笈遠江湄。領袖新翁志不衰。猿鳥不驚門掩夕。松筠相對歲寒時。百年經禮靑華緖。一座衣冠皓首期。病枕慇懃來歲約。鳳臺春漲百花滋。</text>
<title>洪思伯率鄕士。習飮禮。余嘗再度往觀。今秋又以書見告。適家內多故。兼且病倦。替送春善。甚可恨恨。</title>,<text>貊國天荒開闢時。昭陽禮樂少年師。三山秋色兒孫去。蹩躄空堂意正悲。其二賓介衣冠濟濟時。百人指點鬼神知。未須關念霜衫薄。獨怕童心失禮儀。</text>
<title>送幻峰師歸雪嶽。癸酉秋夕前日。</title>,<text>東道有高僧。西州訪儒師。事同文暢釋。爲是有秉彝。一日飛錫杖。存亡三十秋。故人垂霜髮。門掩淸汕洲。嗟爾遠道人。胡爲乎來哉。手閱先師像。共此梁木哀。凄凉鳴玉址。寥落噴雪宅。向來寵辱說。今日雲水白。常綱傡日月。事功俱天壤。行矣訪古舘。知君興感長。莫道黃昏近。夕陽猶云佳。習靜久靈覺。應見前路差。陰陽同嚮背。良心未宜死。寒威閉九野。剛反窮泉裏。天道正如此。人事胡不然。父母生劬勞。大德齊彼天。生事與葬祭。孝子要盡分。自君之出矣。幽明幾結恨。配耦望更絶。子姓誰復續。蕭蕭白楊阡。行路傷心曲。同異儘多說。造次且忘言。相愛貴有物。不敢事虛文。歲暮相別離。此生難再見。歸去倘相契。神交可替面。幻峰師。雪嶽高僧也。少從華西先生於檗溪之上。門下諸人。以復卦反善。有望於師。旣而飛錫而東。面壁三十年。聲光邈然矣。今年之秋。下山西遊。訪余兼山巖扉。道語疇昔。不勝壯衰之感也。因畧閱先生行狀遺文。又欲追至故宅。存問子姓。徧歷門下同遊之舊。其義亦可謂高且厚矣。師臨行。請以一言相贈。吾貧無以贐行。縱子無言。何可不念。但恨無昌黎翁送文暢師筆力也。又記先生贈言。誦晦翁夫子表章五臺僧之事。勸以雖在誦念貝葉之中。無忘忠君之心。此盖不得已之詞也。昔有洽居士。平生逃禪。爲高達山房主人矣。臨死。萬緣但空而本心昭著。於是申戒僧徒。無得火葬。其視終於迷復者。何贒如之。嗚呼。不可同年而語也。故先生爲其饌品。遣人於山。文以侑之。詞見本集。可考而知也。今爲幻師無他可贈。故惓惓以復卦之義申之。若夫死生訣別。忡悒悽切之意。畧而不道也。師乎師乎。其識余之苦衷而有以處之哉。</text>
<title>聞崔參判 益鉉 安置耽羅</title>,<text>崔公忠義鬼神知。幾度恩言降玉墀。雪滿山中人不寐。臣强主弱此何時。其二美人西望淚交流。孤立無朋誰解憂。安得尙方斬馬劒。出門斫盡衆奸頭。</text>
<title>夜雨。懷崔參判贊謙。時崔公以斥和事。復安置黑山島。</title>,<text>有才無命楚靈均。再放沅湘幾日還。塞海移山驚四國。淅矛炊劒閱重關。西溟消息鯨鵬近。北關文章鵷鷺閒。天外孤臣數行淚。化爲春雨澤人間。</text>
<title>省齋盡室移嘉陵後。述懷。</title>,<text>嘉陵一抹水東流。此去王孫可久留。鶼蟨十年安旅夢。參商一日動窮愁。眼前地軸漫漫夜。頭上天山瑟瑟秋。緬憶桃源身更拙。北風携手未成謀。</text>
<title>小齋遷居後旬講日。寫懷。</title>,<text>西來消息喚深愁。寒食家家出古邱。書社無人春寂寂。夕陽悄立向空洲。</text>
<title>三月十五日。登拜鼎山華西先生墓。過蘗山。拜先生噴雪窩所奉眞幀。歸漢浦書室。十八日早朝。邀晩悔金仁叟 晉壽。出揭家藏櫃奉眞幀。因與之泄哀。是日。先生忌辰也。感懷弸中。得絶句。</title>,<text>鼎山斧堂雪窩眞。草土餘生趁晩春。白首那堪悽滄意。今朝又是擧扶辰。其二不信仁賢國久虛。燔穹火色更何如。爛額焦頭羣弟子。空山絶海淚盈裾。</text>
<title>省齋諸友。期會朝宗巖。罷歸。謹次尤齋先生華陽洞韻。</title>,<text>東海之東一片山。紅羅春色寄其間。衣冠月出同原廟。千歲何須念故寰。右。謁高皇帝壇庭。其二此地還同萬歲山。軒轅弓劒五雲間。傍人不識周餘恨。更惹西氛溢世寰。右。烈皇帝殉社日。行望拜禮。其三灘隱先生老此山。悠悠夢想葛懷間。從君欲網桃花水。或恐餘香溷世寰。右。贈王守直季善。其四遊屐春晴大報山。桂林籩豆爛商間。瀛洲司馬風泉感。到此分明絶世寰。右。志柳上舍景茂。念季善無家貲。與朋友議。將鳩財置祭田。其五天作祖宗饗帝山。磐滄腔血百年間。二簋行看同九義。故人高識出塵寰。右。志柳性存諸人。發磐川，滄海。配享九公之議。其六不染腥羶只此山。見心新刻白雲間。極知天道無終否。漸次王春布世寰。右。志省齋承華西先生遺志。欲搆亭巖傍。而事力不及。姑就巖面。先刻見心亭三字。盖取復卦象傳之文也。</text>
<title>與具士正 中植 行至蘆嶺下。省板山先妣墓。</title>,<text>紅綠芬芳峽徑微。澄潭磐石境幽奇。墓下。有繹如潭。泉石絶勝可賞。 攀崖旌翣渾如昨。白首孤兒血淚滋。</text>
<title>過蹈海亭 具公邦俊 墓</title>,<text>玉貌先生恥帝秦。金華處士肯臣元。百年無復烹魚伴。海國空留四尺墳。</text>
<title>玩漪臺</title>,<text>攀栢三洲老釣臺。百年後有遠人來。琴書古宅徒陳迹。山水淸音自絶埃。魚任天機波面泳。花經春雨岸傍開。西氛咫尺吾安適。無限情思付酒杯。</text>
<title>塲巖懷古</title>,<text>黃巴悲百六。滅影在塲巖。觀白舊開室。玩漪今有潭。客袂摻西北。山筇人兩三。仙緣更何處。遙向白雲南。</text>
<title>臥龍潭</title>,<text>龎馬襟期訪臥龍。之而鱗甲驗雲從。玩來疑戰愁成血。占得初潛莫見容。漁釣尋常遵古渚。雨暘關惱望晴峰。林間躑躅歸閒漫。爲是劉郞不復逢。</text>
<title>省齋來宿明日。安城二處士 安分齋洪檥擎禹。心齋柳始秀羲元。 又至。仍同晩悔諸友。遊靈源洞。</title>,<text>高人洗耳得淸灘。蒼壁疎松四月寒。海上妖氛愁夢豁。山中仙侶喜顔看。童賖綠蟻來朝店。婢熟銀鱗入午盤。前路斜陽相送罷。洞門忽鎖小岡巒。</text>
<title>大谷感舊</title>,<text>經盡欝攸祿不回。桑田滄海事堪哀。菊階草沒兼山石。舊舍有巨石。刻兼山字。種菊其側。 栗徑苔生觀物臺。栗林築臺。石面刻觀物。 人住黃鸝迎野樾。含情白叟慰村杯。些兒物數看如許。弄得丸時閒往來。</text>
<title>盡室移嘉陵。留別社中四友。晩悔，復元，子善，士綏。</title>,<text>十年經禮寓龍門。閱盡滄桑手更分。書社神壇誰解愛。傷心聊復付諸君。</text>
<title>丁大一歎</title>,<text>京華禮樂墮空虛。誠意何曾分寸餘。多事年來丁大一。人間訃告摠關渠。愼終。大事也。貴乎必誠必信。故護喪必擇知禮之人。自世敎廢而人心陷溺。護喪之實亡。而護喪之名。只見於訃書年月之下。惟其無實虛名也。故猥以下隷姓名塡之。擧世皆然。夫書頭云某官某氏。則是下人斥呼其上典之名也。書尾云上某位座前。則是下人抗禮於士夫之尊也。此又胡亂無理之甚者也。至於近日。又有甚焉。年月之下。書姓名三兩字。有何勞苦而欲其省畫取便字。書之中。揀出字畫最少之丁大一三字。僞爲人姓名而塡之。此蓋出於京華之間浮薄無賴之作俑。而中外之人靡然從之。此雖細故。然擧其小。足以知大。擧其一。足以知百。禮義先亡。有不爲夷虜者乎。伊川被髮召陸渾之戎。豈非前鑑乎。今洋瀾橫流。箕封一葉靑。幷入於昏墊。是自作之櫱。又誰咎焉。龍集丙子餘分。因閱知舊訃書。遂太息而題之。</text>
<title>鏡盤新寓。築小臺。</title>,<text>黃鸝隔水奏淸音。持鍤冠童拓栗林。幽事眼前差可悅。故人溪曲肯相尋。曰頭但負蓬桑志。素履那同沮溺心。三老遺眞香更炷。渾忘天地入窮陰。時奉朱，宋二夫子及華西先生畫像于室。每月朔望。焚香瞻拜。</text>
<title>臺成將與朋友習禮講書。而柳友穉程錫名敬義。</title>,<text>敬直知從習禮初。義方須藉講書餘。文言萬古傳心訣。北里高朋更起余。</text>
<title>六月望聞山外消息</title>,<text>斗米衾裯換重輕。經年旱魃盡三庚。西洋波浪來天地。東土衣冠結弟兄。莫作文章泄孤憤。恐於源委太分明。祇應此夜長空月。遍照人間好惡情。</text>
<title>伯低一等吟</title>,<text>閱盡王秋入伯冬。三分人事二𢥞𢥞。更低一等無言說。誰駐殘生引子中。</text>
<title>春善冠後。志感以示。</title>,<text>贏博歸來久斷魂。殘年有此藐孤孫。山中高友當賓贊。頭上冠巾喜彌尊。其二蘭醑新臺侑醮觴。階前字祝更洋洋。栽培天意看如許。我有嘉賓敷腎腸。其三麗幣函書更腆誠。墨車明月啓南程。前期授汝關雎什。未死要看福履成。其四山桂秋雲獨閉門。紫陽編裏講冠昏。洋氛一任翻天地。留得先王禮樂存。</text>
<title>新秋。懷任祭酒 憲晦。</title>,<text>玉立星田老。鉢傳天德公。人間知寡合。物外樂長終。綠竹經寒雪。黃花耐急風。逢秋增百感。滄海兩衰翁。</text>
<title>春善取婦。入門後祝詞。</title>,<text>弟死兒亡一老身。客鄕冠娶小兒孫。不問前頭賢不肖。且祈偕老百年春。其二旣祈偕老百年春。更祝鸞凰萬子孫。人道得時生意滿。重泉可以報吾親。</text>
<title>龜谷 加平邑內中村 新居</title>,<text>漂泊東南天地間。白頭更入華陽山。山雲洞壁深深鎖。不怕洋塵溢世寰。</text>
<title>玉溪洞九曲歌</title>,<text>臥龍湫君不見一曲深廣臥龍湫。砰雷驟雨咫尺愁。四道巖瀑雲深鎖。世上遙望山空幽。上薄日月伏光景。會是相逢劉豫州。閒臥莫作申韓夢。渭翁丹書更紆籌。程朱二先生。稱孔明有王佐之心。天民之才。而道則未粹。所以然者。以嘗學申韓。未聞聖人之道也。若從丹書敬義中鍛鍊出來。則與伊呂無間矣。撫松巖君不見二曲人立撫松巖。西峰翳翳日半銜。倦鳥出雲寂寞邊。歲寒孤拂蒼蒼髯。盤桓影子看怳惚。此中眞意誰共譚。復恐苦節趍江左。周孔名敎須謹嚴。程子言東京諸賢。無明理之功。故其節義少間。變爲苦節。致晉人淸談。今按陶公胷次灑落。出處甚正。其於君臣綱常之際。大節卓然。但其氣像意思。脫不得晉人科臼。一轉則爲江左八達故云。濯纓瀨君不見三曲紺寒濯纓瀨。平鋪皓石盤外內。想像蓮花發源地。無極老子管汪濊。珍重圖書疏瀹盡。斯須伊洛波更大。滄浪自取戒夙夜。奔流放海無點穢。鼓瑟灘君不見四曲冷冷鼓瑟灘。孔門風浴此生顔。霜前山果味更馨。丹砂點漆堪相囋。三家村落似桃源。犬嘷鷄唱白雲端。翻憐當日三子撰。苦要爲客落人間。一絲臺君不見五曲蒼崖一絲臺。富春山色迢絶埃。潭氣暗與桐江通。羊裘釣叟閒往來。忽感寒流萬折東。憤怒觸石鳴且哀。人去絲斷無消息。石面趯勒胡爲哉。秋月潭君不見六曲淸瑩秋月潭。緬惟千聖相傳心。千聖寥寥不復作。靜中觀物猶更尋。客亦知夫水與月。鳶飛魚躍同古今。玆遊不但賞奇絶。大航尙書得一欽。靑楓峽君不見七曲筧巖靑楓峽。密葉如雲南岸夾。九秋新霜夕陽佳。紅綠相暎風獵獵。况復摩霄萬仞壁。風雨不動閱千劫。諸君感此彌剛健。古來孤脚難駐立。朱子言衰世。剛毅底人。立脚得駐。又言使某。壁立萬仞。豈不益爲吾道之光。龜游淵君不見八曲幽壯龜游淵。波底湧躍雷騰天。呈瑞洛汭已邃古。示兆燕舘復何年。古木冥冥枝相樛。神護鬼呵氣肅然。行見東海聖人起。山河萬國洗腥羶。我孝廟在燕舘。忽見五采凝室而神龜出見。尤翁謂孝廟寤寐討復。雖中途泣弓而功緖不成。然其所以建皇極明人倫。以遺後聖者。日星乎中天。與地平天成。萬世永賴者。未始不同。嗚呼。龜眞有知也歟。弄湲溪君不見九曲蕭爽弄湲溪。倚筇隨處樂相携。四時變化皆佳景。一卉一石人品題。已服宣尼川上歎。怕見方寸成茅蹊。眞源咫尺眼應豁。更須努力一攀躋。</text>
<title>玉溪雜咏</title>,<text>玉女峰 在洞門之東。一曲東頭玉女峰。空將梳鏡冶春容。道人心事無今古。興入雲山更萬重。洞之西南。有梳峴鏡盤。道人峰 在洞門之西。道人悄立洞門西。指點前頭九曲蹊。攀盡巉巖皆絶勝。恐君懾怯駐筇頭。風乎臺 在龍湫上。暇日提携冠復童。舞雩壇上訪春風。眼前要得宣尼歎。不信人間說異同。光影潭 亦在龍湫。此地寒潭亦鑑開。雲天依舊共徘徊。化翁如識和泥戒。隄防黃流不得來。潭上左右。兩沼相對。水皆黃濁。止不流泄。不與此潭混雜。丈人石 撫松北岸。對立。山氓不識丈人賢。喚作眞胡閱幾年。居人。號爲彌勒巖。 纔得嘉名顔色改。却嫌荷篠仲由前。翠錦屛 濯纓瀨屬曲。澗水東邊翠作屛。臨流相對靜儀形。傍人不識余心在。愁殺山光只麽靑。胡五峯。不知朱先生寄籍溪詩意。以有體無用。病之。三秀塢 上同物外雲山似太初。靈芝三秀近何如。如今有志須同就。命侶携儔莫更疎。白雲壁 上同深入蒼巖古木樛。野心爲被白雲留。白雲谷口閒來往。石澗籠山更急流。友鹿川 上同一重一掩彌盤紆。遊鹿尋常吾友于。鳥獸同羣休得說。西天兇魅任馳驅。必東川 一絲臺屬曲。此水洋洋萬折東。周京一念質靑穹。壯心空付杯中物。自笑衡扉白髮翁。筧巖 靑楓峽水道。礱出筧巖儘化工。全溪流水盡由中。天公倘設洪河水。萬古無勞防築功。歸來谷 弄湲溪北谷。歧路狂泉事亦哀。行人不妨早歸來。莫言此地無佳景。萬象森羅一逕開。止宿庵嘉彥山人闢小庵。許令野客共嵁巖。漁郞無復桃源想。約束朋儔勿二三。</text>
<title>鄭梅山 錫一。來宿信齋。柳景茂齋號。 畫朝宗山水。感而有作。</title>,<text>魯連蹈海老靑邱。回首寧陵涕泗流。留得雲孫燕趙氣。悲歌叱咜薊門秋。梅山先祖進士公先甲。自瀋舘。從孝廟東來。隱於妙香山中。今與同來八義士。從享於朝宗皇壇。其二洪武君王陟降峰。東流高澗日淙淙。山窓歲暮無餘事。一幅丹靑奪化工。其三鶉首不醒二百年。華陽籌策付陳編。未須落魄傷懷抱。南至新雷更信天。</text>
<title>三韓洞諸詠</title>,<text>孝子巖九寺鍾聲急。寒鴉反哺悲。無人記名姓。神血獨淋漓。巖在洞門初入。無奇觀。居人傳洞裏有九菴寺。有負母行乞者。安於巖底。朝夕乞食以供之。寺僧撞鍾。九寺一時盡飯。而此人來乞。無甚遲緩後時。久之如一日。寺僧感其誠意。久後。石工欲伐石。受釘。輒出血故止。不敢伐。因名孝子巖云。豈饑荒兵革時事也歟。其人姓名不傳。殊可惜也。至今巖上。有受釘痕焉。籠巖借問籠巖叟。何年返浿疆。未須談勝國。只合誦荊湘。麗末。金籠巖澍。朝京師而還。路聞我太祖革命。還入中國。遊荊楚湖湘之間。因以沒世。籠巖之名偶同。故感而云云。龜巖龜老寒潭碧。遲遲錫我王。洋氛如虎食。倀鬼不知傷。鼓瑟潭肇錫寒潭號。如聞點瑟希。沂雩知在此。不妨詠而歸。潭前巖瀑松杉。奇絶可賞。故命名皷瑟。靑鶴沼玉旒垂絶壁。下作深深淵。此地訪仙鶴。雲松遙接天。舊名碓沼俚而不雅。故改稱靑鶴。景雲巖有女縞衣立。東門匪我思。景雲峩在首。似解陸沉悲。景雲。中國婦人冠名。我東知禮士夫家或用之。如今俗簇頭里。蒙古制也。絳仙巖仙侶飄金節。古松蒙翠巖。巖禽不嗔俗。慇懃挽客衫。燭臺峰憶昔程朱燭。沉沉風雨宵。宵久油旋渴。空臺苦不聊。大隱屛大隱愁城市。山居掩翠屛。歐羅風浪外。雲山恁麽靑。吉城山山在塵埃外。煌煌照吉星。家有山田粟。松根長茯苓。梅山一抹靑山號。回頭老淚滋。飮河如夢裏。白首只童闚。山名。與先師洪文敬公號偶同。故感而云云。鷲峰 方言鷲爲秀里秀里峰下水。秀里峰上雲。雲水與峰壑。天借遜志君。遜志。洪君思伯堂號。</text>
<title>三韓洞主洪君 伯在龜。字思伯。叔在鶴。字聞叔。</title>,<text>天借遜志君。季方同隱求。所求知何物。道心傳萬秋。兼山老夫。僑居無聊。懷陳少陽。幸免於東市。而龍蛇於三韓洞門之外。杖藜而往觀洞中巖瀑之美。歸作小詩十三首。以堅坤四蠱上之志。未知衡山胡子見之。不復以有體而無用病之也乎。第幸秘之。勿煩外人眼目也。南漢要盟之五丁丑二月日。</text>
<title>烈皇殉社之日。與諸少友。柳旼潤和。柳重龍于雲。柳元錫伯春。 至大統壇。行望拜禮。</title>,<text>此日問何日。鬼神悲我心。白頭灘隱叟。開座桃花潯。其二澗滋洪武雨。花潤大明春。歲歲涒灘淚。入山垂滿巾。</text>
<title>奉和心齋道兄三田浦感舊詩。兼寄申友聖澹 桂。</title>,<text>孔朱大義日星明。不奈常情重死生。冠帶渾忘羞恥事。文章贏得壽康名。金繒北去江聲怒。火舶西來海若驚。太歲無端丁丑又。悲風相和短歌行。</text>
<title>贈別吳仲欽 一泳</title>,<text>永嘉諸老雪城東。絃誦洋洋洛建風。留得靑衿來歲晩。慇懃更問華西翁。其二山雨霏霏故不收。客車無事井中投。靑篇要得傳心訣。餘外閒談可罷休。其三袖裏珍藏蘖老書。嘉陵山外送君驢。未須愁殺東隅失。追補前頭儘有餘。</text>
<title>南漢山城登西將臺。謁顯節祠。時下城後五丁丑季秋也。</title>,<text>丞相祠堂此地尋。蕭蕭寒雨老楓林。百年北拱非宸極。萬里西歸孰好音。太白床琴元亮夢。潘陽雪窖子卿心。眼看鯨鱷揚溟渤。更使周餘淚滿襟。</text>
<title>贈別李重九 承旭。○丁丑陽月。</title>,<text>錦江冠帶踏秋雲。病起驩迎汕上村。全老門前高弟子。整翁脚下孝曾孫。西洋波浪乾坤息。東土桑麻日月昏。長夜靑燈腔血瀉。百年努力溯眞源。</text>
<title>自訟</title>,<text>不識朋徒忌切偲。向來開口犯訑訑。遂令憤怒從中起。辱及斯文百世師。年前。與星田。論辭受語默。仍有䂓戒語。田也以此積憾。星田沒後。作恠無狀。都是此漢。不愼樞機之罪也。</text>
<title>送別安士應 種和</title>,<text>己卯衿紳道已東。楓崖名德藉潭翁。雲孫歲晩來相訪。令我朝朝瀉血衷。其二林扃相對子淸揚。稼老書函意更長。此事寧容多費說。新安小學乃其方。其三胷中元有一團天。厥始綿綿若火然。更怕繁枝刊不得。却看柔道日相牽。其四江干朝日捲林霏。野老孤懷惜別離。北郭靑燈圭竇夜。問君何以慰相思。</text>
<title>六十一歲生朝</title>,<text>晨衾不語淚雙流。甲子於今見一周。常棣 三十三歲。哭弟穉平旅花山。 蓼莪 十八。以童子遭外艱。五十五。遭內艱於大谷。 秋瑟瑟。層峰 四十七。哭長女申氏婦於北山。 嬴博 四十八。哭獨子基朋瘞北山。 日悠悠。孱孫暗抱零丁恨。饑歲明添丐乞愁。禁止家人爲壽酒。朋知無事訪林邱。伊川言。人無父母。生日。安忍置酒爲樂。朱先生亦於生朝。不受子孫壽酒。其二花山迢遞板山高。花山。先君墓。板山。先妣墓。 衰病還愁跋涉勞。歉歲行裝多惹絆。生日前期。初擬走省親山。臨行病困。且有故。不得往。 生朝懷緖發號咷。鑑孫壽酒無家釀。同父裘材有饋包。母引孩卽雙乳洽。殘年慰意只渠曹。其三憶昔咳名父祖情。要令德業大家聲。始看梧鳳凌千仞。終作葦鷯悞一生。補往莫如偕敬義。追來只合進明誠。眼前不管黃昏近。及此斜陽猛課程。</text>
<title>己卯十二月二十日。靜庵先生綾州受後命之六周甲也。病不能出門。遣孫兒春善及少友若干人。赴迷源神壇展拜訖。黃溪老友。亦來會。分韻送君字。</title>,<text>憶昔正德間。綾叟主斯文。九五喜利見。衆彥集如雲。誓將堯舜道。朝夕致吾君。天道有陰陽。羣類固聚分。那知一夜間。神武逞妖氛。所嗟新舊勢。剛豕不可豶。翟茀謝坤位。龍顔聽强勳。我軟若一卵。彼重如萬斤。潭足諒知幾。薖軸避狺狺。遺恨只在此。過涉何足云。顧玆臨命詞。神祇亦應聞。况乃精一傳。昭昭自典墳。滂球那得似。偉烈亘八垠。接武多後賢。以茲替獻芹。西瀾徧沉陸。東土猶張軍。我受罔極恩。誰哉更齗齗。願言尋墜緖。夙夜惟克勤。歲月苦不與。飄然已白紛。</text>
<title>詩成。溪友改定分韻。追送愛字。</title>,<text>靖王急元凱。志存回三代。一老荷重負。羣公並修能。濟濟雲衢上。贊贊楓宸內。此擧寂無聞。邈矣數千載。德澤未及施。億兆已願戴。誰成貝錦者。令我抱長愾。神武半夜啓。皇穹老眼眛。溯念履霜初。坤宮泣天妹。臣强諒如此。無力早分北。四顧甸所恃。炳幾貴藏退。潭翁蠱不事。足老復無悔。世事同酸橘。此恨結人肺。顧玆眞儒風。百代啓俊乂。此日問何日。神壇見有僾。松栢戒勿剪。邦人猶解愛。老病龜山雪。泣送三兩輩。海田幾翻覆。乾坤久沉晦。虎食從西溟。知我內久潰。惹起烹魚想。釜鬵空自漑。溪翁同此懷。詩令故至再。恭惟君民訣。寒水月長在。木食甘長終。外事敢容喙。夙夜各振刷。無負昔人誨。</text>
<title>欲赴華西先生忌祀。病憊不果。其日早起。設位一慟。仍得辰字。</title>,<text>悠悠梁木恨。又値擧扶辰。墜緖誰能繼。孤軍氣莫伸。乾坤歸貨色。水陸引風塵。無計起皋壤。空吟捐百身。</text>
<title>示講座諸人</title>,<text>瘠土人情嗜疥如。相尋峽口一寒棲。共迎春日同沂浴。不管秋風向綌凄。航海君臣看大學。囊頭師弟講尙書。殘年信誓無他語。百尺竿頭更莫疎。</text>
<title>正德己卯。我先祖文毅公府君。與靜菴諸贒。倡明洛建之學。遭遇中廟。將興至治。爲勳臣所嫉。被北門之禍。明年庚辰五月十六日。自縊於居昌之高梯院。國人悲之。今當六周甲之歲。京中諸宗。將以忌日。會于平邱。瞻掃封塋。前期以聞。而平默淪落遠峽。貧不能騎。病不能步。實無以致身。則只得與同社士友。金晉壽，李三永，柳重植，李秀健，柳旼。 祇謁迷源神壇。以壇距龜山。由旬而近也。彷徨廟址。萬感交集。仍敬次府君白巖詩韻。旣以示諸友。並及宗中僉座云。</title>,<text>龍門餘韻古。迷源。是龍門山中。 寂寂一峰雲。龍門絶頂。名白雲峯。 悵望諸孫會。江頭四尺墳。</text>
<title>又敬次府君迷源二詩韻</title>,<text>澗藻無人采。凄凉桃李源。祠享。見撤故云。 後人尋墜緖。猶有演乾坤。浮雲一點唐虞業。吾道無窮若逝泉。况見到頭難着手。恨深當日試鄒拳。</text>
<title>送李重九</title>,<text>錦水悠悠白鴈邊。寒江客馬入秋烟。松濤瀏瀏論心夕。霜傑巍巍把酒筵。地火明夷悲暮齒。山天大畜望吾賢。歸來洗耳人間事。仔細薰宮精一傳。</text>
<title>又懷宋玩四</title>,<text>草土流離使我悲。人間無地跪陳辭。友朋厄會諒如許。借問陽春來幾時。其二別離經歲意何如。中夜忉忉坐雪廬。一息尙存須有事。舟中大學獄中書。</text>
<title>謝崔錫胤 永祚 見贈。步原韻。</title>,<text>白雲深處訪窮廬。佳句慇懃慰索居。碩果秋香寧有食。括囊時義自無譽。父闈山立三韓國。子舍籯遺四府書。任重翻愁前路遠。百年家計莫歸虛。</text>
<title>咏懷 十一首</title>,<text>海濱漁釣足忘飢。誰舍靈龜暗朶頤。不遇獵車出岐邑。丹書敬義更無施。太公居東海遙遙北海斂淸風。白首西歸二老同。須信經權相反日。此心要不負皇衷。伯夷居北海屈己尊奏事亦危。篁林高鳥降何遲。也知梁客難回日。蹈死東溟定不疑。魯連蹈東海窮呼天地痛呼親。萬古懷沙秋水濱。崤函諸子休相賀。怕見東吳扛鼎人。屈原投汩羅季女苦飢赤芾豪。南昌小尉志孚號。孚號不得身先遯。吳會茫茫片月高。梅福逃會稽天地不逢大耳郞。東尋遼野小開庄。祁山老將成何事。空使英䧺淚滿裳。管寧客遼東知幾須數古孤雲。脫屣人間出洞門。西望長安如夢裏。伽倻一抹有桃源。孤雲入伽倻孔聖文章浩浩天。古今尊仰豈徒然。狗子如何無佛性。至元新政作中贒。元主忽必烈。至元間。貶稱孔夫子。爲中賢。丐前媢後列吾儒。濯足滄浪亦自汚。須看八表同昏日。萬恠駭惶何所無。忽必烈滅宋。分江南人物爲十等。娼居第八。儒居第九。而丐居第十。西釋巍巍北帝師。冬靑杜宇古今悲。元初失却修攘義。地覆天翻悔莫追。忽必烈盜據中國。寵西僧楊璉眞伽爲帝師。任其恣橫。至掘拔宋帝諸陵。取其骨爲浮屠。宋之遺民。暗行賂遺。易以他骨。合葬諸帝之骨。植冬靑以識之。夷狄之禍至此。尤不忍言。懷孟腐儒韃靼初。朱子盲楊雄最無用。只是一腐儒。余旅許衡亦云。 俳優家計洛閩書。胡神冒入文宣廟。一作一心羞惡尋無地。 尤老如何更貰渠。許衡失身胡元之罪。先賢固已言之矣。尤所慨然者。右忽必烈三事。衡豈都不聞知乎。然且在朝。開口便說洛閩糟粕。非優而何。尤翁目之胡鬼。請黜於文廟。不亦宜乎。</text>
<title>謝左溟宋君 甸 寄竹纓</title>,<text>高蹈淸風宋左溟。白頭窮巷抱麟經。手栽雪竹成纓子。一日江扉寄遠情。其二摩挲良久寶藏深。白露蒼葭更一吟。不是竹纓爲我寶。高人心貺若千金。其三紅毛高準事橫行。錦上衣冠子獨醒。夢裏悠悠不識路。鷄鳴風雨涕交零。</text>
<title>懷諸道疏儒。寄洪聞叔。關東疏首。</title>,<text>五道衣冠血流滋。天翻地覆此何時。縱橫倀虎江山怒。憔悴坤龍草木悲。缺界同心扶禹鼎。重泉異日報殷師。殘生且進杯中物。醉誦閩翁感事詞。</text>
<title>聞洪聞叔成仁之報</title>,<text>昔聞涒灘警。爾祖點鄕兵。五葉生東澈。扶持地軸傾。</text>
<title>禁庭受杖後。還囚西間。壬午八月初一日。</title>,<text>臣罪當論死。君恩欲傅生。西問同几席。安意臥深更。</text>
<title>獄中卽事</title>,<text>朝誦羲孔言。暮誦洛建編。眼看人世事。何處不氷淵。</text>
<title>銅雀江頭。謝別諸友。</title>,<text>淨安橋上淸秋色。山裏親朋送別情。自古風頭難立脚。許君日夜刷精明。</text>
<title>南充道中。次尤菴先生鐵嶺韻。</title>,<text>詔獄經冶絏。瘴海勉劉鐵。朋知饋匹馬。憫我老脚血。臨歧兩行淚。人獸咫尺决。回首望宸極。孤衷證日月。</text>
<title>成歡早發。道中懷宋左溟。仍次其送別韻。</title>,<text>白頭閭巷畏天明。高蹈淸風聳後生。會是嚴程逢別急。錦江雲樹總凝情。其二陸沉時節念皇明。爲抱春秋度一生。人獸關頭應更謹。何時樽酒罄衷情。</text>
<title>過井邑縣。有感。尤菴先生受後命之地。</title>,<text>海若噓欷送哲人。楚山白氣竟何辰。明宮牛牧荒凉址。故事禽徵寂寞濱。殉道猶承三聖烈。效嚬虛負百年春。嚴程且欲停吾馬。還怕前頭議者嗔。</text>
<title>長城道中。書懷。長城。是河西金先生。下沙奇公正鎭講道之鄕。</title>,<text>山入長城始欝峨。湖南秀氣此中多。高樑穹宙金夫子。一燭昏衢奇下沙。已向人前勞問訊。及過閭外謾咨嗟。苞稂秋色邱園古。白首天涯可奈何。</text>
<title>懷金匠郞 祿休，奇進士 宇萬。</title>,<text>兩賢孫子紹前光。白露蒼葭水一方。萬一餘生還渡海。爲君駐馬挹蘭香。</text>
<title>務安懷古 先伯祖拙灘忠簡公。光海朝。諫讐母事。謫居此邑久之。聞訛言西宮被害。痛泣不食而卒。鄕人立祠祀之。卽松林書院。是也。今上初見撤。</title>,<text>地在南方天一涯。吾家伯祖賦懷沙。八奸朝籍光華重。萬古民彜樹立多。故渡旅人秋草老。長亭去馬午烟斜。丹靑遺廟無尋處。白叟黃童也更嗟。</text>
<title>具土正 中植 抱中庸或問。徒步千里。入海相守。</title>,<text>鱷水蛇山道路難。多君千里戶庭看。燈前抽出中庸說。汕曲生涯意一般。</text>
<title>海上。送朴養直 長浩 北歸。九月四日。</title>,<text>廷尉門前力已殫。江南秋雨更加飡。朝朝扶掖邛峽坂。暮暮提携灧澦灘。友道於今同骨肉。天涯因得視門闌。離筵申說依歸地。玉洞山人咏考槃。</text>
<title>島中卽事</title>,<text>薄暮家家已掩扉。迎風篁葉響疎籬。茫茫大海人無到。寂寂荒階月有期。故國謗聲歸夢裏。太陽餘氣落天涯。燈前更櫛寒泉錄。多愧涪州傳易師。</text>
<title>閱省齋書及別紙中庸說</title>,<text>故人千里信。經旨起余多。已喜相符契。何煩更切劘。殘年陰惜寸。妙境體忘疴。源頭愁更重。未暇說洋倭。</text>
<title>見松筠蒼翠起感</title>,<text>西江波浪願無聰。東社絃歌入幻空。海若尋常延白叟。閭人多少託黃童。此生未易瞻天。日至死猶容奉帝衷。松友竹君來信誓。荒崖孤嶼歲寒中。</text>
<title>謝申聖邦 㰔，金甲島謫中見寄。</title>,<text>多君起作少陽倫。垂老甘爲附驥人。扶植天經資一節。張皇時義悞全身。西江波浪消無日。南國琴書護有神。舊學商最情更急。夢魂幾度絳仙津。近日士類。喜說時義而輕獲罪。儒生謂僅成一節故云云。</text>
<title>海上九思</title>,<text>西林感淚歲華多。江漢無情日夜波。薙草獮禽誰得仗。百年世事已蹉跎。梅山先生鼎山防斧夢依依。北社絃歌事已非。海上靑燈開舊卷。空言何補盡精微。華西先生王獄呈辭見血誠。周旋危迫史凝情。暮年屬托邱山重。吾道非若定不明。省齋道兄松栢挺然閱大冬。金閨人是考槃蹤。天涯地角相思苦。或恐前頭負帝衷。勉菴侍郞痛哭宮門憶丙春。脊令原隰又何辰。歸來莫作傷心色。守死空山更日新。遜志賢甥西城魂氣上靑天。天帝謳吟色怛然。陳東歐澈來相伴。萬古箕封日月懸。勵志烈士編管山翁事至微。相思何苦作噓唏。歲寒各勵松筠節。天理民彝諒庶幾。相送士友蛇山鱷水路悠悠。風急猿哀夜夜愁。湘潭莫把三閭恨。天鑑開時有遠籌。扶正諸謫藐孤當至事堪悲。膝下呱呱索飯兒。振得心神惇孝謹。時將經禮就明師。春善父子</text>
<title>春秋八感</title>,<text>尊周烏老卻宣光。西島回鑾亦嚮陽。海外人文從此闢。千門萬戶耀衣裳。右。圃隱先生卻北向南。漆齒分明釀匪茹。時人却罵沃川疏。靈均憔悴張巡死。志士千秋淚滿裾。右。重峰先生仗義斥倭。黃屋中州帝座尊。堂堂海國是東藩。太白山雲瀋舘雪。此心昭揭一乾坤。右。淸陰，桐溪二先生斥和南漢。父子君臣道已昏。陰陽夷夏更誰言。霜鍔三良人莫贖。文山柴市共遊魂。右。三學士先生。殉節虜中。如天黃屋坐胡兒。文武滔滔不解悲。寧廟嘉賓何所受。宗師元晦祖宣尼。右。尤菴先生。內修外攘。</text>
<title>闢洋七懷</title>,<text>道術派分各自高。西來鬼敎更橫豪。曲突徙薪渾不省。昆炎玉石始嗷嗷。右。安順菴鼎福。作天學考。力詆其邪。龍門深處辨眞源。得失些兒詎足論。世人不貴能言距。積漸年來八表昏。右。南八灘肅寬。著書辨艾儒畧萬物眞源。白頭尙記念翁篇。團扇秋笥合棄捐。舊摘疵瘢何太細。紫陽應道主人邊。右。李念齋正觀。作闢邪辨證。髮竪衝冠鷺上翁。齊山憂慮日𢥞𢥞。倘令今日臯比在。時輩滔滔定不同。右。梅山先生闢洋。道東全體洌江汀。白首空言配古經。洪流未抑身先沒。至死羹墻涕滿纓。右。華西先生闢洋。歸自長沙座未安。熊熊正氣動三韓。可憐今日民彝重。寄在靑華講樹間。右。勉菴崔公。歸自耽羅。以闢洋得罪。復拘海上。靑華高弟勇難財。部析秋毫世共猜。過涉橫流終滅頂。兩儀無物不銜哀。右。洪思伯聞叔。拚死闢洋。聞叔至遘陳東之禍。</text>
<title>冬至憶春善</title>,<text>鴈秋相送夕。談笑不悲愁。忽地一雷響。自然雙涕流。藐孤無近屬。生死寄朋儔。北地天應雪。遙憐二簋謀。</text>
<title>海上送柳明甫 ，李舜朝 侹 北歸。</title>,<text>疽背出門事已艱。明甫。畿內疏儒也。徑歸病疽。聞余被拿。宿甘泉驛。扶病出五里泣別。至是尙未瘳。與舜朝徒步衝雪。千里涉海。 一筇氷沍萬重山。少年身上春風健。老子頭邊雪色斑。舜朝年少。明甫已衰老。 調適炎凉殊費力。周旋倉猝太無顔。旅人自此安眠食。別路如何淚復潸。</text>
<title>夢拜甫山柳參判丈</title>,<text>憶昔江扉九日樽。樞機榮辱致慇懃。那知今夜旅人夢。翻在頭流山上雲。</text>
<title>懷金斯文 永默</title>,<text>京裏名門子獨醒。胷中涇渭見分明。淋漓寃血秋城外。日夜慇懃寄正情。其二憶昨山翁就獄辰。東門杯酒卽相親。待君尋得文元緖。地底新雷漸是春。</text>
<title>聞石華鄭君祚 胤永 遠謫</title>,<text>周章五路叫蒼旻。屈指星門子一人。歲暮穹溟消息斷。不知何處又湘濱。其二輿儓爭誦洪聞叔。樵牧喧傳鄭石華。此義分明懸兩曜。知君談笑下長沙。</text>
<title>夢見曾孫益曾</title>,<text>啼呼曾大父。宛是夙容姿。怡顔入提抱。忘却在天涯。</text>
<title>柳兵使 冀大。饋新生法酒一壺。</title>,<text>晨衾不暖趁天明。滿港風威雪有聲。罪大分甘寒餓死。將軍無事寄人情。</text>
<title>送具士正北歸</title>,<text>南海猶冰雪。遙知北陸寒。决死吾容易。服勤君更難。舟經三峽水。路入九疑山。竿頭愁進步。努力脫橫瀾。</text>
<title>具士正辭歸路。次咸平海際。寄書與詩。</title>,<text>自君一出影相隣。中路徊徨寄意眞。天佑重翁生此子。誰言衰世定無人。矛頭淅米凄凉地。翻手爲雲冷落濱。雪坂氷江踏千里。眼前親戚亦須嚬。</text>
<title>志感</title>,<text>喜說時義尹吉甫。好談從俗權思誠。爲問天常誰保得。只將明哲誤平生。</text>
<title>劒頭魂</title>,<text>劒頭魂劒頭魂。抱恨東返章山村。彷徨故里顔色改。田宅桑麻忽已空。親戚賓朋爲君咷。日光慘惔來天風。風馭颯颯支儉阡。髑髏不管愁雲籠。四海八荒俱齟齬。血汚游魂何處去。西向欲訪陳東市。但能握手悲相似。北望燕雲戒僕從。六噫嗚咽不堪誦。三良莫吊瀋城側。胡月猶帶傷心色。天涯回首淚滿裳。將子飛上天帝傍。帝傍陟降祖宗在。不待敷袵已慘傷。默會西方美人心。號呼羣醉漸看醒。是時季女新免飢。許君一日仗威靈。妖氛驅出六合外。公私俱享陰功大。劒頭魂劒頭魂。愼勿徘徊下土徒煩寃。</text>
<title>海上除夜</title>,<text>蒼旻閔下去沉疴。舘裏杯盤意更加。海客安心經歲色。家人無事戀天涯。雪中正耐靑靑竹。雨後行看煖煖花。還乏涪州誠敬力。南來髭髮問如何。</text>
<title>心字疊</title>,<text>一日不忘憂道心。一日不忘憂世心。一日不忘憂君心。一日不忘憂民心。百世之人同此心。庶幾悲我一片心。</text>
<title>有感。懷慕華堂金將軍 忠善。</title>,<text>日本將軍振義聲。陰陽向背獨分明。丹靑古廟邱墟地。宗國潛壞萬里城。</text>
<title>海上。憶亡弟穉平。</title>,<text>一別音容卅二霜。孔懷恩愛兩茫茫。南來莫接尋常夢。除是人間木石腸。</text>
<title>讀淵齋宋祭酒 秉璿。歲前八事疏。具士正。袖入海上。</title>,<text>聞道朝陽一鳳鳴。扶持地緯與天經。寧陵大老留餘韻。秋水蒹葭不盡情。其二熊熊正氣薄蒼穹。碩果秋香聞海東。料得西夷驚膽地。銀臺故紙亦爲功。</text>
<title>海上。送李重九。託引春善。歷拜淵齋儒賢。</title>,<text>巾袂飄飄入海門。春風伴我藐孤孫。日夕慣聽名理盛。知君親炙石南村。其二靑邱陽脉石南門。歸路相携有我孫。高準紅毛翻動地。更於何處訪眞源。</text>
<title>謝金致容見寄 用原韻</title>,<text>姬室兼夷姒抑洪。空言鄒魯亦爲功。可憐白髮長沙客。杯水車薪戱劇同。</text>
<title>次李重九觀海韻</title>,<text>海量天下大。飽飫萬川來。鯨起愁魚鼈。龍行迅雨雷。潮邊迎客席。波外望鄕臺。咫尺生豪興。非緣小酒盃。</text>
<title>許衡吟</title>,<text>許衡失脚易言之。謄錄春秋誰不知。欲識心中眞嚮背。須看落木歲寒時。</text>
<title>看潮有感</title>,<text>浮嶼映溫日。遠潮如白雲。開門無所適。倚竹望南薰。</text>
<title>聞叔事。追多齗齗。故作此攄懷。</title>,<text>出位言高古戒深。子重問答更何心。所愧吾人多執一。百年趍舍落詖淫。戰野藏淵跡不同。扶持一線諒同衷。草衣木食延平老。定不逢人議澈東。右二首。指偏詖執一之說。耼朱心事冷氷冰。憑藉潛龍是赤憎。何如爛額焦頭者。猶有人間惻隱情。右一首。指爲我占便之說。剝上高人儘得輿。成仁取義古賢如。嘲龍撼樹誰家子。狗彘分明不食餘。右一首。指符合倀鬼之說。重峰誰道是時中。巴老羹墻亞栗翁。此意如今知者少。乾坤無恠入冥濛。右一首。指責人太備之說。</text>
<title>雨中獨坐。懷灘隱王季善。</title>,<text>今年正月饗皇時。皓首灘翁血淚滋。聞道傳言長太息。兩邊心事鬼神知。</text>
<title>海上。逢華西先生忌日。</title>,<text>月明海水白漫漫。北望靑華老淚瀾。萬一九原爲可作。大陵忠義復如丹。其二晨夢依俙鎖翠門。祭班悄立劒頭魂。離騷誦說無人聽。泣向孤燈讀雅言。</text>
<title>烈皇帝諱辰</title>,<text>中原消息一悠哉。此日此晨今復回。遠想朝宗灘上雨。故人應泣大明梅。</text>
<title>卽事</title>,<text>碧草風微向午天。鷄兒飮啄短墻邊。乾坤充滿皆生意。人事如何苦不然。</text>
<title>又得稀字</title>,<text>遙遙北地鴈書稀。海港羣山碧四圍。燕入簷頭誇底事。蝶來墻角舞春暉。汝潮咫尺資觀物。鷗鷺尋常共忘機。洗耳人間纔屬耳。子規莫唱不如歸。</text>
<title>鶯柳</title>,<text>鶯柳燕簾幾丈夫。水羊羣裏罵窮儒。窮儒罪大難爲赦。挈侶携朋學孔朱。</text>
<title>麥秋</title>,<text>麥氣輕黃上下坪。南風四月作秋聲。旅人不省當時事。只願天公飽野氓。</text>
<title>走和士正見示韻</title>,<text>肝肺收歸天下春。不容兒女淚霑巾。夜光明月珍藏地。擧目山河自我新。</text>
<title>三立齋章叔 基憲 大祥。述懷。</title>,<text>臨漳山水夢悠悠。馬鬣西岡再度秋。寄在天涯懷健羡。九冥禮樂有朋儔。</text>
<title>懷古</title>,<text>千年箕聖業。容易付燕人。認賊爲眞子。噬臍浮海辰。右。咏箕準。白地眞胡種。如何有赤心。翠華西向夕。恨與蜀江深。右。咏唐明皇。撤籬媚沒喝。槐府死雙醫。四顧將何走。凄凉蔡氏兒。右。咏蔡京。</text>
<title>自號棄翁。漫吟一絶。</title>,<text>經歲經春海島中。蕭蕭絺絡遇凄風。傍人莫道桑楡晩。天意分明佑我東。</text>
<title>漫吟。步鎭中酬唱韻。</title>,<text>環野淸潮繞屋山。森羅萬類喜顔看。隴頭麥色專秋熟。港口風聲引夏寒。一片靈臺從簡易。百年行路任艱難。卷中惟有尋常債。暮暮朝朝苦不閒。</text>
<title>亡弟穉平忌日</title>,<text>百年今夜淚盈巾。况値湘涯遠殛辰。魂魄不曾來入夢。相逢地下定須嗔。其二兄弟孔懷安在哉。年年古墓白楊哀。天荒地老無消息。邀得閻差問夜臺。</text>
<title>思酒得階字</title>,<text>燕語簷竿雀噪階。午天赫熱捲風霾。棄捐惡島樽無酒。臥起空齋日有懷。恣意東漁多趙客。生心南牧又金差。一葦未抗橫流勢。楚澤新騷動海涯。</text>
<title>偶閱省齋正月書。述懷。</title>,<text>故人千里餽衣糧。此事艱難不可常。民窮財竭。四境嗷嗷。旱乾爲灾。朋友何力可綑。 身毁四維生亦苟。傷廉害義。 眼窮六合死何傷。六合皆洋氛。人類化爲禽獸。 還銀涪道今無說。伊川涪行。不受李邦直餽食。 卻食耽溟古有方。尤翁在耽羅。聞京信而絶粒食。 泰嶽鴻毛輕重地。前頭得失費商量。</text>
<title>有懷得憐字</title>,<text>東京黨錮事堪憐。太傳中庸世所賢。看取紫陽垂衮鉞。壤蟲黃鵠忽相懸。</text>
<title>示士正</title>,<text>世情先熟練。正理易生疎。素日渾無省。前頭摠落虛。</text>
<title>觀物</title>,<text>佳木繁陰覆古榮。朱光炎烈近初庚。好風時掃階塵凈。毒霧新開海氣明。蛺蝶飛來誰有約。蜻蜓過去爾無情。際天蟠地皆如許。擊壤高人任善評。</text>
<title>浩歌行 見隣謫。祗事關廟。有感而作。</title>,<text>君不見三木囊頭范孟博。談笑不肯媚士師。又不見萬里蠻荒韓吏部。倚伏還要丐帝妃。吏部歸來孟博死。世人怳惚生然疑。內省不疚自無事。逆理獲罪更誰祈。况乃秋夜乞巧客。不補黥劓事謗誹。考亭發揮天問篇。但道此老非爲私。君不見涪州老子坦蕩蕩。容色髭髮同平時。誰把無心譏有心。灧澦駭浪看敬躋。易傳上紹羑里緖。此事分明當一治。又不見華陽大儒氣浩浩。九死南荒不復知。履繩蹈矩貫平生。赤舃几几當鯨鯢。朱書箋註懸兩耀。嘲龍撼樹胡爲哉。草木自榮枯。寒暑忽往來。智巧莫推移。遑遑復何之。六朝聞鳥啼。十皇見蠅飛。古人眼孔大。還肯計些兒。更怕中間支節疎。終食造次檢傾栽。</text>
<title>聞陸報有感</title>,<text>何處靑山瘞少陽。江南蕉荔雜丹黃。孤兒寡婦百年淚。紫陌紅塵五月霜。</text>
<title>贈羅州二客 崔在翰，鄭一會。</title>,<text>長沙落日掩孤扃。山竹惟聞杜宇聲。邂逅野杯肝膽露。一天明月到深更。其二天柱摧殘地軸傾。八方冠帶莫爲情。人獸異同爭一髮。但敎方寸自分明。</text>
<title>再配智島。甘泉驛。留別山中諸友。壬午重陽。</title>,<text>紅毛高準大風塵。白首南荒再問津。九死坡仙元不悔。故人無事淚霑巾。</text>
<title>錦江夜雨</title>,<text>北望長安似奕棋。公山秋雨淚空滋。百王禮樂歸何處。五部衣冠異昔時。草恠年年環地軸。星祲夜夜亘天涯。故人瀝血辭官奏。倚伏悠悠不復知。省齋辭持憲疏。大觸時諱。計今日子。必已登徹。未知免嘻噫痛矣之啓否。㭗陶殊甚。</text>
<title>大明洞金仲文 鳳植，夫蘇金乃晦 永根。踏趼二百里來訪宿宿。講其所學而去。慰荷良深。</title>,<text>天外穹溟寂寞濱。相尋猶有二同人。深樽蟻泛靑燈夕。寒杙鷄醒素月晨。正喜弱冠成坏墣。能令老子起精神。慇懃怕作幾微色。臨別箴言意更眞。</text>
<title>懷洪思伯 在龜</title>,<text>甘旨艱難日夕供。眼中妻子更魚喁。寄書不遇三春鴈。戰野空悲十月龍。地老天荒同氣淚。文經武緯丈夫胷。竿頭一步當努力。宸極回時試射墉。</text>
<title>柳節度 冀大。抱孟子書夜至。追吟五首。</title>,<text>黃夏窮途肯說書。朝聞夕死意何如。齊梁席上幾微判。明着心胷愼勿疎。卻縠詩書已廣譽。功名事業復何如。看他埋沒膏粱者。頃刻還爲牧竪歔。憶昔先公死國初。堂堂忠義問何如。百年喬木要承述。立得根基在此書。先公死國。指辛壬閫帥武愍公事。彼我通同說丈夫。先師詞意果何如。性善分明人共得。爲憐今古病籧篨。舜跖歧分善利初。登天入地事何如。春氷虎尾憂勤地。萬變當頭綽有餘。</text>
<title>懷栗亭三君 柳旼，柳重岳，柳元錫。</title>,<text>物外寒棲大冶東。今年萃得幾冠童。身淪九死一生地。夢返千巖萬壑中。心有助些還是放。說纔詖了諒非通。天涯寄意無多語。只好頭頭奉帝衷。</text>
<title>西敎。有忘讎愛仇之語。直是不近人情。</title>,<text>聞道耶蘓法。忘讎又愛仇。回看天不共。此理炳千秋。</text>
<title>冬至吟</title>,<text>去年冬至南海客。今年冬至南海客。憶昔年年薦祖禰。豆粥馨香如血色。家貧不悲二簋用。但要兒孫誠意積。如今付與藐孤郞。暮峽窮道令人惻。葛伯商辛不祭先。復有歐羅蹈古跡。王者號令邈千古。匹夫空言竟何益。獸蹄鳥跡久狺狺。鯨濤鱷浪重愬愬。春秋祼獻身先廢。世事翻覆那可測。冬至吟聲正悲。悲不足泣漣洏。春日采蘩歸。公宮被祁祁。奴僕能報本。傭丐亦秉彜。下至鷹豺族。不似高準深目兒。噫長復長兮冬之夜。杳復杳兮天之涯。哀此主祼之人皓首殘齡。胡爲乎來哉。</text>
<title>看李儀用疏 疏中謂彼京。爲天朝。</title>,<text>單于竊據視天朝。西勢相因送急潮。乾坤易處無人識。洪武君臣故寂寥。</text>
<title>海上。送柳節度 冀大 蒙宥北歸。</title>,<text>雷雨先春動魅方。鄕廬梅樹忽生香。雲霄放意籠鷼去。風帆如飛海鰐藏。遄向西門當鎖鑰。遙憐南國咏泉稂。家傳忠孝應努力。倚伏悠悠任彼蒼。</text>
<title>送柳雲卿 夏相</title>,<text>風雪穹溟子惠然。艱難咫尺共周旋。樽前日暮經魑魅。燈下更深說聖賢。嚮背大分先把定。精微去處更加硏。莫言西氣來天地。此道終看日月懸。</text>
<title>臘朝</title>,<text>鄕園舊有大明梅。分自洌泉巖下來。雪滿天涯音信斷。不知今日幾花開。</text>
<title>北墻竹</title>,<text>靑靑北墻竹。愛爾經歲寒。春風吹海曲。新筍更好看。吾與爾相守。忘却行路難。</text>
<title>和五柳洞金生 志學 韻</title>,<text>綦屨披雲度遠峰。塵埃迢遞葆醇濃。書從反復開神爽。詩到吟哦起病慵。老我尋盟遵渚鷺。許君相訪穿花蜂。歐羅驚浪消春夢。好傍仙庵聽夕鍾。</text>
<title>春分思家</title>,<text>陸地周餘怨野蕪。衾裯斗米許相沽。乾坤俯仰三春半。家室蒼茫一夢孤。白首分甘魑魅禦。靑山誰諾癸庚呼。兒孫飢飽還些子。婉女何時不向隅。</text>
<title>懷省齋徵士</title>,<text>皇甫呈身似好名。故人心跡更分明。眼前同異誰能辨。留待陽秋萬世評。省齋疏批。冬間始入島。傷愾之久。仍有小詩。首云。東山新御史。正是讀書人。言非會讀書者。不能爲是讜言也。下云。看取西州傑。終非伯始倫。言設令此友。出於皇甫䂓之好名。其視伯始之中庸。則好惡之正。不翅光明也。比來。又恐此友與皇甫同異之歸。無人勘破。故有此云云。盖皇甫之恥不與黨籍。固羞惡之良心也。然以此至於自見。則是又意氣之雜。而不容無好名之疑也。至如此友。則與余同承檗門之傳授心法。自丙子以至辛巳。不顧傍人是非。不計自己得失。欲以隻手障塞橫流。激厲士類。周旋始終。無主客首從之別。但在我者有一日之長。而在彼者存爲恭之禮。在我者太陽餘證。動被指目。而在彼者從容和順。不露圭角。爲少異耳。何嘗初不干涉。至是求與同罪而成名哉。王言一出。今與後之人不察其實。以爲規模意思不過如皇甫規。則是又壹鬱不伸之大者也。爲朋友門人者。不可以不知也。癸未春末。南裔病纍。</text>
<title>倭舶行</title>,<text>小大東韓杼柚空。錦帆無恙掛春風。兒童不識斯翁恨。笑指頹垣亂竹中。其二北望先陵怨恨長。德山消息更堪傷。歐羅聲勢相依地。忍把衣冠作虎倀。</text>
<title>金仲文 鳳植 歸後。吟得一絶。</title>,<text>月角山中一士高。艮男卄歲出羣曹。待君畜到天衢豁。西鬼區區不足忉。</text>
<title>次鄰謫鄭統制 洛鎔 汀字</title>,<text>秋氣先時動鎭汀。貝營如雪見丁寧。照心月影雲前白。索性天光雨後靑。不管有無新處分。但審異同舊儀形。閑中且檢箱中卷。多事循除拾亂螢。</text>
<title>送別奇穉學 敎衍 歸靈光。追得三首。</title>,<text>爾祖吾先志業同。北門開處氣熊熊。誰道雲孫相對夕。更當澤畔苦吟中。東人尙說德陽公。爲是屈伸同靜冲。斯道極天終莫墜。休言六合已昏濛。海扃三日接儀形。病客時時得喚醒。珍重天涯相別後。風頭立脚更亭亭。</text>
<title>金乃晦 永根。涉海見訪。信宿而還。追此書懷。</title>,<text>高躅天官一少年。成童已賦遠遊篇。海門三日多滋益。別後孤懷夢更牽。其二把樽忘却日如年。白首堪歌橘頌篇。更待莠苗明辨晢。長趍闊步少拘牽。其三心性泣歧數十年。晩因積苦忽犂然。眼前冠屨無人亂。謗舌區區不足牽。其四託契鼓山趁暮年。講論同異古來然。寸心相照猶依舊。含笑他時質九泉。其五天翻地覆已多年。東市孤魂正可憐。誰把中庸排節義。暗中傷却主人邊。</text>
<title>夢中。見先妣儀形。</title>,<text>喚母庭中泣。依俙舊日顔。轉身忽醒夢。板封杳天端。</text>
<title>亡弟穉平忌日</title>,<text>二十三年同氣恩。年年此日淚盈襟。復有天涯無限恨。侵晨行潦付孤孫。</text>
<title>和具士正六言</title>,<text>千里芒鞋竹杖。五月鰐水蛇山。吉凶悔吝四繇。夢覺人鬼兩關。其二麻姑巷裏靑衫。絳仙庵外碧灣。丹衷昭格天上。白頭謝絶人間。</text>
<title>贈朴生宗伯 海崑</title>,<text>窮途炯炯是良心。左海綱常誦翠琴。邂逅雲孫千里外。感時懷古淚添襟。其二忠孝傳家二百年。其端於我本緜綿。歸來更理陶山緖。此道分明日月懸。</text>
<title>看山謠</title>,<text>近山高起遠山低。高下祗從近遠迷。將子更携桃竹杖。遠山頂上一攀躋。其二遠山佳麗近山麤。美惡祗從遠近殊。將子更携桃竹杖。遠山表裏看無餘。</text>
<title>洪聞叔大祥</title>,<text>秋氣悽凉動海門。淸晨爲哭劒頭魂。仰看天色無時改。更把何辭慰九原。</text>
<title>具士正歸路。遍寄汕上諸友。</title>,<text>不管浮雲過太空。夢魂惟在汕洲東。畏途料理無多語。萃渙象占看吉凶。其二流水至淸不產魚。酸醎異味莫相疎。五辟翻愁隨處起。只緣四有未消除。其三風塵萬事起如林。方寸須除予聖心。看取古人成久大。良劑苦口儘能堪。其四妻妾家人行伍編。艱難匡濟事皆然。諸君聽此須努力。克己工夫視子淵。</text>
<title>日下秋望</title>,<text>神人俱惜小華名。飛走如何是弟兄。城角鼓鼙氛日色。劒頭魂魄泣秋聲。祗緣百曆良心死。不奈千歧異說橫。稽首向天要一問。此生能復見昇平。</text>
<title>隣謫常訪。因次鄭帥韻。述懷。</title>,<text>逃空自古喜聞跫。手拂衣巾闢小窓。遠舶乘潮來兩兩。閒禽隔樹去雙雙。渴錢冷落浮樽蟻。熟而尋常臥砌狵。剛怕老胷多猛起。不須苦願向東江。</text>
<title>聞京報</title>,<text>天竺泓毛八萬編。神州荊棘二千年。博文機器多名目。料得前頭更怛然。</text>
<title>海上秋夕</title>,<text>經營雲路鴈羣飛。北地江寒漸次稀。故國人情秋夕至。中天月色夢魂歸。黃童含哺燃松燭。白叟乘醺倚竹扉。古墓白楊朝日上。村傭亦拂舊箱衣。</text>
<title>秋夕隣饋</title>,<text>旅舘孤吟宋玉詞。中元佳節月明時。鎭民久住多相愛。酒肉淋漓競饋之。</text>
<title>贈別金道源 箕豐</title>,<text>楂楂朝鵲喜。佳客趁秋期。小榭迎風席。幽篁對月時。談詩蘇病骨。露膽引深巵。爲贈綱常說。省齋柳徵士所作。 山人萬古悲。</text>
<title>舘中秋興</title>,<text>靑山一徑闢荒茅。其道如砥達四郊。歲去成功登百實。春來生意結千梢。靈臺皎皎天心月。缺界浮浮水面泡。林鳥不知眞樂在。隔簷巧語謾相嘲。</text>
<title>病枕偶吟</title>,<text>人閒日暮已關扉。風宿沮洳鳥宿枝。飽飯荒年占大有。闕燈淸夜獲明夷。黃花時節陶潛醉。紅葉江山宋玉悲。病枕不勝千古感。堯夫豈是愛吟詩。</text>
<title>中吟 四首</title>,<text>正外求中不是中。愿人藉此眩愚蒙。須知洽好停當處。看得元初帝降衷。其二子莫平生誤執中。不寒不熱不西東。把持一箇無權物。依舊䂓模二氏同。其三權非聖域易猖狂。精一眞傳貴自强。箭箭中心雖不得。飛來猶是鵠邊傍。其四莫敎失意妄傳言。聖訓賢謨解誤人。塚裏家奴緣不起。腐儒白地事啾喧。</text>
<title>海上生朝</title>,<text>河南夫子倍悲秋。秋老長沙白鴈洲。九地爺孃那復見。百年血淚更和流。不須遠友裘材貺。無事寒妻酒斝謀。客主同貧兼歲儉。麥飧葍葉代肴羞。</text>
<title>長興宗人。興善，哲善 以富春亭韻。見示朮次。亭傍。有始祖侍中府君俎豆之所。而長興派先祖月川文平公 吉通 配焉。今上初。見撤。</title>,<text>先公廟貌富春亭。蘋藻寒江改舊形。洛下同人泉邈邈。己酉修譜。伯有世父基漢。甚相親厚。 天涯孤客髮星星。百年桑海無多說。九宇風塵有獨醒。節義綱常持贈地。孝思只在保心靈。</text>
<title>次長興宗老 基萬 渚淵堂韻</title>,<text>夫山古古闢茅堂。經史桑麻歲月長。海國筇鞋來窽窽。秋天葭露感蒼蒼。相思只結窓前夢。獨坐無聊菊下觴。料得衰年行義地。吾宗自此播芬香。</text>
<title>柳李舘五纍人夜會</title>,<text>五纍寒瀛日月陽。詩筩酒榼夜長長。疎松隔戶時聞籟。老菊當窓獨抱香。萬古鳶魚同活潑。百年鳧鶴任穹蒼。山河動影鷄晨近。桃竹歸來臥小堂。</text>
<title>篷窓夢</title>,<text>漁舟商舶泛中溟。鼉作鯨呑晝晦冥。傍人百喚篷牕夢。鼻息如雷不見醒。</text>
<title>贈別一軒金正三 台漢</title>,<text>風雪長程敝敝衣。一聲剝啄暮瀛扉。靑春爾試扶搖翼。白首吾醒杜德機。東魯宮墻開克復。南薰杯酒努危微。百年如此生涯足。行見扶桑日月輝。</text>
<title>冬至。懷孫春善。</title>,<text>木石人情忘故邱。今宵爲汝起干愁。新雷未救飢寒骨。豆粥還能薦祖不。其二一陽消息漢江湄。紫禁烟花合有時。病枕不眠愁夜永。汝曹綆轉却些兒。其三乃祖平生不是迂。歲寒蒼翠更何吁。慇懃到得三陽日。一雨江山萬木紆。其四男兒九死不須嚬。談笑嘻嘻古有人。百尺竿頭當進步。陰崖花木見陽春。</text>
<title>夜會東舘</title>,<text>南來幾度管灰移。魂夢迢迢汕水湄。白黑多歧人塞兌。玄黃如故士觀頤。雲間吳會長風夕。天畔蓬萊皓月時。酒過數巡雙耳熱。倚簷桃竹更携持。其二顧笑荒濱歲色催。浩歌長嘯不知裁。眞如舘畔靑千竹。高似山中白一梅。颶毋捲風何地去。孀娥送月自天來。春心輸盡歸肝肺。痛飮太和三數杯。</text>
<title>立春。憶山中朋友。</title>,<text>子規叫斷亂篁林。粥飯孤僧但苦吟。南國三年回春意。東林千里欝陶心。羽毛橫處天何醉。禮樂崩時陸盡沉。講樹春來無恙否。山中猶有幾靑襟。</text>
<title>海上。遇華西先生諱日。甲申。</title>,<text>我華西先生之學。嚴於人心道心。主客消長之際。以爲孔子上達下達之分。孟子大體小體之辨。千載而一符也。君子之與小人。華夏之與裔夷。人類之與禽獸。一身一家。以至國與天下。吉凶存亡之判。皆决於此。聖人作易。惓惓於扶陽抑陰者。亦以此矣。故自西洋嘗試之初。擧之於口。筆之於書。燭其情狀而牖其昏蒙。一以是爲據焉。余自少及門。耳熟而心契焉。雖未能實心爲己。有所發明。然當此擧世風靡天地蔑貞之極。猶能獨立而不懼。則一毛一髮。皆先生之澤也。噫。如此然後。始可與君親。同爲生之族也。嗚呼。自擧扶以後。歲月幾何。每當諱辰。設位大慟。恤恤焉以終其日。南竄以來。伸情於舘舍三年矣。今日之慟。有倍於前。豈非皇都蕩覆。瀋虜得志。今爲五甲之年。明日又烈皇帝殉社之辰。而瞻仰皓天。不但不復而已。則其情有不得不然耶。舘中無人抆涕。作此畧攄孤懷。嗚呼唏矣。是豈易與時人道哉。執燭溪堂十七年。空言依舊日星懸。危微獨判明夷地。距息爲勞大畜天。曉月迷茫南海舘。春花寂寞北江阡。諱辰巳灑千行淚。過夜那堪泣下泉。</text>
<title>崇禎五甲申。皇帝殉社日志感。</title>,<text>嗚呼今日。我毅宗烈皇帝殉社之五周甲諱日也。凡有天理人心者。不知何以爲懷也。瞻仰皓天。不惟不復而已。諸洲鬼恠。以類而至。又非彼虜比也。嗚呼痛哉。下國遺民。欲以隻手抗洪流。爲倀鬼所噬。屛諸海裔四年矣。猝値此日。榛苓之思。苞蕭之恨。雖欲按伏。寧可得耶。仍竊伏念。三代以後帝天下。孰有如漢高祖及我高皇帝之正乎。雖然。漢祖掃除秦項。代虐以寬而已。至我高皇。痛洗天下腥羶。光復華夏舊物。功烈之盛。前代無比。宜享萬年無疆之福。而歷年之久。顧不及漢祖。毅皇陟方之後。天下裂冠毁形。至今又益甚焉何歟。厥有所以馴致而不敢言矣。雖然。毅皇得國君死社之正法。而臣民節義之衆。古又無比。則生氣之凜然。奚翅過於漢末。不寧惟是。我寧陵聖祖。華陽大老。以外藩君臣。寤寐薪膽。厲志復雪。雖天不悔禍。功緖不就而剝上得輿。爲民所載者。可以有辭於天下萬世矣。故孔朱尊攘之義。著明於千里之內。而南州之建廟。北苑之設壇。崇禎之揭號。宛然紅羅之疆域也。是則烈皇殉社之感。而又漢代之所未有也。陸沉之後。至今迷復。而海外諸洲。耽耽如彼。則又是氣化之所致。而不專出於人謀之不臧也。嗚呼痛哉。余於嘉陵時。遇諱日。與同志士友。詣朝宗皇壇之下。得伸思漢之誠矣。今蠻荒遠域。涒灘五回。又値此日而血不勝抆。有倍於前日。則只就舘所。北向伸誠已。又吟成一律。以見志云。白首悲歌泣烈皇。東風花木爲無光。帝王興廢還些子。宇宙腥羶孰主張。金闕衣冠騎虎勢。火輪車艦血龍塲。傍人不識風泉恨。滿說朱門酒肉香。</text>
<title>海上春思</title>,<text>杏花如雨草如烟。春日遲遲似少年。白屋艱難徒夢想。紅塵翻覆半訛傳。五洲盟血何爲者。百曆狂瀾孰使然。嫠婦天涯忘恤緯。袁安雙涕代涓涓。</text>
<title>海居觀物 六十五首</title>,<text>斯翁非是愛吟詩。詩是斯翁感嘅時。靜中觀物行吟始。月滿疎篁酒滿巵。堯舜三王御九州。遠夷種子付其酋。怕敎來往流涎日。惹得人間赤子愁。洛書九類五爲中。三七灾祥理甚公。陰陽義利殊情性。向背分時看吉凶。洛書三居東。東主陽主義。故向中而吉祥。吉之至也。七居西。西主陰主利。故背中而凶灾。凶之至也。禹功無處不覃流。玉帛塗山會萬區。一任西南陰利窟。靑邱浮海有扶婁。檀君遣扶婁。朝塗山。是吾東慕向中夏之始。西南夷無聞。亳旅三年伐鬼方。中原疲憊亦商量。但道犬羊和不得。君臣戮力在修攘。蒼姬驅獸又兼夷。孟氏胡爲說一治。千古無人識此義。寒潮明月惹人愁。昭王時候卽天風。凈飯兒生葱嶺中。蹢躅豕孚曾不戒。金刀以降摠昏濛。薄伐天師下太原。周餘蹈舞頌君恩。仲山召虎張皇地。王道如何不復尊。驪山深痛却忘衷。今古誰言晉鄭忠。九法三綱無處問。傷心蔓草委王風。晉文侯，鄭武公。於王室。號稱忠賢。而不知勸導平王。修攘復雪故云。管氏挺生五伯冬。葵丘發命壯山東。先王仁義還能假。挫得荊蠻指顧中。夷吾惓惓四維張。無此維時沒犬羊。伯鐵王金姑舍是。看他今古理章章。帝伯皇王配四時。自玆以下總爲夷。羽毛魍魎從其類。貞復何年啓一治。魯史文章詔百王。華夏嚴立大堤坊。莊生惡口要齊物。只爲推波助遠洋。春秋尊攘之義。孔聖所以垂空言而啓一治也。今之侮孔子者。乃謂天心至公。大地全幅。豈有彼此之分殊。不知同是天體也。惟北辰爲天之樞。無擧一天而。皆樞之理也。同是人身也。惟中心爲身之主。無擧一身而皆主之理也。天人如此。地何獨不然。且以洛書考之。中五爲主。四正四隅。各居一偏。以向中背中而吉凶判焉。其尊卑貴賤之分。又見其截然而不可犯矣。我華西先生發揮出此說。理甚分明。只此一段。其功甚大矣。說者於此。懵然無見。乃騁莊生之惡口。欲以增長洋夷之勢。此不但侮聖人。其誣辱天地之罪。又大矣。陽精薄蝕道非灾。從此人間小盡來。誰起宣尼當九五。山河全幅掃纖埃。謂日食非灾。而以詩書春秋。爲不知而作者。亦醉於洋敎者之說也。太陽薄蝕。何等非常之變。而誣天畔經。至於此極。則彼昏無知。何所忌憚。凡大往小來。天下無邦。皆由邪說淫辭。爲之根柢樞紐。自非仲尼。生當天位。未易掃蕩。苦痛苦痛。楊氏自私義或疑。本源柱下騁邪詖。後來禪伯潛相契。萬古衣冠入裔夷。佛入中國。後來文士。附會莊老之言。遂斬次爲禪學。楊朱亦學於老氏者。語類幷可攷。學義學仁是士流。毫差便惹子車憂。裔夷剗盡君親性。儒者如何舌欲囚。南蠻鴂舌反先王。何况鯨鯢起遠洋。把作同堂昆季日。自應判去許行章。周末凄凉萬斛愁。魯連欲死帝秦秋。梁宮談笑知誰似。堂燕呴呴忘鬱攸。六里靑山瞞楚王。武關秋色盡悲傷。生來向日同葵藿。屈子如何不赴湘。漢家天子昧詩書。危辱平城古所無。從此神州低一級。千秋此日是羸孚。大宛名駒本不珍。乘槎使者問何人。沙門自此有深祟。一任金柅度幾春。晉代淸談禮義亡。中原胡騎正堪傷。五柳先生拯不得。北窓惟有夢羲皇。天竺眞胡認聖人。傳公詈言好申申。唐初文武何須說。新建手疏眉更嚬。蠻夷蹢躅舜咨嗟。胡越如何道一家。口復流涎稱可汗。貞觀感召己爲多。胡越一家儘禍胎。明皇時節事堪哀。漁陽鼙鼓動天地。腹裏赤心安在哉。詆佛昌黎遇震霆。區區相度丐其生。格君事業誰能任。不奈眞胡縱復橫。桑哥無恥固堪憐。景也何爲昧順天。乃知師法文王地。指掌須期五七年。澶淵皇旆契丹愁。欽若深包滿腔羞。當時未有萊公策。封豕長蛇盖九州。幽燕日望漢官儀。天闕龍旗又及時。咫尺忽驚金絮約。宴安鴆毒古今悲。宴安忽忘帝王圖。南北民黎愛惡殊。獨有萊公長太息。尊卑誰別友邦呼。宋眞宗澶淵之役。苟且講和。不用萊公之言。特以溺於宴安之樂。憚於征伐之勞耳。其言不忍於兩河之民肝腦塗地。乃託辭而非誠心也。且不忍於兩河之民肝腦塗地。而忍於幽燕之民永陷夷狄。莫非民也。而愛惡厚薄如是逈別。又非王者之心也。歲費金絮綵繒。雖得百年無事。而南北分朝。相爲友邦。夷夏陰陽。主客尊卑。泯然無別。亦所以爲千載之禍本也。道術不講。私欲蔽錮。雖號治世。其繆如此。可勝痛哉。金陵自况古臯夔。擯棄周程大老師。紹聖元符如水下。女眞風雨後人悲。女眞相結弟兄時。艮岳池臺草木悲。槐府醫魂啾夜月。麗王心事有誰知。蔡京。殺兩醫報高麗王密奏者。事見語類。順天人享壽而康。李鄴當時一肺腸。所怪陳歐忘厚利。自甘東市就霜鋩。日月爭輝澹老疏。宜興灾木詎要譽。遠州魑魅還相護。無恙天涯大得輿。北狩君王不復還。燕雪封冊送臨安。春秋以後朱夫子。只得棲棲外臬官。續綱目。大書召監潭州南嶽廟。朱某不至。卽高宗時也。寂寂重華久掩門。君王日夜玉津園。中書老子熏心處。剛怕胡兒利執言。爲藉蒙胡僅復讎。臨安宗社更深愁。憑凌如踏無人境。天地凄凉崖海舟。神州失道禍宜然。多事冬靑哭杜鵑。南士低頭娼丐日。宣尼又復作中賢。裔戎結好之禍。究竟至此。可畏可畏。西衲昂昂作帝師。胡宮何恠貶宣尼。狗不食餘懷孟竪。翺翔奧竈善爲媚。洛建餘流有靜修。鳳翔千仞月朝羞。北帝欣迎新贊善。索言終是許吳儔。蘭谿高蹈白雲贒。天地重生二仲連。鳳翔千仞觀於此。柔道當年正不牽。余闕終爲韃靼人。危生還是向明臣。如何朝日和州命。料得無聞一語陳。象山一派紫陽憂。及到姚江引北酋。羅公理氣渾淪甚。膏縕還要熄欝攸。萬曆天王値倦勤。遠西妖畫入中原。娟娟天主兒娘面。肉食誰知大禍▦。再罷黌堂太史書。皇廟寶籙已堪歔。須知禮義先亡地。九土腥羶影響如。文武號咷萬歲亭。中華王氣迄崇禎。吳家竪子何爲者。檄召胡兒據帝京。洋敎來時錢衲驕。稱停竺敎忘忉忉。乃知文士元無用。只好龍庭序百僚。錢謙益見西敎。易之云。只是竺敎之下乘最劣者。淸初節義數千家。開闢歸來此日多。薙髮紅兜同犬豕。擧頭陽界報如何。人間誰喜變於夷。匹庶猶言大忸怩。領袖儒林榕里老。剃頭皇帝認伊祈。洪範聖人御浿衙。環壃純是古中華。漢唐以下無文獻。爲是中間祖釋迦。東土方言說九經。弘儒老子得天靈。新春消息鶯遷木。向五三祥耳目醒。新羅薛弘儒。以方言解九經。口授學者。此變夷之始也。麗人冠帶建隆初。陽意駸駸出震墟。晦父唯唯東俗好。蠻風責備實稱譽。宋太祖建隆初。高麗百官。以公服從華夏之制。朱門人言高麗風俗好。朱子答云。尙帶蠻夷風。崔鄭風流似啓明。辛勤學事有文成。到得圃翁門路正。小華疆域日高昇。春秋綱目揭尊攘。日月高懸圃老章。崔瑩人間何似者。北元金絮背天王。沃川昔有趙重峰。陰雨先愁漆齒戎。謄口時人譏出位。不知惻隱蘊心胷。太白深藏剚腹臣。永嘉閒臥裂書人。瀋城不沫三良血。觀物千秋淚滿巾。中夜悲歌泣孝宗。修攘大義積宸衷。運籌帷幄知誰在。雷雨南州起臥龍。軒轅弓劒哭中途。從此華陽林壑紆。白首空言心獨苦。孔朱大業諒同符。陪臣蘋藻洛陽山。藩侯牲粢北苑壇。九族山東私更設。泉稂秋色總悲酸。西鬼深憂閃倐初。草薙禽獮火其書。如何事與古先別。終使羣陰來剝膚。屈子懷沙宋玉悲。貞淸心緖諒如斯。無人去吊陳東市。霜鬢瀛洲淚獨滋。先祖東泉文毅公正德己卯囚王獄。門人申龜峰。命居昌諸生守闕號泣。明年。先祖卒於居昌山中。申公。作哀宋玉詞以悲之。貞淸。申公謚也。此便無人彼有人。墻揮狄進儘名論。童觀惡口南邊目。笑付浮雲不足嗔。外人。有以辛巳貽書嶺人事。目我爲新南人。可發一大笑。木食山東四十春。世間傾軋一浮雲。暮年惟有商商淚。此外紛紛詎足論。辛巳貽書嶺人。激動儒疏。只要救得西洋昏墊之禍於萬一。彼此勢利傾軋。于山人甚事。而或者以雲邊人目我。直欲洗耳淸冷之水也。華陽秋月照龍門。五尺兒童誦雅言。萬戶明春開次第。浮雲天際去無痕。六四中行獨應初。前頭灑落儘如何。靜中觀物行吟罷。白首生涯也不疎。</text>
<title>柳伯賢 重岳 入海。拈雅誦韻。共賦。</title>,<text>天外茫茫大海濱。東山孤客避西塵。鶯啼垣樹驚鄕夢。鶴唳壇林報故人。衛象風流千里地。屈平詞賦四年春。歲寒心事聊相誓。竹舘閒宵霽月新。</text>
<title>夢在時雨洞。侍王考。</title>,<text>白頭誰道寄天涯。老祖書帷一小兒。松子微風零古砌。匏花細雨暎疎籬。容髭蕭灑携筇地。聲氣分明辟咡時。抱膝含飴如昨日。十年恩愛百年悲。</text>
<title>南風曲</title>,<text>南風吹海國。幾死喜還生。野野移秧色。村村打麥聲。胡塵如倂掃。后土可昇平。鷗鷺同心久。雙雙自近汀。</text>
<title>和李報恩 定植 長興謫中見寄</title>,<text>莫將三事問如何。蔡西山謫舂陵。朱子問風土人情眠食如何。 此事不妨談笑過。白首愚氓宜坎窞。靑雲吉士又風波。朝論以愚氓。目鄙人。 鶴長鳧短看司命。秋去春來自太和。缺界人情無彼此。尋行村秀詎能多。其二冠山遙望欝嵯峨。湘澤行吟誰共陪。少日浮沉非活計。暮年收拾亦爲材。武夷雲立千尋壁。銅雀塵生百尺臺。士不虛生天地內。莫言白髮暗中催。</text>
<title>朴道謙 海量 遠訪智洲宿宿。晤語甚款。歸時走筆以贈。</title>,<text>把酒論心倚曲欄。月明海水白漫漫。問君何以酬孤客。好作蒼松立歲寒。</text>
<title>謫舍漫興</title>,<text>三時谷口聽幽禽。密竹疎松一壑陰。霽後簷雲浮白玉。日邊垣葉耀黃金。心閑易得沂雩興。手拙難成首尾吟。麥飯充腸無外事。卷中得意日沉深。</text>
<title>謝智藏山人金子元 勳 見寄。用原韻。</title>,<text>山人二寶儘王春。泣受歐瀾澒洞濱。撑拄乾坤君更任。天涯何數病吟身。右。謝寄洪武崇禎二通寶錢。各一葉。諸子笙簧自是羞。百年知己肯爲讎。感君胷抱澄無物。伐木丁丁友道朮。右。謝釋丁丑星田祭文之疑。紛紛諸子摠言詮。三語誰知體用全。不是山居眞下手。如何今日見昭然。右。謝揭眞 西山，李 華西 二先生語。要終身佩服。西山語三綱五常。扶持宇宙之棟樑。奠安生民之柱石。華西二語。尊中華攘夷狄。窮天地之大經。黜己私奉帝衷。有聖贒之要法。子元曾自累舍寫去。地覆天翻世莫嗟。崦嵫日暮奈如何。屈伸長短還私計。恨極泉稂不管他。右。謝引尤翁語。慰湘纍垂死之懷。尤翁語億載在前。萬歲在後。所屈者短。所伸者長。此特爲中人以下說。君子所存。初不計此。</text>
<title>題金子元東遊錄</title>,<text>金剛一萬二千峰。餘興飄飄盡嶺東。臥遊恰有三杯酒。終日空堂許蕩胷。楓嶽灝氣千年積。蓬海滄波萬丈深。右二句。尤翁詩。 山海爭雄誰得似。巴溪句律更長吟。千山揖讓皆同德。萬水朝宗作大家。右二句。華西詩。 到得華翁天且泣。詞怵今古總虛誇。名區悞了佛門兒。山中許多名號。皆出佛語。 霈雨誰敎一洗之。海若山靈懲毖日。莫將歐亞暗來窺。吾道東來降栗翁。滄溟元氣不窮中。栗谷生於江陵。 篁林高鳥來秋夢。夜夢洪思伯。盖今遯居江陵。 應嘅瑤琴寶匣空。</text>
<title>又題子元遊華陽洞錄</title>,<text>華陽山色近如何。絃誦寥寥歲月多。書院見撤故云。 描寫泓崢雖得好。伊川被髮正堪嗟。武侯神餒經幾年。先主那堪饗籩豆。書院旣毁。故祠宇亦㯙。 一脉陽春諒如許。故敎遊子涕空漣。莫敎遊子涕空漣。流水光陰白髮遄。猶有華陽山上月。慇懃來照洛閩編。</text>
<title>本鎭將以新服色出見</title>,<text>獲麟時節寫春秋。隄防華夷見遠猷。羽者爲禽毛者獸。鬣焉是馬角焉牛。中心背向幾先著。當面威儀爾亦羞。駐足人間無復地。徘徊歲暮淚長流。</text>
<title>海上卽事</title>,<text>男兒頭上雪皤皤。魑魅南荒歲月多。糲飯飽餘行彳亍。薄醪醺後謾吟哦。吟哦要護綱常去。彳亍還遊宇宙過。人事往來看是忽。坡仙筆下寓呵呵。</text>
<title>曉起步月。舘童以酒進。</title>,<text>晴月潮俱白。曉鷄人共醒。山影純沉港。虫聲已近扃。我懷方在酒。爾餽忽登庭。醉後吟風雅。東林暎曙星。</text>
<title>洪思伯梁元敎 在純。千里來訪。歸路。欲拜宋淵齋祭酒於石南。臨別。作此寄意。</title>,<text>秋雨霏霏送遠汀。誰憐白髮泣榛苓。江陵處土橫城客。千里南荒視戶庭。其二狹袖新令走四方。山人唐突舊衣裳。眼前無地爭唇舌。但道前王不可忘。其三衡門蕭灑石南村。玉立華陽好子孫。試問錦江江上去。衣冠猶是舊乾坤。其四后土泥汙客意傷。關東山水路茫茫。冥濛雲桂無尋處。長夜秋燈誦紫陽。</text>
<title>次吾南處士金致容續遠遊。</title>,<text>新安五百歲。尤老獨遠遊。遠遊悲塡臆。腥羶盖九州。桓桓章武王。枕戈東海疆。南來啓鳳德。北向贊龍驤。天意竟莫回。空言寄一方。雷寂日南至。思漢歌慨慷。况復如水下。歐亞合同光。同治光緖 空言且逢怒。繞壁徒彷徨。鬼魅盈天地。何物不陸梁。憶昨心陷初。仁人泣且傷。如今形變日。義士哭裂腸。天涯俟斧鑕。唐突舊衣裳。玉立金陵山。吾友儘陽剛。心懷伯夷頌。獨行守正當。捧土愁孟津。膏車嘅太行。招招二三子。行矣戒無荒。政知傾否信。根柢大明堂。</text>
<title>朴丱弘錫言金乃晦 永根。旬間當入海中。心喜幸得一首。時重陽前二日。</title>,<text>天台消息日遲遲。有美一人紆我思。元祐詩書長夜恨。崇禎衣帶下泉悲。盈盈白酒三更榻。粲粲黃花九月籬。與子相携肝膽露。玆遊奇絶鬼神知。</text>
<title>獨坐志懷</title>,<text>堯夫何忍事悠悠。故老悲傷血淚流。吊爾無知堂上雀。任他相近水中鷗。生爲山嶽挺千仞。死作風霆掃九區。客去宵閒人獨坐。燈前兒稺謾垂頭。</text>
<title>靑葉謠</title>,<text>秋殺中州二百霜。靑靑一葉寄東方。不堪西氣終黃落。此理悠悠問彼蒼。其二彼蒼默默我心悲。中夜謳吟血淚滋。酒盡人眠爐火冷。白頭無地更陳辭。其三南至新雷隔幾旬。天公爲我夢申申。萬山草木歸根地。須信中藏箇箇春。</text>
<title>夜起</title>,<text>旅人不寐到更深。寒透多年薄薄衾。木末鳴鵂緣底事。雲頭歸鴈更何心。桃花春水歸虛夢。桂樹秋風入謾吟。拋却塵埃流注想。月樓蕭條整衣襟。</text>
<title>甲申冬至</title>,<text>客坐今冬至。陽來喜有幾。孤根誰解愛。一線太爲微。處處休商旅。家家掩戶扉。明年春色好。笑拂舊箱衣。</text>
<title>聞蒙宥後述懷</title>,<text>海客神醒雨露恩。燈前還泣劒頭魂。關東諸子多高義。莫惜天門訟血寃。其二公文門外日遲遲。遠裔喧傳忽復疑。窮途錢神交不得。南人送客竟何時。其三長安北望奕棋塲。遠客垂頭涕泗滂。竈突炎光渾不見。爭言樂事未渠央。其四西鬼憑凌滿眼悲。氷山傾軋我何知。漢東花鳥雲深鎖。依舊歸人永矢資。</text>
<title>題吾南山人金致容幽居</title>,<text>瀕海三峰揷太空。古松脩竹白雲籠。大明日月寒泉舘。中有幽人誦匪風。</text>
<title>朴妙大英。訪至富春亭。臨歧爲贈短絶。</title>,<text>碧沙年少振靑襟。歸客寒江忽醒心。人獸關頭毫釐際。伊祈傳授只明欽。</text>
<title>長城途中</title>,<text>二君 奇穉學，金學卿。 爲我共携持。風雪瀌瀌歲暮時。何處驕人媚鬼窟。一山歸路泣賢祠。謂河西先生筆巖書院。 上天不關風塵暗。大地無端草木悲。杜老北征諒如許。蒼茫家室寄漳湄。</text>
<title>松坡途中</title>,<text>雲裏蠶頭漢水傍。下轎躕躇望君王。誰知一片三田石。根柢靑邱沒遠洋。</text>
<title>臨漳書院故址。行飮禮。乙酉三月。</title>,<text>凄凉一抹武夷山。足躡空臺淚已斑。任爾泉狂新禮樂。起予洪武舊衣冠。鹿魚迭奏佳賓坐。猿鳥不驚春酒闌。莫道天荒多未闢。東蒙氣象顧瞻間。</text>
<title>東郡途中</title>,<text>芒鞋東出舊山川。溢目民情摠可憐。二麥秋霜渾赤地。三農夏雨但靑天。雲深幽谷鶯歌囀。日出平林鬼火懸。借問桃源何處在。千家花竹夢相牽。</text>
<title>遊洞陰西山</title>,<text>瘴海餘生入梓鄕。卅年萬事盡滄桑。看吾短髮靑山老。對子深樽白日長。金水樓臺增照耀。玉屛魚鳥太荒凉。書院敬 縱然物外相歡會。却望寰區意轉傷。</text>
<title>讀朝宗巖，大統壇。烈皇殉社日。展拜諸詩。</title>,<text>甲申三月十九日。獨坐南海瘴霧窟。海瀧鯨鯢乘急潮。海岸魑魅起亂樾。緬惟殉社五回甲。西向泣拜賦鵩室。智藏山人肝膽照。遙贈皇寶詞悲切。天球赤刀豈獨珍。死日含歸若斧穴。秋來痛哭歐巴裳。亂後北踏臨漳雪。朝宗一區一天王壇。桃竹容與初夏節。朝宗之水東流去。仰見紅羅舊日月。桃李爲綻紅羅花。梨栗爲營紅羅實。紅羅遺民歸何處。棘人欒欒方泣血。招招汕邑數君子。澗藻行潦戒無缺。冠帶相逢殉社日。徘徊巖刻歌激烈。點竄心樓華陽字。塗改章菴後雲律。歌竟解我同此懷。樽前相示輒嗚咽。憶昔洋初棲北山。千崖桂樹秋高拂。但要密邇皇壇下。飄飄雲外避垢衊。如今剝床至膚足。覺羅腥羶還更潔。物理自古從其類。前者得意後寧絶。向留一葉靑如故。忽經九秋黃且折。桃源花竹旣荒唐。入地升天諒無術。萬一康濟自家身。宇宙迷復那堪說。仰天長呼天愈邈。向人垂泣人共呾。徵土之歌却相慰。陽德穹宙豈終滅。寧王上從烈皇訴。眞宰聽此須振拔。天縱應有古姚姒。嶽降那無古稷卨。乾坤整頓合有時。萬恠惶惑如河决。化有積漸神莫測。不須長歌事欝悒。非禮不動思無邪。雲章爛爛無時歇。南薰精一作權輿。千古傳授只此訣。人言彼我皆丈夫。爲是同得光明物。舟中大學獄中書。與君激昂無顚跌。君看他日擴充後。朝是凡民夕是傑。天地惟有一感應。眼前化機吾可斡。讀罷山燈莞爾笑。收得雙淚神思活。忘却皇天白日速。歸語諸子相勖率。</text>
<title>末伏書懷</title>,<text>歲色忽驚歷二陰。幽人儉德更傷心。蟬歌盡日凉生樹。螢燭深宵暑宿林。君子 山名 琴書烟已鎖。宗兄素齋。李自得窩。宗姪三立齋。爲鄕人模楷。今也則亡。 武夷 山名 尊俎月空沉。舊祀朱子宋子。今也鞫爲茂草。 遠朋回首無音信。獨立奔波費苦吟。</text>
<title>新秋懷大明洞師生</title>,<text>靑蟬嘒嘒鳥喈喈。山谷深深草茀堦。月角王孫頻曉夢。天台年少倍秋懷。芳根弱植誰持護。白璧明珠易沒埋。興國鵝湖諒難再。金陵雲水漭無涯。</text>
<title>課益曾童蒙須知</title>,<text>山齋雪月入床琴。喚起曾郞續字音。蒙養生涯方自此。不知何日秀穹林。</text>
<title>次三希堂尹雲瑞 錫鳳 述懷詩韻</title>,<text>志士如何血淚長。人間萬事有穹蒼。前賢良苦沉冥託。古聖只資追琢章。百草經霜皆死物。一梅逢臘自生香。慇懃整理吾家境。親見中州好帝王。</text>
<title>雜技歎</title>,<text>暮暮朝朝雜技塲。家人餓死付相忘。石田茅屋知誰有。頃刻村閭丐乞郞。其二誤了平生不自憐。南隣北里賭緡錢。傍人唾罵誰提耳。君子逢塲輒厭然。其三西土氛祲爾莫訾。東區雜技我堪悲。若將無後勘他罪。不但人間作俑兒。其四興廢存亡視爾先。床頭好取紫陽編。作心三日符東諺。自顧何能直一錢。</text>
<title>送魏大彥，金乃晦南歸。</title>,<text>楊柳輕風嫋嫋絲。客衫飄拂我心悲。一旬畫粥渾如夢。千里那堪去後思。其二極目風埃苦不收。山翁何日解窮愁。許君努力崇明德。雙立鸞凰海上頭。</text>
<title>雲潭新僑。示社中人。</title>,<text>錦繡白雲接欝峨。兒孫心事更如何。春來桑土愁陰雨。老去松林嘅女蘿。却向千崖尋桂樹。不干兩岸訪桃花。田園久道還鳩拙。物理人情枘鑿多。</text>
<title>和沈致濬 能舜 居然臺詩</title>,<text>幽禽相喚谷西東。山外風塵任晦蒙。要作禪通盤古老。小巢構木白雲中。其二雨露桑麻眼豁然。紫陽樂事慶元年。常談死法無人問。蕭灑千巖與子專。</text>
<title>立秋明日。有霽色。</title>,<text>澗水籠山一壑雷。疎松爽籟滌浮埃。野蟬入報秋聲起。林鳥來詑日色開。小學支流雲谷社。先民糟粕武夷臺。西方沴氣休相懾。撮土還看泰運廻。</text>
<title>霽後卽景</title>,<text>山河霽色動衡扉。病客初看善者機。大地經營秋事業。一天排布月光輝。蒸麻處處相呼喚。播葍家家早指揮。掃汛人間氛沴日。白頭談笑拂冠衣。</text>
<title>又得一律。示諸生。</title>,<text>凄風霜露此權輿。肅殺天翁義氣儲。九野寒威仍閉錮。三春和喣改鋪舒。世間車馬自爲爾。物外冠童須起予。聊指松筠同信誓。百年家計考亭書。</text>
<title>卽事 二十六韻</title>,<text>昔我寄漳洲。無備歲仍凶。漳神逐客令。火急西秦同。驅我老幼去。置之白雲中。雲人食烏昧。頗有前古風。敢辭長顑頷。常時亦屢空。家人耐鵠形。恐或累斯翁。孝悌非素餐。傳授是食力。巖鎖臥龍口。溪瀉武夷側。新盟得鷗鷺。舊射消鬼蜮。日出經禮塲。臺樹生顔色。所嗟歐海溢。墊餘依弱植。弱植不自持。剝果那得輿。閩弟諷微服。龍門謝諸徒。大賢尙如此。况是迂且愚。壁立勉歧路。市狎戒襟裾。昨夜驚秋聲。凉意徧郊墟。山河凝冰雪。只此小蝸廬。傍近無推遷。準擬皆空虛。石田事枘鑿。井泉源斷絶。死生之所繫。危急那更說。我絺凄風夕。我扇寒霜節。茫茫大塊間。蝺蝺些子物。老朽誰適從。藐孤徒憂惙。歌竟倚柱笑。無梯愬日月。日月佑歐巴。好事輒瓦裂。誰哉更終惠。努力共回斡。</text>
<title>次蘆沙黜桃詩韻</title>,<text>余在嘉陵西山。就菊逕。拔去假菊。頗爲鄕人嘲笑。今讀蘆沙黜桃詩。眞這意思也。噫。艶桃可去。况假菊乎。得此自幸向來被嘲。不害爲性情之正也。仍發一笑。就其詩。替換數箇字。追以解嘲。丙戌仲秋。拔菊曾畀北。菊神泣且尤。二五播羣品。色性元不周。愛惡特地殊。彼此不自由。失意無古今。紅顔誰解愁。山人向渠喩。吾實不由吾。鹿食偏宜薦。鳳棲偏宜梧。方物看聚分。受之有生初。菊乎莫我尤。相與忘江湖。</text>
<title>九月六日 生朝</title>,<text>六十八齡迄可休。每逢今日涕雙流。黃花空賁蕭條室。白鳥何聊冷落洲。一賦蓼莪天亦老。二歌常棣鬼應愁。三呼嬴博有餘筭。四値歐羅無復籌。</text>
<title>九日戲題</title>,<text>開龕平明薦薄杯。空齋終日悵徘徊。菊花冷落秋三逕。松籟尋常月一臺。櫪上霜連騏驥背。山中歲暮棟樑材。風塵滿眼英雄怒。肅殺乾坤正氣迥。</text>
<title>淸潭懷古</title>,<text>昔贒不可見。猶記臥雲樓。惆悵數杯酒。荒臺趁素秋。</text>
<title>松泉瀑。懷柳於于夢寅。</title>,<text>云誰薄湯武。高揭老孀詞。古址留泉瀑。秋陰惹客思。</text>
<title>悼洪生稺絅 在文 蚤夭</title>,<text>氣淸數局値西胡。明是天翁殺不辜。春社雲林弦誦伴。章門花樹抑驅徒。喪元烈士前何遽。避世高贒此更孤。歲暮山寒垂雪鬢。兎爰尙寐日嗚嗚。</text>
<title>十月晦小吟</title>,<text>靑草紫花小雪籬。迅雷急雨大冬涯。宗國安危人有管。山翁何必淚空垂。</text>
<title>送李重九</title>,<text>天寒歲暮錦江湄。白首山翁悵別離。數夜慇懃節義說。百年隨遇竭心思。</text>
<title>丙戌歲除</title>,<text>臘晦家家戱笑闌。白雲深處亦人間。寒溫妻檢梅前醑。紅綠兒趍雪後灣。六十八齡閒歲月。三千餘里小江山。靑春壯志歸寥落。死見先民太赧顔。</text>
<title>丁亥月正三日皇壇祭享。大雪封山。</title>,<text>汕上幾人踏雪岡。淸晨相助祭天王。白雲病枕空回首。隔嶺壇墠萬里長。其二九義磐滄祭祀同。灘翁兒子守家風。乾坤變化知何日。雪下鳴泉恨不窮。</text>
<title>金學卿。自五柳海上。千里北學。其意甚誠。顧中路。遇樑上徒。資斧盡失。留數日。偵主人無食。遂卽辭歸。老懷悵恧。聊贈一律。</title>,<text>天畔雲山視戶庭。靑春逸翮起南溟。明夷窮宙悲今日。大畜前頭信古經。囊槖猝空湖上路。鹽薤誰藉漢東汀。一時落莫些兒事。更待秋宵月滿扃。</text>
<title>雲潭精舍旣成。漫吟。</title>,<text>武夷谷口結茅廬。希舜何妨木石居。雲宿簷端時出峀。泉鳴枕下日循除。旁招耆老觀鄕飮。引進生徒授古書。抱月長終爲信誓。一溪鷗鷺莫相疎。</text>
<title>送徐敬殷歸淸風</title>,<text>鳳岡寒水一孤舟。憶昔觀風作遠遊。皓首空堂桑海感。送君今日涕空流。其二淸風峽裏夢田園。客袂飄然謝白雲。西海狂塵飛不到。別留蕭灑一乾坤。其三知君不復涉狂泉。守死寒棲洛建編。更待明年春色好。慇懃加我老牛鞭。</text>
<title>崔芝軒 垈 輓</title>,<text>曲肱飮水任吾便。賡得濂翁拙賦篇。縱子人間扶地軸。存身物外送天年。此生方艶歸泉老。一壑何勞執紼賢。冥府相逢華爺日。莫將時事太詳傳。</text>
<title>柳公穉程來訪。仍與聖存遊塲巖。</title>,<text>古宅荒扉晝不開。農巖先生所居觀白室。 臺 卽玩猗臺。農翁遊賞處。 空秋老水縈迥。溪鷗不識幽人恨。谷口斜陽自去來。</text>
<title>十年以前。盜質人家神主而索錢者。往往有聞。近日掘拔墓屍。割去髑髏以爲質者。比比有之。盖蹄跡得志。民彝掃盡。則此等變故無足異矣。尙寐無聰。緩語也。</title>,<text>四維滅盡入西洲。黷貨乾坤萬古醜。懷人龕主還爲雅。茶飯山塋掘髑髏。</text>
<title>有懷省齋</title>,<text>先師孤燭四衢昏。微顯闡幽望及門。三十年來父事地。莫敎泉壤抱深寃。</text>
<title>和沈致濬所示</title>,<text>溪北溪東萬仞峰。白雲何日不重重。黃昏忽遇岑頭月。白雪還容嶺上松。壯歲許君起鵬翼。殘年任我病龍鍾。古經猶有千秋感。擧目八荒誰復從。</text>
<title>又懷省齋</title>,<text>歐海起時八表昏。華山剗處二儀翻。室中邪說曾難息。門外狂祲詎更言。</text>
<title>上元卽事</title>,<text>山扉冷落上元辰。病枕渾忘月建寅。四海八荒猶是雪。千村萬落不能春。三光照似前天地。五氣宣同舊鬼神。人事分明先古別。靈均苦苦問蒼旻。</text>
<title>酬柳伯春 元錫</title>,<text>君屐尋春入我山。水流花發白雲間。社人爲醑新醅酒。野老因開舊瘦顔。百曆榮枯歸夢寐。一溪漁釣自淸閒。逢塲別有商量事。物外翻愁謾往還。</text>
<title>有所思寄柯亭</title>,<text>思君不見我心悲。添病呻吟又幾時。輾轉中宵長太息。此心惟有鬼神知。</text>
<title>金學士宗圭來。話次言栗谷全書板藏在完營。近被營屬斫爲炊薪。聞來驚痛。賦此。</title>,<text>夫子文章紹洛閩。辛勤灾木詔千春。歐䘲以後無人檢。付與營兒斫作薪。</text>
<title>玉屛觀飮禮。明日遊金水亭。</title>,<text>東蒙周禮見聞稀。風雨諸洲我曷歸。好會玉屛觀豆俎。餘緣金水拂冠衣。鹿魚古響渢渢進。鷗鷺今盟款款飛。老子油然甦病骨。天山家計亦云肥。</text>
<title>稺平忌日</title>,<text>三十八年割半身。浮萍短髮白雲濱。萬家共樂天中節。一老空悲地下人。侄婦前期爲酒饌。兒孫趁曉整衣巾。神來神去無形影。除是同歸此恨伸。</text>
<title>安善源 英錫 至。與嘉溪諸人相招。遊峩洋巖。</title>,<text>峨洋巖底白雲村。隔水松篁鳥復喧。多謝故人相喚引。不干環宇入冥昏。樽前細鱠登朝椀。厨下香飧餽午盆。氣倦日斜今且去。明年離合更忘言。</text>
<title>同鷺谷諸老。從香下翁。柳都正秉喆氏。 遊鷹巖下流。</title>,<text>魚網酒壺趁午天。古松蒼壁俯淸淵。班荊諸老夸霜髮。却對香翁摠少年。柳公年八十二。其二打魚賦飯日如年。乘醉歸筇踏暮烟。莫道君平爲世棄。不妨閑界作眞仙。</text>
<title>懷安善源。追和前韻。</title>,<text>荷篠叱牛上下村。瓦樽麥醑日相喧。仰高吾恃三光皎。俯厚誰驚八表昏。老婦折葵催洗鼎。童孫移菊戱登盆。晦里桑麻亦何似。長歌悲意不須言。</text>
<title>居然臺枯松</title>,<text>問爾蒼髯赤甲翁。胡然枯死此山中。年來獨被虫爭囓。生意無緣與衆同。百木吊松神。其二不向秦家作大夫。神明扶護更誰須。看他嶺上浮雲變。畢竟榮枯爾亦吾。松神謝百木。</text>
<title>聞淸商入閭</title>,<text>永州非復古雲山。聞說情商入此間。自去自來渾不省。柴門無事晝常關。</text>
<title>謹次白氏尙義堂 忠彥，繼述齋 夢彪褒贈後原韻。</title>,<text>靑史不聞大樹臣。雲孫堙欝經幾春。南州士狀風聲晩。北闕天香雨澤新。忠義感時非有爲。神明應處竟無因。張公厲鬼翹余首。漆齒紅毛又此辰。尙義公臨終。亦有死爲厲鬼。掃倭賊之語。</text>
<title>伏聞春宮。間受小學。次及綱目。夜枕得八首。</title>,<text>聞道春宮讀紫陽。雪城王氣卜靈長。山東癃疾初扶杖。南至新雷喜欲狂。中夜孤吟保傅篇。野芹無路上雲天。任便居住荒山裏。塵刹身心慨暮年。蓬麻實效諒難收。歐海洪濤萬斛愁。欲識楚人齊語術。好敎莊岳極遨遊。父母神明小學編。文公憂慮質蒼天。本根培處支從達。此理先須講胄筵。讀書次第更須知。經史商量屬後時。失序分明歸假式。古人成法莫相疑。武夷綱目接麟經。夷夏尊攘揭日星。且爲離明陳大義。不須熱閙便勞精。倚閣經筵事胄筵。春翁陳戒九重前。天顔溫粹來忠直。仙李烟花寶曆延。嫠婦常忘恤緯心。天寒歲暮費長吟。長吟輾轉鷄晨近。山月分明照我襟。</text>
<title>己丑正朝。曉起自嘲。</title>,<text>矍鑠斯翁望八春。熊熊正氣薄穹旻。鐵衣寶劒寒山牖。出掃歐羅滿眼塵。</text>
<title>上元</title>,<text>四海八荒樂此宵。寒扃一老坐蕭蕭。中天月色同今古。下地人情異暮朝。少涉工商顔喜渥。纔從詩禮腹愁枵。大過獨立能無懼。山鬼獼猴足自聊。</text>
<title>奇稺學千里重訪。臨別寫贈。</title>,<text>奇郞戀戀故人哉。天外長程再度來。日出草蔬滋味薄。月明書社好懷開。淤泥莫近山泉瀉。松栢須堪壑雪堆。鱗介羽毛何足問。百年共保一靈臺。</text>
<title>大旱四月雨霜</title>,<text>山川滌滌十經年。正月繁霜事更憐。東土生靈呼白日。西方殺氣恨蒼天。引來七火知何及。參得三才是惡緣。圭璧桑林餘故紙。老夫無語淚漣然。</text>
<title>益昌初度</title>,<text>昌郞初度席。提抱更凝情。頂祝全良貴。毋辜肇錫名。</text>
<title>夏至翌日</title>,<text>夏至山中白露凉。老夫起襲篋中裳。濕蓷熯處年年恨。昭漢回時夜夜傷。甁種無餘追補粟。谷流不繼少移秧。傍人誰解天心怒。圭璧區區只故常。</text>
<title>夏至後四日。始雨。</title>,<text>侵晨蹶起雨聲中。川澤茫茫水氣籠。七火燔穹猶晩霈。一天生物見陰功。黎明已萃移秧竪。正午欣觀倚杖翁。到得八荒同此喜。樽前方解我心忡。</text>
<title>五嘅</title>,<text>陳荀文采振東京。天象煌煌聚五星。嗣守艱難今古歎。附曹忘漢出家庭。右荀彧陳羣繼孟千年無極翁。扶桑皎日上天東。如何壽燾甘顚覆。悞了平生釋窟中。右周壽周燾武夷參政五賢家。宿昔朱門敎雨多。寶祐塵埃頭出沒。陽秋筆下道如何。右蔡抗參政度皇孫子起元初。良史應羞據實書。靦然面目江南路。狗彘分明不食餘。右趙孟頫文山脚下壯元郞。柴市羇魂忍可忘。父子無難爲反對。餘人陷溺不須傷。右文璧同春先生嘗言。人無好子孫。萬事皆虛。余於漢陳太丘，荀朗陵。宋之周夫子，武夷蔡氏四世五贒。及宋度宗文信國事。未嘗不廢書而歎也。嗚呼。東京之末。陳荀二子。是何等名德。而荀爽濡迹於董卓之時。荀彧爲唐衡之壻。曹操之臣。而陳羣亦不免爲魏朝之司空。使晦翁夫子。追罪其父兄師友。則此固挽河難洗之累矣。至周子以亞聖之才。起於千載之後。建圖屬書。爲中興道學之祖。又是何等盛德大業。而壽燾兄弟。背馳家學。爲蔥嶺之徒。蔡氏五賢。遠宗伊洛。近師晦翁。其道義名節。裨補斯文世敎又如何。而抗乃碌碌隨波。膴仕亂世。至於樞密執政而享富貴之樂。則亦類高陽氏不才子而忝其所生。辱其師門亦大矣。趙孟頫。度宗親孫。文璧。信公嗣兒。忘君親之讐。夷夏之辨。匍匐於腥羶之朝。則尤見其禽獸之不若也。至我東牛溪之子。事仁弘。仙源之孫。奉康煕。此類又非一二數。是皆因面前利害而汚穢身名。玷累父祖。甚矣人欲之誤人也。然而不肖子孫。每每不知鑑戒。觸處有躬蹈轍迹之慮。奈何奈何。慨我寤歎。作此爲孫曾之戒云。己丑蕤賓之節。重庵病老。</text>
<title>交字吟</title>,<text>自從天地不交孚。四海八荒皆獨夫。獨夫日出成何事。咫尺凄凉一槁株。其二變易知從交易生。世間何物不同情。祗緣兩已要相背。大小精粗蔑一成。其三莫將否泰說紛紛。交不交時事已分。萬物含章何處得。姤初相遇更云云。其四聖人設卦六陳爻。一串貫來都是交。畫前之易元如許。何物人間有不包。</text>
<title>懷柯亭友經紀東遷堤鄕</title>,<text>汕岸凄凉歲暮時。故人心事故人悲。癸庚何處逢仁里。花竹深源自謾詞。周老元無居海力。漢賢空費客遼思。不如蹲坐躬三省。餘外悠悠付一咿。</text>
<title>懷遜志</title>,<text>交友容易惹風波。末路孤形可奈何。鶺鴒西市身先錮。羊虎東林事更加。薄命老人悲帶累。快心年少喜工訶。勸君更勵氷淵戒。世上紛紛一任他。</text>
<title>農謳</title>,<text>農謳牧笛出谽谺。芳草萋萋帶晩霞。旣雨蜻蜓齊上下。微風燕雀任東西。鷄兒爭啄笆邊蛹。髫子時偸陌上瓜。復有新聲當古樂。夕陽角角起林蛙。</text>
<title>七夕。展謁三先生影幀。</title>,<text>應運挺三哲。空言做一治。白頭江漢意。宇宙今日悲。</text>
<title>示諸生</title>,<text>叱犢春田念念誠。吾儒活計却虛名。嘅渠徑路看長塞。奈此蘭根種不榮。天地古今皆感應。尋常耳目見分明。悠悠汎汎何爲者。李四張三了一生。</text>
<title>觀物吟</title>,<text>姚姒主性命。歐巴主形氣。人獸自此分。不可曲爲諱。姚姒人倫至。以之澤萬方。歐巴禽獸䧺。所至無不傷。周公繼文武。和氣致鳳凰。歐巴戴耶蘇。乖氣盡豺狼。孔顔克復效。四代禮樂興。歐巴工商效。一日天地崩。孟氏擴天理。天理無不王。歐巴縱人欲。人欲無不亡。程朱何謂華。歐巴何謂夷。華職盡的華。反是則蠻夷。程朱何謂人。歐巴何謂獸。人道盡的人。反是則禽獸。先王喩於義。歐巴喩於利。喩義作父母。喩利遭亡弑。先王敎上達。歐巴敎下達。上達生理殖。下達生理渴。我東昔小華。祗緣叙九疇。歐巴換豺狼。祗緣蔑九疇。下喬入幽日。索性禽獸時。人類苟如此。靈處生姦欺。四端無星子。萬禍無時期。率土竟魚肉。生生更何資。滔滔冥且頑。利害亦不知。强者輒生怒。弱者暗生嗤。緩辭忽不省。急辭反增訿。相知歲月久。乾坤已奕棋。誰哉繼三聖。少寬此老噫。</text>
<title>懷省齋老友移居堤川山中</title>,<text>懷君秋夜不能眠。蹩躄空堂事可憐。白露艱難新粟飯。黃雲經起舊平田。盤桓徵士孤松下。宴樂嘉賓大樹前。四顧無非人世界。桃源何處去成仙。</text>
<title>佳溪金令 宗圭 休官山居。將與鄕人。習飮酒於此。</title>,<text>我有佳賓不飮何。白雲魚鳥旨而多。任他蹄迹山門外。樂此春秋永矢阿。其二禮樂泉狂六合同。蒼姬冠帶一山中。羹始東方朝露湑。歌終南陔暮烟籠。其三喬木高贒石室孫。暮年赤舃出東樊。寒棲澗飮知何事。將此身心報佛恩。其四脚下翩翩下大夫。靑春時節謝雲衢。生來洞壑開顔色。大樹威儀商訂初。其五風聲須起大夫家。鄕國分明視傚多。野叟一文初不直。隔溪相望意如何。其六漆室常儲萬斛憂。羽毛鱗介幾春秋。也知朝暮扶顚策。實藉平時學海舟。其七薰宮傳授闡危微。秋月寒流萬古輝。此日此時難再得。衡門洋泌共來歸。</text>
<title>爲佳令速若而禮員發書後述懷</title>,<text>憶昔中州禮義亡。朔北入宇引西洋。尺天寸地皆荊棘。白叟黃童盡雪霜。海國殘春留一綫。山機嫠婦泣千行。丈夫君子腸能熱。明月淸樽有細商。</text>
<title>花山書社會講</title>,<text>弼雲祠墓栢森森。俯仰堪輿入重陰。春色歸藏桑梓野。一堂揖讓數靑襟。</text>
<title>悼崔三樂用九</title>,<text>嗣爲兄弟弱冠春。携手鷺江檗水濱。萬里鵬程初奮迅。百年鳳社竟因循。白雲撮土甃吾井。黃壤何阡送爾輴。藉手却看東見錄。龍門附尾有如人。</text>
<title>次梅山先生韻。贈李伯仁 元基。</title>,<text>白首不聊掩雪扃。客來一夜便心醒。燈前信誓看新得。笑指寒岡松栢靑。</text>
<title>又得一首</title>,<text>歸妹一繇枕夢驚。布衿輾轉到更深。問君今日知何日。感極西山獨復情。</text>
<title>入冬來。百病益痼。戲吟。</title>,<text>百病侵凌老塾師。閻王差使有前期。華佗束手空長歎。孝已垂頭莫可爲。古柏不殭千斮後。一梅欲放二陽時。須臾無死看春色。剛怕人間識者悲。</text>
<title>贈延大仲 昌煕</title>,<text>華陽三席茂卿賢。身後寥寥已百年。一士夢開當末路。四筵氣合入狂泉。冠纓正好常加首。鳶翅翻愁誤墜淵。萬古千今無別法。歸來日夕驗靑編。</text>
<title>己丑臘月三十日。亡弟稺平六十一歲生朝也。旣悲其無嗣。且以馮善生日之祭。爲退溪先生所譏。故不得設酌。墓在五十里地。不得赴。只得泄哀於家。情事可悲也。</title>,<text>存亡三十九春秋。生見懸弧甲一周。班祔祖傍誰繼絶。老傳孫息感休行。玄窀雪滿花山麓。白屋風酸錦峽洲。地久天長無限恨。雙眶惟有淚交流。</text>
<title>講說救焚之方。仍不覺痛泣失聲。朴元若 時雨 引遯無憫。不見是而無憫之語以慰之。</title>,<text>惻隱心繇帝畀衷。眼前薪火八方紅。莫把經言來慰意。傷時還切樂天翁。</text>
<title>自禮防之壞。重服中嫁娶。恬不爲怪。及洋人入國。則陷溺之甚。雖父母之喪。恣行無忌。寒心二字緩語也。</title>,<text>箕子封壃陸並沉。漫漫八路已純陰。喪中嫁娶如茶飯。靦面都無愧恥心。</text>
<title>又得一絶</title>,<text>委禽朞服裏。挽鹿重哀中。滿眼腥羶俗。殊非舊海東。</text>
<title>作僞官誥。討錢村落。</title>,<text>贗官僞署刮民錢。如虎如豺處處然。不奈面前情勢急。良心一發暗傷憐。</text>
<title>慶致正 順活 六十一歲生朝壽詞</title>,<text>北江老人壽而康。晨拂斑衣上萱堂。太歲適値懸弧庚。春風駘蕩山日長。縱非具慶亦可樂。龍門到此合更商。朝虀暮鹽本淸貧。旱田水畝俱飢荒。孝兒夙夜殫誠力。穀朝灑掃陳壺觴。涑水家範乍撤俎。高倅賓座更聯裳。坎鼓蹲舞日當午。老人此樂未渠央。驥兒鳳雛希伯郞。歐羅天地講紫陽。剖判歧路旣勇銳。勉勵志節彌貞剛。須信竿頭進步地。天申百祿定無疆。</text>
<title>西行。出臥龍巖。</title>,<text>病客被醺出古汀。山靑野綠水團紅。傍人莫道尋常事。孤臥千巖激帝衷。</text>
<title>自漳洲西。至積城舘洞。</title>,<text>安車竹杖下澄波。唐浦舡頭日欲斜。雲際迷茫麗祖廟。雨中蕭灑故人家。山扉病骨吟哦少。江國風光意緖多。潦止霽行隨所遇。靈臺何物更容些。</text>
<title>過薛弘儒侯故址。積城漢夜里。</title>,<text>空臺人寂寂。故址麥靑靑。九籍天荒破。誰磨百世名。</text>
<title>過安文成公墓 長端</title>,<text>陸沉時節降安公。興學東方不世功。空山古廟靑靑草。指點行人長夜中。</text>
<title>善竹橋</title>,<text>熊魚取舍鄭先生。日月星辰照至誠。石面尋常腔子血。天荒地老益分明。</text>
<title>滿月臺</title>,<text>麗王臺上草萋萋。野菜花開山鳥啼。此地須思殷鑑在。莫敎來者踏驢蹄。</text>
<title>崧陽書院。奉審圃隱先生影幀。</title>,<text>夫子聲容不可見。七分繪畫獨依依。用夏變夷須有漸。莫嫌狹袖舊朝衣。</text>
<title>智谷瀑</title>,<text>獨樂先生永矢阿。筧泉飛瀑午陽斜。茫茫墜緖雲仍在。歐海風塵共戚嗟。</text>
<title>望首陽山</title>,<text>宗周天下采薇山。重出行人指點間。當面淸風吹不盡。東來白馬更生顔。</text>
<title>載寧碧松亭</title>,<text>夫子文章不可忘。環亭物色摠甘棠。要知枕上唐虞夢。看取山居浩氣長。</text>
<title>謁羅峙墓。退坐墓舍。宗族多來會。</title>,<text>一本固其植。億麗敷千秋。不問榮枯異。歸來各自修。</text>
<title>入石潭</title>,<text>院址蒼苔沒。溪堂古木悲。徘徊云歲暮。遊子復何之。</text>
<title>淸聖廟守僕。講堂展紙索錢。如僧人勸緣狀。</title>,<text>西山深處採薇翁。玉振金聲較異同。展紙乞錢誰所創。年年歲歲穢淸風。</text>
<title>寒石之園諸士友。設飮禮。</title>,<text>髦士東陽雨澤滋。觀鄕客子趁佳期。酒闌工進渢渢響。俎撤人猶反反儀。哿矣一區來復信。依然三古大比時。江湖彼此相忘久。無復桓家伐樹疑。</text>
<title>夜發碧瀾渡</title>,<text>勞歌一曲客登舟。月掛潮頭細似鉤。愧之涪江誠敬力。驚濤咫尺喚人愁。</text>
<title>次白嶺叟見贈韻</title>,<text>重踏千山萬水隈。緣何意緖入荒臺。晩盟惟有閒鷗在。物外斜陽往復廻。</text>
<title>次朴子善 煕元 絶句。送別。</title>,<text>南溟千里客。扶病入雲山。輪鐵堪旋頂。靑春學孔顔。其二黃花秋色裏。正好對靑山。萬國愁魑魅。孤形事孔顔。其三中風經歲色。朝夕瘞荒山。努力歸須勉。泉臺擧好顔。</text>
<title>短絶。送金，黃三士人南歸康津 金泰宇居大明洞。 海南。金世弼，黃明奎。</title>,<text>天涯北躡白雲中。朝夕分明就木翁。咫尺首陽依仗地。百年不怕墮虛空。</text>
<title>李生汝直 養浩。悲洪聞叔幽寃莫白。以漬綿。千里追吊於墓。其詞悲壯。爲賦一律以送之。</title>,<text>支琴山水躡秋雲。爲哭陳生四尺墳。缺界人情皆汎汎。殊塗物態更狺狺。尋常夷夏陰陽辨。寤寐春秋衮鉞文。委巷少年多氣義。天涯白首致慇懃。</text>
<title>李重九來訪。道洪烈士聞叔伸寃之幾。</title>,<text>黃鍾時節見天根。南國親朋笑入門。萬一乾坤開霽望。陳東歐澈有公論。</text>
<title>李文老輓</title>,<text>桑梓同鄕八十年。丹旌一日去翩翩。棣花已老庭蘭折。咫尺梅梅受重賢。其二辛巳衣冠枕夢驚。玄黃秋血泣神明。乾坤變化烟塵塞。誰信長空耀月星。其三箕裘經禮誦鄕閭。孝謹家風儘起予。世事如今灰且冷。故人淸血只盈裾。</text>
<title>冬霖行</title>,<text>乾坤荏苒小寒時。淫雨薰風了無期。羃地頑雲玄漠漠。環村急水白瀰瀰。滲來野屋男愁盖。濕盡山柴婦失炊。天怒民咨諒如許。朱門梁肉使人悲。</text>
<title>讀華西集說心。志感。</title>,<text>洌水東山起大儒。蚍蜉撼處見隣孤。孤而寡助知無奈。㮨廟三緘覺丈夫。其二天挺黃檗保眞儒。終見居隣自不孤。聞說三思私意起。同流合世定非夫。</text>
<title>示學者</title>,<text>便宜終入地。忠義藉登天。誑汝皆今俗。開君悉古贒。</text>
<title>忠過吟</title>,<text>屈原之忠忠而過。屈原之過過於忠。斯須生得劉項出。知是幽寃徹蒼穹。努力加飡知今日。長年度世亦天衷。</text>
<title>辛卯正朝</title>,<text>鷄晨起坐武夷潭。顧笑今年七十三。夫子宮墻扃閉固。丹旌何面出嵁巖。</text>
<title>正月三日。送李漢儒 承膺，洪景行 時健，朴復汝 時性 諸士人。赴朝宗皇壇之祀。</title>,<text>牲粢吉日薦皇壇。迎送神明曉色寒。萬里羽毛今各國。一山冠帶古東韓。天心依舊王正月。人事徒煩帝可汗。魚豕冥頑何世界。更深不寐淚汎瀾。</text>
<title>洪鳳汝來雲潭。忍飢大讀中庸。</title>,<text>俠窟經年白髮生。山扃忽起讀書聲。酒酣不覺風塵暗。夢罷方看日月明。歧路誘人非實理。聖門於我豈欺情。淵氷咫尺須相信。上帝尋常出正令。</text>
<title>送吳舜克 秉孝 南遊</title>,<text>靑春豪氣軔南州。留客山禽却喚愁。四顧泓崢多絶險。出門何處恣遨遊。</text>
<title>送鰲山金，朴二生</title>,<text>送君南海曲。月出首陽巓。斂迹靑山老。存心白日懸。遠須遵大路。渴不飮狂泉。然後方成片。歸來上愼旃。</text>
<title>次李陽來明山懷古韻</title>,<text>天地腥羶數百秋。東瀛白屋淚空流。勸君畜德潛相待。驅抑眞人出大洲。</text>
<title>里射吟</title>,<text>鄕射風移競賭錢。商商時節此爲贒。荒臺盡日無人迹。啼鳥落花空鎖烟。</text>
<title>戲贈洪鳳汝</title>,<text>錦柱潭前絶世喧。山東俠窟捲層雲。尋常笑語知何檢。側耳頻愁市井言。</text>
<title>上護軍李大用 寅周 回榜宴</title>,<text>肅謝金閨白玉堂。歸來壽酒滿春觴。羜肥日晏朋相喚。燕賀詩成頰動香。南極老人榮八座。西嵫病骨蟄窮鄕。空齋蹩躄何爲者。回首鳴山寄意長。</text>
<title>上護軍李大用輓</title>,<text>蓮榜名香少小辰。煕朝論定忽中身。龍墀乍賀揚黃髮。馬鬣翻驚駕采輴。萬里浮雲干甚事。一山明月任吾眞。崦嵫日暮相思苦。且結冥泉咫尺隣。</text>
<title>謝南漢老人崔琡民</title>,<text>病客不堪蒙世塵。白雲明月對高人。異同得失關閩策。歐海腥塵頓覺新。</text>
<title>夢洪聞叔</title>,<text>昭義風霜十曆廻。支琴魂伴少陽來。田夫野老傷心色。天上浮雲蔽不開。</text>
<title>憶申聖邦</title>,<text>秋天淅瀝武夷濱。忽憶東陽草莽臣。萬丈光華奸黨籍。神明左右見須眞。</text>
<title>李台 載完 跋辛孝子行狀</title>,<text>滔滔天下見人情。公子文章入泌衡。簀上臥看題跋字。閒居好惡却分明。</text>
<title>呂原明論佛。背馳二程。</title>,<text>申公家裏善男兒。信己平生不信師。佞佛尋常爲叛卒。靑天白日肆奸欺。</text>
<title>泰川崔汝疇。始從雲庵朴中丞學。至是千里來訪。宿宿雲潭精舍。講節義說。臨別。次崔錫胤韻。寄贈。老病殊不成章。正合覆瓿。</title>,<text>雲谷琴書不落空。立談歡喜兩心通。靑春有志君膏轄。白首何裨我轉蓬。一線微陽箕子國。千秋活本考亭翁。古人節義丁寧訣。細大周流貫始終。</text>
<title>省齋信宿。喜前說歸一。汝聖文仲。亦與洪思伯保合。作此志喜。</title>,<text>今是分明悟昨非。閒宵晣晣月星輝。天晴古峽開眞面。雨遇前山决衆疑。谷口不容閒雀噪。林間無復異翎飛。眼前脫灑看如許。向後金蘭識庶幾。</text>
<title>送洪鳳汝</title>,<text>落木雲潭上。平明送客心。未須愁此別。泉下重開襟。</text>
<title>臨絶口號</title>,<text>乘雲飛上愬天庭。上帝分明得兩情。日月揚光來照耀。熊熊正氣薄穹冥。</text>
<title>朝宗皇壇五噫賦</title>,<text>維永曆二百二十六年歲次壬申十月壬子朔十日辛酉。朝鮮遺民金平默，崔雲卿，洪在龜，洪在鶴等。實惶實恐。齊心致誠。敬將市果一盤。野醑一觥。代古澗藻行潦。密伸楚人茅屋之薦于朝宗之巖皇壇之庭。噫吁戲越瞻神州兮。二百年其爲戎。旻天悠悠而不悔𥚁兮。驅洋氛使重昏濛。䀌唇齒之東屛兮。泣周道之荊榛。昔宣尼惓惓於尊攘兮。託王權於泣麟。欥扶陽而抑陰兮。辭煌煌於十翼。繫檜曹以風泉兮。望不斷於來復。猗嗟新安之後聖兮。遭相似於周季。述孔業於贊刪兮。炳詩易之傳義。續筆削於馬公之史兮。曰予整頓夫天地。有一陪臣異世而得其心兮。協贊寧王之弘謨。忽中途而薨殂兮。日暮道遠兮云何徂。景桂林之饗皇兮。俾高弟焉經始。興復之計歸于廟食兮。繄以見良心之不死。諒此義上下之攸同兮。夫豈有我之得私。待家講而人識兮。掌如視乎攘夷。胡然乎閟宮之茂草兮。樂我民之無知。玆苗裔之私饗兮。曾不爲之聽卑。噫吁戲抱孔朱之遺墨兮。瞻四極兮歧竆。思天皇兮長謳吟。極勞心兮曰爞爞。卜吉日兮良辰。穆將愉兮詣朝宗。楓何爲兮晝紅。泉何爲兮夜淙。山何爲兮陰雲。木何爲兮號風。水何爲兮不同流。會萬折兮必東。思天皇兮未敢言。感所接兮淚交胷。噫吁戲蒙古。昔其盜乾符兮。夏禮樂其泉狂。皇按劒於草萊兮。祛九宇之封狼。赫繼繩於三百兮。宇宙澄兮日月光。偉烏川之郤北兮。繽威化之尊王。遂執壤以役志兮。憑皇靈以保疆。義莫逃於高厚兮。寔萬古之綱常。矧萬曆之再造兮。曰父母其可忘。亦陰陽之嚮背兮。同顱圓而趾方。桓桓寧王之君臣兮。承三聖而主張。雖關門其未閉兮。密講守而何妨。彼恐不忠遠而義或存兮。愾昏心之如潢。噫吁戲巍洪武之一治兮。烈崇禎之殉國。配三古之后皇兮。帝左右焉於赫。願皇祖同列聖而降渚兮。愾如聞夫歎息。謇誰須於水沚兮。冀聖靈之垂側。回帝心於朝夕兮。啓華夏之享運。誕重降於下土兮。獲姬室之十亂。徠劉李使奔走兮。晉范史焉同贊。咨東后以仗鉞兮。起大老以翔躍。除原濕之虺蛇兮。驅河漢之鯨鱷。復九有之冕裳兮。洎東溟之外服。報烝嘗於萬祀兮。展我誠之無斁。噫吁戲夕聘騖於江臯。曉弭節於北渚。鳥次兮屋之上。水周兮堂之戶。神之來兮無期。矧可聆於紛若。信予誠又依依兮。雞胡爲乎林薄。瀉哀濤於咫尺兮。如助予之永歎。尙恃此道之無終否兮。今年太歲兮又涒灘。欽惟尙饗。</text>
<title>和明洞琴操</title>,<text>南薰邈矣。爰有淸琴橫床。月角一抹。何如古柴桑。坐寒泉舍。彈紫陽琴。養中和性。性情聲音無古今。大明洞大明洞。側看而成峯者。大明之峯耶。橫看而成嶺者。大明之嶺耶。歐羅狂氛。獨閉衡門。抱春秋而究終始者。大明之逸民歟。已矣乎。安得與子。翺翔於桂雲之中。抱明月而長終耶。</text>
<title>朝宗行 壬申十月。往祭于朝宗皇壇。</title>,<text>憶昔北尋風泉里。以皇壇在故。名其里爲風泉。哲宗己未春。往尋。 皇壇儼臨朝宗水。朝宗之水東流去。忠潭黝黝石齒齒。二忠潭在朝宗巖下。 峨冠皓髮王夫子。名德九。 慷慨迎我白屋裏。崇禎聖人思無邪。復有心畫巖面侈。昭敬侯度星拱極。雲章炳爛臨尺咫。再造藩邦。萬折必東八字。 寧王批語華陽筆。日暮道遠。至痛在心八字。 天地男兒憤欲死。趙公 故判書鎭寬。 記事一片石。滿腔哀怨言外視。江漢 文景公景源。 花樹黃尙書。昇源。 庵址凄凉傍淸泚。水團蓓蕾粧溪面。山泉汩㶁瀉階戺。庭葵自解傾太陽。對客雙淚輔頰被。寧祖返旆朔風滭。九公同舟鴨綠潏。王公之先庠生公。卽是九公之一。 將恐將懼維予女。指天誓日經緯密。伏龍一奮沃州淵。尤翁居沃川九龍村第。孝廟追位冢宰。 孔經朱奏以爲律。東人一日泣王劒。孝廟中道薨殂。 南服萬里屈皇蹕。三皇帝。屈辱於虜。 九家爲庶爲淸門。東牎腸肚嗟成列。六合腥羶吾安歸。海曲猶幸全衣髮。嘉陵歲暮結茅屋。故國西望腸內熱。夜月如聞子䂓啼。聲聲哀痛口流血。大統行廟九義祠。經始愁殺力旋屈。兩壇辛苦寂寞濱。饒舌山鳥那更恤。年年東畝黍稷馨。歲歲南澗蘋藻潔。架上洙泗數萬文。副以朱宋尊攘言。武夷 胡文定公 孫子同此悲。大明屋社。文定後孫二人來居關北。 相逢泣吊林陳魂。林寅觀，陳得等九十五人。漂海東來。朝廷縛送于虜。皆死。 京周一念踏巉巖。酒闌叱咜靑草茵。山口夕陽催歸路。幽明之淚旋霑巾。未幾王公卒。 想像典型留小院。王公從子名俶說。 天寒荒蓽掩荊榛。西原老將 萬東廟徹享時。營將梁柱石痛哭棄官。 呑聲哭。桂林宮殿祛苾芬。壇上籩豆亦先天。壝前耒耟來野人。大賢落莫東城路。華西先生陳疏。請復皇廟之享。大忤於時。 深海出沒西洋氛。屋烏草蛛誰解愛。父菑兒畬更堪論。王君始爲大報壇守直官。自脫朝衣東還。家事赤立。與其子。躬執耒耟以苟活。 滄海高士洪思伯。名在龜。 夙講春秋二三策。數子同來起余心。思伯。與同郡崔雲卿及其弟在鶴同來。要余爲此行。 料理九野龍戰夕。辦香新具儀已及。五噫宿構詞更激。春間欲爲此行。因事故。掣肘未果。 哀壑怒濤日慘憺。寒江落木風浙瀝。天皇不降烟雨交。翠華玉輦無消息。相顧灑泣終失聲。此恨惟有鬼神識。莫謂時運可奈何。天根尙在殷師國。壯志不逐年光衰。况乃諸子頭髮黑。巴溪敬義副新安。作我先王建皇極。天意回時具在我。山河掃灑乾坤革。啖薺畫粥知分內。反鎖衡門日努力。把酒淸晨各然諾。鶉天自此帶醒色。</text>
<title>大明梅引</title>,<text>大明梅。汕南來。龍集丁丑春。下城年五周回。大明遺民獨解愛。淸明時節手自栽。他日雪滿大明山。高士日夜共徘徊。大明山峩揷太虛。昔有大明處士。巖上深刻大明皇帝書。大明川東流瀉急湍。昔有大明遺裔。川上祇設大明皇帝壇。又有環玉洞九曲源委華嶽西南岡。皇壇山水後庫之寶藏。噫於戲裂冠毁形二百年。天外妖氛更大揚。殷師故國一葉靑。疾風霜露並凋傷。乾坤窄窄我安適。峽口橡栗還樂國。惠好携手共一樊。三里五里朱陳村。流水爲之籠其山。白雲爲之鎖其門。頭峨大明冠。身被大明服。家藏大明曆。門邀大明客。草木生大明香。日月揚大明光。生寄爲大明人。死歸爲大明神。西塵飛不到。西物來不售。異服望門走。不敢遺其臭。竊比破屋子。獨抱春秋究終始。崆峒道士巴溪翁。厚地相聞須莞爾。</text>
<title>贈任鼓山 憲晦</title>,<text>玉立星田老。鉢傳天德公。人間知寡合。物外樂長終。綠竹挺寒雪。黃花耐急風。歲暮增百感。滄海兩衰翁。</text>
<title>贈洪思伯 在龜</title>,<text>看君英銳罕如今。義氣昭森冠士林。冬至一雷不成響。慇懃認取閉關心。</text>
<title>輓洪聞叔 在鶴○二首</title>,<text>西城魂氣上靑天。天帝謳吟色怛然。陳東歐澈來相伴。萬古箕封日月懸。我自南來君自東。一生一死異而同。回天堯舜千年日。入地逢干百世風。熊掌至今無以上。獸蹄從此減於中。是知忠孝難全兩。白髮吾翁卽若翁。</text>
<title>長城路中</title>,<text>山入長城始欝峨。湖南秀氣此中多。高樑穹宇金夫子。一燭昏衢奇下沙。已向人前勞訊問。及過閭外謾咨嗟。苞稂秋色丘園古。白首天涯可奈何。</text>
<title>井邑懷古</title>,<text>一言胡大罪。本尤翁詩語。 再逐亦云竆。楚山寒雨夜。爲吊華陽翁。</text>
<title>還配智島。甘泉驛。留別諸友。</title>,<text>紅毛高準大風塵。白首南荒再問津。九死坡仙元不悔。故人無事淚霑巾。</text>
<title>次富春亭韻</title>,<text>先公廟貌富春亭。蘋藻寒江改舊形。洛下同人泉邈邈。天涯孤客髮星星。百年桑海無多說。九宇風塵有獨醒。節義綱常持贈地。孝思只在保心靈。宗人喆善之歸。以三綱五常說贈。故第合句語結之。</text>
<title>贈崔▣▣ 弼翰，鄭理中 一會○二首</title>,<text>長沙落日掩孤扃。山竹惟聞杜宇聲。邂逅野杯肝膽露。一天明月到深更。天柱摧殘地軸傾。八方冠帶若爲情。人獸異同爭一髮。但敎方寸自分明。</text>
<title>和月角山人金致容 漢燮。次朱夫子槃字韻。</title>,<text>淸澗淙淙賦考槃。此時懷抱兩難寬。天寒君閉尊周壑。歲暮儂峩適越冠。鯨鰐風濤來不已。桑麻雨露仗誰安。明年三月餘殘喘。但向京師哭涒灘。明年。卽甲申三月十九日。是我烈皇殉社日也。</text>
<title>海居觀物 六十五首</title>,<text>斯翁非是愛吟詩。詩是斯翁感慨時。靜中觀物行吟始。月滿疎篁酒滿巵。堯舜三王御九州。遠夷種子付其酋。怕敎來往流涎日。惹得人間赤子愁。洛書九類五爲中。三七祥災理甚公。陰陽義理殊情性。向背分明看吉凶。洛書。三居東。東主陽主義。故向中而吉祥。吉之至也。七居西。西主陰主利。故肯中而凶災。㐫之至也。禹功無處不覃流。玉帛塗山會萬區。一任西南陰利窟。靑邱浮海有扶婁。檀君遣扶婁。朝塗山。是吾東慕向中華之始。西南夷無聞。毫旅三年伐鬼方。中原疲憊亦商量。但道犬羊和不得。君臣戮力在修攘。蒼姬驅獸又兼夷。孟氏胡爲說一治。千古無人知此義。寒湖明月惹人愁。昭王時候卽天風。淨飯兒生蔥嶺中。蹢躅豕孚曾不戒。金刀以降摠昏濛。薄伐天師下太原。周餘踏舞誦君恩。中山召虎張皇地。王道如何不復尊。驪山深痛却忘衷。今古誰言晉鄭忠。九法三綱無處問。傷心蔓草委王風。晉文侯鄭武公。於王室。號稱忠賢。而不知勸導平王。修攘復雪故云。管氏挺生五伯冬。葵丘發命壯山東。先王仁義還能假。挫得荊蠻指顧中。夷吾惓惓四維張。無此維時沒犬羊。伯鐵王金姑舍是。看他今古理章章。帝伯皇王配四時。自玆以下揔爲夷。羽毛魍魎從其類。貞復何年啓一治。魯史文章詔百王。華夷嚴立大閑防。莊生惡口紛紜起。只爲推波助遠洋。春秋尊攘之義。孔聖所以垂空言而啓一治也。今之侮孔子者。乃謂天心至公。大地全幅。豈有彼此之分。殊不知同是天軆也。惟北辰爲天之樞。無擧一天而皆樞之理也。同是人身也。惟中心爲身之主。無擧一身而皆主之理也。天人如此。地何獨不然。且以洛書考之。中五爲主。四正四隅。各居一偏。以向中肯中。而吉凶判焉。其尊卑貴賤之分。又見截嚴而不可犯矣。我華西先生。發揮出此說。理甚分明。只此一段。其功甚大矣。說者於此。懵然無見。乃聘莊生之惡口。欲以增長洋夷之勢。此不但侮聖人。其誣辱天地之罪。尤大矣。陽精薄食道非災。從此人間小盡來。誰起宣尼當九五。山河全幅掃纖埃。謂日食非災。而以詩書春秋。爲不知而作者。亦醉於洋敎者之說。而太陽薄食。何等非常之變。而誣天畔經。至於此極。則彼皆無知。何所畏忌。凡大往小來。天下無邦。皆由邪說淫辭。爲之根柢樞杻。自非仲尼生當天位。未易掃蕩。苦痛苦痛。楊氏自私義或疑。本源柱下聘邪詖。後來禪伯潛相契。萬古衣冠入裔夷。佛八中國。後來文土。附會莊老之言。遂爲禪學。楊朱亦學於老氏。語類並可考。學義學仁是士流。毫差便惹子車憂。裔夷剗盡君親性。儒者如何舌欲囚。南蠻鴂舌反先王。何况鯨鯢起遠洋。把作同堂昆季日。自應刊去許行章。周末凄凉萬斛愁。魯連欲死帝秦秋。梁宮談笑知誰似。堂燕呴呴忘欝攸。六里靑山瞞楚王。武關秋色轉悲傷。生來向日同葵藿。屈子如何不赴湘。漢家天子昧詩書。危辱平城古所無。從此神州低一級。千秋此日是羸孚。大宛名駒本不珍。乘槎使者問何人。沙門自此爲深祟。一任金柅度幾春。晉代淸談禮義亡。中原胡騎正堪傷。五柳先生拯不得。北牎惟有夢羲皇。天竺眞胡認聖人。傳公詈語好申申。唐初文武何須說。新建手疏眉更嚬。蠻夷蹢躅舜咨嗟。胡越如何道一家。口復流涎稱可汗。貞觀感召已爲多。胡越一家儘𥚁胎。明皇時節事堪哀。漁陽鼙鼓來天地。腹裏赤心安在哉。詆佛昌黎遇震霆。區區相度丐其生。格君事業誰能任。不奈眞胡縱復橫。桑兒無耻固堪憐。景老胡爲昧順天。乃知師法文王地。指掌須期五七年。澶淵皇旆契丹愁。欽若深抱滿腔羞。當時不有萊公策。封豕長蛇盖九州。幽燕日望漢官儀。天闕龍旗又及時。咫尺忽驚金絮約。宴安鴆毒古今悲。宴安忽忘帝王圖。南北民黎愛惡殊。獨有萊公長太息。尊卑誰別友邦呼。宋眞宗澶淵之役。苟且講和。不用萊公之言。特以溺於宴安之樂。憚於征伐之勞耳。其言不忍於兩河之民肝腦塗地。乃託辭而非誠心也。且不忍於兩河之民肝腦塗地。而忍於幽燕之民永陷夷狄。莫非民也。而愛惡厚薄如是逈別。又非王者之心也。歲費金絮采繒。雖得百年無事。而南北分朝。相爲友邦。夷夏陰陽。主客尊卑。泯然無別。亦所以爲千載之禍也。道術不講。私欲蔽錮。雖治世其謬如此。可勝痛哉。金陵自况古臯夔。擯棄周程大老師。紹聖元符如水下。女眞風雨後人愁。女眞相結弟兄時。艮嶽池臺草木悲。槐府醫魂啾夜月。麗王心事有誰知。蔡京殺兩醫報高麗王密奏者。事見語類。順天人享壽而康。李鄴當時一肺腸。所怪陳歐忘厚利。自甘東市就霜鋩。日月爭輝澹老疏。宜興災木詎要譽。遠州魑魅還相護。無恙天涯大得輿。北狩君王不復還。燕雲封冊送臨安。春秋以後朱夫子。只得棲棲外臬官。寂寂重華久掩門。君王日夜玉津園。中書老子熏心處。強怕胡兒利執言。爲藉蒙胡僅復讎。臨安宗社更深愁。憑陵如踏無人境。天地凄凉崖海州。神州失道𥚁宜然。多事冬靑哭杜鵑。南士低頭娼丐日。宣尼又復作中賢。裔戎結好之禍。究竟至此。可畏可畏。西衲昂昂作帝師。胡官何怪貶宣尼。狗不食餘懷孟竪。翺翔奧竈善爲媚。洛建餘流有靜修。鳳翔千仞月朝羞。北席欣迎新贊善。索言終是許吳儔。蘭溪高蹈白雲賢。天地挺生二仲連。鳳翔千仞觀於此。柔道當時定不牽。余闕終爲韃靼人。危生還是向明臣。如何朝日和州命。科道無聞一語陳。象山一派紫陽憂。及到姚江引北酋。羅公理氣渾淪甚。膏蘊還要息欝攸。萬曆天王値倦勤。遠西妖畵入中原。娟娟天主兒郞面。肉食誰知大𥚁根。再罷黌堂太史書。皇明寶籙已堪歔。須知禮義先亡地。九土腥羶影響如。文武號咷萬歲亭。中華王氣迄崇禎。吳家竪子何爲者。檄召胡兒據帝京。洋敎來時錢衲驕。稱停竺敎忘忉忉。乃知文士元無用。只好龍庭序百僚。淸朝節義數千家。開闢歸來此日多。薙髮紅兜同犬豕。擧頭陽界赧如何。人間誰喜變於夷。匹庶猶言大忸怩。領袖儒林榕里老。剃頭皇帝認伊祈。洪範聖人御浿衙。環疆純是古中華。漢唐以下無文獻。爲是中間祖釋迦。東土方言說九經。弘儒老子得天靈。新春消息鸎遷木。向五三祥耳目醒。新羅薛聰弘儒侯。以方言解九經。口授學者。此變夷之始也。麗人冠帶建隆初。陽意駸駸出震墟。晦父唯唯東俗好。蠻風責備實稱譽。宋太祖建隆元年。高麗百官公服。從華之制。○朱門人言。高麗俗甚好。朱子答云。尙帶蠻夷風。崔鄭風流似啓明。辛勤學事有文成。到得圃翁門路正。小華疆域日高昇。春秋綱目揭尊攘。日月高懸圃老章。崔瑩人間何似者。北元金絮背天王。沃州昔有趙重峯。陰雨先愁漆齒戎。騰口時人譏出位。不知惻隱蘊心胷。太白深藏剚腹臣。永嘉閒臥裂書人。瀋陽不沫三良血。靜觀千秋淚滿巾。中夜悲歌泣孝宗。修攘大義積震衷。運籌帷幄知誰在。雷雨南州起卧龍。軒轅弓劒哭中道。從此華陽林壑紆。白首空言心獨苦。孔朱大業諒同符。陪臣蘋藻洛陽山。藩后牲粢北苑壇。九族山東私更設。泉稂秋色總悲酸。西鬼深憂閃倐初。草薙禽獮火其書。如何事與古先別。終使羣陰來剝膚。屈子懷沙宋玉悲。貞淸心緖諒如斯。無人去吊陳東市。霜鬂瀛洲淚獨滋。先祖老泉文毅公。正德己卯。囚王獄。門人申龜峯命仁。倡諸生守闕號哭。明年先祖卒於居昌山中。申公作哀宋玉詞以悲之。貞淸。申公諡號也。此便無人彼有人。墻揮狄進儘名論。童觀惡口南邊目。笑付浮雲不足嗔。外人。以辛巳賜書嶺人事。目我爲新南人。可發一大笑也。木食東山四十春。世間傾軋一浮雲。暮年惟有商商淚。此外紛紜詎足論。辛巳貽書。激動儒疏。只要救得西洋昏墊之禍於萬一。彼此勢利傾軋于山人甚事。而或者以雲邊人目我。直欲洗耳於淸冷之水也。華陽秋月照龍門。五尺兒童誦雅言。萬戶明春開次第。浮雲天際去無痕。六四中行獨應初。前頭灑落儘何如。靜中觀物行吟罷。白首生涯也不疏。</text>
<title>大明洞金仲文 鳳植，夫蘇金乃晦 永根。踏趼二百里來訪宿宿。講其所學而去。慰荷良深。</title>,<text>天外穹溟寂寞濱。相尋猶有二同人。深樽蟻泛靑燈夕。寒𣏾雞醒素月晨。正喜弱冠成坏墣。能令老子起精神。慇懃怕作幾微色。臨別箴言意更眞。</text>
<title>日出十一章。章十二句。歷敍我東小中華之故。</title>,<text>日出于卯。帝出于震。元善之長。仁德之冠。木陽之始。曆寅之建。百川活活。于西是灌。肆我東土。于夏是順。凡百君子。云胡不振。殷師于周。曰罔爲臣。乃眷居夷。莫如我鮮。白馬木輅。涖于海濱。九疇煌煌。八令申申。東土式訛。於千萬年。於穆殷師。其君也哉。太王在明。曰是東藩。丕紹鴻範。丕承皇綸。正義明倫。代㬥以仁。如彼出谷。喬木于遷。東土式訛。於千萬年。於桓太王。其君也哉。世王守成。我猷底陳。我民底寧。我圉底堅。我禮底文。我樂底宣。我刑底錯。光于先人。媚于天子。惠于後昆。於隆世王。其君也哉。中王改紀。我辟我王。我虞我唐。我周我商。我咨我詢。我明我揚。我冠峨峨。我誦洋洋。我來于于。我贊謨言。於樂中王。其君也哉。宣王奮猷。栗孤欽承。局于短造。大業弗興。睿德攸明。侯度克勝。庇我天子。爲倭所乘。忠藎所格。再造我人。於休宣王。其君也哉。仁王中興。克正彜倫。文武蠢蠢。困于北人。而厥淸議。不沮不嗔。君子得輿。陽氣微伸。北人是忌。保我冠紳。於閔仁王。其君也哉。孝王勇智。天旣眷錫。大老躬曁。咸有一德。克勤內修。信誓外績。中途而殂。下土無福。天經人紀。如日之懸。於赫孝王。其君也哉。肅王有志。朋黨如堵。紛不克遑。以纘皇祖。感于西原。天子有宇。乃立壇壝。乃饗佾舞。昭闡陽道。以迪來人。於噫肅王。其君也哉。英王繼世。享國五十。祇愼儉德。誕延鴻業。乃惡其服。乃菲其食。百度稱是。珍奇靡畜。烝民乃足。沒世弗諼。於惠英王。其君也哉。正王當姤。西羸蹢躅。炳幾思患。芟如草木。純子憲孫。獮焉如禽。關譏海防。式鞏且嚴。式遏柔道。莫之敢牽。於烈三王。其君也哉。</text>
<title>中原十章。章十二句。與日出同意。</title>,<text>中原有仁。祖契祖湯。丕闡禹範。誕啓周王。曰本五行。曰有五事。曰成五德。曰建五極。旣建五極。終饗五福。是迪東夏。曁于無極。五事之則。曰則五德。其術維何。精一克復。其本維何。夙夜敬止。千聖有謨。式相表裏。哀厥後人。甘於暴棄。塵埃汶汶。至于麗季。人亦有言。麗風其好。仁賢之舊。尙或未掃。是生圃老。于麗之季。宗我紫陽。誕立其幟。俾出幽谷。俾遷喬木。玆率厥舊。受恩罔極。暄翁傳緖。至于靜翁。明德新民。厥猷斯鴻。恭僖嘉只。衆賢歸只。民曰樂哉。士曰時哉。蟲篆爲孼。罔疑厥績。猗厥餘風。克毗王國。陶山其岏。碩人其寬。于切于磋。于琢于磨。于丈于尺。于我紫陽。允矣君子。展也謙光。君子所傚。小人所孚。明宣嘉隆。菀其宗儒。東海毓靈。生此潭翁。潭翁克生。吾道其東。全體大用。丕承閩統。允矣君子。展也先覺。君子所牖。小人所則。善治雖無。而有眞儒。有卓潭緖。沙老是承。弗措有五。百倍功程。厥旣有立。崇山喬嶽。曲禮三千。經禮三百。是梳是櫛。是節是文。是用無弊。以授沃賢。沃賢乾乾。躬積大道。允集大成。洵天下大老。寧王之興。洵天下名世。昊天不吊。弓巖有涕。春秋大業。哀哀空言。偉哉一治。三聖同傳。龍門有老。其德孔卲。不繇師承。克契道妙。西瀾湯湯。哀此陽九。知微知彰。上告下牖。曲突不信。爛額用咎。而厥勳庸。如山如斗。猗嗟七賢。東國之紀。朋友同德。豪傑並起。彜倫丕敍。人文丕彰。克鞏克壯。克靈克長。中原陸沉。周禮在魯。是曰東夏。四方以無侮。</text>
<title>烝民之生二章。一章十四句。一章十八句。日出中原同意。</title>,<text>烝民之生。天敍天秩。維節維義。扶植此物。孔曰成仁。孟曰取義。仁義成俗。誰敢嘗試。何蕃一言。勝似六軍。烈烈維夫。邦國之祉。凡百君子。盍究是理。康獻肇社。時有圃冶。莊光傳禪。時有六臣。倭人不恭。重老激烈。南漢守義。耀如日月。懷川春秋。壁立殉身。三忠四相。亦嚴大防。餘外秉節。昭布森列。歷年五百。莫之勝筭。肆我東夏。飮食衎衎。</text>
<title>金斯文正三 台漢。臨別悵悒。寫贈一詩。</title>,<text>風雪長程弊弊衣。一聲剝啄暮瀛扉。靑春爾試搏霄翼。白首吾醒杜德機。東魯宮墻開克復。南薰杯酒劈危微。百年如此生涯足。行見扶桑日月輝。</text>
<title>金致容自金陵縣學。印寄大禹篆及朱子葛筆手寫敬齋箴。</title>,<text>南國奇珍入網羅。倐然二物出瀛波。禹書到處天應護。晦墨翻時賊奈何。康浦千年輝日月。智洲一夜動龍蛇。兒童笑我寒蕭瑟。不識衰齡擅此奢。</text>
<title>題金子元 勳 東遊錄 五首</title>,<text>金剛一萬二千峯。餘興飄飄盡嶺東。臥遊恰有三杯酒。終日空堂許盪胷。楓山灝氣千年積。蓬海滄波萬丈深。右二句。尤翁詩。 山海爭䧺誰得似。巴溪句律更長吟。千山揖讓皆同德。萬水朝宗作大家。右二句。華西詩。 到得華翁天且泣。詞林今古摠虛誇。名區悞了佛門兒。山中許多名號。皆出佛語。 霈雨誰敎一洗之。海若山靈懲比日。莫將歐亞暗來窺。吾道東來降栗翁。滄溟元氣不竆中。栗谷生於東海江陵。 篁林高鳥來秋夢。夜夢洪思伯。今思伯遯居江陵。 應慨瑤琴寶匣空。</text>
<title>鼓缶行</title>,<text>斗流東畔鳳凰墩。鼓缶閒翁獨對樽。漲海無邊連碧落。夕陽有限近黃昏。百年不凂商商窟。萬古同歸士士門。恨乏媧皇一片石。眼前無補此乾坤。</text>
<title>漢耗</title>,<text>西鬼宮高漢水傍。滿城華麗新衣裳。來來萬里封狼聚。去去千山瑞鳳藏。捲地風埃慘栗栗。掀天波浪浩茫茫。月明人吊沈湘老。非楚楚歌哀㤪長。</text>
<title>洪思伯，梁元敎 在純 千里來訪。歸路欲拜宋祭酒 秉璿 於石南。臨別作此寄意。四首</title>,<text>秋雨霏霏送遠汀。誰憐白髮泣榛苓。江陵處士橫城客。千里南荒視戶庭。狹袖新令走四方。山人唐突舊衣裳。眼前無地爭唇舌。但道前王不可忘。衡門蕭灑石南村。玉立華陽好子孫。試向錦江江上去。衣冠猶是舊乾坤。后土泥汙客意傷。關東山水路茫茫。冥濛雲桂無尋處。長夜秋燈誦紫陽。</text>
<title>示魏大彥 琫植</title>,<text>闊袖長纓入我門。知君游學大明村。爲言萬古華夷辨。亦自虞皇十六言。</text>
<title>贈朴泰奎 禮榮</title>,<text>碧沙年小振靑襟。歸客寒江忽醒心。人獸關頭毫釐際。伊祈傳授只明欽。</text>
<title>贈別金正三，韓益進 學淵</title>,<text>白雲深處問吾家。掉尾靑厖石逕斜。海客辛勤千里屐。山人糚點一春花。風霜苦楚誰云少。雨露榮華不是多。但道天君爲主日。世間樂事諒無涯。</text>
<title>和朴子善 煕元 見寄 三首</title>,<text>相思天一涯。君亦冠山秀。玆憑二月音。頓忘三冬欶。人生異羽毛。贏得五行秀。靑春愼莫疏。時運方陽九。涵養須用敬。進學在致知。持贈鹿門人。聊當木瓜詞。</text>
<title>李生汝直 養浩。 悲洪聞叔幽寃莫白。以漬綿千里。追吊於墓。其詞悲壯。爲賦一律以送之。</title>,<text>支琴山水躡秋雲。爲哭陳生四尺墳。缺界人情皆泛泛。殊塗物態更狺狺。尋常夷夏陰陽辨。寤寐春秋衮鉞文。委巷少年多氣義。天涯白首致慇懃。</text>
<title>病中。次朴子善絶句。仍以送別。三首</title>,<text>南溟千里客。扶病入雲山。輪鐵堪旋頂。靑春學孔顔。黃花秋色裏。正好對靑山。萬國愁魑魅。孤形事孔顔。中風經歲色。朝夕瘞荒山。努力歸須勉。泉臺擧好顔。</text>
<title>奉謝溪南崔元則 琡民</title>,<text>病客不堪蒙世塵。白雲明月對高人。異同得失關閩策。歐海腥羶頓覺新。</text>
<title>溪南送別 並小序</title>,<text>溪南老友。自丹城遨遊。至洞陰。酹朴文忠故址。遂轉而入雲潭。將至楓嶽。昔賢以生在東國。不見楓嶽。猶生在東魯。不見仲尼顔面。今八十病夫。短吟送別。恰似村女奩粧。可愧也。北躡鵑窩酹玉屛。靑鞋行且盡東溟。好收萬二千峯月。歸道凡夫不出庭。</text>
