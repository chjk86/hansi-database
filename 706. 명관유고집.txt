<title>次景淳韻 尹㵓</title>,<text>石巒秋霜厚。紅葉爲誰粧。有約人來晩。前郊已夕陽。</text>
<title>豆滿河有笛聲</title>,<text>隴雪初殘缺月微。有人吹笛傍河歸。笛聲似有梅花落。客淚春風與襲衣。</text>
<title>絶句 夢陪伯氏吟告。第二句後足之。</title>,<text>千里獨遊空自苦。五年相別豈能堪。偶然前夜關河夢。歸對容顔得笑談。</text>
<title>偶吟兩絶。書與珠上人。</title>,<text>古殿簷高璧月明。佛爐香燼夜寒生。井華漱向泉聲裡。淸凈因緣始得成。又身落紅塵萬丈深。愛山淸債負初心。偶乘天借來靈境。終日焚香對碧岑。</text>
<title>洛山殿獨吟</title>,<text>佛爐香篆細沾衣。半岸綸巾望翠微。窓日已斜山欲夕。木橋溪路有僧歸。</text>
<title>遣寐一絶。書與安上人。</title>,<text>洞天空翠自生凉。萬檜連陰一澗長。金殿老僧看已厭。閉門惟爇佛前香。</text>
<title>遣興一絶。書泂上人軸。</title>,<text>廢詩休酒自蕭然。收拾精神結凈緣。每夜臨溪頻潄口。倚龕明散佛燈烟。</text>
<title>在香山普賢寺</title>,<text>夢刀前夜是安州。此地他時定再遊。携手山僧勤有約。菊花同賞石崖秋。</text>
<title>偶成書留</title>,<text>寂寥禪榻凈無塵。滿殿香煙暖助春。戶外山光分曉色。老僧來禮古龕眞。</text>
<title>贈坦衍</title>,<text>塵埃紫陌抽身出。雲月靑山洗眼來。垂老欲酬淸凈債。石橋溪畔步蒼苔。</text>
<title>贈信玄。乃寓懷也。</title>,<text>洞壑春寒酷似秋。不敎瑤草漾溪流。傾筐脉脉坐終日。未寄相思空自愁。</text>
<title>和呈兩絶</title>,<text>長郊風勢襲人凉。古岸黃梅未吐香。江雨阻人行不得。解憐今日別離忙。又醮梅細柳媚春晴。鴨水無塵徹底淸。家世忠廉今屬子。報君終始致深誠。</text>
<title>思樊素</title>,<text>嬌容常助萬重心。膩粉餘香尙在衾。寂寂長天漫雪月。近來無鴈送鄕音。又他鄕誰解故鄕心。簷月分明照客衾。殘夢自驚還有待。小窓風紙似跫音。</text>
<title>聞僧語</title>,<text>烟火平生痼俗緣。至今迷路坐茫然。逢僧憫默山川說。未見金剛萬二千。</text>
<title>憶樊素</title>,<text>憶昨臨門遠別離。黯然相送問歸期。殷勤一夢長先往。客枕春情知未知。又憶昨辭家向北來。筭知歸日指庭梅。關河雪盡春風晩。香蘂如今開未開。</text>
<title>書齋卽事</title>,<text>世情浮薄本難憑。臨老交游是野僧。坐語終朝窓日凈。隔溪殘雪有層氷。又餘生行止向誰憑。閑是孤雲靜是僧。一病未能消素業。吟詩臨硯屢噓冰。又茅齋岑寂似僧廬。三四崖松繞屋踈。時與野人誇長物。滿房圖畫古今書。</text>
<title>感舊游四絶。步退憂令韻以呈。李廷馣</title>,<text>荷滿晴池月滿城。踏歌聲動露珠傾。當時行樂成陳迹。一味悲懷可再更。又少年携手步相聯。城月參差滿藥田。歸夢偶尋兵火地。一林巢燕吊風烟。又帳殿當前住翠華。受風旗角綵雲斜。材官赳赳軍容肅。追憶先朝富將家。又少日麁豪自信吾。栗林狡兎怯桑弧。那知衰老終無用。空作休官舊大夫。</text>
<title>贈上人信泂</title>,<text>若能歸去豈無山。空使頭鬚箇箇斑。客路逢僧交軟語。一生塵念汗衰顔。</text>
<title>偶成</title>,<text>誰致陶盆菊一枝。小窓終日慰鄕思。淸香寂寞堪相吊。誤到先生止酒時。</text>
<title>東萊客舍詠梅</title>,<text>臘梅欺雪玉團團。非厭陽和好歲寒。只恐春來桃李盛。無人分別渾然看。</text>
<title>利城歸路作</title>,<text>幽懷無限助長歌。行出靑松踏白沙。花自知時開滿樹。人猶遭亂去無家。</text>
<title>訪友不遇</title>,<text>仙侶淸遊晩未還。櫓聲遙在水雲間。長波十里不知處。暝色蒼茫生遠山。</text>
<title>題壁</title>,<text>蒼烟一陣倒江流。養得經年六月秋。遠客終宵魂耿耿。水禽聲裡郤覊愁。</text>
<title>戱席僚思歸</title>,<text>欲歸當去去何難。無限山川處處間。只恐銀㙜方寸地。使人難去作重關。</text>
<title>自吟</title>,<text>絲綸懶草徐吟咏。論議無能困答譍。偃卧後廳耽睡味。聽驚亭午鼓登登。</text>
<title>示孫判官</title>,<text>竹岑微月滿池㙜。短夢如何亦不來。寂寞空庭春已老。江梅花落牡丹開。</text>
<title>書山人詩軸</title>,<text>老寄塵埃百念空。一生丹鼎未收功。春風偏動還鄕計。西浦烟霞入夢中。</text>
<title>和壁上韻遣懷 鏡城</title>,<text>北來頭鬢雪蕭騷。形貌摧頹意氣豪。自信事君能有驗。每行邊塞不言勞。又界河東走傍城頭。朔雪驚飛吐亂洲。誰遣秋鴻歸去盡。此時無路寄鄕愁。又無窮沙磧遆深秋。瀚海驚濤蹴野浮。歷歷胡山分遠近。夕陽猶在瘴烟收。</text>
<title>銀㙜庭竹</title>,<text>石庭枯竹半無枝。曾是何人手自移。春意已深生意少。托根非所竟何爲。</text>
<title>病中遣懷。示同幕金判官可紀。北評事時</title>,<text>尺釰行裝象病身。關河歲暮困兵塵。殷勤昨夜江南夢。歸賞梅花雪裡春。</text>
<title>漫成遣寂 北兵使時</title>,<text>殘雪初消日氣和。磧中風弱不驚沙。城陰已晩烟光靜。應爲將軍唱雅歌。又小野春風入面和。獵騎行處起輕沙。碧油幢裡軍書少。高據胡床聽妓歌。</text>
<title>病中不能參諸幕僚踏靑</title>,<text>淸遊隨意坐城隅。滿眼春風漲綠蕪。一客獨留岑寂裡。起行無力半形枯。</text>
<title>紀行。書淮陽客舍壁上。</title>,<text>嶺路千盤又萬盤。下臨無底上雲端。畏途窘步人誰似。六度經過齒已酸。</text>
<title>在海城咏</title>,<text>海面烟收露遠山。一亭瀟洒水雲間。潮侵岸葦聲聲迅。𩿨竝汀沙影影閑。</text>
<title>翻辭</title>,<text>雖戀君家無所爲。不能歸去却躕踟。平生一寸心中事。不管郞君知未知。又心中所抱欲煩君。棄妾何心進妬言。昔日若能無彼此。豈敎家事被爭分。又少無恩寵老宜休。君不知心莫自愁。此別不曾緣間說。命途窮薄更誰尤。</text>
<title>自遣</title>,<text>沙汀𩿨鷺舊盟寒。霜雪緣愁滿鬢端。夢裡鄕山秋又近。客情無限䆠情闌。</text>
<title>戱答</title>,<text>花衰鶴怨眼長寒。離恨千端又萬端。牢約歸期今已晩。對燈惆悵夜應闌。</text>
<title>復意</title>,<text>笑君歸意捴虗籌。休憶秋山處處稠。金馬玉堂多事業。定無餘力借淸遊。</text>
<title>思歸</title>,<text>還鄕行李執牙籌。回首雲山傍海稠。何事俗緣猶未盡。欲歸空作夢中遊。</text>
<title>和淸隱令公韻</title>,<text>數畝荒田舊業殘。歸心空爲愛秋山。去年手種東籬菊。應笑今猶未得閑。又院裡幽軒當小樓。古屛詩句爲君留。相思難續瑤㙜夢。缺月踈桐已戒秋。</text>
<title>步呈凝川令案 朴承宗</title>,<text>愛君溫雅匪常調。許我論懷輒見譍。衰老備甞浮世態。龍門偏喜得頻登。又鄕山歸計成長筭。世路高談絶不譍。習氣只應除未盡。戰酣詩壘每先登。又常牽世累還常悔。自問鄕心每自譍。嘯傲向來無處着。一東臯地可常登。</text>
<title>亂後任忠州寄人</title>,<text>兵火餘墟雪嶂稠。舊遊偏憶故巖秋。江湖滿地無消息。斷鴈空嘶缺月流。</text>
<title>政院曉吟。呈沈右相 喜壽。</title>,<text>臨老孤蹤事可知。欲歸成病竟難醫。功名無味田園薄。城郭山林兩不宜。又坐想鄕園了了知。妾無冬服子啼飢。銀㙜不是浮沉地。長使思歸怨別離。</text>
<title>呈退憂令公 李廷馣</title>,<text>松聲散地雜溪聲。露氣侵人骨亦淸。江月不曾嫌寂寞。滿簷流照向人明。</text>
<title>出鎭穩城。寄別退憂。</title>,<text>江湖未得早相迎。世事蒼茫百念生。此去關山千萬里。戍樓明月繞離情。</text>
<title>妬花風</title>,<text>料峭春威不肯和。滿園桃杏怯開花。東風亦學人間事。終日顚狂妬物華。</text>
<title>湖亭偶吟</title>,<text>巖畔春波緩緩流。杜鵑花暎綠蘋洲。煙霞欲卷沙𩿨叫。潮打漁磯有客舟。</text>
<title>漫興</title>,<text>柳嚲晴烟翳四鄰。小園岑寂送殘春。溪頭畧約蒼苔合。門巷何曾有俗人。</text>
<title>遣興 三首</title>,<text>財産三分冊二分。玉㙜香焰滿房熏。山亭寂寂江聲急。鷄上茅簷鶴門。又身沉窮乏廢梳粧。朝夕羹湯必自甞。議事時時娛老耳。取琴高彈詠詩章。又子息侁侁日與看。偶能耕種免飢寒。每逢佳節嫌喧閙。爲是諸家送酒餐。</text>
<title>在京思家</title>,<text>潮浸蒹葭宿鴈鳴。曉霜如雪滿空庭。起嗔簷外南林鵲。不喚良人喚夢驚。又遠客逢秋倍憶家。故園西望隔烟霞。遙知少婦愁多夢。起傍空階看菊花。</text>
<title>端陽後二日。登萬景樓。次皇華集。二首</title>,<text>一番微雨濕行塵。千里郵亭草似茵。無限樵歌相互答。聲聲同是太平春。</text>
<title>渡大同江</title>,<text>早潮纔退晩烟生。柳岸沙堤一望平。無數靑山佳氣在。欝䓗猶帶古今情。</text>
<title>和尹都承韻 昉</title>,<text>窓前踈冷一株松。冬葉逢春綠欲濃。只恨植根猶淺土。不能成長已龍鍾。</text>
<title>挽詞</title>,<text>靑坡舊里昔靑年。相伴嬉遊上藥田。豈料分携仍喪亂。存亡悲歎屬霜顚。又離絶茫茫隔幾年。此身衰朽未歸田。悲吟屈指當時事。九尺猶存雪滿顚。</text>
<title>挽李判官 守基</title>,<text>晩歲移居傍海村。守窮寥寂掩柴門。百年已盡新阡定。後事猶能寄子孫。</text>
<title>次東臯先生韻</title>,<text>小庭岑寂掩柴扉。誰遣新詩動所思。昨夜秋風驚客夢。起臨階菊定歸期。</text>
<title>對菊思鄕</title>,<text>窓前霜菊兩三枝。誰種陶盆助客思。月下寒風吹亂葉。此時鄕念共離披。</text>
<title>聞回答使發行</title>,<text>使名回答向何之。此日交鄰我未知。試渡漢江江上望。二陵松栢不生枝。</text>
<title>送奇長水 蘭</title>,<text>分套皮穿難着曳。鞍籠紙破未持行。願天默誘奇長水。到縣之初卽表情。又靑坡舊里少年生。從政圖中意不平。每與汝昇爭勝負。三勳三德喜高聲。又想君山縣得春遅。官閣梅花未吐腮。吏少民稀無一事。此時應記老夫詩。</text>
<title>擬古。出遊弘濟院川上。</title>,<text>白髮將軍捉虎去。二奴佩劒爲前驅。晩出城門或流憇。馬鞍側掛春醪壺。</text>
<title>和滄海虛舟韻謝橘</title>,<text>誰封霜橘致床前。屬意良勤信所憐。不用月團三百片。玉川從此去昇仙。又黃庭終日讀窓前。虗老無成衆亦憐。畢竟人間丹竈冷。不談功業只談仙。</text>
<title>寫意塞禪師求</title>,<text>紅顔早失世間塵。白髮未試囊中藥。湖田數頃可爲生。眼前待足何時足。</text>
<title>在京作</title>,<text>廟堂籌策極神奇。一語猶能制亂離。昨日文書行帥府。春和防備不輕爲。</text>
<title>成一絶。呈李知事吟案。時彦</title>,<text>驢轎前後各相牽。泥淖將顚敢望全。酷似人家厭犬子。取之箕上棄前川。</text>
<title>挽詞</title>,<text>半百光陰逐逝波。芬華於世苦無多。傳家素業應長遠。餘慶看他永不磨。</text>
<title>中興法性偶見過。聊爾題一絶後面。</title>,<text>終朝無客閉柴門。庭畔松梢日正暄。延入山僧如舊識。嗒然相對却忘言。</text>
<title>謾成。書與釋均山人。</title>,<text>三載乖違亦樂堂。歸心湖水與之長。西門定趁新秋日。楓帶嬌紅葉帶霜。</text>
<title>次湖上居士韻 李尙信</title>,<text>半畝方塘翳短墻。菊叢葵朶擁分行。稚松隱約無顔色。應待枝間白日長。又淺根無土極形疲。靑紫從他盛一時。直待風霜搖落後。挺然生意也應知。</text>
<title>聊爾書予妙煕</title>,<text>一區茅屋築江湄。城市徘佪本不期。偶値山人談此事。有何滋味又遅遅。</text>
<title>書予志軒</title>,<text>居家眞味勝居官。睡到斜暉只數竿。何處高僧來剝啄。語中山水亦淸寒。</text>
<title>題天敏軸</title>,<text>幽澗新泉一孤長。曉來知是雨翻漿。滌煩且復逢雲衲。山水襟期一倍凉。</text>
<title>題天默軸</title>,<text>誰寫幽蘭耀墨光。葉延烟雨滿叢長。嗒然酷愛天然想。近置床頭欲喚香。</text>
<title>述懷。書贈若虗。</title>,<text>野人從俗迹難侔。何事遅留又一秋。瑤草丹崖幽絶處。夢中歸去坐溪頭。</text>
<title>贈戒安山人</title>,<text>人間無伴欲無言。逢爾欣然面却溫。黃葉漫山凉月白。我將歸去叩柴門。又家在靑山洞壑寒。屢携藜杖陟松壇。僧來却喜開懷抱。強寫新詩字半漫。</text>
<title>偶吟</title>,<text>都監橫得全船米。萬戶來爭肅拜名。若使此聲傳塞外。南蠻北狄自然平。</text>
<title>婦人挽詞</title>,<text>柔嘉淑德宜親族。貞靜賢名在比隣。昨夜凄凉孤鳳叫。天心畢竟更誰陳。</text>
<title>韓正母氏挽章 彦忱</title>,<text>餘生常痛下從遲。遺範依然倚所慈。人世百年流水逝。九原今得對光儀。</text>
<title>贈人</title>,<text>傳柑及我掛冠前。正色淸香儘可憐。嚼罷天風生兩腋。欲從蓬島問羣仙。又塵埃潦倒此生前。白髮蒼顔祗自憐。賴有天仙分異物。丹砂何用枉求仙。</text>
<title>韓判官 瀁 叔父挽</title>,<text>神能福善年雖耈。世不觀人位卽卑。畢竟幽明乖道路。箕裘素業付遺兒。</text>
<title>摠府庭中有松。吟呈湖上居士。乃其所栽也</title>,<text>空庭寥落倚寒松。春色依然雪裡濃。蒼翠任他凡草木。百年心事證嚴冬。</text>
<title>直摠府偶成</title>,<text>功名所在興常殘。何事紅塵沒又乾。衰老轉多歸去計。海西峯色卷簾看。又窮陰催盡歲時殘。簷雪成冰滴滴乾。寥寂省中無一事。聯珠詩格詠而看。</text>
<title>醉贈平海倅 任碩齡</title>,<text>手將秋菊泛深巵。衰興淸歡屬此時。意洽自然忘世態。笑談猶復改艱危。</text>
<title>次朴江陵韻 承業</title>,<text>鄕井情歡屬數盃。醉談和氣動莓苔。故園手植當歸草。春到如今恠不來。</text>
<title>偶吟</title>,<text>妻子隔湖海。無由知死生。若能免溝壑。應共泣孤惸。隴上天垂地。河邊雪滿城。尋常長夜半。鄕夢自南征。</text>
<title>洛山殿。獨坐吟懷。</title>,<text>一澗淸如拭。羣巒翠欲濃。地皆便隱遁。身獨役踈慵。形可如枯木。名難上景鐘。浮休猶未定。終日倚溪松。</text>
<title>書贈靈雲禪師寄懷</title>,<text>略有尋山韻。全無適俗心。自憐身已老。仍被病相尋。布襪靑鞋棄。蒼顔白髮侵。今朝偶然至。隨意踏雲林。</text>
<title>晏坐觀音殿。述懷書全上人軸。</title>,<text>黃海江陰縣。長身尹季初。量寬能飮酒。才鈍不知書。衰老乖時用。貧寒好野居。今來踏山水。尤欲永歸歟。</text>
<title>坐洛山殿。書與軒禪師。</title>,<text>澗水鳴橋路。禪房欲午鐘。松雲靑滿洞。山雪白粧峯。借榻眠初破。呼僧語政濃。明朝有歸計。自愧抗塵容。</text>
<title>奉寄平安使相藥峯案下 徐渻</title>,<text>強笑徐方伯。心勞簿領堆。愛山吟獨苦。臨澗語誰開。緣事猶難至。終身定不來。相思春意早。何處折寒梅。</text>
<title>贈性雄</title>,<text>略約臨溪設。伽藍入洞安。亂峯交日影。深壑秘春寒。僧話欣相接。塵心詎得干。明朝出山去。魂夢隔雲端。</text>
<title>伯氏禫日寄思</title>,<text>兄曰嗟予季。兒時失母慈。提携常至愛。離散卽深悲。此地身終日。他鄕夢見時。鶺鴒無限淚。長洒紫荊枝。</text>
<title>贈安處士。用崔同知韻。崔岦</title>,<text>去住皆無定。身心兩未安。今朝誰解務。何處可投閑。古陌箕疇廢。荒城浿水寒。傷時倚楓樹。丹葉照衰顔。</text>
<title>和前韻</title>,<text>菊是先時種。身方向此安。只應耽晩賞。非爲有餘閑。桐日全簷晦。庭霜近榻寒。無嫌香信少。長憶對花顔。</text>
<title>與僧期不至</title>,<text>賓館初逢着。塵心便洗然。方期重邂逅。何事斷夤緣。壑月乖同賞。窓燈警獨眠。雲蹤一分路。惆悵隔山川。</text>
<title>送南別坐 以傑</title>,<text>群公寫別離。三歎整冠裾。妙句徒能讀。高名敢並居。客心憐日月。春草滿階除。歸興梅花說。江南夢亦踈。</text>
<title>贈上人</title>,<text>俗情元不熟。世事欲長辭。心有愁常宅。身無策可資。客筵猶止酒。僧舍輒題詩。執此思量得。山棲莫誤期。</text>
<title>挽柳楊根 楯</title>,<text>舊宅隣常接。深交世再經。笑談留夢寐。魂魄掩泉扃。斂襲仍衰絰。家庭鮮弟兄。看君生與死。悲慘倍恒情。</text>
<title>挽鄭西川 鵾壽</title>,<text>長者時皆仰。仁人壽自增。登崇緣素德。臨歷驗多能。休致風難及。淸閑福共稱。哀榮今已矣。餘慶在來仍。</text>
<title>挽李正 瑩 聘母</title>,<text>貞靜眞常性。柔嘉亦秉彜。蘋蘩將祭敬。機杼裕家資。旋失光儀侍。長含涕淚悲。門楣終有繼。餘慶未全衰。</text>
<title>贈山人</title>,<text>緬憶山中事。無非靜者宜。泉聲淸近戶。竹影綠盈池。睡足依禪榻。香銷颺鬂絲。人間吾累少。與爾得相隨。老矣吾何用。人間跡不宜。旣難魚有水。何用鳳蹲池。世路紛成病。鄕心亂若絲。山中他日去。看汝策仍隨。</text>
<title>贈戒安</title>,<text>性本耽山水。人皆笑老夫。無能空在世。不去固其愚。勳業宜看衆。顚狂自信吾。何方遇仙侶。學種石菖蒲。亂世身無補。平時位亦卑。爲人何所長。應俗只全癡。素有淸眞習。常耽水石奇。餘生歸計定。與爾作牢期。</text>
<title>挽沈忠義 應麒</title>,<text>靜養行藏合。深仁齒德尊。平生多積善。餘慶自盈門。緱嶺鸞迎霧。楸丘鶴吊雲。欒欒啼血淚。中夜鬼神聞。</text>
<title>挽李文學 溟 內子</title>,<text>脩短眞常數。悲傷屬此家。本能持淑愼。難得見柔嘉。諸子欒欒幼。孤旌去去遐。浹旬猶忍死。遺恨免無涯。</text>
<title>挽尹知事 暾 大夫人</title>,<text>未遂升堂拜。常欽得壽尊。秉心追古範。多福敞高門。慶旣盈閨闥。榮方在子孫。張林碑上字。一一載嘉言。</text>
<title>挽韓僉知 潔</title>,<text>兄有情兼事。天何苦嗇之。親庭終失孝。官序竟云卑。謹愼眞天性。仁慈亦衆知。從今泉路隔。無復見容儀。</text>
<title>聞捷音。恭呈尹仲淸瀣。</title>,<text>地僻無聞說。書來認勝兵。回旋天悔悟。悲喜涕縱橫。諸將蘇心力。孤臣慰聖情。從今祈未死。得見再昇平。與賊相持者。如今七載盈。聖君頻罪己。驕將不交兵。賊壘雖云固。王師自致平。因書聞捷報。悲喜怳難情。</text>
<title>曉倚病枕。思君畧構。鍾城府使鄭曄</title>,<text>序齒雖多少。論交結始終。同來千里外。相近二年中。衰病醫無術。鄕山夢有功。行藏元是數。非是坐途窮。野僻春猶早。城高日易終。羗兒緣壠上。蘆管在雲中。覽物偏多感。爲官有底功。臨溪歸意動。流水與無窮。</text>
<title>試院詠庭杏呼韻</title>,<text>紫陌收微雨。晴光媚艶陽。衆芳皆舊茁。殘杏獨新粧。嫩萼輕沾露。長條半入廊。佳人惜顔色。終日倚寒塘。</text>
<title>挽宋判府事 贊</title>,<text>夙業才華勝。通衢步武亨。身名榮父母。家世耀簪纓。精幹䟽人意。恬和稱物情。玉堂金馬貴。鵷序鷺班淸。按察羅邦節。淹留水部卿。風波難染迹。言語任推誠。近百年耆舊。遭千歲聖明。異恩眞間代。浮世不長生。淸素艱衰事。悲哀忍奠楹。茝蘭香滿室。詩禮孰過庭。被進聯台座。崇銜記粉旌。楊州州北里。何日鶴來鳴。</text>
<title>漫成。贐湖南崔方伯 瓘。</title>,<text>湖服曾經冦。民生未息肩。列城無戰士。隨地有荒田。睿念常留外。名卿出按邊。物情元有屬。僉擧孰居先。和氣薰河柳。威風襲海天。機宜權獨制。文武業俱全。察俗驅原隰。投壺踏綺筵。聲容皆立變。雞犬亦安眠。餘事觀謠頌。覊懷惜歲年。思家驚過鴈。戀主聽啼鵑。官道梅爭發。郵窓月欲弦。烟霞千里遠。書札若爲傳。</text>
<title>入平壤 次皇華集韻</title>,<text>行行過古堠。粉字名箕壤。雲邊楊柳多。城畔郊原敞。地勢近江海。沙鳥飛蒼莽。農夫稅晩牛。野婦來相餉。玉節照道路。行人自景仰。連天供帳白。喧路簫笳響。舊俗知禮讓。塡街皆稽顙。仁人去已遠。萬古增遐想。一片餘舊都。人文寓宣朗。</text>
<title>挽柳持平 時行</title>,<text>交游貴義氣。先子傾等倫。存亡已悠悠。餘慶鍾麒麟。末契託年少。相知情意親。種德爲天報。人看廊廟珍。那知乖所期。玉樹還沉淪。原頭哭鶺鴒。堂上呼窮旻。憶昨對金尊。尊酒同良辰。此是永訣時。追憶重沾巾。</text>
<title>泰來軒</title>,<text>沛地羣山勢北來。擇基端合小軒開。遙知勝集斟溫酒。嬴取殷憂付冷灰。四載干戈悲失所。一官萍梗任多灾。南雲不閉思歸眼。長屬簷前月滿㙜。又衰病乘時鼎鼎來。客襟空復向風開。孤蹤戀國行吟澤。萬事關心坐撥灰。雖有田園違自逸。固知簪紱是身灾。得歸何日登華構。細詠新詩步石臺。</text>
<title>戱成</title>,<text>萬事如今失素期。山林城市兩難之。槐台地位聲名阻。獄訟科程歲月馳。墓道何題榮後聞。沙𩿨末契負前知。一官今又三年近。千里滄洲覺夢思。</text>
<title>寄北靑李通判 成吉</title>,<text>官况因書已細知。此中覊客熟於斯。備甞憂患形容槁。寄寓關河歲月馳。浮世榮名行且已。晩途萍水散而之。只應相對論心處。行次長橋折柳枝。又才華少日我先知。幾度逢人說項斯。萍梗自憐中道散。米塩誰惜妙譽馳。欲圖富貴眞踈矣。每見溪山輒擇之。此志益堅遭亂後。只須棲託一林枝。</text>
<title>除夜獨坐</title>,<text>倦客窮途問雪顚。那堪明日又新年。昂藏形貌全衰矣。冷淡懽悰卽索然。壁鼠烟薰頻自出。紙燈風撼不能懸。遙知諸子家中會。先酌屠蘇勸阿瀍。末子名故及之。後改名渫。</text>
<title>步韻夜懷</title>,<text>自恨相從欠太顚。託交方外與忘年。盛名憎殺荀文若。窮相偏同孟浩然。滄海妖氛南斗蝕。戍樓歸夢北辰懸。廟謨一向輕光宅。宮室何時復澗瀍。</text>
<title>書贈香默禪師。師殊可愛也。</title>,<text>妙香山勢玉崢嶸。浪卷烟堆繞福庭。月與禪心明石塔。雲猜塵迹翳岩扃。沙連崖逕金珠燦。潭近溪橋寶鑑淸。今日從師團晩計。一筇相伴送餘生。</text>
<title>紀行贈源禪師</title>,<text>行近名山促馬來。石峯千朶紫烟開。架巖連岸排金殿。刳木通泉繞玉臺。禪子衣巾雲爛熳。俗人頭鬢雪崔嵬。明朝一出靑林去。滿眼蒼巒首幾回。</text>
<title>奉和</title>,<text>溪蔬野菜亦能肥。寓興山川喜欲飛。峽裡揩眸皆凈界。世間隨步盡危機。淸遊到此行藏决。薄宦從前計慮非。朝日滿窓僧語息。鬢絲禪榻坐相依。</text>
<title>漫成贈峻長老</title>,<text>薄晩春雲撥不開。檜林微雨濕庭苔。芙蓉當戶山形出。環珮鳴橋水勢來。僧計自能棲洞壑。客衣何事染塵埃。階前古井淸如鏡。衰鬢羞看雪兩堆。</text>
<title>述懷與雙運。遆寄靜和尙法案。</title>,<text>未歸歟則更何爲。衰病人間不可支。鐘鼎已難鐫事業。溪山終欲付襟期。高僧道氣欣相襲。遠客塵蹤愧自知。猶且遅回迷去住。此生嬴得鬢成絲。</text>
<title>奉和高韻。專述已事。情實悲凉。且及善謔之語。比呈藥峯節下。遆示同行葵塢令契。要發一粲。</title>,<text>紫荊零落客重遊。山色溪聲捴結愁。晩景殘春空載路。雜花凡草豈開眸。栽培習氣詩猶好。韜晦豪情酒已休。當日風流何處去。邑人爭笑雪渾頭。</text>
<title>石峯見訪 韓濩</title>,<text>感君相訪夙心親。和氣先回雪裡春。紅帶白髯雖惡主。破鞍疲馬是嘉賓。茅簷接地深宜坐。書卷移床促設茵。軟語不知郊日仄。隔山吹笛下樵人。</text>
<title>書齋次韻</title>,<text>茅簷垂地葦籬踈。舊業荒田一畝餘。小野霜深新雪裡。古江聲急早潮初。沉痾忌酒從人飮。宿習吟詩信筆書。世上勳名看亦足。晩將生事寄山蔬。</text>
<title>箕城懷古</title>,<text>白髮重遊迹已陳。地經兵火化荊榛。村形盡出醮樓毁。城勢空長粉堞新。沙岸自崩漫戰骨。井田將廢散遺民。秋風蕭索山河異。江草何時更見春。</text>
<title>呈藥峯道契 徐渻</title>,<text>鶴髮期潛寂寞濱。方知芋栗未全貧。郞官遇事長書咄。丞相逢顔每見嗔。已矣身從時卽晩。嗟乎名是實之賓。黃冠半岸迎門立。爲有柴扉問訊人。又去路迷津問水濱。生涯蕭散任長貧。榮身非望川增福。涉世頻逢屋大嗔。三夜夢魂勞子美。一封書札當元賓。寒烟寂寞茅簷短。回首江天不見人。</text>
<title>次李別坐大成韻</title>,<text>丘壑淸貧莫厭之。石田茅屋在於斯。封侯骨相非吾也。當國功名有彼其。愛主心情常炳若。傷時歌詠只哀而。欲將行止追先輩。命乃丁寧敢不惟。又樂遊何處望昭陵。舒嘯東臯爲一登。淮峀微明雲雜雪。野橋荒廢水成冰。時危世慮常無限。醉極豪情直幾層。植杖黃昏山路去。古齋燈下對殘僧。又黃冠野服賁霜鬚。鄰里唯稱舊大夫。山外小齋來作主。雪邊荒岸步成途。聲名已背麒麟閣。蹤迹長留水石區。明月閑雲邀伴侶。短歌高嘯雜烏烏。又吟詩撚斷幾莖鬚。主意全然去矣夫。農事有方殊可學。世人能步豈同途。栽培松菊成三逕。圍抱溪巒自一區。種豆南山箕亦可。醉中何足唱烏烏。又功名手段自生踈。巧性全無拙有餘。直己不疑行事際。畏人先愧接言初。倦遊京國添衰老。病卧林泉絶簡書。妻子負暄時起懶。陽阿挑取滿筐蔬。</text>
<title>思鄕挑寂</title>,<text>覊思栽培白髮生。起看何路是歸程。風飄野雪穿窓入。月傍家山向枕明。御酒不能寬客意。吟詩猶自瀉鄕情。裁書欲寄平安說。南國春無信使行。又河橋春意雪中生。官柳依依傍驛程。異土光陰魂冷落。故山煙月夢分明。黃金白璧拋初計。綠水滄波有舊情。無補淸時宜自去。不關浮世漸難行。</text>
<title>戱語自嘲</title>,<text>官資通政階三品。比較當身極顯榮。鉅府雄藩甞出守。能聲遺愛不曾生。如今使事偏閑慢。到處官人蔑接迎。旅幌蕭條如乞客。竟知承旨假稱名。</text>
<title>寄西坰令案 柳根</title>,<text>相逢之處極追思。去歲君方卧病時。憂國固應期盡瘁。惜賢常自恐難醫。南鄕消息何能達。西路平安晩始知。今在定州馳想苦。與誰公暇坐論詩。又於時無用處身難。亂際生涯任一寒。霜髮蕭騷空滿鏡。鄕書勤苦願加飧。酒能中聖宜多酌。詩卽窮人不足觀。千里倦遊稀舊識。憶君傳語問平安。又西來相近轉相思。此地逢君復幾時。從宦無功空自苦。懷鄕成病不能醫。如今鴨塞頻傳信。平昔龍門忝受知。白髮蒼顔多意氣。起予端爲得新詩。又老寄塵埃事事難。白𩿨應恠舊盟寒。勳名不至元無望。蔬菜多生亦可餐。頭上雪霜驚自照。世間榮辱任傍觀。江湖春動歸心切。倚席思歸坐未安。</text>
<title>贈定牧</title>,<text>二載西遊在定州。有時談笑與消憂。蒼顔白髮眞相似。客意朋情可久留。老矣已難供世用。歸歟端合爲身謀。南還應在烟花日。驛路思君幾上樓。又腰間金印領雄州。朝擧唯良代聖憂。幾變星霜成隔𤄃。偶逢萍水得淹留。交游意味全吾事。平定艱危仰廟謀。昨夜河郊春意動。傍城楊柳待登樓。</text>
<title>用思字遣寂</title>,<text>賸願高吟乏意思。倚城南望屢移時。勳名事業何能致。泉石膏肓竟未醫。庭院月臨松有籟。江湖春至鴈先知。客窓岑寂難憑伏。無限鄕愁幾首詩。</text>
<title>踏靑日獨坐</title>,<text>雨意和烟不肯明。故敎芳草夜添生。侵凌冰壑還遮道。粧餙河橋且入城。物引風光供令節。人猶覊旅欠懽情。幽懷難制眞難畫。憑伏新詩畧寫成。</text>
<title>夢思</title>,<text>倦客思鄕病日侵。強携藜杖陟東岑。村烟散出天篩玉。野火遙奔地湧金。直海波光迷遠近。遶城山勢自高深。黃昏觸目添愁緖。飛鳥依依返故林。</text>
<title>漫成一律。奉寄退憂令案。</title>,<text>白髮紅塵苦見侵。便辭城郭返江陰。蕭條草逕連禾隴。寥寂茅齋傍栗林。莫說便身存晩計。每因憂世起長吟。今朝喜値葵花雨。自笑栽培似有心。</text>
<title>題龍灣小亭</title>,<text>小亭瀟洒創何年。只用茅茨與細椽。簷月入窓分野外。遼山當戶落河邊。萍蓬蹤迹同千里。詩酒情懽在一筵。萬事向來渾莫問。習池誰是竹林賢。</text>
<title>次永嘯堂板上韻</title>,<text>此生何事失良儔。萬里關河有薄遊。鐘鼎勳名終莫致。林泉途道亦難修。思鄕對酒挑衰興。杖鉞臨邊乏壯猷。月滿碧油幢下靜。夜深來倚庾公樓。</text>
<title>癸卯踏靑日漫成</title>,<text>玉塞黃雲晩始開。起驚佳節已重回。風匀遠水晴光轉。日照垂楊淑氣催。身中沉痾成瘦骨。酒因孤興厭深盃。遙知江國茅茨宅。庭院無人長綠苔。又笛裡梅花欲半開。二年遊客不能回。沿南歸路長長遠。向北來鴻去去催。世事關心頻撫劒。鄕愁如海任傾盃。病中不覺春光晩。寥落空階已上苔。</text>
<title>制勝堂。次壁上韻示幕僚。尹長卿</title>,<text>幽懷難瀉自搔頭。謝去軍容蹔出遊。酒話憂時空骯髒。妓歌傳譜劇和柔。眼前逸樂須多取。身後榮名詎可籌。矍鑠據鞍傷暮景。聖恩無限不能酬。</text>
<title>次雉城題詠</title>,<text>丘壑長辭寂寞濱。宦遊多病鬂霜新。耳重聽鴈聲難續。眼暈看書字不均。鄕路每勞千里夢。驛程空染二年塵。覊心自是懷歸苦。非爲天涯去國人。</text>
<title>咏北靑蓮亭</title>,<text>誰開城畔種紅蓮。幽僻依然有地仙。魚制萍根微吐沫。柳藏潭水不生漣。今朝語笑逢愁裡。是處繁華憶亂前。對酒披香歸意懶。客心偏戀主人賢。</text>
<title>送韓歙谷 濩</title>,<text>王城八月秋光好。剛羨仙區有此行。挾路菊枝黃暈嫰。滿山楓葉赤霞明。𩿨歸海嶼珠裳竝。馬入沙汀玉佩鳴。岣嶁丹砂須乞與。共君離世去長生。</text>
<title>贈山人</title>,<text>霜雪千層積鬂端。一生無術住朱顔。功名已矣違鐘鼎。魂夢何爲在海山。空羨高僧棲物外。自憐衰骨滯塵間。偶然邂逅仁王下。對榻焚香意蹔閑。</text>
<title>送曺楊口 胤祉</title>,<text>今君出守爲楊口。地位淸高事事幽。風引長川喧席次。月從滄海到簾鉤。山圍古舍如僧舍。人絶名流只道流。老境便身無過此。比之何啻古諸侯。</text>
<title>二樂亭。次呈主人案右。</title>,<text>謝紛能得早歸山。仍置林亭水石間。樵逕遠臨烟野𤄃。漁舟分占渚𩿨閑。淸空自有高人素。幽僻曾爲富媼慳。我亦將尋江上宅。借君波浪照衰顔。</text>
<title>朝天路中吟</title>,<text>觀周行色滯遼城。瘴海秋霖苦未晴。窓外新愁添雨脚。故鄕歸夢伴蛩聲。山河不厭梯航路。環珮將趨玉帛庭。完事來時身益老。海西荒野永歸耕。</text>
<title>送人之任狼川</title>,<text>笙鶴茫茫失藥壺。只因君去憶仙區。亭松夜寂沙𩿨定。鏡水秋晴海月孤。物外烟霞歸夢想。人間霜雪滿頭鬚。平生岣嶁今綿邈。能取丹砂遠寄無。</text>
<title>次皇華集。三月二十四日奉命出京。</title>,<text>行裝三尺劒龍泉。壯志唯思踏四埏。玉節初分仙仗日。錦袍猶惹御爐烟。雍容禮度觀瞻肅。彪炳聲名道路傳。中國有人今已信。美談長在海東邊。</text>
<title>出山海關 正使金湜，副使張珹。</title>,<text>野𤄃風多海有聲。出關初豁遠遊情。秦山直北頑雲卷。薊樹迤東旭日生。村店墻花臨路落。野橋潭水照天淸。陽和一路風塵靜。萬物從今享太平。</text>
<title>過八渡河</title>,<text>沙平岸𤄃石盤陀。駐馬呼舟渡古河。濠水蘋花沿路亂。驛村人語隔墻多。吟詩意逸眉長結。戀闕愁深鬂欲皤。行役迢迢歸日遠。夕陽聊復聽漁歌。</text>
<title>過鴨綠江</title>,<text>海風微起水增波。徐進蘭槳傍岸過。塞野天低岑黛少。驛程烟斷柳行多。前駈盈路翻朱旆。供帳連雲殷畫螺。千里關河歸歷覽。一方形勝問如何。</text>
<title>寓義順館</title>,<text>客窓朝起日初生。千里東遊數驛程。鶴野北連關樹簇。鴨河西下塞垣平。天敷時雨流深澤。人迓皇恩戴至榮。雲幕排空迎玉節。江花江草亦歡情。</text>
<title>宿龍川館</title>,<text>古野溪流響玦環。走穿沙石繞殘山。煙霞滿眼悠揚外。花柳經心縹緲間。驛路詩愁思漢闕。旅窓鄕夢入秦關。無窮原隰風謠什。輸向奚囊取次還。</text>
<title>車輦館午飯</title>,<text>日華亭午凈林皐。行爲吟詩首屢搔。接物尋常寬氣岸。論交元不有皮毛。天仙邂逅眞難得。使事駈馳豈憚勞。却借朱軒成小憇。倚欄傾耳聽松濤。</text>
<title>至西門嶺。登嘉平館。</title>,<text>東來迢遆客程賖。應向燕雲屢憶家。古館庭深濃岸草。異鄕春盡殿林花。川腰回轉鳴流水。山髻崢嶸翳落霞。高會不須辭酩酊。畢逋猶未定棲鴉。</text>
<title>途中述懷</title>,<text>海外相逢眼却靑。情親何用詠丁丁。風流醞藉眞如玉。詩律淸新妙有靈。雖隔方言難接語。每憑尊酒便忘形。今宵一枕思歸夢。應向堯階入杳冥。</text>
<title>自博川至淸川江</title>,<text>晴旭酣紅漾晩川。爲停車騎蹔留連。隨風綠荇縈蘭棹。殷石淸波散野田。瑞彩高懸山北日。景雲偏爛海東天。却將四海昇平樂。翻入笙簫動畫船。</text>
<title>適同太僕金先生。登萬景樓。</title>,<text>回首遼山碍遠林。客程歸思自難禁。方言未暢頻看面。酒禮唯勤各盡心。鳧渚鶴汀供醉眺。漁歌樵唱助詩吟。緗簾四面圍銀燭。西日何嫌下遠岑。</text>
<title>登黃州廣遠樓</title>,<text>鄕夢初回起整衣。曉光銀燭共熹微。一村煙火居民密。千里關河信使稀。螺峀竝穿雲外出。石溪遙向野邊圍。行行原隰陽和晩。柳絮迎人撲馬飛。</text>
<title>憇金巖館</title>,<text>此生何幸遇知音。頻把新詩擊節吟。尊酒禮容雙白璧。風流聲價萬黃金。山花野柳供吟眼。燕語鸎歌慰客心。王事有程行役急。驛樓相對惜光陰。</text>
<title>義興驛樓</title>,<text>晩渡長川倚小樓。店烟溪靄坐來收。前村賈客方休馬。曠野樵童穩跨牛。幽澗風傳流水急。遠山雲盡亂峯稠。炎塵欲起郵程遠。楊柳迎人爽似秋。</text>
<title>金郊驛樓 已上十五首。次皇華集。</title>,<text>蕭洒風標莫可攀。玉人文彩動人間。每憑詩意知相許。縱隔方言不足關。鶴野微茫雲自翳。鴨江迢遞鴈空還。龍門他日瞻依處。長屬堯庭玉筍班。</text>
<title>和贈上人</title>,<text>獸爐餘燼爇芙蓉。靜坐依然水石中。滄海月明分古刹。亂崖泉潤浸殘楓。塵愁衮衮終難决。霜髮蕭蕭已半空。逢着山僧先自愧。碧桃瑤草負春風。</text>
<title>和柳監司韻 夢寅</title>,<text>新詩如酒得相溫。吟罷忘憂政似萱。於俗跡踈長却步。與人交薄自無言。門前山作氤氳氣。庭畔梅招冷淡魂。節序已回生意好。不須愁絶怨黃昏。</text>
<title>咏連山風味 太守宋惟諄</title>,<text>雞龍山洞鷹塲好。白馬江村網具盈。野寺多僧茶亦産。竹工連店笠能成。秋園柿實酣紅早。霜岸松茸吐白平。擧手施人雖有物。炎凉恐使變交情。</text>
<title>送朴判書按關西 東亮</title>,<text>徘佪城市已悲秋。懶折黃花揷白頭。親愛自添離別意。廟堂方軫股肱憂。江通漢水沿南遠。山擁關雲向北稠。鴻鴈漸稀人不見。夕陽無伴倚西樓。又關西原隰戒新秋。按節名卿尙黑頭。任重雖從羣議擧。內輕還有物情憂。志存經畧威聲遠。民荷仁慈喜色稠。淸興時時應不淺。月明頻上庾公樓。</text>
<title>申俔挽詞</title>,<text>平日交遊共里閭。亂離萍梗跡相踈。京城蹔到緣微宦。湖海催歸欲定居。眞率可徵形色裡。溫和常在笑談餘。幽明遽隔堪長憶。從此人來不見書。</text>
<title>遂安郡守別章 李尙俊</title>,<text>此身歸路亦茫然。城市山林兩不便。衆裡衰頹難處世。囊中空乏未求田。浮沉自保雖良策。容悅非情畏少年。最羨遂安爲郡日。訟庭岑寂鶴蹁躚。又神明太守脫塵緣。人道今爲地上仙。山轉遼雲經萬劫。鶴啼華表幾千年。村閭稠密民風厚。賓客稀踈郡勢便。好去倘能相憶否。雉獐滋味口流涎。</text>
<title>挽黃判書 璡</title>,<text>當官敏給膺時望。遇變忠勤在上知。自是恩榮人不及。如何消瘦病難醫。精靈便化龍津劒。門戶長留桂樹枝。溫雅儀形歸夢想。屋樑殘月見君疑。</text>
<title>挽李府使 廷馨</title>,<text>淸貧宿德世皆知。別墅松山過者悲。位歷卿監推事業。政留州府頌仁慈。處心恬靜寧循俗。惟義行休便背時。餘慶看他諸驥鳳。此生何處更相隨。</text>
<title>送李書狀朝京。以爲贐。</title>,<text>望郞詩禮出朝紳。揀選觀周是得人。遼海炎塵方漲夏。薊門烟樹已經春。城留孤竹淸風在。石號將軍舊跡陳。行入玉河欹旅枕。幾回歸夢到楓宸。</text>
<title>奉贐李書狀</title>,<text>淡然行李只秋蓮。路接皇州近四千。遼海瘴雲低古塞。燕山佳氣滿長天。樹圍榛店村連驛。雨入叉河渡有船。戀闕不堪鄕念起。客窓流月耿無眠。</text>
<title>大行大王挽詞</title>,<text>當宁憂勤四十年。海東風化自陶甄。德全誠敬膺皇眷。性禀英明捴政權。早使謳歌歸聖哲。默回神武掃腥膻。宮門晏駕賓雲遠。白首遺臣淚徹泉。又名忝當時近密班。得承宣召侍天顔。從容顧問邊陲事。惻怛深憂國步艱。南服分符諧舊俗。北方專制領雄關。追思恩幸無毫報。今日龍髯痛莫攀。</text>
<title>題李瓮津詩帖。用元韻。李乃關東人。故末句及之。</title>,<text>寥寂居常獨佩壺。自憐衰謝故人無。傷時成病空彈鋏。隨俗非情輒向隅。今日相逢眞不分。他年重會豈能圖。愛君談笑移山水。襟韻離塵是我徒。</text>
<title>奉別襄陽權使君 縉</title>,<text>印章恩命領▦谿。行處銅鍉拍手齊。峴首立碑傳後世。金鞍喚妾有留題。蒲萄漢水靑初潑。雲雨陽㙜冷欲低。倒着接䍦窮勝賞。一春花柳醉全迷。</text>
<title>楊御史畫像</title>,<text>天生才傑此其人。東顧憂勤贊聖神。鴨塞旌旗驅虎豹。浿江雷電掃烟塵。名留祠宇長專美。功在山河久益新。畫手亦知瞻慕切。鮫綃風采宛傳眞。</text>
<title>次權相國舊宅韻</title>,<text>一區山腹護林園。喬木蒼蒼舊相門。餘烈在人思乃祖。遺風傳世有其孫。壑藏雲氣朝常暝。岩戴松濤夜自喧。客至焚香庭院靜。古書盈案酒盈尊。</text>
<title>謁尹侍中廟 幷序</title>,<text>我先祖侍中謚文肅公。在麗朝經邦事業。輝暎後代。故先正李退溪文集有文肅麗朝拓北荒。將相出入如汾陽之語焉。時屬恬嬉。武畧不競。關北之嶺以東。論棄爲胡虜之地。公杖節而來。開拓一方。盡置城鎭而增壯內守。募居藩部而阻遏外侮。彼此樂業。區域奠枕。至今㙜名地名所在遺迹。無非留愛永慕之所寓。而元功偉績。海岳攸久。我皇明紀元萬曆之癸未歲。都廵察使鄭彦信建廟於鏡城府。以春秋欲祀之。適會軍興。不遑及焉。是日不肖以書記。佐元戎在兵營。憫其事之未克成。逮至乙未夏。受符再入塞。則廟貌稍完。修守有方。所嘆被倭賊驚汚。幾乎廢圮。未久而再擧之重修之。使英靈終始有託。實由諸邦人之好古也。斯亦盛矣。瞻拜遐想。風流如昨。洋洋焉如在于上。顧此身遭値亂世。碌碌無成事。南北遊宦。自足於心。不知有先烈焉。他日地下承顔。將何辭以告之也。噫敬用收拾荒亡。仍成排律二十韻。略叙其槩。詩曰。天扶麗運挺時賢。文武英姿實兩全。地望崢嶸聯戚畹。神精明秀動星躔。謀猷施設經綸業。瞻聽推尊內外權。每惜恬嬉忘戰伐。豈容關隴久腥膻。論兵不待僉詢集。推轂皆歡寵命宣。機務総裁堂印下。彊塲開拓將壇邊。鎭羅長白山中地。界畫先春嶺上天。裨校未甞勞汗馬。虜酋無敢引鳴弦。仁威遠筭河山奠。出入孤忠柱石堅。重譯侏𠌯皆貢鹿。隔江藩帳不爭田。九城形勢豺狼遁。一域桑麻士卒眠。讒謗不能干密勿。功言所及卽陶甄。名鐫琬琰宜居一。國賴蓍龜得半千。元帥高㙜經幾世。哲人遺像杳重泉。燕山紀石終難見。漢水沉碑亦未傳。聲與海濤喧宇宙。鶴歸松岳怨風烟。美談不朽留荒服。華揭新成卜小阡。先代風流斯宛若。孱孫基址已荒然。空傷時事方危甚。未見人才間出焉。此地專城猶過分。禮神携劒惜流年。</text>
<title>倚松愁</title>,<text>孱顔雲媚雨後容。小溪石齒飛流淙。穿岩猿路一線脩。契成幽味催吟筇。眞壇煙宿鶴未歸。福庭愁倚蒼髯龍。陽丘勢轉偃盖高。碧窓影射靑雲重。仙山何處採芝遅。洞天深鎖桃花濃。松關犬吠鹿馴除。滿澗瑤草抽新茸。金泥寶篆玉案空。石龕秘籙香煙封。灰寒丹竈小齋深。竹陰已午誰鳴鍾。三生業障火食多。象外又未交談鋒。松花遇雨濕羽衣。麝香踏岸驚塵蹤。壺天返照促歸心。一抹靑靄分踈松。</text>
<title>臨江賦詩</title>,<text>醮西多數射獵兒。好兵早着奸雄姿。榮名已過墓道題。指顧天下風雷隨。巡哨初罷赤壁宵。活畫盡得胷中思。吟眸觸境自不平。直敎豪氣潛生悲。當年九鼎漢火寒。幅圓萬里干戈馳。交鋒龍虎帝王多。割據南北山河虧。欺孤假售不正謀。朶頤羊鼎窺天時。威稜一疊略已平。振旅東下爭安危。兵聲已走豫州軍。獵書又震江東師。臨江雷吼接舳艫。半空雲結迷㫌旗。油幢卷碧鉄衣明。畫鷁浮白樓船遅。風流憑仗入幕賓。一夜尊酒同襟期。良時物色助逸懷。撫了長劍開吟眉。殘星讓月淡隱河。宿烏警露飛無枝。沙長籟寂衆山高。水落石出寒煙垂。無心薄相變蕭條。伯圖應使蛟龍知。汀洲向晩語黃頭。不覺江上東風吹。降幡未受戟沉沙。至今唯有西陵詩。</text>
<title>淸談空解識胡兒</title>,<text>秦川久軫郭郞憂。洛陽城上邊風吹。翻霜掩月禍有階。一聲長嘯潛窺時。寧馨還倚耳聦人。聽斷能識非常姿。㐫圖弄出氣像中。網漏無賴心空疑。論時昔日去拂衣。叔子具眼徵先知。風流不惜至寶身。坐驅天下空談奇。誰知樂地在名敎。駕虗竟致餘波移。高名盛位誤蒼生。失尙不覺金華衰。經綸無賴旣靡然。羯奴有釁將乘之。神精最是炳亂材。領略暗起憂時思。衣冠華夏自在居。孰敎異類虧藩籬。東城煙樹紫陌塵。碧眼雄顧謀乘危。豺聲化作蹙口音。異狀撼耳催驚追。亡胡運已過百年。代馬無跡終何爲。龍灣風雨殺氣凝。帝里荊棘銅駞悲。高談曾不畏禍胎。末路何事猜鮮卑。憑君休說宦情微。破毁寰宇知爲誰。區區劣識竟底功。勸進又自干胡兒。</text>
<title>江南逢李龜年</title>,<text>靑衫徒步最困人。一劍流落江南天。兵塵半世絶舊知。客愁千里期殘年。傷心今日眼俱靑。逆旅携手悲霜顚。風波勢失作涸魚。戀主幾惱看雲眠。蓬飄休說亂離愁。蜀棧寒日低蠻煙。芙蓉陳迹費夢思。北辰空戴干戈邊。輕輕等是白𩿨飛。異鄕滯寓囊無錢。旋天轉地瑣力微。泣血再拜山中鵑。逢春濺淚楚戶花。散悶載酒支江船。天敎邂逅得兩逢。菀爾翻訝肝膓煎。蒼顔白髮萬死餘。豈意重見吾生前。丹心衰骨一介臣。雨露曾是鑾坡仙。梨園弟子舊譜聲。手法按了空潛憐。相看憶着昔年恩。極天劍閣愁山川。何時洗甲費天河。蝕日共看重回圓。</text>
<title>燕市吊文天祥</title>,<text>滄溟波渴怒鯢號。宋室孤臣催北徙。啼鵑擬帶血淚歸。義魄直成山岳起。傷心何處可招魂。故市無人咽溪水。君亡國破㤪未消。一曲荒城今古似。勤王昔日走淮船。一片中原揮淚視。三年戎馬戰爭中。五國衣冠霜雪裡。江南千里儘龜玆。此日誰非宋臣子。尋盟何事竟自愚。歃血年年愧牛耳。鴻恩重到白麻宣。自分丹心死後已。虗勞荷負獨全生。伯顔軍前被留止。崖山風雨失南船。萬計無成異終始。黃袍一塊趙家肉。天地茫茫今已矣。南天未柱日未擎。到此微軀祈早死。胡天迢遆作孤囚。回首腥塵悲帝里。愁雲寒日滿空街。劍化英靈何處是。燕中山水寄耿光。魂作箕精名在此。千秋遺恨結雨悲。一夜幽寃射空紫。英雄成敗不足言。留取丹心照靑史。</text>
<title>浙江聞少海唱</title>,<text>空江風急波聲高。楚客移舟泊烟渚。新霜凝素暗長洲。缺月流光照孤嶼。吳兒何處更多情。唱斷悲歌擾心緖。夫差之事不可言。最恨伊人何負汝。卧薪初罷越膽甞。會稽餘兵尙一旅。石田難耕腹心疾。太宰行成禍亂杼。讒言終與間金多。屬鏤光寒天日阻。鴟夷一去檟成陰。英烈還爲魚腹貯。地下應逢瞑目人。聞說姑蘇盡禾黍。吳江之水流復流。怨逐長江竟何許。傷心唯有舊時詞。一曲空傳蒨裾女。嗚嗚如怨不成腔。入耳聲聲多古語。孤篷歸客惱無眠。半夜征鴻驚失侶。漁歌互答盡竹枝。故廟荒凉幾年所。汀洲朝暮怒濤生。白馬時時來又去。蘭槳碧棹訪英靈。水𤄃山長不知處。</text>
<title>四座楚囚悲</title>,<text>中州近歲雨雪多。陌上銅駞怨禾黍。南飛烏鵲未安棲。徒步衣冠悲逆旅。新亭風景泣伯仁。滿座相看愁不語。懷鄕竟下楚囚淚。故國鸞輿催北去。風塵憶昔永嘉年。外侮憑陵終未禦。平沉萬里虜馬嘶。黎庶漂淪俱失序。原陵無主宿松楸。社稷成墟棄鍾簴。凄凉一角帝王州。五馬逃來定何許。靑衣誰護雪霜中。天塹長江南北阻。吳山日暮畫角哀。瑣尾頻年倍悽楚。消憂休上仲宣樓。暇日聊登專勝處。天涯鄕國杳烟埃。客裡容顔對尊俎。山圍龍虎水作襟。淚眼擡時擾心緖。江東司馬在座間。慷慨私情愧兒女。偸生非是久遠圖。戮力相須謀後擧。神州回首血滿天。克復勳勞在吾侶。靑衫一二入幕賓。休用區區空自沮。君看典午混合初。伯祖平吳唯一炬。</text>
<title>玄武樓成花萼廢</title>,<text>蕭郞奏事入寢安。仗馬無聲人自愛。宸情漸入宴安中。歲末開元金鑑晦。穠華一廢舊樓空。別起危甍雲半背。長衾久卷苑竹踈。逸欲終敎恩義悖。從兪上意水未波。友愛良心超近代。天親天顯念大倫。藥火焚髯思自貸。樓輝花萼帳五王。宅近離宮長引對。昇平太久受衆攻。髮繚初封呈艶態。歡娛浸浸斁至情。自此金輿來不再。靑山屛繞粉墻空。舞殿歌臺隨所在。新開金碧競煒煌。昔構窓櫳奄荒廢。延秋昨夜白鴉啼。力士行軍不收隊。風流雲冷不可回。骨肉星分永相背。當時行樂漢宮樓。此日行裝蜀山黛。繁華樂極竟自哀。鶺鴒原頭更誰悔。連昌歲久鎖春風。落月凄凉照南內。</text>
<title>鬻駱</title>,<text>丘山性癖靜緣成。半世人間無住着。靑銅無處避霜顚。物外宜尋終老約。傷心已鬻櫪下材。任使從他少年樂。方瞳戀主主無心。物反多情人反薄。從前形役費多年。玉帶朝衣登紫閣。隨衙曙月響障泥。駄醉宮坡鳴玉索。參同昨日寄書來。鶴怨玄壇雲滿壑。歸山終自卜眞居。閣裡楊花春半落。塵緣未盡最怜渠。棄舊還從何處托。儂歸淨界契白雲。爾苦金絲馳紫陌。相忘除却十年情。夢入香山雲一脚。</text>
<title>湖州吊濟王</title>,<text>荒城日暮客鞭催。故國山河悶興替。鴻驚春渚雪泥多。鶴吊銅駞荊棘閉。居人休問濟王事。說到當時可垂涕。危情未恕骨肉間。挾撼誰敎恩義戾。前星早預擇賢中。後計親承大行帝。傷時直抱疾惡心。不覺談鋒嫌太銳。鯨波錯指海南圖。喚作新恩言斗泄。兇人媒孽日百歧。易樹奸謀又交締。宮門日夕愴賓雲。燭畔新皇已宣制。湖州來守禹甸封。主事權高禍將逮。貪功何物樂禍徒。逼却黃袍倉卒際。危疑空作藉口資。七尺孤軀竟何詣。深衷未售病未醫。地下茫茫天日曀。同根終致斁大倫。誰信相容保兄弟。奸臣賊理帝賊倫。斗粟難舂死難貰。凄凉塊土掩精靈。零落窮山帶睥睨。江空野𤄃自風雨。事去人亡幾年歲。長搔秋鬂慰寃魂。遠樹愁雲滿淸霽。</text>
