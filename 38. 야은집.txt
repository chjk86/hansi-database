<title>述志</title>,<text>臨溪茅屋獨閑居。月白風淸興有餘。外客不來山鳥語。移床竹塢臥看書。</text>
<title>泮宮偶吟</title>,<text>龍首正東傾短墻。水芹田畔有垂楊。身雖從衆無奇特。志則夷齊餓首陽。</text>
<title>足夢中聯句</title>,<text>古今僚友身新變。天地江山是故人。太極眞君應許我。仁心不老自靑春。</text>
<title>閑居</title>,<text>盥手淸泉冷。臨身茂樹高。冠童來問字。聊可與逍遙。</text>
<title>偶吟</title>,<text>竹色春秋堅節義。溪流日夜洗貪婪。心源瑩靜無塵態。從此方知道味甘。						又						五更殘月窓前白。十里松風枕上淸。富貴多勞貧賤苦。隱居滋味與誰評。</text>
<title>無題</title>,<text>曾讀前書笑古今。愧隨流俗共浮沉。終期直道扶元氣。肯爲虛名役片心。默坐野禽啼晝景。閉門官柳長春陰。人間事了須先退。不待霜毛漸滿簪</text>
<title>謝監司南龜庵送酒</title>,<text>五湖仙藥到柴荊。顚倒開緘手自傾。病骨勝酣回壯骨。衰情得醉返風情。家貧野蔬 恐作蔌 盛三豆。市遠村醪奠一甁。欲謝却嫌無謝地。但將蠅手祝遐齡。</text>
<title>門生吉注書。頃次于家。携老少還善州。來別一宿而去。牧隱李穡</title>,<text>從遊泮水號通經。及第注書雙鬢靑。辭我携家故鄕去。且聆吾語苦丁寧。讀書須踐古人迹。對策要登天子庭。軒冕儻來非所急。飛鴻一箇在冥冥。鳳溪處士吉先生。曩在庚辰秋。以太常博士徵召。先生耻事二姓。堅卧不起。州官督令就道愈嚴。勢迫如京。上表陳情。上嘉其節義。遣鄕閭。余入州。乃聞遭母喪廬墓側。奉詩先候起居云。龜菴南在高麗五百獨先生。一代功名豈足榮。凜凜淸風吹六合。朝鮮億載永嘉聲。又天縱宣尼畏後生。道肥身瘦德尊榮。離倫獨立淸標迥。遠播佳名樹敎聲。又阿世悠悠半此生。乘時僥倖可誇榮。一身軒冕須臾事。鳳水泠泠萬古聲。</text>
<title>次 春亭卞季良</title>,<text>乾旋坤轉政施生。萬彙欣欣共向榮。只有高麗鳳溪水。潺湲不改舊時聲。又圃隱當路且捐生。雲卧誰曾慕勢榮。自是聖心崇節義。慇懃見召播休聲。又曾將孝友樂餘生。菽水還能薄世榮。祥禫想知哀未盡。援琴應亦不成聲。</text>
<title>次 幷序○陽村權近</title>,<text>高懷重義自輕生。身上簪纓匪所榮。守道克全臣子節。鳳溪千載永流聲。又舞彩欣欣善事生。策名科第爲親榮。却緣委質堅臣節。忠孝雙全播令聲。又市朝遷革恨偸生。况肯身紆組綬榮。賴是周家恢大度。西山容得採薇聲。又澤上羊裘舊友生。徵來誠欲共安榮。終然不奪江湖志。要使遐傳節義聲。我國家未受命也。殿下方入學讀書。有太學生吉再者。以同里閈相從講磨。情意甚欵。後旣登第。爲門下注書。改玉之後。退卧鳳溪。事母至孝。無復有仕宦意。殿下嗣位。以奉常博士徵之。不起。州縣督令上道。乃來于京。上箋自陳。臣本草菜。委質僞朝。蒙其親試。且受爵命。其恩與義。非他泛然爲臣之比。臣不宜復仕聖朝。以累名敎。殿下嘉其節義。優禮以遣。敕州縣復其家。余時上書。請固留不得。後丁母憂。廬墳三年。凡斂葬祥禫之禮。一遵聖制。不用浮屠之法。龜菴南公在。觀察其道。賦詩數首。以爲二軸。各叙短引于其端。一美其臣節。一美其孝行也。繼而和者若干首。其弟浮屠處愚。携來都下。踵余門而示之。余亦效嚬以綴其後。因撫卷而嘆曰。嗚呼。節義。人心之固有。萬世之不容泯。道學。天地之常經。萬世之不容廢。凡爲儒者。孰不講明以知其說哉。然能不怵於功利。不惑於邪說。臨大節而得不爽者。亘絶代而罕聞也。夫功利之私。邪說之誘。其毀人心甚慘。非有卓然之見。礭然之守。豈能專其所學而不變哉。今先生當世代遷韋之後。無所爲而效忠也。能爲舊君守義。而不虧其臣節。當蔬衰哀疚之中。易以妄而塞悲也。能爲喪母盡禮。而不謟於異端。爲臣之忠。爲子之孝。平生大節。卓卓如此。講學之正。信道之篤。所見之卓。所守之礭。何其至矣。嗚呼。有高麗五百年培養敎化。以勵士風之效。萃先生之一身而收之。有朝鮮億萬年扶植綱常。以明臣節之本。自先生之一身而基之。其有功於名敎甚大。而我殿下寬仁大度。褒奬節義之美。直與周武之釋夷齊。漢光之遣子陵。異世而同符。斯皆所以崇其義而遂其志。以激百代之高風。以存萬世之大防也。我朝之德。亦由先生而益彰。嗚呼。先生之賢。眞所謂絶代罕聞者也。</text>
<title>次 密陽朴堅基</title>,<text>抗節陳情不顧生。歸來彩服足爲榮。一身忠孝誰能繼。竹帛應傳不朽聲。</text>
<title>次 商山金謙</title>,<text>朝廷選擧爲蒼生。公自無心爵祿榮。竹帛已曾書大特。也應千載煥名聲。</text>
<title>次 朴瑞生</title>,<text>蕭然茅屋寄平生。胷次都忘辱與榮。一起士風趨正路。功名不趐此時聲。又超然物外冷書生。瀟灑溪山志自榮。一片心胷忠義白。鶴鳴難掩九皐聲。</text>
<title>次 儒州柳洵</title>,<text>哲人謀道不求生。况是區區宦路榮。上表歸廬光史筆。鳳溪七里一般聲。</text>
<title>次 吉久 先生弟也</title>,<text>不求周粟不求生。淸節高名萬古榮。今日續夫千載業。無聲至德豈無聲。</text>
<title>次 李楨</title>,<text>黃河已㓗應天生。德業崇長萬世榮。若也後人論體道。馨香猶勝伯夷聲。</text>
<title>次 金克柔</title>,<text>日讀詩書覺後生。道談村裏遠光榮。高風令節走天下。彼此驚聞不掩聲。</text>
<title>次 金峙</title>,<text>義士仁人不苟生。何圖僥倖一身榮。乾坤雅量無增損。玕竹千年遠播聲。</text>
<title>次 集賢殿崔宣</title>,<text>致君堯舜是儒生。萬駟千鍾况乃榮。擧世滔滔歸聖德。如何蕭索闡名聲。</text>
<title>次 鄭以吾</title>,<text>軒裳豈足樂吾生。名節斯爲萬世榮。看取五朝長樂老。修光筆底怒雷聲。</text>
<title>次 蔣天叙</title>,<text>志士由來不重生。肯將阿謏強求榮。懷君不說懷君志。料得無聲勝有聲。又逃名不是要全生。一己應慚二姓榮。幸値明君崇道德。何須金玉爾音聲。</text>
<title>次 知三岐李那</title>,<text>附勢趨時笑一生。拂衣辭退宦途榮。西湖煙雨東江月。漏屋常聞嘯咏聲。</text>
<title>次 瑞石山人卓愼</title>,<text>取義丁寧不取生。肯將人爵自光榮。首陽高節無能繼。可賀朝鮮更有聲。</text>
<title>次 無名氏</title>,<text>微命曾霑故主生。薄名先被舊朝榮。溪山幸是餘前物。退卧休聞理亂聲。</text>
<title>又絶句 尹會宗</title>,<text>縹緲金烏對首陽。寥寥千載樹綱常。君今遯世能無悔。竹帛名爭日月光。</text>
<title>次 學諭裴楠</title>,<text>盛代龍興自漢陽。挺然吾子守天常。歸來一食西山菜。千古金烏始有光。</text>
<title>次 裴桓</title>,<text>周家大度布春陽。唯有夷齊抱道常。爵祿固辭尋舊隱。心同永與水精光。</text>
<title>五言律詩 龜菴南在</title>,<text>掛冠有高士。避世吉先生。寂寞平時事。流傳千古名。烏山入簾碧。鳳水繞階淸。霜露春秋節。悠然不盡情。</text>
<title>次 錦城鄭耕</title>,<text>茅屋鳳溪畔。先生樂一生。忍貧行至孝。讓祿謝浮名。床上圖書亂。籬邊樹木淸。卜隣曾有志。愧不稱君情。</text>
<title>次 永嘉裴尙志</title>,<text>山林隱君子。大地一書生。孝是曾參孝。名爲嚴子名。才同烏岳秀。心與鳳溪淸。欲往趨函丈。慚余託世情。</text>
<title>次 學諭裴楠</title>,<text>威儀嚴一己。禮樂訓諸生。要却全忠孝。一作臣節。 嫌他競利名。節爭松竹操。凜若雪霜淸。常欲仰師事。無由達我情。</text>
<title>次 裴桓</title>,<text>道湮千載下。乘運聖君生。禮厚謹三聘。心羞事二名。忠誠霞與赤。懷抱水俱淸。常欲一歸唁。蹉跎宦路情。</text>
<title>次 宣城禹洪鈞</title>,<text>廉耻一高士。秉彝安舍生。山林無世累。史筆有芳名。氣合乾坤大。心同河水淸。萬鍾如草芥。何物汚其情。</text>
<title>次 年生吳一德</title>,<text>吾愛吉夫子。忠誠冠後生。煙霞雖晦迹。塵世幾流名。松徑門閭靜。筠軒院宇淸。考盤成獨樂。誰屈碩人情。</text>
<title>次 後學禹傳</title>,<text>自古賢君子。求仁不要生。首陽飢豈忝。畫邑死遺名。節對箕山峻。心同潁水淸。高風凜當世。誰識丈夫情。</text>
<title>次 無名氏</title>,<text>瀟灑茅茨下。前朝一介生。祿辭新主祿。名保舊君名。七里非專美。西山豈獨淸。綱常曾賴立。千載動人情。</text>
<title>又五言律詩 陽村權近</title>,<text>孝誠格天意。禫晨風日晴。烏啼悲未哺。駒隙慟難停聖訓遵無墜。斯文晦復明。良心誰不有。感涕爲君零。</text>
<title>次 金峙</title>,<text>孝子將行禫。陰雲便報晴。乾坤終有盡。哀慕永無停。名敎頹還立。人倫賴益明。欲從風詠去。嗟我鬢彫零</text>
<title>次 蘭溪咸傅霖</title>,<text>嗚咽鳳溪水。宜雨亦宜晴。靑嶂千層秀。碧雲一朶停。心存誰得識。德立衆從明。我有辭親淚。因君不覺零。</text>
<title>次 完山李那</title>,<text>卜宅川源好。奇觀雨與晴。功名豈百 疑有字 計。道學暫無停。肝膽山河壯。胸懷日月明。不憂當世事。動靜轉飄零。</text>
<title>次 張至道</title>,<text>卜居鳳溪畔。山氣媚天晴。魏闕書曾上。名途轡已停。立心須懇到。講學最精明。愧我無攸遂。渾頭雪旣零。</text>
<title>次 蔣天叙</title>,<text>三年喪滿日。夜雨曉來晴。行葦儀初盛。菁莪禮豈停。孝誠霞更赤。忠懇月非明。競見餘哀切。無人不涕零。</text>
<title>次 春亭卞季良</title>,<text>廬墓經三載。哀哀淚不晴。樹風吹正急。苫塊慟何停。肯信浮屠誘。曾知聖制明。秉彝人所共。聞此涕堪零。又吉侯立於獨。泰萃聳秋晴。峻節自無比。馳名誰暫停。乾坤爲高下。日月更貞明。落落歲寒操。寧隨百草零。</text>
<title>次 牧使金用鈞</title>,<text>水光山氣好。雲捲雨初晴。點列峯如畫。吟哦筆不停。亭高觀稼闊。日永擧盃明。自遠方來厚。風流莫涕零。</text>
<title>次 無名氏</title>,<text>漢北龍飛日。三韓宇宙晴。愛廬心靡慝。辭笏志難停。只欲堅臣節。要非負聖明。湖山澄邃處。遺落任飄零。</text>
<title>七言律詩 獨谷成石璘</title>,<text>山下數間溪畔廬。手栽松竹碧蕭踈。細君洗盞開新醞。稚子挑燈讀古書。玩世肯爲中散鍛。韜光正似子陵漁。門前官道多冠盖。高卧從渠自覆車。</text>
<title>次 浩亭河崙</title>,<text>溪山勝處結茅廬。心跡雙淸與物踈。懶立難爲公信事。詩中亦有汝方書。傳巖只是初年等。渭水何曾卒世漁。屈指古人非一軌。君今隱冶慕誰車。</text>
<title>次 春亭卞季良</title>,<text>冶隱先生歸弊廬。雲情自與世情踈。門垂彭澤五株柳。家有盧仝千卷書。早把利名同草芥。好將心事付樵漁。一區故國山溪勝。或棹孤舟或命車。</text>
<title>又五言律詩 晉陽鄭以吾</title>,<text>冶隱非眞冶。高名動縉紳。春風歸橐鑰。物像賴陶鈞。彭澤休官客。山陽玩世人。唐虞如欲鑄。心上範圍新。</text>
<title>五言古詩 無名氏</title>,<text>溪流八九曲。山木數千株。足以供爐冶。餘皆無所須。勤勤非鑄物。汲汲豈趨途。所期主明敎。萬世爲鴻儒。淸節映簡冊。英風吹寰區。採山登北嶺。釣水向南湖。床上有書籍。架頭懸葫蘆。身爲冶隱子。心是一唐虞。</text>
<title>過金烏山詩 秋江南孝昷</title>,<text>秋深百川明琉璃。霜摧萬樹紅錦綺。辛朝注書吉冶隱。秀於嚴霜淸於水。大節銘在蒼生口。烏山截空一百祀。武王革命天眷隆。夷何爲哉而獨耻。鴻毛命輕義重山。公與達可知此理。達可身經二姓王。杞梓寸朽鑑中玼。公身所委唯一君。眞知獨行誰與比。漢家更崇角里生。周王義不臣箕子。玆山之下賜骸骨。田園九畹滋蘭蕙。西河風俗化子方。至今嶺南多名士。念我曼祖龜亭公。先生德美談亹亹。監司此道作家廟。遺說亦在長老耳。曾於家訓飽聞之。匹馬短童過故里。屬余斷酒安用酹。作詩招魂而翦紙。</text>
<title>過先生閭 退溪李滉</title>,<text>朝行過洛水。洛水何漫漫。午憩望烏山。烏山欝盤盤。淸流徹厚坤。峭壁凌高寒。有村名鳳溪。乃在山水間。先生晦其中。表閭朝命頒。大義不可撓。豈曰辭塵寰。千載釣臺風。再使激東韓。扶持已無及。植立永堅完。丈夫貴大節。平生知者難。嗟爾世上人。愼勿愛高官。</text>
<title>過金烏山 容齋李荇</title>,<text>巢父洗耳卧。堯德如天大。大疑作巍。 武王一戎衣。伯夷歌採薇。士固有如此。昔聞今世稀。卓哉吉門下。皎皎尙餘輝。陵谷一變遷。白日中天飛。上書拂衣還。雲山無是非。斯人不可見。斯道孰庶幾。三叫過嵩岳。儻有魂來歸。</text>
<title>金烏山賦 孫昭</title>,<text>金烏蒼蒼。巍乎太虛。昔人伊誰。於焉而居。余甞訪遺迹於一善。遂弭節乎山之岨。淸川咽兮深谷。爽籟發於松間。層巒崒嵂。太別之山耶。疊穎巑屹。華山之峯耶。依俙然鍾山之舊墟。彷彿乎商山之遺蹤。曰余未有知兮。攀脩栢而遐思。昔吉公之賢士。當麗運之旣衰。忠君與愛國。志專專其靡他。諒九死而不改志兮。奚勁節之可磨。迨我王之龍興兮。忽筌伏於山之阿。固知革命之有數。羌不改乎吾志。亦知受命之在德。竟不爲乎事二。不食周粟兮。慕夷齊之淸風。罔爲臣僕兮。追箕子之至忠。縱我王之頗招兮。益堅節而不朝。謇終老於玆山。伊素志之未搖。貫忠誠於白日。樹風聲於無窮。嗚呼噫嘻。節彼南山。固非不崇也。巖巖泰山。亦非不崇也。但岌嶪而若馳兮。空偃蹇而橫空。豈若玆山所以因吉公傳芳者乎。然則是山也。異箕山之爲山。奚巢由之彷徨也。匪盤谷之爲谷。豈李愿之棲遲。宜乎分形勢於嶺南。擅名勝於四維。與首陽而幷美。聳大東之同觀也。余於是歷崎嶇而悽惻兮。仰高風而盤桓。但見猿嘯深壑。鶴唳層巒。羲和將溺。望舒揚明。四顧無人。伐木丁丁。</text>
<title>三綱行實絶句 無名氏</title>,<text>崧山王氣已成灰。眞主龍興泰運開。尙戀舊君全一節。飄然高卧子陵臺。又亭亭孤節凜秋霜。直欲追蹤餓首陽。聖代褒崇彰節義。三韓億載樹綱常。</text>
<title>先生故居 佔畢齋金宗直</title>,<text>烏山鳳水恣徜徉。冶隱淸風說更長。㸑婢亦能詩相杵。至今人比鄭公鄕。</text>
<title>金烏山 企村宋純</title>,<text>金烏山下吉忠臣。千古高名動鬼神。十載再經山外路。淸風如昨灑行人。</text>
<title>金烏山 魚無迹</title>,<text>落落高標吉注書。金烏山下閉門居。首陽薇蕨殷遺草。粟里田園晉舊墟。千載名垂扶大義。至今人過式前閭。生爲男子誰無膽。立立峯巒揔起予。</text>
<title>金烏山 鄭士龍</title>,<text>烏峯蒼翠挹滔滔。冶隱英風竪鬢毛。周土粟輕生可捨。商山芝在世堪逃。雲仍不嗣靑氊業。鄕里猶稱白屋高。臣節養成由主聖。淸緘諫議極㫌褒。</text>
<title>金烏山 一善盧麟瑞</title>,<text>漢溲不到商山上。晉甲猶存栗里中。嚴子能成光武大。亦非虗老富春翁。</text>
<title>粟谷遺祠 府使金涌</title>,<text>促鞭來訪金烏東。寒竹蒼松栗里中。千載儀刑此可想。暫時談話亦淸風。</text>
<title>遊金烏山 旅軒張顯光</title>,<text>竹有當年碧。山依昔日高。淸風猶竪髮。誰謂古人遙。歲丁未。尋山憩大穴寺。寺乃先生幽棲之所。今其種竹尙在。仍次先生閒居之韻而及之。</text>
<title>與杏村李 嵒</title>,<text>鳥則山飛魚則水。各隨其性世間斜。如何園裏東風蝶。纔向紅花又白花。</text>
<title>次圃隱朴松隱畫像韻</title>,<text>鳳目虎眉十尺身。淡紅半白兩相眞。畫圖省識先生面。不死精神影裏人。</text>
<title>次朴貞齋宜中韻</title>,<text>朝別不朝峴。諸君何所之。丹忱由。哀怨結絲絲。夜色歸雲濕。漏聲旅夢遅。莫論忠烈士。義出死生期。</text>
<title>贈洪可臣</title>,<text>人間悲白髮。閉戶落寒梅。京友斷書札。山禽猶往來。</text>
<title>感懷</title>,<text>滄海千千頃。長城萬萬重。信舟來去地。一夢侍天容。</text>
<title>御製詩 肅廟丁亥秋。念先生節義。特製五言絶句。手寫下于儀賓寺。上又命領議政崔錫鼎，吏曹判書趙相愚賡進。因命後孫殿中君震龜除淸河縣監。</title>,<text>歸卧烏山下。淸風比子陵。聖主成其美。勸人節義興。</text>
<title>御製詩 純祖次肅廟御製韻</title>,<text>司諫貞忠節。亭亭似子陵。聖朝崇彰烈。自此士林興。</text>
<title>御製詩 翼宗題吉冶隱抗節圖。圖在三綱行實。</title>,<text>松栢葆晚節。此心一片丹。淸風釣臺上。猶帶子陵寒。</text>
<title>別冶隱入金烏山[景濂卓光茂]</title>,<text>顧鴈離羣日。聽鸎喚友時。山亭留獨立。風月滿江思。</text>
<title>贈冶隱[景濂]</title>,<text>革命在他邦。缺。 ▣▣▣▣▣。文章人有獨。忠節國無雙。器局能成體。經綸自滿腔。誰知憂道志。月出海東窓。</text>
<title>謹贈冶隱[聾菴金光儲]</title>,<text>春氣與人早。遊筇到此間。東坪雞影散。北極鴈聲還。幸得長宵樂。仍成半日閑。山亭寒盡後。喜對去年顏。</text>
<title>金烏山[西厓柳成龍]</title>,<text>高峯出雲際。桂林秋深碧。下有高人居。淸風吹不歇。</text>
<title>遺墟碑[旅軒張顯光]</title>,<text>冶老遺風幾百年。至今山色首陽傳。石碑不沒前朝字。松竹依然故國煙。</text>
<title>吳山志感[旅軒]</title>,<text>馱癃來僻院。半旬有餘日。雞狗閙自隔。江流限塵物。排牗何所對。只有松與竹。松留萬古趣。竹是千年色。問爾何趣色。使我心神別。松與竹無語。隨風聲更㓗。一般淸意味。那得吟形出。呼孫奉筆硯。寫我胷中活。又 重峯趙憲萬古高名吉注書。金烏當日早幽居。漢山蔥欝新王氣。松嶽悲凉故國墟。杖策幾人開甲第。採薇甘自守窮閭。欲尋盥水逍遙處。茂樹淸泉倘導余。又 勿齋孫舜孝金烏山色碧玲瓏。恒望籠雲接太空。下有孤墳吉諫議。首陽山對振高風。</text>
<title>敬次肅廟御製韻[領相崔錫鼎]</title>,<text>烏山人仰止。遠邁董生陵。聖主褒淸節。聞風百代興。</text>
<title>次[判書趙相愚]</title>,<text>壁立金烏子。爭如七里陵。宸章褒曠世。孰不聞風興。</text>
<title>瞻拜影堂。敬次御製韻。[櫟泉宋明欽]</title>,<text>綱常四百載。扶樹自明陵。宸翰鎭遺廟。長敎懦者興。</text>
<title>訪金烏遺墟[櫟泉]</title>,<text>烏山落日時。披竹讀殘碑。捧飮階前水。無人知我悲。</text>
<title>次先生集中韻[屛溪尹鳳九]</title>,<text>村名不二是幽居。灑落淸風尙有餘。大字焜煌彰義烈。警余追記晦翁書。</text>
<title>次南塘韻。贈錦山吉氏。[屛溪尹鳳九]</title>,<text>冶老名重泰山輕。千古熊魚取舍明。砥柱碑前曾祗肅。對君怳有古人情。秋霜黃葉饒西風。半夜書窓話語同。憐爾沉微嘉爾志。慇勤勸爾進修工。又[大司憲尹鳳五]過客猶知式舊居。墟碑今屹國亡餘。附名何幸吾兄弟。兄則記之弟則書。</text>
<title>贈先生本孫慶益，慶集，致謙。[南塘韓元震]</title>,<text>訪我窮山短策輕。政是秋風野菊明。歸途又向屛溪去。多子今行不世情。首陽薇蕨凜淸風。冶老高名圃牧同。可惜子孫陵替甚。詩書舊業勉加工。</text>
<title>金烏山[南溪李輔]</title>,<text>薇老人安在。空餘萬丈山。淸風吹不盡。千載足廉頑。</text>
<title>採薇亭[石北申光洙]</title>,<text>金烏山似首陽靑。五百高麗有此亭。小菜高於凡草木。東風吹遍舊階庭。賜田叢竹同含露。祭日黃花共帶馨。傳語子孫言採採。一莖分薦圃翁靈。又 閔起洙金烏山色亘天靑。院宇巋然洛水汀。圃老精忠寧獨美。牧翁遺躅可並型。採薇亭屹森松竹。砥柱碑高耀日星。聖世褒崇斯曠絶。廟額煌煌二字馨。又 金永億冶隱遺墟在。行人起敬止。江山屬箕封。日月猶麗季。金烏鬱嵯峨。洛水何淸駛。淸風日夕來。猶疑孤竹子。又 郡守任希復碧峙吳山淸洛波。先生之節共嵯峨。請看砥柱中流字。石可以磨名不磨。又 朴璿霜雪窮凝十月天。淸時銜命祭先賢。先賢已遠遺風在。翠竹蕭蕭御賜田。又 權重斗大矣先生節。千秋幾箇人。聖朝恩祭日。竹色動新春。又 李吉普奉命淸祠祭。恩先聳後人。試看烏嶽屹。薇蕨尙殷春。又 江皐柳尋春心懸麗日炳。手栽幽篁碧。恭唯淸聖風。歎息意未歇。又 李晉洙烏山深處有高亭。泉石瑰奇屬地靈。麗代芳名薇露寫。聖朝遺敎竹田淸。滿園花色人煙隔。半壑溪聲客夢醒。百世淸風來景仰。先生高節畫難形又 李象峻江南野花發。好山卽此地。嗚呼鄭文忠。所遇諒有異。或去或爲奴。三仁豈二致。又 朴宗復冶老高名振海東。舊墟寥落碧山中。平生志節欽淸聖。正學淵源述圃翁。地是楸鄕留軌躅。村連竹塢宛遺風。寒原影宇添新制。卿士儒賢用意同。</text>
<title>金烏遺墟竹賦[旅軒張顯光]</title>,<text>方歲暮而天寒。憫衆植之枯落。遂杖藜而鞋芒。訪金烏於風雪。爰有竹兮山之阿。綠千秋兮一色。云是冶隱之手栽。凜寒風之如昨。先生麗代之夷齊。傳首陽之孤竹。夙種學於鯉庭。行立本於孝德。紛滋蘭而樹蕙。擬棟樑乎王室。暫手笏於朝端。知大廈之將傾。因北風之其凉。歸故山之松櫺。得歲寒之雅契。邀淇隩之遺綠。躬自植乎巖畔。對雪嶺之松栢。共星霜兮屢閱。奄兒孫之森列。冰綠根兮凝鐵。風吹枝兮戛玉。山冠兮野服。幾婆娑於碧影。朝看兮暮倚。共寂寞之深境。自趣味之相符。寧此人而彼物。周家日月兮殷室邱墟。先生得竹而有匹。萬山風霜兮百革俱拉。竹得先生而不獨。先生不負竹兮。宇宙有綱常。竹不負先生兮。天地有純剛。先生去兮竹尙在。光凜凜兮風颯颯。得非造物之陰護。俾孤根而不絶。㫌不奪之貞操。表特立之大節。不然則忠魂兮毅魄。托寒叢兮寄霜葉。風末俗之委靡。竪懦夫之毛髮。吾將芟榛莽而除糞壤。庶扶植乎摧苶。遂爲之歌曰。何卉非植。先生獨愛竹。何地無竹。我愛先生植。祖西山薇蕨。友栗里松菊。根抵於天地間。元氣光輝於風雷中。彊域距先生數百載。猶見亭亭倚蒼壁。母曰寓思之無地。有此竹。</text>
<title>採薇亭歌[姜栳]</title>,<text>首陽山有採薇亭云。今金烏山下冶隱吉先生之遺墟。亦有採薇亭。然則先生之事同歟。先生之居同歟。先生未甞採薇。而山亦非首陽。則是亭之同名於彼者。抑先生之志歟。節有同而然歟。先生辭祿而隱居。則先生之志伯夷也。先生臨命而不屈。則先生之節伯夷也。先生於伯夷。若是乎班。則有是亭而安得無是名也耶。嗚乎。竹亦凌寒而不變者也。彼亭畔之竹。先生之所栽云。歌曰。山莫不高。莫吳山高。山非爾高。惟先生高。山與人高。亭亦以高。</text>
<title>採薇亭詞[崔昇羽]</title>,<text>烏岑嵂削天外起。中有冶老之遺跡。心貞金玉忠炳炳。身扶倫綱氣烈烈。長揖至尊歸去來。隱居此山事罔僕。聖祖嘉尙不奪志。錫以土田恩禮極。郤之不恭受非義。兩者折衷多料度。將耕以麥傷殷麥。欲播以粟耻周粟。瞻彼綠竹之猗猗。猶能不改故國色。無寧種之千百叢。我有苦心托於物。手植居然四百年。父老相傳事如昨。後人築亭竹田傍。喜見眼前起突兀。扁以採薇煌煌字。盖取孤竹二子之攸服。西山獨霑殷雨露。栗里長懸晉日月。採採其薇歌採薇。歌之有思感而激。千秋高節卓難及。百世淸風凜不絶。尋眞訪古來去客。孰不與敬仰遺躅。薇兮薇兮奚取焉。物雖微矣名則潔。君不見山間竹裏遺墟碑。石面猶帶高麗職。又不見洛東江上龜頭石。中流砥柱高百尺。鯫生自樂生聖代。嗚呼。先生不幸遭昏濁。謾拋堯舜君民責。徒效夷齊孤苦節。亭乎亭乎採薇亭。胡爲乎使我長歎息。</text>
