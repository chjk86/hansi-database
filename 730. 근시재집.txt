<title>和秋風辭</title>,<text>靑松鬱鬱兮衆葉飛。羣鳥啾啾兮獨鶴歸。思古人兮襲遺芳。謇余志兮終難忘。仰洙泗兮洛與河。覔眞源兮泝流波。撫長劔劒兮發浩歌。立天地兮我思多。勉須及時兮老將何。</text>
<title>又和漢天子辭。以望同人報我。</title>,<text>夢余騰兮上飛。溘埃風兮無所歸。跪玉皇兮薦芳。誓余志兮不可忘。天孫濟余乎銀河。斗杓飮余兮淸波。倚閶闔兮發嘯歌。信脩姱兮亦云多。塵土甕盎兮奈余何。</text>
<title>又和泛汾辭。以寓意。</title>,<text>仙侶竊命兮白日飛。西敎滅性兮禽獸同歸。佩蕭艾兮棄蘭芳。我則學孔子兮難忘。正脉接兮洛河。退水承其餘波。南華傲世兮長歌。得罪聖門兮已多。嗟余捨正路兮之何。</text>
<title>陶山言志。示同栖。</title>,<text>靈芝之一支。再成爲陶丘。淸山山下脉。洛水水上游。左右擁翠屛。雲間玉簪抽。臺古逈臨空。明霞落遠洲。林郊敞遐眺。煙景散不收。地秘豈無待。天與至人遊。茅棟結巖栖。一壑聊藏修。吾仁樂山靜。吾智樂水流。簞瓢豈所樂。富貴如雲浮。江浦忽興思。白雲空悠悠。麝馥帶草木。山空今卄秋。鸞膠誰續絃。寶匣虛堂留。我來歲將暮。幽居任眞休。積雪凝素華。氷澗響琅璆。照懷一天月。尋盟雙白鷗。同志我數子。靜室同衾裯。盍簪共偲切。連璧閒夷猶。豈徒一朝樂。須念終身憂。眞功在反躬。至德如毛輶。但願遂初心。此外夫何求。</text>
<title>陶山淸夜寄友人</title>,<text>獨臥陶山夜。遙憶溫溪宅。老松蔭翠岡。小水鳴寒石。惟我素心人。端居室生白。長卿四壁空。陳孺門掩席。詩酒放閒懷。逍遙山水跡。厭俗眞寡營。論交情莫逆。休休任天然。旁人笑浪客。床頭抱卷書。玩繹聊自適。胷中有奇蘊。不願陳十策。伊我素知君。托契非今昔。古劒照肝膽。壎箎吹仲伯。林廬子守己。塵途我形役。浮榮未盈眥。網裏驚魂魄。如山被詬訾。涵海荷聖澤。卷蹤反舊柶。我願今已獲。賴有舊情人。相看眼生碧。咋指悔前非。盍簪思受益。來尋谷口門。拾馥怳親炙。思君君不來。徘徊雲月夕。</text>
<title>淸凉山中。吟奉徐行甫 思遠，郭養靜 䞭 兩尊兄。</title>,<text>我思古之人。孰不愛雲林。所得各異趣。其樂有淺深。豈不玩流峙。鮮會仁智心。恭惟東魯叟。一躡泰山岑。茫茫數千載。南嶽想遺音。皎然一心傳。百世仰欽欽。吾東山水窟。金剛東海陰。一脉向南馳。淸凉峙洛潯。儒仙此留蹤。二子崔與金。雅賞竟墜禪。趁媚成書淫。奇尙未爲眞。文獻不足尋。光岳鍾精氣。陶山抱眞琛。朗吟繼朱詩。瑤壇鳴玉琴。堪嗟我失依。壁題寒雲沉。惟我二君子。幾載隔商參。同好幸相遇。淸秋欣盍簪。相携罄素抱。風雨連寒衾。瓣香拜陶祠。音容想森森。翺翔過易東。慕古思難任。仙山忽引興。連袂越嶔崟。秋山張錦繡。一杖恣窺臨。飛騰最高巓。濁酒時一斟。萬里在眼前。浩浩盪胷襟。斯遊貴得趣。昔人可繼今。末路異嗜好。在外多攻侵。汚習易漸染。光陰忽駸駸。山室靜相對。幾承頂上鍼。解携知有期。我思自不禁。珍重更寄語。朋友貴相箴。濁潦苟澄滓。本然露球琳。山川雖隔遠。相知在丹忱。多少滿腔思。山中聊一吟。</text>
<title>東寮月囱。戱草自警。</title>,<text>農夫荷犂鋤。力彼南山田。商賈牽車牛。不憚遠貿遷。百工居其肆。惟以業精專。彼各孰使爲。天道有自然。吾生受厥中。六籍傳聖賢。不耕又不賈。一懈眞欺天。菽粟在日用。咀嚼味自全。望遠初疑路。熟踏知陌阡。尋源源不盡。涉流是 缺 川。神仙登九天。不如室家便。亟走或顚躓。鈍步日蹁躚。已信不我欺。獨抱窮歲年。</text>
<title>景潤叔往省葍川</title>,<text>窮山歲半暮。離徒輒懷愁。况復我親愛。遙遙指南州。積雪掩關柴。晨暮策倦騶。朔吹捲行跡。去去不能休。殘燈照孤壁。寒店悄獨留。爲念行路難。我思自悠悠。且有所贈言。欲言淚先流。烏川昔全盛。棣萼連芳洲。春池詠草句。花月同優游。韋家兄弟樂。可與相比侔。餘歡已難恃。人事一轉頭。凋零今十載。霜月照幾丘。後裔迷指方。家範久沉浮。門尊獨仰一。三載居南陬。君今往省之。相思知幾秋。應知入門拜。歡喜還懷憂。異地兄及弟。風雪同衾裯。須將諸子意。一一枕上輸。何時返田園。門戶能綢繆。且思任字牧。割鷄刀則牛。爲政貴知要。得心豈無由。嘗聞諸格言。敬簡乃最尤。吾弟亦在旁。數月違同遊。爲學近何似。得路須勤搜。東床有新客。是我百一收。自此喜相從。生平作良儔。叔乎蚤歸來。春開事綠疇。叔乎蚤歸來。川網而山蒐。叔乎蚤歸來。花前綠蟻芻。贈言言止此。更願愼行輈。</text>
<title>榮城旅舘。奉送任卓爾 屹 歸覲日下。</title>,<text>旅舍對故人。淸秋笛弄月。照膽此夜懷。銷魂明日別。丈夫抱奇志。腰間劒鍔雪。孤袂嶺路脩。風帆漢波滑。幾月戀庭闈。關梁飛不越。今去滿堂春。斑舞韶顔悅。我慈亦在西。憑君寄一說。隔歲母子情。難盡一筆舌。嫠緯草野忱。更向長安日。</text>
<title>伏呈趙月川 穆 丈行軒</title>,<text>林園動春華。此非離別時。如何我心人。遙遙指南陲。一壺送溪邊。臨行故遲遲。古人贈柳枝。我則贈梅枝。嫩色或有改。馨德終難移。</text>
<title>將向文華。與卓爾晤宿四美醉和。</title>,<text>三冬隔良晤。春風欣一覿。萬物共爭新。桃紅李能白。幽林微雨餘。簷楹翠滴滴。三杯豪興發。雲外數峀碧。躡雲歸意促。欲擧淸風腋。歸臥蓮臺寺。斜陽面面壁。幽逕尋樵叟。風廊折談釋。悅味擇多歧。高栖謝塵客。暗室豈敢謾。生平棒拱璧。夏禹日孜孜。成湯戒盤沐。舜何我亦何。有爲能相逐。共君矢無他。志氣堅如石。</text>
<title>喜逢卓爾自月川來有作</title>,<text>玉人步玉雪。雲關松下叩。知音世所稀。吾君是我友。漫浪作醉徒。顧初顔猶厚。相敦金石義。莫飜雲雨手。淸歡開一笑。呼酒來何久。松枝飜素雪。瓊塵不用帚。</text>
<title>奉次任卓爾</title>,<text>柶山恨未高。更上雲邊寺。聯裾披草來。松露滴寒泚。層塔問幾年。靑螺遠近峙。自覺出世紛。飄然雲外意。抱琴鳴一曲。二子同心事。共期策遠鞭。神遊太古裏。贈子豈多言。生平勉之耳。</text>
<title>醉次</title>,<text>山西有美人。喚我山東人。扶藜過翠微。瑤跡不起塵。山前逢老叟。鮐背過九旬。臨危騁遠眺。筍玉齊嶙峋。山前忽一粲。欣然卽會神。羣坐不擇處。石角草爲茵。尋幽豈憚遠。酒到不厭頻。四海難知己。逢君卽露眞。林野拖長煙。山底少居隣。醉後駄蹇驢。溪橋散盃銀。</text>
<title>奉別金杜稜 隆 丈罷棲還歸</title>,<text>美人隔湘浦。相期共一方。藏修擇幽靜。風月栖雲牀。玄關啓靈鑰。山水歌峩洋。君憐我癡狂。我愛君軒昻。聚散自有定。贈言吾所臧。利趨旣多逕。正道久就荒。氣質又多病。難保一心良。維持有至要。整肅而齊莊。窮經豈徒博。進修貴自強。鳶魚察上下。勿助且勿忘。吾聞諸格言。勉之在靑陽。洛水 缺 長波。陶岳屹蒼蒼。期君梅雪夜。步月拾零香。</text>
<title>奉送卓爾尊契歸覲洛城</title>,<text>常願學參魯。每戒由也野。欲師德行騫。肯效文學夏。淸琴鳴一曲。峩洋知者寡。出言便有礙。生平欲作啞。懷抱展吾君。照膽龍山下。白雲飛入望。千里重趼舍。吾老亦在城。開朝一策馬。擧酒復添觴。分袂更一把。此語君莫忘。不舍追逝者。白日照陶丘。誰能眞爲假。</text>
<title>贈龍潭</title>,<text>山後美人來。鳴筇暮江頭。知音世所稀。吾君百一求。相好絶世趣。爛熳期同流。已戒酒狂徒。肯學攻詩囚。得寸且守寸。整攝拙自修。</text>
<title>奉和美人三疊詩呈龍潭</title>,<text>如玉我美人。抱悁溪間卧。栖雲跡已孤。慨念文寡和。虛堂獨撫琴。瑤空素月播。右追述在淸凉相思我美人。山後雲遮樹。江臺風㶑波。松窻月滴露。瑩瑩一 缺 襟。誰會天淵趣。右說今在陶山寄語我美人。養心如養疾。澄源可葆和。靈丹漫奇術。孟子曰寡欲。缺 致其一。右告調養之方</text>
<title>聞乘輿出狩。痛哭書懷。</title>,<text>綿綿基八百。寶曆屬眞主。文德舞虞階。狄禍侵邠土。海風動腥塵。犬羊踏區宇。人心若土崩。賊勢驚風雨。金宮簇仗移。玉座狐兎舞。養才竟無補。肉食何須數。求生者誰子。死長身如羽。何處有奇男。廓淸揮蕭斧。寒月照天涯。美人西水滸。蜀魄山夜空。再拜泣臣甫。</text>
<title>和任卓爾</title>,<text>歲暮風霜行路難。孤日凝寒欲西昃。辭親別友向何方。叵耐長安見火色。凌氷踏雪去遙遙。朔風凄凄捲行跡。白日重明萬物光。陰曀披離頓解釋。孤蹤任汝返故栖。回首西方雲漠漠。神明未昧發深省。期向書囱寸陰惜。</text>
<title>書囱下置梅竹二盆。翠影蕭踈。玉香將舒。有足佳玩。吟成一詩。謹呈月川丈。</title>,<text>山室歲寒契。梅邊搖翠篁。橫枝半壁影。踈蘂一囱香。色映圖書凈。風生枕簟凉。無塵淡相對。得月更彷徨。</text>
<title>枕流亭。謹次月川丈韻。</title>,<text>野寺踈鍾歇。遙空桂魄生。暮光連遠樹。秋影滿虛亭。靜對靑山面。閒分白鳥情。風流千載後。佳會此時成。</text>
<title>枕流亭。演龍潭韻。</title>,<text>携手來江上。寒齋臥曲肱。烟鍾落遙浦。雲寺對孤僧。風急水紋動。雨餘山翠增。翛然獨無事。垂釣數魚登。</text>
<title>蘿石主人騎牛先去。拈出唐詩中韻。聊抒其意。</title>,<text>擧袖騎靑犢。長吟出紫霞。幽蹊生軟草。細浪浸平沙。石角行何緩。山腰望漸賖。孤衾此夜夢。離思鬢生華。</text>
<title>失題</title>,<text>家貧過半百。敢望酒爲年。活計桃千樹。生涯屋數椽。閒居全至樂。靜養絶幽悁。瓢飮眞吾分。耕耘有石田。</text>
<title>齋居夜坐偶吟</title>,<text>深山風雪夜。燈下整孤襟。只保眞源靜。難防外誘侵。推遷見人事。消長驗天心。共勖吾同志。須藏世外琛。</text>
<title>鳳停榜會記意</title>,<text>戊子春三月。南宮共採蓮。得人張老榜。司擧陸公賢。雲滿慈恩路。花飛曲水筵。話心山夜寂。松月近囱前。</text>
<title>奉酬權松窩 宇 韻。以道其意。</title>,<text>病裏思人獨抱悁。柴門相見共欣然。暝雲松壑歸栖鶴。孤月山囱聽夜鵑。中正可能平地步。淫邪終見險途顚。憂喜世間隨事遣。平生志業更精專。</text>
<title>謹次月川丈韻</title>,<text>一樽相對百年心。此日幽期趣味深。曲渚寒煙沙鳥宿。空階衰草候虫吟。雲開遠樹秋容淡。月滿虛堂夜氣侵。歸騎翩然十里路。隔江回望芙蓉岑。回一作遙</text>
<title>喜聞金鶴峯 誠一 丈還自扶桑</title>,<text>圃翁當日遠遊頻。專對如今更有人。壯節應書楚擣杭。奇勳終畵漢麒麟。珠淚幾看滄海月。流霞暫醉碧桃春。袖中定得琅玕實。分我殊方鳳食珍。</text>
<title>謹次月川書堂偶興韻</title>,<text>靜裏光陰本不催。藏修百歲趣佳哉。蘋風水面時時至。松月庭前夜夜來。點易晴囱梅滴露。焚香孤榻室無埃。此身不係人間事。長作煙波魚鳥魁。</text>
<title>贈河元龍 應圖</title>,<text>智異山中一靑鶴。翩然回翅海東天。萬峯楓岳胷中列。千里名區脚下縣。遠去心懷思廣大。靜居功業貴精專。他年我欲登南嶽。新月孤村訪一廛。</text>
<title>次克休韻</title>,<text>萬事無能只此心。從他末路少知音。獨憐臨水梅邊趣。剩喜敲門月下尋。離亂一年多少思。團欒今夕短長吟。丈夫百歲襟期遠。把手罇前與子斟。</text>
<title>次友人韻</title>,<text>正己繩君是大人。先明斯道覺斯民。吾仁苟欲周天地。此理要須辨僞眞。功利虛無交汨亂。治平誠正孰經綸。循環大運今將泰。竚見湯盤勉日新。</text>
<title>讀朱書 疊韻</title>,<text>天下扶持賴哲人。哲人不作奈生民。須分孔子晨門意。方見吾儒異道眞。今昔幾番經否泰。聖賢多少蘊經綸。欲知氣化推移處。無語蒼穹萬古新。</text>
<title>川南逸會。恭和古人韻。三首○將會讀大學</title>,<text>野水縈紈素。秋山絢錦新。寒鴉帶暮色。林月更留人。欲讀大學書。須知日日新。求之豈在遠。都是在其人。靜存須察動。溫故又知新。學在勉之耳。舜人吾亦人。</text>
<title>偶書</title>,<text>楷書是亦學。沿俗笑羲之。工詩亦喪志。何必效玄暉。</text>
<title>伏呈月川丈</title>,<text>歸來月滿川。南路隔三千。此中無限意。上下察天淵。</text>
<title>除夜有感。吟呈北厓兄。圻○二首</title>,<text>星馳年與月。依舊一愚生。恐負平生志。中宵感慨情。年華猶有限。道理竟無窮。歎我昏慵甚。難成竟日功。</text>
<title>吟呈北厓</title>,<text>晴簷鳥語變。春日是明朝。梅塢探消息。林塘雪未消。</text>
<title>復次</title>,<text>幽人歸去遲。暝色生淸樾。天際有輕陰。松間更得月。</text>
<title>驢上口占聯句</title>,<text>醉跨靑𩦺子。閒吟過小橋。晩悔。 晩尋鷗鷺約。江上共逍遙。洛郊。○晩悔任公屹號。洛郊先生自號。</text>
<title>感寺名遂次</title>,<text>共處居仁寺。無爲善惡分。庭生交翠草。風捲翳空雲。</text>
<title>次韻</title>,<text>夕凉生虛閣。淸陰與子分。歸路松篩月。孤菴簷宿雲。</text>
<title>續奉櫟崖兄</title>,<text>眼下淸凉近。千峯爽氣分。高軒山水曲。聲過遠空雲。</text>
<title>奉和任卓爾</title>,<text>白鹿靑衿會。循除汩㶁鳴。氷壺與秋月。如見舊時情。</text>
<title>再謝李宏仲 德弘 丈</title>,<text>東風入洞門。催我梅花事。野客趁芳期。鳴鞭雲外至。</text>
<title>奉謝櫟崖兄 二首</title>,<text>玉人抱金丹。靜向白雲裏。我亦從之遊。巖間煑石髓。種梅墻之陰。春風猶未噓。會看生意動。寸根付庭除。</text>
<title>致遠臺松下。示郭存齋養靜徐凈友行甫曁北厓兄。</title>,<text>春到花將落。秋來葉半紅。臺前老松樹。不改凜然容。</text>
<title>▣前臺有吟</title>,<text>臺含千頃翠。風送晩山晴。綠樹蟬吟斷。幽人一夢淸。</text>
<title>次郭養靜層字韻</title>,<text>四人連逸翮。飛入白雲層。緩步千峯上。飄然霄漢凌。</text>
<title>致遠菴聯句</title>,<text>爲訪崔孤雲。養靜。 孤雲去已久。行甫。 巖竇有遺床。止叔。 仙扉竹杖叩。達遠。</text>
<title>追次養靜高字韻</title>,<text>十年山水癖。遊陟不辭高。假容君莫詫。吾跡遍雲霄。</text>
<title>謝道岡契兄</title>,<text>雪裏佳音至。思君臘月梅。微醺歸去路。驢肯興難裁。</text>
<title>濯纓泛舟。奉贈卓爾。</title>,<text>眉月低西嶺。蒼煙起暮村。扁舟游萬頃。柔櫓一江痕。</text>
<title>連床寒店。夜久論心。</title>,<text>山迴藏遠眼。流緩靜寒聲。此是桃源否。夜來魂夢淸。</text>
<title>奉贈卓爾契兄 二首</title>,<text>望君君不見。十里隔重山。何日藍輿到。幽期在此間。寄君有雲片。贈子有松枝。一夜子規歇。千山無月時。</text>
<title>短句示器仲</title>,<text>山靜無餘聲。松鳴知夜雨。月軒共寒袍。梅露滴幽戶。</text>
<title>絶命詩</title>,<text>百年存社計。六月着戎衣。爲國身先死。思親魂獨歸。</text>
<title>次月川丈韻</title>,<text>人心世道極堪嘆。不負由來唯碧山。嫩綠層巖天雨後。焚香默坐捲簾看。</text>
<title>和蒙齋李兄 安道 韻 四首</title>,<text>酌彼瓦甌白乳生。小囱疎雪對梅兄。詞源潑潑雲生壑。紙上瓊琚箇箇輕。我是無聞一後生。生平誘掖望吾兄。梅囱掬愛詩三首。始覺人間百鎰輕。同醉樽前浩氣生。孰爲其弟孰爲兄。相携共說天倫重。月滿高堂玉斝輕。詩仙淸思似雲生。醉裏何論弟與兄。雪入梅囱吟正苦。蒼頭忽報寶球輕。</text>
<title>謹步奇韻。仰呈月川齋下。三首</title>,<text>此理天然不用奇。須知至味在精思。不從强矯勤提省。終奈窮廬永抱悲。俗業紛紛競巧奇。靈源埋沒未曾思。何方脫出名場外。不用窮榮謾喜悲。不向高深覓恠奇。要從平地久硏思。滔滔此世紛波蕩。仰屋中宵獨嘆悲。</text>
<title>失題 二首</title>,<text>滾滾長江嶷嶷山。數椽茅屋翠徹間。人生百歲無心過。秋月春風任往還。譬如平地始爲山。漸積工夫日用間。愚魯願承勒誨警。衆陰要見一陽還。</text>
<title>天淵臺。謹次月川丈韻。</title>,<text>嫩綠淸陰樹樹同。千層臺上一江風。太平莫道無形象。村路扶歸半醉翁。</text>
<title>日休堂。謹呈月川丈。</title>,<text>滿林紅葉照山明。晩日空庭細雨聲。三載重成今夕會。悲歡人世總關情。</text>
<title>謹次月川丈天淵臺韻</title>,<text>細草繁花各自春。江涵碧玉影粼粼。一聲長笛高臺上。滿眼風光處處新。</text>
<title>吟呈永澗尊契</title>,<text>梅囱孤坐塵囂息。求友時聞一鳥聲。銀界更邀蟾影動。一區仙趣詠雙淸。</text>
<title>呈北厓 二首</title>,<text>天花飛王散前簾。騷客囱間意思添。冷萼盆中香未沬。要看新月入茅簷。琪花玉樹爛西東。遙想高人氣味同。簷鳥啾啾飛不定。瑤階掃玉敎家僮。</text>
<title>失題 二首</title>,<text>徘徊雲社憶前人。十載荒凉一念親。潔月氷河看素抱。山前獨撫舊叢筠。龍潭聞到意中人。山社何時與子親。一曲峩洋彈夜月。歲寒心事雪霜筠。</text>
<title>龜臺追送卓爾集句</title>,<text>四面江山一望秋。北厓。 故人歸意向西流。西岡。 一壺相送龜臺上。北厓。 綵袖飄飄漢水頭。西岡。○西岡亦先生自號</text>
<title>枕流卽事用古韻</title>,<text>一江涵影半山靑。晩浦時聞款乃聲。曬網沙頭魚貫柳。烟簑微雨灑還晴。</text>
<title>贈卓爾</title>,<text>魚含山色望中靑。沙岸水禽三兩聲。要把片心堅晩節。半邊雲雨易陰晴。</text>
<title>留卓爾</title>,<text>一笑柴荊兩眼靑。三宵雲月枕江聲。幽軒此日留佳客。山雨微微不願晴。</text>
<title>與卓爾共栖仁菴。聊次示韻。</title>,<text>靑螺天際帶新晴。相對雲囱別有情。最愛松間邀好月。風廊琴韻十分淸。</text>
<title>泛濯纓潭。吟奉卓爾。</title>,<text>蘭槳遙住碧 缺 淵。疎雨微茫落照邊。鷗鷺滄洲多少思。武夷山下憶儒仙。</text>
<title>在陶山人日。奉呈月川丈。二首</title>,<text>澗梅香動小囱東。人日題詩寄杜公。入望仙居月川上。芙蓉峯秀白雲中。半世藏修碧巘東。尋梅南國效何公。春來見月應多思。寂寞琴書四璧中。</text>
<title>送別景潤叔歸省福川</title>,<text>蘿葍山前憶遠人。江南梅信五回春。今朝送子關河路。芳草橋邊雨裛塵。</text>
<title>月川有詩。次韻謹呈。</title>,<text>蘭槳重理舊山川。片月平湖上下天。旣望淸遊追赤壁。旁人解道我蘇仙。</text>
<title>陶寮雪月夜。望芙蓉峯寓懷。</title>,<text>雲巒左右擁銀屛。一朶芙蓉渾是玉。山前斗室冷無煙。月下淸商奏一曲。</text>
<title>次李梅巖 叔樑 丈韻</title>,<text>山靜巖扉不用關。雪深疎屋臥袁安。滄洲十里山陰興。晩向江臺帶月還。</text>
<title>次友人韻</title>,<text>古樹荒臺小洞天。月寒山室坐翛然。更深籟寂殘燈晦。心在明誠一巨編。時閱中庸</text>
<title>奉報洪子敬 汝栗</title>,<text>相期進學在吾流。著脚躋高不願留。駿步臨途歸思遠。莫將塵事謾懷愁。</text>
<title>望松堂感吟一絶</title>,<text>自負平生氣槩雄。抑心儒雅做眞功。老仙心事無尋處。只有堂前百尺松。</text>
<title>謁金烏祠</title>,<text>歲寒巖谷凜氷霜。一畒儒宮播苾芳。大節從來人所仰。三韓百代植綱常。</text>
<title>入淸凉。過東村溪邊翠壁下。</title>,<text>丹崖翠壁自西東。山水優遊不繫躬。思入蓮花紫霞裏。楓林脩路白雲通。</text>
<title>風穴臺。想孤雲故事。</title>,<text>故事茫茫不可尋。石間孤榻白雲沉。定知淸夜瑤臺上。鶴背遊仙月下吟。</text>
<title>次郭養靜齊字韻</title>,<text>脚底千峯一眼齊。孤雲遺跡遍丹梯。遊人好畵秋山勝。多少雲章信筆題。</text>
<title>宿滿月菴。次養靜韻。</title>,<text>曾同遊屐入山門。今日參商隔樹雲。回首南天思萬里。如今消息苦難聞。又不才端合老柴門。安分終期一壑雲。致澤君民非我事。有人傳道若無聞。又從來眞樂在衡門。得趣高吟句碧雲。榮辱肯容閒裏聽。峩洋只合靜中聞。</text>
<title>江山萬古。分韻得山字。</title>,<text>相携同志訪名山。來路丹楓細菊斑。歇馬溪邊對 缺 壁。仙峯迎意露雲鬟。</text>
<title>鳳停寺。謹次先生壁上韻。</title>,<text>春風蕭寺會同年。坐想仙蹤卄載前。犖确奇巖飛瀑響。槎牙老樹碧蘿縣。</text>
<title>携卓爾登枕流亭</title>,<text>靑驢駄過白鷗洲。郊外黃雲麥已秋。閒把漁竿帶殘照。平湖十里一登樓。</text>
<title>次</title>,<text>雲歸巖穴暮猿吟。和月鵑聲綠樹深。高臥松軒無夢寐。任他衣上夜凉侵。</text>
<title>馬上忽憶卓爾</title>,<text>靑山萬疊水重回。松卧蒼龍瀑響雷。卽事 馬上思君寒食雨。月明何處伴囱梅。</text>
<title>失題</title>,<text>少年力學志難強。得失由來一夢長。試問邯鄲欹枕容。人間幾度熟黃粱。</text>
<title>次三棄堂韻</title>,<text>世皆昧道苦憂貧。君獨淸修慕古人。富貴世 缺 從所好。豈容隨俗變吾眞。</text>
<title>奉櫟崖兄</title>,<text>露滋幽草看生意。倦喚山童掃落花。點易梅囱春晝靜。滿庭松影斷來過。</text>
<title>奉謝李宏仲丈宿晤寒齋 時共論羲經</title>,<text>靜閉雲關獨守玄。有情松月近囱前。孤燈半夜十年事。一理商量三聖編。</text>
<title>次黃會元 汝一 韻</title>,<text>一入靑鳧何日回。碧雲相望隔瓊雷。隣奚忽報歸來信。更得緘情綠葉梅。</text>
<title>約卓爾遊蘿石。自易東泝流以上。坐休白雲洞有吟。</title>,<text>輕風吹水綠成文。春靄縈林細路分。入眼雲山皆舊面。幽盟更有白鷗羣。</text>
<title>想卓爾先至口占</title>,<text>天開雙峽一江流。曲曲探奇處處留。石路垂鞭驢步緩。故人雲際幾回頭。</text>
<title>蘿石主人。以詩見待。次韻。</title>,<text>春江淡蕩綠堪染。遠峀參差迎我來。此地煙霞無盡藏。與君同社百年回。</text>
<title>主人詠松明。就次。</title>,<text>丹焰昭昭照簡素。靑煙䙚䙚浮春盃。論心夜久添新火。更喚眠僧取次來。</text>
<title>洛江聯句</title>,<text>此江何日發淸凉。應過陶山雲影臺。達遠。 惆悵臺中十年事。悠悠同汝不重回。道盛。○金公隆字。</text>
<title>易東書院。敬次壁上先生韻。伏呈僉尊左右。</title>,<text>翼翼賢祠洛水東。瓣香今日會羣公。要看揭壁丹靑訓。進進眞功向此中。</text>
<title>失題</title>,<text>數月山中今日別。滿空雲雨暗傷心。塵人若問仙間事。須報相從十二岑。</text>
<title>易東。次白惺軒 見龍 韻。</title>,<text>秋山粧錦倒淸江。點點沙頭白鳥雙。高會江臺歸興晩。靑燈良夜話山囱。</text>
<title>陶寮雪月夜。呼韻奉山長曁北厓兄。</title>,<text>栖遯幽蹤已杳然。當年雪月照梅邊。二字缺 共向江臺坐。一色虛明上下天。</text>
<title>訪琴彦愼 𢢜 溪齋</title>,<text>山下孤村繞短籬。綠楊陰裏馬行遲。主人是我孩童舊。三載重逢話別離。</text>
<title>九日感吟一絶 壬辰</title>,<text>佳辰不忍擧深杯。物色如前只自哀。陳老一言知有感。菊花今日不須開。簡齋詩誰折黃花壽兩宮。時大駕次義州。東宮次成川。</text>
<title>龍咸陣中。望見賊壘。悲憤有吟。</title>,<text>孤燈旅舍鐵衣寒。人道今宵歲已闌。一日能添雙鬢白。百年惟有寸心丹。</text>
<title>輓詞[趙穆]</title>,<text>偉度英才又妙齡。飛黃騰踏奮雲程。時危世亂懷忠憤。兵義師貞敵愾誠。星隕龍營天不憗。屍歸馬革志難成。君家父子連三契。七十年翁哭送情。</text>
<title>輓詞[申之悌]</title>,<text>達官怕木稼。哲士忌龍蛇。曾悼鶴峯逝。又如達遠何。詩書傳舊業。伊洛泝餘波。谷喜芝蘭茂。人知步武遐。龍鍾慚鄙吝。夙昔景聲華。旅舘初傾盖。天門共戴花。佩符儂守縣。投笏子還家。湖上看梅數。簾前下榻多。去年逢喪亂。經歲在干戈。淚濕靑衫薄。心懸紫極賖。憤誓天共戴。鳴義檄頻過。捧日心徒切。塡溟勢則那。乍同灘上夢。還阻海濱珂。卽說遭盆歎。驚聞返柳車。行言初不信。凶訃竟非訛。爭奈邦家瘁。徒貽舊識嗟。庭孤年未長。堂老髮皆皤。俯仰悲無盡。幽明路已差。音容徒寂寞。人世獨婆娑。痛哭無窮意。茫茫淚漲河。</text>
