<title>敬次立齋鄭先生韻</title>,<text>自慙愚下物。廁迹大方家。薄質難雕木。浮名無實花。志氣年隨墮。門墻日漸賖。偉吾無適老。德潤顔韶華。</text>
<title>謹次屹南申公 致鳳 晬筵韻。二絶。</title>,<text>聞說贒郞奉壽觴。阿翁眉蹙感懷長。人間一樂兄猶健。爲唱塤篪夜已央。主屹山光映壽觴。文章氣岸兩相長。棣華庭畔雙蘭茁。多賀高門慶未央。</text>
<title>次黃次野 巖老 韻</title>,<text>羡君明爽道遐通。終日愚門少異同。學悅孔周誰先北。瀾廻湖洛獨之東。應多解了濂翁說。每喜泠然列子風。莫道田園元自好。漑鋤功盡得年豐。</text>
<title>次康思彥 儼 韻</title>,<text>萬事人間不足愁。迷津學海是吾憂。源頭潑潑知何日。鬢髮皤皤忽已秋。此道全資工切琢。吾人幸有誼綢繆。晦翁遺韻今誰續。三復瓊章正不休。</text>
<title>敬次呈立齋先生</title>,<text>愚山日夕倚天看。千古瑤琴更出彈。立處崇高行處坦。聽時容易和時難。塵磨寶鏡開眸爽。月印澄潭照膽寒。百歲遐齡攢手祝。應酬差減力加餐。</text>
<title>靑蓮菴。與柳敬甫 栻，趙子希 承洙，柳象遠 尋春 講心經。敬次舊堂趙公 虎然 韻。</title>,<text>好逐羣公講此心。聖贒垂訓炳如今。威儀攝處工尤密。說話詳時味轉深。櫝裏明珠方欲露。水中秋月若將尋。始知此樂眞無上。歲歲常期啓素襟。</text>
<title>輓申公 致龍</title>,<text>林下有淸風。安貧以爲素。顔淵瓢屢空。陶令容常好。所遺或非義。視若芥與草。不獨固窮節。又於人倫篤。友于人無間。慈愛盡委曲。所以一室內。和氣無不足。而我誤受知。送子請業頻。因緣事契重。何啻異姓親。時或臨蓬蓽。不敢掃席塵。中秋負薪憂。彌留淹旬月。時有南來音。我公又寢疾。潸潸淚枕席。嗚呼十六日。豈知前冬拜。永作千古別。有弟屹軒翁。士友推信義。耿介拔俗標。知者穪伯氏。稀年隔一歲。仁壽豈不然。兩孫淸而秀。食報可必天。昔疾今未愈。不得臨窀穸。荒詞以代哭。深愧負平昔。</text>
<title>次六宜齋重修韻</title>,<text>山野中間起小亭。六宜新額揭前名。巖邊活水源通海。墻畔踈梅影倒觥。碁瑟淸遊知歇後。圖書眞訣講丁寧。藜筇暇日招呼慣。結榻如今好振纓。</text>
<title>敬次立齋先生曦陽山韻</title>,<text>一壑名區擅數州。夜遊巖古白雲悠。最是眼前奇絶景。滿山楓葉屬深秋。</text>
<title>山泉齋。與一二同志。敬次損齋先生韻。</title>,<text>數椽矮屋寄煙霞。樂有朋來三逕斜。小學課程趨欲正。極圖探翫意非夸。日使羣童。輪讀小學。又與同志。方講極圖。故云。 淸標牎碧琅玕葉。晩景崖紅躑躅花。吾輩交修宜俛力。却看鬚髮已生華。</text>
<title>戊辰冬。作小會于靈洞。和金穉行 錫祜 韻。</title>,<text>寒燈永夜室生輝。風雪人歸半掩扉。好拭靑眸心莫逆。相看白首計空違。聖言無聞眞堪畏。蘧過行年漸覺非。邂逅聯床非易事。那堪明日各分歸。</text>
<title>次族侄養正韻</title>,<text>百工居肆貴無遷。吾道專心始得全。眞正英䧺非自別。甚生氣質不曾偏。涓流可到滄溟濶。高處元非上界玄。且莫徊徨愁日暮。聖門門路本昭然。</text>
<title>輓高聖七 挺斗○幷序</title>,<text>余聞聖七疾病。遺語求輓於平日知舊。余亦在其中。其意盖有在也。且聞聖七之所後兒。年未十歲。而自其生家聞病。而憂形於色。奔喪而哀達于聲。聖七之目。可瞑於地下。知舊亦與有幸矣。余素不能詩。不及於葬。今三霜將盡。而不忍負亡友之托。強搆拙語以送。幸一展於靈筵也。蘇湖餘緖及愚門。立雪歸來駐脚跟。靜對詩書恒有業。修持德性漸看尊。管床不見欹傾態。宰室曾無倦睡痕。交誼可忘臨化語。追題拙句寄遺昆。</text>
<title>待李瑩仲 璋斗 不來</title>,<text>有鳥鳴花裏。嚶嚶其友求。停吟頻拓戶。攜伴幾登樓。</text>
<title>山泉齋聯句</title>,<text>良朋來自遠。正値新涼時。敬甫。 合席欣同志。談經共析疑。元大。 因風開抱好。得月賞心宜。子希。 黃卷論常細。淸宵坐每遲。子皜。 同人元有樂。麗澤更相資。元大。 萬里初程闢。千秋古聖思。子希。 數原探奧象。心上得嚴師。敬甫。 臭味寒梅㓗。風標脩竹奇。子皜。 瑤琴生古澗。谷鳥喚新枝。元大。 志學須無怠。持心貴勿欺。子皜。 得君消鄙吝。幸我賴箴䂓。元大。 聞過師由喜。營私戒蹠孶。子皜。 三秋偸暇日。一榻許心期。元大。 言笑無相厭。攜持暫不離。子皜。 蠧魚方爛漫。鴻燕忽參差。子希。 珍重更留約。仙山楓葉垂。敬甫。</text>
<title>挽詞[姜世白]</title>,<text>隱嶺煙霞白屋深。玉人端坐按瑤琴。樗翁適老傳音旨。程卷朱篇樂討尋。平生不作傷人語。白首猶全赤子心。粹靜姿容無點累。悠然相對見靈襟。有時空谷白駒鳴。岸幘怡然下榻迎。老屋琴書增氣色。一燈談討頓虛明。逌來自託忘年契。老去相孚淡水情。何處得來如此士。蒼葭白露恨盈盈。</text>
<title>挽詞[李獻淳]</title>,<text>獻淳久病跧蟄。未嘗廣遊於文獻之鄕賢師友之間。第聞江右有四君子。其一翁也。以德行稱也。旣而得聞翁容貌辭氣之槩。旣而又得聞翁居家處隣應事接物之一二。旣而又以書牘往復焉。有以益知其爲爲己君子也。獻淳心切欽愛。思欲一承顔色。參聽妙論而未能也。翁亦嘗命駕而中路病回。噫。吾儕一合之未易如此哉。然猶以爲庶有後日。未幾翁之訃遽至。嗚呼悲夫。其窀穸也得期後。未有以一語告訣。此恨又復悠哉。謹追搆小律一篇。以請于翁之胤子。展之床下。江右遺音在。淸風山下廬。幽花雕餙外。溫玉琢磨餘。爲己是吾學。惟公存厥初。悠悠違面恨。抆涕撿留書。</text>
<title>挽詞[柳栻]</title>,<text>天之降斯人。賦命固非一。或登廊廟上。坐論經國策。或在林泉下。專意修天爵。良貴實在玆。何論通與塞。所以君子人。勉勉事問學。世級日以下。士習漸偸薄。出門名途逐。巡山醋梨摘。惟我浦陽友。信是稀世傑。奧自齠齓時。脫然學聖哲。此志卓然立。外物不能奪。元是圭璋質。濟以磋磨力。不得更不措。用擔斤百十。進進循階級。在在遵繩墨。窮格理不遺。孝悌本旣立。又能就有道。出入互資益。泉齋垂講帳。山樓開丈席。翩然遊四方。老蒼皆交結。推而尙友古。陶岑望中屹。鄒魯垂謨訓。洛閩闡妙訣。微辭與奧旨。昭示揭星日。含英嚼其華。窮年恒兀兀。精義而入神。銖累而寸積。闇闇尙衣錦。𤨿𤨿鳴佩玉。眞知能實踐。下學直上達。日用百行備。胷中萬理徹。四體不言喩。衆善自在足。溫良類潤玉。秉執有寸鐵。年高德彌卲。知至行益篤。和順中旣積。英華外自發。藹如春風座。瀅然秋水月。謙虛雖自牧。聲聞掩不得。遠近聞餘風。襟佩日以集。曲設木鐘敎。誠心蛾子祝。如我托末交。無日不簪盍。花塢日已移。芸牕月欲落。亹亹話今古。細細論經籍。相期指歲暮。不知西日迫。天胡不少延。奪我眞儒速。此理儘難諶。吾黨痛無祿。微響已矣絶。斯文將焉托。和淚題短誄。九原難復作。</text>
<title>挽詞[金煕紹]</title>,<text>哭君餘淚哭吾私。哭死無如後死悲。咄咄故常猶不復。茫茫墜緖定何爲。赤書 赤與尺同 未了蓬壺夢。遊蓬壺時。夢見君。依俙說到平日事。覺來爲賦小詩。歸後幷書呈。而不復見回報矣。 靑眼先違仙榭期。兄曾約余一會仙洞書舍。考校樗翁遺稿而未就矣。 寂寞山菴樑月晩。謾將詩句道相思。</text>
<title>挽詞[柳尋春]</title>,<text>渾是天資美。充然德義成。飭躬榘度整。析理縷毫精。蓮社論心舊。江雲極目平。杜陵空宿草。孤負故人情。</text>
<title>挽詞[鄭必奎]</title>,<text>宰山西畔菊松園。吾黨玉人早着跟。講質詩書樗老宅。薰陶德性立翁門。精微見解蠶絲細。篤實工夫鳥習溫。不忍摩挲盈篋札。平生心事與誰論。</text>
<title>挽詞[黃磻老]</title>,<text>湖門旨訣損翁親。無適先生德有隣。夙炙春風三丈席。洞觀秋水一冰輪。機無點着眉看性。識透絲微眼入神。抱道歸承師伯誨。人間難曉九京晨。</text>
<title>挽詞[李升培]</title>,<text>凾丈頻稱篤志人。深思力踐世無倫。竆尋昭曠心常定。細入毫芒味轉新。竦直生腰黃矢正。溫恭符采白珩純。安豐行義空埋沒。滄海遺珠自古因。</text>
<title>挽詞[李秉鐸]</title>,<text>舞勺初年發一吁。吾儒家業識頭顱。丈夫立志贒希聖。處子持身智若愚。師友中間磨磋熟。牛蠶隨處索探劬。平生行解人休問。髭髮分明道義腴。淡水交情四十春。看君標格最淸眞。可憐沈約同衰日。忽値康成夢起辰。何處荒原埋玉樹。舊書殘篋鎖煙塵。斯文一脉人亡後。特筆誰題處士窀。</text>
<title>挽詞[柳龜休]</title>,<text>辛苦工夫已向上。一般心事六旬餘。終看積學收功處。面背睟盎削玉如。昔拜樗翁講樹下。聽公聯榻吹如篪。樑摧又獨靈光在。收拾遺編一脉持。寂寞儒林輟舊講。邇來百怪轉成魔。東南運氣傾如許。泣送公輀又奈何。</text>
<title>挽詞[鄭象晉]</title>,<text>退村門第損翁賢。丹穴奇毛幷世傳。六十年中名理學。至今秋月照潭圓。先君屬意世間稀。白髮談經一布衣。黃花赤葉秋山路。哭送南州佛子歸。</text>
<title>挽詞[柳健休]</title>,<text>流光易失道難明。六十年間一片誠。鰲柱峯前立雪早。仙遊洞裏煉丹成。條分萬理求逾密。句解羣經患未精。炯炯此心誰復識。爲將衰淚灑佳城。</text>
<title>挽詞[鄭象履]</title>,<text>府栢蕭森院漏丁。宜春家世赫承名。孤山孝義尤珍重。胚得醇儒是弟兄。先師門下首先登。名理諄諄默坐承。一片溪潭秋月色。祗今猶帶兩虛澄。一自山頹屬望深。狂瀾橫潰又如今。尋常只爲斯文祝。南極星光杜曲臨。那知永訣在前秋。先卷時攜考訂求。未隨扶床㐫聞到。終然秦疾負明幽。蕭辰物色使人愁。儒老全歸寂寞邱。猥托從遊十載事。哀詞題罷淚難收。</text>
<title>挽詞[柳徽文]</title>,<text>𤃡江之流淸且淪。上有芍藥峯嶙峋。有媺一人棲其間。貌類太古心天眞。靑春已聞向上事。手披口嚥皆洛閩。洛閩遺緖不墜地。南國多賢與接隣。鉤深硏幾似飢渴。發憤之久更怡神。寸長尺強俱採納。但識至理竆無垠。我昔摳衣拜損翁。得公聲氣同天倫。辱以忘年又忘形。披來蘊蓄如傾囷。炯炯心期無一累。淸冰玉壺照蒼旻。一失依歸長別離。相思相勉何諄諄。求蒙問寡誠未已。連篇累牘勤相詢。有時犂然或參差。所求至當無畦畛。生來會合曾幾度。海內弟兄有斯人。今夏修答去秋書。魚鴈東西苦無因。列舍經緯論宿度。明魄晦朔推月輪。天人性命說不盡。會待前頭合席辰。於乎有書書未達。居然失我平生親。自此南州師表絶。大道日孤時運屯。折衷羣言功未了。揷架萬軸空盈塵。何日泉齋楓菊夜。更聞良䂓如飮醇。團圓往事今已矣。無心復向西江漘。况是病中思我意。洪兄一書語酸辛。儒賢宅里多凋落。白髮溫溫仲季身。爲道挽謌謌惻愴。𤃡水咽咽山如顰。</text>
<title>挽詞[李秉夏]</title>,<text>斯道年來在杜陵。損翁家裏上禪乘。妙齡觀海能知大。指日沉船若不勝。苦苦說時愈細密。孶孶爲處是淵冰。應多不盡當言者。公案人間更孰徵。多愧從前外面知。客秋商郭襯儀時。談穿千古瘦看骨。啜盡羣芳潤上肌。兀坐中宵論極說。自言平日慣銘詞。如今歷選山林士。那得夫公篤厚姿。</text>
<title>挽詞[柳鼎文]</title>,<text>落落踈名利。溫溫見性靈。同堂光霽滿。凾席寶花零。造次皆精義。薰陶尙典刑。傷心丹竈冷。孤映玉霞亭。公從祖兄損齋先生晩年。藏修仙遊洞玉霞亭。日與公講道其中。先生歿後。公又棄世。故云。海內知心少。家君道義親。駑材違學呂。糜飯記來荀。吾黨應無賴。先生忽返眞。八旬悲喪質。何以慰昏晨。</text>
<title>挽詞[黃麟老]</title>,<text>歲在于蛇。浦陽先生南公啓手足。嶺之大夫士相與弔曰。山林空矣。公自幼有志於本分上。年二十。拜大山李先生。得聞居敬竆理之說。嘗出見農夫治田。以爲吾人之克祛己私。完養本天。亦此理也。遂取四子或問，太極，通書，正蒙，朱子書，退陶文集。沉潛䟽瀹。會其要而嚌其胾。時損翁先生。亦公從祖兄也。隱居仙遊洞中。講明先王之道。以授後進。公樂其懿親而有明師也。凡起居食息。無日而不于損齋公之側。古之劉致中之於屛山翁。呂子約之於東萊氏。其遇一也。及損翁歿。卒業於鄭無適先生。悉聞天人性命之蘊。千聖授受之旨。卒宅於道德仁義充如也。每讀書。如對一敵國。字探句索。極意鑽覈。古人用意深處。期於洞見乃已。平居具冠帶。終日危坐。倦則少瞑。人但見睟面盎背。無一點葷血氣。雖入定禪。有不及者。門人受業者。無不與之開心見誠。亹亹反復。要歸於感發其良心。是故。北方之士。見有端詳愨馴。篤志而稽古者。則不問可知爲山泉弟子也。麟老盖嘗奉一書。扣玄中之趣。公忻然誨答。拈示致知主敬之方。而以心經大學或問爲準的。顧駑下甚。未克承當。然秪今寶墨宛在巾衍中矣。方謀早晩自力於賓客之後。以一聽緖論之爲快。而奄然不少須。蒼葭秋水。白駒空谷。有餘思焉。嗚呼。今之世益降矣。自山樑迭摧之後。南國多事紛紛者。莫能相一斯文之烖也。公於此時。其爲斯道深遠慮。亦摯矣。然其於大運之旣往何哉。荀卿子曰。皓天不復。憂無疆也。千秋必返。古之常也。弟子勉學。天不忘也。聊以是慰公於九原。且以勖諸門下之諸同志云。系之以詩曰。公昔登龍晩翫堂。弱冠高攄八乘驤。手掇瑤華翩錦裳。宗堂神秀韻篪簧。崑崙幷轡示康莊。玉邁金征日月將。東湖道脉接愚岡。赤水神珠攜滿筐。春盤苜蓿挹罏香。操戟升墻發秘藏。萬川明月森開張。禔躬綽約未笄媓。雷虩龍煌夜室光。月星衣珮拂明璫。大乘禪師扣頭惶。淸猿幽鳥等相羊。桂樹秋風雲冥雵。虹橋消息海天荒。大風洪水失羣祥。獨抱西銘誰共商。打乖吟罷有餘傷。起起重嗟樹上薑。謳吟孰招下巫陽。定入匀天掃粃糠。踈庚燦璧仰陞皇。</text>
<title>挽詞[李秉天]</title>,<text>魂熊碧靈聯海峙。太白東爲數千里。分墣南州氣扶輿。茂士醇儒𨓏𨓏廬。擧天惎生鄒魯陲。近代垂當洛閩時。文物流着左海高。嘉隆以還淑氣豪。陶山夫子百年後。吾道萬匀未易受。天地久藏聖經來。肻詡人人彀矱回。習習衣冠拂拭地。矩步法武曠世至。一邦淳盎商洛費。立翁損老定間氣。遙落星斗繫望倚。是時先生繼而起。才發初軔仁誼弔。出資入聞俱有的。早厭彫攰聲病躁。復咥颯沓名勢盜。津津譚說不知倦。篤學彌功動以天。延物春生獵語耳。牖蒙化起產聲齒。出昊及泉除入思。析大牛毛小蠶絲。眇邈日月個中延。一床圖書六十年。念余初路迷檝繂。適値山崩蕩海潏。生駒蹂騰放遠場。持向覊馽擬馴臧。行李勃窣摧輻轅。蹣跚中途悵日昏。歎息斯文彫喪悲。已矣天道極參差。士人犇走啼向餘。爲道東南丈席虛。藝業無籍全門師。琴書有托過房兒。文章好器風流士。去年埋却谷口子。世儒沒沒競犇逐。復向何地開面目。僝僽日甚舌戰苦。各竪幢幡張弩皷。法門一敗賢征遠。不拔孤堞嚴守鍵。試語當日趍庭儒。平着自有一䂓撫。無人更涉南野去。獨抱遺書空延佇。丹㫌掩翳將何之。便與親朋永訣爲。蕭索時象窅無極。晴天如削下秋色。強題輓語向東隅。千里江山儘悲夫。</text>
<title>挽詞 改葬時 [門人趙述立]</title>,<text>先生玄和復出世。世人宛如起堂堂。千古儀形今一朝。一朝更將千古。嗚呼想像先生面。琢琢崑山溫而章。冲和澹宕凝泥塑。接人春風眉際黃。嗚呼想像先生心。溫良恭讓蘊其光。七十年依赤子心。麒麟瑞角肉生香。嗚呼想像先生緖。寒水秋光月似霜。大山夫子承陶的。咳唾百年玉振𤨿。先生喫如五糓味。一生歸宿是大方。立翁折節謂助我。同堂損爺許輔強。江西月評四君子。惟我梅隱偕翺翔。論心說理切磨契。三百篇牘滿几箱。嗚呼想像先生德。滚滚百行源彝常。洞屬天至宜多應。點明虎狼護倉皇。長枕大被湛樂地。南園花樹盛芬芳。公藝家中伯道侄。泣血還浮哭爺孃。親踈賢愚咸心悅。七十服公瞻門墻。嗚呼想像先生學。鸚言還媿傾蠡量。尊德道問車兩輪。脚下千里路康莊。纚纚六經箋解融。四子心近迎刃釯。最是無極太極辨。頭腦理氣劈如瓤。四七圖書䟽細派。三千儀節列條綱。晴牕棐几榻欲穿。羹墻何處非紫陽。孜孜舜雞惜禹陰。未得忘食得亦忘。體之於心驗之身。肻作騰舌話一塲。謙謙盛德渾鞱褧。百不能又一無長。泉齋舊徒復河飮。充量當時幾冠裳。隨撞各適無餘蘊。竭兩鍾聲迭宮商。鍛鍊雅飭仍做樣。不問知自湖公庠。憶昔弱冠擔簦日。雙開講帳大罏張。挾搜課讀中庸篇。指掌彌六與卷藏。尋常買櫝還珠歎。退省那能發糟糠。法門山頹靈光在。父師之間不省卬。當日幾層未决案。戒我糢糊鹿邊獐。納拜輒曰故人子。敎雨偏重於我滂。時將淸晝未了說。枕上提撕夜中央。剖來敬箴貳參界。歷落性命偏全疆。苦苦口液謂濡浹。柰渠頹然死睡鄕。噫彼廬陵垂頭者。竟令白紛汗流惶。星稀日沒百年憾。人間孑立泣海乘。出而靡倣入含恤。等閒駑脫覊韁。夕死且迫朝聞邈。聲沉響寂夜茫茫。猶應泉臺不寂寞。極圖重圓金蘭床。爲道擿埴無聞兒。居然樗櫟七十強。兩家巾笥久留債。李漢多辜子雲亡。嗚呼道帙重埋日。哭望靑山空斷膓。</text>
<title>挽詞[戚孫鄭民秉]</title>,<text>道學天資近。謙光地望尊。邁征樗老宅。省發立翁門。瀅澈冰壺月。婆娑叢桂園。九原今復作。如何警迷昏。</text>
<title>挽詞[後學鄭允愚]</title>,<text>嶠南鄒魯國。有道先生尊。一脉損翁緖。單傳吾祖門。瑤絃藏寶匣。箋帛隔山樊。禮送舊阡上。粗伸百世論。</text>
<title>挽詞[後學黃蘭善]</title>,<text>平生誠敬學。完養最精醇。湖榻摳衣早。山樓操几頻。泂澈延平月。深潛陋巷春。灤和違執紼。東望倍霑巾。</text>
