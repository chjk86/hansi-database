<title>溪村晩步 壬戌</title>,<text>悠揚寒日下遙山。淺水啼禽曠野間。旅憤秋悲交切切。自然臨逝不知還。</text>
<title>奉恩湖寺早春 丙寅</title>,<text>明公宴室野湖前。鐘梵聲遙覺地偏。雪水初平桃葉渡。韶光欲入雨花天。飢從香積分朝供。懶被高禪笑晏眠。戱問慈航亦何力。寒洲日暮有呼船。</text>
<title>邊城秋興 月課○代作</title>,<text>遼東蘆葉管聲成。薊上風頭裊旆㫌。刁斗令新愁永夜。衣袍詔賜徧諸營。寒雲遠火三城戍。降帳悲笳幾國情。解賦從軍秋日樂。幷州鞍馬有高生。</text>
<title>上林秋興</title>,<text>昨夜秋風入上林。漢宮秦苑晩蕭森。最憐玉樹霜先落。自覺金鋪日易陰。歸掩長門人寂寂。寓眠華省夜沉沉。近聞鄠杜閒耕種。無事相如諫獵禽。</text>
<title>良才途中吟。奉寄仲氏。戊辰</title>,<text>漢津朝渡路逶迤。京闕浮雲北望噫。客子無家唯有病。秋懷遇別輒成詩。霑霜俱發憐鴻翼。媚日孤鮮愛菊枝。笑道湖鄕底處所。吾今未到筭歸期。</text>
<title>贈金散人瑞宗 幷小序</title>,<text>戊辰季秋。始遇嚮所。慕用金君於湖西寓舍。其跌宕傲睨。酒後善達。非腹有詩未能也。風騷自命。刻意聲韻。幾於古寒瘦者之態。而其窮殆過。兒熸室閴。有生人之至艱。余恐其窮戚無賴。輕世而遂往。故贈詩以廣其志。庶幾乎上士忘情之旨。而無以其窮罪詩。而與弁髦焉則可矣。強半新篇悼瘞殤。天公故意攪騷膓。積來詩卷傳無子。到處行窩住是鄕。白酒初成眞一法。黃花始發第三霜。秋風暮矣要君飮。醉後悲歡易兩忘。</text>
<title>秋盡日分韻得山字</title>,<text>茱萸泛酒餞秋還。爲客光陰兩候間。景短尊罍留永夜。天高竽籟滿寒山。坐中得句誰新格。病後唯花有好顔。吟罷覊愁發詩上。孤雲西北我鄕關。</text>
<title>春生百子殿 月課○代作</title>,<text>雨露諸房遍。偏知一殿春。花含百種果。月映兩重輪。朱紱扶床衆。金錢賜浴頻。時分闘鷄隊。箇箇自天人。</text>
<title>送呂師仲 光周 往覲其大爺相公慶源謫所</title>,<text>短日方南躔。行人欲北轍。悲吟餞將歸。迅商助激烈。艱哉北上苦。遄征彌日月。嶺杪捫高天。關門下幽窟。謫居何遷次。荒江際窮髮。越國無似人。京洛遙於日。懸知引領望。待汝復置膝。弊裘無已薄。浮驂或虞蹶。尙愼畏途間。毋悴千金質。東征豈久淹。我王終昭察。將期返舃日。未積寒門雪。</text>
<title>訪李子東 海朝。仍與游仲雲家後駱峯呼韻。</title>,<text>淸露新蟬候。乘凉可望賖。北隣携好侶。東磵藉幽花。物態紛多變。秋暉澹易斜。孤吟殊未返。城樹已歸鴉。</text>
<title>萊伯李得甫 德成 之行。闕贈詩。書來追索寄之。</title>,<text>日南烟雨瘴秋天。海上麾幢擁少年。幕府前趍對馬使。籃輿時訪梵魚禪。薩洲浪靜戈刀鈍。江戶船通錦綺鮮。不信淸氷壺裏在。試看明月浦中旋。釜山港口繫餘皇。左水營中卧綠槍。應有參軍解蠻語。只消老子據胡床。黃梅雨濕憂諸瘴。靑李秋來見數行。書後何無三百顆。海亭霜落橘船香。</text>
<title>夜深客罷</title>,<text>賖取村醪得醉微。柴門月好客旋歸。初喪一鶴憐空帳。獨護寒梅下複幃。</text>
<title>寄吳保卿 命峻</title>,<text>君體淸羸我衛虗。相憐今已十年餘。懷人未得一消息。計歲唯殘三建除。秦贅倦遊今莫問。南圖壯志向何如。便思改計從漁釣。何處吳生俯水廬。</text>
<title>夜雪</title>,<text>不知牛目夜來深。窓白惟疑落月侵。一綫春光小小樹。藏梅閤外盡窮陰。</text>
<title>至月十三日</title>,<text>佳客期何晩。寒梅落不遅。低雲常欲雪。短日故催時。簡蠧偏同癖。盃蛇未去疑。閒愁與漫興。自課五言詩。</text>
<title>至後五日</title>,<text>相惜朱顔歎歲闌。新年曆日異鄕看。試聽鶴語驚今雪。唯恐梅魂觸夜寒。初月半弦承晦好。一陽微線望春寬。忽聞詩社諸朋會。起色明朝試筆端。</text>
<title>送洪密陽 受疇</title>,<text>五年復食嶺南魚。魚鳥皆公一集餘。莫詑詩翁兩湖長。當輸仙令二樓居。危魂尙悸藍關馬。散夢初驚廐吏車。遙計安仁上花縣。篁林儺皷歲方除。</text>
<title>豆浦訪春。登四宜亭暮歸。己巳</title>,<text>閒行命小艇。短僮爲黃頭。韶景晏一江。弱楫信安流。忽近蔭柳村。轉過生草洲。波光入浦渾。漁舍依瀼稠。杏花桃未坼。河豚肥可羞。沿湖步晴沙。上磴得高樓。巖壑有山思。令我忘登舟。春遊慨獨愜。春望終悠悠。非無會心處。景西難徧搜。高詠韋蘇州。歸帆便石尤。</text>
<title>楮島過金三淵 昌翕 空宅。尋僧奉恩。</title>,<text>張帆桃花水。停舟楮子村。野堂題鳳罷。禪院對僧言。晴景籠湖麗。春陰護寺繁。風潮催興盡。忽與返柴門。</text>
<title>待人纛島暮歸</title>,<text>日暮烟波意。須人更淼漫。未愁歸垞遙。東風吹至岸。</text>
<title>尋春甚後。綠葉可籟。而花無留者。</title>,<text>只信春多更三十。仙家到晩負初心。巖花不解經旬艶。壇葉先成一夏陰。落日催歸嘶繫馬。淸溪隨曲有鳴禽。糟丘酒沼營須速。便趁淸時共入林。</text>
<title>投宿成歡驛。携督郵上滌愁樓。</title>,<text>麥氣能扇五月風。新蓮已滿一樓東。十年行役登玆屢。復倚濃陰欲雨中。</text>
<title>和贈柳雲卿 雲瑞</title>,<text>長夏端居茂樹村。時時幽勝聽君論。結爲謝客山中侶。倡以莊生象外言。峽瀨拕舟吾計擬。龍湫倚杖爾思存。東南終是區區者。會上毗盧看出暾。</text>
<title>解嘲</title>,<text>言大應爲下士笑。形虗唯慕列仙癯。神遊不駕常騰上。病障如籠輒觸隅。初志靈均賦崑閬。中年宗炳畫衡巫。請看一室澄懷具。山水縆琴五嶽鑪。</text>
<title>和季父制畢赴官。省墓志感詩。</title>,<text>廓然餘日復專城。季父深哀似楚卿。官路不傳東郡賦。主恩猶過定襄塋。朱櫻素柰傷園果。靑笋銀魚泣案羹。和上一篇多苦語。小咸情事自同聲。</text>
<title>又次奉別仲氏還京韻。寄家仲氏。</title>,<text>澄景天涯四見團。又驚秋候鴈嘶酸。二年餬口人今瘦。經月無書使苦難。滿眼江湖身外白。對床風雨夢中寒。嶠南山水嗟無遇。只許吾家小謝看。</text>
<title>和仲氏次壬戌送行韻</title>,<text>昔別復今行。江路俱薄寒。來詩與去什。感念憯一端。陔蘭不可賦。嶺雲誰忍看。躑躅游宦道。多負不逮嘆。吾欲竟此吟。覊孤易摧肝。</text>
<title>湖外贈林汝兼 濟</title>,<text>身隨賓鴈到滄洲。心爲江湖豈食謀。人寶東南逢陸氏。地形淮海似楊州。山川自曠登臨處。草木初衰憀慄秋。月島觀潮新起色。明朝浦口賃扁舟。</text>
<title>陪季父登洪陽南城</title>,<text>寒天晩眺畫譙頭。刺史籃輿導一騶。今日邑人歌醉守。古來仙吏降名州。嚴城皷角凝秋思。薄海雲陰抱蜃樓。更說李家池舘好。公餘請與葛强遊。</text>
<title>宿茅山溪榭</title>,<text>紅籐朱果入門垂。閒館鳴泉在所之。淮浦相逢皆北客。江湖無際更山池。高秋落木裁騷怨。一壑流波汎瑟悲。幽興欲闌思壯觀。寒濤八月半城陴。</text>
<title>登永保亭</title>,<text>一區朝汐海而裨。天作元戎濯鷁池。鰲冠山丘常似盪。蜃噓樓閣不勝危。戈船大閱南征士。鐵板高歌東去詞。更要小欄看汎火。軍城閉後退潮時。</text>
<title>過龍淵李捴戎 慣 雙溪亭</title>,<text>荔浦雙溪水。茅君小弟家。今年何福力。得見洞仙多。瀑布常垂雨。峯陰或變霞。一丘如半捨。願置病維摩。</text>
<title>仲用驛舘九日</title>,<text>寒雨仍驚落木風。故人郵舘偶相同。自從淮海多僑寓。便道吳中勝洛中。淸樽燈火古郵亭。忽念湘濱客滯零。爲借馬曹桑落酒。秋江冒雨問孤醒。</text>
<title>暮雨投道泉寺</title>,<text>暮乘寒雨入諸天。卧聽秋山噴竇泉。七日酣顚滄海上。今宵蹔學趙州禪。</text>
<title>舟上扶江。待沈思仲 齊賢 不至。</title>,<text>掛席扶餘國。東南雨色開。空聞暮潮至。未信故人來。風水乖期濶。江山撫古哀。那堪沿月棹。獨過釣龍㙜。</text>
<title>遇思仲於扶江。同泛臯蘭寺下。</title>,<text>淸秋倚棹待夫君。下浦俄逢客載樽。江國千年魯殿盡。南朝百寺瓦官存。高崖紅樹明齋舫。曲渚幽波帶給園。捴爲湖山不放客。賜環猶欲住湖村。淸江灣曲石崔嵬。昔日梁王有吹㙜。陳迹可爲詞賦吊。輕舟今載沈郞來。</text>
<title>四言二章。奉弄琴亭主人。</title>,<text>昔我初至。羣木靑蕤。今我來晩。澗葉紛飛。流波日夜。脕顔難衰。一壑善藏。世力莫移。高山流水。琴道如之。先生不棄。願托牙期。落葉滿流。脩竹緣山。薜荔衣帶。人在其間。我問世事。瞪目無言。鳴琴一曲。衆壑潺湲。秋陰暮矣。巖扃將關。招隱未得。令人永嘆。</text>
<title>登月山小菴。夜聽李君美 彦著 奴吹篴。</title>,<text>中宵人籟引崢嶸。響殷空山老釋驚。秋氣忽高無射律。鄕情乍動武陵行。虗猜西閣侵晨梵。徐曳東灘永夜聲。坐了諸緣心地外。令人思學古先生。</text>
<title>新昌途中</title>,<text>匹練霑霜馬。行人發孟冬。狂歌驚逆旅。方語慣吳儂。遠路沿湖盡。寒城隱木重。飄零文武道。短帙倚雙龍。</text>
<title>曉行素沙</title>,<text>晨色迷前左。微茫古寺陂。蒼涼寒日曙。的礫遠村炊。蚤暮唯星戴。秋冬忽序移。祗憂三秀望。歧路遂差池。</text>
<title>得至月梅奉仲氏</title>,<text>常時花候犯春遅。今與微陽到不期。粧閣偸先月姊抹。唱帷羞殿雪兒詞。奇熏自信生南國。淑氣無私徧北枝。惆悵一株江北晩。故園曾賦臘梅詩。</text>
<title>謝趙休天 鴻祥 贈古梅一盆</title>,<text>駄致寒梅戴雪株。美人幽貺自西湖。淸香知爾同心臭。踈節如吾久病癯。攀弄素華當尺璧。報回靑案乏明珠。征南歸槖殊瀟灑。一樹娟娟渡漢俱。</text>
<title>大雪中復賦梅</title>,<text>一樹花光映雪前。六花千疊讓孤鮮。奇香忽壅如過麝。素質雖呈不染烟。乍墮維摩聊戱耳。能留歸客一嫣然。丈夫鐵石因君軟。已賦梅花第九篇。</text>
<title>送李令 泰龜 自成川移擢嶺南伯 代作</title>,<text>候吏西來並八騶。此時君在沸流舟。那將雲雨千重峽。却換湖山七十州。幢節引登江上嶺。笙歌拋下夢中樓。南來榮奉尤堪艶。壽席前趍列郡侯。</text>
<title>紅白梅對立庭中</title>,<text>對暎春天兩色枝。國香相嗅似相知。縱敎緋素裁衣別。秪是梅家大小姨。</text>
<title>三月與諸人。賞花正峯谷分韻。八韻</title>,<text>書來言酒熟。病起及辰良。綠軟溪南路。紅明谷口庄。閒從踏靑侶。闌入散花塲。絳蘂傳時墮。晴薰坐處香。詩徵諸客簡。歌侑野人觴。遅日如留飮。餘寒尙獵芳。身畸逢好會。興歇覺他鄕。惟有顚酣態。人無似我狂。</text>
<title>春日鄕寓湫陋。忽憶茅山此時春景方新。悠然有若仙之慕。遂以一律寄主人君美。而馳羡之至。辭多類遊仙詩語。君美而何人。能當吾神仙之目耶。呵呵。</title>,<text>仙人洞壑對滄溟。春色先歸紫翠屛。數曲潮呈雙樹寺。百重花掩四松亭。先生鼓瑟山崖答。道客觀棊澗水泠。莫恠興公賦台嶺。神遊不隔石門扃。</text>
<title>次山海菴韻。留別君美。</title>,<text>苕溪春樹㟙山烟。鰲浦東偏月寺前。丘壑一生仙老卧。江湖二載客星懸。池萍偶合應前債。海燕輕飛又各天。何處難忘好會合。黃梅雨夜竹堂眠。</text>
<title>子東內挽</title>,<text>𡱝錢三擧鳳鸞雛。璧玉相憐兩婦夫。纔賀室堂經歲就。坐悲床簟入秋孤。餘徽寂寞埋香誌。苦願虗無寫佛圖。最是韋叢貧活計。他時營奠泣黔婁。阿翁天畔泣蘭芝。夫婿懷中歎稚兒。拋倚殘機絲斷續。齎歸遺服繡葳蕤。杯盤屢荷沾賓客。佩帨曾聞憲女師。經緯情文應有作。潘生試誦悼亡詩。</text>
<title>別洪慶源 受疇</title>,<text>白山南界豆江流。二載遷人復宦遊。風雪屢侵紅玉面。道途堪弊黑貂裘。邊民聚首嘆懷綬。塞妓分行擁上樓。氣色捴殊前出塞。詩篇合作反牢愁。洪前配比郡慶興征麾欲動杪秋寒。前去應愁雪色山。時論本輕邊太守。宦途猶度鬼門關。書生鞍馬幷州態。都護旗牙北府閒。莫採邊聲歸嘯咏。胡歌暮引不勝潸。</text>
<title>龍仁路上。抒懷短律寄仲氏。</title>,<text>山川四時路。偏犯杪秋行。寂寂歸窮曲。悠悠別上京。湖湘新葉落。霄漢晏鴻鳴。誰念繁霜下。畸人夜亦征。</text>
<title>夜投李國彦 台佐 新寓</title>,<text>霜蹄衝夜到君家。縣左孤村古木遮。欵遇故人烹藿菽。詑言新地可桑麻。香粳尙滯孤鴻粒。露菊初鮮老圃花。漫讀齊民書一部。吾生何處寄生涯。</text>
<title>賦得紗糊梅牎二十韻</title>,<text>吳紗浣水出。瓊樹潔相如。籠作留春閤。全勝淸夏幮。波粼重疊縷。玉倚兩三株。繁蘂啣靑瑣。交枝拂碧䟽。織文相暎發。花豔與敷腴。𩭔髴纔分色。迷藏不露膚。輕塵到猶辟。戲蝶犯疑無。隱隱月舒霧。盈盈氷置壺。琉璃有寒色。雲母未深居。蠻帳疑鮫織。仙樓自蜃噓。夜釭搖絢爛。朝日洞扶踈。漏氣難停麝。如烟欲染酥。說空猶是色。生白本因虗。玉女窺窓艶。班姬映扇孤。依微香翳月。淸淺影沉湖。骨冷頻驚曉。魂迷欲睡晡。鮮飈拂凌亂。素雪照糢糊。上客花縈筆。佳人錦襲裾。麗情詩綺語。淸唱曲羅敷。還笑粧嚴薄。紅羅荔子襦。</text>
<title>紗籠梅窓</title>,<text>輕紗不與惡詩籠。籠得梅花看映空。風定綺波猶演漾。日高花睡尙朦朧。依依網綴蛛遮護。裊裊烟絲麝漏通。笑殺平康冶遊客。只要紅粉坐其中。竹簾紙閤不勝重。糊却吳紗一面通。是色是空觀不定。非烟非霧氣常濛。波含綃素明鮫室。日射罘罳耀漢宮。還恐維摩禪力壞。散花天女在窓中。</text>
<title>堂后從氏 大壽 歸扶江新墅路。歷宿題奉。</title>,<text>翩翩雙鴈並南飛。俱畏春寒未北歸。彭蠡瀟湘洲渚別。可憐同旅不相依。</text>
<title>雪落而歲行盡矣。病居無賴。有懷柳雲卿齋居。亦以逕絶未果從之。獨寄此。</title>,<text>連旬北風厲。竟朝素雪積。孤懷不自聊。歲運仍欲易。顧念西崦室。我友頗乖隔。高情着幽禪。初服製靑薜。深宵讀書聲。也應驚山客。氷橫舊行澗。古琴倚何石。天寒百蟄飢。恐無貧士食。我欲飯往。路阻難杖策。歸來莫淹留。吾道非空寂。</text>
<title>大雪之越二日。與數人者。入淸流僧舍晩賞。</title>,<text>昨日見雪落。題詩寄雲谷。今朝晴景佳。起色破幽獨。翩然振策出。澗道平崎曲。從我者二客。浩歌楚秋竹。返照閃峯素。回風振林玉。迢迢銀色界。片烟知僧屋。高窓騁晩眺。一色同川陸。澄華明夕陰。晩沍生肌粟。逕昏僧樵返。厨煖齋飯熟。依依出谷去。後期付老宿。</text>
<title>早春春望</title>,<text>小雨靑陵麥。餘寒始向和。經年人去國。昨日燕來家。土脉新犂入。山田暮燒多。故園雖早返。已後小桃花。</text>
<title>踏靑日步溪南</title>,<text>佳辰强起澗邊行。曲水浮觴愛舊名。細草原南纔點纈。早紅枝上不分明。東風剪剪春衣薄。晩雨霏霏溪水生。更待菴僧報花發。村西小寺賞新晴。</text>
<title>到龜菴。主人兄赴隣縣未還。無聊有作。</title>,<text>惆悵主人出。辛勤遠弟來。誰留春社飮。獨待晩帆廻。極浦踟躕暮。高窓徙倚開。忽思前歲事。須友過龍臺。</text>
<title>臯蘭寺</title>,<text>靑壁揷淸江。綠葉被朱夏。停舟繫楓岸。杖策入精舍。江光漾浮圖。水周兮寺下。龍㙜晩花紅。孤石曾餌馬。悵吟遵江辭。深悲亡國社。淸波錦帆滅。廢城宮樹赭。當時綺羅畢。水殿爲蘭若。江山幾劫灰。舊物餘䲶瓦。騷人詠代謝。野僧笑幻假。晩鍾回潭黑。歸席微風灑。惆悵山有花。遺音和漁者。</text>
<title>寺下遇李對山 坪 船。同泛上乕巖而還。</title>,<text>山河韶麗國墟荒。寺壁題詩盡吊亡。水榭來登寧見主。酒船相問喜同鄕。桃花浪减篙腰出。麥岸風來席面凉。日暮應歸精舍宿。烟波何處喚慈航。</text>
<title>遣篴奴上花巖吹之</title>,<text>孤管裂靑壁。餘音曳綠潮。悲凉日暮意。只似怨前朝。</text>
<title>別龜巖</title>,<text>念別不能眠。江樓風雨天。懃懃偕隱意。勸買水西田。</text>
<title>霖收往濯丫溪聽琴</title>,<text>長安收積雨。逃暑入園林。噴瀑千厓白。垂籐一磵深。夕陰凝菌閣。飛溜競鳴琴。相贈歸城邑。餘凉滿客襟。</text>
<title>聞雲卿遊德裕還。有懷賦之。壬申</title>,<text>南紀連山內。中藏百洞天。時危思福地。骨俗愧癯仙。芝朮春何限。風泉日灑然。相期移宅入。共傍七龍淵。</text>
<title>過徐孤靑 起 舊里</title>,<text>異質生南服。玆山寔炳靈。一方尊節孝。衆峀讓孤靑。故里踈墟木。遺祠掩壁經。秋風洞鶴路。過客薦微馨。</text>
<title>洞鶴寺</title>,<text>寺入千峯底。泉來兩峽間。碧巖歸火宅。蒼鶴去寒山。天閟烟霞府。僧開紫翠關。團團秋桂色。歲暮慨孤攀。</text>
<title>登洞鶴寺後峯</title>,<text>昆吾御宿勢昭回。天設陪都氣象開。山靄晝褰南紀望。瀑泉秋撼上方來。無僧古殿颼颼葉。棲鶴危巖滑滑苔。忽憶前年遊太華。雪峯還似見雲㙜。</text>
<title>同子東上淸流講室宿。分韻得悲字。</title>,<text>村東見月客來遅。猶到西菴未定時。山靜澗聲喧瑟筑。天寒林籟和參差。覊蹤吾已江南語。豪詠君能洛下詩。惆悵謝塘無復夢。夜闌吟罷各深悲。</text>
<title>和子東高字</title>,<text>餞秋歸後罷登高。尙對餘花喚濁醪。詩酒社淸無俗物。江湖境遠寄吾曹。五更僧梵寒空落。十月山鳴朔吹號。祗爲離人逢歲暮。不禁鄕思句中操。</text>
<title>臨淸流小潭</title>,<text>片泓明谷口。秋水積淸漣。古色雲根浸。微陰松盖顚。濯纓資湛湛。濺策弄涓涓。笑殺寒山夕。淹留爲小泉。</text>
<title>新得小瀑於村東。盖土人未之知也。二首○癸酉</title>,<text>何處藏幽瀑。求源野寺東。屢迷蒼耳下。頻覘綠蘿中。筇底纔聆珮。巖端怱掛虹。欣然詑來客。佳境待吾通。淸湍久蕪沒。幽逕積靑苔。名谷愚公去。開山謝客來。翦蘿林覺午。䟽溜瀑添雷。何用銘吾迹。題詩翠壁廻。</text>
<title>寄題柳湋家黃溪池亭</title>,<text>翩翩身手氣權奇。墨玅兼能競病詩。東武園中閒壯士。北平門下舊偏裨。弢弓晩入琴碁社。剗埒初圍梅竹籬。須具扁舟載大酒。觀潮滄海有前期。茅檐竹屋隱溪源。茗酒香時客到門。藏檻小梅瓊雪骨。蘸池孤島碧雲根。歌鬟解說黨家事。詩老時過何氏園。不少西湖花竹主。獨憐風韻在櫜鞬。</text>
<title>梅五絶</title>,<text>初日生花色。靑紗隔愈鮮。數枝無覔處。其下竹蒼然。玉樹寧獨立。靑玕配其下。扶踈竹外枝。若倩耘之寫。掩暎檀欒叢。踈花媚蒨翠。還疑漏暗香。竹裏多寒吹。蜷曲梅如薺。嶔崎石學山。寂寥花數點。香滿衆峯間。橫枝出嵌空。落蘂罥苔壁。曾上江南山。巖阿見此格。</text>
<title>越五日。復往濯熱。</title>,<text>追凉向何處。野騎過精籃。樹翳琅瑘谷。泉懸鈷鉧潭。振衫新浴適。燒筍晩飡甘。歸路何愁熱。風蟬咽翠杉。</text>
<title>送柳雲卿上鷄龍山讀史記。兼記舊遊五絶。</title>,<text>西室臨泉處。應於是讀書。好隨禪誦侶。精苦及三餘。自用卿鄕法。千廻讀伯夷。未離東鶴寺。人已誦君詩。金栢谷詩云韓文馬史千廻讀。金雲之鄕先生。前歲獨行時。見君詩在壁。僧言鶴氅人。曾立南樓夕。樓㙜澗南北。僧渡卧槎橋。不歇風泉響。高窓聽一宵。蒼厓落葉路。往禮中峯禪。日暮穿林磬。秋山更寂然。</text>
<title>夜入麻谷寺</title>,<text>的的淵生白。沉沉谷入玄。橋登溪數折。寺在水何偏。列炬驚棲鳥。敲扉聒定禪。僧言過處怖。虎跡印潭邊。</text>
<title>麻谷寺</title>,<text>淸流環寺狀如雍。樓下淵蟠護法龍。福地天藏雙水會。名藍人湊兩湖衝。槎橋客坐臨秋瀑。澗碓僧來看夜舂。唯惜溪源昬過處。暗中湍瀨失重重。</text>
<title>登大興山城將㙜</title>,<text>天磨城勢到天隆。大將壇尊衆岳中。朴瀑洗乾兵甲淨。聖居堆竝廩倉崇。高鳴疊皷殷諸壑。孤卓牙旗颭烈風。若使胡兒城下見。也疑天上有元戎。</text>
<title>聞妙香道安大師振錫南下。閱藏經于伽倻。路由歡城之華山。一宿而去。而相距由旬。竟違一參。可勝悵然。</title>,<text>聞道彌天降華山。南僧親得禮師顔。碧雲暮合勞翹首。紫氣朝過失候關。繙藏紅流經夏計。渡盃淸浿幾時還。平生四海思勍敵。願對機鋒一座間。</text>
<title>題琴囊。歸李弟叔馨 德欽。</title>,<text>自君之去矣。虗室獨琴橫。時有風來拂。如君指上生。</text>
<title>觀獵雉</title>,<text>鷹騰黃犬擲。獵響繞寒山。絶叫投絛去。相歡得雋還。林風吹羽纈。澗雪割鮮殷。可笑如臯者。徒能媚婦顔。</text>
<title>姜正 錫圭 挽 代作○乙亥</title>,<text>東野官低鄭老貧。只工文字不工身。中年自號聱牙叟。當路誰憐歷落人。紫誥任從餘子涴。靑雲留待少郞伸。悠悠榮悴啣杯了。一鍤翻埋醉伯倫。</text>
<title>送洪參議 受疇 入燕</title>,<text>昔於關塞飽艱難。何事今行又犯寒。氊幕夜圍深雪宿。野厨朝雜半冰餐。地偏燕谷春冬錮。天濶遼山早暮看。油舖買燈歸守歲。舘中言語獨三韓。山後諸州朔氣哀。苑中南海塹深灰。雲端天子今難見。海外波臣孰爲來。中夜悲歌思孝廟。千年攬涕過昭㙜。君看燕士皆胡服。感慨何人戀漢哉。</text>
<title>送茂朱使君申令公 懹○代作○丙子</title>,<text>何人不願上楊州。名郡終歸第一流。蓬峀秋晴曾露冕。赤城霞暎更張油。丹生句漏供仙令。樓敞東陽卧隱侯。須餉老夫澆病渴。德山霜熟果獼猴。</text>
<title>姻兄李太僕 成朝 挽</title>,<text>使居廊廟不如誰。五品銘㫌乃止斯。器度難窺龍虎谷。門闌自別鳳凰池。四年關塞愁中酒。兩郡江山去後碑。疎冷庭槐丞相宅。尙看餘慶在諸兒。瓜葛申排弟伯行。竹松仍接北南墻。兄衰願斷盃中物。我病常資肘後方。華屋山丘俄一夕。淸樽風雨又重陽。世間東也同吾痛。那忍人琴各兩亡。</text>
<title>送海伯得甫令</title>,<text>因何不處鳳凰池。自倚榮光在擁麾。夷夏亭前厭畫角。芙蓉闌外聽參差。雲邊孤竹褰帷色。雪下盤松出節時。一路澄淸三郡化。聖朝偏似重西陲。</text>
<title>雪後晩眺。寄子東。</title>,<text>家童新掃老松根。獨岸雲巾眺駱村。瓊澗乍窪梅丈宅。玉山初聳企齋園。寒郊樵子歸無影。晩照城鴉閃有痕。欲簡東臯期白戰。却愁風雪凍弓鞬。</text>
<title>曺潭陽 殿周 挽 代作</title>,<text>平生交契晩姻親。稧事曾聯大小辰。璧潤初迎慙女醜。金華獨上慨君淪。魂招蘄舘三更鳥。淚滿潭州百斛春。不忍見之藏篋笥。舊遺筠扇織魚鱗。</text>
<title>與諸友入丫溪。以空山無人水流花開。分韻得空字。丁丑</title>,<text>近住東園裏。頻來南澗中。携琴緣翠磴。下馬繫靑楓。瀑怒前宵雨。花危薄暮風。醉歸還悵望。樽倒石壇空。</text>
<title>塩州平遠堂。次壁上韻。</title>,<text>川陸高深勢。樓㙜曠遠心。智恢裨竈適。襟豁仲宣臨。天落湖開鏡。洲空海化琴。廟堂知本此。刱自尹梧陰。</text>
<title>上君子亭觀打魚</title>,<text>芡盤蓮葉大如杯。四月南陂鏡乍開。靑岸馬牛纔指點。綠波鷗鴨渺沿洄。水風淡淡飄烏角。湖日融融炙鯉腮。更促行厨進小膾。軟荷包鯽釣船來。</text>
<title>晩出留浦。登戰船看月。</title>,<text>落日尋留浦。鳴鞭繞大堤。月初牛斗轉。潮已馬時西。積水貞州濶。孤烟角島低。更登平乘望。波際指靑齊。</text>
<title>午潮時。泛留留浦。</title>,<text>漾舫留留浦。春潮漲碧鱗。綠油承日穩。紅旆颭風頻。水汎喬桐縣。天低甲串津。窺魚海鷗鳥。不得笑機人。</text>
<title>截浦捉魚</title>,<text>大箭潮高四月中。晩來魚眼映波紅。翻翻掠網饞鷗舞。稍稍呈鬐涸鮒窮。漁艇載鮮揮濁淖。水厨飛膾灑腥風。斜陽歸路南池上。更玩遊鯈蓮葉東。</text>
<title>登花石亭</title>,<text>江雨輕霑赤石屛。樹間微露碧欄亭。維舟步土無人見。洛化歸潮晩淼冥。</text>
<title>紫霞洞道中</title>,<text>乍冒南譙雨。旋披北洞霞。侍中新廟儼。兵部舊橋斜。逝水銷銅狄。荒城廢玉華。卧碑宮畔寺。王昔演三車。</text>
<title>題贈守軒老人</title>,<text>枸杞垂垂石竹殷。晩晴簾几對孱顔。淸泉細掛穿心壁。翠樹微粧具體山。其上雲霞藏洞穴。此中風日異人寰。主翁宴坐方觀玅。應苦游筇數欵關。</text>
<title>任判書 相元 挽 二首○代作</title>,<text>矯矯疎菴老。文高行峻淸。西河又疑汝。潁水不慚卿。自就千秋業。寧爭一代盟。從來舘閣用。不解貴西京。詞賦論交地。君先誌景仁。中州鳴隻鳥。東海釣穹鱗。冥漠修文久。飛騰染翰新。尋常老阮淚。遇子必沾巾。</text>
<title>陪上宴北使有作。仍贈柳書狀美叔 重茂。</title>,<text>蕃客紅頭窄袖裘。聖躬均禮侍臣羞。皇華卷裡風流異。王會圖中物色侔。寸刃吳無終莫試。七衣唐有更何求。荒年貧國那堪命。又輦銀繒出義州。</text>
<title>送子東之龍宮</title>,<text>齷齪誰知墮此門。吾猶自取爾尤寃。明時拙宦從妻罵。荒歲專城亦主恩。稍稍送人踰鳥嶺。寥寥無友在駝村。雖逢惠子騎驢至。更向何家覔一樽。</text>
<title>兩送聞韶李晦甫 光朝，龍宮子東。</title>,<text>聯珠庭下復雙珠。山水名邦兩左符。筒遆應誇大小白。竹枝曾競東西湖。他時神雀誰先致。隨處仙鳧自不孤。行借一麾傍縣去。嶺南還似洛東無。</text>
<title>送吳保卿赴永淸</title>,<text>烏昧持歸獻玉。九重曾識濟荒䂓。二西凋瘵仍凶歲。三縣繁䧺豈往時。治郡可依箕子敎。到官先謁武侯祠。他年還槖無南物。人道吳家後隱之。</text>
<title>送得甫令赴瀋</title>,<text>民飽秦輸報可輕。謝恩纔返又朝正。六驘怳惚單于處。寒騎伶俜使者程。灣舘綺羅前度尹。盛京樓堞古邊城。須君一副靑絨氅。共伴毗盧頂上行。</text>
<title>送李令得甫赴茂朱 己卯</title>,<text>滿越靑山畫不如。卧仙樓閣本淸虗。州䧺緋玉回翔處。境僻萊灣熱閙餘。鏡水春濃新戱墨。赤城霞護舊藏書。休官早晩依劉去。入峽燒畬傍水居。</text>
<title>次柳雲卿</title>,<text>三年按譜學彈琴。指下猶多不了音。夢拜師襄求妙解。別無方法在專心。</text>
<title>上元雨中。在直廬偶吟。庚辰</title>,<text>風雨妨人作上元。小燈殘署坐黃昏。泥融俠少遊橋路。月暗田翁占歲村。薄宦易成年老大。佳辰難得日晴暄。陽厓細艾猶堪煮。霽後須來李氏園。</text>
<title>直夜赴司贍。同洪伯亮 禹采 賦。</title>,<text>冷官猶幸庇饒隣。故紙祠餘可會賓。人笑土牛淹道路。自憐籠鶴困風塵。綠生齋印元多暇。靑敗朝衫未諱貧。宵去曉歸何事做。每愁小吏請番頻。</text>
<title>謝思仲餽米</title>,<text>春雨連宵室絶糧。主翁淸坐細君忙。恠來厨下生新火。隣舍奴歸負米囊。</text>
<title>寄師仲江居</title>,<text>黃梅雨歇柳風輕。岸上人家打麥聲。見說湖村長夏興。噎鳩飯薦蜜魚羹。湖田種麥遍膏磽。五月黃雲正覆郊。十斛翻思營少妾。全舟那肯付窮交。</text>
<title>送崔孝伯 昌大 赴北幕</title>,<text>靑油揖客玉堂仙。可愛宗之美少年。曾掌詞頭香案下。今磨盾鼻柳營前。參卿別領金釵隊。節度頻要綘燭筵。十月夷江應凍合。莫因行樂廢行邊。君平昔在行營日。六鎭天荒一發揮。虛喝聲驅東海立。麁拳怒碎白山霏。山河幾載喑無響。幕府于今更有詩。復恐受降樓上首。自君題後繼爲誰。健兒裝束馬連錢。意氣高生出北邊。靑海暮洶憑劒底。白山寒聳引幢前。鳴鼉享士霜凝帳。格獸歸營雪沒韉。十隊金釵兩行戟。不妨參佐日譚禪。</text>
<title>李樂甫 賀朝 挽</title>,<text>卧疾須誰視。斯悲獨語吾。孰知君奄忽。曾念我淸癯。得壽還爲慼。非男亦勝無。挽人因自悼。除死此差輸。</text>
<title>送呂師仲入楊峽避寒</title>,<text>吾旣江南子亦東。四方餬口不相同。向來尙免分張苦。薄祿縻人儘有功。龍津秋雨濕丹楓。月峽帆來落木風。舡尾掛壺行意速。水鍾重九會諸公。</text>
<title>次保師聯句韻寄之</title>,<text>秋花錦葉棹前迎。九月江程事事淸。北藪喚鷹山響應。西灘扠鱖火分明。同居中表團圓樂。乍別親朋契濶情。空負扁舟東上約。飢來驅我又南行。</text>
<title>六言律又寄</title>,<text>高士那爲主簿。山人不起諫官。余欲歸耕海岸。子方垂釣江湍。夙誓無忘求志。沉痾各勉加餐。唯恨東西遠別。更値風雨初寒。</text>
<title>淑明公主挽 主卒前六日。上臨第開宴。御詩有踏鳳毛之語。</title>,<text>先朝五宅繞天潢。福慶偏流第二房。玉樹雙抽諸主羡。金枝盡折一身强。輕輿踏鳳纔稱壽。寶鏡沉鸞奄報喪。惆悵山池今寂寞。笳簫明日葬平陽。</text>
<title>次養閒堂假山韻</title>,<text>溪分剩水自歸潭。石取他山尙潤嵐。楓嶽捲來峯揷萬。蓬壺汎到島維三。岡巒甲乙誰輕品。體態昏朝未悉談。何不着吾巖徑裡。短童隨後矮驢驂。</text>
<title>養閒堂夢梅詩 二首○幷序</title>,<text>養閒先生。燕處超然。於一切世味無所嗜。獨不能一日無梅。如王子猷之此君。名品四五盆。錯列几案間。國香淸韻。相配而爲得意友。白首耐久。共冷澹生活者。又是妻梅林處士之一生也。今七十五歲之秋。示疾頗危厲。夢中半體忽枯梗如木。婆娑一老梅樹也。因得兩句語曰悄然孤坐詩翁骨。半作枯梅未發花。旣覺意惡之。語侍疾者曰此夢甚異。吾殆不起。於是疾乎。聞者皆憂。余獨解之曰是爲疾將瘳而神告之也。凡梅之古者。其壽多百許歲。皴皮朽身。不直樵爨。而榮華之意。未甞閼息於其間。則先生之夢化是木。非惡兆也。先生之疾雖病矣。安知夫一線起色。不動於柴立綿綴之中耶。又詩中未字。於字義爲有待。非了語也。花未發者。時到便發。則先生之疾。亦有待而蘓矣。居有間。病果良已。入冬頓健。能對花進五六蕉葉。吾言果符。而夢亦靈恠矣哉。嗚呼。夢幻不定。物化無方。先生之夢。不爲桃爲杏爲李凡他卉木。而必化是者。庸詎非夙好之篤。而相飫之久者耶。然則淵明爲菊。斯立爲松。茂叔亦甞夢爲蓮耶。吾將夢三子者而問諸。詩翁宴坐處。侍者縞衣笄。南郭雖無耦。西湖自有妻。魔應花着榻。心已絮粘泥。若比氷淸老。梅差韻格低。幻體寧凡木。多生愛此花。元來太瘦骨。不異半枯楂。枕上身還是。枝南月未斜。尋香來栩栩。又見老南華。</text>
<title>次師仲寄兩絶。謝送薪米。</title>,<text>薪爨靑楓米搗霜。貧厨自此不淸凉。交情戀戀惟須賈。喜色欣欣有孟光。殘碁不斂滿燈前。忽憶回仙思悄然。此夜楊江亦夢我。子聲敲破水樓眠。</text>
<title>賦假山雪</title>,<text>茅齋夜來雪。凍壓竹邊扉。莫謂藏山固。簷前失翠微。</text>
<title>歲朝呼韻 辛巳</title>,<text>村村歌笑樂新年。籬落猶縈爆竹烟。氷底雪邊春稍入。踏靑應在下旬前。</text>
<title>人日呼韻</title>,<text>柳眼梅梢試覘春。細芹靑艾已甞新。餞歸殘臘年如客。賀了元朝日更人。風軟禽聲皆快活。歲豊村語少寒貧。淸流水暖泥乾否。從此携藜獨往頻。</text>
<title>上元夕。候月淸流谷呼韻。</title>,<text>初昏些子笑雲端。樹杪飛昇始露團。僧懶不開敲磬閤。客寒猶立皷琴壇。入林棲鳥熹微見。倚杖凉蟾仔細看。忽憶踏橋年少事。此宵歌吹閙長安。</text>
<title>淸流早春雜賦 三首</title>,<text>難待東潭綠。朝朝覘澗澌。漸融瓊的礫。仍漾綺漣漪。魚暖爭吹浪。蒲柔欲吐湄。晩來雲影落。頗似老仙詩。暮朝何所事。飯罷出淸流。童子携焦尾。先生坐石頭。天機吾獨樂。春意鳥相求。從此添幽興。新波負酒舟。呼兒掃溪石。問有阿誰期。欲待北山隱。同題南磵詩。樵歸谷口暝。吾在水邊時。僧報何來客。騎驢過小陂。</text>
<title>谷口晩步卽事</title>,<text>柳悅微風夕。潭肥小雨餘。輕輕看浴雀。箇箇數游魚。晩響山鳴杵。孤烟谷燒畬。農樵亦歸盡。植杖望村墟。</text>
<title>登冬栢亭</title>,<text>山茶春晩絳英鮮。無限銀濤古鎭前。落日屢跳紅晃蕩。遙洲危失翠嬋娟。輕鷗舞跕飜空浪。蒼蜃噓成羃島烟。還道高天低沓水。不知洋外有齊燕。春潮帶颶氣凄寒。林下移樽更穩安。曲浦波皴鴨首綠。晴沙花糝鶴頭丹。鰌潮不警維樓艦。鱸稅初登進膾盤。橫吹響殘汀路遠。夕暉離海僅三竿。</text>
<title>自林川乘潮上馬江</title>,<text>晩潮將到浪微澎。短艓無帆進水程。腥市初離鏡湖遠。濁江方過石城淸。紅桃一簇映籬笑。白鳥數羣橫浦明。試問湖鄕魚貴賤。尺鱸升粟不曾評。</text>
<title>夕上自溫㙜</title>,<text>沙頭穿柳買河豚。駐舫仍尋有酒村。官渡歸牛兒捻笛。水樓遲我客憑軒。湖山自媚遊人眼。城壘空餘故國痕。千仞古㙜王坐處。釣翁來數石猶溫。</text>
<title>舟過落花巖。上臯蘭寺。</title>,<text>扶王故物石三拳。背縣危巖最可憐。靑壁路盤尋寺處。綠波峯倒漾船前。徘徊墜席花如妓。縹緲凭欄客若仙。任爾騶僮勞佇候。奈玆魚鳥見留連。</text>
<title>燈下檢挹翠軒集。浮白欲飮。忽失手飜觴。正瀉卷中戱賦。</title>,<text>翠翁一卷詩。十首九言酒。猶有醉魂不。使吾杯落手。</text>
<title>送趙禎甫 儀祥 監穫郊庄</title>,<text>霜天秔稻在郊稀。牛負黃雲入窄扉。山徑兒窺梨栗墮。溪梁奴得蠏魚歸。倉箱歲計支窮臘。燈火宵功遞短暉。堪笑無田前注簿。長安待調只寒饑。</text>
<title>松壇秋日卽事</title>,<text>空壇霜露感蕭晨。松吹颼颼墮角巾。西苑鴉歸千樹夕。東村葉脫幾家貧。長年褐弊寒欺客。九日樽空菊笑人。多小名園山涌出。駱峯秋色獨天眞。山家收栗葉堆。霜後東峯始出奇。吾立壇邊方植杖。客來松下欲看碁。居官自笑無三日。覔句人嘲費一朞。宦累已輕園趣熟。四時於此好吟詩。陞主簿之二日坐罷。金子益謂余一年作一詩。</text>
<title>仁顯王后挽章 代作</title>,<text>金穴空恩賜。瑤華但悔尤。孰如今大行。重御舊長秋。至德何年短。沉痾倐歲周。更聞宸悼切。悽惋手書留。二紀玆哀荐。中闈牉體空。葬依明聖敎。岡卜翼陵東。虗殿蒼苔夕。寒簫落葉風。欲知恩顧篤。哀慕有儲宮。</text>
<title>寄舍人從氏宣城謫所</title>,<text>西宮回輦旱埃黃。北寺䟽囚禹淚滂。人謂錢徽犯關節。上憐蘇軾帶鋃鐺。初超梁獄天沉黑。好去宣州地爽凉。應有綠衣爲達論。此心安處卽家鄕。微雨郊村記送行。朔雲關雪日崢嶸。風濤暮撼宣沙鎭。水月宵明曳尾亭。遷客不須愁嶺海。舊人無幾在承明。蒙恩早晩歸陽羡。已買湖田待耦耕。</text>
<title>雪後謝師仲禎甫持酒來宿</title>,<text>初昏籬落雪微皚。門外提壼二妙來。燃桂厨中無宿肉。散花窓裏有寒梅。山壇天冷休辭醉。駱嶺參橫始遣廻。今日卿曹知是水。新詩壓倒倚樓才。</text>
<title>疊前韻</title>,<text>白戰詩鋒獨窘皚。生兵更怕沈郞來。雪堂不飮猶藏酒。水部雖忙豈負梅。冬暖齋氊容我鼾。夜深官燭認君廻。通人自困公家事。長暇天應餉不才。</text>
<title>雪後畏寒。不涉園者數日。致鄰友來詰。</title>,<text>故人朝致訊。爲懶爲飢卧。何事松壇雪。無君屐齒破。</text>
<title>送洪伯亮宰洪川 壬午</title>,<text>三司凡吏忽登仙。領取洪厓古洞天。紅腐久埋倉部帽。碧澌初漾使君船。巖房賦急黃蜂閙。水檻衙稀白鳥眠。山縣養痾吾計左。漫輸淸福屬君邊。</text>
<title>次五峯贈僧韻。寄禎甫寺棲。</title>,<text>頭顱未變秀才初。堪笑吾儕浪讀書。烟帳不應眠夜半。牛衣誰問病旬餘。時文套裏慚爲蠧。經訓咀來勝啖魚。煑艾看花東麓事。及今歸社莫相踈。</text>
<title>次光城集中韻。寄舍人從氏。兼送兩姪行。</title>,<text>逐臣何處僦民廬。林畔枯形澤畔如。聖善平安差可慰。兒郞趨省不遑居。天低灣塞投窮鳥。水暖扶蘇上舊魚。誰主癯川新講社。自同諸弟課詩書。</text>
<title>陪兩叔父遊李墅。次姜兀韻。</title>,<text>天地吾無可愛廬。每來心醉此君居。山樊夏晩綠陰老。村圃雨乾靑蔓踈。隱處何妨近城市。閒時容易命巾車。置園靈壁知深意。緬想坡翁卜築初。</text>
<title>朴生師聃挽</title>,<text>有子佳如汝。吾常羡乃翁。成丁天忽奪。生卯命終窮。泉下埋奇骨。人間立隻躬。遺胎能護得。庶養白頭公。</text>
<title>同禎甫子眞造西溪宅。謁淸寒子祠覩遺像。翌日入曺溪洞。瀑流得夜雨甚壯。依晦翁晝寒亭觀瀑分賦事。於崇山峻領茂林脩竹。淸流激湍映帶左右二八語。取平韻各賦。</title>,<text>尙書何在問村童。遙見茅齋翠木中。塵界十年瞻紫氣。溪堂六月坐淸風。雨昏華頂歸應濕。瀑掛祠前暮未窮。更仰梅仙高絶處。東峯千丈不爲崇。曺溪一滴漲爲瀛。入洞初驚萬皷聲。急雪舞來釋迦嶺。白波吹濺步虛楹。四時有態潦常怒。六月無炎境過淸。十部笙歌爭水樂。退房僧在說獜坪。</text>
<title>同禎甫出孫家莊。覔可居地。</title>,<text>武陵溪路接靑門。雨後風泉處處噴。瓜蔓豆花緣岸圃。石垣茅舍背山村。瀼西種果方依朴。潭上謀田價問孫。若使玆丘粧點就。不論城外數名園。</text>
<title>呂鎭安師仲內挽</title>,<text>吾咸妻弟故人妻。慣識溫襟玉映閨。初拜相公稱舌嘖。同居大祝敬眉齊。無譁筵席看精辦。不妬門闌絶勃豀。可識仁風由內助。邑氓皆爲縣君啼。雕軒啓路巷喧闐。隣有黔妻望若仙。營奠未償燒葉日。悼亡還在種花年。遺衣撿送衰孃哭。旅櫬扶歸弱息憐。遙想郡齋杪秋夜。使君凄感不能眠。</text>
<title>子東爲渭陽設壽酌。有詩次之。</title>,<text>甄都官罷槖無裝。羊酒歸村壽渭陽。齊揷茱萸門內集。獨篸香桂席邊光。使君半醉能先唱。阿舅雖衰尙十觴。此是賢甥移孝處。美譚應聳漢南鄕。</text>
<title>淸流講堂。分韻得重字。</title>,<text>又聽淸流飯後鐘。居僧應恠我來重。苔封坡老曾題字。石古愚公舊徙峯。林壑吾麁身事足。省㙜君自宦情濃。山扉月上歸村好。且却籃輿杖一筇。</text>
<title>雲卿送詩責失期。謝之。</title>,<text>偶伴山公醉。翻遭溪友嗔。始知前夜月。同鶴候溪濱。</text>
<title>淸流書齋。夜集呼韻。</title>,<text>疎林度盡得溪橋。此路尋僧却不遙。村釀相過逢舊社。山歌慣聽有歸樵。糢糊欲雪雲容變。淅瀝添澌酒力銷。秪是淸狂除太半。其餘事事宛前宵。</text>
<title>尹吉甫 錫來 過妻葬還京。詩以送之。</title>,<text>莫作摧殘半死桐。了緣猶有講空空。詩情詎减閒愁裡。悼念須拋淺醉中。此夜盃樽初對雪。新寒床簟不禁風。明朝泥澤蘓沙路。一騎應隨獨叫鴻。</text>
<title>淸流歸路。爲馬墜田泥中。荷子東送紫露酒壓驚。</title>,<text>溪翁不免塞翁灾。靴襪霑泥婦女咍。何必諸公走馬問。也煩仙令寄壺來。春風排雪初歸髓。曉露蒸霞欲染腮。折臂爲醫吾有戒。亨街君早勒銜廻。</text>
<title>養閒設酌。次岳丈韻。</title>,<text>暮年詩不退江淹。似舅風流更有曇。杜曲池塘中表集。韋家花樹弟兄酣。霜韉已載山公去。曉席仍留齊贅參。欲占湖鄕豐歲象。數腔村唱雜農談。</text>
<title>子東但耽一時之適。不慕千秋之業。有才不用。而昏冥之逃。此余所以累歎深惜而欲拯之於拍拍波中也。彼方高述酒德。妄詆詩聖。至謂子美不敢與八仙作對。定是醉中囈語。可笑可笑。當時若無子美一篇。則八仙酣態。安能至今如生。此一籌自合輸與詩人。噫文章眞味。比米汁果何如耶。子東試嚼之。余之不瓠肥。正坐腹無詩耳。緣詩而瘦。余未信也。酒之生禍。恐不止於瘦而已。東乎戒之哉。</title>,<text>莫恠吾詩出吻淹。奇胎元自久蒲曇。隻聯得意令心醉。百盞收功僅面酣。陶謝門中唯我入。阮嵇林裏任君參。飮徒正得文章力。解道張顚與遂談。</text>
<title>草堂雪後獨賞。東臯携雲卿適至要賦。五律。</title>,<text>高窓看雪立。風獵白綸巾。暮景鴉雙點。高原樹半身。奇寒無近日。爛醉憶前晨。唯有東臯子。同余此趣眞。</text>
<title>淸流書齋。雪夜呼韻。二首</title>,<text>暝色纔分馬。誰來暮渡溪。山寒樵絶跡。崖雪虎留蹄。凈界偏知路。靑雲不借梯。行藏上人笑。詩老宦何低。時逃東社閙。偏就北菴幽。片雪明觴磵。踈星動講樓。鑪紅山客擁。觥白使君浮。自笑貪看月。寒宵起攬裘。</text>
<title>養閒賞梅。醉後呼韻。</title>,<text>晴窓斜影曉依微。此境傳神有去非。獨立西湖淸淺處。不隨富貴入羅幃。</text>
<title>夜酌呼韻。贈子東重赴完山。</title>,<text>淡靄林邊不辨汀。溪村數屋績燈靑。頑陰故作連旬雪。豐歲元無三日醒。湖縣重歸爲惠雨。江天高卧伴寒星。今宵坐筭君行處。車峴南踰宿廣亭。</text>
<title>重贈子東</title>,<text>高人疲吏役。琴鶴亦忽忽。地遠湖山外。盃踈簿牒中。北枝登嶠白。南雪放衙融。公退題佳句。應傳馬耳筒。</text>
<title>又贈兼屬師仲 時師仲送錢。助辦寒衣。</title>,<text>何與諸君事。辛勤念罷官。裝衣還累鎭。送酒每從完。少醉思朋會。奇溫軫國寒。平生閔仲叔。今悔嗜猪肝。</text>
<title>淸淮驛舍。曉起書懷寄子東。</title>,<text>冷官初起雪壇翁。又報東臯上大蓬。好踐淸華裨聖主。豈堪微賤侍東宮。寒天馬度湖城北。殘夜鷄鳴水驛中。燈底思量眞可笑。半生行役了何功。</text>
<title>次徐台寄季父韻 癸未</title>,<text>蕭條晩計寄東臯。老樹懸崖屋不牢。無恙兒童遊釣處。瘦川如帶振岡高。先生不愧號東岡。一壑歸來得善藏。休道釣舟沿泝窄。門前潭水百弓長。</text>
<title>南院店。分送禎甫向馬耳師仲任所。</title>,<text>新柳搖湖村。日斜瘦馬去。前登古驛亭。此別師仲處。</text>
<title>鄕寓病中偶吟</title>,<text>夜來又聽打花聲。大手雨無三日晴。軟草悅牛溪岸綠。新秧隱鷺野陂明。卧痾情况鸎添惱。須祿生涯婦勸行。君話安城翻起色。春山紫玉滑宜羹。</text>
<title>病中聞養閒丈携酒入南谷。賞桃花而歸。</title>,<text>桃紅不及老人顔。酒筭多於點地斑。巾角折蔘渾狼藉。籃輿晩載醉仙還。</text>
<title>病起遊西磵。分韻得晴字。留贈諸人。</title>,<text>病中西磵綠陰成。起色初騎蹇衛行。杖底挑壺諸友至。水邊鋪席二僧迎。殘英茂草春如夢。暮靄朝霏谷不晴。相送臨溪慚數數。又牽官祿向京城。</text>
<title>林禮卿 世恭 挽</title>,<text>孤女初歸璧潤郞。親家翁事我聞詳。敎兒亦用庠黌式。迎婦常禁時世粧。姻好交情橋畔宅。死休生濶海南鄕。未成歸省還迎喪。可念吾家第二娘。</text>
<title>家園拾栗戲題</title>,<text>高秋栗下踏成蹊。老子隨人亦杖藜。薄暮傾懷知幾顆。忘饕歸遺草堂妻。鳥飛風動落無端。離殼難留脫手丸。仰面貪看危墮處。不知全側接䍦冠。</text>
<title>西溪朴公 世堂 挽 代作</title>,<text>忽典朝衣買具牛。六丁難挽一回頭。仙家賣杏當卿祿。村塾培材待主搜。田父相從忘八座。世人何意怒虛舟。嶺南不死山中死。聖渥終於此老優。吾儕猶在急流中。每想遐踪面發紅。顯廟近臣今盡沒。淸寒舊壑更應空。是非後世應知我。出處東方獨有公。水落羣巒多刻削。最高峯認主人翁。</text>
<title>洪永川子翊 禹翊 挽</title>,<text>閭謠唱入錦城絲。瑞石磨爲攝守碑。好趁鳳凰移潁郡。底依猿鶴滯羅池。民攀廣柳連村哭。吏與腰章度嶺歸。共惜年荒賢宰死。付誰蘇得兩南飢。</text>
<title>雪後登松壇</title>,<text>貪看松上雪。曉往不遑幘。先我而誰來。壇邊有鶴迹。</text>
<title>直廬占四絶句示諸僚</title>,<text>春坊細話夜分還。小胥篝燈引兩官。已道桂司淸徹骨。雪華何意曉添寒。書借鄰坊懶不看。投壺還厭矢聲乾。猶然月賦湖倉米。聖主何曾負冗官。鐘皷樓西地最偏。打更常聒冷官眠。喚爲雙寺依俙是。南院經聲北院禪。千牛刀仗宿環廬。迹遠無由覲聖儲。宮講退來時借問。鄒編繹後進何書。</text>
<title>次下番韻。戲詠司中卽事。</title>,<text>出番要速入番遅。司吏居間費請辭。扮作武裝逢客笑。強爲官㨾借傔馳。閒時課業壺穿耳。每朔勤勞壁畫眉。從此桂坊生一事。侍童持軸白賡詩。</text>
<title>山園雪後。喜禎甫來訪。</title>,<text>月上駞尖時。有懷其下友。那知長鬣公。披雪到門久。</text>
<title>趙上舍 尙鵬 挽</title>,<text>皆謂吾宗有倚樓。共嘆庭策不收劉。淸高世閥先廬弊。寂寞身名上舍休。諸友以錢歸孟氏。孺人無被斂黔婁。春來欲結同庚社。堪恨尊前失勝流。</text>
<title>桂坊次李僚韻 甲申</title>,<text>栽花兩見桂坊春。花與宮官面不新。薄宦漸知閒是味。羸形誰道病非眞。蒼苔上砌稀參吏。紅日過甎待替人。何事欲移忙熱處。此中好作自由身。</text>
<title>暮春直廬漫吟</title>,<text>點點宮花度敝垣。貧司乍染暮春痕。日長喜倍投壺課。風暖思霑賜扇恩。誰笑直廬移卉竹。不妨閒局長兒孫。近聞太廟當陪駕。好製戎衣待佩鞬。</text>
<title>鄭從叔 震平 挽 六韻</title>,<text>我妣諸中表。今誰在嶺鄕。唯欣鄭谷口。無恙魯靈光。尊屬寧殊舅。孤生早失孃。訊書纔墮案。㐫問忽霑裳。才惜窮廬死。名還處士香。嶠南仍地下。離訣恨俱長。</text>
<title>次陪祭大報壇韻</title>,<text>誰人盂麥祭唐明。天壽愁陰結不晴。邦到于今恩使活。帝曾玆歲義捐生。奠依醮祀瑤壇凈。靈似時廵霓馭輕。無所報功猶眷眷。聖心元欲樹風聲。</text>
<title>淸和之望。小集山園。以半山晴日暖風蒸麥氣。綠陰芳草勝花時。分韻得風字。</title>,<text>松壇急掃走家僮。客自東村許過翁。黃鳥啼藏初密葉。木𡱝香送細扇風。多情行榼携春醞。不腆園畦薦晩菘。若道排當眞草草。何君冠落笑兒童。</text>
<title>過禎甫。見其種圃有作。兼示保卿。</title>,<text>高樓樹色裏。偶坐者誰耶。自號小園叟。時來老圃家。晩凉驚透葛。晨雨喜沾瓜。景昃煩留欵。甘酤亦勝茶。</text>
<title>題李邦彦 正臣 祖母夫人。圍枕小屛畫八幅。</title>,<text>卿雲蔭翠篁。朱鳥雙停峙。請看掌綸家。有毛皆類此。右竹裏鳳凰蟠桃結碧嶂。下眠蒼猉獜。獜來作孫子。桃獻大夫人。右蟠桃樹下猉獜靈物息相吹。年多畫欲活。支床奉令人。百歲生玄髮。右海上噓氣龜衣黃者欲往。湖上之靑峯。呼儔不可緩。埋巘雲溶溶。右湖上黃白二鶴數疊珠樹崖。知爾背上嶼。如久釋負嬉。却恐山漂去。右海畔三足鰲桃花綘欲然。草色嫰可悅。一頭黑牡丹。其間好點綴。右緋桃下靑牛三秀飡松下。猶爲口腹累。未如雪衣者。雲海有去意。右嚙芝看雲二鹿松蘿雖掛絲。恐不受覊絡。安得一隻騎。驀過天台壑。右一立一飮水二鹿</text>
<title>送朴端叟 弼揆 赴盈德。述家先故事。</title>,<text>吾祖當年奉板輿。此邦無恙火兵餘。仙樓謫住曾誇白。台府登來尙憶滁。黃鶴先題今讓爾。靑氊好護倘還余。新晴曬帙翻生感。故紙猶多撫吏書。十年同薄宦。等是綠衫貧。今送君爲吏。那禁鬼笑人。舟軒隨渾舍。碁酒罷比鄰。喜得廉能守。山甿告復銀。</text>
<title>所處當暑壅熱。穴北壁安牖。通西北風。三角東偏三四峯。亦拱列于前。爲題二絶。</title>,<text>每笑前人拙。爲軒也背山。今朝去眼障。風景頓生還。淸風非索價。本待北窓開。不速三峯色。仍將爽氣來。</text>
<title>重陽後四日。與諸友步出安菴晩飯。分韻得花字。</title>,<text>宮坊休下卸烏紗。走趁城東有栗家。寒水陂塘初割稻。薄霜籬落尙懸瓜。相留野飯煩燒芋。莫笑村醪強泛花。何事先生戀苜蓿。應無負郭一汙邪。</text>
<title>叔父久疾新减。季父率諸子姪。進酒稱慶志喜。</title>,<text>門闌喜氣暖排霜。阿大中郞體復常。籃筍暫回臨晩席。菊花齊揷集秋堂。初筵協律來携伎。半酒尙書起進觴。要識家風孝謹處。暮年君實奉兄康。</text>
<title>十四夜。聞諸友就國安話別。以病未赴有作。</title>,<text>佳月將圓夜。如何雨妬明。遙憐郭東集。更送嶺南行。人盡秋來散。參應醉後橫。能無落莫否。贈別幾篇成。</text>
<title>送金國安移寓密陽。問舍明農。</title>,<text>萬卷難爲活。經惟帶相牛。全家踰鳥嶺。結宇傍南樓。栗可封千樹。魚須種萬頭。藉君囊底策。吾亦欲東遊。</text>
<title>送禎甫往湖南。謀印先集。</title>,<text>湖山隨印局。萬紙賣耕牛。可念經營苦。唯憂泯沒休。有文雖兩漢。無子豈千秋。記昔吾良在。知玄不後侯。</text>
<title>金同樞 埈 挽</title>,<text>化日私公不薄虞。煕朝八十八年軀。偕衰婦却重牢扇。最少兒懸再甲弧。壽盞幾因畿令擧。金腰尙倩侍郞扶。翛然適去猶餘憾。里社于今長德無。</text>
<title>尹惠甫 志和 挽</title>,<text>尙憶東家爛醉塲。每嘲吾不識杯鐺。談諧酒後鋒穿的。才慮紛時穎出囊。關幕竟淪前太史。夜㙜新補一文郞。風斤縱在于何斲。可惜空山惠子藏。</text>
<title>桂坊同下番守歲</title>,<text>淸司守歲無盃酒。同舍要歡設局碁。得侍東宮寧恨滯。不眠華省爲嗟衰。踈鐘數漏催晨響。淡雪輕寒換序時。三考散官何事最。每當除夕有新詩。</text>
<title>時敏堂。陪元朝賀班有述。乙酉</title>,<text>非關守歲怯天明。拂曙銅闈趁賀正。雙闕乍分淸鑰響。八甎齊逬凍靴聲。宮臣引仗飄靑繖。閣老回班燦火城。鞬弭麁官何事喜。首春筵學倍新程。</text>
<title>尹政丞 趾善 挽 代作</title>,<text>質厚皆稱漢大臣。名全終作宋完人。憂時讜議頻衝口。處散危機不到身。黃髮弟兄俱富范。白頭夫婦再朱陳。如公壽祿吾何哭。所惜今無宰相眞。</text>
<title>洪知申 受疇 挽</title>,<text>宜誥才淹簿牒叢。詞垣寸地不盛公。重登鐵嶺疑天上。暫長銀㙜似夢中。太瘦應緣五字好。晩亨那直半生窮。忍言垂老題崔痛。終與香山事事同。貫之詩句耘之畫。公乃兼之不讓頭。自得草龍三昧妙。長深花鳥一春愁。峯巒晩弄元章石。風月曾題沈約樓。飛鷺亭前烟水色。主人亡後墨蹤留。餘論偏蒙說項斯。鉅公知己更無之。詞塲每厭卿拳老。奕陣常欺我手卑。文藻已空壺裏宅。墨痕誰補畫中詩。阮村南北人餘幾。向哭賢咸淚尙滋。</text>
<title>設宗會於岳園。敬次叔父韻。</title>,<text>欲講韋家集。齊來岳老園。盤羞貧有具。觥糺醉無喧。鸎答吹箎樂。花黏祝壽樽。林間衆瓊樹。爭及謝郞繁。</text>
<title>月溪舟中示師仲</title>,<text>十年塵帽濯淸灘。鷗鷺翻將生客看。洛下波濤驚昨險。江干風日覺今安。平蕪鳥度牛川杳。落日帆通月峽寬。更喜君莊深處在。翠巒靑木兩邊攢。</text>
<title>洪生 啓英 挽 八韻</title>,<text>莫說爺孃愛。交親共譽之。已稱千里足。曾賞八齡詩。冠玉年方壯。生花筆愈奇。鬼嫌文考慧。人殺衛郞羸。薄櫬收才子。虗帷哭少嫠。修文隨從祖。傳業待呱兒。㓒燭無窮夜。風燈十九朞。吾何壽居實。三疊有渠辭。</text>
<title>乙酉除夕。招諸友守歲。皆老懶無應者。初昏就禎甫。甫亦眠於內。獨其督聚三五少年正飮譁。強坐至半宵而還。吾輩之不競可嘅。</title>,<text>已稀守歲伴。行入少年塲。白髮參新輩。紅裙笑老娘。誰知湯餠客。今共屠蘇觴。莫恠衰如許。玆宵不禁當。</text>
<title>丙戌元朝。試筆得咸字。</title>,<text>守歲何煩過阿咸。賀正羊酒典朝衫。誰家驅鬼頻撾皷。老子歸窮獨引帆。粧點新年人帶醉。洗融殘臈雪成𩁺。今秋一稔天慳否。明旨憂民發至諴。</text>
<title>送許水部 琡 記馬黃山</title>,<text>丁卯橋頭老水郞。一官殘驛退黃楊。詩人留落元如許。廐吏婆娑也不妨。竹裏晩衙廝養列。江干春洗騄騏驤。全勝荒歲諸銅墨。公責民憂日日忙。</text>
<title>送吳保卿監賑嶺東</title>,<text>九郡蕭然八景荒。分㙜往哺繡衣忙。勉須活淅希元晦。毋但遊淮效孟陽。蓬海泛舟移白粲。鏡湖回櫂郤紅粧。侍臣也識君王病。除是民蘇體自康。</text>
<title>金秀才 始煜 挽</title>,<text>短檠黃卷事辛勤。深夜書聲隔巷聞。七種遺經三萬字。齎歸惟博一修文。</text>
<title>舟遊三江。次杜携妓納凉韻。</title>,<text>晩風巾欲落。春日帆俱遅。江濶桃花水。鱸肥糓雨時。漁村仍買酒。篴舫更徵絲。向夕湖山態。皆爲畫裏詩。</text>
<title>楮島游汎。分韻得湖字。</title>,<text>漁村遣艓小如鳧。買酒罾魚待餉吾。躑躅花來舟過島。櫻桃籬窄屋臨湖。童巖晩篴春風送。鷗榭歸帆暮雨俱。罨畫溪中浮玉峙。三江得及此間無。</text>
<title>斗尾挂席至牛川。過申相石湖亭。丙戌</title>,<text>船尾春旗颭。欣逢入峽風。低回失石室。安穩度龍宮。野曠靑巒口。江來翠島東。湖山歸相府。何處着漁翁。</text>
<title>簇灘舟中。望申東淮舊樓。</title>,<text>山水似西子。主人元粉侯。錦粧靑玉峽。簫韻白雲樓。藻翰風流盡。鷗霞景色留。遅回晩眺好。湍瀨任膠舟。</text>
<title>過楊根縣望龍門</title>,<text>老溫東泝减盤渦。縹緲楊根在伐柯。山縣十村饒戶少。水程三驛惡灘多。江平月峽欣初出。帆疾龍門恨瞥過。薄晩南風知雨候。小虗人買綠漁簑。</text>
<title>淸心樓</title>,<text>葬聖衣冠第一州。江平山遠有高樓。雲生孤石時騰馬。水落遙洲始辨牛。太守常衙朱檻閣。來人初捨碧簾舟。如何四壁懸詩少。牧老鯨呿在上頭。</text>
<title>題漕判舟閣</title>,<text>十艘啣尾發忠州。殿後靑簾漕判舟。葉上官家無信地。鏡中騶導有輕鷗。程程護鷁喧灘戶。頓頓供魚自水郵。縱領米綱還不俗。壺觴隨事見風流。</text>
<title>過神勒寺</title>,<text>舟過馬巖口。樹杪出東㙜。白㙮前朝立。淸江上峽來。晨鐘搖客舫。晩渡喚僧杯。風水前途事。停橈問萬廻。</text>
<title>朝泝孔有愁灘</title>,<text>舟宿烟江雨不聞。曉看靑嶂滯餘雲。有愁灘畔篙師喜。新水平湍恰數分。</text>
<title>上延縣日長豐途中</title>,<text>千峯變彩向征鞍。東峽新監始上官。幢旆影穿紅樹出。皷鐃聲雜碧湍讙。衙參禽鹿民元少。産有雲霞邑不殘。解作淸詩酬此否。他時優考注應難。</text>
<title>次李太史 墪 鳥嶺韻</title>,<text>桂州峯拔地。斜谷樹參天。剗雉荒城在。盤蛇一徑穿。嶽蓮寒不墮。崖葉醉堪憐。誰與玆山敵。淸雄太史篇。</text>
<title>陽山寺。與咸昌倅李達甫 明觀。分韻得人字。</title>,<text>使君消息遇僧詢。云有雲㙜獨立人。徑去應愁山色暮。後來還被瀑聲嗔。回籃小寺燈初上。披氅東樓雪政新。若覔吾曹同過處。掛餘雙印石嶙峋。</text>
<title>雙溪華叟巖。同思仲往訪。丁亥</title>,<text>靑峽斗千丈。幽潭湛一盃。巖空華叟去。亭敞醉翁來。晩飯銀鱗入。歸軒紫馬催。山容暮逾媚。如別美人廻。</text>
<title>白雲㙜。與思仲觀雨後瀑。仍送達甫還縣。</title>,<text>幽閒官舍似巖棲。杞菊厨淸日啜齋。手板拄時山更好。肩輿往處境皆佳。滁亭醉醒誰同樂。盛郡沉升不受懷。別有使君功德事。瀑亭新架老湫厓。</text>
<title>次思仲韻</title>,<text>老槐陰裏郡廳扃。衙胥歸家鹿入庭。民物淳厖宜傲吏。溪山淸遠有名亭。不敎里正征畬布。時見林僧餉藥苓。一事終當輸我境。白雲常界嶺峯靑。</text>
<title>覺淵寺拈韻。得放翁山寺詩次之。</title>,<text>秦餘物色問何村。復有招提隱石門。拄杖看山渾翠靄。驅輿到寺已黃昬。壁圖夜照駄經馬。林響時來獻果猿。醉守淸狂僧見恠。佛頭翻酒有沾痕。</text>
<title>次李中丞 箕洪 山庄壽樂亭韻</title>,<text>熟知眞樂在其中。泉滿秋山日自空。峽險難窺盤谷窈。源深未見石渠窮。靑靑只麽元同體。决决如斯詎息功。無意半分歸地主。恠公全占華西東。</text>
<title>次東坡廬山漱玉亭詩 戊子</title>,<text>嶺峻水淸駛。漂石生雷風。暫爲紺色湫。中安玉鱗龍。何事飛出來。掛腰於高空。下飮欲盡潭。直搗常殷谼。濺濺白鷺沫。偏灑屛風東。太守臨觀處。誰起巋然宮。喚作小漱玉。人笑儗長公。寧知醉翁樂。惟在山水中。</text>
<title>三仙巖</title>,<text>羽人元自在丹丘。况有霞標與瀑流。一種巖崖三窟宅。不知仙在某峯頭。</text>
<title>寒碧樓</title>,<text>舟到屛山曉霧開。碧樓檣外露崔嵬。湖心綠草分江遠。檻內靑蘋出宂來。丹洞仙多時過去。玉堂人下此翔徊。客歸襟袖凉猶在。云自凝淸一宿廻。</text>
<title>龜潭 己丑</title>,<text>仙俗關頭玉一峯。退翁丹字勒西封。舟行明鏡十餘里。岸夾翠屛千萬重。太守上官初跨鶴。三仙出洞或騎龍。江山信美何須羡。我有飛來一石淙。時呂師仲。以新及第上郡。</text>
<title>島潭</title>,<text>三拳靈壁揷淸江。玉筍雖奇孑未雙。舟窟潛波通地肺。石門斜照洞天窓。兩潭風月歸仙吏。一曲湍瀧媿陋邦。雲綴太淸元自好。謝公前論不心降。</text>
<title>劒湖舟上。次忠牧韻。</title>,<text>江上危巖似落花。廟前靑草界晴沙。也知山水生忠愍。于此厓灘避士華。先輩風流空故宅。使君來往有浮家。聯舟龜島前春事。却喜玆遊適及瓜。忠愍。林慶業謚。厓陰，厓灘，灘叟。</text>
<title>陪兩叔父小集。次仲父韻。</title>,<text>諸父光臨幷盖軒。官庖不腆具杯樽。久離中表團無缺。列坐東西醉不喧。拙舞郞當人拍手。嬌歌宛轉客迷魂。蒼顔未頩餘醪在。更請留歡到日昏。</text>
<title>豆浦遇忠原使君。同時發船。</title>,<text>忠船先發次延豐。起柁喧聲箇箇同。㺚水遠迎君艦至。龍湫應待我行東。雄州送酒時搖槳。西舫搜詩晝閉篷。元白向來如此否。水郵終日吏傳筒。</text>
<title>子眞浦江村卽事</title>,<text>臨江茅舍午時鷄。豆葉蕎花岸路迷。船尾驎之魚籠寄。田頭冀婦饁筐携。舟厨晩飯如行越。村甔春沽不到齊。欲揀水亭幽處憇。釣㙜西畔老槎梯。</text>
<title>雲卿欲居漱玉亭傍。有所述次之。</title>,<text>天藏荒谷待愚公。爾果携家來瀑東。卓錫仍營巖下屋。無瓢應厭澗邊風。胡然坐我簿書裏。不分置君丘壑中。莫漫笑他塵吏態。買山成隱亦吾功。</text>
<title>九日雨中。書懷示雲卿。</title>,<text>黃花微濕雨濛濛。九日端居郡閣中。吟詠漸踈緣興倦。訟爭稍簡覺年豐。詩人從我惟裵廸。太守爲誰似謝公。強欲登高無那病。獨敎君去看巖楓。</text>
<title>丹丘倅師仲。以課士事來。禎甫亦自京至。同舟遊劒巖。庚寅</title>,<text>碧瀨如環劒㟧騈。丹仙讓置玉峯前。陰厓宅廢仍祠廟。白兎公歸有洞天。官罷欲營廬岳舍。槖羞難買鈷潭田。源頭佳處復幾許。日暮舟回還惘然。</text>
<title>翌日同舟上淸風。宿凝淸閣。是夕驟雨甚爽。</title>,<text>晩上凝淸倦欲休。檻虗猶似坐扁舟。寒飈六月生丹宂。急雨初昏洗碧樓。三絶自高滕閣價。十無應有墨池羞。何如在此過炎熱。君詑龜潭却擺頭。淸風古有十無詩</text>
<title>第三日上龜潭。宿玉泉庵。</title>,<text>靈眞窟宅有僧藍。一徑松間捨筏探。環寺諸峯皆玉筍。注筒飛瀑入龜潭。仙舟幸共三人載。佛榻同聽四郡談。不識丹丘最佳境。只緣身未到玆庵。</text>
<title>還峽日。與中原諸寓公。乘舟遊劍巖。次滄溟韻。</title>,<text>急漲前宵打峽開。官船無事越灘廻。江山最勝溪翁廟。洞壑逾寬泡母㙜。縛屋誰先潭上住。同舟人並洛中來。使君便欲於焉老。其肎吾民借釣隈。</text>
<title>病中次雲卿</title>,<text>歷落崎崟可笑人。友朋相賞獨天眞。山中作縣聊餬口。洛裏無廬可庇身。忙署文書多錯誤。病哦詩句少淸新。官爐已打鉏三事。省谷歸耕及早春。</text>
<title>沈生 鈺 挽 辛卯</title>,<text>嗚呼。觀生狀略。孰不泫然而悲之。其才與行如此。自可不早埋。况有其大人不盡之祿以與之。而卒無祿而先死。是何理耶。兼行毋事。養成佳器。奇愛之甚。照顧之勤。吾每面歎。一朝失此。其何以堪。吾故不暇悲生。而哀吾友之老而愈窮也。索挽之題。體兼狀行。豈以無年之人。非誄不顯。故冀朋友之揮闡之耶。詩雖拙退。亦極吾悲惻之旨云爾。無母兒啼父哺飴。抱爲慈姆敎爲師。看成進士無多慶。送作文郞不盡悲。龍老拋珠空有淚。鵠來營卵又亡雌。庭生瓊樹猶旋折。莫恠天慳桂一枝。八詠樓中小沈郞。延州老子怯逢塲。伊翁不做庸何恨。是子無殤故未量。潭府新哀應撥酒。槐柯舊夢劇炊粱。還渠漱玉詩三幅。此乃遺珠可善藏。歸晩庄成請早還。本知翁意在山間。兒旋不待已埋土。翁果晩歸誰候關。定向竹阡依聖善。獨憐桃谷有窮鱞。空林寺下深深洞。永作悲翁望子山。</text>
<title>次寄龍宮韓使君</title>,<text>中原相遇兩襟開。劒峽同遊一棹廻。歸日駐驂銀瀑榭。高秋留約白雲㙜。君爲民吏挽將去。我被溪山勾引來。莫向縣齋尋太守。除非山裏卽溪隈。</text>
<title>次林學士 象德 應製帖韻</title>,<text>澶淵天子莅戎行。學士追成退虜章。紫袖評詩留御座。朱衣宣旨下湖堂。三塲喫著元非志。七品貂蟬也不妨。早識潘郞從総角。婦家今日與榮光。</text>
<title>辛卯之嘉平月。湖南按察李君子東卒然捐使府。其友趙某留滯中原。又以其月哭老孺人。哀不能文。遠未命駕。旣闕焉無一言於君大去之日。而所求來挽幅。亦漫置故紙中。尙未涴送。非敢忘也。旣還京師。稍集神魄。廑成七言律四章。始於旣葬之越四月。替文讀告。兼奠一盃。</title>,<text>交兄不願識餘人。兄亦憐吾一往眞。不飮猶深劉阮契。忘言羞惹觸蠻塵。靑雲自遠常懷舊。白首同歸戒若新。潔峻風標貴重語。今來何處見元賓。半世酣沈翰墨塲。晩承三父上湖堂。俄揮百紙無凡口。恰受千鍾有別膓。侯喜鳴爲仙客笑。次公醒許飮軍張。過時哀挽靈應恕。已識吾詩不副忙。雲卿歸誦峴山詩。近謝盃鐺整接䍦。滄海助來鯨力壯。天池浴出鳳毛奇。元來瑞物難留世。自古宏才鮮佐時。無乃淵明眞止晩。杜康終壞廟廊姿。湖山萬室哭雷讙。露冕光輝遽閉棺。上待子瞻歸翰職。天徵長吉補眞官。飄昇幢節三千界。咽愴笳簫十二灘。甞謂君詩妨命達。不餐烟火太淸寒。</text>
<title>兪持平 命咸 挽</title>,<text>吾儕五十悼無成。却喜隣娘免倒綳。白簡方承先大憲。丹㫌遽寫右持平。早如止酒應無死。晩始攻詩已有聲。㙜省卽今人厭厭。似君精彩沒猶生。</text>
<title>次家姪獜倅 光命 與金三淵酬唱韻</title>,<text>君地有雪嶽。得三淵爲之民。又有往來唱酬之事。吾漱玉六年所無也。傾想之極。輒次其韻却寄。兼屬韻主。聞君治內逸民存。造次安能致偃門。須辦筍籃三十座。論詩諮政去源源。口呿難聽但相看。風霹傍轟一百湍。此是三淵山水樂。人聞甚苦子偏歡。</text>
<title>赴歙谷道中。戱吟自慰。癸巳</title>,<text>六百供魚戶。猶云縣壯哉。如聞太守坐。多在侍中㙜。朋友歸仙分。朝廷謬吏才。之官有底急。徑欲入蓬萊。</text>
<title>楸池嶺上東望。有海無地。</title>,<text>迢迢楸嶺地無前。頫視滄瀛但渺然。九郡諸官棲底罅。三韓東境盡玆偏。稍排卵島波光逈。忽出通州野勢圓。未意嶠溟窮絶處。復開平穩一山川。</text>
<title>侍中㙜</title>,<text>晴沙界海鏡光分。七島羅如點綴雲。粧抹此宜西子比。鯨鵬傍盖北溟云。難辭仙字歸湖長。不分㙜名冐院君。公事自無機亦靜。海鷗何意起紛紛。</text>
<title>叢石亭</title>,<text>四郞當日架樓居。樓碎仙飛舊礎餘。留柱不歸南石鶴。認門時點北溟魚。諸頭六面工相似。萬古千秋立自如。好向宮池承慶會。豈應長作海儲胥。</text>
<title>海山亭</title>,<text>千峯擁郭大瀛環。縹緲樓成臨海山。重以南江一羅帶。綰來東島七螺鬟。官疑昨俗今仙際。境是聲詩活畫間。丹字寫歸元駐此。松翁虛覔永湖灣。</text>
<title>又一絶</title>,<text>平呑八景壓重溟。色色舖舒大畫屛。松老舊詞人膾炙。不知全漏海山亭。</text>
<title>三日浦</title>,<text>不識天池大。平潭萬頃寬。海松矬自翠。仙字老逾丹。蘋沒遅回棹。花圍縹緲欄。鸞驂如再降。應覔舊題看。</text>
<title>丹書</title>,<text>丹自金爐點。鐫應石皷先。四仙留六字。三日當千年。雲護常如盖。苔慳不上錢。誰題凡姓氏。唐突述郞前。</text>
<title>舊寄權汝柔絶句題後</title>,<text>東海居人屋枕濱。常時銀闕見三神。明春欲决東行計。須報權君作主人。此余丙寅秋。寄汝柔小律。噫曷爲而留至今也。以今視丙寅。多九閏二十八年。而吾之詩猶未化。則减乎二十八年者可知已。人孰肎二十八年存之乎。且也二十八年幾一世。而汝柔之無都下信也。年又如之。則其尙游戱海上。初未能料也。不自意垂老一邑符。始辦東游。比壤蓬萊。乃汝柔鄕。沿牒至郡。首問某安否。則君固無恙。而已候余於三日浦之舟上矣。傴然一老儒。尙識其爲前日權秀才。而袖中一敝紙。又見吾少時塗抹。則怳然若悟前生也。然則向所謂不可必者。今皆可必。玆非幸歟。其曰銀闕三神者。以君之居蓬萊而漫言之也。欲决東行。亦壯年輕勇語耳。况指明春者。幾一世而不來。則其人不足待也。而是區區者。君猶不拭涕棄之。而留作左契。必待三十年不相聞之人。出而證之。嗚呼。衛公爲靈君。豈有前知耶。遂與坐四仙之榭。游七星之溟。又將挈入楓嶽。窮衆香之覽。衰晩海山之遊。果不別人作主。種種奇緣。似若天所湊成。而亦由此二十八字媒也。詩雖拙而見留於君有以夫。摩挲殘瀋。便欲享之千金。仙貌遇君三日後。凡詩認我卄年前。人尋銀闕何遅也。墨與丹書尙宛然。奇事始符文字讖。此生終了海山緣。石泉槐火先徵句。更訪參寥話夢泉。</text>
<title>寄題權處士 絿 七松草堂</title>,<text>東方有士不完衣。仙佛鄕中慕仲尼。舊識索遊孫學究。今逢講禮戴經師。柳祠秋鶴明年降。程坐春風一月歸。何苦閉門滄海上。白頭期奉兩公槼。蓬瀛佳處問於君。笑謂吾廬有七分。春到江渾楡岾雪。朝來氣是栢田雲。述郞家境仙舟接。無竭宗風寺梵聞。更道讀書多在此。湖光山綠染爲文。</text>
<title>洛山梨花亭。觀水城妓劒舞。</title>,<text>翠羅袴褶暗藏蓮。脂粉叢中出劒仙。奇技試抽玄女鍔。細聲休奏素娥絃。恒沙夜白揮鋩內。碧海春寬舞袖前。安得楊娘鐵槍手。梨花亭畔對翩旋。</text>
<title>太平樓。贈主倅沈耆叔。壽賢</title>,<text>襄陽樓觀似東陽。太守爲誰又沈郞。淸漢萄醅欺白墮。大堤花艶勝紅粧。纖歌慢舞太平樂。緩帶輕裘儒將裝。今日峴山還我輩。風流不必姓鄒羊。紅粧。古江陵名妓。</text>
<title>自峴山冐雨投水城。與主人金士敬 時保 同賦灰字。</title>,<text>未了東遊使牒催。自稱仙尉恐人咍。鳴穿驢足汀沙碎。灑濕鷗裳海雨來。洛寺扶頭觀渾舞。平樓軟脚有深盃。蓬萊晩入緣何事。列牧相留不遣廻。</text>
<title>內水岾</title>,<text>過盡危橋渡淺灣。僧輿穿入檜楓間。平平鴈岾如無骨。落落盧峰始露顔。巖嶂列成羣玉府。海濤傍湧萬銀山。到玆地位方知別。此乃蓬萊第一關。</text>
<title>萬瀑洞</title>,<text>萬二千巖各滴淙。合爲轟瀑觸爐峰。雷霆㙜怖雙靑鶴。雪雹潭噴五色龍。金地無蹊唯鐵鎖。玉山何水不珠舂。飛流濺沫從他怒。只恐蓬萊字滅蹤。</text>
<title>正陽寺朝望</title>,<text>看山早拓歇惺欞。萬瀑初驚客寢醒。晨暗尙分微霰色。日臨全露爛銀形。罨籠高頂烟雲黑。點綴千崖檜栝靑。僧道楓時官可過。玉圍紅錦更娉婷。</text>
<title>獜蹄合江亭二絶</title>,<text>朝朝鶴林齋。厭見滄海大。不及君地有。淸江兩條帶。太守雖開印。山民不造庭。肩輿翠松路。但往合江亭。</text>
<title>金敬明 昌緝 挽</title>,<text>石室諸生半在門。圃陰師道不慚昆。韋平庭內巢由志。漢魏書邊洛建言。顔子生涯還有樂。偉元情事早辭尊。甞聞賢內淸貧話。無價難營一栗園。</text>
<title>乘舟遊叢石 乙未</title>,<text>肩輿踏盡紫棠洲。吏告前吹已整舟。雨罷故留雲蹔綴。風和解使海安流。岹嶢建柱叢峰出。縹緲成樓卵島遊。日暮笙簫亭下過。得無人認四仙不。嶺東人以海上沙岸爲吹卵島。乃海中一頑山。而風日佳時。則必搴擧飛舞若蜃樓之狀。土人謂之島遊。</text>
<title>復遊侍中㙜</title>,<text>鶴林眉目在玆湖。湖長何如古姓蘇。兼管海山非地少。替衙魚鳥爲民無。花㙜栗嶼紆回遠。松翠棠紅點染俱。日暮烟波淼江谷。又誰新寫輞川圖。</text>
<title>白華庵。贈致雄，三彦二僧。</title>,<text>衙居意不適。命駕入秋山。萬嶂霜添縞。千楓日减殷。斜陽歇惺望。信宿白華還。何事窮訶衍。諸潭綠一般。</text>
<title>李仲約 眞儉 過我湖㙜池閣。旣許二妙。重以佳什。誠處子之遭也。謹步來韻。爲湖山替謝。使渠自答。不應若是拙也。可愧。</title>,<text>泛波殊汗漫。幽事在池塘。小嶼移叢石。遙山對衆香。蓮衰猶擁檻。菊綻始浮觴。獨愧於詩懶。東編未半箱。</text>
<title>崔判府事 錫鼎 挽 代作</title>,<text>仲兄先丈友。稚弟後塵遊。自我亡吳趙。依公作白劉。早超瞠逸駃。先至顧跛牛。學蔑常勞勸。詩蕪辱與酬。廈氊容與講。廊廟猥參籌。藥院憂遑並。郊扉恐惧侔。誰明元輔悃。自數小臣尤。去舃無重入。遺簪愧獨收。事經三折臂。年各七平頭。相府門來雀。耆筵杖有鳩。起居時候富。文字向干歐。每戒覃思過。終因盡瘁休。耗心王輔嗣。歐血漢忠侯。下爲吾私哭。中宵國事憂。甞期銘我事。忍作誄君謳。更歎千秋業。今爲第一秋。</text>
<title>同題</title>,<text>補牘三干盛氣臨。子房容貌廣平心。多應黃閣師承在。故爲靑宮宴念深。羣鏑每叢當國日。一丸誰察奉君忱。東郊更比東山遠。便死終難待啓金。淺淺稱公館閣雄。孰知吾學有宗工。咀含百氏幾韓子。梳洗羣經佐晦翁。卄考休先賢相業。千秋宜最大儒功。了當文債書程否。年數雖終志未終。</text>
<title>滯雨長安寺</title>,<text>灑郞風雨劇顚盲。行到長安尙未晴。錯道天公敗好事。不知先洗衆香城。</text>
<title>歇惺樓</title>,<text>雲扇徐開出衆香。毗盧如女乍窺墻。朝暉與發瑤銀色。夜雨添匀花錦粧。佳處更多僧不說。勝行雖困客逾狂。籃輿又度摩訶去。應爲仙㙜看瀑忙。</text>
<title>隱仙㙜。望見十二瀑。</title>,<text>勍敵㙜高看不遙。瀑從西嶺降迢迢。靈咆壁坼三千丈。帝醉河飜十二條。竹節承來巖歷歷。虹腰挂下壑寥寥。松林窟上深深谷。自古無僧得領要。</text>
<title>邑後新屯田。監農有作。</title>,<text>吾民休出粟。太守自明農。廢地開爲井。流丁集作傭。行耕輿軋軋。催耨皷鼕鼕。勉矣同豊樂。澆鋤酒已醲。</text>
<title>丙申除夕</title>,<text>兒收戱局各歸眠。少睡吾唯守舊年。前過光陰寧屬我。方來憂喜莫牋天。驅儺炬散昬鵶陣。賀歲衙排曉聯。不分官居近暘谷。殘宵海日見常先。</text>
<title>丁酉元朝試筆</title>,<text>民推不去坐凝然。肯愛微官定慕仙。雖愧柴桑八十日。擬留蓬海三千年。喣摩村里元無最。詠嘯湖山略有篇。何事新春先料理。侍中遊舫後坪田。</text>
<title>高城趙迂齋 持謙 廟木蓮樹詩 幷序</title>,<text>吾宗迂齋公。甞謫守高城郡。郡庭栽木蓮花。盖楓岳植也。公修身芳潔。秉志公正。以立于朝。時人不容。置之海上。君子之難也。公之取此。其亦屈平搴木末之意歟。高之士權絿汝柔。東海之趙德。而公門之侯芭也。旣與凡高民之慕公者。建祠祭公。又移公封植之木。以代廟栢。嗚呼。此豈但愛其人而以及哉。爲其受命貞白。可以比橘頌而配潔侯也。然則汝柔之於其師。不惟承其口講指畫而已。其有見其性情臭味之眞者乎。木末芙蓉花。元不根泥淖。何似趙先生。塵內立玉貌。先生謫蓬萊。樹亦從仙嶠。得托淸獻庭。如蘭配芬皭。高人雖愛公。蓮愛同者少。獨有舊弟子。與樹依遺廟。寂寂朱扉掩。層層皜葩曜。搴花雜荔蕉。進侯侯應笑。嘉樹傳稱韓。甘棠詩詠召。我作木蓮什。俾代迎神調。</text>
<title>送日本使書狀李季通 明彦○己亥</title>,<text>導倭晨謁請開洋。梅雨新晴舶趠凉。妓奏三吹帆欲掛。此時方見石心膓。聽說商齎絶紫團。行㙜號令賽霜寒。歸時使舶應虗颺。亦不輕將赤石安。</text>
<title>吳西坡 道一 夫人挽</title>,<text>皓首同安貴後貧。由來哲媛配名臣。徒誇白內蟠花誥。尙爨元家落葉薪。過嶺得偕坡學士。哭韶仍是鄭夫人。泉㙜泣說知何事。世禍猶延阿囝身。</text>
<title>趙禎甫挽 並小引</title>,<text>日君之死而歸也。裕亦有瀕死之疾。郊殯三月。廑一撫棺。至如文字雞酒之凡可以用吾情於吾友者。盖闕如也。而君宰上之草。今幾乎禮不可哭矣。惕橋公戱曹之言。倣子建誄王之辭。追抒平昔。輒成短章。凡得近體六首。遂操此爲侑酌之文。諷告于靈座之前。南岳先生識字奇。伯兄強友仲兄師。三郞獨也家風在。稚弟因之世好縻。舊讀子猶談左漢。先編吾猥定文詩。詞塲兩代周旋事。更語癡兒令嗣知。當世詞雄略得當。敎劉心折獨孫郞。虛名厭見陳驚座。警語常輸孟擅塲。文字庶娛窮後日。麴糟思拔飮中鄕。親書屛酌相期事。看取君家赤牘藏。冲虛懷抱簡眞儀。得意朋來便命巵。酒德彌溫轟飮後。談鋒不鈍競論時。疎眉元有壑丘韻。皤腹不妨山澤姿。君錫說君遊陟事。擧籃曾不汗沙彌。衡門聞啄已知公。非某誰過老敬通。慣見兒迎長鬣客。偕衰人對二毛翁。同心之臭尋形外。有味其言在訥中。吃且好詞耽寂寞。憶曾呼作後揚雄。科宦心休各日斜。羡君猶作晩生涯。園林杏柰新成果。階戶芝蘭競長芽。杪境漸佳如啖蔗。湊緣還散等摶沙。唯應頫笑吾衰相。無酒無朋對菊花。師兄譚咳接無因。時獨逢君一笑新。寒日淡傾聞笛里。數星孤帶倚樓人。蕭條洛社方依白。零落漳園又喪陳。何苦每題賢友挽。宅卿前謔慨成眞。</text>
<title>西坡改葬挽</title>,<text>一自端明返道山。幾番風浪又朝班。交情屋變人烏愛。世憾弓移子鹿彎。元識怨恩無地下。不須遊戱復塵間。百年公案宣詩在。可代埋銘贈大還。</text>
<title>李大憲 喜朝 夫人挽</title>,<text>賢媛徽聲早出閨。幽居舊邇水東西。幼時丞相偏憐女。晩歲徵君共隱妻。紅誥不榮荊布好。紫芝同茹豢粱齊。元來隣雅今姻誼。詞爲夫人敢廢題。</text>
<title>李汝翼 翊漢 兄弟己亥回甲宴。次席上韻。</title>,<text>㝈降星宮本共躔。晩途猶鮮兩人全。今朝偶赴東隣席。同日雙瞻南極仙。一乳並生周士歲。六身重到絳翁年。試看鶴髮難兄弟。壽酒誰先擧玉舡。</text>
<title>追次黃先達 晸 喜席韻</title>,<text>靑宮代試始今年。上謂英才汝得偏。二祖雲孫寧寂寂。三郞風調本翩翩。商仙第四翁眞是。漢孺無雙爾豈然。六郡歸來居賃宅。更應淸白與兒傳。</text>
<title>淸橋酒席。分韻得進字。戱爲長句。贈江州都護金晦叔 始煥 令公。</title>,<text>君莫厭邊郡薄。猶勝座上諸公廑易半醉金玉鬢。君莫憂邊備弱。尙有帳下羣妓自成一隊紅粉陣。踰狄嶺頭鼓角迎。降胡亭上笙歌震。遶城江出廢閭延。對俎山盤古肅愼。朝來江把告麋渡。獵書馳期滿浦鎭。千夫打圍女騎同。就中愛裨鞚𩣭駿。紫團茶和稏葉供。赤羽膳佐葡萄進。始知邊守眞富貴。丈夫生當一佩江州都護印。</text>
<title>洪石城君則 重聖 宅呼韻</title>,<text>殘樽移坐翠楓根。酒墨淋灕有昨痕。縱被人呼輕薄尹。那能三日不過園。</text>
<title>又贈石城之行</title>,<text>每憐吾友拙於吾。五十功名始一符。此是詩人官本色。水曹郞出領江湖。</text>
<title>題藏梅閤二絶</title>,<text>非欲故欠詩。其如語無警。不祛筆端塵。那描香與影。窮臘雪初落。今朝詩適成。龍公與老子。始免殺風情。</text>
<title>梅花盡後。曉起無聊。賦二絶句。</title>,<text>寒與梅花着閤中。憐渠先敗五更風。君看花去皴麁榦。難笑菁銷老醜翁。玉塵飄瞥點空楂。補貼寒梅有雪華。只欠黃昏香一陣。又敎人恨海棠花。</text>
<title>肅宗大王挽詞 代作</title>,<text>吉夢龍樓上寤驚。奇徵早卜聖孫生。年逾穆廟無屯難。世後英陵等理平。好事耻輸前辟做。治功獨集累朝成。寥寥八字那描德。猶自撝謙愧美名。老於平世忝耆英。何况同司戴聖明。東洛會中無此事。西樓建後有今榮。千齡遽减孤齊祝。久壽非歡愧獨生。誰識景賢宣勸罷。一詩曾爲十臣成。</text>
<title>舍人從氏。新築湖海樓於錦壁江上。寄題二絶。</title>,<text>甞謂兄當督八州。蕭條今作稻粱謀。誰知問舍求田日。猶起臨江百尺樓。兒撒漁罾翁據舷。短篷同着玉堂仙。從敎水濺簑衣濕。不肯輕登紹聖舡。</text>
<title>吳保卿大夫人挽</title>,<text>淸貧自樂隱之宅。法度元傳正獻門。學士之親丞相女。身邊猶不近貂溫。撫頂隣兒已白紛。碩人何德不承聞。偏思胤友同牎日。遣女奴來督做文。訓子持門替病爺。紅牌收後白衣家。休悲羅隱墳頭桂。解發三枝五色花。</text>
<title>送宋仲文 徵奎 赴杆城</title>,<text>天意猶憐苜蓿盤。魚塩地畀舊宮官。永郞風月家氊在。澤老詩篇郡乘看。玉粲稤高僧亦富。珍藏海濶邑非殘。笑他皆骨諸隣令。雖自稱仙也儉寒。</text>
<title>沈正言 尙鼎 挽</title>,<text>彩雲自是希看物。優鉢初非每現華。天出諸人瑞斯世。倐然收去意如何。降送奇才掌帝文。豈敎珠玉辱厓濆。無寧召補淵商職。先攝林崔次到君。秋墳春夢句曾傳。才鬼文仙本有緣。碧血讖成昌谷後。紅靴銘進玉皇前。</text>
<title>上江舟中。記丙戌隨從氏運舡舊事。志感示同行堂姪。</title>,<text>吾家元禮昔同舡。好境催詩顧惠連。輕槳每呼三站酒。小囊曾溢上游篇。中宵去壑舟何處。十載觀河水宛然。誰識漕灘風雨夜。白頭又伴阿咸眠。</text>
<title>呂文學 必禧 挽</title>,<text>原明龍象伯恭賢。同日科聲昔赫然。師仲靑雲元一夢。受卿黃壤又中年。呂平章姪誰參政。回道人家半化仙。此去縱逢亡執法。昇平何事可相傳。</text>
<title>和李叔馨沔浦八詠</title>,<text>複屋深屛不漏紅。豪家那識日生東。先知曉旭溫溫味。獨有茅簷曝背翁。右東牎朝旭豚柵鷄塒暝漸迷。孤烟何意起村西。曳筇欲過隣翁飮。戒醉丁寧有老妻。右西林暝烟枯柴容易壓肩還。不似京郊取桂艱。隱隱山花來遠唱。竈間老婢亦歡顔。右前山樵唱天晴儼立令公巖。側過千檣入頫監。一踔爭趍宦海去。就中誰是季鷹帆。右後浦風帆連月高田憫雨乾。朝來小霡見農懽。東秧北種皆蘇否。不及披簑徑往觀。右雨野觀稼上堰塲收下堰漁。天敎飯稻又羹魚。寓公晩福人誰識。未免誇張入洛書。右晴堰打漁梅亦何言蹊自成。到門人果趁香淸。主翁也是容齋後。客不能詩定不迎。右梅逕迎客竹醫君俗斯爲藥。何藥能令竹作欄。更莫携妻燒筍食。此君支屬恐全殘。右竹欄蒔藥</text>
<title>洪長城 處宙 挽</title>,<text>姊家三世在唯孫。小叔逢時每憶昆。高閥生材如許好。下僚沉迹有斯寃。西河哭後星星鬢。北所番回寂寂門。借種秋花秋不待。爲誰籬落晩英繁。</text>
<title>有梅六七家。輪設小會。第四席吾爲主人。</title>,<text>火辦諸家飮。迨花未及飛。自慚南巷集。已見北枝稀。小酒那排席。殘英僅點衣。客言眞率好。肴品不妨微。</text>
<title>第三會一草亭</title>,<text>旋馬廳寒四改年。老梅猶與舊氊傳。中堂又拓開花日。內集還如詠雪天。文正業曾魁蘂見。廣平心豈艶詞然。堦庭復有諸瓊樹。同爾甞陪太傅前。</text>
<title>向日軒第五席</title>,<text>皇祖遺堂指畫圖。冠孫在者獨兄吾。請陳先德聽宜敬。要講宗盟會可無。曾讀書床今滿笏。舊藏花閤更羅壺。何甞許作阿渾達。銘戒留觴莫醉呼。憑仗梅花會是圖。須知先唱自衰吾。一驢一屧徑賖近。誰酒誰茶家有無。據槁吟哦人帶酌。立枝嘈刺鳥提壺。蕭條臘蘂猶招客。何况春遊費簡呼。</text>
<title>第六會長姪 光命 家五律二首</title>,<text>王久遅三白。天初降六花。人來別色界。梅見大方家。詩續星堂令。觴行雪水茶。甞欺君不韻。今可詑仙葩。癡叔窮猶在。賢咸老共居。無花能作會。見雪卽馳書。櫪已喧宵馬。盤仍薦歲魚。殘年宜早守。團月始偏虗。</text>
<title>鄭老作第八會。醉後戱述主賓近狀。</title>,<text>何樂無氊座。碁聲雹每敲。兩翁同隱橘。數屋更連茅。時挈筇鳩往。飜懷竹馬拋。又謀梅社酒。來托後生交。</text>
<title>後五日夕。鄭老復過。次前韻。</title>,<text>雪屋袁安卧。宵扉賈島敲。歲時無酒食。烟火淡衡茅。敗奕君猶闘。窮詩我欲拋。還嗟米貴日。難絶巨源交。</text>
<title>第九會。從弟士昂 斗壽 家。</title>,<text>誰道官偏水部寒。衡錢爛用設春盤。杯來㝡愛當心凸。花落猶殘點額團。法令可依眞率席。典刑如覩進賢冠。梅筵到爾成藍尾。更底淸歡慰歲闌。</text>
<title>辛丑除夕二絶</title>,<text>不有梅花會。其何娛暮歲。明年可再否。請以觀梅筮。五十九年內。無有一是處。不知今是後。能是幾年許。</text>
<title>送沈德甫 瑋 從桂坊出宰義城 壬寅</title>,<text>聞韶佳處復樓居。淸福淸心飫享餘。日照春盤詹事去。氷凝夏穴長官如。麗鷹不死常供翟。浦蜑追思遠送魚。雙味一壺詩欲易。老饕人比換羊書。</text>
<title>次唐人韻。送閔君望。</title>,<text>三月停衙效卧仙。人疑粧病度荒年。誰憐闘蟻聞床下。忽見情朋到枕邊。官膳未稽安邑客。天花欲點鳥窠禪。新詞莫唱開先曲。洞主心飛怒瀑前。</text>
<title>病中見西㙜山</title>,<text>珍寺高窓見沃洲。舊知江郡境淸幽。晩纍南印仍玆土。却望西㙜宛昔秋。身病自稀開政閤。年荒未暇宴仙樓。民甞不托吾停藥。然後人從太守遊。記四十年前。登珍山西㙜寺後峯。俯見沃之邑治。賈島靈隱寺詩。有絶頂高窓見沃洲之語。</text>
<title>憶鶴林舊遊。次韋蘇州韻。</title>,<text>五載居東尙欲東。鶴林歸夢每過通。江流縱帶今封內。湖曲難忘舊侍中。苕霅扁懸張叟宅。進舡詞有柳郞風。前遊欲續仙樓下。畫舫笙歌約略同。</text>
<title>聞雲卿開先新詞。次李滄溟韻。</title>,<text>靑山傍郡卧玄暉。病未哦詩但有歸。朝友議移閒養局。溪翁勸製隱居衣。煩胷昨夢江呑竭。起色新詞瀑怒飛。白石淸泉亦聞此。香爐舊誓可終違。</text>
<title>郡閣卽事</title>,<text>二妙同來作一羣。金童奕思柳翁文。官書且置親桐友。郡宅當離種竹君。靑奏欲祈台嶽雨。彩牋先畫沃洲雲。民言太守寧遑處。旱火焦秧已七分。靑梧翠竹覆官廬。吏絶趍庭鳥下除。麥熟民猶形似鵠。杞甘吾不食求魚。憂灾聖敎朝擎讀。喜雨新詩夜起書。近致山人同夏榻。效嚬巾氅亦輕虗。</text>
<title>喜雨</title>,<text>烏雲忽罩嶽尖葱。認是祈香始徹空。天意底回圜盖上。聖躬親屈妥壇中。篠驂競走無憂稚。秧馬都騎看屋翁。莫歎高田霑不足。樹頭未斷小姨風。</text>
<title>小晴。出郊觀移秧。</title>,<text>一雨農歡溢霽空。陰晴兩適喜相同。日寬晒暇宜漿服。風便帿程好試弓。輟盖觀農來太守。拋簑助長有村翁。區區荒政那蘓汝。今歲天當賜一豊。</text>
<title>郡軒移竹</title>,<text>竹葉於人最有情。解鏖炎菀助凄淸。工能代瓦添詩韻。客有吹簫作鳳鳴。凈地以爲君別舘。癯身元自我同盟。曾經行處移皆遍。無此如何了一生。</text>
<title>夜起聞雲卿吹洞簫</title>,<text>嗚嗚切切故多姿。聲起篁間夜靜時。誰也似仙還似鬼。聽之非肉又非絲。江舟餘韻風猶嫋。山舘幽懷月獨知。問孰無眠聞至曉。品簫吾亦一鍾期。</text>
<title>又聽雲卿歌</title>,<text>忽聽新詞喚奈何。官娃白是七郞歌。松仙逸氣傳腔盡。匡俗飛流寫曲多。黃綬使君賡欲了。紅粧弟子唱相和。不看花月新精彩。誰識山人化所過。</text>
<title>寄宜春倅姪 鳳命</title>,<text>公堂縱陋勝吾廬。水後民猶樹杪居。衙宴強徵麁妓唱。厨鮮每督小童漁。官疵久積三宜去。邑瘼雖多一未除。年少爲治寧效此。送詩聊代戒嚴書。</text>
<title>初伏日。避暑外軒。</title>,<text>高閣褰簾暑氣除。西㙜遠翠入空虗。新分歌扇娃齊唱。催進詩牋客競書。伏日吾何烹社肉。灾霖民或葬江魚。君言此夕佳風月。寒碧仙樓尙不如。</text>
<title>琴嘯堂偶吟</title>,<text>公餘暫似解官人。時入篁齋習隱淪。郡務吏休煩老子。民憂聖豈責愚臣。灾田又蕩初三雨。荒政重營第二春。爛熟思之歸最好。在家飢止一吾身。</text>
<title>中伏日避暑東館</title>,<text>無賓那許妓登筵。有牒方容吏至前。漠漠䨪天常欲雨。遅遅夏日似留年。風生東館偏敲竹。霧罷西㙜忽擢蓮。人自苦炎吾不覺。本來心與境泠然。</text>
<title>咏獨鶴</title>,<text>秀出王君立早班。矯然張相下人間。依成玄氅便衰體。對暎霜毛愧老顔。孤影傍吾同寄郡。一琴將爾欲還山。翩躚顧笑知何事。似笑官身太不閒。</text>
<title>次贈湖南左御史李而準 巨源</title>,<text>羸驂湖甸倦知津。一日行㙜氣色新。孤店曾誰飧過客。百城今盡候王人。也應白筆題詩遍。豈獨輶軒采俗親。還笑管山衰愞守。浪驚他路鐵𩣭塵。</text>
<title>沿牒往永同。歸路放赤津。舟下聚遠亭。雲卿已來待矣。</title>,<text>湖亭避暑約詩翁。催了文書發永同。赤渡舟廻靑峽內。羽衣人立畫樓中。殘杯小茗官庖冷。銀鯽黃瓜村餉豊。又送新凉鏖晩熱。郡齋無此滿江風。</text>
<title>次養閒堂舊韻。詠紅牧丹。</title>,<text>丹渥天人相。初非醉卯觴。卽今王亦爵。隆號合花皇。</text>
<title>李秀甫 廷傑 子挽 甲辰</title>,<text>昔勉尊公莫悼殤。一珠非少有斯郞。雪壇牛耳吾推早。電路虬腰爾跨忙。空室留兒煩祖哺。小樓無主只書藏。蕪詩喜誦曾何意。更發驢鳴助給喪。</text>
<title>上任之第七日。始入楓嶽口號。</title>,<text>淮陽民吏候官行。萬二千峯更欲迎。衙裡簿書看未了。籃輿旋指衆香城。投懷要去誶尊翁。有眼兒猶看錦楓。萬瀑千峯家境內。不妨無小盡從公。</text>
<title>聞廣湖諫議 景命，松山侍郞 遠命 俱紡絲造網。日致鱗羽。能繼家食中肉食。故戱爲一絶分寄。乙巳</title>,<text>山居罩雀水罛魚。汲汲如蛛恐結踈。各任飛沉休困暴。自家還是網羅餘。時諫議新宥謫。侍郞方門黜。</text>
<title>寄家姪侍郞郊居</title>,<text>晨送柴駄博米錢。侍臣郊活太蕭然。隣人勸道爲農好。復脫冠貂買洞田。符老村中訪友去。篔簹谷裡對妻飧。山童行覔張羅處。有雀嘈啾吏部門。</text>
<title>靑巖亭主人權修撰 斗經 挽</title>,<text>乙巳完人有類孫。家氊尙守碧雲根。玉堂天上身難到。華閥山南望獨存。詩格欲追盧傑句。學程勤拾退微言。黃池白峀羣才會。君又虗生老死村。</text>
<title>邊君致道驪江泛湖亭六景</title>,<text>湖亭朝日望。亦有山之嵐。變幻空烟裏。北城而在南。右北城朝嵐迢迢楓岸鐘。曉渡秋江廣。疑添馬巖浪。忽壯噌吰響。右甓寺曉鐘牧童寧畏水。側騎浮鼻牛。隱隱數聲笛。已從靑草洲。右桐島牧笛燕瀨卄灘間。曾苦舟膠淺。秋水半扉時。歸帆好放遣。右燕瀨歸帆驪湖三十里。月出房心間。帶得淸樓影。村舡深夜還。右驪湖霽月龍門暮雪色。何異歐公時。只在欄頭見。無勞遠渡伊。右龍門暮雪</text>
<title>任氏挹白堂尋春。次任恬軒韻。</title>,<text>題詩南磵記當年。歷歷源頭五洞天。十載今垂華髮到。諸園誰保故氊傳。貪隨花柳寧稱老。略閱滄桑自認仙。杖策欲尋靑鶴址。更懷容翠舊團圓。老醜居前愧少年。耋嗟偏在暮春天。詩名敢與諸任齒。堂號應同醉白傳。竹裏鸎啼聽砭俗。松間人坐望疑仙。休將世界論完缺。此會猶爲少滿圓。粧遍山砠與水涯。村村隨分占年華。仙郞競辦遊春騎。老子唯看隔霧花。池上堂隣裴令宅。洛中園盡邵翁家。林塘大有禽魚所。莫訴宮枝不借鴉。</text>
<title>補題呂師仲鎭安別詩帖</title>,<text>單聯贈別爲行忙。諧笑中間勉戒長。一抹蛾眉天下白。雙尖馬耳雪邊蒼。北㙜好看晴山色。吳郡休誇宴寢香。十四字令人閣筆。當時頗自比襄陽。記壬午師仲餞席。余旣和主人蒼字四韻。又占一聯曰云云。盖以主家後閤人乃寧越産。而馬耳卽鎭之望。故牽湊作對也。坐客皆拊掌贊妙。相與一大噱而罷。噫酒後雅謔。尤跌蕩可傳。而以不成律。故獨漏卷中。殊爲缺陷。玆以餘意着頭尾完篇。追附前詩之次。以補駱樓遺事。亦令諸君知吾一輩之時有張弛也。</text>
<title>次宋君集 成明 松石軒韻</title>,<text>峨山南作釣㙜蹲。松石之間湖暎軒。炎遠元遮靑障子。夢凉常枕碧雲根。隣亭春草榮何在。相圃秋花的暫存。獨此雙淸差耐久。江臯相守庶無諼。行藏今不占靈氛。諫議同歸漁釣濆。割地平分陶谷月。移軒尙濕藥泉雲。欲爭前哲山人字。共挹吾家石澗君。怊悵樂亭先失主。廣陵秋笛若爲聞。</text>
<title>題四帖小屛五絶。一帖各三首。</title>,<text>一道泉垂谾。玆爲第幾釜。金君看瀑處。何不着茅宇。仙洞元多雨。吾曾敗興還。墨雲將瀑沫。猶濕畫中山。山色顰如許。瀑聲當更嗔。依俙聲色裡。終似怨幽人。右三釜淵昔歲貪觀瀑。危橋判命過。今知圖畫穩。卧見十層多。銀河元一派。孰作層層瀨。應是海風來。吹斷不成帶。千秋佛頂瀑。二鄭發揮之。後有元伯畫。前有季涵詞。右佛頂㙜湖山元活畫。更有出藍圖。試見傳神妙。那分眞幻湖。嵐翠峯重六。煙波湖四灣。應同南石到。又泛小蓬山。山在仙何去。紅亭寂寞開。當由丹字汚。再不世間來。右三日浦自古湖山案。舊官難捨處。如何蘇長公。不畫西湖去。無限淡濃態。全和煙靄來。人疑饞太守。載返侍中㙜。一葉橫江面。知吾晩泛時。如聞持檝妓。齊唱進船詞。右侍中㙜</text>
<title>宋君集陶谷八景</title>,<text>山樓粉堞暎江南。西將㙜高獨入嵐。慘澹黑雲曾壓處。夕陽無限變丹藍。右南漢晴嵐黔丹山月未成輪。影入迷淵到廣津。若道釣翁撈不得。滿船那載濯輝新。右黔丹新月傍江籬落帶山樊。好聽漁樵問答言。朝爨數家烟樹裏。依微眞是夢中村。右夢村朝烟寒星點點浸汀雲。績火漁燈遠不分。不分三田碑照見。番書尙漏嶧山焚。右松坡夜火漁樵渡了卧長年。昏黑何人又喚船。渠自鐘鳴行不息。只愁呼破水軒眠。右暮渡喚船江凍漁翁尙獵心。水晶宮撼斧斤音。玲瓏千竅眞成網。肯漏槎頭遁漢陰。右氷江獵魚貪呑蚌浦浪相鏖。危沒龍堂樹不高。撩動維摩新起色。君誇八月廣陵濤。右蛤浦漲流移家欲住古新村。沙苑橋西萬柳樊。問爾廣陵何處在。婆娑獨樹指高原。右龍祠獨樹</text>
<title>任吉甫 守迪 家見梅花追賦</title>,<text>雖招寧往熱官家。冷淡心腸皎潔葩。元與林高同遠韻。莫敎徐庾賦名花。隨風落蘂偏黏鶴。封雪寒枝不借鵶。更爲詩人開一徑。也愁驢子路迷叉。</text>
<title>次任注書 珽 韻。述新村卜居事。</title>,<text>久謀臨水屋三間。心上經綸老未閒。嘗覔靈源窮北谷。晩知佳處在南山。江溪暎發生新色。漁圃隣依有好顔。卜宅差先君是主。僑居那免事相關。</text>
<title>又疊閒字</title>,<text>鈷潭今在鎬豊間。城郭人猶視等閒。君最先營靈壁宅。吾何遠買沃洲山。尋村柳已迎開眼。逢水梅如喜破顔。却恐靑雲名父子。他時煩我看柴關。</text>
<title>新村十咏</title>,<text>野圃無垣落。垂柳自作藩。年來靑翠密。漸隱百家村。右村柳翠浪三十里。郊色連江色。各掃柳邊塲。誰家不指麥。右野麥二水縈沙苑。餘流出石橋。玆爲御溝派。江漢亦來朝。右箭橋軟茸綠毯地。騰倚雲錦匹。認是文王囿。村牛亦往齕。右牧串明道所樂處。溪穿楊柳中。淸和好天氣。如坐舊春風。右前川平生丘壑心。垂老得拳岑。自種楓松子。何時成磵陰。右後磵種瓜纔吐蔓。隣畒已纍纍。晩歲郊居策。須咨老圃師。右瓜圃安床無定處。隨樹陰西東。此味野人獨。何煩分相公。右栗亭石底潺湲水。時爲怒瀑來。且留看再漲。頭上有輕雷。右磵瀑前溪忽倒流。知有上游雨。已看纛島帆。高出新村樹。右溪漲</text>
<title>次君集韻</title>,<text>綠簑衣壓帽簷斜。學士衝泥過野家。一櫂寧關今舊雨。數村相望北南涯。廣陵濤色他從壯。幽谷泉聲我自誇。欲逐樊須師老圃。聞君先種故侯瓜。</text>
<title>大諫從姪七夕祥日。志感寄陳靈几。</title>,<text>某乃如吾耿介兒。哲兄斯語昔聞之。今和似者都歸盡。何處人間見白眉。王考床前蠟鳳孫。豈知名位限薇垣。今朝兄弟靑雲列。獨少風標伯壯元。新網新堂次第成。落筵將設鱖魚羹。君曾不待吾來晩。虗値春江穀雨晴。客題松石墨淋漓。荒落隣亭鳥不窺。欲踐前言和十咏。殺風景語不成詩。曬衣時節仲容亡。瓜果陳筵又祭祥。南巷如今那忍過。露荷摧折鑑亭凉。</text>
<title>疊次斜字韻。送君集以館長還朝。</title>,<text>橋西小徑入欹斜。澗水柴門是我家。靈壁營莊非仕宦。漢陰澆圃作生涯。江居野活誰差樂。漁問樵譍各自誇。何術諸君收敗局。一番人退好鋤瓜。</text>
<title>次君集拙釣詩韻</title>,<text>山翁晩學漁。其釣本非釣。虗想深深鱗。空沉裊裊篠。且愛遊鯈玩。時復歸鴻眺。日暮荷竿返。溪風吹嫋嫋。無魚豈足歎。菜糲眞吾料。何心恣烹膾。物亦悲殄了。魚樂我知之。不勞尾自掉。不捕亦不放。任其遊淼淼。今者見君詩。拙釣均可笑。請安侯喜拙。毋羨詹公妙。</text>
<title>次卧仙堂前守蔡令 彭胤 留韻</title>,<text>不佞於執事。雲龍之逐有願。而風馬之接無緣。同世至老。未得一當。昔歲瀛嶽。旣失交臂。今承班後。鴻燕又背。此亦吾儕小缺陷也。然而壁間藻墨。猶留典刑。樓下湖山。且付公案。不知何以得此於無雅之地也。黃紙寫本。謹已幻入於紗籠之中。不自量而猥續上頭。又有前後島一近體。不敢藏拙。一覽之間。足以知楓落之誤竊也。一自書堂賜長暇。試民事處境皆閒。樓亭徧染墨猶濕。湖海徑歸人莫攀。宦蹟猥承黃召後。詩名敢在白元間。不須遙爲江山賀。風景如今已背山。</text>
<title>遊前後島</title>,<text>朱峽淸江錦峽山。水回爲島若雙丸。中郞屢訪桃花境。東岳曾窮竹節灘。初起卧仙騎馬往。且催漁吏打魚還。牧童歸嶼牛浮鼻。寧識雙騶是長官。</text>
<title>次喚睡亭壁上韻</title>,<text>晩衙放了日猶長。侍妓來安午寢床。朱府舊稱官少事。卧仙元與睡同鄕。鈴童亦任如羊鼾。漁吏休言鱠鯽香。誰喚使君眠徑覺。風從樓角入吾堂。</text>
<title>嚴虛舟主簿 慶遇 爲蕫璿閣役而來 戊申</title>,<text>行人奉牒下雲端。昨日城霞忽起丹。高士不妨爲主簿。客星今復應郞官。詩聲愧我名樓倚。釣處因君片石安。欲說秋曹別來意。淸樽銀燭更相看。</text>
<title>吳右相海恩 命恒 挽</title>,<text>故人稚弟敬如初。尙念螢乾費呴噓。曾勸長公休課讀。功名當過老尙書。飛歸千里訣慈顔。泣血三年栢染丹。元自忠臣從孝子。主危還據伏波鞍。捴督尙書夜啓行。九重分給羽林兵。直鏖安竹因踰嶺。漢水東南叛氣淸。南樓受馘朶雲紅。贊拜中興第一功。軍揷金花何足貴。君恩七寶欲粧公。大拜之初便欲休。東湖已具五湖舟。如何反促騎箕去。都釋高平進退憂。哀聞君王屨窒皇。禁橋辰哭泣貂璫。其歸更欲臨門送。咫尺興仁許殯喪。夜窓風雨有餘哀。今望公行又一開。點點千燈箭橋路。火城猶擁相君來。杜墅樊莊弟伯居。中臨沙苑有吾廬。巾車阡陌相尋約。寥落寒郊鳥度餘。</text>
<title>又排律二十韻</title>,<text>昨屬王家難。公時在本兵。神鈴連告警。將鉞孰專征。錯莫天心苦。蒼黃國勢傾。羣臣無副急。一介獨求行。半夜仍辭闕。中途便拔營。風旗回指賊。露布上傳京。歸卒金花艶。元戎鏁甲明。陣前來獻馘。樓上召宣觥。鐵券初申誓。金甌更覆名。將軍作丞相。武士愧儒生。帳裏鋒纔脫。朝端鏑又鳴。鷗方萬里想。馬忽五更驚。聖悼亡舟楫。軍情哭父兄。猶生麟閣面。已屹象山塋。天地勳堪塞。山河氣未平。論才文武盡。節惠孝忠幷。古謚無兼大。天書有定評。埋猶依舊隴。殯許近王城。玄甲隨喪陣。悲歌去闕聲。哀詩擬柳雅。章是破安淸。</text>
<title>次軸中韻。贈金剛僧至禪。</title>,<text>茅齋晏起起茶烟。寥落江郊斂穫天。方恠仙山宵入夢。鉢淵僧已立門前。</text>
<title>至公復來請詩。次卷中韻。</title>,<text>單衲風褰雪縞眉。三來乞句不知疲。還山應向惠休說。行盡人間無好詩。</text>
<title>次延倅金明仲，白倅李一源 秉淵 泛南大池韻。</title>,<text>芥舟曾泛小方塘。今日南池見大方。草近怳疑通渤浪。蓮稠全不受天光。銀川翠盖爭如葉。碧府紅荷亦遜香。妓雪藕絲人膾玉。渼陂雖遠莫歸忙。</text>
<title>孝章世子挽章 三首○代作</title>,<text>姆曰纔衣尺。師言已熟經。顔雖同聖質。武未得文齡。吉夢龜無驗。眞遊鶴不停。孝章新賜謚。應爲似前寧。出閤詳安步。臨筵儼穆儀。容莊踈䆠妾。禮絶待賓師。講肆無多闢。宮僚不盡悲。家藏九齡字。珍若賜臣私。風雨漂搖際。乾坤震盪中。甫安天北極。胡喪我東宮。民望孤延頸。君勞孰替躬。當時漆女嘯。猶念魯儲冲。</text>
<title>江監直中。次吳學士子長 遂元 韻。己酉</title>,<text>琉璃初坼露梁氷。南岸樓㙜雪暎層。鷗意已懽波蕩漾。草心猶卷谷嚴凝。寧論一夢金蓮燭。還是前生鐵炷燈。何不歸依詩酒社。看君非俗亦非僧。</text>
<title>喜禪上人復至</title>,<text>嶺氷難借五丁開。一錫從何得得來。飯鉢獨留潭上掛。詩囊偕出杖頭擡。談禪每難玄亭義。勸退同書紫閣灰。發卷篇篇生秀色。也知龍象負山廻。</text>
<title>江監直中。記江鄕時物。要吳子長。</title>,<text>鮮船踔到米船前。先簇檣竿麻浦邊。石首甞新初剸玉。靑魚過節不論錢。何功散吏厭堂饌。似是倉曹無利權。欲設河豚喚梅二。蔞芽漸長桃花然。</text>
<title>歷子長。見方印西坡集。再疊前韻。</title>,<text>新洲靑草水倉前。春晩殘花照兩邊。漕鷁始來炊有米。河豚雖上買無錢。文章兒在能傳印。風月仙亡孰主權。衰散陳黃詩亦退。小坡相對感油然。</text>
<title>江監雨中。設河豚會。吳子長三兄，季昂從，洪甥俱集。以摩詰雨中春樹一聯。分韻得雲字。</title>,<text>殘花不恨打披紛。一雨欣看麥若雲。添盞綠醪深幾許。浸篙淸漲長三分。牌收學士同元亮。俸减倉官似廣文。又是葦魚上水候。何由膾玉更招君。</text>
<title>李都正 堂 挽</title>,<text>蓬山子姓壽仙多。第五風姿更頰酡。韋杜城南花爛熳。春津庭內氣融和。老成日謝誰悠久。榮艶春歸太刹那。尙記肩輿尋小巷。當時少友亦頭皤。</text>
<title>次諸君所得韻</title>,<text>寒官小設費經營。寮俸添成效五鯖。葦膾初香堪下酒。蘆豚不怒莫懲羹。空嗔薄晩奴廻市。多愧衝泥客出城。底向廣文圖一飽。縣君應復笑卿卿。右子長城字冗官無掌詎開衙。幸免陳紅壓帽紗。一紙方修顔老帖。五升那糴杜陵家。西風舶到維新柳。今雨人來踐濕花。縱戀江鄕蝦菜美。若爲蕪却故園瓜。右士受家字挐音鴉軋足音跫。來信雖微輒拓窓。越客似人猶喜倒。黃隣說鬼任荒哤。龍山日飮何須九。南磵時遊不待雙。縱道西湖竹枝好。東湖詞曲詎甘降。右士昂跫字君才誰肎薦輪囷。舊物家猶有鼎茵。蔑學如吾何足似。爲詩訶祖近逾新。江郊赴會衝泥遠。雨閣徵題染翰匀。欲共羊甥娛晩暮。西州當醉幾番春。右德輿春字</text>
<title>雲也去四日。得諸詩至。</title>,<text>倐爾雲歸倐爾來。前詩持作後詩媒。入門喜舞如迦葉。云得一源新句廻。</text>
<title>江監直中。騎船訪廣倉守林退伯 世讓。</title>,<text>岸麥風凄欺夏衣。舟過玄石已思歸。龍山詩獨繩兮好。栗島賦如秋老稀。兒競漉魚穿水入。鷇初成燕繞洲飛。三江幸作東西長。浮宅往來須莫違。</text>
<title>溪村霖雨中記卽事。仍寄漱玉柳居士。</title>,<text>溪村忽有江湖想。已見人撑艇子來。先往橋西輸濕麥。趁炊仍網小鮮廻。</text>
<title>雲也得新太學士詩。衝暑來索和。</title>,<text>冷門殊未覺炎天。貧巷猶生爨麥烟。瀑墜潭成垂柳下。溪高船到上村前。木陰凉不分持國。蔬氣詩唯和皎然。可念烏衣文武姪。此時斤擔歇無緣。</text>
<title>次曺偉叔 夏奇 僉樞慶壽帖韻</title>,<text>若人眞淡世知稀。吾泊相遭共褐衣。如牧犢翁身兩廓。同磨蝎命事多違。相看齒髮參差老。敢望銀緋次第輝。判事亭前江正濶。恩榮酬了可同歸。</text>
<title>倉池雨中。荷花盛開。</title>,<text>逬踏芙蕖雨脚狂。紅顚翠側不成粧。何須白粲連檣到。荷量明珠入太倉。白雨淸飈暑換凉。米塵淘盡有荷香。倉官何與風流事。猥領紅蕖百隊粧。</text>
<title>處暑明日。久雨始晴。</title>,<text>斷送殘炎雨亦晴。樹頭風已颯然淸。瓜畦經水犂重入。柳渡見沙舟未行。田畒我將農易仕。江湖誰自爵嬰情。郊居秋令如相促。又聽林蟬第一聲。</text>
<title>次龍山雅戱帖韻</title>,<text>眠起徘徊影在傍。于時明月出心房。秋晴虗閣先蕭瑟。潦縮寒江尙盛長。篸帽菊英行繞砌。似衫荷葉半棲塘。隨風隨雨那無會。九日龍山有故常。散官身計合棲郊。艱葺溪堂蔭白茅。薪米相須唯里老。漁樵互答有鄕交。北泉何意新添怒。南岳無端又獻嘲。應爲猶牽五斗料。水倉催直每煩梢。耽眠宜受後生嘲。時復吟詩亦不抄。霜重先收西崦粟。風高更縛草堂茅。窺籬犬吠渾如豹。穿柳魚餘欲聘猫。此乃東柯秋意趣。不知湖上近何爻。荷柳微凋直閤凉。草虫初入冷官床。日斜塩市喧麻浦。江淺漁舟集露梁。監粟未周蒙叟餓。得錢唯恣放翁狂。白頭添社君應笑。詩似秋花减色香。</text>
<title>東湖漫詠一章。贈松石主人赴燕。</title>,<text>松石翁登白玉堂。東湖一半久虗凉。方期休暇歸陶墅。何又馳驅入瀋陽。征盖不絓沙苑柳。釣竿遙覔薊丘篁。也應燕舘孤淸夢。多在烟波載笛航。</text>
<title>舍後治石田種粟豆。監穫作。</title>,<text>年至停作郡。食事在農作。雖居郭南村。本無田負郭。覔地鷹峰顚。種豆耕犖埆。龜背得毛否。野人嘲望穫。霜風隕嶺穀。莊客腰鎌往。仍催輸秸僮。自行荷篠丈。吾田大高廓。刈處頫漢廣。監穫縱飢劬。粟飯歸可享。</text>
<title>寄題閔君望 就良 新刱蓮亭</title>,<text>竹軒東畔抗蓮亭。綠葉朱華遆不零。繞塢晩烟孤翳翳。入池春澗暗泠泠。那嫌杯物浮深白。偏愛家山對遠靑。殊勝後溪茅屋裏。廓居無酒度殘齡。</text>
<title>郊居初冬雜興</title>,<text>種秫無田墾不毛。每因秋穫作登高。陶家酒料今差足。免向橋頭典濁醪。齕殘秋草馬歸閑。隨意蒭蕘十里關。判得今冬伸足穩。孟家今有小樵山。</text>
<title>墨園伯承 錫命 侍郞。臨燕行而迂過郊扉。見舍後巖泉。有詩相賞。遂次其韻。爲萬里贐語。兼屬陶湖主人歸軒。</title>,<text>侍郞呵殿閙橋西。窈窕還携尋壑藜。水石幽情楓倒瀑。湖山遠勢樹浮堤。何煩手帖誇滁谷。自改頭銜號后溪。君未壯遊先具眼。小潭今入大評題。</text>
<title>郊村冬日賦事</title>,<text>栽松道者認前身。斲凍移根自苦辛。莫謂翁衰垂鶴髮。會看渠老作龍鱗。薦寵凡花猶九錫。新泉那廢七粧嚴。山家有寶吾能數。松石楓鵑竹栝楠。</text>
<title>郊雪</title>,<text>今年早雪凍郊菁。白盡靑蕪一色平。唯有纛村南北岸。江溪二道綠分明。山齋煖酒佐醎菁。出看新松雪壓平。欲覔梅花驢失路。煙村元自不分明。</text>
<title>送第三姪 翼命 作竹西樓主人</title>,<text>平生願宰有樓州。惟一寒風似夢遊。仙鶴之城多竹地。羡君連上二名樓。遠從邊府歷中州。舊踐蓬瀛厭再遊。山海關前縱目後。更何求領海山樓。</text>
<title>送洪甥孫 應復 赴高山任 三首</title>,<text>北橋如畫裏。曾願宰高山。老子終無分。賢孫此作官。諸峯分自芚。一水散滋完。好是遨頭宅。天開峽野間。自亡成宅姪。尙見稱家兒。世職溪山邑。門風嶺水詩。今將湖外送。如別渭陽時。吾忍銘吾敬。壺崖已斲碑。具宅薑鬚菜。衙梁銀口魚。土宜今略記。風味近何如。官供應饒此。郊居或及餘。老饕殊可笑。已待餽年書。</text>
<title>次君則水曹直中韻</title>,<text>雪已梅前盡。陽疑至後遅。頑陰吐春意。衰木尙寒姿。班愧紅顔寀。交無白首知。以玆工部老。棲息願同枝。</text>
<title>洪崖子與大將軍。有詩起梅訟。騎牛官輒判之曰將軍固麁人。今之曹郞亦俗吏也。兩皆不當。可屬之后溪翁也。</title>,<text>寒梅今被熱門求。處士園中不敢留。忽有暗香生錦障。還嗟素服失羅浮。入將軍幕元非願。歸水曹詩亦自羞。花若解言應說我。東湖老子冷無儔。</text>
<title>洪崖老與吏部。復賦梅訟詩二韻投來。次之。</title>,<text>紛紛索笑戟門來。健步潛移何處梅。林下衣粧非粉候。軍中娘子自花魁。爭端互起諸詩案。閒氣難平一酒罍。若謂村翁得此過。窮山野水爲誰開。</text>
<title>次君則除夕韻</title>,<text>村翁經事黠。已悟守年癡。不召山隣飮。惟圍巖老碁。羣兒喧未覺。甲子換何知。夢見聾窩叟。方嗔社酒遅。</text>
<title>以雲卿韻咏梅。挽閔君望。庚戌</title>,<text>相隨萎落枕邊梅。誓不於君死後開。多少庭前新植樹。庾花偏切楚筠哀。</text>
<title>船遊西湖。强子長同載。至挹淸樓。以理入山裝徑歸。盖欲路平縣。携季宰而東。直至望洋也。余已向若而歎。愧玆遊之爲芥舟也。有舊逋三律債。遂次爲別語。三首</title>,<text>何人最自在。學士脫名韁。久矣卧湖宅。飄然遊海鄕。花穿楓嶽樹。葚食竹樓桑。應續仙槎曲。涵亭倍有光。君方之嶠外。吾獨泛湖西。宴舫難呼載。裝琴自奪提。海棠知紫綻。江樹見紅棲。惆悵烟波別。令人變鬒黎。賢昆遊斧壤。太守掃琴堂。黃氏溪堪記。弓王國久荒。聖山過跌宕。仙嶽與方徉。歸示東尋卷。吾尤畏子長。</text>
<title>泛舟仙遊峯下。次君則韻。</title>,<text>帆底輕颸亦快哉。篷簷細雨濕何猜。披簑客棹小鳧至。橫篴人如雙鷺來。宗正琴亡鳩代語。皇華詩在鷁無媒。斯遊未必輸前輩。舟過楊花更進杯。</text>
<title>丹陽倅君則。春盡日。過我二如齋共賦。</title>,<text>花絮歸無處。溪庄綠葉深。不知餞春恨。何似送君心。玄石辭同泛。丹丘欲遠尋。遙憐鳳棲閣。朋會不如今。</text>
<title>出直到氷湖。携士昂登舟。上晉平亭而歸。分韻。</title>,<text>才罷龍山飮。氷亭又速兄。麥波平岸淼。桃浪漾船輕。廢閣看鷗下。虗舟得鯉烹。東湖亦勝事。試聽竹枝聲。</text>
<title>又贈丹倅</title>,<text>膾炙丹丘錄。三淵寫得眞。江山留粉本。樓閣屬門人。應以泓崢語。更傳潭島神。何須着色帖。强效一源顰。</text>
<title>題從姪伯承小幅唐畫</title>,<text>汎覽名山記。流觀輞水圖。帆來知有客。童子掃臨湖。右第四幀引竹牽蘿補破茨。山家元不瓦爲衣。主人方對瘦妻飯。稚子亦招飢鶴歸。右第六幀</text>
<title>追和君錫陶湖十詠</title>,<text>人生會大歸。亦有小歸樂。如行未到家。先憇淸凉閣。右歸樂亭君自交遊廣。人情晩乃見。何煩署門謝。只好閉菴瞑。右息遊菴洛陽辭大宅。江上寄矮廬。容膝他何用。元來鬼掠餘。右審安堂何爲不入時。以君無媚骨。不如北窓下。且寄此傲兀。右寄傲軒閒雲朝去峀。日夕好歸山。爾若有機出。豈能無恙還。右峀雲樓吟不枯梧據。隱非叢桂扳。偏憐小蒼叟。令我暮盤桓。右盤桓壇君何園日涉。日日異顔色。三百六旬日。當穿幾兩屐。右日涉園衆品風霜下。雙淸獨配我。雖居息遊菴。此友存亦可。右松菊徑湛彼雙環沼。明於一鑑泓。玆泉同遠志。獨以在山淸。右淸流塘自耕廣陵岸。田事唯聽奴。敲門何所白。春已到江湖。右告春門</text>
<title>宣懿王后挽章 代作</title>,<text>自簡溫凝質。寧王奬若新。吾兒有佳婦。他日賴斯人。翼嗣長深慮。昭誣痛切綸。何如宋太后。天日卞宣仁。哭訣雲迷浦。扶昇日上霄。先王賢內助。今代小東朝。博苑今蕪沒。長秋又寂寥。如何違日侍。戚我女中堯。鳳翥城東岡。巋然舜所藏。秦陵瞻望久。周隧下從忙。怳惚欄花遠。連緜寢栢蒼。應將追衊痛。涕泣告先王。</text>
<title>次梨園耆會帖韻</title>,<text>韶容箇箇橘仙同。廣樂樓高不怯風。四海弟兄皆享耋。諸家孫子各扶翁。飛觥籌錯花千點。秉燭更深鼓一通。今日耆英嚴限七。寂寥君實守嵩宮。梨園賜作醉翁亭。韶樂平和風日寧。天爲東方開壽域。臣如南極有旁星。當頭自詑髮先白。序齒誰言袍尙靑。軒架北偏瞻御座。獻年爭願補千齡。</text>
<title>黃報恩 鏻 挽</title>,<text>頭銜不改晉工部。瞳髮難衰靖長官。卜宅溪名黃氏洞。爲州衙對俗離山。苔蹊杖絶楓林黑。水榭觴陳荔子丹。先老風流那復見。亭淵雖汎是空還。</text>
<title>次吳子長兄弟金剛錄中諸詩韻</title>,<text>何年鳥窠公。寄室在空中。一柱銅標力。高簷鐸韻風。幽能窺普德。踞虎路圓通。朝日香城望。尤憐萬玉叢。右普德窟碧海癯來沙岸生。滄波淘出性能鳴。瑤宮屑玉斤成響。雪徑凝霜屐有聲。白鳥驚跫盤不下。靑騾愁澁立還行。尋仙東去那無路。一色瓊鋪八百程。逐馬棠花步步生。埋紅糝白玉塵鳴。晴濤拍岸渲新綠。踈雨霑汀颯晩聲。鶴浦以南皆此格。松江之後更誰行。君詩詎盡沿途勝。纔踏通州半日程。右鳴沙傾山倒盡毗盧源。望海飛如渴驥奔。鯨口全回萬瀑注。龍居不芥八淵呑。餘波作雨崖霑草。怒勢砰霆岳撼根。觀處君何輕判命。聽之吾已暗𢥠魂。右九龍瀑</text>
<title>辛亥元朝。次弇州試筆韻。</title>,<text>韶光三入小郊廬。是曉村翁走起居。膏動似催村圃墾。氷通擬訪廣湖漁。春初行令寒差减。人亦迎陽病小除。起占元朝新氣色。今年定復有年書。</text>
<title>上元日。次柳下韻。</title>,<text>守歲餘盃作上元。村簷紙幟學靑旛。春融江漢層氷壯。月破峨嵯半岳昏。處處送鳶縈樹杪。人人瞻兔立柴門。耽看最有無眠叟。直至金波落似盆。</text>
<title>吳尙書 命峻 老梅樹歌</title>,<text>尙書宰上木已拱。尙書堂前梅半悴。梅寒主瘦本同病。獨悲人似芭蕉脆。東村花鳥宰相宅。冷官甞與看梅宴。前年哭君更憐渠。縞衣無主如關眄。忽然移送老圃家。郞君別受平泉旨。婆娑尙帶生意來。數片花綴靑丸子。人言此是劉尹樹。胡爲落此窮山之隈野水濆。點茵墜墻吾豈擇。所喜主人臭味元同君。嗚呼敢忘角弓詩。自我封植生孫枝。有時月墮參橫籬落間。彷彿夢君平生顔。</text>
<title>吳持憲伯敎 彦胄 顧新居有二詩。次其韻。</title>,<text>柳邊村路潤無泥。小御史來騘印蹄。新敬更脩床上下。舊遊偏憶巷東西。曾追鵷鵠慚低翅。晩學鷦鷯定拙棲。可待亭成爲賀客。落筵沽酒宰晡鷄。幽谷跫音鳥不知。又遮車馬柳垂垂。黃娘蹊滿花千朶。劉尹樹來梅數枝。春及西疇耕耜出。水通南港釣舡騎。諸家園沼盛衰後。白首吾方盆作池。</text>
<title>方營池榭。聞吳文甫江亭先成。寄一絶。</title>,<text>春來鷦燕俱營舍。燕已泥堂鷦未枝。更有夜郞堪笑事。坳塘欲敵漢爲池。</text>
<title>韶院直中。同君則呼韻。</title>,<text>春陰寒食後。寥落直梨園。廣樂收羣籟。孤吟發五言。申莊紅未綻。朴麓翠逾昏。風雨何時了。花邊更置樽。</text>
<title>春深後。復次寄四宜園。</title>,<text>雨淨南泥谷。春濃小沁園。生香凝燕寢。樂意有禽言。梨院方音遏。花辰又眼昏。如何添冷淡。婦病不開樽。</text>
<title>送春日。會韶院。尹伯修 游 有約不至。賦二律。</title>,<text>唐院梨花冷。商壇橘叟殘。餘春殊可惜。好約不宜寒。爾醉能揮翰。吾衰尙跨鞍。仍思過橋去。君有晬杯盤。五年前正老。十部舊音殘。道是伶官隱。依然詩尉寒。欲歸垂柳舍。飜逐訪花鞍。三日城南醉。春遊恐太盤。</text>
<title>送春越二日。復會偉令宅。次主人韻。</title>,<text>衰年把翫只殘春。倐已鶯花去似賓。佳會更宜芳綠節。辱招先及皓蒼人。且謀白社時時醉。莫問玄都事事新。獨恨迂翁歸野圃。未追文富小車塵。</text>
<title>次君則韻。分寄崔令 柱岳，蔡令 彭胤。</title>,<text>隣童亦白首。幸識老詩仙。不杖過園數。無筒寄什便。淸圓石洲體。頑健放翁年。更待君題上。新堂照鈷淵。右屬崔晩谷舊政承朱峽。新詩見洛陽。願因唐進士。一識蔡中郞。嶽坫餘春冷。湖堂暇日長。寧愁花氣索。自有令公香。右屬蔡孤山</text>
<title>次君則韻。呈陶湖知申。</title>,<text>綠陰疑雨盖茆催。溪屋初成徑亦開。客盡看花唐觀去。人無載酒蜀亭來。省曹風雅新傳句。丘壑經綸敢道才。堪笑聾翁錯料事。勒敎漁叟下銀㙜。</text>
<title>奉呈提擧相李奉朝賀 台佐</title>,<text>作長梨園方自大。又披公服拜何人。老郞禮數元多簡。丞相雖寬錄事嗔。</text>
<title>新亭雜咏</title>,<text>日望楓松長。如翁育晩子。可憐新壑丘。猶陰小靑翠。右前植楓松新圃無奇花。小童移石竹。莫謂此無香。其叢麝過宿。右石竹花饞叟毋燒食。籜龍纔出頭。兒童欲買餠。池上見錢流。右竹笋蓮錢自笑無田者。何勞憫雨乾。近來巖瀑减。未供客來看。右小瀑更笑無田翁。如何遇雨樂。種來半籬瓜。滋得一鋤足。右籬瓜</text>
<title>池舍垂成。荷溪西崔擎天枉駕。次輞川韻。</title>,<text>如何門有騎軒塵。還愧幽人迹未淪。壠麥欲枯慳好雨。溪堂將落得詩人。壇塲久主誰爭長。巖壑平分願結隣。翁醉揮毫醒跨馬。山風送客沼生鱗。</text>
<title>又疊塵字。寄宋知申。</title>,<text>綠陰吾豈笑紅塵。金馬君眞大隱淪。應爲卯申供聖主。不遑風月答閒人。詞林韓孟難同社。村戶朱陳好作隣。近得藍田日哦叟。來篇疊沓若魚鱗。</text>
<title>又和溪西</title>,<text>非禪非俗似祠員。鶴俸氷銜領洞天。自謂天仙君許半。降來猶勝地行仙。放翁玉局觀歌云。銜如淸氷俸如鶴。梨園淸閒近祠官。而晩翁以余尙縻祿奔走。以半仙見嘲。余固不辭。猶自以爲勝於地仙。盖以翁老健。方有地仙之目故也。曉祀陪歸已午天。溪西退叟尙酣眠。叟言吾未懸車日。未免晨霜滿馬韉。</text>
<title>上三擧禱雨。自南壇回。翌日果得大霔。直舍雨中。喜而有作。寄溪西求和。</title>,<text>綠章三上果回天。步輦初旋雨霈然。急溜逬喧齋殿瓦。枯秧勃起瑞㙜田。民憂方解彩眉聖。靈答終優赤脚仙。竟夜霖鈴如奏曲。梨園散吏喜題篇。</text>
<title>次銀㙜諸公喜雨詩韻</title>,<text>帝勑風雷在咄嗟。三煩玉趾意如何。爲民祈請東堯禹。頌聖歌詩禁牧頗。乾圃返靑先驗澤。深江溢綠別爲沱。卷中第一當歸宋。不待昭容再閱過。垂垂曉霔濕乾星。天宇微呈忽又暝。已見樵舟來繫屋。却疑茅島汩爲溟。君方賀雨詩追白。我欲披雲眼覩靑。隨澇隨暘皆警省。九重焦思幾時停。</text>
<title>七夕後第三伏日。呼韻賦得送暑。</title>,<text>柳根瓜壟漸生洲。眼看瀛桑變轉頭。餘漲盡歸沙閣艇。窮炎將送草爲舟。靈逑淚已收殘雨。酷吏威那敵凜秋。不必餞春偏置酒。朱明去日最宜遊。</text>
<title>留題泛湖亭。贈許高二君。</title>,<text>淸暑樓開病欲蘇。漲溪時作小江湖。主人更有許玄度。詞客頻招高達夫。纛島樵舟衝白雨。華塲牧馬沒靑蕪。明當吾舍觀秋瀑。安得能詩二妙俱。</text>
<title>梨園六樂坐會。詩老呼韻。</title>,<text>殘暑不成夏。輕飈初變商。管絃四五事。筵席兩三觴。樂正風流短。詩仙遊戱長。梨園何足戀。溪舍亦秋光。</text>
<title>後瀑久晴欲乾。簡速晩翁。旣至頗有傲色。俄一陣雨作。瀑怒而飛來。翁乃絶叫讚歎。遂共賦。</title>,<text>乾瀑邀君悔我輕。溪堂昨已賦新晴。殘山剩水初無色。逬溜崩崖忽發聲。送雨天公眞副急。司飈少女又添淸。墨池雪嶺須臾事。頻改泉評笑陸生。</text>
<title>次石林壁上韻</title>,<text>上峽扁舟望似仙。廣陵題壁在何年。吾今抱甕靑門外。君早垂竿驪水邊。窈窕石林藏葉閣。森踈汀柳帶程川。梨湖未必能勝此。何事歸之小阮賢。</text>
<title>次崔老韻</title>,<text>長鬣伶師立振纓。衆工如鴈列軒楹。竹絲未奏翁詩奏。官長非淸磬韻淸。曾學古琴多澁指。再聞天樂有餘情。無心河海隨鼗武。莫詑秋江一棹輕。</text>
<title>誇郊居之便。答諸篇漆巖之語。</title>,<text>篇篇長說漆巖舟。未去應由江路脩。何似吾家靈壁上。退衙身已在林丘。</text>
<title>宿溪西</title>,<text>門掩五株畔。先生出亦稀。偶來桑下宿。還向柳邊歸。紫栗童收貯。黃秔蟹食肥。江鄕新興味。能不戀依依。</text>
<title>二如亭旣成。九日又至。簡請溪西詩丈。丈適有歸峽就煖之行。舟馭已戒。而乃捨楫尋輿。歷山險而賁臨。作節于此。卽新堂第一重陽也。不可無記。故爲卄韻長律。命曰九日溪堂詩。其令以重陽起結。首尾之陽。是亦一重陽也。詞家變例。古亦有此。</title>,<text>吾生六十九重陽。伯玉知非後卄霜。節物屢更成老大。光陰難把許怱忙。無人送酒常虗爵。與客題餻孰擅塲。籬下慣看花盛悴。樽前每感友存亡。佳辰強飮寧酣適。少日回思漸渺茫。羞逐新人遊得得。猶殘一叟伴凉凉。終南欲斷趨朝徑。靈壁新營負郭庄。五閏公先嘗菊醞。今辰我始共萸囊。何論衰髮參差白。共把寒花冷淡香。水驛回帆臨小澗。山壇揮翰賦新堂。華楣暎沼今將落。薄酒勝茶昔所藏。澗戶多風醒落帽。溪窓聽雨夢疑航。三三徑築開花塢。九九秋逢老醉鄕。彭祖之前敢稱老。崔詩在上不成章。泉空夜壑如移去。霜少秋山半點粧。遇節雖多難得友。逢塲未易莫辭觴。宵聯石鼎唯留草。朝挈筇甁不戀桑。準備登高多種菊。商量辭祿已㘽秧。明年藍水人誰健。九日滕樓會不常。且置六旬虗度日。新亭第一作重陽。</text>
<title>步送溪西上鷹峯高頂。以籃輿入城。</title>,<text>人笑登高學少年。翁行反競少年先。寒花細逕肩輿下。落木諸山手版前。老馬豈堪三品料。疲牛足墾上平田。送君還郭從厓返。已起新村夕爨烟。</text>
<title>賦前川捕蟹。呈溪西。</title>,<text>芒螯來信問漁師。多在風高雨打時。葛網橫溪晡始設。松明照淺夜頻窺。沾霜出袋僮常課。帶沫歸厨婢共炊。不但重陽持佐酒。新題先索晩翁詩。</text>
<title>重陽後。與溪西丈赴石林菊會同賦。</title>,<text>登高事了始花催。大紫眞黃相競開。風力尙欺紗帽墮。秋光全入綺筵來。欲挼隱逸數千朶。盡泛謫仙三百杯。八十一翁驚創覩。山家那得許多栽。</text>
<title>無菊無酒歎。寄溪西石林。</title>,<text>淵明最貧者。菊花猶滿手。况有白衣人。能舞短簑叟。我無菊與酒。其詩亦何有。東隣爛熳花。不許隔籬嗅。區區五斗料。未一醉重九。廣文有官寒。淵明棄官富。不如棄此官。同酣五株柳。</text>
<title>後二十九日。石林主人見吾詩。以一壺酒三枝菊。授高生來餉。此爲陶後一段佳話。又次謝之。</title>,<text>高生去還來。菊花在其手。云是東籬主。使遺西圃叟。上出天然葩。其中豈烏有。和香入腹去。不徒鼻觀嗅。飮可醉二參。日亦第三九。陋彼洛陽園。花酒渠自富。未聞王江州。兼菊送五柳。</text>
<title>菊秋二十九日。復會溪西。同賦送秋詩。</title>,<text>五番霜後告秋歸。寅餞初筵醉暮暉。九日凡三今欲盡。百年幾七亦云稀。菊華衣故漸渝紫。荷葉衫枯寧換緋。試效西家淸艶體。天姿終媿卷中徽。秋値將歸日。人當遠別宵。缸花寒耿耿。庭葉雨蕭蕭。吾健猶騎馬。兒行欲贈貂。暫時浮菊飮。差足慰無聊。</text>
<title>上南谷相公乞梅盆</title>,<text>一入平津閣。開能冠百花。相公調鼎罷。宜返野人家。</text>
<title>題金孝童詩卷 三首</title>,<text>瘦男攀栢號。哀動淸潭隣。問何今絶哭。昨已下從親。風謠二五絶。衚衕十三兒。皆言洪柳下。是齡無此詩。孝子而詩人。昔有劉村隱。可憐黃玉花。再出俄榮隕。</text>
<title>新亭夜坐</title>,<text>霜後川原濶入欞。蕪菁收盡野無靑。踈林響屐隣農過。靜夜彈琴山鬼聽。閤有梅花溫作雪。村無蓮漏曉看星。平康太守送壺酒。應念寒翁連日醒。</text>
<title>次高許二生舟行韻。送薪溪西。</title>,<text>天寒舟客畏膠船。無恙柴租泊纛淵。木落遙分南漢堞。樵歸始起北村烟。陶爐柮火排冬足。紙閤梅花得氣先。澗底束薪將以遺。癯溪凍卧老癯仙。</text>
<title>嚴虛舟挽</title>,<text>郞茵曾接白雲司。始見滄浪上乘詩。斯立寄官哦傲兀。曼卿隱酒醉淋漓。陳人筆下生新語。諸皓筵頭黑染髭。一自赤城重會阮。阿天三見悵無期。</text>
<title>二如堂初雪</title>,<text>白閣夜來雪。老人眠未知。蕭騷晨有響。童子掃茅茨。</text>
<title>送高生西遊</title>,<text>已休行脚卧空山。猶遣闍黎遠出關。四角詩囊西獨漏。請君收拾妙香還。</text>
<title>梅向衰。雪又下。使伶童吹篴。已有凋落之感。而終不可致詩老於花下。慨然有想。以落梅詩寄溪西。</title>,<text>殘梅欲學雪飄飜。看雪無多還掩門。伶客莫憑橫吹落。嬌禽偏踏小枝掀。花如欲去那膠蔕。叟不能來又食言。誰似仙家小萼綠。無開無謝枕邊存。</text>
<title>梅半謝後。次溪西紛字。題花鳥閤。</title>,<text>玄陰垂地雪交紛。人病梅殘共掩門。此老凍吟肩聳兀。誰家低唱口氤氳。休嗟羅媛醒來失。尙喜荀香坐處存。未害名爲花鳥閤。小禽嘈刺亦成羣。</text>
<title>次劉村隱㫌閭詩韻</title>,<text>求王齊市士。有母穎封人。舊巷留深轍。高閭式過紳。仰惟昭代理。追闡穆陵臣。嗣出淸潭孝。彭殤共傳新。</text>
<title>送李承宣 春躋 以進香赴燕</title>,<text>弼雲書覔別詩頻。燕路相望結轍塵。麗使尙朝元正朔。鄭卿又吊晉夫人。君家兄弟賢勞病。我國脂膏竭事貧。想像皇朝王會日。午門先引海東臣。</text>
<title>次溪西韻。題花鳥閤。</title>,<text>何須貯妓復藏歌。梅鳥於焉共一家。不似西廂綠衣使。妬花時起小紛挐。溪西後閤。頗有獅吼之習。西廂亦崔家事。故戱之。</text>
<title>除夕。復寄溪西。</title>,<text>如到明朝滿古稀。何爲苦惜此宵歸。增年是减君何賀。去日難來此最依。晨漏殘時寧犯夜。朝衫裭後不希緋。從今優入耆英社。免得崔君以少揮。</text>
<title>除夕空齋。所伴惟梅鷦。而一醒二眠。徒增寥落。</title>,<text>寒梅相守兩無眠。除夕孤懷旅舘然。欲數此翁詩閥閱。聽風聽雨許多年。</text>
<title>壬子元朝。試七十筆。成近體寄溪西。</title>,<text>已見溪堂第二春。竹欞紙閤未爲新。新詩又試弇山筆。陳卷先澆賈島神。草野祈豐謌二老。巖廊議賑集諸臣。歲時何事村翁拜。恩爵先加壽域民。</text>
<title>溪堂春帖</title>,<text>久矣嘈灘凍絶聲。今朝僮報暗泉生。荒年瓢飮猶言足。已聽村娘曉汲行。雖設南窓罕納曦。三冬未有不陰時。新陽忽似開閶闔。可讀崔翁細字詩。</text>
<title>次曺偉叔賀緋韻</title>,<text>東郭老人擎紫誥。西樞先達借緋衣。官能讓送言何爽。詩又和來韻不違。君在豈憂吾寂寞。兒榮俱作父光輝。欲修元白相酬事。崔九堂前可共歸。</text>
<title>上元</title>,<text>隆寒全不似新元。老子如龜不出村。鄕敬初加杖鳩刻。童心忽發紙鳶飜。溪壚禁酒氷生甔。山屋無燈月入門。走踏箭橋誇矍鑠。笑君扶步瘦川源。</text>
<title>次溪西元夜踏橋韻</title>,<text>四時佳節首元宵。東俗無燈重踏橋。翁亦隨人行畧彴。洛陽故事忍虛拋。乘月仙翁暫出壺。舊遊無在有孫俱。元宵八十多何用。只自悲凉立暮途。</text>
<title>次李聖佐 師尹 賀資韻</title>,<text>被來緋玉捋霜鬚。贏得村童看作殊。入謝天恩還本色。依前峨下老耕夫。</text>
<title>謝樞職命後還郊居。疊前韻復偉令。</title>,<text>晨趨朝列苑星稀。謝了宮恩送借衣。藉子蓬瀛官旣重。還吾丘壑分何違。賀騰耆社添綃畫。榮詑村翁覩錦輝。判事江深春鱖美。前詩可按盍同歸。</text>
<title>再題花鳥閤</title>,<text>花枯無艶鳥沉聲。塵閤虛凉倚短檠。還似駱辭樊去日。樂天臨老不忘情。</text>
<title>盤溪十景。爲金用謙作。</title>,<text>華頂元超忽。朱霞更建標。天澄有餘暎。顧愷目層譙。右華頂層霞閒雲日暮歸。冠岳爲其舍。人亦隨雲還。茅廬在岳下。右冠岳歸雲戴勝下時綠。吳蚕眠後空。縱然田作海。猶露摶桑叢。右蚕野春桑沙枰鴈落子。時復風飜局。冥冥高擧者。應不踏前躅。右碁洲秋鴈風高帆腹飽。米卸船心空。皷打龍山口。旗飄纛島東。右東湖上帆日落海門白。潮來浦口靑。斜陽金紫色。蕩倒挹淸亭。右龍山落照銅雀今爭渡。虛舟橫漢津。沙長牛馬鈍。忙殺趁船人。右雀津爭渡今日不除草。禾苗應更稀。呼兒送簑笠。風雨不須歸。右近郊簑笠漁火明碁島。河豚初上時。朝來下箸後。擬次聖兪詩。右遠村漁火千江皆印月。顯處不分明。何似方塘內。濂溪本面呈。右蓮池霽月</text>
<title>旣紆賜緋。復叨七老之會。誠窮老人盛事。此際藝苑宰公賀資之什適枉。尊席生耀。諸耉動色。謹與主人詩丈。各次以謝。亦欲以狄馬故事。屈詞伯入社。</title>,<text>田翁得此過。洛友賀年稀。不謂腰金貴。還憐鬢玉輝。起趨前相府。歸掩后溪扉。但恨今參政。江湖計易違。</text>
<title>滄澤徵君。自海上寄詩。賀余壽資。君自遺榮者。何羨乎一級寸榮。而遠修慶儀也乎。噫吾二人未相期者壽也。而吾先致之。非獨賀吾。盖自喜也。</title>,<text>多病寧期下壽得。非才不恨末僚沉。三難幷致堪驚寵。百事常乖久息心。品服被來妨鶴瘦。賀篇酬去尙虫吟。掛冠人豈彈冠喜。應爲愚兄效慶忱。俗以侍從臣親加資。爲三難。</text>
<title>詩丈旣失梅期。后溪春事今半而尙不至。又無一篇三月詩之投。若後生則恐不免違約大白。</title>,<text>新堂尙未會耆英。眞率盃難儉歲營。今雨不來深轍客。何家又挽小車行。林塘亦待詩粧點。泉石那敎俗品評。莫憚一揮三十首。放翁翁歲萬篇成。</text>
<title>次溪西冷節韻</title>,<text>泣栢哀餘拱木年。覽君詩自我潸然。今當寒食惟看屋。家慶何由往告先。吾生七十看淸明。糓雨花風亦慣經。莫謂陳人知歉熟。泥龜雖壽本無靈。</text>
<title>記前春遊集得。呈溪西二律。</title>,<text>昨歲梨園會。堪稱得意春。紫衣諸樂吏。綵管四詩人。貂玉今虛貴。鸎花亦似貧。可憐西府冷。無酒醉佳辰。洪厓方讀禮。晩老久停詩。佳節人難會。今春事可知。靑麰初被野。紅杏乍窺籬。誰獨鳴求友。鸜之與鵒之。</text>
<title>送籃輿卒。迎崔詩丈。</title>,<text>何煩壽杖移。當送籃輿去。雖無宗武扶。自有門生擧。</text>
<title>春旱花遅。呈詩丈。</title>,<text>三月詩筒卄五廻。園童猶不報花開。雨聲久斷淋鈴滴。春事誰憑羯皷催。巢燕無泥將底覔。蜜蜂求蘂每虗來。定應花共黃楊退。除是淸和見杏梅。今年有閏</text>
<title>花發後。急賦簡詩丈。</title>,<text>瞎翁臨樹歎花遅。偸折村童暗笑之。君自霧中看不見。分明籬外立風姿。</text>
<title>復三絶句待詞丈</title>,<text>梳洗幽泉似少姝。春來花爲傅鉛朱。如何歌舞屛風裏。對着衰翁兩白鬚。前秋送處又迎翁。已度肩輿細逕東。君自洛陽花海出。小園猶賞寂寥紅。村堂何事苦吟吚。今日翁將督課之。三月卅篇留一首。待君同作送春詩。</text>
<title>卄七日。邀晩丈煎花溪堂。以李于鱗韻。同賦送春詩三十首始完。</title>,<text>無官俱典賜衫殷。新舊龍驤一味閒。春去莫遮蛇赴壑。人衰猶好蠟登山。醉鄕似遠常愁日。詩境難超尙夢關。贈送晩翁三十律。東皇今免寂寥還。</text>
<title>今日病適少减。走次五首呈溪西。</title>,<text>天葩不似俗花遅。四月篇先紅藥時。退筆尙縈殘錦縷。急槌催發懶桃枝。寧輸白麓三千首。欲續東壇十五詩。君自主盟如岳老。屬和誰是澤風詞。蓬萊吾到十年遅。妓說崔侯作宰時。書法述郞慚子墨。文章致遠有孫枝。𥳽搖仙岳曾成集。遊戱人寰尙賦詩。但恐坡詞非本色。小靑何似進船詞。寧因學稼笑樊遅。悔不農漁自少時。南浦釣無桃葉楫。西疇事後杏花枝。三旬人餓歌商頌。九十翁強作抑詩。新種山田圖一飽。又和摩詰上平詞。觀燈踏月赴寧遅。健似初騎竹馬時。諸叟皆曾兒畜者。壽松多是手栽枝。蠅頭細字徵明帖。鯨力千篇務觀詩。田野風情今更見。夢婆言語老坡詞。可人來似雨來遅。應待南溪水長時。小瀑休輕元嶺派。前湖宜泛亦江枝。山姿新入長康畫。村調終非摩詰詩。館閣諸公應見笑。常官猥與品文詞。</text>
<title>新村十二景</title>,<text>馬厭枯萁亦待春。華塲宿莾暗抽新。初看細細齊蒲短。漸放靑靑與麥匀。微割綠蕪溪出串。遠圍平楚樹迷津。耽駒未踏人宜藉。十里郊鋪翠褥裀。右華郊春草郊山一面競峨嵯。拔地峯如石押衙。紅綻數層花倒水。翠搖千仞麥生波。曾維西塞漁翁宅。近接東湖翰苑家。今日散官眞賜暇。雖非應製日吟哦。右立石晩花於戱不忘二先王。何幸臣居近舜藏。山發淸溪來簇簇。水紆玄武去泱泱。栢城無恙經灰劫。袛樹依然護願堂。更欲買舟櫻島往。薦餘朱果乞齋郞。右二陵松栢春郊遠眺極三田。猶失江南十里天。歷歷緣堤漢陽樹。茫茫似海薊門烟。靑蕪未塞看碑路。綠水如羞飮馬年。欲雨微陰先羃柳。怳疑移境北村邊。右三田烟樹納祿歸耕種麥村。亦能餘俸買烏犍。頻吹翠浪寒連日。忽作黃雲雨一番。岸岸柳陰鞭格磔。家家篘底酒甜渾。飢翁未易眉頭展。今見佳麰一笑溫。右麥村打塲晴日輕風飽粉帿。腰弓人集柳邊洲。靑簑衣舞歡騰皷。白麥醪行罰錯籌。射的閒嬉聊避暑。洗鋤高會又期秋。太平欲畫元無象。只在豊年里社遊。右柳陰射帿新村久廢放生池。立石之西丙穴移。溪艇賣仍充犢價。畦瓜摘作易魚資。酒家今捲誇人旆。漁屋須尋曬網籬。還道日來無所得。吳家捕鯽甚鸕鷀。右斗浦買魚高帆不隱起嵯峨。野濶船如轉麥波。一踔風來過纛嶼。每乘潮到問漁家。連檣互出新村柳。拂席常飄立石花。應載漆巖歸去叟。雨餘舟向上游多。右纛島風帆村邊歷歷過橋人。賣醉隣翁錢不貧。雲錦簇歸沙苑馬。朱霞暎到御溝鱗。衢瓜滌暍僧施客。塲柳扇凉相濟民。圮下老公生未踏。一曾舟繫石欄濱。右箭橋行人瀑聲宵共雨聲來。漱玉新欄恐觸摧。驚起衰翁折屐往。請臨詩丈送輿催。飛流入座樽先滿。活水歸塘鑑再開。莫謂玆泉非嶺派。舊官曾汲一甁迴。右小玉觀瀑一雨前郊失綠蕪。兒童報出歷陽湖。居然十里江山勢。際以三田烟樹圖。已有漁舟來繫戶。便携碁局去登艫。柳汀麥岸洄沿恣。詑作船遊客笑吾。右新湖泛漲不待長康指楚城。山樓粉堞自分明。溫王廟古香猶裊。金汗峰高霧不晴。聖祖臨譙曾發歎。神孫回蹕每凝情。山頭春燒如操火。錯認西門又夜驚。右南漢想蹕</text>
<title>次溪西崔老，陶湖宋台韻。</title>,<text>無地爲農耕翠微。樹陰鋤罷歎苗稀。石田善歲難希稔。玉食今年况失輝。棊叟時來談白閣。釣徒新去入黃扉。晩交欲托村夫子。霄漢人多舊約違。</text>
<title>觀漁歸後。呈夢賚，無盡兩主人。徐平甫命均。吳文甫命新。</title>,<text>寧容詞客擅仙舟。圃叟漁翁坐兩頭。薦鱖判書猶未老。焚魚學士欲仍休。春天載酒思湖舫。寒夜燒香記歇樓。同是海山曾過客。晩緣今復在滄洲。東湖新買小漁舟。每爲垂綸暫出頭。受釣一雙魚剩得。載航三兩客同休。斜陽索膾呼輕艓。半日題詩遍二樓。旣飫餘鱗穿柳返。吾家不遠在新洲。</text>
<title>又疊舟字。寄東湖二樓。</title>,<text>湖堂詩絶三千首。豆浦魚忘一萬頭。鑑水羽鱗無舊識。蓬山風月久閒休。何來李郭同仙舫。復見徐吳倡雪樓。更一焚銀家學士。釣舟挐自挹淸洲。日出漁翁已上舟。敲針稚子作黃頭。西巖北垞來仍宿。菰飯魚羹飽卽休。無盡烟波移泛宅。幾區風月鎖空樓。自誇風味人何與。不肯中分白鷺洲。何故遅回上峽舟。錦江春色待遨頭。君方軔發難中改。吾已鐘鳴判永休。又見平家新入閣。唯殘趙尉獨登樓。雨竿烟艇如留付。權攝漁翁守二洲。箭川淸漲恰通舟。忽出湖山新面頭。麥渚魚依殘穗聚。柳陰人掛弊罾休。題詩共載崔仙舫。設膾頻開許子樓。塘敵漢江曾見笑。今何敢詑小滄洲。</text>
<title>次東湖文甫韻</title>,<text>箭橋西畔柳藏堤。此是溪翁所占棲。權寄茆廬聊學燕。時沾麥酒不歸齊。漁隈瓜地無爭訟。雨瀑烟江入品題。今日蔬腸厭膾炙。千頭魚遣小奴携。石碕人去上沙堤。眞釣唯留錦水棲。東湖西湖詞欲競。鯉魚鱖魚價不齊。江村事事逢人詑。詩社篇篇立使題。自有散官平蕩法。網鮮釃酒膾無携。携離也</text>
<title>謝嶺伯姪稚晦 顯命 送緋衣資</title>,<text>諸兄名德慨無年。稚弟憑誰到皓顚。仲氏爲依丘嫂悴。慈親所托賁公憐。家筵巷北皆携酒。朝服山南遠送錢。情事似君宜羡此。賀吾兒札覽悽然。</text>
<title>二如藏琴。夜爲偸兒携去。</title>,<text>山犬無聲瀑不嗔。溪亭前夜失龍脣。舊氊幷付偸狐客。焦尾應歸煑鶴人。一抹六絃俄脫手。二如孤榻孰隨身。悼姬哀鵡猶堪遣。唯有亡琴痛更新。</text>
<title>送李一源赴三陟</title>,<text>今年郡選亦風流。解遣詩人領竹樓。淸磵亭開兄過弟。眞珠舘掃吏迎侯。馳筒白嶺須頻寄。易瓦黃岡莫久留。上日水欄應不熱。紫茶玄葚妓擎甌。湖舅詞華獨似劉。淵翁玄草老傳侯。搴來雪嶽千重秀。瀉倒黃池五十流。白下唱酬空法席。竹西歌吹緬仙遊。紗籠詞列非吾事。自有淸圓後石洲。君止蓬萊我洛山。皆於八景僅窺斑。今從太白五㙜去。可寫鏡湖珠府還。然後眞成瀛嶽帖。老來敢品畫詩間。無如殺景前淮倅。重起惺樓不一攀。六疊屛當帖百番。寵評希得一源言。亦曾楓嶽爲州宅。終愛林塘隱郭門。自失琴來山不響。獨看圖卧眼還昏。宦情遊興今何有。猶欲爲騶過嶺軒。</text>
<title>憫旱</title>,<text>三田雜樹廣州山。長自冥濛似蜀天。客渡江來衣不濕。方知非雨是雲煙。山河大地徹心乾。乾筆雖拈硯不瀾。萬首詩中強半雨。憫來時展放翁看。夜瞻雲漢又茫然。朝起還愁赤日懸。何限夢中新快活。一犂雨送后溪泉。田家記注唯晴雨。壬曆如何雨闕書。非翁斷筆由龍懶。效我應懸行雨車。</text>
<title>答溪西嘲余懸車後更出</title>,<text>懸車人作籃輿將。禁漏殘時走幾遭。天筆如何靳一點。公然成就晩翁高。</text>
<title>禁中喜雨</title>,<text>一霔揮炎殿閣寒。宮人應酌雨盆看。叮嚀衛士毋高唱。東內今宵枕始安。</text>
<title>雨後脫禁直。還郊觀瀑。</title>,<text>北壝親祈罷。西宮衛直迴。初收禁裏雨。尙曳谷中雷。怒瀑終宵響。新湖不日開。老龍猶一起。何惜晩翁來。</text>
<title>泛漲越橋。至華郊而還。</title>,<text>壞圃看蔬去。輕帆穿柳廻。人家孤島上。樵市小橋隈。收馬東郊沒。回船北嶽開。水歸苔石出。更欲釣魚來。</text>
<title>瀑亭秋雨中。忽憶衛直時事。有懷。</title>,<text>急漲宵歸壑。殘雲曉冒岑。凉生新換序。暑老尙蒸陰。馮季爲郞歲。潘仁寓直心。那堪廵吏喚。驚卸五更衾。</text>
<title>李安邊 眞洙 挽</title>,<text>吾兄璧潤選東床。佳婿仍登白玉堂。詞翰家能傳硯沼。才猷朝擬置巖廊。三年駕鶴留何久。一夜騎虬去苦忙。怊悵新桐誰復引。盤池秋露冷蓮房。</text>
<title>暮自禁直歸村墅。寄溪西要九日會。</title>,<text>樺燭還郊暝。楓林入谷明。冥行慚曉漏。夜坐賦秋聲。池淺鸕鷀去。堂新蟋蟀征。年荒猶釀黍。九日請先生。</text>
<title>重陽直中夜。寄騎曹安令公 重弼。</title>,<text>高秋久寓直。又落闕西楓。暗號風傳菊。寒更雨滴桐。鬢同騎省白。顔借酒房紅。殘夜湖鄕夢。逢君話禁中。</text>
<title>晩谷，漆巖。舟路迂過弊軒。</title>,<text>峽櫂今方發。村盃何足稽。過辭梅社友。歸問草堂妻。水宿憐孤鴈。村留殺隻鷄。雖然詩欠債。且可返溪西。</text>
<title>趙正言 尙行 挽</title>,<text>寂寞南床世。君初選玉堂。高雲方展武。短日忽鞱光。林舅珠甥似。梅翁墨派荒。修文有底急。還撤諫書囊。</text>
<title>賀陶湖台還湖上</title>,<text>請說春來事。東湖有二漁。時將數首律。去換十頭魚。苦海飛沈去。虛舟遊釣餘。陶江今代伯。苔石不終虛。</text>
<title>送秋日雨中有懷。兩寄陶湖，溪西。</title>,<text>殘秋元欲去。風雨又何猜。已作玄冬勢。仍成素雪來。落英渾漬井。危葉不粘苔。雖折蕭條菊。難欺冷淡梅。</text>
<title>山屋疎寒。入處小齋。</title>,<text>陸氏龜堂邵子窩。老人冬則此爲家。如僧結夏新禁足。待鳥鳴春始出窠。冷淡秋花同氣味。靑熒燈火是生涯。諸緣盡息詩難廢。無奈羣公督和何。</text>
<title>初雪後題</title>,<text>十月梅心吐嫰髭。江雲黯淡雪飄時。菊花詩後猶多事。次次梅詩與雪詩。</text>
<title>次寄溪西韻</title>,<text>山限長安翠一重。數村烟火寄鷹峯。郊亭古木投遙鸛。江府層陰凍懶龍。霜簡有詩傳冷曉。白衣無酒餉殘冬。持筒人去增寥落。雪在庭前對樹松。</text>
<title>冬至前三日。溪西歷題。</title>,<text>風雪溪扉似舊開。誰家又送桂糖盃。樽前每強衰翁賦。屛後應嗔惡客來。白社詩程申故禁。朱門琴曲起新哀。無端老淚添紅露。憶昨西隣取得廻。</text>
<title>又疊窩字</title>,<text>衰老難投洛下窩。臨溪一屋曰吾家。累朝官久猶爲繭。三代孫生尙在窠。小閤殘梅春有信。寒郊遠木雪無涯。淸貧人道同顔巷。寧識尼回樂處何。</text>
<title>後五日。賦得郊天暮雪兩呈。</title>,<text>新村選景有遺珠。補以郊天暮雪圖。灑濕漁矼靑篛重。吹平馬埒白氊鋪。飄飄似氅疑崔叟。片片飛牋自廣湖。同在琉璃高冷界。何由對賦傍紅爐。</text>
<title>始得梅詩</title>,<text>小屋寒梅欲發初。江邊一樹信何如。天心可見生陽後。詩思新添咏雪餘。應笑霜眉耆衛尉。難親玉貌退尙書。還愁賦裏淸便體。終相唐家鼎鼐居。</text>
<title>同陶台次三淵梅詩韻</title>,<text>誰與吾移入煖堂。無他長物獨梅床。洛城競掃千家雪。湖岸誰憐半樹香。氣味一生同淡泊。風流千古幷弘長。除空色相三淵子。亦爲花魁寫影忙。繞樹翩飜日萬遭。梅兄自佚爾何勞。禽言聽處提壺好。兒戱看時倚枕高。銜蘂似將環報主。擺枝還怯佩遺臯。桃虫藩雀誰嗤細。蝸屋中間亦足豪。烟火孤村是栗園。廣陵何處鳥邊存。雪城半露溫王闕。氷峽難開斗尾門。硯凍應停修草役。樓寒猶奏落梅飜。深宵起和三淵韻。何似堯夫坐百原。千古梅評少定論。只能描影詎還魂。孤山半偈猶差強。昌父諸篇不耐繁。花睡何煩燒燭照。香飄可笑掩門存。欲求詩格瀛奎外。須踏湖邊雪後園。却月枝頭淡月懸。依俙夢裏立嬋姸。翠衿欲化家鬟下。縞服如逢酒店前。一笑愈新初照日。高標不改本然天。水仙有配君無配。孀似嫦娥五百年。小燠天如悔久寒。雪邊朝旭藹仁端。童懽競頌黃緜襖。翁煖渾忘白㲲冠。梅霰盡飄惟鬢皓。桂春難續詎顔丹。漁師曾許分氷鯉。氷欲生澌不寘盤。梅花詩了逼春天。又是蘭亭作記年。洛老八三尊稧席。端明六十入耆筵。空山晩蘂停毫後。曲澗新流泛觶前。迎節預歡兒女似。不妨人笑放翁顚。</text>
<title>陶湖新拜知敦寧。以右堂有詩。</title>,<text>孰爲思黯孰文饒。好是湖山遠黨囂。旣避要津歸廣渡。肯於閒局傲低僚。時爻樵問漁無答。歲色梅殘雪又飄。若許禪床除客禮。陪公明日訪參寥。</text>
<title>明夕乃癸丑立春也。寂寥中得一詩代帖子。</title>,<text>新春無賴入陳年。徑玄冥十日權。頑雪尙屯窮臘色。寒梅強作艶陽天。飢人有夢唯豊飽。癡老何求但醉眠。猶與兒曹題祝語。桃符餘紙剪風鳶。</text>
<title>歲垂盡而寒愈烈。兩邊詩遞亦中斷。但招姪甥輩作咏雪守歲之事。殘寂甚矣。</title>,<text>詞伯中寒若噤蟬。無詩何以餞殘年。唯過杜位同椒頌。更許曇甥與雪筵。自歎氷魚艱活動。誰將江鯉問沉綿。薪窮僮斫門前柳。始共梅花一煖眠。</text>
<title>癸丑元日試筆</title>,<text>春入驅寒皷。宵喧守歲簪。元朝如許晏。人日不應陰。凍髂甦溫澤。癃翁聽德音。更看氷底麥。無恙出靑針。</text>
<title>次陶湖賜柑志感韻</title>,<text>靑冥海外爾來賖。味壓霜橙色鞠華。入籠新登至尊案。代茶旋賜講官家。忙開香帕甞村席。好振朝衣謝正牙。莫道西隣無歲賚。米魚先已老民加。</text>
<title>次陶湖和杜韻。兼屬溪西。</title>,<text>人日不陰天又𣋉。后溪老子始門開。菜娘滿野提籃出。漁客凌澌載網來。木卧生枝惟有柳。花歸如夢最憐梅。崔年莫以哀傷損。彭祖盆歌四十廻。</text>
<title>次陶上元後二五律</title>,<text>冲魄初圓夕。衰翁晩望時。鏡開黔嶽小。輪渡廣湖遅。蟾飽輝光盛。人飢景色悲。月扉宜早閉。村盜近如絲。占曰今秋飽。當過彼月圓。誰將方餒腹。忍待後豊年。病榻孤元夜。貧家似禁烟。如何廣陵夕。亦自罷燈眠。</text>
<title>次陶湖馴鶴吟</title>,<text>人退巖廊具。禽來江海姿。主賓同出處。鴉莫猜疑。淸唳忽深夜。孤唫應此時。高軒試一借。寧獨大夫宜。</text>
<title>次陶湖早春卽事。兼屬溪西。</title>,<text>公雖謝事不停唫。何故莊盆久遏音。仙鶴笑人營粒食。海鷗知爾絶機心。靑蕪漸欲燒痕沒。綠漲還愁釣處深。新得嶺篁頻拄到。廣陵可眺有西岑。</text>
<title>賦寒食風寒</title>,<text>前夜月明雨。今朝花妬風。韶華全黯淡。佳節不暄融。愁絶登阡騎。深藏看屋翁。翁言非止此。雞日已蓬蓬。</text>
<title>小玉磵流觴餞北伯之行。陶湖亦乘舟携魚而來。</title>,<text>新疏曲水會佳賓。風日重和癸丑春。豈獨蘭亭修稧事。更於金谷餞行人。塞雲迎節程難計。磵雨浮觴酌不廵。未必王家少長會。能添作膾一遺民。</text>
<title>以流觴曲水四字。分韻得流字。</title>,<text>蘭亭故事后溪修。上九年今歲在牛。谷鳥和聲求友至。山湍有力負觴流。家咸爲駐行春節。江客忘登落日舟。自媿潺湲非曲水。惟堪序飮效愚丘。</text>
<title>遞職後。偶吟示家兒 迪命。</title>,<text>三單恩許遞。七十例聽休。妾訴供無米。兒將養乞州。春蔬饒庾韭。夏計指秦麰。此乃家常飯。陳紅莫再求。</text>
<title>復寄陶湖</title>,<text>啓踏三呈紙。詩辭亞長堂。權頭寬府禮。箋尾署村章。花鳥供爲料。蔬魚買作粮。近因巖瀑聒。不復夢官倉。</text>
<title>雜興</title>,<text>樵自西巖廻。擔頭有躑躅。貪花翁可笑。負杖樵相逐。</text>
<title>流觴月。次第屈兩詞伯于小磵。粗修故事。事過愈寂寥。略述悵懷兩呈。</title>,<text>酣咏淋漓處。盃乾筆亦乾。惠風仍作雨。晴景又生寒。磵沒流觴舫。松深對奕壇。發揮無逸少。旋恐鎖淸湍。</text>
<title>題尹上舍 勤 所藏趙外翁畫弧辰錫寶帖後</title>,<text>憶年十三不識畫。觀公盤礴宗翁宅。長衡始笑設三覆。子美終耽引大白。酣來筆墨蘸酒飽。揮處花禽隨染成。敎吾掠去若攫鳶。憎彼饞取如欺猩。還家爲詑同里兒。入帖遂冠諸名蹟。人皆藏弆在家幾。好孫別受弧辰錫。蘆中眠鴈竹外梅。以此曾當洗兒錢。淸高家譜欲別傳。本自滄江書畫船。非梅寫眞是吾眞。若憶翁時須拂塵。洋州竹派不在徐。晦翁獅本終歸輅。人間已老泣硯孫。敬護不令寒具浼。淋漓水墨七八幅。若出先生新點灑。題詩必倩夙好者。亦應微言承與可。嗚呼。此寶君勿浪示人。恐人效我又犯風流過。</text>
<title>雨後池深。借泛北伯姪 遠命 家所留鸂𪅙一雙。未數日徑去。或疑其戀主過嶺。取李陵雙鳧俱北飛爲起句作一律。却寄樂民樓。</title>,<text>何故雙鳧忽北飛。主人恩重遠相隨。啄餘黃稻抽秧長。浴處淸波帶氅肥。此去好寬州鴨打。秋來須伴海鷴歸。亦應郵館從淸獻。朝見陶湖失鶴詩。</text>
<title>取老杜長夏江村事事幽一句字爲韻。以卽事成三律二古。</title>,<text>不獨山中日特長。誰知林下夏偏凉。花空已斷盃觴事。麥熟微聞餠餌香。釣艇頻來魚見入。卿軒雖借鶴驚翔。小塘又失雙文𪅙。禽亦情鍾未便忘。今歲流觴國若狂。暮春之初至首夏。野老豈識時世粧。尙能數番移詩社。終然中酒病一旬。設膾之招未騎馬。榴花蒲酒又節來。會當一會端午下。但有淸颸入北窓。絶無來客起眠狵。綠陰偏愛楓籠磵。翠浪飜驚麥變江。官冗宮祠貧亦逸。身關廊廟退猶𢥠。躕躇何事難歸闕。恐負湖邊白鳥雙。君莫羡浣花事事幽。未若后溪無一事。敦寧都正是何職。亦不耐煩纔休致。君何不判五花事。詩務看當軍國議。陶村事事子美境。花鳥春來困驅使。行吟坐鈔自生事。復聒西隣無事睡。頗哀老子使息肩。相忘江湖浩蕩地。鶴籠空半鴨欄幽。官罷家禽亦莫留。北塞天長去復去。西山日暮不歸不。忘機尙媿羣𩿨避。入詠還成兩鳥酬。鳧鶴短長均一失。寒江注目倚山樓。</text>
<title>端午日有吟</title>,<text>夏淺勝春夏又深。嫰芳今有老蒼心。人踈草合無媒徑。澗密楓留不雨陰。蒲節果來吾適病。梅天漸熱叟何臨。姑宜限暑同僧定。時或因風送鳥吟。</text>
<title>義城倅侄 鳳命 斥馬買江上田及百株櫻。爲助郊居滋味。和券送來。故麥初熟。乘船往穫。又嘗新櫻。短律寄之。</title>,<text>阿姪買庄送。貧翁收麥行。載船和翠秸。壓擔有朱櫻。蔡飯初滋味。王塲尙打聲。嶺南聞又旱。回此盍蘇氓。</text>
<title>次陶湖待漁舟韻</title>,<text>三番期會每歸空。空望湖村莾蒼東。無分食魚虗糓雨。多情送艓幾樵風。翟門不熱松爲扇。歐舫逾深樹隱櫳。應是偸留殘麥在。尙書看打綠陰中。</text>
<title>記前歲馬食山田事。次陶失麥嘆韻爲失粟嘆。</title>,<text>溪翁有錐無卓地。石間爬開田數畒。恐是昔人棲山處。犁底錚然出缺瓿。搬灰輸饁困登陟。庄客常先丈人後。鋤罷高眠綠陰下。南風時至財可阜。秋來粟豆實累累。量以簑笠何須斗。將因看穫作登高。秫熟可嘗黃花酒。近村不虞鹿豕食。杖策廵田廢頃久。東隣羽林惡難似。牧馬公然轡脫手。圜畦如月被蝕旣。上穗高花損八九。汝何恣橫似彍騎。里中不使寧鷄狗。當軒下馬麤豪甚。兵子正難語可否。以此爲天亦失之。未免殘俸煩倉守。雖知主名不敢詰。不如君昧偸誰某。一馬所損何足云。可念全失飢黎首。嗚呼。麥粟之歎繼鳧鶴。得失未遣吾爲忸。</text>
<title>卄六日雨中志喜。分呈二詞案。</title>,<text>老人兒戱恐人看。絲引杯船坐井闌。今日可修眞稧事。雨餘淸漲濫觴寬。</text>
<title>后溪歌。疊畒字。</title>,<text>南山之南小溪源。巖竅視天纔若畒。若比君家廣埌界。何啻醯鷄誇處瓿。名溪曰后遂自號。主人元欲居人後。作亭猥稱小漱玉。時看雨瀑如廬阜。開山種豆未貯甔。釀溪爲醪不盈斗。病來捴廢子美詩。飮小猶隱曼卿酒。西隣忠義北堂長。沒字之交可耐久。不合生逢兩勍敵。每厭麁拳愁毒手。達猶能工是宋五。老而愈健惟崔九。前詩稽次筆腐兎。後篇沓至筒繫狗。炎天是役太生受。看我山房無事否。知難早退欲學公。技癢不能堅墨守。伏日思入避債㙜。復恐山童言在某。詩人舊不在此間。大家省得三十首。爾今何來閙我境。山靈有責吾知忸。</text>
<title>次陶湖二律</title>,<text>斗峽秋濤天地廻。關東江路本悠哉。平呑玉筍諸峯過。屈注金剛萬瀑來。應恐怒湍高觸檻。獨憐幽澗穩承盃。急流人退閒觀漲。何似沉浮在省㙜。氣先梅溽潤。風乍樹蕭騷。赤日雲遮墨。靑郊雨沐膏。灌休看甕卧。漁濕笑肩高。秧水垂絲立。鷺閒人自勞。</text>
<title>次湖伯寄溪西韻</title>,<text>君方年壯四方馳。那與鄰翁鎭不離。溪水以西凡幾會。湖山之外更尋思。銀魚靑笋封餘餉。薛紙元筒別後詩。如送竹膏澆二老。流觴更試井之湄。</text>
<title>寄淸澗亭主人李子平 秉成</title>,<text>李嶽下弟伯。一時爲名樓主人。復以山海之響作元白。誇勝舊唱。得意之遊。足以續瀛嶽帖矣。今於賦淸澗之命。略述仙家盛事。以致余羡慕之意。非敢強題黃鶴詞。列二崔之間也。竹西淸澗兩相誇。未必錢湖羡若耶。瀛海樓㙜皆蜃閣。神仙伯仲是茅家。須徵鄭畫完前帖。敢以吾詩暎舊紗。更有雲根傍突兀。此亭增重荷皇媧。</text>
<title>送暑後有懷兩呈</title>,<text>摶沙世界會難圓。落落詞員望眼邊。松下丈人稀出閈。山中宰相又朝天。筭來詩各如干首。節次齡差一十年。欲賦新秋兼送暑。颯然淸韻不如蟬。</text>
<title>次陶湖</title>,<text>釣㙜無恙在陶山。去日深江不减竿。自是淸風同諫議。退來猶許長㙜端。足莫淸泉濯。紅塵昨踏還。如聞幽澗語。悔在終南山。</text>
<title>次湖伯豊原韻</title>,<text>郭門老槐冷。房墓斷雲低。留愛諸營泣。同功稚弟啼。池軒猶草夢。海壠久樵蹊。感爾枯荊歎。增吾秋柏悽。右次夢見豐陵韻。仍記蓮堂舊日羣從從遊之事。附述吾感。霖雲不點碧天長。老葉微經玉露傷。新稻欲登先腹望。熟衣未換頓肌凉。書稀關塞三千里。詩得湖山一兩章。縱喜諸郞雙引節。豈如同巷共傳觴。右次感秋韻</text>
<title>趙安岳 尙慶 挽</title>,<text>風玉滄江不做餘。氷銜今復獨菴初。聯翩諸弟朝天騎。榮煒偏親赴郡輿。何忽招魂碧城館。堪悲無主紫霞廬。老梅楂上天葩吐。曾謂君才家譜如。</text>
<title>溪西七老會。以人生七十古來稀。分韻得稀字。</title>,<text>阮宅移樽白社輝。誰其主者雪其眉。皆三朝老而今在。最少年人亦古稀。諸客約輪眞率會。首耆催賦咄嗟詩。盃沾藍尾題宜後。罰酒今何金谷依。</text>
<title>溪西丈東還忠峽</title>,<text>每歲公行作石尤。風師今老莫廻舟。掉頭不住孔巢父。服氣自如李睦州。帆暎皜蘆驪水雨。宅依紅樹漆巖秋。溪西小塢黃花淡。詩境隨人在上游。</text>
<title>上謁獻陵。還歷華郊閱武。出橋上祗迎有作。</title>,<text>簫皷樓船已濟汾。鉞旄仙仗更臨軍。華陽閱牧寧忘武。灞側朝陵遠慕文。箭繳秋空飛火雨。繖移晴日看紅雲。天將肅殺張王怒。雷雹敲砰萬甲裙。君於渡口迎龍艦。我自橋頭望將㙜。競戟峯巒三角出。洗兵風雨二陵來。柳城暎蔚旗虧蔽。箭水逶迤陣抱廻。重覩屬車同感歎。退臣籬外輦途開。右屬陶</text>
<title>溪西丈竟作峽行。臨別申贈。</title>,<text>后溪秋色待君詩。不但無詩更作離。詩送詩人元未易。苦吟寒夜不能奇。</text>
<title>送秋詩。三呈陶湖，漆巖，碧堂。</title>,<text>送秋爭似送人悲。秋在猶悲况永辭。寒菊欲飄垂老蘂。衰桐尙賸半生枝。洛堂樽席耆翁去。湖臬篇筒驛使遅。可耐獨當都御史。朝朝白簡但徵詩。</text>
<title>歲云冬矣。寒事日催。今又縮入殼中。數笏房與梅分東西頭。宛是前年拙境。而詩社則太遼落。湖山之外。何由寄酬數數。此詩去又未知幾月遍和來也。可慨。</title>,<text>又徙琴書入小堂。山人猶自逐炎忙。漆巖早去龍蛇遠。松石深棲魚鳥藏。梅亦近床同避雪。菊胡留圃獨霑霜。方冬吟族皆停響。莫向鷄窠覔和章。</text>
<title>次陶湖歸樂亭兩世悼亡韻</title>,<text>十六追吟字字悲。樂亭非樂是哀辭。璧人可惜久爲栢。瓊樹皆摧無復枝。杜氏從孫尋莫再。王家癡叔死還遅。江山文藻何憂滅。賴有東隣護壁詩。</text>
<title>李成川 徵成 挽</title>,<text>紫馬吾曾出赤城。君馳天馬餞華亭。旋聞巫舘爲仙去。肯羡風樓御列行。別處新村又秋日。尋來舊社似晨星。喪車近過無由送。哀挽今纔伏枕成。</text>
<title>金僕正 權 挽</title>,<text>舊友長思谷口眞。尊翁晩卜岳園隣。古松壇上蘇携子。仙桂堂中竇有親。早振臺烏今寂寞。雖騎天馬竟邅迍。可憐東墓歸喪日。猶是南庭待覲辰。</text>
<title>次陶湖閒中襍咏</title>,<text>江田新買脫朝衫。餘力仍恢養鯉潭。此是溪翁獨釣處。隣舟休近舞童巖。</text>
<title>又自述近况</title>,<text>若問長宵所事何。孤琴自調答村歌。夜闌更和陶三首。始遣詩魔引睡魔。雲頭峽餠佐氷虀。村酒雖平亦過齊。此是梅窓寒夜供。休言處士養無妻。</text>
<title>和陶</title>,<text>十一月之半。天心有改移。潛藏陽忽達。久靳雪初霏。晩漉能蘇麥。新暄已着枝。陶湖同此意。又送復爻詩。</text>
<title>復韻謝餽氷魚書中語。戲爲長短句。</title>,<text>昔之漁翁薦鱖于判書。今之判書饋鯉於村翁。漁翁世情。判書高風。此所謂眞漁父。宜爾錫印五湖之長陶朱公。</text>
<title>呈陶湖漁翁。兼送尹詞助相棹。</title>,<text>聞君新買釣魚舟。宜有漁童引棹謳。選送海翁三四闋。及春敎上軟歌喉。</text>
<title>曺偉叔自南漢有問書。以一絶謝之。</title>,<text>無眠早起見君書。書道無眠亦我如。何似相看兩不寐。開元寺裏守年除。</text>
<title>癸丑除夕</title>,<text>樊已辭樓駱謝鞭。白翁偕病住殘年。其窮吾自還前日。所倚今難必老天。不覺晨鐘來枕上。又成春帖寫燈邊。兒童錯謂同渠坐。憂患餘人本少眠。</text>
<title>送從弟季良 最壽 關東伯之行</title>,<text>關東牧守皆僊吏。方伯尤高領徹仙。玉節初辭丹闕下。金剛已在碧幢前。蓬瀛公案松詞好。南述眞蹤石字堅。家二使誰詩壓社。永郞風月獨千篇。</text>
<title>次濟大元夜踏橋韻</title>,<text>月晃羣遊界。燈殘獨坐宵。非無圮老履。難過浪仙橋。湖上筒來濶。關東節去遙。可憐離索恨。無地不迢迢。</text>
<title>和陶始春懷古田舍</title>,<text>歸去復歸去。斯言誰果踐。吾官非自休。老病朝勒免。強附休退人。自顧寧不靦。君非僞淵明。和陶詩亦善。自主湖山社。陶公反招遠。諸篇迭酬盡。一月使十返。所得於陶者。公深我尙淺。右述和陶事我不如杜老。芋栗亦苦貧。白頭始種樹。兒童笑虗勤。欲覔珍果㘽。隣多鑽核人。僅移侄家櫻。今夏可甞新。以玆春雨餘。園少木欣欣。高軒松作門。葱翠暎湖津。寧慳一老盖。不以蔭比隣。正松已過節。速付擔樵民。右乞老松</text>
<title>聞沈宰共甫 珙 喪車過銅津。述感。</title>,<text>昔公賣渼庄。問我移居處。擬分朱陳村。相從沈宋侶。陶湖人已來。銅渡公徑去。衰年紫陽淚。又寄共甫許。</text>
<title>陶湖送沈宰喪於南津。歸路歷飯。作艾羹而待之。同次放翁韻。</title>,<text>來常欵欵去依依。只爲村中貴客稀。日暮泥驢度橋遠。春暄野馬繞塲飛。艾湯聊共故人食。蒿餞未留亡友歸。不必相逢苦索句。緣詩沈亦减腰圍。</text>
<title>淸明日。題寄寒碧堂。</title>,<text>北門藩節何時納。南國城功幾月停。縱使王家再修稧。無由徽獻會蘭亭。</text>
<title>次漆巖舟中寄示韻</title>,<text>江平日暖是歸年。來往輕舟本浩然。吾黨急宜治筆硯。詩翁來信白鷗傳。</text>
<title>分送湖南竹瀝膏於陶湖。題壺面。</title>,<text>前年社飮爭餘瀝。皆道溪西自與多。今日之觴我爲政。不知外議復何如。</text>
<title>有以梅花請換盆鵑者。戲吟。</title>,<text>健步移梅至。歸擔有杜鵑。持花易花去。不索賣花錢。</text>
<title>次李叔馨年例壽詩韻</title>,<text>零落親知似晦蓂。曉天星廑數三贏。騷壇棄去松留翠。壽杖分遺竹帶靑。琴每橫床空自聽。酒今增戶未同傾。愚兄鼯短君甞笑。豈信新功進暮齡。</text>
<title>和陶靖節時運四首韻</title>,<text>老未服勤。納祿于朝。區處散人。有此寬郊。彼退耕者。亦自雲霄。笑矣新農。毋揠稚苗。陶泉始流。盤水可濯。試望郊原。春氣盈矚。智也無涯。年數不足。翫歲而生。逢春且樂。斜川始遊。將浴乎沂。春天眞樂。二子其歸。絶交旣草。五絃復揮。中散雖遠。廣陵可追。新陽啓壑。亦開吾廬。依然水木。繞此二如。甕牖雖狹。亦濶乎壺。時於蚓竅。倡汝和余。</text>
<title>和勸農六首</title>,<text>耒耜畢出。里尠閒民。民旣無僞。麥亦有眞。牟耕幾半。瓜種相因。不穡何食。辛壬餘人。維歲上辛。王祀先稷。朕福非邀。民財冀殖。而爲其子。敢不勤穡。非民食力。王實汝食。時維東作。日漸南陸。甘雨潤漉。惠風淸穆。耕者遊者。傴僂相逐。翁亦觀圃。同我耆宿。余本弱喪。未期悠久。偶遺鬼錄。漸失隣耦。長沮無溺。孰偕南畒。荷篠而返。行者拱手。老當休歇。士固窮匱。七十之翁。更何所冀。督兒耕耘。其秋自至。惟玆粟麥。飽且無愧。村俗雖俚。不以夷鄙。其所揮者。兵子儒履。鄕約雖嚴。難納于軌。率以務本。民風自美。</text>
<title>和停雲四首</title>,<text>花晨柳夕。每多風雨。湖園可遊。泥路伊阻。一詠誰和。孤琴獨撫。君好愆期。我不再佇。松津杉浦。望常冥濛。孤帆時去。中有長江。江山十里。皆入于窓。所懷一人。獨不我從。形豈枯木。春則敷榮。筆有奇花。老能緣情。人可西還。鴈亦北征。歸舟浩然。春水方生。其人雖遠。其宅伐柯。欲以舟往。風且淸和。氷餘舊魚。上水應多。試問漁師。所釣幾何。</text>
<title>題東京百詩卷。贈別湖西伯李叔謙 壽沆。</title>,<text>東京考滿百篇詩。詩社新歸坐虎皮。又管西湖風月去。錦江牋小若爲支。海郞丹字三千首。湖伯紗籠五十州。誰壓吾家元白倒。錦江新使最風流。</text>
<title>謝南谷相公惠八味粥</title>,<text>公不騎箕盖有因。仙糧分我又何仁。欲留庚月晨相配。久絶泥雲晩更親。白首免爲東閤吏。淸風自卧北窓人。圃翁報禮惟盤菜。肉食須知此味眞。</text>
<title>送陶湖宋台退雲，李台 眞望 舟遊丹峽。</title>,<text>靑簾白舫自忠州。逐子之行與客遊。江路尙寒穿雪峽。水花初發啓丹丘。仙巖未共三人占。幽洞休從八判留。舟上彈琴應北顧。淸音那使軾郞酬。</text>
<title>寄兩尙書丹丘舟中三律</title>,<text>碧府先登閣。丹門緩進舟。江平夔子峽。山擁岳陽樓。宰相回翔地。神仙謫降州。何妨致仕後。暫作使君留。遙計丹丘舫。今維玉筍峯。藍靑潭百尺。花簇峽千重。溪老如相待。巖仙亦可逢。後來陶與退。果發洞門封。退陶爲丹陽守。書丹丘洞門四字於龜潭口。以表郡境。今兩台自號一陶湖。一退雲。故落句云云。四郡非生客。䨥潭所熟諳。筍峯高揷一。花嶼巧排三。呂舫曾同載。洪亭更上探。猶思秋泛罷。宵宿玉泉菴。</text>
<title>四月二日。赴偉友初度席於溫王城中。庚戌此日。亦會南橋。</title>,<text>翠微携酒遠尋翁。南漢南橋此席同。花事已闌三月後。君顔無改五年中。輿回北院春林綠。杖倚西臺夕照紅。彌勒降辰今日否。如何湯餠設琳宮。暄風豈爲落花來。急雨還如赴席催。皷響火乾猶自濕。林霏日出苦難開。潁川二老同扶杖。好畤諸郞次具盃。收拾餘樽宜返社。詩翁新自漆巖迴。</text>
<title>國淸寺設泡飯</title>,<text>行宮西畔是禪家。遠訪寒山石逕斜。釋氏城中乞香飯。劉郞洞口覔桃花。空林自振眞笙籟。古堞今閒萬礮車。補綴淸和更有色。暮天看起赤城霞。天台山有國淸寺。故借用台岳語。</text>
<title>南漢山城感舊</title>,<text>山樓粉堞帶奴緇。凈地三間顯節祠。天上胡懸空疊嶂。江頭人立尙夸碑。平時無冦窺崤嶮。小尹娛親宴洛司。話到丙丁偏感慨。其時爾祖亦登陴。</text>
<title>西將臺</title>,<text>平明皷笛導山行。千仞臺高霧未晴。剗却吳山無虜馬。環來漢水有方城。花紅一任唐宮閉。木老應先丙歲生。仰認皇壇朝海意。去年臨此亦凝情。</text>
<title>輿行躑躅林中。過行宮歷四寺。宿南壇僧房。</title>,<text>廵城一逕帶林長。故緩輿行不用忙。祗樹已飄天女馥。宮花如帶御爐香。繁英揷紫伶奴帽。新蔌陳靑揔攝觴。飽看春山欲歸卧。吾家幽處似禪房。</text>
<title>顯節祠</title>,<text>南城標對五賢祠。山若增高節可知。曉皷迎神秋鶴引。春窩拜帝夜鵑詩。高壇已築酬恩地。新廟今從顯烈䂓。邦典獨隆天有憾。吳家何在腹中兒。</text>
<title>遊南漢歸。更寄曹老。</title>,<text>三日遊撩九寺禪。諸僧笑我老猶顚。別時南郭登殘照。遺恨西臺入暮烟。移酒可開溪舍席。載詩新下漆巖船。山樓高處那便睡。吾自村齋晝亦眠。曹近有不眠之病</text>
<title>浴佛夕。登舍後鷹峯。觀城內燈火。</title>,<text>荒村遇節冷無燈。瞰洛高峯逐衆登。熒晃千枝看霧裏。猶誇眼力老如鷹。</text>
<title>題溪西翁後閤所藏遠山畫障</title>,<text>相如自有小家山。縱幻丹靑亦翠鬟。應是主翁隨入畫。琴棋壺側見蒼顔。</text>
<title>次湖伯與陶湖較遊山韻</title>,<text>牽舟上瀨終多苦。馳馹看山豈是閒。爭似后溪閒坐叟。逌然坐對小盆山。</text>
<title>借東隣灘隱竹障</title>,<text>小閣入新暑。淸颸何處借。人道東家障。風篁灘隱寫。</text>
<title>謝君則復以春盡日枉后溪</title>,<text>馬渡橋猶在。鶯藏柳已深。人存深墨面。樹亦老蒼心。佳友是前度。俗流誰一尋。當時兼送處。其日巧回今。庚戌。君則以丹陽倅過郊居。有不知餞春恨。何似送君心之句。五年制畢後。是日又來過。次其韻。</text>
<title>次陶湖棋罷韻</title>,<text>眼看時物日趍功。糓雨催之又麥風。仙棹往回花峽內。客棋贏負樹陰中。南宮月舫詩添載。西塞烟簑釣不空。去作三公徒狼狽。不如漁父以長終。</text>
<title>靑潭打魚舟上。同宋吳二湖長。次老杜泛舟韻。</title>,<text>新鮮先供問誰船。網集靑潭十里天。斗浦獲多盤再設。陶江歸遠纜催牽。退人寧泣前魚袖。飢客要登後膾筵。不必春波變作酒。酒泉有弟送如泉。</text>
<title>疊靑潭二韻。送文甫令還峽衙。</title>,<text>三載哦詩卧盛山。瓜時歸棹峽民攀。岷源漢口去來處。僻郡名曹出入間。漁政結繩魚供白。獵塲圍索豹擒斑。江湖雖樂終嫌淺。五月重穿雲木還。又拋漁艇上官船。五月夔灘若上天。雲浦過呼元伯載。陶湖留被石翁牽。坐碕吾獨垂空釣。歸峽君應憶此筵。莫曰有詩難遠寄。郵筒浮送有筒泉。</text>
<title>靑潭打魚。復次陶湖二小律韻。</title>,<text>舟子急收網。主人方捲篷。魚肥幾糓雨。鷗颺一絲風。獲雋誇漁社。分腴及圃翁。炎天忽蕭瑟。膾宴已知終。臨氷柴門正。連村麥逕斜。網圍紅鯉島。竿曳白鷗沙。送酒舟如葉。催詩筆有花。便風可泊此。休道廣陵賖。</text>
<title>重次至禪軸豊陵韻</title>,<text>僧自空門訪樂天。人亡畫獨在凌煙。端明詩偈擔囊裏。貫釋甁筇賜第前。一老今遺眞偶爾。舊篇重答益依然。如何暮界饒悽感。悔結襌家綺語緣。</text>
<title>湖南伯送笋餉詩社。同溪陶二公以詩謝之。</title>,<text>南筠千畒屬封君。供奉詞塲又策勳。瀝入郫筒遺老杜。筍燒篔谷飽饞文。欲醫塵胃無如竹。惟恐詩膓未洗葷。此惠二公宜共謝。籜龍三束也平分。</text>
<title>又謝送團扇</title>,<text>玉版含風已入膓。團團月到又肌凉。都除煩暑寧癡叔。竹阮賢於扇枕香。</text>
<title>和陶湖失得舟詩</title>,<text>綠林豪客亦風流。靑翰朱絃各被偸。近日春江遊舫盛。同君欲覔載琴舟。漁僕歡回告主翁。亡舟無恙返湖中。水濱之事休疑楚。吹去西江是曉風。君失漁舠我底悲。爲曾湖上共騎嬉。舟今還浦魚加長。敢問東津再打期。</text>
<title>松石軒。次君則韻。</title>,<text>松櫪爲籬不竇狵。湖山無障盡呈窓。來人下馬徑看竹。主叟捕魚方在江。柳外客歸携鶴一。林間燈現與螢雙。欲知前夜詩多寡。家釀全乾少麴缸。</text>
<title>次杜韻</title>,<text>松石軒前許卸鞍。尙書禮數本來寬。莊濠日暖知魚樂。冏野天晴見馬盤。殘客罕來門不熱。老人多怯境逾寒。醉題壁後還舟去。潦草君應一笑看。</text>
<title>登臨陽亭子。次君則韻。</title>,<text>閒雲潭影幾番秋。尙見林間閣出頭。翠檻風猶颯而至。朱門焰已漠然收。舊賓今到綠苔榭。公子不歸春草樓。起滅榮華浮世事。慣看翁立釣魚舟。</text>
<title>謝湖南伯造送詩筒</title>,<text>封君啗竹猶未已。又製詩筒貢詩社。湖山風月納其中。借驛遠寄溪廬下。同凾薛牋又生色。錦水風流許亦可。筒兮筒兮爾去更作郫筒盛酒廻。愼勿六月將詩來責和。</text>
<title>答湖西南伯</title>,<text>當今方伯皆詞伯。比古杭州與越州。更底棠陰能判此。兩家俱訟好風流。</text>
<title>題湖南伯邊山詩卷</title>,<text>蘇來廢寺斷鐘聲。三月邊山趁聽鶯。黔浦鎭官修艦待。扶寧客舍掃花迎。浮溟盃視丹丘舫。寄洛筒傳錦水營。莫笑畏獅難掩拙。猶逾打鴨自稱貞。</text>
<title>李都正 光朝 挽</title>,<text>耆堂詩席猥周旋。公以童顔坐首筵。獨立靈光疑閱劫。一登黃鶴便升仙。聯珠詞彩空洲宅。入繪風流失洛賢。伏日飛書會諸老。君邊何事只哀篇。</text>
<title>仲夏卄九會之第十五日。南橋翁又以廣府養移設一席。遣騎邀諸老。十餘里冒大雨赴集。</title>,<text>朝馳鄭驛赴城西。不憚蘓端浩蕩泥。徧濕緋衣敦正集。旋呈綺饌廣州齊。凸樽急雨同前夕。落檻新湍更后溪。中伏可臨吾舍否。莫登南漢看人低。</text>
<title>初四耆席。賦元字。</title>,<text>溪西又設雨中樽。再借油衣自遠村。隣老扶鳩齊到席。地仙如鶴獨乘軒。俱能酡頰三分醉。相對蒼顔一笑溫。從此可輪眞率會。家家酒肉有曾元。</text>
<title>和湖西南伯風流訟詩</title>,<text>新城樓堞望如霞。築士行觴妓擊鼉。應笑熊津大都督。詞垣小捷便鐃歌。</text>
<title>次陶湖</title>,<text>淸蟬冷露雨之餘。已覺新凉入二如。木短檠親催子讀。紈團扇退似姬踈。私情具䟽捱牌後。秋興名篇換節初。聞說石軒傳大硯。可能磨供小詩書。時余忝匪分之職。有陳䟽違牌之事。</text>
<title>新秋吟</title>,<text>杜鵑啼晝樾。孤犬吠風花。玉露閒來草。金飈雨後柯。論詩無賈島。問字絶侯芭。松石秋應熱。殘賓每自何。</text>
<title>十五夕。反去秋無月詩。奉寄溪西湖上。</title>,<text>前秋圓魄掩雲端。無月詩同兩處看。今夜兎無些子隱。暮年人未大家團。南都罷節猶開宴。東浦廻舟更倚欄。縱得淸光吾獨拙。石池孤照數弓寬。</text>
<title>川上有作</title>,<text>前川隨柳吾閒步。濠上排萍魚亦遊。其樂可知同活潑。憐渠獨有網罛憂。灘邊石蕝陣圖如。織笱承湍不漏踈。此是田家鋤後事。秋來稻飯可無魚。</text>
<title>賀從弟一善倅築府城。大起洛南樓。</title>,<text>豈獨名樓擅密州。月波亭外又南樓。層譙高並金烏堞。曲檻平臨梅鶴洲。滕閣流丹都督駐。蜀城如錦拾遺遊。吾家湖海元推爾。百尺欄干卧上頭。</text>
<title>陶湖甲宴。三絶句爲壽。</title>,<text>陶公弧席鯉歸厨。客盡漁鄰顯者無。早已扁舟來釣此。樽前誰獻五湖圖。圃翁何物壽漁翁。春韭非時有晩菘。欲洗從前粱豢膩。除非此味入胷中。七十而休已罕倫。公能早訣太平辰。滄江歸卧許多歲。始作平頭六十人。</text>
<title>又次陶席七律韻</title>,<text>客造尙書度釣汀。松門出應有樵靑。生朝餠宴秋花圃。晩日魚厨春草亭。寅降半凋誰共老。卯酣皆爛子先醒。每於此會思君錫。歸樂來泉不忍聽。</text>
<title>郊居秋味。寄尹伯修西銓辭軍祿。</title>,<text>郊居問何好。秋到自當知。西磵魚來笱。東家酒入簁。野糧鴻可啄。祠祿鶴胡糜。乞以將軍告。輪流醉衆耆。</text>
<title>寄題眞珠七分堂</title>,<text>越宅移成足詑杭。竹西老屋失輝光。黃池送木山修舘。欝島如萍海作塘。昨日仙何今日俗。三分詩愧七分堂。未窮八景由來恨。尤在扶桑紫葚漿。右屬作堂者家侄爾底歸時別起樓。替人元自永郞流。海山八百輸珠舘。風月三千壓石洲。丹籙君應名綴尾。碧籠吾敢句題頭。三分仙欠將詩補。未十分完定不休。右屬主人一源詞伯</text>
<title>斗浦待廣陵尙書船</title>,<text>帆遅應不得便風。盡日須君纛島東。過午童言來一葉。據船人似廣湖翁。</text>
<title>鷺梁迎謁陵駕</title>,<text>塵凈重陽雨。梁成九月天。望陵秋樹杪。嚴駕曉鐘前。鳳帟褰高檻。鵷班列小船。挐舟臣亦到。同罷鷺鷗眠。</text>
<title>駕渡後。蹔遊龍湖。上挹淸樓。</title>,<text>龍舟側畔繫漁舟。波是君餘可泛流。欣覩翠華來皓首。亦看霜菊暎黃頭。明朝鷺渡應回輦。九日龍山更上樓。好是江湖太平事。吾王無疾我民遊。</text>
<title>曉瞻屬車次陶韻</title>,<text>仙蹕初離闕。軍容已在汀。淸笳咽秋籟。火箭繳晨星。佳氣遙浮寢。祥飈穩送舲。公非隨駕隱。嘲罵任山靈。</text>
<title>恭和御製賜顯命小銀杯韻</title>,<text>銀盃斟賜舞勳臣。戒字鐫心聖訓新。宜與此鐺生死共。奉君長作太平人。金莖不賜漢何薄。酒量祈天宋太勤。海戶溪杯誰敢恨。聖恩猶許帶微醺。</text>
<title>五松齋。同君則次杜韻。</title>,<text>蕭淡溪西宅。秋光叟主張。峰爲羣石長。菊繞五松堂。樊鶴糧常乏。床龜壽獨長。君平今得祿。世亦不全忘。</text>
<title>自菊晦至陽朔。大雨三晝夜。秋因以歸矣。南漢看楓之遊。又似不成。不禁無聊。題寄曺宋兩案。</title>,<text>十月蕭蕭雨。溪堂獨送秋。悲懷同宋玉。好約負曹丘。楓落山城見。荻飄江路脩。何因致二妙。殘菊共簪頭。</text>
<title>憎雨吟。寄南城主人偉叔。</title>,<text>十月之雨豈時須。徒能沮我山城行。西將㙜尖霧猶昏。國淸寺前楓不明。餘觀只待天柱月。十五方臨又作雨。黑雲壓城不可梯。何處又借修月戶。辛勤遣騎遍請後。再煩主人書逆止。陶湖又以家慶辭。彼雖得意吾敗意。撥棄官厨四客具。省得山樓百首詩。增我無聊致君病。戱劇無非雨師爲。君常傲我小方家。亦有萸楓照澗窪。寒魚在笱酒入簁。草草排當貧亦設。君曾牽率是老漢。此廻宜爲我牽率。借問高城幾日下。亦欲預招三人者。</text>
<title>南漢之遊。又以雨敗。溪西宅夜賦。</title>,<text>玄冬連霔豈天饕。似禁吾曹老陟高。不貸黃花今盡打。何猜明月又深韜。迢迢南郭來殘角。寂寂西墻過濁醪。不是雨聲應欲霽。夜闌風葉忽蕭騷。</text>
<title>金令伯溫 鎭玉 壽席。次主人韻。</title>,<text>四朝生老涵濡共。二宅悲懽閱歷俱。我早識君從緫角。甥能壽舅及懸弧。盃觥已减中年健。絲竹猶添暮境娛。何不同吾營晩築。弊居看取后溪圖。</text>
<title>寄白下太學士尹仲和 淳。乞亭記堂額峯名。</title>,<text>垂楊下隱后溪村。靑壁開爲一扇門。欲勒磨崖四大字。備公他日入桃源。右請書后溪洞門卜宅元因此一拳。碧玲瓏壓鑑中天。坡翁定價曾金百。若得公書可直千。右請書百金峯人來奧谷入壺如。壺內誰知地有餘。吾以名亭盖取柳。請君爲記又書諸。右請二如堂記文及堂額</text>
<title>次陶湖聽稗史韻</title>,<text>郊扉冷落一冬扃。披雪來人恠不庭。棋子納奩賓且去。桐孫在膝孰令聽。難除一病吾耽句。勸了諸緣姪送經。豈可聞於無極老。應嗔梵字照秋螢。無極老。指君則。</text>
<title>次陶湖源流新齋韻</title>,<text>濫觴泉出谷之幽。其委非遙卽漢流。江眺蒼茫通斗尾。水觀親切就源頭。新成宴室應名舫。曾宿前軒蹔繫舟。猶送二郞雲裏去。何如老圃並兒休。</text>
<title>溪西丈借吾釰南八十後集去。看數日還之曰吾詩之健。不减放翁。自今無以石洲目我。故戱作前後八十四歲詩翁歌。却呈求一笑。</title>,<text>鄰有八十四歲之詩丈。自謂可配五百年前陸放翁。吾獨謂公之頑健勝劒南。詩則是蘭苕翡翠之鴨江東。公以陳黃降我評。紛紛爭訟盧仝馬異之异同。一日借我務觀季集去。意欲相掎鯨力於陳卷中。陸翁彷彿來酣戰。撚擻白鬚逞英風。終然八十餘合無勝負。始信二老一體難雌雄。後生敢論老石洲前身果是陸大蓬。公無苦貶江西派。我今敬歸南渡宗。別有覷公神明過陸處。懺吾輕薄貢新忠。沈園風情錦城詞翰。此皆蜀幕少年事。老歸越後緣都空。子野鸎鸎徵仲蠅頭。皆古人八十後事。陸翁所無而有於公。不有文君畫山筆。何能助公墨妙老去愈姸工。敢就同中異處目兩公。公則詩仙而放翁徒詩窮。</text>
<title>同城東耆社諸公。次東溟城西耆會帖韻。</title>,<text>請看城東會。耆頭亦九齡。泥途人老綘。霜雪柏鍾靑。前輩風如睹。吾曹事足聽。神孫恢壽域。祥又海呈星。</text>
<title>梅樹下。次豊原韻。兼寄錦伯。</title>,<text>麁枝半槁我同陳。嫰葉方抽似爾新。梅驛詩章來獨罕。籌司公事署應頻。經綸誰了平生志。文字難休宿世因。閣置筠筒篇不續。錦城亦有不閒人。</text>
<title>送伯承宰赴安邊任</title>,<text>龍江宗伯鶴樓賓。仙鶴因騎作主人。西蜀回翔今宰相。東瀛廵按舊仙眞。香娘歌曲腔傳女。徐等風流頌在民。啖釋王梨嬉戱處。獅孫又坐令公䄄。</text>
<title>詩要東園翁叔馨。尋梅一來。</title>,<text>各作湖山隱。俱聞偃蹇聲。可來唯鴈弟。宜訪是梅兄。腹壯氷狐過。腰輕雪馬行。新琴須抱至。鄙藏欲同評。</text>
<title>復次晦君除日述哀韻</title>,<text>守歲無悰雪屋寒。朱門此意底相關。盤中椒頌誰來獻。燈下蓮經獨繹看。賢侄已知榮可懼。老臣寧以壽爲懽。如沙眷屬纔摶聚。爾又何心覔遠官。</text>
<title>乙卯元朝試筆。又次豊原韻。</title>,<text>春令先融太半寒。詞功尙隔一重關。文章吾欲收鞭退。勳業君猶引鏡看。戎庫淸霜暄亦凜。詩簷早旭曝堪懽。社中新禁知乎否。最忌麁人與熱官。</text>
<title>次溪西除夕計年韻</title>,<text>行年追數自無眠。筭到期頤忽黯然。若道老人忘近事。綘翁那記六身年。溪西隣有柳右尹九十翁。元朝送女奴致言曰。昨夜計吾年。昏錯不詳記云。</text>
<title>全坪君 漷 夫人朴氏挽</title>,<text>佳婦初來最樂門。白頭紅袖賀如雲。淸心不减家棲遯。慈敎須看女惠溫。比玉餘徽在張誄。埋香新碣立梁文。含飴晩福尤堪艶。隨柩緦功四十孫。</text>
<title>和寄漱玉居士</title>,<text>老眼驚如閶闔開。雲卿顔面入詩來。出金詞響遙鏗擲。漱玉泉聲並注廻。嶺峽新篇初出世。湖山諸社競推魁。吾衰格力何如昔。近作須看十五梅。</text>
<title>次叔馨乙卯壽詩韻</title>,<text>我住城南地一偏。君誇漢水在門前。雪中好過琴安道。橋上時尋梅浩然。太華半山吾不愛。鍾陵一壑彼何專。同歸壽域尤堪喜。明歲還他賀七篇。</text>
<title>梅下日吟小絶八首</title>,<text>非故遅遅開。無如寒勒住。似恨主人貧。不能重幕護。日日候梅下。前宵數點破。元宜開稍稍。免得一時謝。開門見松雪。閉門看梅雪。一般淡白色。惟以香分別。幽居在空谷。同隱獨寒梅。時時出山去。輒被尒牽廻。冷淡爾心膓。淸虛吾肺腑。猶含香與詩。未禁時時吐。城中誇早梅。已有落英歎。當輸臘後花。新春首爛熳。一自奉名花。擧家禁酒葷。春盤誰送菜。回以壽梅君。驚破梨雲夢。晴窓朝日生。不言惟自笑。有態却無情。</text>
<title>次沁經君則韻</title>,<text>殘更鼓報舊年終。已見春歸曙色中。桃葉渡開前夜雨。梅花信點首番風。欲招社裏二三子。先賀溪西八五翁。君獨遠勾塩米去。莫敎耆會酒尊空。祖江春浪燕墩前。穩駕平乘若坐天。宛轉城池臨甲渡。蒼茫風雨憶丁年。兼謩席次優爲老。元禮舟行更似仙。村社鷄豚差可戀。鱸魚去斫未爲賢。</text>
<title>寄鄭一蠧孫。時延豊太守。請蠲柳雲卿山稅。</title>,<text>每誦先生喜麥詩。雲孫爲吏祖爲師。空山畬粟須寬稅。所樹者誰是伯夷。</text>
<title>送狼川倅金士修</title>,<text>官角微飄犬吠雲。臨江茨舍縣齋云。是間亦有鳴琴宰。能繼靈昭舊使君。士修仲叔能琴。曾宰麟蹄。</text>
<title>演陶湖歸來絶句爲近體。兼識邦慶。</title>,<text>靑潭澌凈水如天。忽有春帆出島前。聖誕宮中騰燕賀。人歸湖上理魚船。朝廷佇見唐朋去。廊廟方論漢令蠲。欲覩三軍新喜氣。扁舟又赴御壇邊。</text>
<title>識喜</title>,<text>中州近說紫泉淸。應在吾東聖嗣生。乳媼走陳知吉報。至尊親抱試呱聲。犀錢玉果朝臣得。珠褓黃𧟌內殿成。長樂溢歡民鼓舞。有司何不請豊呈。</text>
<title>次吳伯敎打魚會韻。別其叔春川府伯文甫。</title>,<text>東湖一帶抱村彎。仙侶移舟柳暎灣。學士堂中不賜暇。漁翁船上每偸閒。纔官昌善寧思峽。終愛淸平又入山。好載網罛千目去。錦鱗春躍二江間。</text>
<title>次曺翁從兄弟燈夕酬唱韻</title>,<text>淸觴病未泛春初。燈節人猶卧二如。南漢雖煩三折簡。西㙜未可再飄裾。綠陰漸遍諸花後。幽磵微鳴小雨餘。頫視吾廬應笑拙。譙頭長劒倚空虗。</text>
<title>送陶湖宰夏入金剛</title>,<text>旣爛思之避熱官。尙何山水累心端。前年四郡今楓岳。忙似趨朝日日鞍。資行自有新方伯。問勝先從舊使君。吾亦何能遙指點。歇樓須讀上樑文。正陽寒雨好燒香。朝起看山面面光。四入金剛皆宿此。至今難忘在禪桑。</text>
<title>又廣湖打魚日再贈</title>,<text>自無官後卜村鄰。漫號聊稱二逸民。細雨不歸西塞叟。淸風常卧北窓人。如何五月治遊屐。但惜三旬綴釣綸。老圃餞行唯有菜。還慚午飯飫江鱗。</text>
<title>松石軒雨中呼韻</title>,<text>輿行緩緩竹咿鳴。待我漁舟盡日橫。鴨綠不深江半减。倭紅自燒磵偏明。新鮮晩獻幾多尾。喜雨宵聞第一聲。童子守菴應未宿。吾家小壑水方生。</text>
<title>寄陶湖</title>,<text>齋內藏山付稚孫。翁歸與鶴候松門。石言楓嶽爭如我。良苦關東走一番。新雨澆乾洽一犁。高田低土種秧齊。兩翁別有芒芒事。君覘漁隈我理畦。黃梅時雨届端陽。蒿餠蒲醪節食香。未害退官無賜扇。茅檐自有麥風凉。</text>
<title>前秋墨台新太守申君 宗夏 索別語。而吾先求潤筆。盖欲緩其督也。今果如請送墨。詩烏可獨已。聊以一絶塞責。兄眞耽句而弟爲貪墨人也。笑笑。</title>,<text>徵文令急若爲寬。滋筆先求萬杵丹。今得玄珠未足喜。將詩副墨覺逾難。</text>
<title>賦寧陵雨</title>,<text>飄灑寧陵雨。知時自上游。涵濡民尙在。滲漉歲常周。野騁纏秧馬。溪來販杻舟。園官別有喜。瓜蔓綠緣疇。</text>
<title>次題陶湖楓岳行錄後</title>,<text>歲歲詩篇載舫還。前江內水盡窮源。金剛玉筍輸詞彩。萬瀑雙潭漲墨痕。沆瀣入咽寧念祿。湖山盈眼不窺園。完名淸福休多取。猜殺人應不飾論。</text>
<title>介洪甥孫送扇尹蓮逋。覔來露頂灑松風圖。謝以長短十句。</title>,<text>白羽何曾揮大暑。長松不解來淸風。不如移入良工水墨裏。箑掀松舞生蓬蓬。圓月纔投紫氣宅。快飊已發靑蘋東。颼颼吹頂圈內外。吾與彼翁凉意同。謫仙詩中自有畫。南宮筆下兼生虹。爲詩謹謝一凉恩。敢以此功歸太空。嗚呼。不盡淸風與雲烟。傳自神淸金鎖之洞中。二如之壑少不揚。莊圖更乞龍眠公。若問吾境勝若何。寒流壁上三株楓。圖邊又題穆如頌。佩君佳惠安終窮。</text>
<title>和溪西將歸海山韻</title>,<text>溪西丈將蛻脫濁世。而歸宿于神山。笙簫樓殿。非待樂天。爲吾丈而設也。可賀。然欲次第携鄙輩去而遊戱其上。重作天上社員。則慄焉不敢聞命。盖達天命未及如丈故也。至若丹髓之許報腥腐。敢不拜嘉。第將何路而致塵間乎。竹西詩太守適餉葚漿葛粉。故輒分刀圭。冀淸爽口。未知此物宜如何報。好笑。誰道白蘇歸道山。尙爾遊戱於人間。踟躕不發緣何事。應戀朝雲與小蠻。</text>
<title>贈申冏正 致謹 入燕</title>,<text>三旬蹔閱周閑馬。六月還隨漢使槎。太僕餞筵將贈柳。華亭西畔是儂家。</text>
<title>記前歲秋首日。有三絶句賀崔丈經暑無事。分寄陶芸。是日今回。而夫子適去。秋之氣本悲。而今日尤似悽慘。詩社舊事。不忍公亡便廢。略述悼懷。先示陶芸。及靈座之未撤。寄陳于前。三首</title>,<text>知已新秋到。桐間晨露流。如何二如閣。懷似喪應劉。社例新秋賀。如前廿字題。已知無寄處。猶寫屬溪西。新秋尙炎熱。詩社獨悲凉。人似殘蟬在。凄淸咽夕陽。</text>
<title>次陶檢崔詩韻</title>,<text>老龍藏言死。急宜收碎金。不然隨其人。泉下埋深深。歐公序蘇集。正憂蘚土侵。周樂入江海。尙恨遺聲沈。公帖人藏弆。二家獨如林。誰先整散落。陶老尤有心。牛腰百篇軸。淸韻皆何陰。欲求漆巖看。宜向松石尋。聊效國輔體。作公山松吟。村盃不足餞。欲借東江斟。前春悼夢婆。昔歲亡名琴。皆割衰老膓。憯毒無如今。君悲尙如此。我懷尤何任。請看哭櫬淚。偏濕何人襟。</text>
<title>次陶湖泛月韻</title>,<text>此夜方懸月。三旬久閉雲。蹔窺幽谷底。快覩廣湖濆。菌閣先秋氣。松門掃暑氛。難招詩老共。孤咏不成羣。</text>
<title>祭告溪西舟櫬</title>,<text>晩谷崔公之喪。以乙卯七月十九日甲寅。舟載廣津。永歸東峽。耆社少員豊壤趙某。來訣江滸。侑盃之辭。不以文而以詩。盖不忍死公而遽廢故事。是亦驢鳴吊喪之義也。嗚呼。一老亡而二社傾矣。千篇完而萬事休矣。吾安能無慟。死生亦大矣。公能以戱筆了之。今日臨江之哭。其必逌然而笑我輩之情鍾也。嗚呼。公旣自謂死於詩。則余亦將以情死耶。悲夫。幼聞里先生。作詩如石洲。晩始謁溪西。仙也非詩流。淸滑鸚哥音。猥以蟲吟酬。精姸老兎尖。每有薑芽羞。吾自號王孟。公笑不點頭。敢問公所安。非權乃陸游。公豈食宋粟。唐域入宜優。如何老仙壽。亦到放翁休。右叙贄詩請敎之始公眞後放翁。二社皆押主。洛陽諸皓賓。皆爲公奉屨。中權在溪西。詞幟爭來赴。三宵賦雜體。九日聯長句。充國雖矍鑠。延伯眞如虎。猶畏綠衣嗔。未窮靑燈炷。耆頭遽哭聃。詞擘誰替杜。縱欲整舊社。如此翁難遇。右述詩耆兩社周旋之事人衰已夢夢。公耄愈惺惺。平欺朴尙書。笑傲洪敦寧。厭厭氣憐蜍。耿耿神如螢。平生五色筆。揮使同壯齡。唐聲與晉法。玉鏘而珠熒。曾投白社篇。每博黃庭經。今晨淚落帖。碎金留星星。休悲老成亡。此乃公典刑。右述寶玩詩筆之事落落松鶴姿。奴隷皆知仙。誰將瑞作妖。欲拉洪厓肩。羣童好欺老。一帖誰辨顚。以茲倦吟哦。風月閒數年。公詩告絶筆。我琴要續絃。麟後十三首。談笑且留連。今朝眞絶矣。我輩安仰焉。所以陶湖翁。遂輟新蟬篇。右述臨化時事去歲溪西會。諸老稱觴騈。今日郭東路。何人來祖筵。邅徊箭郊側。睠顧陶湖邊。欲附元禮載。虛棺唯在船。離觴進不空。江水同湛然。日暮廣陵散。容與棹詎前。地仙寧入土。孤雲應上天。去逐白與蘇。同爲識字仙。右詠哭訣廣湖之懷</text>
<title>爲哭溪西喪。船往宿陶湖。夜坐同次杜律韻。</title>,<text>更于何處一樽開。惆悵松齋掩綠苔。秋峽妾扶玄櫬去。曉江賓策素車來。詩曾百首又千首。酹僅單盃無兩盃。遺草十編舟上贈。此遵治命泣孤哀。不省松軒爲我開。籃輿先踏小山苔。主人急整烏巾出。童子初收鯉網來。纔返前宵泛月棹。更留明日洗鋤盃。田家此時多幽興。宋玉雖秋豈有哀。</text>
<title>廣湖歸路。歷登華陽亭濯熱。却寄松石主人。</title>,<text>籃輿偶出箭橋東。郊色先觀黍稻豊。江上小堂辭蘊藉。樹頭高閣坐玲瓏。夾城三角朝看氣。騰苑千騣晩起風。堪笑峨嵯山下老。一生不識水晶宮。</text>
<title>再疊東字</title>,<text>今年人樂里西東。破硯雖耕獨不豐。問禁難傾金鑿落。緣貧欲賣碧玲瓏。舊交社裏猶依月。新貴班中敢接風。長老開堂宜共聽。華陽亭北有禪宮。</text>
<title>次陶與廟堂諸公酬唱韻</title>,<text>野人詩入廟堂中。豊樂都推列宰功。帝力猶忘况臣力。君應見笑壤歌翁。</text>
<title>三疊開字。記收栗。</title>,<text>山童晨報栗房開。數箇前宵墮點苔。烏角先生親拾往。猴頭隣子數偸來。旋煨爐裏同兒食。餘飣盤心侑客盃。綘實旣收留錦葉。秋山光景不悲哀。</text>
<title>四疊開字詠蟹</title>,<text>病夫一見已脾開。出網腥風蟹拖苔。海上甞憎依藻遁。溪邊今喜帶芒來。形模敢列萬錢案。風味偏宜老瓦盃。當食君休嗟甚美。渠將糟處狀堪哀。</text>
<title>五疊開字</title>,<text>玆山本閉悔輕開。開後巖崖更不苔。幽徑近朝盧隱淺。虛名出谷漢徵來。玄琴未忍留空壁。黃菊應羞入別盃。吾不西行有如水。淸湍休寫送人哀。</text>
<title>六疊開字詠虎匏</title>,<text>長蔓相繆撥不開。纍纍頑塊卧畦苔。貧家幸免靑銅買。老圃頻擎碧玉來。拗項爛蒸堪下飯。和螯交嚼可無杯。要令肉食知斯味。菜色鄰民亦孔哀。</text>
<title>送陶湖尙書起按北關</title>,<text>如何五日頓停詩。無乃除書敗興爲。松石百篇其勘否。城津八首欲和之。雪山公去應添重。秋水吾臨竊獨悲。往護北門然後退。老臣方答主恩私。</text>
<title>詩呈陶湖。薦村鄰歌者入幕。</title>,<text>山中貴物有喉珠。獨夜愁時不可無。去後繞梁聲裊裊。來時響屐意區區。楊耆窮欲依坡老。陸叟衰難佐石湖。若退雪兒延鬣客。勝如前帥捧茶奴。</text>
<title>新韻寄陶湖</title>,<text>非敢爲高效退顰。只憂松石失詩鄰。辭單幸許歸新里。除命還驚起廣津。好借空廬充隱士。亦曾虛艇攝漁人。東湖魚鳥西湖樹。管領今多可免貧。</text>
<title>山陰黃使君仁甫 旻 以平凉笠見贈。詩以謝之。</title>,<text>故人遺使蔽秋陽。衰頂烏紗欲禁當。筠質不髹留本色。笋皮交織有餘凉。漉巾遠笑北窓亮。雨笠將隨西塞張。應與吏民同着此。黃庭寫罷坐黃堂。</text>
<title>與諸姪孫遊楮島。宿奉恩寺呼韻。</title>,<text>江日餘輝映晩沙。島櫻非節乃紅霞。秋霜未染園陵樹。曉雨疑飄祗苑花。孫韻先成毫欲罷。僧泡不淡肉何加。梅堂長老今誰在。如汝年時所宿家。</text>
<title>從仲氏舍人公。在肅廟乙卯秋。弱冠登庠。其第二孫載遇。復以後是年成進士。奇哉。况古今乙卯。皆有司馬春秋榜。今遇也不利春會。留捷秋塲。事事湊巧。必踵祖武。此雖小成。亦殆天所相也。此子也才。佳辰巍第。又當如大翁。尤可賀也。舊乙家慶。吾猶及覩。老白首又見此奇事。一愴一喜。惡能不談說舊昔。以詔後生乎。</title>,<text>從氏玆年早闡塲。十三兒弟走觀光。阿昌又摘秋蓮榜。老惠翻思春草塘。詩賦交輝雙墨卷。祖孫不斷一書香。吾兄孝處吾能說。王考聞科爲進觴。</text>
<title>次曉起占陰晴韻</title>,<text>許久重雲掩玉繩。東湖遅月檻虛凭。寒江未利乘風艇。孤寺宜懸聽雨燈。非厭熱官寒是分。難爲富戶産無恒。秋來聚散元如葉。最恨詞塲會不凝。</text>
<title>次九月霖雨韻</title>,<text>霜遅不隕蘀。桐葉獨蕭蕭。澗雨常垂脚。山雲半掩腰。出關難逐節。尋寺未同橈。撥路傳筒可。誰言鐵嶺遙。</text>
<title>再疊蕭字</title>,<text>胡山樺葉脫。瑟海下蕭蕭。畫戟陪騈脅。紅氊侍細腰。營無入筒布。江斷採蔘橈。莫使高麗帥。威聲獨讋遙。</text>
<title>華陽亭。再疊沙字。</title>,<text>小逕斜穿唐苑沙。碧雲初合暮城霞。何人冐雨同尋菊。老釋懸燈共翦花。進退不過三品止。暄凉當得幾年加。江邊精舍野中寺。隨乞僧齋似我家。</text>
<title>次華寺待我韻</title>,<text>古寺黃花夕。荒郊白葦秋。關山蕭索意。已在箭橋頭。</text>
<title>三疊沙字</title>,<text>鸚粒揚珠蟹不沙。豊年醉瑞頰如霞。塲收馬齕水菰葉。寺古僧簪山菊花。按使軒中筆獨載。漁翁笠上冕何加。樂民樓畔高秋宴。莫忘今宵宿梵家。</text>
<title>題林學士老村集</title>,<text>安仁総角我先知。兄子妻之更友之。一去海鄕俱泯滅。情文惟見悼亡詞。</text>
<title>沁尹宅作小耆會。兼餞北伯呼韻。</title>,<text>斯會興衰似洛園。近年凋落不堪言。耆員若箇鄕三老。淺酌無多沁半樽。秋菊已殘如鶴瘦。夕楓雖暗有鴉翻。酒闌偸跨葛龍返。壺口小天猶未昏。</text>
<title>家承宣直院。伏受內賜黃囊來遺。回以佩小曾孫。不勝榮感之忱述喜。</title>,<text>癡兒前夕直銀㙜。內賜香囊手捧廻。况有鬢邊雙對玉。恩波偏瀉一門來。</text>
<title>關西伯餽紅露。示出關後詩。次謝之。</title>,<text>錦瑟傍邊莫酒添。慇懃癡叔戒賢嚴。關西羅綺眞奇暖。一夜全融魯國男。</text>
<title>題思任堂畫障子</title>,<text>果瓜雙蔓掛東鄰。喆妣餘徽覩始親。散朗神情瀟灑墨。元來栗谷大夫人。</text>
<title>暮冬雜述幽懷。分寄西北兩伯。</title>,<text>高秋落葉散粘泥。本自同柯各北西。關塞人歸猶有日。海山仙遠更無梯。年儀桂醞初充餽。社令梅花已入題。莫曰樽前失詞伯。二邊詩到二如齊。</text>
<title>寄關西伯</title>,<text>窄室安爐小几仍。龜堂世界不恢弘。君馳雪馬應餘地。浮碧樓前十里氷。生陽舘裏候燕賓。寒逐胡來曆又新。堪笑魯連徒感慨。乾隆天下更爲民。</text>
<title>送至禪上人西歸妙香</title>,<text>君同秋葉自何來。云往湖南結夏廻。爲將一年無一卒。詩擔依舊手親擡。禪纔經湖南僧將孤村至日閉荊關。但有詩僧寄宿還。萬水千山行脚罷。到頭終老舊香山。</text>
<title>僧軸中見七分堂主人詠老梅詩次寄</title>,<text>吾家亦有百年梅。老處士傍欵曲開。聞道一株滄海上。偏能勾引使君來。</text>
<title>以風雪留僧一宿。爲彈琴。</title>,<text>孤村深雪凍梅花。且挽歸僧餉煖茶。強引枯桐無和者。宗風師可唱誰家。誰家曲乃僧歌也</text>
<title>梅將花。以舊詩屛障護。寄北伯。</title>,<text>君先唱雪我酬梅。梅下題詩每引盃。北驛難傳一枝去。朔雲先帶六花來。前年墨在屛仍護。此夜香生戶半開。就裏溪西珠玉字。不曾人與骨靑苔。</text>
<title>謝白下尙書。自西湖雪馬枉訪。</title>,<text>自別陶翁甫息肩。白下何事又揚鞭。東湖魚鳥西湖月。何不權停度一年。百金初買一瓏玲。更以千金乞勒銘。今日元章參石丈。欣然始寫右軍經。百金峯題字和久靳。今見後始肎書。</text>
<title>白下歸後送二律次之</title>,<text>羞稱墨玅避詞宗。衡硯雖來盡日封。臨沼寧揮數錢筆。尋山先造百金峯。熱庖遠自氷湖徙。冷茗貧惟雪水供。君問塵琴何用置。歲時將欲學鄰舂。氷合西江閣釣絲。津頭雪馬始權奇。尋梅逸興初騎到。如木枯形亦坐馳。東壁詞雄新屈社。北營儒將久無詩。尙書已補詞員缺。何復天曹注職爲。</text>
<title>再疊宗絲二韻</title>,<text>紛紛詩落自詞宗。悔不丸泥洞緊封。子所誰爭專一壑。玆山當割有三峯。高風君每辭藩節。晩計吾猶待郡供。起寫顔公乞米帖。孤村昨夜聽寒舂。不理漁絲理繭絲。漁翁去盡一人奇。孤垂雨釣寒江坐。難勒煙移遠驛馳。臘蘂已殘猶有雪。晩仙雖死豈無詩。永和書法開元句。酒後看君染筆爲。</text>
<title>乙卯冬梅課</title>,<text>夜起山童執燭驚。南枝數朶發分明。吾看似霧香猶認。已賦梅花一首成。日課梅花入小詩。年年是役亦云疲。此君自有傳神處。帶雪踈籬掛月枝。蘭湯自澡及梅身。花與人皆日日新。更得淸香沁肺腑。朝來詩思越精神。侍兒慵不閉梅籠。數片微傷一夜風。氷雪肌膚君自負。怯寒今過后溪翁。靑玉枝邊倒瓦樽。可憐無酒貰山村。眞珠樂事僧來說。太守梅前日醉昏。古梅生意似人衰。纔發南枝未北枝。猶勝陶湖一老樹。主翁拋使守空籬。</text>
<title>北地不惡歌</title>,<text>北關詞伯無詩而有書曰。此來後詩興頓减。可謂惡地。將出坐樂民樓。巡至西水羅。復通詩竅。故作歌爲北地解嘲。孰敢誣北地作惡地。豳土山川望淸峻。人何曾到此心孔塞。北海之帝元工鑿渾沌。相公五載吸湖光。盡漱粱葷靈竅開。邇來貢社數百篇。皆自其竅流出來。今何無一出關詩。強諉其地爲之祟。白山靑海曾發君平之詩思。豈有於公頓减理。似是使道盤供太肥醲。詞園亦遭胡羊踏。或者籌邊樓上非時急。漫閒文字權倚閣。自是人不興於詩。夫豈地使收其籟。胡爲醜謚徑加彼。北風吼怒如嗔恠。作歌聊啓海山鍵。玲瓏穿透所廵皆詩界。不待遠窮西水堡。可以直劘東溟壘。君不見關西少帥風流作。不罪香山枉淸浿。</text>
<title>梅課四言十首</title>,<text>歲云暮矣。花亦衰止。睠言同心。悠哉千里。歲云易矣。花亦零焉。耐久也人。猶在花前。梅雖朽皴。來歲能花。人一老醜。難復菁華。年年咏梅。五言七言。今變風雅。聊以汰煩。梅簷漸暖。雪屋猶凉。冷淡之極。時聞暗香。落蘂暎條。殘雪棲籬。亦白其頂。岸巾者誰。陳英雖厭。綠葉可喜。同心之臭。服媚終始。一花一詩。其首幾何。非詩之富。花也不多。山房靜夜。僮鳥皆眠。彼何姝者。醒亦無言。梅花不故。歲色方新。吾亦頑健。同見此春。</text>
<title>除夕獨坐。感一年中存沒。寄南橋。</title>,<text>歲豊人樂最今年。何故吾儕百六偏。籛老亦亡荒壽域。徐陳略喪减詞員。廵廻簷角梅孤笑。掛在樓西月可憐。欲請耆堂補耆缺。具盃元有沁餘錢。</text>
<title>洪洪厓挽</title>,<text>未操牛耳此焉藏。舊坫詞盟孰主張。令我益孤嗟友盡。非公之慟爲詩亡。秋墳又和溪西唱。曉輓應歌嶽下章。喚爾洪厓期不死。其歸比似地仙忙。</text>
<title>丙辰元朝。試筆賀東園表弟七十壽。仍約赤壁之遊。</title>,<text>新得咸營彩管揮。元朝試草賀正詩。中書不禿吾偏老。下壽猶難爾又稀。二子乘舟應久候。七翁刺艇盍同嬉。回頭四十年前事。赤壁天磨獨不非。記甲戌歲。携賢弟陟天磨泛花石也。君得麻田郡庭酒。共酌於宿華藏之夕。有囊篇撿看天磨色。壺醞盛來赤壁光之句。盖麻江亦有赤壁故也。今兒宰臨湍。其江與胤縣之金水水通。可一棹往來也。故要君作後赤壁之遊。則又以病辭。可謂沒風景也。玆以詩加鞭老處士。可以動否。好笑。</text>
<title>次東園年例壽我詩韻</title>,<text>此老猶生見不生。舊冬雖晦有殘蓂。今年益覺吾尊重。七十之翁喚作兄。</text>
<title>人日題溪西人日詩後</title>,<text>今日偶檢陳軸。得溪西去年人日詩。又聞洪厓子以是日卽于牛耳之阡。玆夕之感。不獨子美之一蜀州也。遂題晩集后。兼致四宜靈座前。以補輓歌。溪西人日作。道是降生辰。此日豈無日。其人非復人。廢詩花勝節。散帙草堂晨。可耐牛山涕。今朝又落窀。</text>
<title>題關西伯西遊雜詠卷</title>,<text>不耐迎蕃往復忙。印符來掛祖師房。欠伸暫覺繁華夢。歸宿將依宴寂塲。東聖遺祠尋古木。西山舊鉢寄何堂。胡爲關塞三千里。只得香菴十七章。</text>
<title>次北筒立春後雪</title>,<text>北雪春方下。轅門賀六花。妓釵來點綴。裨袖舞橫斜。肎念埋三徑。唯憂冷萬家。尤憐廣陵曲。空艇凍膠沙。</text>
<title>金都正汝平 弘權 挽</title>,<text>雖推崔丈爲耆首。社席君常作祭酒。蒼顔鶴髮尙多人。座上春風今未有。東峯影側挹淸芬。太守廉平父敎云。不必澄波歸遠櫬。桐民願葬大朱君。</text>
<title>贈任學士 珽 燕行二律</title>,<text>東郡趍庭日。西鄰奉使辰。扶桑初拂釣。薊植欲張緡。公子大方眼。波臣萬里津。旣超家孝伯。又慕海脩鱗。野屋煩吾看。主人胡不歸。靑雲父子逐。白社友朋稀。瀛浦淹仙櫂。遼程儼使騑。何時二䟽返。舊里賜金揮。</text>
<title>贈雲上人。兼示舊西伯。</title>,<text>一江烟月寺風流。僧將題詩浮碧樓。若謂軍裝能損韻。相公曾亦着兜鍪。初吾之薦汝西帥。要住永明。佐元戎詩政也。而強授之將職。裭三衣而加號衣。笑受其軍禮曰詩僧敗道。噫此自西山，四溟家宗風。何敗道之有。僧而將。何如儒而將乎。似不理會未受節時也。好笑。</text>
<title>李杆城 秉成 挽</title>,<text>淸高早服老先生。仍飽承家軾轍名。吾敬一源雖似鳳。麟洲不敢處阿平。竹西淸磵弟兄衙。曾賀君家道氣多。還是詞人仙分薄。到頭死葬北邙坡。</text>
<title>題竹西八景畫。更請其詩。</title>,<text>將完海嶽傳神帖。又値滄洲老畫師。太守以詩爲粉本。良工寫勝入烏絲。若言八景都收此。何得一僧能負之。嶺翠溟嵐元不重。添擔須是百篇詩。</text>
<title>更贈雲師還三水菴</title>,<text>碧雲詩境惠休稀。但見白雲時入扉。南漢指窠千衲起。北城投印一僧歸。同來行卷還隨錫。舊坐禪房有掛衣。傳畫傳筒誰作鳥。槎川應似我依依。</text>
<title>謝眞珠太守。送僧惠羽溪葚。</title>,<text>眞珠歸不載明珠。紫葚擔囊得自扶。憫見洛陽人盡老。瓊漿波及最先吾。</text>
<title>后溪煑花餞僧行。次放翁韻。</title>,<text>問爾何心辭大雄。寂寥來伴此衰翁。吟筵草就詩和偈。譚座花飄色卽空。病客减衣知暖候。歸僧拂袖有淸風。更煎落蘂爲君餞。何惜壇邊千點紅。</text>
<title>又次雲師韻</title>,<text>雨足烏犍起。春殘黃鳥稀。時傳京洛信。覔句一僧歸。</text>
<title>奉賀鵝谷李相公準請還政。兼壽七十七歲國耉。</title>,<text>自古宗臣釋負難。此行誰道尙盤桓。唐郞未定寧還洛。宋策纔完始退韓。辭殿許扶靈壽杖。出都留掛進賢冠。江山不用三公換。何處公能几舃安。不恨如花未落茵。猶能配月到今晨。曾推安石廟堂量。自着幼輿巖壑身。容我暮年還本分。賀公斯世作完人。謁公將以野翁服。請屈耆英堂上賓。</text>
<title>重過花潭</title>,<text>道是花潭不見花。綠陰洞壑已春過。寥寥古院誦絃響。歷歷遺丘樵牧歌。</text>
<title>來蘇亭</title>,<text>老眼初看沒字碑。人言中刻相公詩。停舟更剔蒼苔讀。晉蹟分明阿大爲。東岡叔父題九疊廬屛。半面徐粧。八字於第一峯壁面。第五屛低俯綠灣。維舟容易客登攀。今何忽立南都壁。朴定齋題絶句還。</text>
<title>越二日。復打魚臨津。</title>,<text>昨日之漁少敗意。使君設網又東津。帆前樓出九屛疊。舟上賓仍三幅巾。同賦打魚招子美。何來寄膾有遺民。晩來緣葦求鰣去。俄頃罛翻閃閃銀。</text>
<title>次申樂全暎流堂韻</title>,<text>昔賢留別業。往事問漁樵。赮壁花猶在。金枝葉未凋。遠惟忠肅弟。同建日星標。野坼牛溪水。江通鷗海潮。重營孫伐木。過式客停橈。赤壁宵移棹。烟波更泬㵳。</text>
<title>寄題南斯文 選明 湍阡永思堂</title>,<text>留與遺民手植松。奉來治命葬歸桐。循陔孝子能追遠。上塚龎翁不入公。奕葉門闌辭摘第。杏花村戶樂爲農。堂名肇錫同雙井。也爲堂封在眼中。</text>
<title>步登邑後白鶴山晩望。寄白下主人。</title>,<text>病餘筋力試於山。髹木輿輕拄杖斑。不待騎扶能自運。行超澗壑未知艱。崧京樓堞興亡後。沁海帆檣杳靄間。白鶴時來應怨悵。西湖人去久無還。</text>
<title>自湍將歸弊廬</title>,<text>官居豈不好。吾自愛蝸廬。所喜惟餤菜。常供莫稅魚。厭爲無印守。愁載下簾輿。快活舟歸路。兒何苦阻余。</text>
<title>自湍歸路雜詠</title>,<text>牧隱遺祠瞻像拜。牛溪舊宅式閭過。名賢來往山蹊在。樵子猶傳座首歌。</text>
<title>次侍中㙜韻。取一源語。賦得滿月㙜。</title>,<text>荒城虗照月虧㙜。五百年光流水催。麗國有人騎馬過。華藏無妓點燈來。敬拈圃院香單瓣。更酌徐潭水一盃。那得五冠留覇氣。請看三角半天開。</text>
<title>收麥</title>,<text>越江收麥去。雲黑愁漂雨。載濕歸舟重。靑潭何以渡。</text>
<title>五月小旱</title>,<text>三日不雨已遑遑。天公固難爲民宰。老夫晩讀勸穡書。粗推陰晴強占歲。今玆小旱爲收麥。奈何復憂根耕乾。毋輕怨咨望天公。辛壬之事天亦嘆。</text>
<title>二十八日雨</title>,<text>粤三日朝果雨作。不驟不徐洽滲漉。高田水生麥畒融。揷秧耕根無不足。吾非有術識雨暘。但知皇天本至仁。氓來問事將何應。媿推新村舊老人。</text>
<title>憎蚊</title>,<text>養就園林已翳然。欲來名鳥致淸蟬。如何徒産蚊千億。噆動先生破坐禪。</text>
<title>憐蠅</title>,<text>山館無炎案不腥。適從何到此焉停。吾今更作憐蠅賦。非汝誰來漱玉亭。</text>
<title>漱玉久涸。夜雨瀑生。</title>,<text>年來惡喧瀑亦厭。昨遊徐潭不窮朴。歸山緊封漱玉口。每憂一夜風雨惡。今看小溜忽驚聳。人笑蒲團獵心動。噫吾之所樂不在此。但喜去作山前揷秧水。</text>
<title>乘漲試新結王氏網</title>,<text>溪乾網束閣。江溢舟來橋。釣伴同乘水。魚羣亦逐潮。劈波投若鴨。捲沫出呈鯈。晩飯將烹鯉。船頭人賣樵。</text>
<title>深夏村事</title>,<text>無田耕冏地。屯長倍徵科。殫入輸官後。晨炊又貸他。右納麥稅數日甞新鮮。漲溪魚稍上。還愁水落後。閒掛簷頭網。右網成始食魚三籟俱收處。一山常寂然。雨餘仍小閙。數箇有鳴蟬。右聽蟬漁童急索網。柳岸宵生漲。可笑老漁師。淸晨顚倒往。右再漁立石同淪碣。華村半陷湖。魚龍新宅廣。烟火數家孤。奴喜移樵市。人喧泊賈艫。三看田變海。吾亦一麻姑。右觀漲舊漲難歸壑。橋頭尙泊船。童言晴意在。風柳忽鳴蟬。右小晴十年鑿渾沌。山洞劃然開。自作開山祖。何煩靈運來。右鑿巖拓洞</text>
<title>謝李奉朝賀分餽別賜魚米</title>,<text>長鬚遣致米和魚。深念旬霖麥罄儲。如此憂民救時相。聖朝何早許閒居。七十齊家待擧火。此時平仲尙爲卿。若是懸車無祿後。那周東郭一先生。</text>
<title>前送扇尹蓮逋。乞畫王維納凉詩。畫未至而秋已生矣。以詩趣之。</title>,<text>翰林灑頂長松下。右丞沃躬喬木中。二詩雖淸六月暑。不如入畫尤生風。前年暫分謫仙凉。卽今扇故松倒僵。適得漢宮一圓月。更乞蓮翁畫水木。吾家具軆輞口莊。但可點樹爲柳川變江。不必遠寫摩詰眞。權着后溪癯老人。若待畫來退晩炎。金飈已届藏扇節。應是新居駱峯下。獨飽淸凉忘人熱。本知能事不相促。老人之請副宜急。</text>
<title>題晩谷絶筆稿</title>,<text>斷爛溪西草。人詩恐並亡。梵文魚未卞。仙字蠧偏傷。有妾能裒拾。其誰爲表章。佛恩如欲報。玆稿盍看詳。</text>
<title>禜後僅四日晴。又大雨。</title>,<text>一禜纔瞻四日暘。村童又喜舞商羊。俄回舊雨簷𩃎霈。復變新江野淼茫。旋鏝墍頹溪屋廢。欲鋤泥滑浦田荒。田荒屋廢渾閒事。莫壞重修半畒塘。</text>
<title>蓮翁不作輞川納凉圖。而寫我后溪柳漲。着余其中。故題扇尾謝之。</title>,<text>乞畫輞川圖。乃寫后溪境。色色水與人。皆我非斤嶺。后溪四時態。此描秋漲景。前川果變江。柳陰來舴艋。歷歷入浦帆。似避西風猛。快哉扇裏人。淸颸應灑頂。其人非摩詰。老子之分影。不分苦炎日。渠獨飽凉冷。猶爲幻身謝。製者今和靖。</text>
<title>李察訪 衡齡 挽</title>,<text>推宅曾居御水傍。中年離濶面幾忘。洛堂會老雙驚白。氷署邀鄰共納凉。兒肖負螟能守業。官低記馬遂題喪。自從主社崔翁去。餘十耆員半在亡。</text>
<title>中秋凉夕呼韻</title>,<text>一霎能蘓萬品枯。微颸又振小庭梧。波文忽漾池來𪅙。秋味方生郡送鱸。心內半除焦火事。手中仍摺納凉圖。雨餘風月三分好。試聽新桐韻暢無。</text>
<title>用嶽下悼亡韻。約復耆社呈南橋。盖欲以拋過去之悲。而盡餘在之娛矣。</title>,<text>天留數老作悲翁。悼友詩牋濺淚同。君莫悽哀殘景內。彼方遊戱太虛中。魚徵赤壁登盤白。酒釀花江注盞紅。將屈富文爲洛會。盍來君實自嵩宮。</text>
<title>石池始成。致姪送鸂𪅙。</title>,<text>盆池水到鑑光開。恰受游鯈數百枚。更見波心紋蕩漾。一雙鸂𪅙侄分來。</text>
<title>題一源藏畫卷二絶</title>,<text>林木翳然處。應留莊惠舍。濠魚不出否。未見玩鯈者。尋詩千嶂雪。無乃太癯寒。何似茅簷底。早歸驢歇鞍。</text>
<title>次豐原悼歸樂亭韻</title>,<text>舊亭歸可樂。何事有餘悲。鶴引挐舟客。猿爲守舍兒。書難善和在。琴亦阿兄隨。散落陶家政。今須稚弟治。</text>
<title>聞白下歸墅却寄</title>,<text>半載方成出晝行。不知鷗鷺罵寒盟。靑猿隨處應供茗。白鶴聞之已候荊。廊廟本知非穩地。江湖盍與樂餘生。將申赤壁看楓約。又恐秋書學鴈征。</text>
<title>次一源悼君則韻。且申耆席來會之約。</title>,<text>震蕩西江小靜波。宴嬉東洛亦蹉跎。錢能使鬼其誰送。墨果磨人奈若何。一箇半箇見身少。千朶萬朶落英多。槎翁未必懷芸叟。玆席何心托小痾。</text>
<title>寄白下</title>,<text>鴈初飛日燕宜行。好去江湖踐鷺盟。書畫船中唯載筆。鶴梅菴內不携荊。士師進退看三黜。翰學聦明誤一生。信宿漁家終汎汎。孤舟又欲犯晨征。今夕尙書顧有期。山妻薄具早治之。輕舟風利寧吾過。空館宵深獨爾思。南郭坐聞三籟響。西湖歸得幾篇詩。近來肉食言多食。鷗鷺之嘲亦若斯。重陽近矣雨兼風。秋色遅歸三逕中。九日淸樽難汎菊。荒年小酒不酣楓。詩盟晩托靑雲友。感什新成紫極宮。喚取逋人多入社。聖朝無乃罪村翁。</text>
<title>次來韻寄日涉新亭</title>,<text>吾門戶計退藏宜。長阮之賢最出奇。陸畤不營唯聚石。習家寧往自穿池。朝迴關掩毋通客。日涉亭新又索詩。若欲老夫能善頌。不如先勸落成巵。皆言新沼揷峯宜。小宰爲山石有奇。何必疊堆羣艮嶽。可分孤絶一仇池。米家不用攫金手。趙國又遺求璧詩。兩丈人行相得後。盍來三影對銜巵。</text>
<title>次金文谷辛丑志喜韻。賀元子生。</title>,<text>前四重歌奏賀庭。神孫又降畫堂生。禀來克肖夫人表。抱送疑從壽祿星。湯餠擧男三殿喜。堯盃祝聖衆臣情。區區詩意同辛丑。仰認先王亦與齡。落句一作和聲鳴國諸公事。野老何知欲献齡。</text>
<title>請二老相公于南橋第。續成耆會。</title>,<text>又喪南陽百歲翁。溪西耆宴已知終。春游莫續玄都觀。秋色偏傷紫極宮。林下喜聞歸二老。社中今可屈三公。橋南更有糟丘叟。九日淸尊莫使空。</text>
<title>迎寄松石主人自北歸軒</title>,<text>寒令方催鴈在前。回翔人底戀西川。無心更換三公鼎。有分終消萬料錢。候代應留騎鶴館。將歸先理釣魚船。送君行處今迎笑。又是華郊九月天。</text>
<title>題松石千佛山遊錄</title>,<text>不知何勝尙天慳。歸路竟搜千佛山。舊識歌鸎能遠送。曾携琴鶴亦同還。霜楓近塞應先暗。雪嶠臨溟莫徑攀。詩是北征吾敢品。君平子益兩䧺間。</text>
<title>初冬卽事</title>,<text>鶴翎全不稱山家。濃艶終非隱逸花。常恠淵明偏愛此。閒情之外又微瑕。風雨徒然寒事催。猶驅落葉入厨堆。龜堂片暖知誰助。不待樵靑遠拾廻。菊今無艶爲房老。梅更修容入閤新。退院僧前花不斷。一姬踈又一姬親。</text>
<title>與諸弟姪。同遊安定僧菴。</title>,<text>好染髭鬚事後生。郭南遊處又同行。烟霜野屋瓜留蔓。花木禪房菊落英。聯句齊來謝氏姪。續沽還有孔方兄。飯泡不向隣僧乞。自是吾家近負城。</text>
<title>題熨手缾</title>,<text>能溫十指不煩呵。銜火瓦壺豕腹皤。莫曰無當眞有用。不龜手藥豈求他。</text>
<title>丙辰梅課四言</title>,<text>山童起掃。雪不知來。又有奇事。梅花曉開。雪已五白。梅僅頭葩。罕見爲貴。如鉢曇花。菊醞新開。梅花勸酌。梅香菊香。爲衆香國。山窓早開。玉色迎陽。趁景樓鐘。渠已梳粧。開花旣少。吐芬難長。爲梅護短。暗添爐香。空山雪裏。繾綣隨吾。人來問曰。是君妻乎。生香不斷。活句頻成。天心在花。節亦陽生。梅雖缺减。詩則圓賦。梅花八章。一章四句。</text>
<title>臈朔弧日。無酒獨坐。吳天郞伯敎携笛奴來訪。</title>,<text>不知何客枉城東。珂馬天郞帶笛工。白髮翁能延榻外。金鬚梅亦笑窓中。生朝禁酒孤村淡。臈日流澌小峽融。尙愧靑橋詩月朝。斯辰元値蝎磨窮。</text>
<title>疊東字。申謝吳文甫所贈畫菊盃。</title>,<text>故人前贈玉西東。今日諸公歎製工。燒菊花瓷仍勒底。比蕉葉盞更深中。兒頻捧進衰梨醉。客一傾來凍粟融。又送腴鮮充下酒。和盃咀嚼味無窮。</text>
<title>再疊東字。謝文甫叔侄迭送笛奴。叔則加一頭鯉。</title>,<text>長鬚致鯉鐵爐東。腰笛來稱大樂工。續送淸音梅樹下。何多高韻竹林中。頻吹北蘂疑全落。再酌南烹報已融。若作龍吟漁管裏。其孫鉤出定無窮。賢咸前携笛奴。令公又遣來。不得不品之阮家叔侄。而若其金鯉風味。又勝牛心。亦可謂濟以上人也。南烹出韓詩。</text>
<title>東湖主人初送笛奴。而十五夜再送之言又食之。落莫甚矣。</title>,<text>送作琴翁伴。東湖起笛師。纔吹三弄去。又失再來期。夜榻孤絃嘿。寒林衆籟疑。常奴何足責。風韻主今衰。</text>
<title>前樓韻添二韻。作近體述近事。呈東湖。</title>,<text>月小吳剛宅。星稀趙嘏樓。詩珍無楚吝。魚飽更秦求。洞壑寧爭局。江湖不怒舟。前宵知有詠。晨走笛蒼頭。</text>
<title>迎陶湖之歸</title>,<text>松石軒中梅皎然。公行自北北枝先。千錢歸辦耆英席。百錦曾拋舞妓筵。白社舊人皆髮鶴。靑雲新貴幾肩鳶。今年除夕華陽寺。張燭看君出塞篇。</text>
<title>趙廣文 仲明 挽</title>,<text>無氊莫救廣文寒。不汗京師死志完。古有羊碁能賭郡。今工象戱未遷官。身邊斂服悲渝綠。雪裏歸㫌引片丹。早破天荒生里色。吾宗百指似君難。</text>
<title>丁巳首朝。試筆作新年賀語。呈社中諸老。</title>,<text>莫曰今年大布新。猶存林下若而人。諸公國賴爲耆俊。一老天憐作幸民。碩果寄枝冬不落。殘梅半樹夜相親。何時東洛春光爛。花外之車動小輪。</text>
<title>沈領相 壽賢 挽</title>,<text>謙謙常媿備三公。時象能調坐鎭中。元自太平無相業。盧懷不必减姚崇。國耳丹心長炳若。上於黃髮尙詢玆。堪興北使異人歎。底受南村童子欺。公以老爲少年㙜官所困完人晩節福逾圓。何事公猶羡樂天。自說貧無歸老地。新移桃栗種衿川。</text>
<title>赴華菴有故不齊會。轉造松石軒。夜次杜韻。</title>,<text>野寺尋僧越嶺廻。寒天古木出龍㙜。溪村吾尙蒼顔在。關塞人成白髮來。薄具猶能壺挈迓。退才今畏燭燒催。前期更有觀漁事。不日春江淡似盃。</text>
<title>李判書 宜晩 挽</title>,<text>曾爲沃守事公營。厨傳惟齎水蘗迎。北節重於銀驛候。咸裝更比錦藩輕。東臯舊付家淸白。鄭谷同推國老成。太史有言廉吏富。陳門仲亦萬鍾卿。</text>
<title>月沙宅藏明神宗御書續通鑑長歌</title>,<text>萬曆皇爺未勤倦。儒臣數上文華殿。賜書全勝飛白字。和梅誰先柏梁宴。榮光起燭熊老宅。寵錫出誇鷄林客。楸枰一賭獲兩寶。主人口呿惜不得。和盆遠徙冷淡花。入篋全還斷爛史。平分隣友約共藏。樹返西湖書闕里。休言一劫遇丙戎。不與萬軸灰甲燹。暫離鄴架四十年。旋完柳宅三千卷。于何認得太平痕。卷卷硃濃廣運印。龍王旣肎送詩板。宋淸安能典御冊。寒梅亦託凈地根。應笑孤蘭無土着。天下皆知李月沙。東人尙道熊皇華。延陵鄭國邂逅交。小華中土飄零物。逸書難歸秘閣藏。皇樹誰移薊丘植。旣不可殉公檜栢隧。亦不必去陪華陽筆。君看苑西妥帖壇。我王親祀酬皇恩。玆爲一片大明土。舊物永有依歸地。又不見君家集中事大文。東奏撼鈴帝夜起。昭湔國誣奬藩忠。公亦大受天子賜。公神在天復朝帝。應對熊君灑感淚。</text>
<title>東湖雜酬</title>,<text>輕衫短棹傲風波。自道漁翁髮不皤。縱欲同騎春水宅。老夫猶在紙衾窩。春水高時好放舟。蒼頭腰笛代黃頭。人生快意元多辱。未到楊花可便休。今朝筋力試登船。飄帽江風忽颯然。未到山陰先返棹。前期權待艶陽天。上壠之辰未出龎。雨中禁火坐寒窓。無眠好聽三條瀑。不訟能移十里江。泥滑難行耕麥犢。夜寒長噤守籬。山童報曰君來矣。橫笛奴如白鷺雙。誰敎老子此婆娑。眼眺雖寬腹不皤。日出方開壺裏洞。春歸先漾鏡前波。詩翁晩計謀漁父。學士前生問夢婆。縱愧隣家一部吹。寒螿互答有村歌。兒女團欒羡老龎。獨懸燈火守禪窓。敲門僧至勤穿嶺。乘艇人來請泛江。水戶時遺金色鯉。山家新畜白雲。石池新漲毛堪浴。恨失前年𪅙一雙。</text>
<title>疊龎字。咏僻村民事。</title>,<text>洞中民俗似鴻龎。何往何來各守窓。娶婦比隣因嫁女。樵山餘日或漁江。不猜自下林間雀。多壽應飡杞下。便欲此間爲百姓。徐村何必但居雙。</text>
<title>謝東湖惠魚</title>,<text>山家寒食益蕭然。花未堪煎柳未綿。忽送銀鱗來入膾。風流人在下湖船。龍淵元在我門前。誰敢偸漁載滿船。忽遇家童諱不得。陽尊夫子送三鱣。</text>
<title>東湖設膾會拈韻</title>,<text>春官謝職暮春廻。設膾之筵晩始開。寒食草生盤馬地。前宵漲沒釣魚㙜。湖寬漁叟爭隈罷。日晏鮮船獲雋來。斗酒不藏休責婦。晴波無盡納深杯。</text>
<title>東湖感舊</title>,<text>東湖賜益海恩封。我卜新村作附庸。令弟代爲蒼水使。隣翁與享白魚供。江山蹔入陶匀手。林谷猶疑魁傑容。荒落回墟相望地。尼菴日暮送寒鐘。</text>
<title>次東湖韻。呂元伯 善長 自楊來。故幷寄。</title>,<text>憶爾參差騁竹初。豈知晩跨一江居。楊根舟到樵風便。豆浦罾忙糓雨餘。草色未堪迎俗轍。春光誰信在窮廬。相逢但說河豚美。風味何曾及二如。</text>
<title>李忠義孝犬嘆</title>,<text>西隣貧叟患唐瘧。人道狗羹是良藥。家中長物有烏龍。呼兒牽出催作。帖耳而聽奮身起。亦不如越犬之畏死蒼黃走。薄晩啣歸五色翟。快若槃瓠獻將首。始謂逃死去。那知捉生還。難刲狗臊奉晉文。欲斟雉膏享唐勛。今朝病口稍進食。自誇有犬能供肉。嗚呼欲殺不怨反欲孝。畜中申生非汝耶。豈意新村十家聚。忠孝狗生忠義家。飼以吾餘賞爾孝。更勸其家毋棄帷。前吾蓄汝白雲雛。願爾學母無不爲。噫黃耳義獒古雖書。但報有恩無怨之主人。吾今草此孝犬歎。亦賀君三年一鬼行將蠲。</text>
<title>謝李侍郞更贈㯶櫚杖歌</title>,<text>故人前贈一杖恨孤拐。遠求其配燕蜀中。薊篁潼玉已根斷。但向浣花堂前得枯㯶。沉香肌理老藤心。輕虗不减竹中通。赤杖邛竹不入漢使裝。獨與此物還灣東。甚矣吾衰不可一木支。忽得雙杖兮舞跛翁。二如齋中詑野叟。耆英堂上驚諸公。枝拄兩臂若挾二靑童。可以右挹浮丘左拍洪。噫題㯶我乏子美句。贈杖君有章侯風。吾雖僕僕謝君之重惠。南橋老子應恠奇珍之不到躬。</text>
<title>孫兒 載敏 得第。志喜答陶湖。</title>,<text>不羡君家彭蠡龍。吾家小鳳有超宗。功名已付兒曹立。盍亦同歸作老農。</text>
<title>送至禪歷謁銅陶二湖</title>,<text>一詩爲贄去。將謁兩名公。今在江南北。元城與了翁。</text>
<title>曺吏部壽親。會耆席呼韻。</title>,<text>赴吏部招韻未淸。貪登耆席敝裾輕。春將熱客一時去。人與晩花相對明。歸莫挽吾村十里。飮要安老爵三行。似催來日城西會。不住林間喚友鸎。</text>
<title>李判書 眞望 挽</title>,<text>器業公眞小白軒。位年何不盡遺孫。絲綸世美傳衡硯。孝謹家風在楔門。未附仙舟遊蘂峽。曾司天樂事梨園。陶莊淵社相酬地。每恨春江限退村。</text>
<title>畿藩耆席。次司馬公韻。</title>,<text>諸翁相喚醉殘春。耆座新增谷口眞。孫第與榮村叟達。子藩爲養相君貧。安昌堂後羞爲客。獨樂園中喜作賓。更和端明賀公壽。公能無愧古完人。</text>
<title>席上又次樂天九老會韻</title>,<text>旣老何須更染鬚。大年歡勝少年娛。春歸樹樹棲紅在。日晩家家醉白扶。漢相縱尊寧絶席。洛賢先退可傳圖。烏衣子弟皆來侍。此是香山會所無。</text>
<title>次大漱玉居士韻</title>,<text>讀子之詩笑絶纓。山人乃羡世間榮。兒辭名宦瀛沉陸。翁好長齋麵代牲。幾度宰猪思仲叔。無由餉酒舞淵明。君家自不移夔峽。豈是嚴公少故情。</text>
<title>呈東湖解嘲</title>,<text>一日無官輒自高。江湖大有子陵曹。明朝諫議徵書到。誰向灘頭着脚牢。</text>
<title>雲師欲薦松花餠於槎翁。一小絶侑之。</title>,<text>松下擺花髡。初疑偸栗猿。難欺狼藉案。黃麪沾緇巾。</text>
<title>龍淵觀魚</title>,<text>日暮分村路。我輿君返舟。烟波亦有界。此曲是鴻溝。</text>
<title>聞東湖魚盡。將漁楮島。</title>,<text>靑潭吾苑沼。魚白又櫻丹。入島誰操網。休陰莫正冠。故家滄海許。本主晩沙韓。十里東湖外。君何惹訟端。</text>
<title>次東湖</title>,<text>前年吾失笱。昨日君亡筌。從此休漁事。篷窓相對眠。</text>
<title>次一源四月下弦晬辰韻</title>,<text>淸和降在佛仙間。不食烟詩不壞顔。北麓門生疑雪嶽。東吳晩輩壽弇山。綠陰芳草須鋪席。流水古松空掩關。君自歸依指兜率。賀詞擔得一僧還。</text>
<title>李判書 廷濟 挽</title>,<text>早攀先丈遊庠日。晩識賢郞抗䟽辰。多士堵墻驚議論。竟承名叔作名臣。太平之世有斯哀。百歲親前失老萊。何不汲江供壽母。夫人又去從泉㙜。弇山厭作死人緣。壽序多於悼友篇。老不撫棺非歇後。淚痕多在寢門前。</text>
<title>兪參議 命凝 挽</title>,<text>三舍齋中一故人。交情寧到白頭新。顔華縱减非枯木。榮路先開尙積薪。孫欲推恩何不待。耆皆臨會獨難親。邇來零落多吾輩。淚盡西州醉後春。</text>
<title>次濟大石林避暑韻</title>,<text>莫謂檣竿矗。高樓可撫臨。欄頭生颯吹。帆背落微陰。逃暑隣翁往。讙凉谷鳥吟。難無如好竹。徙宅亦携琴。</text>
<title>椒泉耆會。次歐陽公觀五老詩韻。</title>,<text>退閒之後亦難閒。六月耆筵再拂冠。諸老神明寧厭厭。新員氣貌更桓桓。椒漿凍椀淸賓熱。蕉扇揮堂恐伯寒。何事涑翁猶避席。不知形已入圖看。</text>
<title>謝山陰使君重贈平凉笠</title>,<text>故人宰山陰。地有脩竹林。不剪作時世蕩平扇。只結畸叟平凉笠。應憂老夫白頭復彈冠。間歲遺之緊首篐。不知初來便作隱居服。弁髦烏紗戴靑箬。斜風細雨櫛沐餘。弊漏堪揷貧翁匙。嗚呼此物倍顔色。一朝頂出驚隣里。松石亭中不必送一件。主人猶未忘露冕。山陰老民今有如放翁者否。何不招之以笠加其首。烟簑雨笠若更賦。定勝后溪長短句。</text>
<title>陶湖夫人挽</title>,<text>曾見東溪擇右軍。倫娘能得季長文。乘龍喜色同元禮。挽鹿高情有小君。命婦箱中無繡袷。女奴輿後弊靑裙。孤山今免妻梅歎。前歲夫人買妾云。</text>
<title>次陶</title>,<text>滚滚多言我畏之。靈丘告闋始治詩。潘郞覔句差忘悼。幷帥譚禪詎塞悲。逕菊久荒將再理。庭桐半死昔同移。從此湖山風月夜。無非陶老感傷時。</text>
<title>趙持平 鎭世 大夫人挽</title>,<text>孝廉徵誄我何辭。內美除非舊客知。兒立果成夫子志。婦佳皆學阿姑爲。黔陽竹笋初迎舫。河郡籐輿忽改輀。家釀每從賢助出。難忘南巷醉歸時。</text>
<title>趙禎甫改葬挽</title>,<text>墓草今陳十九年。月樑顔色眼森然。人間暫見前和出。泉下方成一室圓。嗟我無多三益友。挽君不足八哀篇。廣陵縱有傳筒事。那寄兄邊與錫邊。</text>
<title>次陶汎湖韻</title>,<text>江山本遼落。離濶又高秋。渚冷嚴陵石。津歸傅說舟。遙灘尋蟹火。斷岸出林樓。如復栢㙜入。幾何松墅遊。</text>
<title>次陶悼秋韻</title>,<text>淸霜凈餘滓。天界若增高。長簟凄潘詠。靑楓落宋騷。水仙雖薦菊。陶隱莫持醪。鴈陣應相失。寒洲有隻號。</text>
<title>山齋獨夜。喜隣僧來宿。</title>,<text>吾廬無乃寺。投宿有僧來。半夜推門響。眠翁自起開。</text>
<title>次陶湖春行所得石笋小峯韻</title>,<text>眞樂藏何慢。偸歸第一峯。家山添縹緲。峽峀减丰茸。盆裏堪爲長。松邊別錫封。小巒題小律。本忌語舂容。</text>
<title>別僊上人還山</title>,<text>老僧宵去半間空。驚起虗齋日已紅。契順何求走都下。性元爲戒返山中。朱門長揖辭禪統。白羽深藏待祝融。隻履亦亡難躡雪。直須飛錫御泠風。</text>
<title>次年字</title>,<text>折脚鐺邊過暮年。一江南北有貧禪。灘頭直釣無朝饌。林下淸齋起晩烟。隣叟歌能爲古調。門僧詩亦學彌天。寒冬送乞端明偈。愧爾昏歸雪濕牋。</text>
<title>與僧同次錢起韻</title>,<text>幽泉誤泄出山聲。深愧遊人遠逐名。瀑像匡廬能濺灑。溪回濂宅亦寒淸。湯詩初擬惠休至。柳序旣成文暢行。須以吾徒所贈語。歸誇天笁爾先生。</text>
<title>幽憂不眠。疊年字示仙上人。</title>,<text>憂患中人足損年。愁城無地可安禪。玄冬乖氣常蒙霧。白屋寒朝少爨烟。有叟挈壺乘素月。同僧把酒問靑天。臣身甚阨臣詞苦。誰向圓靈奏綠牋。</text>
<title>近有二作。更送僧呈陶湖。</title>,<text>早離鵷列踐𩿨盟。𩿨性何曾寵辱驚。漢水漾舟無駭浪。洛衢折軸有叢輕。朝端新退幾三事。湖上尤高第五名。晨送門僧修候禮。兩詩皆自枕邊成。野老行歌無好聲。自憐三樂不如榮。馬閒敢食唐三品。驥附同稱魯兩生。林壑淺深皆世遠。漁樵問答自詩成。山家約畧知昏曉。犬吠雲間雞唱更。</text>
<title>答李一源前詩之意</title>,<text>新詩近噉嶽壇名。小賦那參伯國盟。元美末年諸體變。放翁耆歲萬篇成。天機自歎猶膚立。詞格何言得骨淸。已讓弭鞭歸大雅。蚓鳴蟬噪了殘生。</text>
<title>寄陶湖</title>,<text>吟詩生活冷闌珊。誰識前身是熱官。白足繭來傳札廢。烏驢跛後過橋難。新梅未吐先飛雪。落葉常燃亦却寒。吾輩此時宜束閣。請看簷角凍漁竿。</text>
<title>送齋伴歌者。赴川北撥站。</title>,<text>誰役絳皤老。遙馳赤白囊。徒牽一椀飯。未共半間房。孤宿依無鶴。悲歌答有螿。今雖錢本大。莫廢渭城章。</text>
<title>至日寒。寄陶湖。</title>,<text>至日今朝是。寒猶倍昨朝。微陽獨梅得。暖氣少莩飄。開硯先呵兎。尋裘已典貂。亦應詩興减。驢客徑過橋。</text>
<title>次金士修藏舊梅韻</title>,<text>陳柯屈鐵在。舊閤羃紗留。蕉老曾遺馥。蘭郞更闡幽。哦應同嶽下。折不贈江頭。猶未如吾境。花開又水流。</text>
<title>謝山陰守贈十八詩箋</title>,<text>前歲釣魚處士。再謝君靑箬笠。今年換鵝主人。更贈我白籐帋。十八番牋不爲少。逸少傾庫唯餘此。瀛洲學士各授一。后溪貧老今倂有。可以題烟波陸十絶。又可寫秋興杜八首。二九之篇斯亦足。何須更多爲三韭。君不見山陰自古好利市。數紙能博一白鵝。今民應笑使君愚。盡投瓊枚求木瓜。又不見使君書中六笑字。我夸君謙俱堪一莞爾。</text>
<title>題梅帳</title>,<text>自謂形容盡。梅詩已獲麟。今於香色外。更得別精神。</text>
<title>初八日曉吟</title>,<text>病翁起問夜何其。梅本無言僮不知。惟有新來赤幘叟。慇懃唱報丑寅時。</text>
<title>次陶咏梅韵</title>,<text>空山守我是寒梅。僧則如雲有去來。去亦不憎來甚喜。拈花迦葉笑顔開。</text>
<title>十二日僧去後。獨賞梅花。</title>,<text>懶殘歸後死爐灰。但有生香在小梅。休道至寒花最忌。一陽猶助十分開。乾年小雪貴於花。白屋無烟桂價多。欲餞寒僧歸古寺。三家村裏酒難賖。</text>
<title>與李忠義日課歌百柄詩十句。約滿萬而止。</title>,<text>忠義之歌都正詩。嗚呼晩矣習奚爲。傍人不惜兒孫諫。此事何宜致仕時。</text>
<title>錫汝 龜命 之喪。老人尙未一哭。詠梅之餘。演爲一哀章。使小孫持瓣香盃醪。讀告其靈座之前。</title>,<text>吾家今歲有二哀。最哀是江南。江南之山鬼谷側。璧人新埋文亦緘。兩世名士五十年。纔得於湛幾失咸。近代文章千古事。未從阿戎聽劇談。奇斑向見壽我文。詩未延君吾甚慚。君文沒不廢。我詩生先瘖。窮家後嗣各如綫。爾尙肥男吾病男。書香自有小潛夫。定能收君文一凾。噫積雪層氷厚掩君。典刑認在寒梅龕。何處看君㝡精神。小漱玉字梅邊三。嗚呼悲哉哀江南。</text>
<title>以東坡梅花詩韻。約成八排律。和陶古詩。</title>,<text>誰伴幽人雪裏村。暗香先報返梅魂。山收衆籟詩生響。室有名花白破昏。翠羽禽來嘈酒店。素衣人立侍文園。杏桃顔色何蘭臭。氷雪肌膚更玉溫。危蒂易飄防曉吹。細鬚可數喜朝暾。蕭條一樹蓬蒿徑。掩映繁英松竹門。三月看來愈不厭。百篇成後欲無言。風姿獨未朝酣酒。姪諫陳暄不送尊。</text>
<title>寄陶</title>,<text>君家四樹百千葩。久壓新村寂寞花。今日乾坤混一白。遼東小白可相誇。</text>
<title>次寄漱玉主人</title>,<text>君家宜有多無有。底在眞山疊假山。山上有山爲出字。山翁今欲出人間。右題石假山記松風瀑水入琴鳴。間雜諸孫詠誦聲。父子團欒鷄犬靜。山家豈有赴科生。右釋貧不送孫科之行</text>
<title>題一源所藏鄭畫四郡嶺南二帖</title>,<text>漱玉隱君子。表章實自我。于于觀瀑人。鐵門幾踏破。昔題蘇軾字。今看鄭虔畫。丹壁詩不洗。蒼崖練尙掛。應來好事守。水欄增縹緲。何故兩詩人。不坐巖䆗窱。依俙卷中瀑。見之驚絶叫。潺潺小漱玉。今日自視藐。眞山舊所捐。畫笥今欲攫。他時還此帖。恐缺漱玉幅。右漱玉亭平排籬落似山樊。捨艇人尋曬網村。莫問洪仙移宅意。爲營丹竈入潭源。右月灘洪亭朱欄映帶錦屛山。並倒晴湖綠浪間。盡洗練光脂粉氣。尙排巫峽雨雲鬟。江聲不撼金詩去。潭影如將玉筍還。白首那堪三上鶴。此樓猶認畫中顔。右寒碧樓靈壁太湖朱勔石。白波靑嶂郭煕山。江回境改皆詩畫。四郡之遊本不閒。右龜島玉筍峯泊舟微徑度橋來。樹裏房櫳郡閣開。曾見回仙上官日。一家皆在好樓㙜。右鳳棲亭船巖上中下。吾見惟下船。今圖又止此。二曲皆無緣。熹微水墨間。林木尤翳然。想君揮寫時。盤礴於巖邊。石渠雖未窮。籃輿不能前。衰劣可奈何。此意同龍眠。右下船巖</text>
<title>水落不知何等山也。而僧歸儒往。不耐作別。第以數三長短句。贈濟大之行。</title>,<text>夫何水落山。詩人遆往如燕鴻。香窟僧還定。石林人又空無本。歸囊有十詩。少蘊之作當幾篇。吾聞東峰之東西溪西。古多高士逃於禪。悅卿邈矣季肯死。水落山空今幾年。君行又欲學叔爲。其叔爲誰金三淵。</text>
<title>次陶湖</title>,<text>君何催課急。五日偶無吟。詩竅穿難透。謌吭閉亦深。簞匱有眞樂。磬懸無戒心。那將百花醞。但自一人斟。</text>
<title>后溪泡會。示中表兩從孫。</title>,<text>諸君頻顧此。以我巋然存。童掃凝塵榭。僧推封雪門。後生孫有子。前事夢無痕。振蟄翁何早。從今日涉園。</text>
<title>水落莾蒼之行僧每求贐。以何爲題。用送濟大長短句韻。作東峯影堂歌以贈。</title>,<text>爾曾謁梅月仙人影堂否。傳神初自湖西鴻。寒梅與孤月。雙配堂不空。惜乎咳唾不自重。萬葉之詩殘數篇。無人收拾理則那。任其散落砠厓三百年。慷慨何人欲裒取。上乘詩僧有至禪。何必在七分之貌所在處。君試索玉於山珠於淵。</text>
<title>又題鄭畫嶺南帖</title>,<text>君不見知微畫水壁。能爲活水洶洶鳴。此是孤雲狂奔疊石之舊境。中夜寂聽何無聲。榦曾畫肉不畫骨。君乃遺聲徒畫形。紅流洞中又漏形。不畫桃花之紅楓葉赤。問君幾日畫水石。應不費五日十日力。右紅流洞昔日阮公長嘯處。半嶺復有然聲。孤雲皷琴下鶴時。峯上何人作龍鳴。絲沉竹裂碧山空。千載誰登吹笛峯。右吹笛峯孤雲去後書庄捨爲海印。述郞之去丹字屬於夢泉。神仙不競歸何處。萬壑千峯盡着禪。右海印寺五㙜淸凉佛作國。東海淸凉儒有宮。淸凉一面六六峯。三十六宮亦在中。退陶先生挐舟遊。白鷗同逐聾巖翁。磵草巖花俱可愛。如何獨猜浮來紅。不妨引到漁舟子。九章漁詞淸唱同。誰盡偸三十六洞天。最難信者龍眠公。右淸凉山。演先生歌曲。白鹿人歸洞久空。松栢一徑趍靈宮。俎豆之傍一老屋。先生几杖琴瑟儼在中。茅齋僅勝有巢氏。草庭曾行無極翁。最是朱書點竄痕。馬肝之硯留墨紅。河陽花令向過此。敬式元與武夷同。行軒應載畫筆來。盡移山院如愚公。右陶山書院縱畫孤山亭。知非草聖宅。籬邊不植梅。江上無飛鶴。右孤山亭</text>
<title>次陶湖</title>,<text>松石高軒夙會心。莾蒼非遠老難尋。閒居一日那無竹。痛飮何時共入林。燕律未吹先暖氣。昭琴不皷自希音。暗香最解催詩句。又課梅花十二吟。</text>
<title>題落梅三小絶</title>,<text>寂寞四三點。如花初發時。虔誠祈巽二。愼莫曉風吹。欲省閒中事。無如不作詩。從今無事日。同汝未開時。山中送梅罷。多是閉門時。安得踈踈雪。空枝補綴之。</text>
<title>次韓君韻</title>,<text>小屋臨江不剪茨。此間唯與野翁期。黃家花下斜開徑。陶宅松邊近接籬。詩社獨高諸老作。課庭難遇主司知。湖山自有豊融響。莫和端明水調詞。</text>
<title>盆梅向衰。豫蓄杜鵑擬其後。歲前已盛開。喜而有作。呈兩湖二絶。</title>,<text>山榴雖少韻。不可謂非花。雪裏鮮紅色。猶愈梅嫰芽。不令無一日。人笑花於淫。眞花悅人眼。似花蠱人心。</text>
<title>戊午元朝試筆。專述筆事寄兩湖。</title>,<text>今朝試筆頓蒙戎。與主人同一禿翁。昔自生花助李白。今何减藻負文通。那驅萬象歸毫末。未共三人侍閤中。久蘸陶泓鋒不損。公詩繄賴北豪功。</text>
<title>歲之朝。陶湖，稚晦。除夕作沓至。皆悼亡哭弟之餘哀也。此亦悲之。又作一長歌。</title>,<text>昨夜元美重成悼敬篇。今朝聖兪又出哭內詩。如何兒女競歡夕。却是老子興哀時。煕兮新春忽作秋。兩幅有淚痕淋漓。陶詩覽之已悽然。何况晦作同吾悲。向哭阿龜自謂盡吾情。比此未足爲哀辭。吾門窮者爾我耳。爾以材故先摧芝。白鬚淚滴亦窮相。老樗尙在眞支離。嗚呼哭少未已又哭殤。太平之世寧有斯。凄凉同巷二相府。奪去盡是猉獜兒。今悲未暇爾曹悲。我叔君兄先吊之。噫新年歌頌是爾職。又何煩陳人退筆覼縷爲。且置此哀勿復道。君思廟謨吾治詞。</text>
<title>次陶湖元朝韻</title>,<text>耕於寬野釣於濱。庄客朝來告及春。南浦深波沒竿足。東田膏脉入犂新。釣車曾學西巖叟。軺糞今如北路人。公不獨爲眞宰相。於漁於稼捴爲眞。</text>
<title>新年風雪</title>,<text>歲後天難一向暄。時時風雪凍孤村。連陰俗最憎人日。冷月誰能賞上元。是夕生孫來竹馬。新年有姪餽椒樽。饕飈解禁詩鋒退。宋鷁高飛魯避鶢。</text>
<title>次東園壽兄韻</title>,<text>不謂同逢戊午春。風霜尙貸老松身。爲兄未易碁常劣。夢弟以來句始神。南郭訪花今幸健。東園造竹昔何頻。籃輿白髮休輕出。或恐人驚二恠民。</text>
<title>次呈陶湖</title>,<text>黃髮添生舊白頭。詢玆或及預爲愁。公於廊廟曾深念。我本漁樵肎漫憂。老蔡何知輸短筮。退蹄無夢踏長楸。桃花水動河豚上。須遣陶家輕颺舟。</text>
<title>濟大少年踏橋不足。又往觀大江月。壯哉廣陵月。何下於廣陵濤乎。次其韻。</title>,<text>廣陵三十里。月出房心間。徙倚朱欄榭。遙看粉堞山。元宜顯處見。偏向老人慳。騰踏過橋去。瞠乎安得攀。</text>
<title>答洪甥德輿 九行 歷省阡作</title>,<text>忠貞慶蔭子孫昌。遺壠今難老白楊。柳墓托鄰空遠想。瀧阡闕表孰能揚。從塋莫改靑烏卜。仲夢曾悲黃鳥藏。羊念謝家猶若此。勖哉封羯不宜忘。</text>
<title>二月初二日</title>,<text>吾常藏谷口。君或出壺中。境少會心處。春多敗意風。今推眞社長。能餽攝漁翁。稱是前宵得。來魚尙眼紅。</text>
<title>次東湖鑿池韻</title>,<text>烟波鷗界忽移坤。學鑿巖池擬石軒。愛看駱山朝氣爽。厭聞梨峴市聲喧。魚苗盡拔東湖族。荷藕初分太華根。權攝漁翁何所事。空潭不漏一龍孫。</text>
<title>疊中字呈東湖二首</title>,<text>詩禁湖山外。令由房闥中。但朝雲暮雨。無皓月淸風。寂寂傳筒僕。倀倀據槁翁。春詞尤妬殺。應畏譽花紅。花已開湖上。詩今報峽中。得魚先穀雨。行鷁有樵風。壽域難爲老。漁家復有翁。村詞慚過奬。評點似桃紅。</text>
<title>次韓君韻</title>,<text>釣淮又有一漁郞。江檻相望宋子堂。西塞肥魚誰得雋。南湖濕兎每分光。春帆無恙桃花水。臘酒寧乾竹葉觴。鮮鯽香秔洗鋤宴。廣陵秋醉最淋浪。</text>
<title>題古大師四溟集</title>,<text>四溟眞箇蹈東溟。龍象之行伏鰐鯨。禪偈勸休倭殺伐。慈航載返我生靈。西山碧鉢家傳密。南帥紅衣廟享幷。今代松雲何不覔。機張海沸爛魚腥。</text>
<title>次陶湖寒食詩</title>,<text>恒饑猶有樂。大耋不須嗟。莫恠連朝雨。如催趁節花。公方憂盛滿。春亦戒繁華。裙鬢湖中景。誰於鱞叟誇。</text>
<title>次韓君韻</title>,<text>來詩眞有畫。以此寫君家。家自依陶柳。帆何指峽花。草堂藏隱約。桃徑入欹斜。獨鳥東南沒。廣陵終古賖。</text>
<title>將赴陶速。要東湖同往。</title>,<text>湖翁將送艇。潭鯉始登竿。雨足桃花浪。陰成杏樹壇。病夫能振蟄。選部屬無官。但少謀諸處。臨臯得酒難。</text>
<title>安定菴煮花。諸人聯句。次其韻。</title>,<text>病夫不耐卧山村。何處少年開酒尊。亦有門生舁元亮。幸無家姪諫陳暄。觀桃前客猶多在。祗樹新陰漸欲繁。野寺湖亭吾足往。君毋起老以爲煩。</text>
<title>梨院耆會呼韻</title>,<text>自倣耆英會。今當第二春。六翁皆貌少。散木亦花新。擧案趨諸貴。回觴壽故人。區區相賀意。同老太平辰。</text>
<title>又次李學士韻</title>,<text>病夫新撤護痾屛。何况諸公各體寧。七子皆從擎几杖。諸家同設列觴甁。西樓盛事移私社。南極餘光帶小星。莫說暮年看隔霧。故人重對眼終靑。</text>
<title>漁隱洞。題贈韓道貫。</title>,<text>漁郞錯引我舟來。笑問桃花何處開。輕薄桃花無亦可。已爲春酒入深盃。桃花詩了客言歸。日晩江風吹薄衣。更酌百花爲別盞。餠香不斷有薔薇。</text>
<title>歸舟回望兩亭却寄</title>,<text>偶牽丞相檄。晩赴尙書期。來便玉山倒。罰難金谷辭。豚羹已艾老。人面似桃衰。事事吾臯緩。歸舟風逆之。</text>
<title>次錦平尉賜宴志榮韻</title>,<text>寧陵禁臠幾人存。公繼無何久沐恩。何尉風流詩洗粉。淳生富貴夢無痕。天親喜有黃鮐老。御醞仍宣白獸尊。要識九旬精健處。宴餘騎馬謝君門。</text>
<title>次陶</title>,<text>曬網籬邊水半扉。碧桃花點綠簑衣。釣翁豈覔常鱗去。過客空題凡鳥歸。松石夜凉纔燭剪。葛村江阻未書飛。漁翁信宿難如昨。捴爲諸君尙俗機。</text>
<title>送春日。送松石，漁翁伴送燕使。</title>,<text>燕中曾刻漁翁印。虜識漁翁自有眞。今起漁翁爲伴送。匈奴應笑漢無人。</text>
<title>復以眞假漁翁歌。送陶湖。兼寄東湖小秋官。</title>,<text>才出新婦碕。又入女兒浦。此乃魯直之詞子瞻跋。笑不足瀾浪古漁父。今有無名二漁翁。是假是眞久在釣隈爭訟中。前年文甫幾墮巫樓雲雨障。今朝松石去押練光綺羅筵。漁家生活本冷淡。胡爲時時偸作楊州緣。權攝之翁尤可笑。不竿不網守空舡。公何不留釣脂粉湖。淸漢禽魚必不受。楚固失矣齊未得。不知誰果眞漁叟。若起蘓黃定公案。瀾浪二字應同判。君不見江湖饞判事。欲用人情宜送鯉。</text>
<title>劉村隱林庄後圖。次一源韻。</title>,<text>靈壁園圖好畤券。和偸尙可謂風流。蔿兒不作無田歎。辨老唯懷失帖愁。舊壑今能還正派。新縑直欲壓虛舟。枌楡指點劉家是。始覺其翁永厥謀。劉村隱林庄圖。卽李虛舟所寫。而並田券爲人所偸。後孫更倩鄭謙齋畫之。</text>
<title>大旱餘急雨作瀑殊爽然。令惟允畫之。亦賦喜雨詩。時逢米賊。甁甔枵然。</title>,<text>前夜失米婦永歎。今天雨玉爲吾飯。誰言飢者不可食。瀑水注秧成白粲。凉簷擧酒謝雨師。恭甫寫之后溪讚。</text>
<title>端午作迎寄陶湖</title>,<text>節誰疑夏五。兒已競秋千。旱少黃梅潤。貧生翠麥烟。圃瓜難御獻。宮扇又村傳。端午何無帖。歐陽使未旋。</text>
<title>寄陶</title>,<text>垂楊拗作小衡門。人謂效嚬松石軒。亦不如陶容易出。柳陰常睡守扉閽。</text>
<title>仲夏始聞流鸎</title>,<text>封植園中待囀鸎。難聞還似鳳凰鳴。僮言桐柳枝交處。忽有玲瓏一兩聲。</text>
<title>題德輿畫扇</title>,<text>聖主哀民禱雨歸。廵庄處士亦憂饑。坐看雲起前山暗。且駐同觀白瀑飛。</text>
<title>溪漲田沉。圃人抱蔓而歸。令金生復作漲江圖。</title>,<text>如何漢陰圃。忽變岳陽湖。甕卧丈人息。舡通津子呼。瓜匏供水府。魚鱉近村厨。細雨斜風手。今成大漲圖。</text>
<title>謝黃山陰太守餽乾筍</title>,<text>平生老夫蔬筍腸。曾嚼南珍歸煮簀。脩竹之縣不饞守。籜龍分自篔簹谷。但恨千里曝來半成竹。當燒寒厨柴十束。又可恨東坡昔參玉版時。但招器之無魯直。</text>
<title>次陶湖</title>,<text>頹其間者醉顔蒼。餞暑人開松石堂。積雨僅殘桐葉滴。好風徐引木犀香。山中絶客元無熱。林下添僧更助凉。課老翁詩何所進。正如秋後督移秧。</text>
<title>次陶送北人韻</title>,<text>纔昇塞外已雲端。澹月軒中夜欲殘。鱞叟之居如丈室。漁家所有只空竿。竹夫人又辭秋寢。錦半臂誰送曉寒。除是廟堂能禁得。尙書元自忘情難。</text>
<title>曺都正 夏奇 挽</title>,<text>相君之坐次封君。東洛人知齒最尊。三達之中能有二。先生玉德本和溫。元白何曾事事同。猶將馬異配盧仝。要尋二老眞同處。一段天眞在腹中。君恬我淡幸相遭。更有洪厓脫粉膏。拙宦人嘲三太守。還慙吾秩赤城高。淸心太守昔同舟。欲壓黃驪第一樓。州市尺魚厨子供。江鮮風味海鮭羞。輸糴關東好泛舟。輕槳同起侍中鷗。褰裳之海披襟水。君自期期不讓頭。周旋最久爲同窮。鵝谷駱坡離合中。重續泥雲成社後。刹那間失首耆翁。溪西先已海山歸。君去應飄二羽衣。仙會新成何等樂。獨憐耆座暎秋暉。</text>
<title>謹次宣陵賜詩銀㙜韻</title>,<text>在古煕洽世。亦有乾旱天。不聞唐堯日。六合生𡩴烟。宣陵昔獲雨。虔禱帝所憐。宸藻下院中。賜醞來日邊。六仙先飽德。萬姓咸蘇瘨。伶俜長席孫。抱軸耕峽田。不有歌詠盛。孰覩昇平年。</text>
<title>次李韻</title>,<text>茅屋深藏小有天。本無人客過跫然。其誰逐臭窺巖徑。不分馳聲有澗泉。秔畒少收知旱後。菊花傳信到霜前。病來物色全拋却。莫道生顔恰百篇。</text>
<title>寄題韓上舍以一醉隱堂四景</title>,<text>蒼茫風雨豆彌舟。翠老江行恐滯留。容易廣津新漲至。濕雲猶冒水鍾樓。右斗尾驟雨黃家千朶壓枝開。盡是韓郞贅後㘽。醉隱貧翁那得酒。桃花氣煖上腮來。右隱洞開園隱谷陶湖割一嵯。山人二字兩宜加。湖山錯繡韓尤大。八景寧歸宰相家。右陶谷卜隣漁難爲活盍明農。蛤浦荒田始墾封。亦有尙書爲一耦。洗鋤筵裏每相從。右越浦觀稼</text>
<title>致弟姪輩小會鄰菴。次族孫錫夏韻。</title>,<text>佛坐欹危蘚壁穿。荒寒野寺亦諸天。老夫叨長同人會。僧笑茱萸揷白顚。</text>
<title>追和稚晦廢詩之詩</title>,<text>莫問先生欲廢詩。吾窮政坐此詩爲。巵言不出由中竭。敢以無言擬仲尼。</text>
<title>寄豊溪處士大谷移居</title>,<text>君本豊溪隱。僑居遍五溪。長爲韓挈挈。枉學孔栖栖。北谷畬收廣。西丘瀑價低。移家雖取此。徒苦葛洪妻。</text>
<title>漱玉亭歌。嘲雲卿移宅。</title>,<text>君不見漱玉亭。地主權輿付洞主。洞主於焉亦起宅。甘作玆山守瀑戶。巖阿獨立鶴氅翁。客來聽泉翁引路。長應穩跨西磵牛。又不見逐於雪嶽虎。近聞柳子改卜小西丘。何意一朝棄鈷鉧。嗚呼至僊作之永叔記。何不滁亭終古住。在山泉淸出山濁。定知新泉不如故。君如從此彈冠捷徑去。漱玉亦應增吼怒。</text>
<title>小漱玉亭歌</title>,<text>太守未載漱玉歸。夜半猶移泉一涔。得此零玉。享之千金。猶能挾雨作瀑勢。擣灑珠璧令人驚。此派分明君遣來。吾亭適成宜同名。不知彼之爲大此爲小。送詩千里誇雲卿。何必四時長殷老聾耳。一歲一觀斯足矣。兒孫勸我徙居聽流堂。吾豈學君輕去桑。已與山靈有約誓。白首守此如東岡。</text>
<title>吳安陰 遂郁 挽</title>,<text>追躡龍山雅戱仙。謝家携客有曇連。斯遊不愧西園集。畫裏翻驚减一員。詩酒酣嬉彼一時。江山遼落有餘悲。春來湖上同舟處。君不來非阿堵辭。</text>
<title>移入內齋後。示所留孫兒載完。</title>,<text>山亭不宜老。冬則許孫居。何早鷄窠入。孫纔二代餘。</text>
<title>李監司 眞淳 挽</title>,<text>去則襜帷返繐帷。錦江歸櫬尙餘悲。兒爲州伯雖能繼。底又湖南以櫬歸。盤松池畔墨爲池。大令家風有獻之。屛障湖南題未遍。碧堂人遽罷毫揮。</text>
<title>次陶湖韻。告有東行。</title>,<text>社信氷湖阻。官程雪峽長。兒今養東郡。吾復卧淮陽。自笑雕軒老。難增紫綬光。陶翁最惜別。餞以百花觴。</text>
<title>雪中梅發。有懷諸老却寄。</title>,<text>梅花如我脆。容易感風寒。是以山齋曉。兒來各問安。</text>
<title>又寄陶湖</title>,<text>詩翁釣叟互紅塵。不出如吾乃主人。忽自雞窠官裏去。諸君笑道效其顰。</text>
<title>臨行戱作</title>,<text>侍臣防禦使。鱞叟太夫人。深𨏥雖雌伏。溫衙可蠖伸。梅花留守屋。琴槖載隨身。不害開春府。玆州本號春。</text>
<title>入春紀行</title>,<text>如三日婦閉深軒。來路尤迷入峽門。席嶺超㙜奇絶處。君雖有問不能言。聞韶高閣出轎登。舊識江山勝若增。貊國難徵無在老。淸平未訪已來僧。</text>
<title>憶所居二如軒</title>,<text>山家何可犬雞無。不向前村聞吠呼。盡室上揚渠獨落。應由未舐一分朱。右山齋所置雞犬丹籍生涯未息肩。飽嬉鈴下定何年。可哀便了歸泉早。還在春州率挈前。右臨行喪樵奴</text>
<title>次敏昭陽亭韻</title>,<text>淮陽雖復卧。未减病幽憂。如女不窺閤。讓孫先上樓。江鴻印雪去。野馬近春浮。翁醉宜來此。諸山皆遶州。</text>
<title>春川立春</title>,<text>迎吾先掃二松堂。几杖前頭設筆床。日日哦詩如畏課。兒要安老反成忙。官僮急掃聞韶閣。春至將看太守來。二水三山皆獻色。四時那不八窓開。</text>
<title>戊午除夕</title>,<text>異鄕猶得小團圓。守歲兒孫在眼前。五邑自肥猶逐子。七齡非少又祈年。韶泉始决層氷底。慶嶽微呈積雪邊。復恐老人昏易睡。禮裨催進妓歌絃。</text>
<title>己未元朝試筆</title>,<text>夔後初詩試筆成。陶湖遠矣付誰評。江氷脆欲淵魚脫。峽日寒難野馬生。風月閣韶忘肉味。歲時官樂只儺聲。江山盡在登臨地。修飾巴樓望子京。</text>
<title>次御賜金耆宰 鍰 詩韻</title>,<text>士大夫歸餘日短。公於丘壑獨優哉。馮唐已老承親問。一日靑雲耆社開。</text>
<title>次睦士弘 重道 韻</title>,<text>鴈影初聯峽內鄕。莫言中表若同堂。草亭君自乾坤大。韶閣吾專風月凉。人日纔過梅欲白。元宵未滿桂微黃。休辭偃室流連飮。七十年來此一觴。</text>
<title>聞韶閣課妓歌。戱作太太守歌。</title>,<text>君不見太守之上更有太太守。無位無民濫尊敬。聞韶小閣地位別。太守時來問溫凊。藍丞廳裏日吟哦。蓋公堂中自淸淨。但見昭陽鷗鳥近親人。豈有春州鴈來禀命。揀得廣陵烟花籍。助理武城絃歌政。平章風月攬詞權。殿最肉絲專考柄。師琴髯唱亦升堂。直與防營笳皷競。獜江水漾魚聳聽。鳳峀風暖民蘇病。問爾治化能革幾。鴟響未若吾來春樂正。笑矣乎他時吾去人誰思。獨有紅粧弟子紆情齊引領。</text>
<title>元夜登聞韶閣候月</title>,<text>邀仙欄檻久苔封。元夜初開十二重。諸峽雲收遍蟾兎。兩江澌盡露魚龍。胡床風月老夫興。官宴肴蔬太守供。自作歌詞敎妓唱。人言風格勝於松。</text>
<title>次金知事慶壽感恩錄韻</title>,<text>尋源屢渡水之玄。問俗春川蹔住船。白骨眞公嗟朽矣。蒼顔樂老見依然。煕朝盛事龍山帖。衰世完人貊國仙。孤詠續貂非善頌。餘齡附驥願同延。</text>
<title>春州太守試射。復次臨湍所次放翁觀射韻。</title>,<text>鳳嶽張帿鵠不傾。遠村徵武及初晴。林間箭亦颼飀響。閣裏琴何殺伐聲。庾老忽臨諸佐避。薛君連中一軍驚。弢弓人散留碁客。淸簟疎簾對貊城。</text>
<title>喜洪甥德輿至</title>,<text>席嶺連天履若平。君來殊有渭陽情。聽吾歌奏鳳山曲。喜子詩傳鶴谷聲。卧閤胡爲春已暖。治舟可矣水方生。籃輿先載德輿去。三嶽雙江隨意行。</text>
<title>再疊寄家吏部</title>,<text>獜江狼峽果難平。曾與賢咸喩世情。韶石久堙和叶響。夔灘長作闘豗聲。無絃寧有琴成毁。不着好觀碁死生。寄語春州前度客。希夷故事可能行。</text>
<title>駱坡金尙書 始煥 挽</title>,<text>六龍同占四間房。咬菜治文共一床。皆去靑雲開別宅。尙書廳事尙如沆。時來東谷坐春風。中有淸眞叔姪翁。眉雪顔桃消落盡。更於何處見園公。周瑾醇醪吾每醉。婁公盛德衆爲容。四門孤寡如何泣。皆飽卿家祿萬鍾。和風滿月暎梨筵。野老癯寒猥比肩。當日諸公相壽意。若爲先失一三仙。</text>
<title>仲春始遊昭陽亭</title>,<text>松堂自大夜郞侯。河漢初驚有此樓。江抱牛村羅帶細。山恢貊國翠眉脩。平呑八九壓韶閣。恰受兩三回妓舟。不羨淸陰孫祖作。吾詩亦有阿兼酬。</text>
<title>昭陽亭。次農巖韻。</title>,<text>嶺右玆亭獨巋然。創年疑自貊王前。匡廬山崒懷西磵。至喜江平受蜀川。仙守夢凉朱箔雨。昔賢詩入碧紗烟。名樓不敢輕題句。生怕人人議醜姸。</text>
<title>次寄陶湖。催雪嶽之遊。</title>,<text>松軒遙望二松堂。猶共淸江百里長。雪嶽之行何晼晩。雪皆爲水下昭陽。</text>
<title>次德輿遊淸平韻</title>,<text>誰騎驢去幅巾欹。潘閬逢山輒叫奇。禪滅猶存白骨觀。妓來眞作影娥池。廬峯髣髴曾看畫。巫峽飛來又落詩。花後綠陰元自勝。淸和一往未爲遅。</text>
<title>喜淸平行至</title>,<text>問爾幾何收勝迴。笑而不答奚囊開。見性菴前諸色相。吾皆撈得影池來。</text>
<title>昭陽亭。次淸陰祖孫續次韻。</title>,<text>昭陽豈獨一家樓。今日携孫我亦遊。石室每存華國夢。東洲始闡壽春州。簷危鷰雀高飛賀。壁仄猿猱欲度愁。再壓曹劉無乃妄。合江曾已句題頭。合江亭初但有金氏諸作。余甞過之曰此豈金氏私亭耶。輒題二絶句於其間故云。淸陰評國內名樓而曰神遊夢想。獨在昭陽。東洲曰嶺西山水。壽春爲第一。</text>
<title>舟游門巖。遇風不果。</title>,<text>三嶽看花去。風魔半日舟。無聊還有興。歸路上昭樓。</text>
<title>聞韶送春</title>,<text>雨打聞韶半老花。正如翁面失菁華。別春小律扶頭寫。又按兒鬟太太歌。聞韶秉燭念相離。最惜江山失好詩。春去堂堂非力及。豈容君亦一時歸。德輿有歸意故云</text>
<title>金士修內挽</title>,<text>孺人幼德我曾知。送配名門賀大姨。村䯻雖師德耀儉。家尊猶佐聖兪詩。暫從東郡無幾樂。先蓐楊丘有永悲。欲闡遺徽嗟筆禿。减於淵老誄辛詞。</text>
<title>浴佛日喜雨</title>,<text>將入谷雲雲出谷。弄成風雨打丹花。丹花打盡渾閒事。喜得龍潭瀑水多。</text>
<title>聞韶閣。次陶湖韻。</title>,<text>風流誰似子弘長。每歲遊春自漢陽。貊國相逢俱異域。峨山分據本同鄕。村燈照閣星幾點。嶺雪盈囊詩十章。舘主供賓非曰報。石軒曾醉百花觴。</text>
<title>冒雨入谷雲</title>,<text>雖雨吾當往。誰能賈勇隨。披羊來釣叟。蒙虎走褊裨。櫛沐無非興。陰晴各可詩。輿行何用疾。要及瀑肥時。</text>
<title>次陶湖韻</title>,<text>舟行半日到仁嵐。江驛來求入谷驂。人去霞標猶矯矯。水回雲壁轉潭潭。風亭半仄三淵宅。雪瀑偏霑五歲菴。逐臭東峯公過我。寒山參後復玆探。</text>
<title>歸路復坐宛在亭盤石。題葉贈僧。</title>,<text>招提不再宿。臨去亦依然。墨染淸寒葉。詩留伴睡禪。鶴衣來一叟。鴻爪訪三淵。可惜諸標品。飛流不貸湔。</text>
<title>谷雲有懷</title>,<text>千古開荒有老雲。因之佳姪闡人文。滄波噴浸摧三一。白瀑廻翔避八分。山鬼寧知五歲事。洞仙新去二茅君。東峯有像堪同配。欲酌寒泉薦菊芬。</text>
<title>五芝村乘舟下江</title>,<text>谷雲乘水下春川。狼峽高江已在前。墻峻難窺儒李丈。舟忙未歷笑成仙。昭樓有待人憑檻。暝瀨相迎妓滿船。歸卧二松何事業。將從此去訪資玄。</text>
<title>端陽聞韶閣避暑</title>,<text>此閣能生五月風。牋天寧借翠微宮。盡開山嶽欄干外。復出鞦韆楊柳中。捧酒妓來仍唱曲。作詩孫至敢爭雄。明朝逃暑鳳㙜去。爾或相當無敵翁。</text>
<title>次從孫 載浩 韻</title>,<text>德輿君集一時還。詩席之空慨有間。不意爾從玄石渚。欲同吾入慶雲山。三千成集吟猶苦。八十營居事不閒。天下未甞無歇處。何時透得利名關。</text>
<title>次三淵韻</title>,<text>高樓臨眺夕暉斜。最愛江山在物華。滕渚落霞猶帶。貊墟陳跡但歸鴉。唯耽夏簟閒時奕。厭聽春城薄暮笳。甥去孫還詩席撤。應嫌老筆不生花。</text>
<title>茂陵溪避暑。次主人藏春軒韻。</title>,<text>會意處非在遠村。官門東出卽花源。柔桑繰雪重生綠。密葉藏春尙有痕。溪味使供兒看笱。厨烹報熟妓斟樽。何須移席追凉去。不盡淸飈滿此軒。</text>
<title>鵝谷李相公挽 五首</title>,<text>稚圭早令望。安石竟崇班。雙紹白沙業。獨無雲谷艱。何心遠北闕。無地築東山。國老朝方賴。飜拋朮籠還。此世誰知我。平生獨有公。伊甞許識度。吾久在包容。不慕風流相。常爲雅俗宗。可憐貞固伴。歲暮有雙松。一相一漁翁。中年馬牛風。蕉扇或過我。木陰難贈公。退之詩荷索。安世札新通。雖遇忘言後。泥雲意卽融。遠聞鵝谷相。鹵簿渡臨津。白鶴新居就。靑烏永宅因。孤塋誰漬酒。舊閤日凝塵。豈料夔州後。八哀增二人。倣洛爲耆會。欣瞻彦國臨。得陪烏几座。始展布衣心。栢巷歌仍哭。梨筵樂又沉。豈惟邦國瘁。里社亦蕭森。</text>
<title>次琴鶴山人李溫老翁遊山歌</title>,<text>君不見遊山三老翁。遠冒山雨凌江風。身輕似是餐松叟。步快能先騎竹童。題名少年不到之最上峯。歸傾大瓢如渴虹。休璉三叟豈皆五言壽。商顔四皓不妨一人奇。春寒老健莫誇張。病憊無多谷雲詩。宗山君盍移於壁。費杖吾欲還之壺。湖山水石合付少年輩。老夫饕取胡爲乎。又不見畫史盤礴處。何甞作老人爬山跳澗圖。</text>
<title>聞韶觀漲歌。寄春州兩前倅。</title>,<text>楚山燒畬焦。岷江經旱瘦。江山亦罹灾。面目無貊舊。初何十旬慳。今朝天始漏。盡滅陸渾火。快放泰山霤。獜淮萬壑水。競朝春州守。忽如臨洞庭。韶樂眞堪奏。淡蕩西子湖。三日洗沐後。塲雖麥蛾飛。野有秧馬走。山農庶一飽。亦舞夔寓叟。此雨上所致。太守爾敢有。親自責六事。早已耕千畒。</text>
<title>昭陽漲後泛舟。由別浦歷孤山直抵北江。</title>,<text>雙江飽雨又生枝。好是鳴榔發筏時。莫以孤舟維絶壁。浮山無蒂易漂移。</text>
<title>春川公都會</title>,<text>春圍六月衆觀光。擧子何忙化日長。蟻戰人無火山熱。臯比師自玉壺凉。紛紛雨點催詩皷。淡淡江波入格觴。夔國老儒看亦聳。憶曾射策入東堂。</text>
<title>次琴鶴山人仇池新庄韻</title>,<text>杜陵衰晩寓夔州。豈意君先買沃洲。本絶機心寧宦念。不憂生事但詩愁。岷田畬火三家聚。霅水烟波一宅浮。欲逐驎之尋絶境。春來須遣釣魚舟。</text>
<title>霖後又賦。題新村庄畫扇。</title>,<text>枝江今作洞庭寬。斷岸初開赤壁顔。反照忽飜三內渡。濕雲猶冒北中山。蜀南晴雨乖難適。夔後文章陋欲刪。夏水可乘胡不返。吾廬宛在扇中間。</text>
<title>春州三古松。爲大風所拔歌。</title>,<text>春州六月天大風。拔木飄瓦乾坤裂。淸平九松僅存一。千歲耐久盡今日。虎倒龍顚澗壑哀。白摧同朽眞樂骨。廳前二松日哦處。半摧亦如桓魋伐。森疎破繖日穿漏。斯立雖來難蔭暍。蕭條貊墟鴉無棲。頓覺名都風景殺。天公憎我事事欲擬杜。戱劇又敎柟木拔。</text>
<title>聞韶閣後苦熱歌</title>,<text>老暑欲去愈頑屯。聞韶之爽難禁當。新裁畫扇小如葉。百搖僅能生片凉。界面調歌亦不遒。但逗火雲低遊揚。試令𥌒師彈五絃。南風不競炎氛強。怪事寒蟬亦不寒。風露滿中猶閉吭。何時得見酷吏去。忍待三庚幾發狂。山河大地無處無此熱。身中獨有淸凉鄕。何不存心內觀息躁煩。自然淸颸生肺膓。秋期莫問晦堂老。已聞木犀盈院香。</text>
<title>陶湖奚取亭六面閣歌</title>,<text>水奚取於雪嶽之一派。亭何象乎叢石之六面。海上三年意匠搆。江頭一日空樓見。中排三十有六宮。寬納湖山窓六通。源頭之水旣盈猶不已。去養前江鱗六六。公之妙理已在屋一區。更何觀理於宴默。噫公雖不要好官做。又宜此中思爛熟。</text>
<title>贈靈昭琴妓</title>,<text>昭陽楓荻冷如潯。老妓絃聲起夜深。此是吾咸所敎否。凄凄猶作合江音。伯姪宰獜蹄時所敎者</text>
<title>遊淸平。次琴鶴韻。</title>,<text>始失春鵑賞。今同秋鶴遊。昭江來衮衮。眞樂去悠悠。道觀蒲團卷。禪房花木幽。誰言歡喜嶺。懷舊却生愁。</text>
<title>次入洞韻</title>,<text>來春二載始遊淸。秪是籃輿半日程。眞樂事空池上影。退陶詩在壁間聲。雙條瀑白客留坐。數點楓明僧引行。又問龍潭深幾尺。不如迎我遠公情。</text>
<title>仙洞次琴鶴韻</title>,<text>誰携我到息菴前。三過人從小有天。風拔壇松蒼翠卧。霜酣山果黑紅懸。邪禪汚寺佛如泣。退士留窠僧獨眠。步下西川休濯足。昔公紈綺洗斯泉。</text>
<title>又送德輿洛行二絶句</title>,<text>鳳儀不可上。上僅聆韶巖。羊甥不可留。送至九成菴。迢迢小菴去。秋色同淸平。昭陽霜後淺。不及渭陽情。</text>
<title>秋盡日。有懷陶湖仇池各寄一絶。</title>,<text>何不全家退遠鄕。恨君靈壁近名塲。但敎𥠧子供針釣。憂患何由到浣堂。右屬陶湖鄰倉乞糶不盈包。歸視其家火燎茅。點檢晴窓書幸在。祝融猶相放翁巢。右屬仇池</text>
<title>琴鶴山人仇池六咏</title>,<text>暮出矰鴈歸。朝復罾魚去。平沙兩窊痕。是君蹲釣處。豈有爭磯人。沙中立偶語。右千步沙釣魚深峽難遠眺。衆山皺吳楚。雖有振衣岡。苦無開襟處。白雲平壑時。方知目界鉅。右振衣岡看雲山家貴客臨。迎送難草草。不可替丁男。手指淸溪道。縱留車馬跡。敎兒毋遽掃。右揮手溪送客結廬朱陳村。而無會心友。西林梵釋宮。其僧如遠否。我欲過溪尋。恐有山君吼。右龍樹寺尋僧主人山澤癯。所飡惟薇蕨。春來入谷飯。與婦同採掇。夷齊之食餘。何能使人腯。右陶沙谷採蕨誰言聖源貧。屈峽皆耕之。雖苦燒畬烟。而飽沙飯匙。應有澤風客。過題菑灰詩。右石橋洞理粟</text>
<title>次士弘韻。約門巖之遊。</title>,<text>雙江木落見回灣。韶閣寥寥獨立欄。萬寶郊空鳧鴈少。一鈴衙靜吏人閒。冬深白鳥猶浮浦。歲晏玄熊欲蟄山。莫畏門巖氷塞路。不妨封斷利名關。剪燈淸平夜。懷君頓覺孤。今聞歸自洛。欲與泛于湖。峽月猶圓在。江楓不落無。春州方禁酒。須向屈雲沽。</text>
<title>題西坡燕行卷。贈第四郞冬至書狀之行。</title>,<text>范老聘金作。如何感慨稠。看他蕃漢俗。非舊帝王州。正氣空柴市。詩聲寂雪樓。今雖季子去。等是未觀周。</text>
<title>昭陽小菴送琴鶴</title>,<text>雪罷方尋寺。牛頭日已斜。山寒愁赤豹。徑仄怯靑騾。齋飯求香積。經床藉法華。禪房玆會穩。何忽起離歌。</text>
<title>又賦仇池別語</title>,<text>人少會心者。詩多失意時。今逢澹蕩友。始得平和詞。風響鳴冬急。花期後雪遅。初寒如許甚。何以返仇池。</text>
<title>復寄陶湖</title>,<text>君雖恠我近無詩。吾本無梅豈有詩。不識時宜坡學士。梅花不送但徵詩。</text>
<title>謝淮陽倅李君敬 日躋 惠鹿肉</title>,<text>獐邊之物角崢嶸。仙肉歸庖似鶴烹。尙憶卧軒馴養日。銀溪獵者善擒生。</text>
<title>梅下次農巖集韻</title>,<text>連雨江雲密不歸。今朝蜀日放寒暉。郡中佳士如君幾。峽裏名花似爾稀。湖主寄來香遠遠。山禽踏落雪飛飛。最先盲籍梅詩就。更使彈琴下縞衣。</text>
<title>次士弘落梅吟韻</title>,<text>新淵舟子可招招。三嶽禪房欲卜宵。謝宅未聯飛絮句。林莊先送落梅謠。昭亭十月江腰細。貊寺千年佛面凋。同是夔州流寓客。最憐君似葉飄飄。</text>
<title>與柳君話良台前度時事。同述感懷。</title>,<text>僑老非眞守。官居似僻村。客能尋寂寞。梅亦到黃昏。琴說存亡慟。碑悲過去痕。侯芭爲負土。曾掃子雲門。</text>
<title>冬霖乍止又大雪。同柳君賦。</title>,<text>詠雨無幾還雪詩。江山終賴雪粧之。晩來堪畫漁簑句。前夜愁吟春酌詞。賦夢已迷荊峽女。歌喉催召魏公姬。非時霾霧那爲沴。壓瘴瓊霙一尺奇。</text>
<title>次陶湖悼良台韻</title>,<text>三載昭陽閱逝川。寒宵百感不成眠。遽爲秋栢良何去。重夢春塘涕自然。韶宴未偕前太守。壽鄕空羡兩高年。樓頭獨漏君遺唾。應逐江天變滅烟。</text>
<title>次陶病中近韻</title>,<text>一病公能理自寬。還憐蜍志太低殘。尙書氣與秋天爽。老子健同春日寒。應笑乞梅遙送艇。又將求鶴預爲欄。雙淸本是吾家物。揩眼猶堪霧裏看。</text>
<title>逢東園姪。憑寄一絶。</title>,<text>聞君琴道老方成。指下今無析木聲。吾不自勞將卧聽。盡傳絃撥使奴鳴。</text>
<title>坐夜限韻</title>,<text>東野雖寒尙善鳴。骨癯仍似島崢嶸。難將妓綺融衾暖。獨有燈花入座明。千樹欲葩知雪意。百花分酒見君情。陶痾不念徒徵鯉。夢聽敲氷江上聲。</text>
<title>雪後乘月訪南巷。次聯句韻。</title>,<text>新聞南巷有詩人。白戰無兵起北鄰。武庫借來千槊雪。韶樓送犒百壺春。欺凌侯喜非凡老。壓倒微之卽末賓。蒙叟活魚涔作沼。徐卿有子水爲神。淋漓酒墨村齋夕。散落星河郡閣晨。莫慮老夫衝虎返。曉歸甘寢有籐輪。</text>
<title>乘雪將遊三嶽。次琴鶴韵。</title>,<text>四塞春川地。門巖獨可通。佛疲蕭寺古。王走貊城空。雪嶠諸天內。氷梁二水中。冬暄時則錯。似爲起衰翁。</text>
<title>漆巖又觀獵。次諸君聯句韻。</title>,<text>獵騎迤邐入峽中。雉媒無影粟塲空。狂馳黃犬蹤尋雪。飜落蒼鷹翮掠風。自越人來呈羽白。如臯妓笑破顔紅。豪情詎讓牛心姪。餘啄猶霑馬走叢。</text>
<title>反稚晦贈師潤詩意贈之</title>,<text>師襄子不敎夫子琴。只是周伶擊磬襄。潤也不解琴。何由造單父少宰之琴堂。少學操縵晩治詩。所不盲者唯其心。琴堂老人舊樂正。君與紅粧弟子相率爲知音。酒闌詩成張籍體。神遊絃寫文王聲。故於聞韶花月席。不可一日無此盲。君不見左氏之傳太史史。捴是自悼其身文。豈如君之琴詩無此感憤意。視盲還如月値雲。嗚呼稚晦之詩太悲凉。吾今贈此廣君千愁膓。</text>
<title>次琴鶴咏梅鷦韻</title>,<text>天賦幺麽物。如猴刻棘端。籠跳常觸網。枝宿若摶丸。霄漢寧知大。藩籬自占安。誰能工咏汝。短簿句先團。</text>
<title>送琴鶴歸家。次其韻。</title>,<text>爾初來日喜跫然。僮又提壺意倍憐。賦雪幾親氷硯澁。憂時共歎雨鈴懸。天寒野鶴將歸隱。夜靜籠禽亦坐禪。詩席每輸君敏捷。聚星羣咏輒先圓。</text>
<title>又次琴鶴韻。勸移居春川。</title>,<text>春峽堪因住。君何戀屈溪。畬農須抱犢。家眷並驅鷄。斬木寧無谷。收花亦有蹊。於玆定居後。十景不難題。</text>
<title>呼韻</title>,<text>封羯焉能賦。詩賓集謝庭。盃寒無宿火。樓暗减繁星。花裏鵑魂返。枝端鳥夢醒。諸君篇就否。吾欲卧而聽。</text>
<title>邊佐郞 佾 挽</title>,<text>誰識城東有隱君。吾家顔子服蘭薰。功名不作三刀夢。壽祿偏歸萬石門。同里故人星幾點。殊方寄叟月孤痕。龍原會劒還凄斷。偕老人纔共巹樽。</text>
<title>借南巷活魚種。以伴鷦閤。</title>,<text>有鳥何又求魚。吾欲上下察也。雪中何處得來。乞諸流水長者。</text>
<title>潤果抱琴而至。夜誦杜律中潦倒新停濁酒盃之句曰。濁酒窮者之分。而甫何爲停觴不飮。不知濁醪之有妙理也。其言頗趣。琴聲又作商調。不可以下品酒待之。故遂賜竹膏一盞。仍作長短句以贈。</title>,<text>師能奏淸商曲。兒莫斟濁酒盃。欲答松風之古調。可勸竹露之新醅。</text>
<title>柳參知 時模 挽</title>,<text>此世唯君善葆眞。衆所趨處獨逡廵。晴川花月仙宮桂。聊自光榮落拓身。</text>
<title>除夕</title>,<text>去年除夕雪封扉。今歲玆辰雨濕衣。此日陰晴俱可惜。諸家遠近莫先歸。報晨官角吹何早。守夜村燈點不稀。試按聞韶新敎化。吾詩减色妓歌輝。</text>
<title>庚申元朝試筆。仍示從孫。</title>,<text>除宵坐聽雨連明。如此元正未素經。鷄旣報籌鳴不已。吾重試筆句飜成。春還雙鬢難融白。雪盡諸山欲放靑。棄硯新年將省事。作詩孫至又營營。</text>
<title>元朝復寒</title>,<text>雨餘風色劃嚴稜。山鬼吹飜守歲燈。步屧路難泥半沍。卧床懷惡炭交氷。棊爭局外吾高着。詩伯壇心孰代興。枕畔鳥魚春活潑。老夫於此亦騰騰。</text>
<title>第三日南子正宅。同次三淵集韻。</title>,<text>聞韶雖美豈吾廬。每到新春憶二如。試筆已偕楮友至。親盃未忍麯生疎。僮能對奕常爲敵。孫始成章復自書。此是今年小懽趣。寂寥誰比子雲居。</text>
<title>第四日松堂。呼韻賦春寒。</title>,<text>一夜嚴凝壓小暄。微瀾不起頌花樽。床龜凍縮經冬室。櫪馬寒嘶守歲村。靑帝尙憐仁稚嫰。皓翁那得氣飛飜。驚寒百族鳴還噤。獨有籠鷦自在喧。</text>
<title>見村虞白鷹。次杜韻。</title>,<text>白鷹不省人間有。踰嶺疑從西極來。節度烏衣今縞服。將軍組甲更銀盔。高盤鵬際飄颻雪。下擊禽羣劃砉雷。可惜杜翁描不盡。蜀山羅者未擒廻。</text>
<title>庚申立春。次敏孫韻題松堂。</title>,<text>春州再見立春旛。寓室桃符借客言。陽意欲廻枯木質。秋風幸貸病樗根。敲推聲調衰宜錯。咺赫光輝老漸昏。憂國願豊眞善祝。紫陽曾取杜宗孫。</text>
<title>七十八歲曾翁。聞九齡孫七喜畢學史略喜賦。</title>,<text>七也如騠七日馳。癡翁欲共竹驂嬉。新年書已融曾史。不日應成咏鳳詩。</text>
<title>謹題明廟臨瑞䓗臺賜羣臣酒圖</title>,<text>楓菊鮮鮮映沼濱。瑞䓗臺上卣罍陳。時秋天氣方寒肅。特地春塘有一春。中葉生材更蔚如。馨蘭歲暮有鋤餘。猗歟圖上諸君子。寔佐明宣政晩初。</text>
<title>元夜昭陽亭。觀月馳氷。投宿九成小菴。</title>,<text>昭陽果有水晶橋。月亦知時早上霄。銀兎放光氷共冷。白鷹無影雪空飄。馮夷宮外誇騰踏。卧佛庵中憇寂寥。老馬爲駒應謂我。又從年少樂元宵。</text>
<title>示梧軒</title>,<text>忽上肩輿逐少年。小童驚白使君前。何須諫我寒猶出。却笑憂民夜不眠。穩寢雲床便卧閤。平騎雪馬似乘船。東遊見慣昭江月。今歲淸輝倍可憐。</text>
<title>二十二日曉吟</title>,<text>春寒偏襲鷄皮老。夜嗽常殷龜足床。尙有元宵未了案。無眠被裡始成章。</text>
<title>次一源韻。續題表忠卷。</title>,<text>松雲之事問蒼茫。一劒何年上海航。談折狡蠻知舌廣。像留靈鷲見髯長。雲㙜樹冷論功地。香嶽檀衰護法堂。發闡師光是報佛。請看鵬槖百詩章。</text>
<title>送族孫載憲。罷峽寓歸嘉林。</title>,<text>吾曾三載寄湖鄕。一念依依尙戀桑。峽裏今看移宅葛。閨中知有勸行姜。杜陵孫子娶朱村。別派終歸蜀本源。江上新碑墮淚別。悲君不忘竹翁恩。</text>
<title>第八日次南巷韻</title>,<text>看君文思潑如油。春色春州復可遊。有妓能吟赤壁賦。何人同載漆巖舟。秋江別派昭今在。壺谷新篇我敢酬。雪洗千山生面目。慶雲先見翠眉脩。</text>
<title>楊口宗人趙時益挽</title>,<text>鄕里皆稱好箇人。生兒文筆壓春隣。豊宗散後重尋族。吾叔臨時所養民。花樹會中思講睦。稻秔峽裏願依仁。雲卿已朽君終失。縱我東來孰與親。</text>
<title>憐二鷦亡</title>,<text>種種輕嬛色色憐。翩翩飜戲病翁前。初迎佳耦成比翼。何忽雙歸莾渺天。</text>
<title>貊國墟歌</title>,<text>貊是何代邦。應爲九夷一。不知宮殿處。似非城郭國。夫子欲居盖有以。何不如殷師渡浿水。蜀人誰悲夔子滅。山鳥難問望帝事。遺墟指點一莾蒼。漠然徒見山高而水淸。休道山川是貊餘。陸渾寧染山戎腥。胡塵久暗帝王州。一片乾凈唯靑丘。慶雲三嶽作周遭。鳳儀龍山前舞翔。國家何不取此作別都。萬歲千秋陪漢京。</text>
<title>淸平高歌。擬永叔廬山高。</title>,<text>廬山不足高。最高唯淸平。淸平不自高。其以希夷一先生。麗代無隱者。希夷獨抗淸高情。彎跧小菴四十年。卵裏團團天不傾。慶雲小丘本平平。今焉山若增高水益淸。居然天半壁立勢。莫高楓嶽還低評。蛻骨寧作北邙土。閣在巖㟼之崢嶸。心雖與月印在影池中。依舊見性層九成。中經普雨亦不卑。蜀山之重豈以人去輕。何人繼此作三高。後有子益前悅卿。嗚呼東峯雪嶽豈不高。終讓玆山推父兄。</text>
<title>寄題交州起色亭</title>,<text>三年卧閤人。不爲金剛起。倐爾小亭成。悠然大宅喜。淮之太守。世雖稱楓嶽主人。楓嶽於淮。實風馬牛。官居僻。但一東軒。衙於是卧於是而已。小江在旁。亦無亭以臨之。如此而猶自謂七分仙可乎。今太守慨然作亭。發揮江山煩壅之區。忽變爽塏汲閤之卧。此足以喚而起之。而鄭邑之政。亦不待遠謀於野。然則亭不可以不作。而名之以起色也亦宜。噫余之前來。旣未辦此。和舊軒而燒之。湖山公案。無可以藉手付君。顧何足以張大是役乎。可愧。</text>
<title>次玉鏡潭韻</title>,<text>難攀蕩蕩衆香城。黏足愁無側栢縈。到寺方收峯立立。記樓終愧句平平。雖於華岳回潘首。未度仙潭刻軾名。非爲中郞黥石語。自多支遁愛山情。余於遊山。性不喜題名。袁石公亦惡刻名者。曰靑山白石。豈可無故而黥劓之。故第七云。</text>
<title>寒食雨後。次東州集韻。送從孫乘漲歸洛。</title>,<text>月明猶雨濕淸明。未種高田水漫贏。今歲農功將又晩。老年詩課欲何成。飽溫與我元無分。風日於花太不情。差喜笠灘深沒棹。爾歸江艦一毛輕。</text>
<title>鶴林趙使君 鳳周 歷過惠一律。次其韻。</title>,<text>邑力供魚戶。公移訟鶴詩。湖寧三日捨。瓜欲十年遲。舊境尋無夢。新官遇不期。恐君難應接。色色海山奇。</text>
<title>次陶湖六十七歲韻</title>,<text>吾齡節次到今年。吾亦不知所以然。俗骨猶難作澤癯。道眼反認爲霄仙。湖山風月果成公痼病。造物似嫌淸福盛。微痾把作一大事。自擬弇山之九命。使公齋心服藥更十歲。上壽自可優優逮。雖和邵子觀理吟。觀化之地肯徑詣。朝躔旣脫利名寰。斗籍應除生死關。如聞主人有起色。一盞遠賀峨之山。</text>
<title>鶴林使君起廢亭修湖舫 覔我進船詞。仍寄一絶句。</title>,<text>四面朱欄蔭碧油。畫船重出起輕鷗。西湖公案吾何付。只有三章進棹謳。</text>
<title>携洪甥暫登昭亭。歷九成菴煎花。</title>,<text>峽雲久掩艶陽天。今逐君來春藹然。花柳初經雨洗發。江山爲起病沉綿。先來古寺煎紅嫰。明欲新淵泛綠漣。妓唱襄陽還一笑。山翁何似此翁顚。</text>
<title>次仇池韻</title>,<text>峽氷難打破。四月舟纔通。起色籃輿上。挐音葉渡中。紅英煎不盡。綠漲酒何空。莫向門巖去。前年三遇風。</text>
<title>淸和六日</title>,<text>春城四月出遨頭。小小孫從太太遊。月舫宵聞牛渚詠。烟波暮起鶴樓愁。妓談吳等絃含思。民說良時碣闡幽。若聞此翁無事事。昭陽江上日乘舟。</text>
<title>雨</title>,<text>今朝天雨玉。安得不歸詩。已報枯牟活。旋看燥翰滋。價高桃葉舫。聲濕竹樓碁。三嶽尋花事。雖陰莫失期。</text>
<title>春寒</title>,<text>春寒久噤百嚶鳴。四月鸎花始滿城。病樹半猶粧點綴。新吭各自語圓淸。枯苗喜慍雨多少。老子炎凉衣熟生。花障畫翁非本色。白頭何苦賦姸情。</text>
<title>春入淸平</title>,<text>門巖敗興當牛頭。何處春江不可舟。但欠引船紅點點。淸平花早未飄浮。朝辭韶閣暮淸平。狠石罥船未易行。今夜應難夢眞樂。枕邊猶殷急灘聲。知退亭前舡不進。滄波日暮越難期。知難而退師前哲。緩步從遷也不危。江邊有幾落遷西川宵見一燈紅。尋寺朝穿萬木叢。峯下小菴菴裏釋。似曾相識影池中。</text>
<title>淸和乘舟入淸平</title>,<text>四月尋春入。眞公應怪遅。樹深花落後。山聒瀑肥時。更覔淸寒院。幽吟子益詩。三高留指爪。於此合同祠。</text>
<title>泛舟孤山。次玉峯韻。</title>,<text>江如苕霅兩烟波。北渚就船輿路斜。浦濶魚塩羣舶到。峽開狼永遠山多。浮來孤島元無蒂。卓立高厓亦有花。欲返昭陽灘轉惡。又敎妓唱進船歌。</text>
<title>舟過西下村。次三淵韻。</title>,<text>杏梨村戶翠陰圍。餉饁之妻午出扉。耕叟相誇繭犢健。漁人初白錦鱗肥。西河國寶中流歎。南澗吾廬幾日歸。便欲輕舟從此往。陶廬尙遠風吹衣。</text>
<title>自西下轉門巖。泝新淵而還。</title>,<text>羣山萬壑赴門巖。西上下如坨北南。村姓百家唯趙鄭。國墟何代邈荊凡。鮮鮮崖蘂憐春殿。剪剪江風拂夏衫。白鷺洲前流又細。暮回烟棹泝新潭。</text>
<title>門巖次體素韵</title>,<text>踞虎登虯未覺難。躋攀吾亦策衰殘。江山受用藏無盡。水月和傾酌不乾。騎鶴三年從飽煖。披羊五月笑臞寒。歸舟未捲春州去。畏有人求峽藁看。</text>
<title>次三淵集韻</title>,<text>終宵聽雨二松堂。松亦吹生一霎凉。山翠漸濃連麥色。水丹雖落續棠香。田園活計初何有。丘壑風流本不長。還媿杜翁今老蜀。樹陰空鎖后溪庄。</text>
<title>淸和晦日</title>,<text>將雨熏蒸旣雨凄。換衣單裌日難齊。使君行野觀馴雉。稚子登塲闘鷇鷄。靑穗尙稀賖飯麥。紫芝初馥免羹藜。端陽畫扇如吳否。峽俗其誰寫后溪。放翁端午詩曰。吳中近例君知否。團扇家家畫放翁。</text>
<title>食麒麟紫芝菜</title>,<text>豈獨巴人訟芋畒。今聞貊國有芝山。攢生紫玉同朱峽。束比靑蒭貢錦官。卓氏不飢留寶靨。商翁長茹駐桃顔。老夫嗜芰君何笑。猶勝羶葷腐肺肝。</text>
<title>遊西下之第二十日。復泛西上江。至門巖而還。</title>,<text>將窮西上峽。船又遇西風。水自成巴字。山如入越中。燒芝舟饌淡。甞麥射筵豊。六六峯相似。陶翁有廟宮。</text>
<title>疊鶴林使君詩字</title>,<text>早聆名下士。相見晩因詩。丹邑開爐迭。詞塲執弭遅。政雖修舊觀。遊豈有前期。欲托忘年契。誰聃誰子奇。</text>
<title>志彀堂。次琴鶴韻。</title>,<text>小荒民食困飡松。夏晩新牟未入舂。黃鳥不啼綿舌老。紫櫻將熟葉心濃。何懷首若三升酒。難捨淸平數箇峯。問爾昭陽江畔女。貊風應恨負情儂。首若。春川別號也。</text>
<title>又次琴鶴韻</title>,<text>難得將軍歌大江。雄詞塡入小娥腔。何須洞壑窮三戶。自有湖山納八窓。官妓時粧眉狼藉。村翁古話舌蠻哤。相從娛戱于何處。鳳嶽籃輿貊水艭。</text>
<title>三檜洞仙菴。次琴鶴韻。</title>,<text>片石孤峯自慶來。相傳精舍定公開。牽蘿以補初無路。掛瀑之前輒有㙜。狼縣道途山嵽嵲。貊宮基址水昭回。何愁夏晩乏詩景。芳草綠陰俱可裁。</text>
<title>三檜洞法華菴。被盜燹爲瓦礫塲。次琴鶴韻。</title>,<text>眞成破山寺。石柱仄金華。亦見盜憎佛。並燒書與家。無厨泉入筧。經火木能花。此世元灰劫。菴灾不足嗟。</text>
<title>舟發春峽</title>,<text>三年始出漆巖門。急峽蒼藤路不昏。誰獨依依如逐我。春州樓閣水中痕。</text>
<title>鶴林復酌海亭歌</title>,<text>昔日謫仙醉碎黃鶴樓。黃鶴無依上訴天。後來又誰撤我酌海亭。波臣爛死風摧蓮。東岡筆下三字扁。又與鑑湖飛字雲中去。湖心靑雀孰負趍。進船詞響尋無處。杭州今遇後蘓軾。梳掠湖山發眉目。白鷗方喜湖更開。黃鵠亦言陂當復。滄海分浸舊藕根。華檐宛見前葫㨾。芙蓉小檻竹軒西。倚樓使君來相望。不須譏李復嘲丁。無毁成者唯海山。海山寂寥三十載。風景暫死能生還。重修篇屬首刱人。白首留吾盖有待。嗚呼。楣頭舊墨終莫返。紗籠此亭始完吾家界。</text>
<title>鶴林新刱湖海亭</title>,<text>江鷗亦避有機翁。㙜號何宜冒相公。今日頭銜洗二字。湖山始出墨池中。苕亭泛泛逐烟波。噭咷童鬟進棹歌。湖海高樓張廣樂。今之太守大方家。</text>
<title>具承宣性五 宅奎 主知亭</title>,<text>君家太華洛陽衢。何事方山棄不居。欲作江逋那易得。皇明已燭小茅廬。</text>
<title>陶湖誄</title>,<text>尙書有和氣。覩者如醉醇。端凝廣平姿。早是公相眞。鼎盛諸謝宅。獨有東山人。不出小草山。唯栽千樹春。要完北塞集。再窮西水廵。厭傳㙜故紙。反受羣烏嗔。公卧自此堅。我造寧嫌頻。西江浪波外。南磵泓淨濱。松門豈熱門。廣津非要津。再往尋眞樂。一出笑彦倫。石渠事不窮。鑑塘光愈新。高高下下亭。無處不角巾。繡谷錦江山。受用公不貧。淸風灑松石。晴月翻泉紳。焚香詠詩外。孰撓無累神。但嗟一參同。未延龜鶴身。那知二梅閤。一朝棲暗塵。昔共家仲容。並稱陶唐民。嗚呼同隱處。今作山鬼隣。寧爲二君祠。配食峨之申。又吾老守東陂。屬公歸廣湖。請主詩社盟。溪西同載書。攀陪舊靑雲。對捋雙白鬚。峨坪漢臯間。鞭弭常並驅。作必傳筒寄。思輒折簡呼。時遊松石軒。竹扉開爲吾。灑濯瀑布風。淋濕湖山圖。曾回纛島舡。同賦東津漁。龍門自擅宋。鱸穴寧借吳。向來跌宕事。水濱其問諸。指盡前輩逝。此道近頗孤。中又去后溪。詩逕三年蕪。若爲重入春。後墨前尋儒。聞韶剪燭再。谷雲觀瀑俱。睡菴一散後。襌病驚文殊。書纔報峽中。淚已霜髭濡。顧謂琴鶴曰。自今詩欲無。歷歷四十韻。欲呑終盡鋪。平生八哀篇。忍廢於公乎。但媿臨江告。不如送崔初。</text>
<title>題沈生師貞小畫</title>,<text>迷離望月眼。似欲嘔兒兎。此夜仙宮桂。秋香亦暗吐。右望月兎籬外玄黃蝶。草根靑促織。斑斑萸菊花。點染皆秋色。右晩蝶秋虫誰藏沈畫多。海嶽盈淮軸。咫尺萬里勢。曺家一幅足。右小幅山水</text>
<title>三宿之戀。多在壽春。依樂天憶江南。戱成三首。</title>,<text>春州望。一座龍山尙巋然。三朝前老疑眉叟。百年內賢又笑仙。長望壽星躔。春州憶。昭江賢主最風流。題詩筆倒韶樓會。皷興鞭先嶽寺遊。能不憶春州。春州憎。聞韶弟子沒心情。寧回樊子行時首。難遇王家去後鶯。憎堪打鴨驚。</text>
<title>東園家未甞無酒。而辭以味薄。不與螯偕送。</title>,<text>雖喜螯來衆公子。還愁酒化一先生。東坡今曉家爲活。北海初非樽不盈。</text>
<title>吳大諫 命瑞 挽</title>,<text>祭吾姊者卽吾甥。見爾常如見我兄。早試仁明三郡政。不慚名節舊家聲。靑雲始上兒追逐。黃壤徑歸世訝驚。衰病閉門違哭送。可言猶有渭陽情。</text>
<title>次一鑑亭舊韻</title>,<text>宗家一鑑亭。本曾王考舊廳事。屋老幾覆。善變爲今亭。號以一鑑。宗孫景命實尸其役。不幸家熸。他人入室。子孫之過之者。每望屋躑躅。又幸而諸孫有如王子敬者。卒推舊氊而歸我家。堂搆之功。與其叔而俱可書也。初亭之復也。東崗叔父同諸子姪詠歌而落之。壁上尙有舊題。顧念良錫。尤嘉溥事。謹次前韻。略述感懷。贈時主人載溥。斯亭五世幾虧成。肎搆兒承白賁兄。古鑑拭塵雲落影。新簷壓甃雨添聲。善和書在人先易。烏巷詩留雪久晴。贖返遺堂修壞壁。未斬餘澤見重營。</text>
<title>次羅州林氏泉石亭韻</title>,<text>源水來爲沼。於焉瑞石窮。名亭隣息影。隱壑似逃空。錦谷筍肌白。滎江魚眼紅。時時爲親出。採釣逐村童。右美故主人行誼亭和泉石上丹靑。瑞月羣峯亦列欞。有竹主人今識姓。入林賓友盍圖形。高賢已去寒藤壑。童子猶看翠草庭。應是孝廉求誄出。何人錯道夢無醒。林君方求仕於京。故一源詩曰天街醉夢尙無醒。</text>
<title>借來第三姪家梅。今年得見洛中花。豊原有三株而不能奪一。此亦勢耶。猶不免乞酒柬豊原。</title>,<text>玉樹每移羣姪家。可憐癡叔老饞花。廣平府裡雖多有。鉄石心寧送一葩。嚴飈忽擺小梅飛。貧老嗟無犀鎭帷。憶得溪西賞花日。南隣丞相餉羔兒。</text>
<title>吾家梅花會。辛丑後便廢。今冬入都。見諸家所蓄梅花。忽憶舊事。與君錫弟晦。相圖復好會。人雖不完。羊猶存焉。烏可已乎。相府第一席。夜飮聯句。會罷都次聯句韻。示先設主人。</title>,<text>無賓東閤有玄成。淸獻庭禽警月明。堂饌波餘家宴設。梅花期到竹林迎。北枝已動如相競。南巷雖貧亦次呈。良伯尙悲秋栢實。四郞重喜舊槐榮。咏鳳兒大毛尤別。如蚓人衰竅或鳴。此會吾家疑獨擅。天花空滿洛陽城。</text>
<title>大憲家第二梅會席聯句。又都次。</title>,<text>都御史家梅又開。簡通宜速看花來。房公琴客庭蘭至。子美詩咸杜位陪。本自家筵無錄事。還愁上戒在銀盃。勸斟不用雙文唱。爲賦休將五色裁。老子醉難藜杖撰。相君行莫火城催。燈花歸對應寥落。且待烏啼拂曉廻。</text>
<title>不見雲卿久矣。今見少雲卿如見雲也。其歸寄呈二絶。</title>,<text>十年吾亦返遼城。故舊多多見不生。獨有雲卿飢在谷。兒來彷彿帶容聲。書言琴道晩能成。夸老之言未信聽。揣得塵絃生澁響。僅如漱玉凍泉聲。</text>
<title>答寄鶴林守下第還任</title>,<text>歸日魚蝦必笑之。鵬圖垂翅返天池。高才未第吾知故。錯愛羅劉不達詩。</text>
<title>題申道明 瀅 朴瀑圖</title>,<text>素瀑如蜺飮練光。千珠跳罄老龍藏。淋漓李障泣山鬼。寥亮朴潭來篴郞。</text>
<title>溪西翁之大歸七載。始過故宅。則堂已易主。而所謂五松者亦不在矣。撫迹興愴。不免重拈退筆得一絶。</title>,<text>從今斷不拈毛錐。同一禿翁從此離。何意忽穿囊裡出。溪西不昧似催詩。</text>
<title>城南李尙書 墪 五昆弟連枝會圖歌</title>,<text>龜川舊宅福有田。衮衮孫多壽貴賢。緋衣金帶主無常。雪眉桃頰人皆仙。蒼蒼松下落落皓。似是商翁加一員。城南花樹勝韋家。五宅分日開華筵。西京厨傳南池會。自郡致者皆芳鮮。席次相聯似鴻鴈。身章交暎皆貂蟬。溫公捧杖伯康側。楊相授匙兄春前。融融太和滿座春。弟勸兄酬同一樽。和聲不待太常樂。伯仲親自吹箎塤。丹顔常帶卯前酒。艶蘂猶殿淸和天。枝枝紅紫種種色。孰知根葉元相連。諸賓艶歎時宰妬。一網先罹哀文泉。天倫樂事鬼不樂。此世由來難滿圓。嗚呼勝會幼未覩。老去今看圖畫傳。君不見弇山盛事述。皇朝鉅家亦無如此榮貴門。</text>
<title>登仙嘆。贈祥雲朴督郵之行。效一源體。</title>,<text>丞職諺數慢。君何爲此官。不知祥雲丞。人作神仙看。七分前刺史。仙字歸不難。十五仇火驛。並海走楓巒。鳴沙不沒踠。小馹皆産端。何妨陪使行。相逐同驂鸞。但恐風景殺。蹄蹜棠紅殘。郵厨海物錯。廣文今不寒。三日豈不再。八景方盡觀。海山又皷舞。詞墨追崔韓。荒政亦累仙。度嶺期不寬。莫借山公騎。臨賑同倒冠。衰老莫爲騶。謾贈登仙嘆。</text>
<title>不眠病中。豊原送詩與琴者。氣頗淸蘓。</title>,<text>尙記溪西會。杯傳驃騎墻。可憐詩酒興。今老不能狂。</text>
<title>謝仇池惠百花酒料。祝以千壽。</title>,<text>百花勤拾壽他人。還似巖蜂浪苦辛。五百歲翁吾亦足。盍君留享半千春。</text>
<title>病後廢詩久矣。一源詩來。不得已破戒次其韻。</title>,<text>君家三伏訝偏凉。石老雲僧與共堂。今借一凉飜得句。此翁詩戒不能長。</text>
<title>次一源送行韻。贈聞喜倅洪甥孫應麟。</title>,<text>吾詩豈挽汝。也爲署經留。欲策老夫懶。乃於詞伯謀。水曹先過夏。火嶺好尋秋。何又擔翁去。令余生別愁。</text>
<title>聞嶽下詩稿。新自燕還。求見送僧。</title>,<text>中州集不附高麗。未遠蒐羅恨裕之。聞道東詩初入選。後金詞伯更爲誰。</text>
<title>僧去信阻</title>,<text>一僕彈琴又着棋。門僧賴致老槎詩。前宵咏罷彌明去。自此山河更間之。</text>
<title>呈嶽下復覔燕廻詩</title>,<text>伯氣空中嶽。非君孰代興。醫山後懷玉。亦請將壇登。</text>
<title>夢賚良弼賦</title>,<text>皇天之不親命兮。因掌夢以交下。非虔誠而對越兮。疇肎降感於中夜。拜賢相之奇貺兮。异湯孫之媚帝。由一誠不懈於累祀兮。結天人之交際。帝中葉之微降兮。天復予殷以一宗。久聖迹於荒野兮。末乃承位于亳之宮。惟四海仰其神明兮。希德音於初服。出一言可成文章兮。后顧謙讓而不發。悼甘盤舊學之旣荒兮。慨伊扈之不予弼。以眇身托于人上兮。誰助余而爲理。吾寧無爲而無言兮。俟至人之替已。屛群工而淹萬幾兮。收形一居而星紀移。威儀儼其若神兮。有所穆然而深思。視窅然若遺天下兮。寔專專於求治。達誠素於玄昊兮。虗以待夫天之詔。忽神凝於晡夕兮。如要予而之帝所。監臣心爲民而良苦兮。補衮無人兮帝悲傷。曰一介眇然以在下兮。德齊聖而處不揚。余旣命汝而正殷兮。實此人其左右。將賢輔以爲嘉惠兮。若交手以相授。似閶闔之洞開兮。覿幽人其不昧。䀛昕寤以如有獲兮。晣昔夢之非假。吾乃今發口而告兮。詑后皇之眷我。果見操築而野處兮。應物色而出爲佐。朕固端拱之自若兮。說代言而如綍。承三年之淵默兮。始風動於一日。噫自古明良之相値兮。天未始不與其間。惟皇宰下土之政兮。憂有君而無臣。五百歲旣生王者兮。必配之以名世。風起而雲蒸兮。認藉便於感會。鼓刀而負鼎兮。知啓衷於干際。雖風期自遇於朝暮兮。罔非陰功之攸賴。况奇遻於宵寐兮。尤帝命之昭晣。羗精氣不迷於纁黑兮。載純誠而上達。故天威不違於尺五兮。賚元聖而親答。論臣主相得之章兮。疇有卽夢而爲眞。非精神莫可交感兮。孰云無夢於至人。今聖人臨政而願治兮。惄玉色於思賢。應有盛德而處下兮。從帝賜而發夢。臣請執簡以俟兮。揚得賢之嘉頌。</text>
<title>鴟鴞以貽王賦</title>,<text>粤自元聖之遘愍兮。弊衮衣於東山。寔負罪於天王兮。無面目之可還。托鳥言而贈君兮。冀一白於臣心。諒其辭之危苦兮。同寃結於微禽。初寧考造家而未完兮。付我公而彌綸。以是孤藐然而在抱兮。公不憚乎阿保。擔王室之丕責兮。負眇躬而臨下。伊吐哺握沐而自苦兮。莫非孺子之故也。然處勢聖人之難兮。卒獲罪於忠信。方商憾之紀叙兮。倡友于而搆釁。疑臣位於踐阼兮。曾不諒余之僶勉。昧余誠鞠子而劬勞兮。謂余逼于孤幼。羣言騰而互煽兮。主疑結而莫解。吾寧遠屛而聽罪兮。將間執乎讒口。背鎬京而永逝兮。長繫心於冲子。冀幸君一悟而返余兮。彌日月而難竢。得大首於東征兮。君罔謂女無罪。發孤吟於零雨兮。孰云察予之辛苦。吾將托物而言志兮。奏怨詩于君所。羗余懷適類於彼鳥兮。不擇音而哀訴。曰余周室之初刱兮。若鳥巢于枳枸。禿予口於銜木兮。哺予鷇而不自飽。惟日夜而勤瘁兮。望室立而雛飛。何締搆之未固兮。逢惡鳥之來欺。紛厲吻攫子而嚇兮。謀啄巢而傾菢。無觜距之禦患兮。但繞樹而悲號。情護巢而繾綣兮。聲念子而辛酸。愍卵翼之難成兮。悼營搆之初艱。志雖托於微禽兮。義自附於風人。希君王之一鑑兮。諒悃愊於孤臣。余好讀乎周詩兮。甞掩卷於鴟鴞。歷觀聖哲之憂患兮。疇有艱於公朝。彼玄禽之遺胤兮。思剪周而啄姬。公遭言而去國兮。慨仁鳥之橫罹。當金縢之未啓兮。王未識乎公志。周不可一日而無公兮。矧三祀之釋位。欲喑嘿而終古兮。公豈爲是之悻悻。仁夫語鳥之悃欵兮。盖自鳴其不幸。觀王之未敢誚公兮。已心事之烱照。終元老之自東兮。喜再聞於鳴鳥。詠諷喩之微旨兮。敷予懷而陳辭。如古人之可作兮。微周公吾誰歸。</text>
<title>[后溪集刊記]</title>,<text>丁卯開刊於江陵府。藏板於原州雉嶽山龜龍寺。</text>
