<title>後西江。題李君 養眞 江亭。己亥</title>,<text>長江一帶渺縈廻。山盡東南天半開。極目蒼茫烟樹裡。夕陽歸帆更奇哉。</text>
<title>滿月臺。次辛叔夢汝 錫奎 韻。</title>,<text>攬涕崧陽院。悲歌滿月臺。千年亡國恨。寒日筑聲哀。</text>
<title>別內弟趙仲禮 明履 還京</title>,<text>天聖朴淵看爛熳。陰陽太極講縱橫。臨分更說前期在。紅葉靑山畫裡行。</text>
<title>逝斯亭</title>,<text>落木蕭蕭下。寒烟鎖澗泉。先生今不見。山水但蒼然。</text>
<title>田家四時 乙巳</title>,<text>麗景初遅布穀啼。籬邊一雨草萋萋。田家春晩農功急。分付兒童整鋤犂。南陌荷鋤百指幷。共誇溝洫水盈盈。虛堂盡日披襟卧。喜聽庭除打麥聲。秋日田家樂未央。黃雞白酒療飢膓。霜前晩稻看看熟。借得鄰人爲築塲。旨畜盈罌鉢有饙。三餘皷腹興氤氳。兒童且莫耽般樂。宜向中宵索纚勤。</text>
<title>幽居漫吟</title>,<text>幽居少客至。花落更悠然。日暖鸎啼裡。風和麥秀前。偶從石上坐。時向松間眠。自是無塵慮。何須遠學仙。</text>
<title>三苟堂。次劉大叔 昌漢 韻。</title>,<text>昔作塵裡人。今爲物外客。築室河之陰。四邊但野色。山田和雲耕。古書張燈讀。朝來爽氣至。西山當戶碧。幽居足淸趣。帶雨栽新竹。亦有門前柳。不乏籬下菊。慇懃故人來。一笑慰涔寂。君能避紛華。吾亦泯吾跡。林泉靜有餘。何必思京洛。滄桑眼前變。世事誠難測。莫言相如貧。一室但四壁。人苟不知足。意欲無終極。寄語靑雲子。此間眞可樂。</text>
<title>敬次伯氏齋居漫吟溪字韻</title>,<text>祠官非薄宦。齋閣亦淸溪。松栢千林靜。烟霞一逕迷。愁來高枕卧。興到好詩題。遠客猶忘返。不知日在西。</text>
<title>又次深字</title>,<text>晩歲林泉坐得深。絲毛義理細推尋。向來泛濫眞堪笑。千聖相傳只此心。</text>
<title>季夏。有事入城。留三日卽復路。路由彰義門。有作。</title>,<text>故園松竹夢中懸。三日塵寰似度年。匹馬淸晨歸去意。泉聲嶽色共欣然。</text>
<title>禮安倅呂士新 命周 臨行索別語。余時病卧河陰。潦草絶句三章以送之。</title>,<text>四郡山川夙所窺。仙巖寒碧箇中奇。飄然皁盖經由處。正屬丹楓爛熳時。其二太守庭前長草萊。黃堂盡日細傾杯。朝廷可惜權衡失。龎統終非百里才。其三三旬病伏廢追遊。木落天空惹百愁。千里送君無限恨。嶺雲秋水共悠悠。</text>
<title>仲夏。會金兄尊甫 信謙，金友濟大 用謙，士彬 文行，日進 益謙 諸人於露江愍節院。共讀師門遺稿。將爲編次入榟計也。</title>,<text>江漢深無極。先生道則然。當年負至意。今日讀遺編。漫作三旬會。相圖百世傳。丁寧凝斂戒。聊復奉周旋。</text>
<title>李巍巖公擧 柬 丈輓</title>,<text>淵源寒水更探玄。吾道其南已幾年。性理原頭高着眼。皇王事業獨擔肩。明時未布眞儒術。百里徒傳太守賢。衰世卽今無復望。不堪中夜淚漣漣。</text>
<title>李忠文公 頤命 遷葬輓</title>,<text>風流王謝德兼醇。寧考當年有藎臣。已著勤勞甞藥日。終垂勳業建儲辰。東京忍說忠賢厄。北闕俄看霈澤新。白馬江前飛旐出。故山花柳不勝春。</text>
<title>李進士士安 器之 輓</title>,<text>追惟辛丑此何時。三世含寃萬古悲。相國忠勳終有後。亡孫今作克家兒。其二扶蘓山下卽君家。十里澄江繞白沙。未遂半生高卧志。靈輀漫向此中過。</text>
<title>贈洪生國之 紀漢</title>,<text>戒爾膚率。勉爾威儀。沉密莊重。惟德之基。淵然者河。嶷然者山。伎倆依舊。歸亦何顔。</text>
<title>臘月九日。金君日進訪余河陰。講論甚適。仍出示其述懷庭字韻十數章。而中有屬余者。謂不可以無和。遂書此歸之。</title>,<text>歲晏山齋。風雪盈庭。永夜塊坐。書燈獨靑。有朋自遠。雒城之東。淸話欵欵。聊滌塵胸。感君苦淡。樂此窮林。三苟堂中。藜羹布衾。其二昔余摳衣。淵老門庭。如從幽谷。披霧覩靑。精言妙論。炳朗吾東。氷壺秋月。一般襟胷。空餘遺躅。叢桂之林。後死倀倀。宵淚盈衾。右思淵門</text>
<title>立春日。又疊前韻。</title>,<text>春回小齋。雀噪空庭。積雪消白。衆木動靑。貞元之際。帝出于東。藹然生意。驗我心胷。野外寬閑。孰爭巢林。庶從今日。脫祛枕衾。</text>
<title>送日進歸洛</title>,<text>一旬細讀西山經。凈洗靈臺似水停。歸去且防流注想。頻從冥漠喚惺惺。附註陳氏說。有惺惺主人常在冥漠中照管之語。</text>
<title>除夕述懷</title>,<text>越余志學。忒在妙齡。爰初入頭。自西山經。如彼行邁。晨夜趲程。一蹴斯到。聖賢之庭。云胡不力。老大無成。靜念夙心。悲嘅交幷。其二中歲改轍。負笈淵門。先生善誘。開發蒙昏。春木秋水。勉戒斯存。羲卦邵圖。指示本原。自從山頹。歲月徒繁。倀倀冥途。孰與尋源。其三咄咄邇來。聲利塲中。十載奔忙。徒勞無功。還從林下。更着新工。日暮程遙。逝水怱怱。嘗嘅世儒。有始罔終。豈知今宵。自撫其躬。其四志一動氣。聞諸鄒翁。嗟余善病。已成疲癃。雖欲鞭策。氣則不從。久矣未遑。玉藻九容。新春宿疴。氷雪與融。養吾浩然。天地其充。其五少壯之時。此日足樂。迨其老大。亦孔之惜。光陰荏苒。逝不可復。虗生浪死。雖悔何及。中歲以後。尤宜汲汲。我誦斯訓。於心有慽。其六人亦有言。佳節倍思。嗟余孤露。兄弟星離。海上寒燈。隻影相隨。籩豆在前。湛樂伊誰。耿耿不寐。問夜何其。彼嬉嬉者。莫知我悲。其七鷄旣鳴矣。惕然整襟。往者難追。來者可尋。節損言語。收斂身心。床頭舊書。日加溫燖。立此䂓模。其始自今。俛焉孜孜。惜禹寸陰。</text>
<title>除夜大雨雪。翌朝狂風終日。盖非常之灾也。賦詩二章。見意。</title>,<text>恠雨翻盆。狂飈拔木。天灾時變。亦孔之酷。聖主高拱。才俊布列。宜乎燮理。各盡其術。今玆之事。厥咎誰執。士也不寐。徒爾欝悒。其二猗歟寧考。應天以實。奚但備禮。膳减樂撤。正心之功。薰蒸透徹。宮闈肅穆。奸孽瑟縮。于以消灾。化臻位育。今也不見。中宵仰屋。</text>
<title>送舍弟子章 郁基 入淸峽卜居 戊申</title>,<text>寒碧樓前春意濃。綠江氷泮水溶溶。孤舟解纜飄然去。自愧踈慵病未從。其二天時人事太郞當。世界今無一點陽。渾是悠悠醉夢裡。知幾君獨入深藏。其三塊坐空山絶警䂓。晦翁遺訓合深思。嚶鳴不必求強輔。卷裡賢人是我師。其四百原廬阜遠塵闤。浮氣從今日漸刪。借問閑中何所事。焚香默坐對屛山。</text>
<title>南注書吉哉 有常 輓</title>,<text>天姿玉潤更金精。鵬翼初摶九萬程。詩禮百年傳舊業。文章一代擅高名。堪嗟短造同顔子。重爲明時惜賈生。尙憶朗州行遣日。凌霜氣節鬼妖驚。</text>
<title>重陽日。會隣社諸人於岳丈宅。修稧講信。時小屋新成。</title>,<text>小屋誅茅日。重陽對菊辰。樽筵窮勝事。賓友集芳鄰。廊廟優長策。江湖老大臣。龍山誰落帽。一醉任淸眞。</text>
<title>金日進有詩來。託意鄭重。次韻却寄。己酉</title>,<text>工夫要在約其情。方冊千言漫竪橫。默坐澄心深氣味。令人倍憶李延平。其二昭文皷瑟見成。此理莊生說得明。得失窮通看一例。邇來儘覺外撓輕。</text>
<title>別後懷事。轉覺無聊。因便走草絶句一章。寄李美卿 徽之 案下要和。庚戌</title>,<text>寥落山齋獨倚樓。眼前春物緫離愁。極知異日還相聚。自是人情惜去留。</text>
<title>四月初二。將向漣峽。午秣馬金谷李君家。有吟。</title>,<text>平明蓐食戒征鞍。行處無人草露漙。曠野百回瞻月嶽。一溪三涉到坡山。僕夫上坂頻揮汗。病客經春尙㥘寒。深谷結茅塵境遠。對君疑是坐雲端。</text>
<title>玄洗馬 尙璧 輓</title>,<text>夫子高名士友傳。遂翁門下細磨硏。遊身繩墨謹嚴地。玩理鳶魚活潑天。夢想長懸湖外月。神交只似卷中賢。那知一曙幽明隔。篋札披來每泫然。</text>
<title>白州旅舍遇重陽。終日悄坐無聊。吟一律以遣悶。</title>,<text>佳辰寂寞在他鄕。澤國秋風鴈叫霜。世事悠悠堪一笑。年光忽忽又重陽。籬邊黃菊爲誰發。鏡裡凋顔漫自傷。回望故園何處是。且將幽抱付深觴。</text>
<title>李生 貞祥 輓</title>,<text>百責咸歸眇小身。大家撑拄賴斯人。飄風忽㧻棟樑去。天道無知鬼不仁。其二昂然野鶴在鷄羣。衰世爲人少似君。秀骨豊姿宜壽祿。以而夭促豈前聞。其三知君質美好心事。期待何曾世俗儒。倘使與年成就得。定看歸宿在程朱。其四慈闈含恤幾年斯。有子於無始展眉。草草人間融洩樂。悠悠千古斷猿悲。其五若翁仁合百祥延。誰道蚌珠碎眼前。禍福由來難致詰。執余之手但呼天。其六晝哭哀哀行路噫。百年偕老願終非。那無婉戀扶床女。莫慰空閨掩月悲。其七連袂三淸月僅周。重來限以夜臺幽。入門慟哭松聲逈。嗚咽前溪亦不流。其八秋風㫌翣故山頭。彷彿音容若可求。惆悵今朝埋玉後。里中無復菊花遊。李生在時。與河上諸人。每歲春秋。爲踏靑泛菊之遊。時値季秋而人事已變。故末句及之。</text>
<title>梅花</title>,<text>平生有癖愛盆梅。衾毛纏百里來。日見開花香馥郁。羅浮春色雪中迴。其二花發參差興不禁。深冬次第見春心。孤標冷韻知音少。堪伴山翁雪月襟。</text>
<title>又賦梅</title>,<text>賴有牀頭梅一柯。書樓日日費吟哦。孤標肯與春花競。皓色較於臘雪多。風至時聞香冉冉。月明偏愛影娑娑。吾人痼癖誰知者。不是羅浮夢素娥。其二未開躁躁常嫌遅。旣盛忡忡更怕衰。始識邵翁透物理。看花惟取半開時。</text>
<title>漫吟</title>,<text>歷歷孤懷只自知。悠悠萬事盡堪疑。乾坤正屬沍陰節。世界如看混沌時。氷雪窮山吾老醜。風塵紫陌孰奔馳。窓前一笑梅花發。歲暮心期獨在玆。其二自待人期竟沒沉。少時雅尙豈如今。新民事業違初計。希聖工夫負夙心。已覺浮生渾白髮。卽看天意又窮陰。悲吟不寐三更卧。梅月依微照紙衾。</text>
<title>又賦</title>,<text>寂寂花開默默看。林園那有此花班。雪氷冷帶陽春色。松栢貞兼桃李顔。邵子先天一氣復。濂翁太極萬圓還。花間會得環中意。花外悠悠揔不關。其二茂對潛陽深閉關。藹然至理小盆看。津流坤復交承際。花發眞精妙合間。始識貞爲萬物母。方知梅是衆葩冠。團團太極呈全面。如見濂溪老子還。</text>
<title>梅蘂緫百卄八箇。是爲兩其六十四。而已發花者卅六瓣。有符乎先天卦宮之數。故感而有作。</title>,<text>龍圖未必獨稱神。小閤寒梅法象眞。蓓蕾先天加一倍。已看三十六宮春。</text>
<title>又賦</title>,<text>暖室何妨風打關。娟娟梅意欲凌寒。孤芳香較羣芳盛。子月和如二月闌。飛雪渾疑輕蝶舞。幽龕仍作小園看。窮山不待鄒生律。已見全春闖臘還。</text>
<title>又敬次先師集中梅花詩韻</title>,<text>窮山久絶往來賓。惟有寒梅伴榻親。淑氣含芳排積雪。淸姿脫俗似高人。堪爲海外羣仙物。不染區中一點塵。下士風流還太侈。半窓收納臘前春。</text>
<title>讀先師遺集有感</title>,<text>先生遐躅雪山間。邈爾高風不可攀。氣象孤峯千仞立。襟懷秋月一般寒。文章務去陳言陋。義理融看太極團。十載儀刑悲厚夜。遺編三復淚潺湲。其二天資絶類更離倫。間氣山河禀得眞。少日何妨曹謝悅。晩來惟見洛閩親。今人但道文章好。百世應知道學醇。斂盡靑霞奇意去。雲邊雪岳獨嶙峋。</text>
<title>立春 癸丑</title>,<text>靑蒿細菜試盤初。合有新詩祝我廬。剗去己私同雪化。養來天德似春噓。幽情盡日常關戶。至樂終年且讀書。紫陌紅塵山外是。世間消息問何如。其二寂寂寥寥處士家。坐看庭草日萌芽。門前尙許開三逕。爲有隣童問字過。其三野老門前斷馬蹄。春陰漠漠草萋萋。胸中漸覺機心盡。山鳥親人自萬啼。其四自是人生勤不匱。由來百事懶無成。妻能早起升機織。吾亦暇時植杖耕。弱女漸知治繭術。穉童不輟讀書聲。微禽尙欲修天職。飛去春園盡日鳴。</text>
<title>劉大叔過訪。拈師門集中韻同賦。</title>,<text>線陽猶未破窮陰。積素愁看丈雪深。鏡裡紛紛添白髮。燈前歷歷耿孤心。微無滿爵陶翁酒。懶皷希音伯子琴。頗覺年來詩興薄。偶然今夜爲君吟。</text>
<title>到洛河。氷堅可渡。流澌槎枒如龜形。吟示大叔。</title>,<text>履薄凌兢倦小驢。洛江凍合大寒餘。層氷嵂似穹龜伏。觸眼還疑背負書。</text>
<title>病未赴元朝節祀。有懷松楸。</title>,<text>今年省墓願終虛。千里吟呻卧弊廬。芬苾攝人如不祭。松楸有雪孰能除。疲癃莫策堪憐我。皁隷咸奔足羡渠。遙想季方應展掃。重嗟拜位未聯裾。其二自我藏兄石室村。三年不復展丘原。人間隙駟筵纔撤。墓上新春草幾蕃。雖死尙應餘傑氣。于今誰更振衰門。已乎王子投琴痛。長得中宵涕淚翻。</text>
<title>日進爲救飢。將向平山。臨別書贈。</title>,<text>遊子窮途歎道非。孟春風雪撲征衣。盍簪擬作三宵會。判袂空將百里歸。陋巷簞瓢元爾我。朱門裘馬自輕肥。經由天聖宜尋瀑。千尺層氷可忘饑。</text>
<title>尹秀才心維之冠也。余以其春府丈之命。忘僭而來。相其禮。禮畢有吟。呈主人公案下。以博一笑。</title>,<text>秩秩豆籩整不斜。由來嘉事重三加。兒童將責成人道。長者寧非識禮家。邃服峩冠存古意。令辰吉日入高哦。踈慵自愧忝賓席。應被傍觀指點多。</text>
<title>生朝感懷</title>,<text>懸弧尙憶覽余初。孤露今朝倍愴歔。世事百千萬劫變。浮生三十八年餘。江湖晩跡混鳧鴈。𤱶畒頹齡歎櫟樗。壯志無成鬢欲白。窓前浪讀五車書。</text>
<title>簡寄金寢郞時伯 聖澤</title>,<text>寂寞園陵卧直廬。蕭條宦况布衣如。極知利器須盤錯。可惜高才混櫟樗。靜處祗應無箇事。暇時且問讀何書。眞成咫尺似千里。頗覺邇來過訪踈。</text>
<title>淳姪入城久未歸。有詩來。頗道思鄕之意。遂步其韻。</title>,<text>白雪癡湛鬢。緇塵小阮衣。怊怊卧虛閣。寂寂掩寒扉。節序驚春至。詩情待汝歸。山禽如有意。簷外故飛飛。</text>
<title>憶尊甫兄</title>,<text>所謂伊人天一涯。山靑雲白鴈飛遅。三秋瘧癘憐同病。千里江湖杳後期。婚嫁關心吾欲老。田園無樂子應飢。春來黯黯相思意。多在中宵不寐時。</text>
<title>再疊尹生冠日乾字韻。却寄恭齋李遠甫 衡鎭 丈。</title>,<text>鶺鴒餘淚不曾乾。尙憶恭齋詠雪寒。我伯荒原已宿草。今君白首又祠官。新交授簡吟聯軸。往事縈懷愴百端。未忍經由尋谷口。壎箎無復昔年歡。</text>
<title>子章來會三日。經紀女婚。明將東歸。臨別賦贈一律。時余亦將行女婚。</title>,<text>天涯落落歎商參。喜得三宵共大衾。久別音容怳秉燭。催歸婚嫁各關心。江流屈曲灘聲轉。峽路蒼茫樹影深。惆悵明朝難自遣。詩成半是鶺鴒吟。</text>
<title>朴郞國輔 相朝 委禽翌日。以有湯憂。怱怱別去。甚不可忘。用其前日病中所詠韻寄之。以寓悵想之意。</title>,<text>丹唇紅頰秀眉靑。鴈落華筵四座明。怊悵白駒維不得。天磨山色也含情。</text>
<title>寄日進</title>,<text>由來君我性相近。趣味攸同病亦同。只爲因循根不去。終然流蕩悔無窮。鷹飛邁邁能衝漢。岳立亭亭自拄空。彼此須作觀物眼。桑楡且各反吾躬。</text>
<title>偶拈一律。却寄李遠甫丈。</title>,<text>莫道齋郞官不尊。深知興味是中存。総無奔走勞心曲。那有啾喧到耳根。睡裡全消閑歲月。春來長對好山樊。請看紫陌橫馳者。贏得緇塵百丈昏。</text>
<title>又吟求和</title>,<text>澤老文章天下尊。喜看三世典刑存。大家詩禮能傳業。喬木風霜獨保根。薄宦同鷄難棄肋。覊心似鶴未離樊。遙知寢閣寥寥卧。長夜應愁世界昏。</text>
<title>李進士仲亮 命采 輓 幷序</title>,<text>李上庠仲亮。余聞名於士友間久矣。而顧未有一日之雅。然余弟子章。與君契好甚密。甞爲余言君心事之好。內行之篤。求之輩流。罕見其比。且言君嘗慷慨於露江毁院之時。至於灑涕嗚咽曰。豈知今日見此事乎。又嘗訪君於坡山而來言君傷時憂憤。夜不能寐。又曰。吾黨中如仲亮者。眞御史才乎。使其着豸冠乘𩣭馬。立殿陛而爭是非。行呼唱而露風稜。則其嫉惡斥邪。如鷹鸇之逐鳥雀。必多可觀。余於是益欲一見君而不可得。則每懷耿耿也。忽於伏枕吟病中。有以君之訃來傳者。余不覺驚起而欷曰。天運乖盭。枉殺多少人。而乃不使衰世留得一箇剛直之士。少振激揚之風者何也。况余與君幷世而生。終失一會面。而奄隔幽明之限。豈不重可悲也。今於虞殯之託。義不可辭。略綴四韻。遙寄一涕。以見余悼惜之意云。令譽多從士友馳。好心偏自卯君知。露祠淚灑滄桑際。㓒室憂深混沌時。倘使霜臺迎獬豸。定看風裁走狐狸。如今天意終難測。不欲衰邦一士遺。杜詩臺迎獬豸威。</text>
<title>李參議幼安 秉泰 輓</title>,<text>三黜何曾枉道行。一星長夜也孤明。緋衣不改單瓢樂。素節能知爵祿輕。濁世方看淸士貴。聖朝猶記舊臣名。泉臺母弟同時會。應愜平生孝友情。</text>
<title>明寢直廬感懷 甲寅</title>,<text>龍飛鼎水幾星霜。聖考衣冠是處藏。厚澤覃恩淪浹久。深山窮谷痛號長。滄桑世界空千變。松栢園陵自萬行。蓬累小臣來襯侍。白頭何妨始爲郞。</text>
<title>敬次尤庵先生題淸潭壁上韻</title>,<text>突兀三峯指顧前。先生名與此高懸。巖崖小句留心畫。披拂靑苔一悵然。</text>
<title>津寬</title>,<text>無限烟霞一壑藏。近城那有此禪堂。奇峯戶外晴嵐潤。老樹庭前嫰葉香。疊石爲臺居佛穩。梯槽成級引泉長。名庵可惜無僧住。惟見伊蒲伴女郞。</text>
<title>沿溪而上。得奧區。</title>,<text>翠壁丹崖左右回。洞門深處別天開。仙區自與塵埃隔。更有何人此上來。</text>
<title>國郞書來。知方發憤讀書。孜孜惜陰。革舊向新之意。溢於言外。有警於衰懦者大矣。一此不懈。其進可量也耶。歎賞之餘。聊步其所贈近體韻。却寄。</title>,<text>百感秋山落木聲。中宵起坐達天明。光陰荏苒君能惜。鬢髮飄鬆我自驚。舊嗜悠悠同嚼蠟。新功兀兀在窮經。書來不負相期意。可畏寧非爾後生。</text>
<title>又聞將負笈往學於黔湖翁。吟一律見意。</title>,<text>夫子名高道自肥。幽居我昔欵柴扉。窓前草茁知同趣。簾外江淸認樂饑。名利關頭透得早。性心源上說來微。睽違三載增怊悵。羡爾携書好往依。</text>
<title>寒泉訪李陶庵。喜其藏修不讓花田舊居。樹陰深處。相對講說。甚覺有趣。眞所謂亦不虛爲此行也。</title>,<text>勇退當年在急流。林泉隨處好藏修。使人名利心都盡。信不虛爲此遠遊。</text>
<title>淸峽示子章</title>,<text>自爾携家峽裡搬。七年今日始團欒。穉兒膝下多新面。小屋林間侈舊觀。鷗鷺爲羣堪遁世。江山如畵可怡顔。塵緣滚滚難拋脫。卜築何時永共歡。</text>
<title>與子章同舟往觀龜潭玉筍</title>,<text>短棹移舟溯上遅。峯峯次第各呈奇。中宵屹立千尋壁。吾欲終身拜作師。</text>
<title>淸風府伯南丈知余癖於梅。乃以東閣一盆相贈。感篆未易遽陳。故臨行走呈一詩。以謝盛意。</title>,<text>丈人高義薄層雲。東閣官梅借一盆。會待冬深花爛熳。百回矯首謝慇懃。</text>
<title>紀行</title>,<text>秋風匹馬一旬程。自信玆遊不浪行。尤遂遺眞瞻偉表。樓陶晩隱見高情。神靈聚矣龜淵邃。冠珮森然玉峀明。更有滿心私喜處。季方穉子緫蘭英。</text>
<title>金靑松 時保 丈輓</title>,<text>錦繡肝膓出語驚。詩壇天實假之鳴。楷模漢魏能同調。磨琢農淵與細評。喜怒憂愁輸一詠。風花雪月了平生。龔黃事業非無紀。未若長留李杜名。</text>
<title>河陰歸路。乍入楓溪。適金友士彬日進不期而會。有酒食。諸君知余不能詩。呼韻困之。潦草塞白。時日晩。將投宿津寬。</title>,<text>雨後沿溪入。危亭快一憑。潺湲聽流水。邂逅得佳朋。小酒君何讓。新詩我不能。飄然歸去意。蕭寺欲尋僧。</text>
<title>奉次金時伯梅花詩韻。却寄。乙卯</title>,<text>玉貌亭亭傲雪霜。蟬姸何待粉爲粧。團成太極超羣品。默配天時占一陽。開處便能含古意。落來猶自帶輕香。君家倍覺生顔色。吾欲扁題衆妙堂。</text>
<title>今日卽大王諱辰也。晨起奉審。不勝愴感。有吟記懷。時爲孝陵寢郞。</title>,<text>毓德春宮自妙齡。東方千載見河淸。治原精一傳心法。行篤倫常作世程。聖化踰年遍左海。天崩半夜泣羣生。嗚呼忍說當時事。恨入空山杜宇聲。其二珠丘當日此經營。萬代千秋仰聖明。草卛䂓模昭儉德。精工象設見微誠。守祧仙寢偏多感。奉諱淸晨倍愴情。可但山中湛老哭。至今民庶欲無生。山陵䂓模。因遺敎。皆從草卛。而獨石工輩泣而謂聖恩無以報。殫其誠力。故孝陵石物。爲諸陵之最云。○朱子嘗願爲鴻慶守祧之官。盖謂守祧廟之官也。○河西一號湛齋。每於七月初一日。入卵山中。痛哭竟夕而返。</text>
<title>余之來莅玆土。今已周歲有幾。而尸居素餐。略無一事可觀。每念陛辭日。七事勉飭之聖諭。不覺惶汗沾背。今當新春祝嘏之日。輒敢敷衍爲詞。庸寓自警之意云爾。庚申莅金溝時。</title>,<text>豳風七月重農桑。可恠吾民少盖藏。男女從今勤織耨。家家衣帛飫膏粱。右農桑盛。黃馬赤蛇歲不登。死亡流徙兩相仍。勞來安集吾猶勉。生齒如今日漸增。右戶口增。輕徭薄賦自仁民。苛政今來苦不均。安得周官什一法。布諸蔀屋起嚬呻。右賦役均。修身窮理是爲能。對白抽黃豈足稱。黌舍春深多士集。洋洋絃誦與雲興。右學校興。器械朽傷未足愁。軍兵逃故亦非憂。人和要使知親上。緩急方稱武備修。右軍政修。春來何以祝新詞。但使頑民不盡辭。竟日黃堂無箇事。訟庭生草印開遅。右詞訟簡。鄕豪吏猾復民奸。作宰南州自昔難。治蜀尙嚴人畏法。蒲鞭掛壁靜相看。右奸猾息。</text>
<title>閔廣州 通洙 輓</title>,<text>輝輝雙桂並時發。喬木門闌復赫隆。器宇恢弘眞國器。風流篤厚乃家風。朋儕可但推名論。廊廟長期建事功。緋玉中身寧稱德。由來天意杳難窮。</text>
<title>考巖書院春享後有吟 尤庵書院</title>,<text>遺像嵬然壁上橫。摳衣怳若聞容聲。高標山嶽雲霄立。大義春秋日月爭。世運無常往則復。人心有定晦還明。蜉蝣撼樹終何益。成就先生萬古名。</text>
<title>地部水閣。次板上韻。甲子</title>,<text>池閣淸幽似澗阿。坐來未覺在公衙。荷香馥馥增詩韻。風鐸冷冷破睡魔。老柳盤松分位置。奇巖怪石任橫斜。眼前物色渾如畫。且對淸樽盡日哦。</text>
<title>地部水閣。得成字韻。</title>,<text>半畒方塘恁麽淸。塘邊新搆小樓成。蓮蒲宛有江湖趣。城市能存丘壑情。魚躍無心看理妙。泉流不息驗科盈。公餘每倚朱欄坐。深樹鳴蟬又好聲。</text>
<title>奉次陶庵李公尋初齋韻。贈玄生敬之 命直。</title>,<text>扁額尋初知者稀。雲林深處好依歸。閑中別有新功在。先察吾心理慾幾。</text>
<title>觀察使鄭公講會席上。吟呈一律。乙丑</title>,<text>觀察使鄭公 亨復。自按節初。留心學校之政。條敎節目之詳。克遵胡安定湖學之遺䂓。未幾儒化大行。士習丕變。湖南之俊髦。斐然章且成矣。而公遽罷歸。臨行設講筵於府校之明倫堂上。引諸生而進之。使迭讀經傳子集。而公爲之正句讀析文義。聽者莫不灑然。余以管下守宰。承公命而來參席末。有得於觀感之間者甚多。不恨生衰俗也。昔伯程夫子與橫渠張先生講論於興國寺。而歎曰不知舊有甚人於此處講此事。亦見斯文好會之從古罕有也。然則公之此擧。在今末世。豈不尤可貴乎。惜其盛事方始。魔障旋生。將見後無有繼之者。則徒使一方章甫撫攬前躅而興慨於無窮也。不幸孰甚焉。余於此重致嗟惋。遂於座上。吟成一律。忘拙書呈。庸當別語。盖以惜公徑歸而歎玆會之難再云爾。南國譽髦斐且章。黌堂春日講筵長。峩冠濟濟容無怍。淸誦琅琅口吐香。昔有何人能此會。今看吾道屬重光。公歸豈但疲氓泣。儒化千秋不可忘。</text>
<title>悠然亭 丙寅</title>,<text>校宮東畔小亭閑。竹簟茅簷制苟完。山色娟娟當戶直。松聲淅淅吹衣寒。鳶飛魚躍有何意。月出雲歸総好顔。獨坐悠然塵慮絶。不知身在簿書間。</text>
<title>偶吟</title>,<text>南來淟汩廢看書。滚滚塵埃日滿裾。賴有新亭林下在。暇時獨往嘯歌舒。其二百本松篁山四圍。靑嵐和雨晩霏霏。藍田公事無相惱。盡日頹然却忘歸。其三簾外羣巒正不斜。愛看蒼翠雨餘加。使君不耐山林意。欲喚高僧誦釋迦。</text>
<title>偶占一絶。以示金兄士則 錫範。</title>,<text>翼翼黌堂勢若飛。墻高無幾仰嵬嵬。請看雜坐松林者。誰復風前解詠歸。</text>
<title>宋士應 應相 輓</title>,<text>少時相見渭陽廬。坦腹東床夙有譽。守拙安貧先訓是。訥言敏行古人如。那知一病委衾枕。遂使高才等櫟樗。聞說泉扃埋國器。欲題哀輓淚盈裾。</text>
<title>養老宴席上。占一律示諸老。</title>,<text>燕毛勝會鷲州城。座上和風酒滿觥。鶴髮韶顔明錦席。瑤琴寶瑟奏淸聲。愧深養老無兼膳。禮著乞言殫拙誠。終日辛勤傴僂意。倘能好我示周行。</text>
<title>題玄敬之三碧堂書帖</title>,<text>洪水懷襄處士軒。師門遺蹟蕩無痕。鬼神異物陰來相。箱篋珍藏宛復存。試看主人三碧號。終收奇績竹林園。慇懃護節農翁意。寄語賢孫永勿諼。</text>
<title>送洪參議純甫 啓禧 奉使赴日本國</title>,<text>世路于今太險𡾟。彈冠何處可揚眉。黃堂黑綬憂還大。紫陌靑雲謗已隨。天外滄溟萬里濶。人間榮辱一絲微。送君泛泛東槎去。盪我胷中百種思。</text>
<title>除夕。次朴郞國輔韻。戊辰</title>,<text>斗祿縻人宿計違。空餘耿耿寸心微。公門百事身將老。旅舘寒燈歲又歸。千里湖山祠廟隔。五更城闕漏鍾稀。中宵默誦陶翁賦。早晩林泉與爾依。</text>
<title>李淳昌士良 翊之 輓 己巳</title>,<text>君家深在北山下。靜對詩書却忘言。戶外寥寥無二屨。披帷方見主人存。其二不忮不求是用臧。相門爭覩鳳麟祥。滔滔末俗多機變。醇德如君合表章。其三自頃忠原埋玉後。對君如復見吾妻。今來又失一知己。遅暮林泉孰共携。</text>
<title>弓院路上。有懷亡姪。口占一絶。</title>,<text>忍過弓院村前路。眞箇頑然木石膓。山遠水長松檜暗。也應魂魄此彷徨。</text>
<title>書與從姪伊天 彦民</title>,<text>氣岸詞華獨出羣。吾家後進孰如君。詭倨剗去趨平實。人鬼關頭路陌分。右改䂓模。披肝露膽日追招。揔是滔滔勢利交。忿怨無端容易起。何如一室守寥寥。右息交遊。讒說交紛白地加。指無謂有暗吹沙。宦途機穽誰能免。一拙吾知百不蹉。右避機穽。銛鋒悍馬苦難制。焦火凝氷反手間。降伏百邪惟一敬。方塘風止靜波瀾。右收放心。溫良恭儉讓而得。夫子光輝目擊存。欲矯性偏難克處。終身鑽仰在斯言。右矯滯性。</text>
<title>廣湖之濱。隱溪之上。新卜菟裘。江山泉石。四美皆具。小無塵世之累。克副平生之願。遊賞之餘。賦此自賀。庚午</title>,<text>隱溪一曲內兄家。水石江山昔所誇。亭閣新成公不待。暮年䂓畫使人嗟。其二窮儒不惜買山錢。泉石居然我則專。焦氏易林爻象動。天之所賜庶無愆。始圖此事。慮其村孤賊患。以焦易占之。得渙之晉。斷曰天之所賜。福祿常在。不憂危殆。遂决意買之。其三沙鳥風帆簾外過。淸流白石枕邊多。眼中物色渾如畫。自賀窮人晩福奢。其四亡姪靑霞意。居然九地幽。倘敎今尙在。喜我有菟裘。</text>
<title>堂兄承旨公。枉臨隱溪精舍。信宿淹留。陪奉談笑之餘。喜而有作。忘拙仰呈。以博一粲。</title>,<text>吾兄早欲謝塵緣。丘壑高情老更堅。珍重鹿門偕隱計。今來喜我着鞭先。溪堂信宿出塵情。尋壑經丘步屧輕。手占亭基誇面勢。天磨遠峀渼湖坪。幽居新占廣津濱。灑落巖泉絶世塵。從氏於玆興不淺。便從心上起經綸。某處亭▣▣▣▣。▣▣䂓畫解人頤。何曾有志終無就。行看杖鞋老此涯。</text>
<title>隱溪九曲詠</title>,<text>山號峩嵯洞隱溪。溪流百折使人迷。名區自與塵寰異。且看山翁九曲題。一曲溪邊楊柳塢。晩風斜日舞婆娑。綠陰滿地泉光合。隔樹依微浣女多。右楊柳塢。二曲桃花夾岸紅。春來怳是武陵同。前江時有漁舟過。爲問▣▣▣▣▣。右桃花潭。三曲矩方兄弟石。比肩平峙鴈行如。擬陪從氏坐其上。對講農淵二老書。右兄弟石。四曲人巖亂石邊。亭亭玉立似高賢。何須砥柱挽河力。猶自狂瀾捍禦專。右丈人巖。五曲玲瓏雙水簾。爭噴玉沫散纖纖。回頭屹立千尋壁。隨處奇觀俯仰兼。右雙水簾。六曲巧成上下淵。層層水滙貫珠然。夕陽拄杖多時立。潑潑游魚更可憐。右聯珠淵。七曲三丫洞稍平。溪流知自兩山橫。上頭應有伽藍在。落日時聞淸磬聲。右三丫溪。八曲看雲臺暎空。尋源到此水將窮。幽人欝欝靑霞意。收取烟嵐滿袖中。右看雲臺。九曲遙瞻瀑布垂。懸崖半露玉龍姿。天公似欲慳奇賞。故設隱屛遮一支。右隱屛瀑。</text>
<title>隱溪精舍。書贈金郞應德 載順。○辛未</title>,<text>悄坐空山寂寞中。君來皷篋喜磨礲。魯論初義貴時習。如鳥數飛不輟功。山居意味問何似。飮水飯蔬樂自如。此道由來在苦淡。莫嫌朝案食無魚。邇來閉戶似禪定。咫尺仙源路欲迷。却羡東床興過我。有時飛步上雲梯。桃花時節日如年。魚躍鳶飛潑潑天。城市應知無此樂。後期倘趁月重圓。非無聦悟美資質。至道難聞自昔然。參贊彌綸皆分內。莫將科學注心專。</text>
<title>隱溪精舍。書贈尹友景平 心衡。</title>,<text>病滯城闉久未歸。隱溪物色每依依。丹楓背日應堆錦。佳客尋眞且叩扉。朋友平生宜有信。驅馳竟夕却忘飢。溪堂秉燭聯床坐。夢裡音容是也非。</text>
<title>次首丘亭李生韻</title>,<text>吾自愛吾廬。吾廬誰得似。峩嵯南麓下。俯臨淸漢水。江山已勝絶。况復饒泉石。春來映紅綠。桃李間松栢。閑中寧無事。方冊對聖賢。時向柳外耕。而有數頃田。城闉隔莾蒼。邈爾遠囂塵。無已太幽獨。芳鄰賴有君。逢迎叙情素。共傾一樽深。禽鳥亦相樂。嚶嚶春澗林。怡然適性靈。狂歌且高吟。將子無遽歸。西岑月未沉。</text>
<title>七月十三日夜有吟</title>,<text>秋天寥廓絶氛祲。雨後微凉在北林。霽月光風今夜景。濂翁灑落驗吾心。</text>
<title>宗兒冠日。感而有作書與。從孫漢長冠日。</title>,<text>從古無如爾父悲。丁寧顧語在癡兒。今朝突爾加元服。庶慰重泉不盡思。頑傲猖披習與成。孤兒無敎任渠行。冠祝首言幼志棄。勉哉無墜故家聲。</text>
<title>吳正言 瓚 輓</title>,<text>黃甲名呼第一人。滿廷爭賀得賢臣。聊將直字酬前席。已識剛膓不愛身。其二臺端直氣凜崢嶸。義正辭嚴鬼魅驚。謫路三千連朔漠。皇穹不察余忠誠。其三白門凌遽送將初。顔色充然平昔如。老友慇懃相勉意。樺皮屋裡講朱書。其四生行死返轉頭間。旅櫬逶迤向故山。欝欝泉扃埋國器。春風桃李滿長安。</text>
<title>敢述從學之意。敬和先生所賜詩。丁酉</title>,<text>我初求道。未得其方。六七年間。用心郞當。出門嚶鳴。徒勞無功。追思茫然。有警于中。將新舊轍。質彼先覺。環顧一世。爲我心惻。猗歟先生。獨立飄然。我來負笈。寶盖之巓。韻味攸諧。三益同羣。絃誦洋洋。講說如雲。左圖右書。俯仰自樂。間以游泳。天機潑潑。承誨丈席。兩端俱竭。言之不足。有詩淫泆。瀠洄之喩。凝斂之戒。一篇之中。三致其意。譬彼良醫。發藥隨症。敬受伏讀。如鍼箚頂。嗟余小子。曷敢或怠。尺蠖龍蛇。所取斯大。有不能然。惟動是靠。如木根撥。如泉源涸。力小任重。鮮不敗跌。從事斯訓。服膺勿失。</text>
