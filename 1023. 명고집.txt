<title>次歸去來辭</title>,<text>歸去來兮。可以歸兮胡不歸。留無益兮去無損。民孰喜而孰悲。不量才而求芻。雖後悔而曷追。嗟說將其不下。匪此是而彼非。瞻東籬之有華。芳菲菲其襲衣。固久留之非志。豈悻悻於細微。我解我佩。載馳載奔。鷄鳴村塢。月皓縣門。黃堂皁蓋。匪我思存。乃尋蝸室。乃酌瓠樽。伯氏喜而吹塤。季女拜而解顔。親朋繽其坌集。競致唁而報安。拂蠧魚於芸箱。捲蛛網於荊關。惟目寓而耳得。揔慣習於聽觀。起呼邪於東郊。僮負薪而夕還。欝含翠於南麓。挹晩節而盤桓。歸去來兮。昔何心而西遊。忘飮啄之有定。謂富貴之可求。皇覽揆此中情。荷九重之分憂。地則褊而年荒。少所收於田疇。我欲拯民。譬水無舟。况催科之政拙。奈逋負之如邱。知無資於卒歲。不溝壑其遷流。顧官守之有職。苟不得則宜休。已矣乎。弘農坐嘯亦多時。雖信美而不可留。胡爲乎眷眷欲挽之。製錦自有人。烹鱻非素期。耒耟出於四隣。何必吾之耘耔。聊涵濡於聖澤。詠太平爲聲詩。寔不報之爲報。樂吾分兮更何疑。</text>
<title>聞玉磵紅桃政開。將溯溪往觀。</title>,<text>聞道紅桃樹。開花水上頭。夜來落未落。試看前溪流。</text>
<title>遂行</title>,<text>溪流空自碧。閒步溯溪干。行逢花下客。不復問平安。</text>
<title>旣至</title>,<text>桃花迎我笑。我亦見花笑。相對兩無猜。瀜瀜生意妙。</text>
<title>銀海寺。追次暘谷公 碩胄 八公山韻。</title>,<text>龍蟠釰立勢岹嶢。化手無端費琢雕。十二會前應碧海。最高峯上卽蒼霄。巖崖久驗風雲幻。花葉幾看歲月消。戱把長竿題素壁。詩情却借酒權驕。</text>
<title>蓮菴法麟師種石菖蒲。以應醫師之求。頃年塤叟先生移植溪上。蓮菴便絶種。</title>,<text>靈根誤與法根纏。久作沙門一福田。玉磵先生纔拔本。麟師已斷大慈緣。</text>
<title>慈川幽居</title>,<text>爲卜幽居近玉溪。柴扉苔澁斷輪蹄。泉開籬限分隣汲。樹密庭邊任鳥棲。春裏稀糜資郡賑。秋來麁糲賴兄齎。男兒活計斯猶足。何事彈冠又向西。</text>
<title>慈川幽居。敬次篪叟先生韻。</title>,<text>慈川古部曲。窈窕洞天長。劑藥分隣笥。供糧倚社倉。近泉從婢懶。無客任庭荒。最愛溪源潔。頻頻滌穢腸。慈川上流。卽橫溪故云云。</text>
<title>伏次玉磵亭唱酬韻二首</title>,<text>玉磵淸齋絶俗塵。塤篪丈席儼相因。淵源伊洛千餘歲。工力昕晡十二辰。活敬惺惺兼動靜。眞知了了析天人。雙輪兩翼無缺。所以氤氳座上春。先生拂袖避囂塵。早向林泉結好因。案上有書渾至訓。山中無日不佳辰。切磨正學今三紀。成就英才幾十人。小子轉疎犇競計。方謀僦屋坐陽春。</text>
<title>過蘿峴。追次崔諫議 元道 輓李公 戇 韻。</title>,<text>山水縈廻似合襟。雙墳累累古松陰。遁村孝懇天幽顯。諫院交情海淺深。試看悠悠今世態。方知片片古人心。諸君須記遺詩意。長使雲仍利斷金。</text>
<title>春日途中遇雪</title>,<text>天宇忽冥晦。難分東與西。流空渾是雪。落地便成泥。童僕愁擡面。蹇驢惜運蹄。我非乘興者。休怪兩肩低。時有朞之喪。故末句云。</text>
<title>從容堂族叔 思健 練祭日有感</title>,<text>曉起摩挲舊竹編。對床論討更何年。人間不貴明經士。天上應爲識字仙。翠苄雙巖空冷雨。丹砂五峀但寒烟。不才素乏揄揚手。衰戶潛光惜未傳。</text>
<title>省仲舅李公墓</title>,<text>斜日寒山裏。新阡草已陳。別墅桃千樹。重開寂歷春。</text>
<title>烏川。追次柳相國韻。</title>,<text>吾家鼻祖杖孤忠。况復賢孫有圃翁。荒野好花零落久。忽然今夜又春風。石竹詩有荒草野好花叢之語故云。</text>
<title>吾魚寺戱吟 空惠，元曉兩釋。嘗居此山中。食魚遺矢。復化爲魚。兩釋相與指示曰此者吾魚。彼者爾魚。寺名蓋出於此云。</title>,<text>惠曉禪師昔此居。靈宮猶屹百年餘。機心若果空空了。肯敎吾魚與爾魚。雲峀曾飛幾劫灰。天花零落舊溪隈。纖鱗若果呑還出。靈駕胡爲去不回。</text>
<title>次湖西謫客全孝而韻</title>,<text>湖上聞名早。江潭識面新。芝蘭堪製佩。嶺海豈窮人。圃老妥靈地。山陰修稧辰。臨離情更切。聊把酒盃親。</text>
<title>渡江</title>,<text>驅馬踏鳴沙。臨江聽棹歌。棹歌聲轉急。日暮水增波。</text>
<title>輓成護軍 起寅</title>,<text>夜看南極壽星寒。曉起題詩備斥縵。早歲科名唐進士。中年錄秩宋祠官。高門慶發朱輪轉。耆社恩推白玉團。惆悵一宵雙釰化。儀床便作共牢盤。</text>
<title>憶閔巨卿 應奎 盆梅</title>,<text>庭植猶嫌遠。臘開尙恨遅。玆移方丈下。俾及一陽時。題句香凝筆。傾醪影滿巵。主人多好意。歲暮托襟期。</text>
<title>冬雪</title>,<text>天翁自是喜繁華。逐節旋開次第花。霜菊凋來愁寂寞。撒飄寒雪賁枯査。</text>
<title>三月二十八日雨</title>,<text>灘聲連夜急。雨脚逐風斜。細細初疑霧。紛紛更若麻。綠添原上麥。紅减葉間花。夏旱從春澇。却興野老嗟。</text>
<title>四月初吉。自野庄入慈川寓居。其夜有盜穿壁。持去一弊席。</title>,<text>小婢朝起喧。屋壁盜夜穿。屋中無他物。持去席一卷。短夜謾弊力。却爲爾盜唁。</text>
<title>賞桃 二首</title>,<text>聞道桃花發。徐行坐石臺。臨歸猶眷戀。聊折一枝來。二桃交暎小溪濱。無語還能解引人。疊蘂單葩誰手分。深紅淡白捴天眞。羞沾狄相門前露。肯洩秦民物外春。佳實將來堪可口。酸梨不必近吾脣。桃有紅白二種。紅者疊蘂。白者單葩。</text>
<title>痘虎爲魔。不復賞桃。夜坐遙憶。</title>,<text>虎據山門不復行。淸溪一帶隔盈盈。桃花近日幾枝落。桂魄今宵三分生。漁父武陵回棹恨。騷人別墅占弦情。梨花院落溶溶處。悵望吟詩到五更。</text>
<title>太守錄奴名於賑簿。分送數斗秔。</title>,<text>茅簷山日永。石井老蒼苔。童僕携囊至。使君送稻來。懶妻忙擧碓。頑婢急揚灰。對案還停筯。門前有乞哀。</text>
<title>幽居</title>,<text>洞深山隔世。野廣土宜秔。寢屋從人僦。草堂自我成。䟽林環宅盛。方策疊床淸。亦足終吾老。許身何太輕。</text>
<title>客至</title>,<text>小婢採桑去。誰操井臼勞。聊借隣家媼。携錢買濁醪。</text>
<title>敬次篪叟先生韻</title>,<text>此心如屋主。前面事千頭。高虛愁鬼瞰。荒廢怕姦偸。礎柱宜堅植。門墻且固修。隨時須用敬。家幹始能收。</text>
<title>敬次篪叟先生論心學</title>,<text>心兮是活物。出入固靡常。君實還勞念。伯陽謾習忘。克誠兼克敬。毋怠亦毋忙。千聖相傳妙。詩中說得詳。</text>
<title>觀種稻</title>,<text>田野雨初過。農歌忽有聲。逡廵如蟹退。羅列似魚行。隨手靑苗立。當跟白浪生。須存忘助戒。可且待秋成。</text>
<title>五月初。出留野庄。六月初還山。庭除草合。夕露沾衣。二絶。</title>,<text>出山纔一月。三逕已荒蕪。他日紅塵裏。其能記此無。用之卽成蹊。不用便蓁蕪。惕若三隅反。吾心茅塞無。</text>
<title>敬次篪叟先生警學</title>,<text>忽然回首起長嗟。那箇宮墻是我家。半畒方塘撓不濁。一條平路履無頗。牛羊牧處宜培養。骨角治時好切磨。敬字工夫眞有力。隨時隨處豈容差。</text>
<title>篪叟先生有叱奴詞。顧此寓中。無奴可叱。敬次其韻以自責。</title>,<text>我無奴無可叱。自責還自笑。三百六十日。一日素餐知多少。吾固知匪兄共財久已餓。入室甘受細君誚。</text>
<title>塤叟先生以我叱奴奴叱我。分作二篇。而我旣無奴可叱。敬次其韻。以爲我叱婢婢叱我。</title>,<text>招婢子立庭下。一怒且一笑。烹飪尙不能。女紅之役况更了。縱使我如癡如聾又如佛。而汝安得逃我誚。右我叱婢頑婢不動毛髮。仰天大一笑。裳短不掩脛。肯聽分付事事了。苟使我服裝盛如豪家婢。不命其承那待誚。右婢叱我</text>
<title>又次前韻。以爲婢叱我我慰婢。</title>,<text>責人明責己暗。郞君堪可笑。長作食字蟲。三十年來何事了。但得一片紅紙束之高閣。合以誚我者自誚。右婢叱我不自責謾汝責。我宜爲爾笑。汝旣不了事。我亦不曾一事了。是謂魍魎責影影責魍魎。願今相忘無相誚。右我慰婢</text>
<title>登默溪挹淸樓。遇雨留三日。</title>,<text>三賢遺馥地。溪上有高樓。始挹淸風至。還逢苦雨留。熱炎猶盛夏。節序已新秋。賴有山翁在。論詩慰客愁。</text>
<title>次玉上舍 振 年丈囂囂軒韻</title>,<text>主人自謂棄於時。齋外悠悠付不知。幽趣已從農畒託。閒情肯與帝鄕期。桃花洞裏乾坤別。荊樹壇邊日月遅。何事機心猶未息。時時高卧夢殷伊。</text>
<title>輓申進士士範 重模</title>,<text>噫噫乙未契。何事値陽九。頃年失邦瑞。昨歲哭莘叟。士範忽又歸。喪車走江右。夫人有奇才。好辭稱幼婦。頎然美風骨。登壇攘大手。三戰卽三捷。宿將喘且走。璧沼十丈蓮。容易囊物取。聲名仍籍籍。朝夕可大受。無端病魔欺。壁弩祟樽酒。四十年間事。倐忽衣變狗。雙蘭一未長。堂上愁白首。行路尙惻愴。矧玆同年友。爲寄寂寥語。兄其知也否。</text>
<title>瘞馬</title>,<text>利得坤貞物則黃。東方果下素稱良。不隨八駿翔瑤渚。好逐羣龍覲玉皇。可惜海風侵瘦骨。誰知房宿墮寒芒。塞翁禍福何須說。瘞乏單帷歎恨長。</text>
<title>敬次篪叟先生歎雨暘不時韻</title>,<text>雨暘元使物滋長。何事備無似助忘。天道至公寧有憾。祗應人事有乖張。</text>
<title>輓孫梅湖丈玄叟 德升</title>,<text>試觀名利場。容易喪所樹。驊騮旣發軔。遇險寧或駐。雖駐亦難久。久則失故步。所以吾黨人。邇來多改路。老孀媚金夫。情態眞堪惡。公獨介于石。肯爲流俗汙。本以美格局。早遊文章庫。發跡司馬右。脫胎左徒賦。時年二十六。逵鴻颺瑞羽。纔被槐院選。旋膺栢府注。前程萬里廓。快意將馳騖。滄桑倐變易。天地久凝沍。明主豈忍訣。蛾眉還見妬。閒尋遂初賦。貧賤行之素。鷙鳥縶樊籠。孤舟橫野渡。有書溢棐几。梳沐竆其趣。詩興長一格。頻寫驚人句。優遊樂自在。坎坷守益固。長安不復到。林坰歲月暮。豈敢忘斯世。吁嗟時不遇。回看後進輩。驟升爲師傅。雖然或斧碪。應羡此栗芋。積薪不足悲。淸福還有裕。小子自齠齔。誦讀能知慕。因循未登門。孤陋斯爲懼。頃入紫玉山。適値高駕住。無邊好樓居。永夜燈一炷。胠槖文爲贄。頗蒙伯樂顧。公時失一子。苦語間吐露。爲陳齊彭論。公曰我實誤。緘哀強言笑。何曾慳肺腑。頂上受大砭。胷中發昏霧。所得亦已侈。牢佩期無斁。仍從帶下覸。尺宅和氣煦。謂享期頤壽。靈春老不蠧。云胡一疾奇。屋霤催三呼。稀年减數籌。忽忽隙駟驅。袖裏五色線。靡補九章布。彼天太冥漠。吾嶺何薄祚。公歸未數月。又聞蒼雪訃。龍蛇厄賢讖。今日始大悟。聊題寂寥語。敬備斥縵具。</text>
<title>輓屛厓曺處士丈 善長</title>,<text>我識先生可祭鄕。工夫切近不張皇。愿仲早謝科場事。子厚相資表姪行。足踏溫公眞實地。顔醺康節太和湯。溪堂寂寞籌花甲。孤露餘生血染裳。</text>
<title>鷗江院樓望海。追次權修撰台仲 相一 丈韻。</title>,<text>新謁先師廟下回。坐臨滄海眺望開。淨淘旋斡雙輪出。虛受朝宗萬派來。變化無端藏六氣。撑持有力負三才。冥冥此妙人誰識。都自天翁手裏裁。</text>
<title>戱題釣鰲軒</title>,<text>釣鰲莫釣鰲。鰲背負三山。生怕鰲驚山亦動。翠黛飄沒碧波間。右客難釣鰲釣鰲君莫笑。月鉤風絲非俗物。鰲呑鉤且繫扶桑第一枝。千秋萬歲兮鰲不動山長䇄。右主人難莫釣鰲山附地爲高。山豈鰲背浮。月麗天爲明。月豈合釣鉤。蓬蓬起海二氣交訌兮。無臭無形爲虹爲霓。那得引來繫竿頭。莫論釣鰲莫釣鰲。李白元是好談空。不如廣張三千六百釣。且作匪熊東海翁。右判客主相難</text>
<title>題鷗江八景圖</title>,<text>權君爲寫李公居。列幅臨軒怳有無。江雨乍晴嵐出峀。村暉纔落月生湖。寺鐘隱隱浦帆返。海雪菲菲沙鴈呼。景物隨時爭變態。三山依舊保淸癯。白鷗元自白。最嫌塵染羽。淸江洗不足。整翮沾踈雨。鷗江踈雨仙鶴何年去。消息杳難聞。日照嵐出峀。悠悠化白雲。鶴峀晴嵐日西光不歇。返照在漁村。肯學牛山泣。晦者明之根。漁村落照歸帆帶夕陽。風生波淼淼。兒童繞舷問。得魚知多少。遠浦歸帆湖水平如鏡。秋宵月色多。千聖心中事。較此政如何。太湖秋月蕭寺在何許。鐘聲隨風落。一聲方未了。吾心幾走作。陽寺風鐘羣鴈得意飛。時時下平沙。一喋一回顧。長恐矰繳加。平沙落鴈皓雪浮浮下。任地卽成形。莫誇多奇態。明朝太陽生。江天暮雪</text>
<title>又題二絶</title>,<text>鷗江堪作洞庭觀。朝暮寒暄自別顔。要得一時齊看了。移來八景小屛間。鷗江老叟倩龍眠。畵出鷗江八景新。君自爲眞何用假。願言遙寄卧遊人。</text>
<title>竹塢慶席戱吟</title>,<text>竹塢丈人庭種竹。春風生子又生孫。雨餘戢戢化龍去。飛近祥雲五色繁。</text>
<title>哀全丈 近天</title>,<text>玉乎其外璞。今世孰良工。淸淨遊眞境。癡聾作大翁。文章無脚下。臧否在皮中。丹穴雛多弱。天寒叫暮鴻。</text>
<title>治圃</title>,<text>春雨乍晴日載陽。携鋤小婢理園場。女兒催種紅花子。翁染章袍我染裳。</text>
<title>三月雪</title>,<text>麟筆謹灾異。最憂陰勝陽。誰知三月暮。反見六花颺。農夫投鋤歎。書生掩卷傷。况聞春仲晦。貫日白虹長。</text>
<title>次過客韻</title>,<text>境僻風塵遠。春深景物閒。晩花輕逐水。漁棹忽穿山。談笑三更裏。雌䧺一甲間。天台難更到。珍重莫催還。</text>
<title>次雙碧樓板上韻二絶</title>,<text>竹林風動夜。江水月明辰。箇中淸意味。知者更誰人。靜驗波心潔。寒知竹節剛。沙汩荊蓁蔓。使我獨悲傷。</text>
<title>鰲山亭次權亞卿韻</title>,<text>纔伴白鷗弄海波。更登鰲背捫烟蘿。堂因勢峻迎風易。湖以心虛貯水多。謾詠騷人瓊玖語。未聞豪士玉壺歌。名區草木惟淸物。留得疎篁不許他。時自伴鷗亭來</text>
<title>敬次塤叟先生韻。賀梅山兄 重器 得第。</title>,<text>粃前何足數。更有白眉郞。棲借禁林苑。名高森桂鄕。逶迤海上跡。遷就溪邊觴。歸讀唱酬錄。悵歎殊未央。時設小酌於溪上。而適走海上。馬病未及還故云。</text>
<title>又敬次篪叟先生韻</title>,<text>書釰充觀國。琅玕披腹呈。煌煌光照乘。藉藉價連城。義利宜分界。潦晴盍愼行。師門數句語。箇箇昔人情。</text>
<title>八友亭</title>,<text>老樹連根生八枝。八枝生葉葉新奇。莫從枝葉閒分別。大抵其根一貫之。</text>
<title>七月篪叟先生杖屨暫駐正寺。下示四韻。敬次以竢斤正。</title>,<text>桃源嫌未僻。杖屨上諸天。靜夜聞鐘響。淸晨展竹編。但知求聖智。不喜聞神仙。何事幽閒地。還愁白鳥翩。先生書。有蛟蝎交侵之語故云。</text>
<title>輓洪翊衛 相民</title>,<text>吾道今年厄運成。喘翁纔逝又先生。鯉庭大訓曾親炙。蠧簡眞工晩益精。輔翼胄筵三代事。掄升膠舍一時名。堪嗟栗里冥棲地。松菊荒凉暮鴈鳴。</text>
<title>輓朴進士 世衜</title>,<text>吾祖於公表從行。逶迤浪跡幾升堂。四枝寶樹蘩新蔭。十丈紅蓮襲舊香。海上自甘爲逸老。渭濱寧願遇明王。花城鶴去空秋草。消息千年政渺茫。</text>
<title>夜聞烏啼有感</title>,<text>夜坐散仙閣。忽聞慈烏鳴。鳴聲轉嗚咽。嗚咽不成聲。東風政解凍。禁林和氣生。幸借一枝棲。爾悲何太深。應是母慈重。未能忘故林。</text>
<title>次崔佐郞 逵泰 渭川幽居五韻。古體。</title>,<text>竹林生晩籟。西峀閒雲歸。淸渠臨方塘。荷香滿松扉。主翁撫瑤琴。琴古和者稀。抱出長安道。山水思依依。我聞淸變調。餘音轉幽微。</text>
<title>次崔君詠梅</title>,<text>深衣玉色好風姿。心事惟從竹弟知。長夏誰分閒草木。寒宵雪月却增奇。</text>
<title>崔君用前韻。有苦戰風霜閒費力。却愛長羸斂跡奇之語。故復和其韻。以張己意。</title>,<text>卄四番風第一枝。生憎湘纍不吾知。若從桃李爭春色。誰許斯兄苦節奇。</text>
<title>次崔君省垣花枝韻</title>,<text>風塵不必浪皺眉。春色寧慳官樹枝。從古金門眞隱在。五雲多處好相隨。</text>
<title>次金正字守夫 啓白 愁春寒二絶</title>,<text>春到長安不識春。爲緣風雪打窓頻。看君詩句渾和氣。却愛春光秪在人。山北山南早晩春。閒來匡坐較量頻。應知別墅桃千樹。箇箇閒花似北人。</text>
<title>守夫疊前韻。續其韻以慰其意。</title>,<text>花近朝陽易得春。松生石角被風頻。人間榮悴何須說。玆事關天不繫人。</text>
<title>崔典籍 暐 嘗有四聲謾詠。見之者或謂頗歉富貴相。要余解嘲。余次其韻反其意以慰之。</title>,<text>渭川垂釣亦忘魚。周野鷹揚擅儁譽。垣屋酇侯元不理。田園景略豈曾鋤。輿儓外貌多奇相。卿宰初程揔注書。况復自誇經略富。靑雲器業孰云疎。</text>
<title>送柳山陰丈 聖和 新除赴任</title>,<text>邂逅長安拭兩眸。曾從丈席得風猷。濛籠瑞藹沈丹鳳。浩蕩長江羡白鷗。五世不斬賢祖澤。一麾聊續聖君憂。牛刀遊刃應恢地。佇見名亭稧事修。</text>
<title>馬上口占贈守夫</title>,<text>落日長安道。臞形兩秀才。君從堂后出。我自院中回。果下雙驂困。呵前四卒催。何如歸去早。閉戶讀書哉。</text>
<title>次南直講北漢韻</title>,<text>名城較險拱終南。况復明良一德咸。丙子年前如辦此。政收淸晝捷書三。</text>
<title>復疊前韻</title>,<text>藹藹仁聲曁朔南。乾坤萬物得宜咸。少康何足論唐宋。盛軌佇看轍五三。右頌聖德光輝恭己垂裳正面南。受人洪量取諸咸。不材何幸充堂后。秉筆頻承晝接三。右記堂后榮光士趨冥擿眩東南。夸毗紛紛頰舌咸。大抵曾無經遠計。誰知暮四勝朝三。右傷時吾行欲北轍奚南。來往憧憧戒在咸。心上工夫惟主一。寧須貳二或參三。右自勉</text>
<title>端午恩賜</title>,<text>異種元稱産蜀江。葉如萱草本如篁。暗香端合幽人佩。靈味曾經聖帝嘗。次第頒宣鵷鷺列。繽紛採出鳳凰塘。武文調火供湯沐。聖澤淪肌未敢忘。右菖蒲南國賫來涉大洋。封頒賜四仙郞。姓名紙面分明記。臭味囊心酷烈揚。一粒便蠲腥穢氣。片時能易火烟腸。應知明日趨前席。記注詞鋒十倍香。右胡椒去年曾結此年房。堅碩亶由飽雪霜。高處豈容官摘得。暗枝時被鳥含將。方秋收拾盈筠實。重午分宣載筆郞。苦節尋常稱爾樹。喫來愈礪鐵心腸。右海松子秉筆餘閒睡政濃。五齊餘瀝自仙宮。挹來春水深深綠。滴得眞珠點點紅。快倒金縢桃葉勺。朗吟瓊苑楝花風。盃心大訓吾心鏤。酗者其誰卽出𦏆。右香醞</text>
<title>到屛厓感吟</title>,<text>馬入南厓一逕荒。少微前夜閟精光。靈芝從古埋空谷。仙鶴如今別舊岡。白石淸溪嗚咽響。碧桃紅杏寂寥香。儀床但見塵編在。抆淚摩挲已夕陽。</text>
<title>六月初八日雨</title>,<text>無端亢旱久如焚。六責桑林戚我君。率土今宵初得雨。明陵是日昔乘雲。羹墻孝思通三極。河海遺恩潤八垠。感意懽情交幷地。洋洋美頌在華勳。</text>
<title>次梅山兄重陽韻三絶</title>,<text>寥廓秋天夜有霜。東籬疎菊綻深黃。茱萸遍揷登高處。悵望三山二水陽。團團寒露結爲霜。禁苑今宵幾葉黃。始信年光隨水逝。上元來此已重陽。居然四換十星霜。鬢髮風塵一倍黃。禁直淸宵無夢寐。却羞陶令卧潯陽。</text>
<title>次柳仲新 鼎茂 冬至韻</title>,<text>雷聲地底動微和。希律寧容聒促歌。七日亨來從此始。五陰銷去奈渠何。化翁妙鍵千門啓。紅女寒針一線多。扶抑亶由王者手。四關牢閉戒商車。</text>
<title>又次柳仲新韻述懷</title>,<text>難把稚陽敵衆陰。獰風虐雪苦相侵。春來薇蕨眞吾分。歲晏乾坤獨此心。秪爲微誠同犬馬。故將初計負山林。去留一念方交戰。中夜無言細酌斟。</text>
<title>悼裵典籍 慶垕</title>,<text>蕭蕭旅榻一燈殘。五十光陰片夢寒。家計幾愁疏飯匱。功名未飫虀塩酸。館人嗚咽藏烏帽。老僕啼呼撫馬鞍。萬水千山風雪足。死歸行路亦云難。</text>
<title>奉別姜而直 杭○幷小序</title>,<text>院僚吾嶺七人。惟而直邸最近。余與仙源兄並就而直所。比屛而昵。取其室之燠也。一日吾師篪叟先生書來。戒之以愼樞機。而直見而喜曰此非直爲吾道中藥石。亦正中吾病矣。余曰唯以言爲戒。固衰世意。而昔劉元城問誠之之道。迂叟曰自不妄語始。人苟近裏猛着力。亦足以一生受用不盡。盍相與勉之。旣又以文字互磨礱。甚懽如也。而直爲奉晨昏先歸。遂成古體八句以贈之。此亦費言之一端。已破吾師之戒矣。一悚又一笑。我先君來思。君先我去思。君歸一何速。我留一何遅。來去却無心。遅速俱堪笑。江湖浩浩渤澥濶。乘鴈雙鳧誰多少。</text>
<title>次安幾齋韻 名處順。己卯名賢。</title>,<text>穹林鬱鬱繞文山。倦鳥驚彈帶夕還。大綱彌天天別有。烟霞深處一眠閒。</text>
<title>次金仲默 景沉 元日韻</title>,<text>君今去入四仙堂。早晩彤毫近御床。宮樹日低春靄靄。簷鈴風動響鏘鏘。朝廷已識吾裾短。聖主應憐子佩長。人生難得淸明際。幽房何用襞朱裳。</text>
<title>次李平卿 權 題拙稿韻</title>,<text>能文不能詩。古有韓退之。我未解聲韻。藉彼猶自奇。昨始遊詩社。瓊佩垂離離。試效西子嚬。皺蹙還不宜。牡麻縱宿井。難成五色絲。口呿不能進。審矣吾自知。敢煩大隻眼。聊備巾衍私。君今過推借。平心何參差。戱言亦非禮。須麾勿字旗。儂雖喜增價。恐被傍人嗤。</text>
<title>三月晦日</title>,<text>和風習習淡雲飛。報道東君今日歸。試撿園林齊結實。人生不必惜芳菲。</text>
<title>次安典籍希仲 聖時 韻</title>,<text>平生厭喧閙。旅舘亦幽深。隱几無誰語。過橋有客尋。詩刪今世韻。眉驗古人心。擬說胷中事。徐抽匣裏琴。</text>
<title>次梅山望鄕臺韻</title>,<text>暖日爐熏掩卷回。扶藜步上望鄕臺。南橫大道直如矢。去歲孟春從此來。</text>
<title>五月初二日。呈告還鄕。</title>,<text>晩隨羣彦強蹁躚。人笑東岡志未堅。孤露豈爲干祿地。傾陽猶有秉彝天。長裾不曳侯門外。彤管頻擎御座前。明日江南驢背夢。懸知飛繞五雲邊。</text>
<title>叔祖晩隱公 世復 壽席韻</title>,<text>靈龜固千歲。淸酒必犧樽。此理無些爽。吾家有達尊。潛光騰谷口。優典隕天門。詩語堪傳後。何煩太史論。</text>
<title>次鄭直講思大韻三首</title>,<text>坐氊經宿尙餘薰。更遣金聲擲地聞。肯歎林枝難借一。堪欣花樹好爲羣。姸姸石竹詩千古。浩浩烏川派幾分。忠義吾家長物在。莫敎乾沒負明君。寒齋棐几對爐薰。窓外紛紛了不聞。秪喜管天窺一二。非關筆陣掃千羣。胷中榛棘終難拓。目下毛絲未易分。一蠧陳編今已老。可慚無計報明君。瓦甌一炷紫香薰。更鼓沈沈濕不聞。瞑樹啼烏空怨母。寒江別鴈政呼羣。中天月色幾千里。傍雪梅心今十分。谷口非無耕秫地。此心猶未訣明君。</text>
<title>用前韻寄權士會 基彦</title>,<text>蘭有何心臭自薰。山南山北暗相聞。憐吾意氣元稀合。愛子詞華逈出羣。寶匣靑萍襟裏照。仙臺紅袂夢中分。梅花今夜幾枝發。我欲折來持贈君。</text>
<title>輓李密庵 栽</title>,<text>曾辦淸遊錦水干。西山眞面九峯看。簞瓢眞樂尋顔孔。金石淸文逼柳韓。王道雖遵箕範義。老臣羞作漢郞官。靜觀齋裏還觀化。哭寢餘哀更未寬。</text>
<title>次梅山堂后頒柑詠</title>,<text>堂后淸班亞玉堂。珍包鄭重出昭陽。柯榮渤澥三春雨。顆潤瀛洲九月霜。是處吾身曾忝跡。去年今日亦呑香。還憐君我均孤露。垂淚捫懷羡陸郞。</text>
<title>元日延祥詩 二首</title>,<text>春入彤闈日上遅。宵衣高拱晩仍垂。聖心寧忽操存力。屋漏昭昭上帝知。句芒初按節。生意遍纖微。陰雪消氛祲。陽和布德輝。農民蠲正賦。禁旅散襦衣。議賑仍論學。銅壺晝漏稀。</text>
<title>蔡允卿有詩。於世間榮枯。猶未釋然。次其韻以解之。</title>,<text>何幸身爲盛世臣。共將疎逖近楓宸。盈虛有數丹霄月。早晩無私紫薇春。坦道君應伸逸足。窮涔我固蟄殘鱗。由來通塞難容力。聖轍遑遑亦問津。</text>
<title>槐院香檀聯句</title>,<text>嘉木堂前立。翁。 蒼陰庇小窓。中。 髯疎呈老態。平。 榦直蘊丹腔。翁。 陶柳還除二。中。 杜柟更剩雙。平。 拳攣蹲似虎。翁。 髼鬠茂如狵。中。 馥烈隨風播。平。 聲寒得雨撞。翁。 根通九地蟄。平。 梢拂三辰扛。隱隱垂靑幕。中。 童童峙碧幢。翁。 培封渾用石。中。 霑漑豈須缸。平。 苦節排霜凜。翁。 芳心遇火悾。中。 宋廷辣晏復。平。 夏陛抗龍逄。翁。 松竹弟兄廁。中。 檟梧臣妾降。翁。 幽宜栽閬苑。平。 淸合傍湘江。翁。 胡把仙庭實。中。 却投闤市哤。平。 聾聽迷缶磬。中。 肉眼混珉玒。平。 可惜棲鸞樹。翁。 翻爲繫馬樁。中。 蠧螬穿腹嚙。平。 糞土沒鱗䏺。翁。 顧我愁塵閙。中。 看渠喜谷跫。平。 編樛張日蓋。翁。 剪蔓漏星釭。中。 手把輕烟羃。平。 神惺爽籟淙。翁。 繞軒光冉冉。中。 侵榻影摐摐。平。 嚼葉全疑栢。翁。 嗅香絶勝茳。中。 猿吟惹桂壑。平。 蟻夢蛻槐邦。翁。 偶爾襟期契。中。 居然氣味厖。平。 奚論麟閣魏。翁。 擬逐鹿門龎。中。 近熱炙誰手。平。 乘昏高幾肛。翁。 柳麾終適越。平。 韓棹亦浮瀧。中。 終古多貽慽。翁。 對君寧不𢥠。中。 何緣移野塢。平。 共與老溪矼。翁。 鼎坐相歎息。中。 題詩筆若杠。平。</text>
<title>贈送李平卿 幷序</title>,<text>廣陵李平卿。石潭先生之孫也。甫弱冠已以文鳴於山南。歲乙巳。余猥與平卿聯名省闈。平卿時年二十六。聲名遂藉藉都下。辛亥余始待次槐院。平卿亦踵至。兩邸俱在泮水東。非平卿顧余。余必訪平卿。朝聚暮散。惟日爲常。其討論經籍則輒拄喙於平卿之博洽。唱酬詩句則必讓頭於平卿之奇儁。然相得甚驩也。壬子夏。先後南還。其別也。約以一會八公山。選其最勝處。住箚數十日。將洛建好文字。以續興國故事。而適余有降功加麻之慽。平卿亦有嘗湯之憂。非惟會不成。卽聞問亦不相及。是年冬。余移政府。平卿亦被本院趲督。相繼入洛。而平卿見逐伯強。走東郭之安巖洞。余亦與梅山。自泮邸移歇貞善坊之閭舍。庭有香檀三樹。輪囷髼鬆。儘有古態。平卿時時命駕。共摩挲徘徊。一日平卿抵掌而笑曰。香檀之有。吾輩亦一遭也。不可以無詩。梅山曰諾。律令不可不嚴。違者出童羖。僉曰敬如律。篇旣就。相與諷詠嗟咄而罷。未幾平卿乞假歸省。責以古人贈言之事。余曰平卿知余心。余知平卿心。更何言哉。無已則且以香檀終始焉。噫是月也。陽德方亨。品彙蘩茂。檀也靑。樗櫟也靑。夫孰辨此檀彼樗。及夫嚴霜夜零。百卉俱腓。而是檀也特立獨秀。黛色依舊。畢竟冐虐雪排饕風。凜然增氣。又或斧斤以伐之。剗其枝剝其皮剖其心。炳然如丹。入火而臭愈烈。夫然後又知三檀者之心乃如此。吾三人歲晏襟期。能無負三檀則足矣。平卿曰子誠善於觀物者也。盍相與勉之。余遂叙其言以爲贐。足以詩一絶。同詠香檀下。檀香繞筆端。君今歸去矣。悄坐對香檀。</text>
<title>大王大妃端午帖 四首</title>,<text>長樂宮中化日長。南訛令節屬端陽。含桃瓊實堆珠潤。練葛輕衫疊雪凉。玉指效收千杵藥。瑤墀慶溢萬年觴。裁分膳米賙民餓。母道多資至治馨。母道尊臨萬壽宮。宮闈藹藹動和風。佇看早晩含飴慶。麟趾佳謠播域中。菖花盈玉斝。艾葉散金扉。嬪御承陰敎。君王愛日暉。徽音覃遠邇。慈化遍纖微。四境歡聲沸。爭稱壼史稀。慈闈佳節届。端日暎丹霞。願把長繩繫。曦輪永不斜。</text>
<title>次金振伯 聖鐸 韻。送柳令公 升鉉 赴咸州。</title>,<text>蕭條南服起君侯。雖小咸州異柳州。何暮歌謠應有日。卽今禾稼又無秋。肯將美錦偏心製。好把淸琴適意遊。戀主孤忱知不老。望辰時復上危樓。</text>
<title>又用別韻</title>,<text>大笑當年出國門。知君素志在丘園。重宸不欲遺簪履。幽佩時看撤蕙蓀。龍城虛做槐安夢。烏府旋緘桂辣論。利器何嫌無地別。北州南郡亦盤根。</text>
<title>承保院路上次柳令公</title>,<text>無端客夢繞漁舟。附尾行裝千里秋。芒屩何時踰鳥嶺。簑衣昨日過楊州。南歸縱慰思鄕恨。北望難堪戀闕愁。一字恩褒那易得。涓埃醻了且當休。</text>
<title>赴南郵馬上口占</title>,<text>遞騎耽羅馬。行行溯錦川。今朝楓菊裏。昨暮水雲邊。處處非人境。飛飛卽羽仙。何論官味淡。回首頌恩天。</text>
<title>礪山客店。次洪茂朱見寄韻三絶。</title>,<text>詩來吟翫白圭三。報道歸思不自堪。霞起赤城仙醉卧。終南未必勝湖南。山角迢迢翠聳三。瓊臺明月思難堪。西風芳草香猶烈。采采悲吟錦水南。竪了降幡已至三。鷓鴣聲價我何堪。峨嵋雪色今無恙。奇處都輸李濟南。</text>
<title>以肩輿上赤裳山城。口占示扶安沈使君 夢賚。</title>,<text>繩在僧肩輿在繩。據輿箕坐上層層。吾安敢忘人勞處。兢戰心如履薄冰。</text>
<title>史閣郞詩軸。次趙承宣韻。</title>,<text>卸鞍茂溪上。擔曳向僧寮。入峽方當午。登巓已近霄。寒雲生古壑。枯木倚危譙。晨起趨璿閣。怳如紫極朝。</text>
<title>戱吟</title>,<text>華筵到處咽金絲。如聾如𥌒首謾垂。人道鄭君聲色遠。不知元是拙男兒。</text>
<title>飛仙閣</title>,<text>飛仙拜謝玉皇前。騎坐雲間雙白鶴。去去登臨明月樓。飄颻更上飛仙閣。</text>
<title>望雲亭</title>,<text>我初來自五雲天。天漸高高雲漸遠。日日望雲雙眼寒。願言行雨蘇民㤪。</text>
<title>洗馬池</title>,<text>貯得巖間碧玉流。淸晨洗出渴烏頸。錦城行路古來難。振鬣長號愁未騁。</text>
<title>飛仙閣後松林蒼鬱。有鸛千百爲羣。萃止遺矢。日致枯殞。</title>,<text>衣皓裳玄老鶴如。腹中何事毒淋儲。世間疑似非惟汝。假被麟楦亦有驢。坐處蕭蕭百卉萎。便同霜剝雪摧時。野林惡木知無數。胡集仙區松樹枝。</text>
<title>栽菊</title>,<text>邀得東籬隱。栽培近小墻。翠松欣有友。紅藥却無光。嫰葉雖滋雨。幽香且待霜。官閒無一事。鋤穢不任荒。</text>
<title>菊開</title>,<text>冐雨辛勤種。凌霜爛熳開。乾坤獨苦節。草樹揔陳荄。色透飛仙案。香飄明月盃。相看還有媿。久未賦歸來。</text>
<title>偶吟</title>,<text>靜坐郵齋似住持。光陰冉冉已周期。厨貧對食寧求美。家遠裁衣不及時。撫卒未忘推己訓。攻駒仍作養生醫。世間甚事能殫分。莫以官微且翫嬉。</text>
<title>金生行</title>,<text>祭天臺突兀出半空。昔有金參政。蠲體號天兮辨親骨於積屍中。西有韓學士棹楔碑。南有尹栗亭馬鬣穹窿。溪水出其下。東走七八里。會合北溪兮蹴却巨鰲宮。其間呀然成洞天。飛鳳新安兮左右羅帲幪。國家從古置郵傳。大開槽櫪養雲𩭳。有吏姓金名善億。孝順亶由天賦衷。承顔適意無少咈。豈但飮食養以忠。其母病忽革。蒼黃走上西臺崇。叩冰澡濯露立鞠躬。誠心默禱三晝夜。果然天翁耳不聾。乃遣巫陽推出鬼關外。怳如撥去雲霧濛。又嘗患煩渴。喉吻燄火烘。遑遑四馳覔冷味。臘月西苽大盈籠。劈破丹液滑流匙。爽如快飮甘露融。母終天年渠又壽。雪髩煌煌暎黃銅。其子曰光秋。頗有乃父風。父死毁且死。華陀技還瞢。簷溜涓涓滴不斷。有子昌運譽早隆。勇抽霜刃刲厥指。丹血淋漓灌其嚨。元氣俄回無何鄕。能奪四十餘日司命功。迨其歿而襲而殮且殯。不獨色慽哭哀吊者悅。衾柩奠獻俱侈豐。日月有期窀穸就。求不得兮益充充。抔土未乾豈忍辭。因樹爲廬兮翳以蓬。是惟竆山之絶壑。鬼魅之墟豺虎叢。昕昏展省搥擗號恫。有淚徹黃壤。有聲徹蒼穹。雲烟爲之慘惔。禽鳥爲之忡忡。除靈歸家奉其母。養生可以徵送終。輕暖適體滫瀡適口。箱篋溢兮庋閣不竆。刑妻訓子家道肥。門闌和氣眞瀜瀜。餘力治筆硏。筆法琲珠光玲瓏。嗟哉金生侯誰與同。古者蕫邵南。隱居有行義。山斗仍將華衮蒙。我不敢知果有是祖有是翁。生子生孫盡班班。億也豹乎譬毛蟲。世敎寢衰民德薄。人間何限蠻與戎。减稅蠲役縱異典。蕭條未足驚聵矇。安得斲却蒼崖百丈。特書三代孝子閭。嗟我跡卑無由徹宸楓。</text>
<title>除夕。次李上舍敬甫贈別。</title>,<text>挑燈相對意茫然。惜別今宵更惜年。要識吾人歸後興。試看江上白鷗眠。</text>
<title>次李平卿淸夜吟二絶</title>,<text>松濤四起閴無人。歷歷楡花爛五辰。一氣淸明塵累斷。澹然觀白識金銀。散步中庭不見人。自憐無計報明辰。試看玉宇氛埃廓。河漢橫流一帶銀。</text>
<title>和孫萬夫次杜少陵韻</title>,<text>十載重逢地。霜毛種種生。瑤琴憐雅韻。瓦缶愧虛聲。未必嫌淪滯。端宜報聖明。名場人易溺。防意且如城。</text>
<title>余有銀鉤子。金仲默解去。作詩要和。戱步却寄。</title>,<text>我昔愛籜冠。綏以木蓮子。近聞禮羅張。四方于于爾。白金作纓鉤。試彈新冠起。山姿學塵容。容儀還怪詭。解來持贈君。君其或愛此。遊環與鋈靷。本自稱騄駬。</text>
<title>次崔兼之 達濟 韻三首</title>,<text>尼南座上共薰春。交誼平生笑不嚬。世事如雲頻化狗。法門傳鉢更誰人。浮榮奚取囊中垢。本色須看盞底銀。早晩吾將拋寸祿。田園同作把鋤民。舊國江山屬暮春。喧然如怒默如嚬。烟花處處皆新態。諧笑云云有故人。無事子能親簡策。不貪吾未識金銀。華岑倘許閒田地。且欲休官作逸民。巴音不合和陽春。強理衰容效豔嚬。金玉振聲猶貢士。靴紳束體已塵人。河南可惜琴藏匣。江左還愁鐵喚銀。浮世竆通何足較。囂囂𤱶畒是天民。</text>
<title>追和金壽彦贈別韻二首</title>,<text>何幸蹇駑逐逸駒。幾同仙閣醉宮壺。腹儲最富多君潤。心戰方交媿我臞。眼霧却從詩句撥。頭風奚待檄文穌。僬僥休擬千匀重。自是乾坤一腐儒。恭承嘉惠掌攻駒。日日閒齋自引壺。山鳥聲中吟政苦。巖梅影裏貌全臞。龜封坼處機心死。蠧簡披時病眼穌。何事西天頻悵望。四仙樓上有名儒。</text>
<title>到鳳溪。次韻呈上舍族叔 儁。仍示諸君二首。</title>,<text>山庄物色屬黃梅。前度飛仙今又來。竿木行裝藏復出。芭蕉心事卷還開。坐筵敢忽卑尊序。飮戶只任深淺盃。溪澨芳蘭眞玩物。臨川駐馬更徘徊。頻頻別了故山梅。役役行裝去復來。石竹名葩千葉茂。烏川遠派一源開。離情爭唱陽關曲。厚誼相隨花樹盃。飛騎亦知心裏事。臨溪不度故遅徊。</text>
<title>謁吳山廟</title>,<text>盥手淸江水。焚香冶老祠。繞祠惟苦竹。颯爽淸風吹。</text>
<title>砥柱碑</title>,<text>蕩蕩衝波注。乾坤亦欲飜。屹然終不動。一片老雲根。</text>
<title>謹次上舍族叔涯字二首</title>,<text>驛路逶迤鳳水涯。往來承袂敢愆期。眞心片片流肝肺。道氣津津暎睫眉。仍看滿架編籍富。從知秉燭事功奇。竿頭一步休停進。九十猶吟懿戒詩。茫茫學海濶無涯。登岸觀瀾未易期。少技啁啾鳴百喙。空門寂滅閉雙眉。車輪夾走方爲貴。釰佩偏橫未見奇。波冷溪潭空印月。西林惆悵謾題詩。</text>
<title>又次轓字</title>,<text>秋風孤舘稅歸轓。谷有芳蘭嶺有雲。所謂伊人何處在。不堪今日此懷紛。明窓棐几全忘老。皓首蓬廬尙戀君。一夢南柯吾已覺。願從門屛細論文。</text>
<title>次迂拙齋 夢陽 見寄韻</title>,<text>回瞻尼岳淚潺湲。梧月楊風一任閒。小子人間空皓首。飛仙湖外卽寒官。烏頭力去將焉做。龜足藏來始粗安。孤舘歲闌懷轉惡。笙竽蕭瑟起松壇。</text>
<title>敬次湖叟公贈判書焚黃時韻</title>,<text>始辦全城捷。終辭獲醜勳。高風凌漢異。壯烈讋周昆。孫孝鳴寃臆。主明擧闕文。吾先同奮義。人說鄭公門。</text>
<title>敬次栢巖公贈承旨焚黃時韻</title>,<text>凡爲人子孰無親。危亂中間鮮盡倫。孝子死生斯判日。嚴君存歿未分辰。風聲可聳千餘歲。恩典追褒一箇仁。同郡戰亡羣彦在。也知泉下有芳隣。</text>
<title>輓金參奉光甫 景溫</title>,<text>有淚曾揮哭散仙。寢郞何遽又黃泉。文章瀛士箕裘繼。行義巖翁軌範傳。繡繪山龍違宿計。吟嘲花鳥富新篇。吾年未老知君短。零露晨晞璧沼蓮。</text>
<title>翫龜亭。次南溟先生韻。</title>,<text>雲覆蓍龜日月遅。寶儲山梲素非宜。至今靈殼藏泥處。憶昔羣龍打網時。風檻巖邊重突兀。塵輪洞外謾奔馳。丹霄鳳去遺音在。物色千秋一倍奇。</text>
<title>輓李參奉 槾</title>,<text>文定家風世共欽。五峯高處籍溪深。閒中茶飯朱書在。分外烟霞白社尋。荊玉初年寧奪志。蒲輪晩節却無心。枕山齋上陪遊地。孤月荒凉翠壁陰。</text>
<title>八月十九夜。夢登文陛。怳承天語溫諄。覺後敬次退陶先生記夢韻。</title>,<text>此身無用合投閒。夢裏蘧然拜聖顔。秋雨一聲驚起坐。夜深無乃玉樓寒。</text>
<title>龍山墳菴。與梅翁編校先師遺集。追次玉磵韻。</title>,<text>長年役役走風塵。窺覘門墻奈靡因。團聚山菴編簡地。永懷溪社執經辰。飰茶至味渾遺唾。風月淸襟已古人。公議將來應有定。且藏巾篋待餘春。</text>
<title>曺上舍子相 翼漢 新卜林霞別墅。與孫上舍警彦有唱酬三絶。追次其韻。</title>,<text>東君多事送番風。粧出幽居萬樹紅。卧看新詩遊興足。怳然坐我錦幃中。右杜鵑花淸溪曲曲繞林岡。遠近蒸霞弄晩芳。逐水輕紅君莫拾。吾今投笏作漁郞。右桃花當年杖屨幾登臨。三秀香留暮靄深。胷次祗今猶髣髴。團圓凈月印潭心。右知魚臺 芝翁命名</text>
<title>大水</title>,<text>上之十二年。夏六月卄日。日氣何蒸熱。黝雲彌天密。心煩汗如漿。癡坐廢書帙。嚮晦轉昏瞀。欹枕仆蝸室。反側不成寐。弊氊驕蠍蝨。星月閟光輝。戶牖黑如漆。俄然大雨至。當空飜萬繘。響同彭衙役。車馬競奔逸。達宵勢未已。無乃天漢矞。朝來穿木屐。扶杖排門出。大陸盡沈淪。丘陵形全失。兩邊山爲岸。螺黛但𡺚崒。奫演更浩渺。洶湧復澎潏。激處自成聲。砰磕雷車軼。乾坤訝傾覆。運會便亥戌。山木與屋材。蔽流相撞抶。有屍出又沒。被髮抉腎膟。手短援不得。我足空踤踤。祗是無根源。安能久淫溢。譬彼潮汐水。退落在倉卒。溪瀆縱循道。原野已幻質。或爲白石場。或作靑泥窟。稻粱及菽粟。蕩如經利櫛。又似陷陣卒。肝腦塗斧鑕。農夫昬作勞。婦子筋力悉。行當日至時。庶幾收栗栗。今焉盡漂圽。于何觀刈銍。湖山數千里。此烖政非一。哀哀百萬生。賑救嗟無術。惟民食爲天。無食性又汩。孟津苟一潰。疇能捧土窒。我聞天人際。孚應同劑劕。吾君固仁明。德與姚姒匹。端宜獲申佑。休祥降秩秩。如何咎徵洊。木天不停筆。此理窅莫究。高高難仰詰。第惟天示威。仁愛非憎疾。猶之父於子。有過卽呵叱。其敢自荒寧。不思增惕怵。我願廈氊上。修省益務實。意必合雲捲。子諒宜物茁。財用塞漏巵。被服裂華紩。宮闈戒私暱。朝著遠媢嫉。黃堂斥殘虣。碧油祛貪獝。民以惠澤濡。士以禮義率。爕理責有繫。尤當揀輔弼。上下交勑勵。昕夕恒慄慄。危將轉爲安。㐫可避趍吉。玉燭自調和。金甌永寧謐。中和極功臻。聖神能事畢。採芹要一獻。靑䂓奈阻膝。抽毫綴爲詩。寸腸增㤕㤕。</text>
<title>輓李進士季實 恒培</title>,<text>魯泮周旋結晩知。不論花甲較差池。薇垣凜凜風聲在。葛嶺綿綿福履綏。每惜朱衣頭不點。那堪黔被語還悲。由來塞近終流遠。孔釋徐家已送麒。</text>
<title>六月初二日政除北幕。聞其路繞金剛。喜吟一絶。</title>,<text>人言佐幕是寒班。何事欣然赴北關。秪爲秋風來去路。一筇踏盡金剛山。</text>
<title>呈病蒙遞</title>,<text>一片浮雲在太虛。飛來飛去只任渠。仙山勝賞雖無分。猶喜晴窓卧看書。</text>
<title>權台仲丈。於故篋中。得皇明萬曆甲寅大統曆。感成近體四聲。遂次其韻。</title>,<text>堯階蓂葉至今傳。看了君詩感涕漣。徽號分明萬曆字。神州淪沒百經年。寧忘遺澤涵東域。未忍吾頭戴北天。僞朔頒來休近案。千秋日至驗玆編。</text>
<title>太和渡。感念先祖參判公鏖敵之烈。吟成一絶。</title>,<text>落日太和渡。悲凉折戟愁。風雲遺蹟在。大樹冷颼颼。</text>
<title>輓鄭處士 脩</title>,<text>短棹曾沿左海濱。蒹葭中坻有伊人。乍回場屋趍名脚。好作丘樊學道身。爭賀箕裘能繼緖。獨憐江漢未垂綸。哀辭題罷幽懷惡。梅樹魂歸月欲輪。</text>
<title>至月十七日夜。到碑洞書室。拈明字令諸君言志。却步其韻以勉之。二絶。</title>,<text>最愛孤燈照案明。須將文字度深更。涓涓細溜能穿石。萬事渾由一箇誠。碧窓深處一燈明。至味陶翁已飽聆。我願諸君加勉勵。莫孤韓父柳慈誠。</text>
<title>次權一甫 萬 三絶</title>,<text>十年竆約髮如銀。蹩躄園陵亦一春。菩薩祗今慳捨施。誰推怪物大江濱。澡濯雲羅河漢津。裁牋寄與化衣人。莫愁巖畔秋荷落。不老當年森桂春。習習東風陰又陽。空山伐木鳥聲長。詩多却怕塵添了。好把驪珠十襲莊。</text>
<title>次月松族叔 碩臨 見贈韻</title>,<text>起坐淸晨喚索郞。小梅南畔憶茅堂。風埃半染芝蘭佩。世味全消鐵石腸。嶺外好音隨鴈落。雨中愁緖共雲長。靈丹活國非吾事。願采當歸備藥方。</text>
<title>次朴玉汝 成玉</title>,<text>作意梳粧學少年。村翁野態尙依前。和風昨送千峯雨。歸夢宵牽五柳烟。已信矛戟森紫陌。却愁塵土穢丹田。偸閒點檢箱中卷。寶匣瑤琴又斷絃。</text>
<title>版曹慮南海魚塩稅縮。擇姜殿中而直往檢虛實。權一甫成近體三篇以贐之。追和其第一首。</title>,<text>海貢全歸夜壑藏。此行非爲展蓬桑。天心政軫修三事。地部新掄第一郞。休道儒生才諝短。只愁炎瘴道塗長。離懷糾結難成寢。曉拂菱花髩半蒼。</text>
<title>輓申進士 濂</title>,<text>憶曾逶迤奉風裁。永夜寒窓燭跋堆。盃酌豈知彝鼎量。草茅虛棄棟梁材。居家綽有劉寬厚。哭子能無卜夏哀。弧北瑞星沈玉井。南瞻空㤪巳年回。</text>
<title>次朴玉汝</title>,<text>不必人生做好官。此心安處卽懽顔。粃糠自足供朝暮。綿葛猶能度暑寒。苑裏烏棲雖乏樹。江南花發豈無山。嗟卑歎老知徒爾。願把吾詩仔細看。</text>
<title>騎省直廬。次聖和李僚。</title>,<text>官衙同佛宇。長夏景逾淸。杳起鸞驂想。渾忘蟻穴名。柳籠烟晩態。荷滴雨新聲。信美非吾土。還思拂袖行。</text>
<title>騎省正衙後有方塘。塘有芙蕖。渚有菖蒲。堤有垂柳。遂用淸字。詠以求和。</title>,<text>植物知無數。憐渠抵死淸。明波爲樂國。君子錫嘉名。露結珠團淚。風撞玉散聲。朱花將大發。吾且製裳行。右蓮根遇石逾怪。葉抽泥更淸。周菹稱美味。軒草擅芳名。廬岳聖賢態。杏壇琴瑟聲。何當長服餌。羽化瞥天行。右菖蒲裊裊池邊柳。風來面上淸。曾供程叔諫。更助晉臣名。濃暗夕烟色。新靑朝雨聲。絲長寧縶馬。我自不南行。右柳</text>
<title>呈告蒙許。擬以重陽日南還。</title>,<text>官柳垂垂未縶驪。歸期政指菊花初。明朝草屋南窓下。靜坐閒看退老書。</text>
<title>重陽前四日除靑陽縣監。閏月七日赴任。十月十六鎭帥到縣杖吏。十八曉。投紱出縣門。</title>,<text>夢從陶令語。語罷夢還驚。門外人聲寂。天中月色明。呼僮催馬出。啓閤趁鷄鳴。山下熹微路。誰知太守行。</text>
<title>自酒洞踰寒峙。宿嘉坐洞。</title>,<text>綬解身全銳。裝輕馬自馳。經村猜犬吠。渡磵許鷗知。催度寒山嶺。橫行坦道歧。江干伸脚卧。歸夢在梅枝。</text>
<title>宿連山縣</title>,<text>艮趾連山縣。月痕得巽形。屯嶽呈眞面。濟郵計舊程。雙溪少年客。三峽暮雲情。耿耿孤燈下。沈吟到五更。</text>
<title>踰黃嶺從峽中行</title>,<text>憶昔秋風過此中。飛仙閣下馬如龍。今來渾似前生事。尙記蒼崖倒古松。</text>
<title>宿珍山郡</title>,<text>珍岑忽馬首。眼境轉分明。鈴閣雖新面。玉流尙舊聲。當年菜盤會。今歲菊盃情。聚散知無定。前期幾此生。</text>
<title>宿濟郵南寺</title>,<text>北風濟原驛。前度又來郞。飛鳳翩迎蓋。潛鰲聳戴梁。山陽悽篴響。澤畔悴蘭香。多少悲歡事。悠悠夢一場。李上舍聖瑞謫居其中。朴友中䂓，朴君潤瑞俱作泉下人。故第三聯云。</text>
<title>宿洛淵 一名鰲尾淵</title>,<text>一道淸流抱岸迴。西風斜日獨徘徊。將軍別業惟蛇虺。諫議遺墟已草萊。飮啄由來前定在。繁華幾處後人哀。還憐靈殼淵中蟄。千歲能逃鑽灼災。有一武帥用五千錢賭別墅。今其庶女謀害夫家。謫留其中。又有金諫議遺墟。故頷聯云。</text>
<title>宿喚仙樓二絶</title>,<text>人道神仙素好樓。喚仙樓矗出雲衢。雲間靑鳥杳消息。始信神仙天下無。脫却重重俗累纏。穿來萬壑好風烟。停車飛上樓頭立。可笑傍人喚做仙。</text>
<title>宿黃澗縣</title>,<text>行行黃澗路。四山皆蒼松。是時斗建亥。閉塞而成冬。天地疑無陽。虐風銛於鋒。楠桂大狼狽。况復蘭蕙叢。獨也含晩翠。不改歲寒容。森如孤竹子。嚴辭抗周王。貞似五柳翁。投紱歸潯陽。吾且與同調。感慨書一章。</text>
<title>宿開寧縣</title>,<text>昔歲南林夜嘯紛。剛嚴太守用深文。秪今古宅荒榛掩。崑火能無玉石焚。嘗有盜聚南藪。縣監金公珩繩以重法。遇輒椎胷而殺之。患遂熄。至今稱其善治。然金公有三子俱無後。人或疑其用刑太酷。反傷陰功云。</text>
<title>過金烏山</title>,<text>東阿尙有舊黃花。何處無山是足誇。皓雪寒冰粧面面。森嚴氣像一層加。</text>
<title>聞梅山有西遷計。吟寄一律。</title>,<text>聞道仙源子。求田洛水濱。元來饒勝致。况復接芳隣。雖欣鶯出谷。未忍鷰辭楯。爲寫招魂賦。憑風博一嚬。</text>
<title>宿雉山。聞一村柿木俱入官簿。</title>,<text>朱實當秋擁樹垂。兒童不敢拜低枝。花山太守聦明甚。草木榮枯亦揔知。</text>
<title>禁府。次吳學士士受韻。至月以投印徑歸。蒙罷就理。</title>,<text>一入波沱界。寒宵永似年。蛇藏愁窟淺。龜縮想蕭燃。地報雷聲動。天流月影圓。罪深恩尙貸。感祝耿無眠。</text>
<title>又次時字</title>,<text>鵲衣羅列唱呼時。直領芒鞋次第隨。墻外捽胡趍命急。庭前俯首供辭遅。罪深墨綬投棠席。渥厚華綸煥玉墀。閒草東風何所謝。春蠶惟願死抽絲。</text>
<title>特放更差辭不赴。再入金吾。終未蒙遞。冐恥還任。</title>,<text>荒年芻牧愧非才。誰把虛名徹玉臺。墨綬終朝投卽佩。圓扉挾日閉還開。可憐栗里虛尋菊。堪笑楊州再賞梅。匹馬何當南過嶺。廣求花藥滿階栽。</text>
<title>輓李都事叔通 槳 五絶</title>,<text>鷲山寒月有寃禽。啼血飛還太白陰。啼了更啼啼更苦。聲聲流血血淫淫。去日拜辭春樹陰。樹陰蒼鬱萬年心。歸來忽忽凋零盡。風撼枯枝日影沈。去日靑鸞上別絃。氄毛瑞鷇繞翩翩。歸來絃斷相將哭。情愛人間墮杳然。浩浩天濱瀁遠津。淸文美質玉麒麟。可憐四十年間事。南舘仙桃只一春。璧水東頭邂逅時。香醪傾處細論詩。牛山春老花成血。嚶鳥聲中不勝悲。</text>
<title>輓金濟州  四絶</title>,<text>鶴去沙空歲月高。至今胎化有奇毛。奇毛可用粧仙仗。復有淸音動九臯。垣薇暫借一枝棲。外邑棲遑但割鷄。雙玉頭邊空暎髮。銀臺咫尺亦無梯。渤海茫茫水接天。紅㫌獵獵載歸船。遊魂且莫招虛舘。應在瀛洲上上巓。圓扉黝黝未看天。邂逅曾成一好緣。此日分憂迷局面。當年恨未問烹鮮。</text>
<title>奉別伯氏</title>,<text>臨門再拜送征騑。倚閣還嫌楊柳依。月近西窓疑共被。雨斜南嶺惜沾衣。鶺鴒沙際雙雙立。鴻鴈天邊兩兩飛。人獨不如堪可歎。陟岡吾且采當歸。</text>
<title>春來詞訟全稀。自四月大旱。爭水者日至。五月二十八日大雨。厥後終日不見民。戱吟一絶。</title>,<text>晝永庭空草作氊。時看天水起涓涓。甘霖倐滿三農望。竹塢凉風盡日眠。</text>
<title>由還後。大臣以累月曠官又請拿。三灘店舍。明燈草爰辭。仍成一絶。</title>,<text>歲歲祁寒有此行。饕風虐雪鬢添明。滄浪自取將誰㤪。秪恨貽憂白首兄。</text>
<title>輓李珍山 宜衍</title>,<text>玉洞曾聞政蹟奇。一麾何幸接淸儀。霤流已驗簷端滴。寶彩誰從璞裏窺。澹子倦遊言宰室。山公頻醉習家池。于今獨有冰臯老。坐處同嗟鼎足。</text>
<title>送玉山倅睦士懋 時敬 旅櫬還京</title>,<text>昨過玉山見玉人。環山百里渾陽春。可憐玉碎春歸盡。花落鵑啼山亦嚬。君病贈余靑玉硯。銀絲耀日紫烟生。要將一語酬淸債。淚滴盈池未忍成。</text>
<title>夏竹多黃葉</title>,<text>費了精神戰雪霜。仍逢天地釀醇陽。却羞濃翠同凡卉。疎葉蕭蕭帶淡黃。</text>
<title>對鏡</title>,<text>菱花乍拂却驚疑。鬢髮如何已素絲。鸚鵡虛言欺聖主。螟蛉嘉誨負明師。早知世事眞難做。肯向風塵妄自期。三載黃堂空坐嘯。可憐蛛網羃書詩。</text>
<title>七月晦間。以稅船臭載。就理奪告身。南還馬上。口占一絶。</title>,<text>朝廷不肯捨非才。四八圓扉始脫來。上馬飄然南望去。鳴岑面面少風埃。</text>
<title>歸家</title>,<text>童僕歡迎吏退歸。弟兄相對樂怡怡。石田歲稔猶饒粟。野麓松蕃可葺籬。坐啓芸箱整書籍。起穿芒屩訪親知。閒中事事多新味。却笑從前役役爲。</text>
<title>次南窓族兄可升 梯 橫溪感懷韻</title>,<text>憶昔辛勤辟咡呼。春風卅載坐床隅。吾斯未信還從政。顚沛歸來白盡鬚。</text>
<title>晩隱叔祖。以年九十進階嘉善。臘月設壽宴。</title>,<text>世譜吾能說。高年始有今。紅顔暎綠髮。白玉化黃金。碩果二陽節。深盃千歲心。此生孤露矣。樂劇更沾襟。</text>
<title>橫溪歸路。入賢臯書堂。次壁上韻。</title>,<text>穿雲踏雪古堤東。迎入書堂儼冠童。臘味椒樽三宿酒。春心梅塢一番風。靑年征邁憐諸儁。白首疎慵愧此翁。補敗扶顚要藉力。華山半面倘吾同。</text>
<title>次金友 鎔 道臺精舍韻</title>,<text>道眼當年破秘慳。尙敎名勝任荒閒。幽人自愛靑山下。精舍仍成翠壁間。春暮有朋携竹杖。日長無事閉松關。磨驢洞外違相訪。役役行裝却厚顔。神僧聖智。嘗稱譽道臺山水云。故首句及之。</text>
<title>訪林霞曺上舍幽居</title>,<text>日暮蒼山下。蹇驢踏雪花。逢人休問路。林末起靑霞。</text>
<title>玉磵舊琴破。絶響久矣。龜山朴君重粧抱來。遂次安斯文國華 命夏 韻以寓感二絶。</title>,<text>尼嶽嶔崟玉磵深。完歸寶匣舊瑤琴。煩君且莫調新曲。裏面天然有大音。桃紅李白柳陰深。寂寞虛堂但古琴。抽撥試尋西院曲。淚滋絃急不成音。</text>
<title>輓申上舍 孝源</title>,<text>玉井秋深雪藕枯。猿啼鴈叫鏡鸞孤。廣寒消息蕉中鹿。浮世光陰隙外駒。明日南宮誰建幟。斜陽北麓已鳴轤。吾儂愧乏昌黎筆。虛負張奴抱汴呼。</text>
<title>除夜聯句</title>,<text>深更寂寂旅愁生。德而。 共酌淸尊瀉不平。道翁。 團會五人同嶺海。希中。 流行一氣換元貞。道中。 方知此夜眞堪惜。德而。 默數吾年却自驚。道翁。 爆竹藏鉤俱俗戱。希中。 挑燈分韻到鷄鳴。道中。</text>
<title>與淸臺權丈，金上舍景玉。會天德寺。打一夜話。臨歸次權丈韻。</title>,<text>靜養君難老。忙奔我已翁。雲團靑嶂外。燈碧窓中。邂逅對床語。商量秉燭功。胸襟消鄙吝。歸袖有淸風。</text>
<title>輓朴 龜年 二絶</title>,<text>我昔過君宅。荷花滿小塘。爲憐君子趣。携手嗅淸香。歸來饒歲月。魂夢任蹁躚。君今嗟已矣。玉質爲誰姸。</text>
<title>次鳳沙族叔韻 幷小序</title>,<text>吾鄭本迎日人也。中世遷于永陽。十世祖生員府君之孫吏部公。又遷于金陵之鳳沙。子孫仍家焉。今上舍公。卽吏部公之七世孫也。少而善記誦能文詞。有聲江南。人謂取科第如摘髭。旣齟齬不得志。乃曰窮通命也。非吾力所能與。曷若用工於吾本原地。遂取洛建諸書及東方儒先文字。靜坐一室。終日咀嚼。味今人之所不味。及諸卑幼携卷請業。輒叩兩端而娓娓焉。秉燭餘光。所及者廣。斯吾宗文雅之盛。必推鳳沙爲稱首云。歲庚申。公春秋六十六。秋穎顧本。暮鳥戀枝。提弱指策駑蹄。觸風雪之奰屭。涉川陸之縈紆。抵永而轉于迎。自迎而復于永。謁烏川臨臯之祠。省元堂唐旨三歸之塋。溯橫溪而挹塤篪兩叟之風。會暘谷而講本支百世之誼。俛仰徘徊。摛之篇章。其律唐也。其聲楚也。有桑梓之敬焉。有霜露之感焉。又有敦宗象賢之意焉。詞采煒燁。語旨悲凉。怳過遼陽柱下聞千年鶴語。我固一源之分。能無同聲之應。是乃吾先種德基。仁賢世世出於斯。時竆霧壑斑毛隱。運泰雲逵耀羽儀。此夜團圓花樹會。多情酬酢㜈源巵。獅峯月白冰灘咽。無限諸孫感舊思。右暘谷舊基西渡何年自海門。若堂遺宅寄斯原。四州布濩皆苗裔。一祭趨蹌幾季昆。吉卜靑烏元有驗。長簷白霤豈無痕。異居吾實慚公藝。莫較親疎勉睦敦。右元堂先塋烏川千古鄭公鄕。祖曁孫同饗潔芳。滿野字媒花不老。飜階書帶草猶長。文章未續三多譽。腔血曾燃一瓣香。寄語院中諸學子。須敎絃誦日洋洋。右烏川書院孔夫子廟傍尼丘。東對高臺昔釣遊。一致孝忠俱自足。三韓理學是爲頭。世衰誰闡先生道。日暮難堪後死愁。我願吾宗宜勉力。遙尋墜緖戒悠悠。右臨臯書院</text>
<title>疊基字以自警</title>,<text>厥祖辛勤拓厥基。乃孫其敢廢隳斯。提躬最合存吾性。接物端宜淑爾儀。經勝黃金寧束閣。酒稱狂藥莫崇巵。如今欲識衰微故。須向前人句裏思。生員府君十三歲詩曰。衰微至此問何故。只在其人不學文。故結聯云。</text>
<title>又呈鳳沙族叔</title>,<text>昔年吾祖卜斯基。歌哭於斯聚族斯。蒼狗白衣新態度。蹲獅峙鶴舊形儀。柴桑是日方投紱。花樹何晨更擧巵。珍重箇中無限意。且敎新進勖先思。</text>
<title>次尹明府 鳳五 立巖韻</title>,<text>巖齋昨夜得從容。蕭瑟松風雜羽宮。皁蓋翩翻山影外。靑衿羅列水聲中。行春新化陽噓草。觀物遺痕月照桐。淸齒始髯前日面。却憐相對兩衰翁。</text>
<title>次贈牟陽禹使君 世準</title>,<text>斂袵愀然罷簿書。東來爲送北歸車。雲林斜日鳥還後。海國晴天鴈叫初。早稻此時方可食。淸溪何處不堪漁。携家且作遅留計。搔首秋風愧殺余。</text>
<title>又和送牟陽使君二首</title>,<text>軒轅鳳曆記元年。鴈塔題名乙丙連。嶺外幾勞相憶夢。湖中復續未磨緣。悠悠乍判閒忙跡。黯黯難爲去住筵。回首羡他南畝老。大兒隨後小兒前。枯楊飛絮逐風輕。黏了墻花結晩情。梅館續題眞藥石。莫從心裏費經營。</text>
<title>擬送權書狀 守愚 赴燕</title>,<text>江北日月昏。江東日月明。如何江東子。却向江北征。文王事昆夷。天也人莫爭。願子加餐飯。願子養性情。言行苟忠敬。蠻貊固可行。路遠不相送。釰匣夜有聲。</text>
<title>次槎川送春韻。寄洞隱蘇厓。</title>,<text>紛紛微雨又輕風。翠葆蒼龍颯遠空。白眼謝歸君好客。紅顔掠去我衰翁。流光且付尋常裏。晴景曾稀九十中。悵望徘徊多感慨。此懷今日幾人同。</text>
<title>登披香亭 在泰仁</title>,<text>怪底武城路。淸香擁馬前。忽見林塘裏。紛披萬朶蓮。下馬踏層砌。登樓倚曲欄。銅盤欹不整。箇箇露珠團。何處伽倻洞。靑山有塚云。絃歌猶舊俗。天外但孤雲。崔孤雲嘗爲武城宰。邑人爲之尸祝。</text>
<title>自丁巳歲。栖遑下邑。久離輦轂之下。竊不勝耿結之忱。遂作一絶以寄意。</title>,<text>蓬島岧嶤弱水深。西方渺渺濕苓心。才疎未副分憂責。坐羡飛禽返故林。</text>
<title>兪典籍 鴻觀 來訪</title>,<text>晩郊秋意動。蟬聲古樹聞。官閒無一事。留客且論文。</text>
<title>次兪典籍</title>,<text>雲在太虛聚卽離。人情那似爾無思。他年萍水知何處。此日松沙所未期。詩酒場中君自得。簿書叢裏我全疲。世間萬事須經歷。休怪頻吟歸去詩。</text>
<title>趙謹甫 麟經 到縣。聯枕五十餘日乃歸。吟留古體一首。遂和其韻三首。</title>,<text>江南綠草生。晨興送卬友。此心結不解。登高采貝母。俯地陵爲谷。仰天衣化狗。安得從子去。西疇作耕叟。一鳥南飛去。一鳥鳴求友。民孰非同胞。乾父坤稱母。而况吾與子。不是契屠狗。千古法眼莊。共聞溪上叟。君登兜率天。天上誰與友。不見洪厓子。應見西王母。葱蒨五草下。其果聞吠狗。君笑而不答。且聞亡是叟。謹甫見兜率菴。盛稱其勝。故下篇云。</text>
<title>梅翁在騎省。吟寄近體四聲。遂和以呈。</title>,<text>早許平生鐵石肝。晩將朱墨攪心官。濤聲大壑三更壯。梅影孤燈一朶寒。客裏新愁添素髮。閒中宿債負靑山。郵筒千里遙相問。盥手吟哦十數還。</text>
<title>贈別多歧使君吳汝重</title>,<text>憶昔追遊未第時。南州此日又同麾。朱衣錦館頭雙點。丹筆雲亭手竝滋。天下是非寧有實。世間行路素多歧。梅窓月隱春宵永。閒把離愁付一巵。</text>
<title>爲晩梅解嘲</title>,<text>人道臘梅好。我憐正月梅。寅今年運始。丑去歲華頹。躁發還居殿。遅開便作魁。東風多意思。吹送幾番來。</text>
<title>次柳護軍 命离 見寄韻</title>,<text>公昔過靑武。吾仍返永州。乾坤萍泛泛。歲月水悠悠。星爛苴弧北。沙流渤海頭。無緣扶杖屨。花鳥使人愁。</text>
<title>輓曺雲路 龍翰</title>,<text>窈窕尼南磵下流。吾居子僦好莊修。鶯啼幾愴池臺鎖。鶴返旋添城郭愁。咸惜詞源傾峽水。獨憐姿地暎天璆。平生孝則徵治命。白髮雙親㤪未休。</text>
<title>次南窓族兄韻三絶</title>,<text>百里分憂愧非人。人民社稷萃玆身。爲治敢或容私意。民固至愚亦至神。憶曾朱墨致頭烘。白日黃堂睡眼矓。今夕北窓高枕卧。心天氛翳一時空。此心曾已較量多。枉己其如格物何。止水元來非死物。遇風安得竟無波。</text>
<title>與武靈倅李德仲赴錦城。同還馬上。次杜工部小至韻二首。</title>,<text>公門苦被簿書催。濯錦城中已再來。湖海二年頭滿雪。風塵半世念成灰。敗香老圃憐殘菊。生意寒甁翫小梅。遅暮工夫惟省事。旣捐烟竹又停盃。羅館鼕鼕曙皷催。趲炊驅馬後先來。新知契誼膠投漆。久廢詩情火撥灰。肎學顚狂風外柳。須藏淸豔月中梅。多君於酒能剛制。別置朱提淺淺盃。</text>
<title>至日次杜工部韻三首</title>,<text>曉坐箯輿去竹床。雙雙紗燭自成行。舘庭遙祝千年壽。縣學仍燒一瓣香。蛙步何曾希驥武。蛛絲難得補彝裳。潛雷地底初鳴處。但願陽剛道日長。微臣昔日玷朝班。曉出銀臺覲玉顔。萬戶乍開玄鑰去。千官齊抃大庭還。不關籌策廟堂上。虛老簿書湖海間。嶺路迢迢音信斷。悄然無語對南山。至日年年吾亦客。竆愁不獨杜陵人。海陲今已形容老。門下曾無骨肉親。茶盞煖不悲遠廟。玉樓寒未憶重宸。更憐官事多疵瘼。除一秦時又一秦。</text>
<title>次李德仲</title>,<text>地竆南海海無邊。葭管灰飛欲暮年。燁燁靈芝寒雨裏。嗈嗈㤪鴈凍雲前。郅隆聖化天應格。痟嗽妖氛火遍傳。丹乏壽民民盡壑。屛題四字愧先賢。</text>
<title>賞梅用東坡韻</title>,<text>昨夜雪下江上村。朝來老査回冰魂。貞姿婉轉弄白玉。暗香酷烈浮黃昏。變化堪笑湘潭畹。富貴奚取洛陽園。自是渠性不畏寒。莫道南方冬日溫。譬如麻姑浴蘭湯。散將雪髮晞朝暾。又似幽人厭塵囂。烟霞深處掩柴門。孤山鶴去無消息。此意難與人人言。古者是物不終棄。實調鉶鼎間犧樽。</text>
<title>次杜工部十二月一日韻</title>,<text>臘月中央始有雪。龍蛇蟠結政堪憐。百年強半下山日。萬事大都上水船。鄕味碧魚登小案。覊愁素鴈叫寒天。深更輾轉方成寐。夢入祥雲五色邊。右述懷丁未年中是日也。搥胷灑血劇蒼黃。卽今梅閣靑衫客。伊昔萱闈彩服郞。六袠光陰何倐忽。三遷德意政深長。專城自足供甘旨。風樹飄搖更孰將。右痛慈諱鳴臯東畔有荊扉。念我伯兮陟翠微。路遠或疎安否使。時遒未問燠寒衣。堪憐投紱期何晩。叵耐聯衾日漸稀。卄葉家聲將斷絶。螟蛉一計莫依違。右憶伯氏</text>
<title>臘日次工部韻</title>,<text>江南千里一身遙。歲色將殘雪未消。羊酒常年爭娛樂。人烟此日劇蕭條。仁聲已洽吾明主。治象還殊古聖朝。遠想彤庭鰲抃地。神丹箇箇雨璇霄。</text>
<title>人日次工部韻</title>,<text>一歲妖祥於是驗。雲物端宜仔細看。日出霜晞苔瓦潤。更深雨灑竹窓寒。金花栢葉愁何慰。流水高山曲謾彈。素計元非饞五斗。低回海上飽囏難。</text>
<title>十日午時立春。次工部韻。</title>,<text>東君十日擁虛位。按節卽眞正午時。墻角寒梅還素雪。陌頭垂柳欲黃絲。齊盤未奉高門饋。楚峽難堪遠客悲。信口吟哦仍得句。此翁非是喜題詩。</text>
<title>輓李掌令 濰</title>,<text>卷上眞腴腹裏凝。人間行路却崚𡾓。臺端遠跡知緣老。松下哦詩豈負丞。綽約顔容猶處子。淸閒身世卽高僧。商林鳳去鳴秋雨。志士江南淚若繩。</text>
<title>縣衙聽漁父歌 幷小序</title>,<text>縣有歌兒數三。每當娛賓。其所永言者。非花柳褻慢之語。卽翰墨靡麗之辭。遂諺飜漁父歌九章。俾習而歌之。時時憑几而聽之。黃堂綠簾。翛然有江湖幽遠之趣。而此身却在簿書叢裏。昔我退陶先生守豐基。嘗手寫此歌。仍題跋語云東坡所譏。以朝市眷戀之徒。出山林獨往之語者。某之謂矣。其亦先獲小子之今日乎。噫鳴溪之陽。是吾弊廬。東風西日。柳掩苔磯。夜靜水寒。月流花浪。扣枻長歌。時哉時哉。悠悠我思。匪翰曷飛。東閣蕭蕭雪鬢翁。漁歌飜出被枯桐。市朝豈合山林事。諷語多慚蘇長公。</text>
<title>暮春。次杜工部卽事韻。</title>,<text>寒氣全消麗景長。乾坤發育揔恩光。巖花得雨呈新態。野草迎風送遠香。投紱欲歸終未得。閉門閒卧亦無妨。故園風味知何似。南澗芹絲政可湘。</text>
<title>次康君 廸後 寒女歎</title>,<text>絶代有佳人。寒閨任長飢。離離蘭蕙佩。皎皎冰雪姿。紉針製衣裳。繪繡無不宜。梧桐葉萋萋。鸞鳳飛相隨。十襲藏重笥。且待冰泮時。時人喜論財。無玼反求玼。求玼我無玼。那復塗澤爲。屨雙緌亦兩。我豈無我儀。南山有長松。北原有兎絲。相望不相見。悠悠我心悲。</text>
<title>石橋路上。次杜工部暮春韻。</title>,<text>虛送三春卧病中。歸來一計亦成空。瘦驢偶出橋邊路。征鴈初浮海上風。谷口雨過膏軟綠。山顔日炙暈新紅。吟筇何事躕躇久。爲怕還纏朱墨叢。</text>
<title>種菊</title>,<text>海上三年兩鬢皤。西疇春雨又農歌。潯陽未遂歸來計。謾向官庭種菊花。</text>
<title>拈工部曲江韻。與人同賦。</title>,<text>名區物色殿三春。無主江山孰主人。千里他鄕相聚首。百年今夜始開脣。東軒莫憚傾樽蟻。北壠堪嗟倒石麟。最是詞鋒難與敵。懸知甫白爾前身。</text>
<title>敬迓王世子冠禮後赦文。拈韻共賦。</title>,<text>丹鵲含書下紫霄。天顔咫尺不曾遙。加三縟禮徵周夏。精一徽言闡舜堯。率土林萌涵霈澤。滿庭簪笏抃昕朝。小臣職幸叨南史。稽首銅闈進巷謠。時兼記注之任</text>
<title>興城使君臨歸。留一律求和。遂次其韻。</title>,<text>饒睡尋常朝起慵。熊旙驚迓洊雷封。庭喧求友幽禽語。榻對思羣病鶴容。世念殘紅仍其淡。鄕心繁綠與俱濃。偶因公會成知己。肎撫凌雲惜不逢。</text>
<title>次亞臺愼元瑞 龜重 遊禪雲寺韻</title>,<text>暮寺鐘鳴後。長淵潮退餘。客從玄觀至。山有白雲舒。夜靜風鈴語。月明石室虛。仍聞兜率勝。侵曉理藍輿。</text>
<title>漕臺呈愼元瑞求和</title>,<text>無端海上倦遊蹤。歲歲湖亭響晩筇。水學螺房回曲曲。山粧鴉䯻聳重重。錦城雖樂非吾土。香餌可饞豈是龍。昨夜尻輪東度嶺。田翁處處賽先農。</text>
<title>舟遊聯句</title>,<text>蘭舟泛泛溯淸流。瑞。 絲管聲飄杜若洲。中。 撲地閭閻疑漢渚。瑞。 繞江島嶼卽蓬丘。中。 南州勝賞斯爲最。瑞。 東閣覊愁却自休。中。 塵累十年猶未脫。湖山舊約愧沙鷗。瑞。</text>
<title>和康君別離曲</title>,<text>相別離。新知是舊知。一日不見如一期。梅閣無人但有琴。爲君一彈相思詞。詞悲意遠琴聲苦。聲聲揔是長相思。相思曲變作山水曲。請君扶筇來聽月明時。</text>
<title>感君恩次康君</title>,<text>我有一張琴。終日撚攏是何心。不將鳳凰求成儷。不把山水要知音。四海雖深尙可量。何以量之君恩深。君恩深兮不可量。浩浩千尋復萬尋。吾骨可粉亦何酬。我心糾結弸我襟。結了又結解莫得。聊且宣之乎吾琴。</text>
<title>次康君棄齋韻二絶</title>,<text>塘明千古月。樓坐七分仙。琴酒留嘉客。竹陰轉檻前。瑤琴新奏小山聲。招得隱君山外行。投轄飜成山水曲。小樓寒月十分明。</text>
<title>五月十二日。察眉樓欄檻窓壁俱完。康君 迪後 適至。族弟 栩 子羽，金壻 緻 士精，朴壻 思澈 景涵亦在坐。遂招琴兒二歌兒二。彈感君恩詠漁父詞。飮酒哦詩。至夜深。時旱甚。余曰古人亭成得雨。揭扁以志喜。此際若得甘霈。則名斯樓以喜雨亦可矣。越翌日乙未夜。果大雨達曙不止。喜吟一絶。</title>,<text>亭子重新亢旱時。沛然甘雨若相期。朝來試倚危欄望。喜氣田家揔溢眉。</text>
<title>與興城使君同赴完山。路過楚山。楚山倅築新堤。移栽披香亭蓮。又斲小艇可以翫賞。興城先成近體四聲。遂次其韻。</title>,<text>無數芙蕖忽馬前。前年不見見今年。新根尙帶香亭土。暮雨仍成楚峽仙。異馥飛凝烟外柳。明珠轉落水中天。瑤池渺渺知何處。一葉堪裁太乙船。</text>
<title>察眉樓賞荷</title>,<text>客榻催登小閣開。爲憐朱萼近欄栽。淤泥積水寧緇得。灑落明珠好看來。九孔甘菹根是蜜。一升芳醴葉仍盃。留君何用煩投轄。五馬躕躇自不迴。</text>
<title>次興城使君韻</title>,<text>男兒身世誤儒冠。閱歷風塵行路難。性懶我偏思靜界。才疎人或訝淸官。海湫妖祲猶殘熱。天際輕雲已薄寒。稍稍簿書堆案上。更無餘暇古文看。</text>
<title>重陽日。雨後風惡未登高。夜招琴兒唱漁父詞。次杜工部九日韻。</title>,<text>風寒虛負登高節。悵望龍山上上臺。月値天晴窺戶朗。菊因霜早滿階開。絃歌暗引江湖興。賓主皆從嶺海來。欲揷茱萸還少一。孤鴻聲裏客愁催。</text>
<title>輓李上舍 秀</title>,<text>吾南名勝子爲魁。杞梓曾經哲匠栽。嶽峙儀形金鶴在。瀾飜筆勢敬亭來。採芹魯泮遊如電。補線虞裳計却灰。從古有才誰有命。乾坤回首一悲哀。</text>
<title>輓李上舍 德祿</title>,<text>千古崔巍紫玉山。山中虎豹尙班班。秋圍竝硯槐陰轉。夜閣聯床燭影寒。司馬一名才豈展。仁人七袠壽猶慳。朝廷近錄儒賢後。薦剡高名拭淚看。</text>
<title>輓朴持平 成玉</title>,<text>早許襟期歲暮天。多君器業有靑氊。泉衙信著縠觴餉。湖幕譽騰蘧玉賢。塵世流光眞迅鳥。霜臺孤叫豈寒蟬。錦江昨日呑聲過。冷雨悲鳴葉葉蓮。</text>
<title>輓孫進士 景杰</title>,<text>四宰名聲滿海東。雲仍休慶尙重重。芝眉早接仙桃月。荷馥俄傳璧水風。塵世流光看六狗。寶庭餘業付雙龍。人生五十非遐壽。哭盡親朋眼欲矇。</text>
<title>河雲山淵淵 大淵 歷訪留宿。討論娓娓。當曉假寐。淵淵蹴起俶裝。仍有今來欲與終宵話。聯枕何爲但睡眠之句。戲次其韻。</title>,<text>寒窓曙色上蒼然。未信春宵永似年。別緖茫茫要尙寐。夫君胡反訝饕眠。</text>
<title>輓族兄迂拙齋二絶</title>,<text>二先生昔謂余曰。吾弟天資吾不如。公又何爲未七十。寢門餘淚更沾裾。紅流潭上寒梅樹。曾是吾公手裏栽。公魂不逐梅魂返。隣笛聲中風落梅。公於病前數日。移植梅樹。</text>
<title>次伴送使李公 益炡 韻</title>,<text>孤亭紗燭爛雙行。邂逅同傾滿滿觴。可幸浮生開口笑。靑春何恨去堂堂。</text>
<title>鳳林菴。待梅翁不至。</title>,<text>洞外磨驢久。今登洞裏天。雲藏山萬古。錫飛鶴三年。磵窄水聲怒。簷晴花靨姸。待君君不至。終日倚窓眠。</text>
<title>以持憲赴召。至驪江乘船順流而下。次圃隱先生韻。</title>,<text>滿面塵泥洗碧江。淸心樓下揭蓬窓。長洲水滿船如箭。嫋嫋秋風畵角雙。</text>
<title>輓族姪 一輅 二絶</title>,<text>磵上亭頹今幾歲。同遊諸子已晨星。憐君不盡烏頭力。忠厚家門尙典刑。北去南歸只一月。寥寥西巷已無君。遺書強半君心畫。閱處那堪涕淚沄。</text>
<title>玉磵亭。次贈黃仲晦 沉。</title>,<text>莊士何曾愛醉眠。知君謙耳豈其然。典刑自有厖村老。繩墨宜遵玉磵賢。大澤深山容百怪。寒淵明月印千年。歸來不患無眞訣。盍反胷中一箇天。仲晦兩先生之甥也。詩中有愛向酒家眠之句。故首句云。</text>
<title>題柳峀雲德章墨竹八絶</title>,<text>無何忽抽出。豈是人揠伸。圓正似牲角。斒斕似龍鱗。右筍竹舊林新枝擢。翠色分淺深。百卉同渠茁。誰知歲暮心。右穉竹疾風從西來。草樹盡葅醯。特立而力爭。精神覺十倍。右風竹淸夜寒露溥。蒼翠濃仍滴。願承一匊珠。硏朱點周易。右露竹其榦較他瘦。其葉較他疎。瘦而愈勁直。疎故淸有餘。右疎竹知時雨沛然。衆條一時亞。應感涵濡恩。爲化翁摧謝。右雨竹雙榦生一本。玉立摧折餘。元氣獨撑拄。淸風凜凜如。右巨竹密雪下蕭蕭。枝枝巧着得。凌寒固爾能。擎重尤奇特。右雪竹</text>
<title>大谷寺。敬次退溪先生韻。</title>,<text>玉立亭亭翠作鬟。揷花臨水幾年還。呼燈朗誦陶翁句。僧定鐘鳴閒更閒。</text>
<title>送尹正字汝先 天覺 旅櫬南歸</title>,<text>丹㫌獵獵向南飛。薤露聲中萬事非。倘記來時山夜月。有禽啼送不如歸。</text>
<title>龍仁烈院。送權君 駿行 扶尹汝先櫬南歸。</title>,<text>駒城朝日雨霏霏。摻手無言淚濕衣。我已喪朋湖右去。君能追友嶺南歸。人於生死情全見。天則竆通理或違。到處靑騘留秣地。主人應怪客還非。權君騎汝先所騎騘馬而歸。故結聯云。</text>
<title>送權一甫之任梁山三絶</title>,<text>鴈塔聯名歲卄三。守監除命又同參。肅恩辭陛差先後。吾向湖西子嶺南。知事衙軒掌令堤。小樓江畔萬竿齊。簿書多暇禾麻盛。笑倚危欄好句題。金知事鍰嘗爲梁山守。搆東軒甚精麗。金掌令仲綏亦築堤捍水。以除民害。蒲柳先衰不足愁。聖恩如海且圖酬。此行自異靈芝別。何用悲吟沈隱侯。</text>
<title>大雨 丁卯</title>,<text>暴雨連三夜。狂流遍八方。廟謨應爕理。世界忽滄桑。山怪烏頭白。民憐鵠面黃。分憂憂未已。遶壁久彷徨。</text>
<title>次金開甫 世鍵 幽居韻</title>,<text>山圍大野宅幽深。暮境藏修多古心。童僕栽花烟外圃。妙鬟搗練月邊砧。羹墻北麓龜三尺。風雨南湖龍一音。最愛芝蘭香滿砌。于門佇見駟車尋。</text>
<title>次題李上舍會嘉 亨運 寓宅</title>,<text>我且謀歸嶺外家。君胡僦屋入京華。詩朋社結靑蓮李。仙賞墻連紫籞花。淸淨自能忘勢利。希夷不必避塵譁。飛甍峻宇相環處。窈窕茅簷也足誇。</text>
<title>又次李會嘉見寄韻三絶</title>,<text>長安一見便忘年。好是烟花三月天。我往君來文以會。不隨輕薄酒家眠。聞道韶顔較盛年。都緣靜卧養心天。不須要得靑雲路。學士曾歎老卒眠。太守招灾未有年。飢民枉了㤪仁天。西江波涸難霑遠。獨夜思君耿不眠。</text>
<title>藍田乞糶之行。侵昏始還。玉西老迎于路左。壺榼靜嘉。蘭瑜輝暎。重辱以瓊琚之投。却次以呈二首。</title>,<text>行裝屑屑爲民天。馬首山光已暝然。點點鬼吹成列炬。譫譫村吠和初眠。月生癯影西林外。潮退寒聲北岸邊。挈榼提壺迎路左。殷勤厚意荷諸賢。萬物同春二月天。使君行李野人然。山椒雪閤花心㥘。海岸風恬柳眼眠。去處午吟藍磵上。歸時夜醉習池邊。平生乞字何曾慣。移粟賙民亦古賢。</text>
<title>李上舍 民秀，李上舍 寬 訪縣衙賦心字。期以待朝踏靑。是夜大風雨。明發不止。遂步其韻。</title>,<text>可憐塵世事。強半不如心。烟花三月麗。風雨五更深。草負棕鞋踏。酒酸好客臨。胡然中澤鴈。令節又哀音。</text>
<title>李友又賦人字。恨不踏草熏蘭。乃反其意以慰之。</title>,<text>烟雨新安縣。金蘭宿契人。陰陽方受夬。歲月竝臨辰。踐草非仁趾。熏香豈潤身。此心如得養。胷裏自和春。</text>
<title>登安興制勝樓</title>,<text>天險安興鎭。地高制勝樓。海平磨垢鏡。島列飮波虬。却訝瞿塘水。頻傾禹貢舟。至今蕢恨。長入扣舷謳。高麗仁宗。以安興梁海道甚險。欲鑿河通船路。鼻祖知樞院公承命幹事。竟未就。</text>
<title>次湖西伯李聖方 昌誼 江上小築圖韻 戊辰</title>,<text>江上孤峯柳下扉。棠軒永日卧遊斯。卽今湖右民憂大。其奈君王不許歸。</text>
<title>鳳沙族叔冠其孫錫元。字以孟仁。孟仁年十六。能文章大噪江南。公有詩志喜。遂次其韻。</title>,<text>仙鶴昂昂出羽羣。詩書叢裏習飛勤。固知龎老多潛德。是以陳翁有長文。肎把詞章虛飽飫。須將道義劇酣醺。丁寧莫忘三加祝。可惜朝暾易夕曛。</text>
<title>沒雲臺。次李節制 海 韻。</title>,<text>斜陽醉上沒雲臺。眼底乾坤萬里開。世事如波同汩汩。襟期隨地自巍巍。長風駕遠鵬摶起。豪篴凝空鶴舞來。却恨老鯨誅不得。磨牙吹浪雪皚皚。</text>
<title>望五六島</title>,<text>點點波間似列匏。望之胷裏九疑交。俄成河馬中宮數。忽作庖犧複卦爻。豈被蜃精虛幻化。應緣風浪恣咆哮。憐渠氣力知多少。卓立千秋耐撼敲。</text>
<title>燈夕次孫兼之 三杰</title>,<text>燈以傳燈幾百家。家家點點散楡花。要令㓒夜回淸晝。便見縑篝染紫霞。異敎曾從金井溢。遺風應自始林遐。莫誇遇暗光微放。赫日方將出海涯。</text>
<title>次李節制見贈韻二首</title>,<text>竆鄕懷抱向誰開。每枉㫌麾度嶺來。海上風烟聊共賞。庭邊花鳥不相猜。狗衣世事君休說。蟻穴機心我已灰。還笑寸腸剛勝鐵。千燒百鍊竟難摧。猥蒙明主眷微臣。江漢無緣弄釣綸。視篆已踰三箇月。開樽未散十分春。披書一一銀魚走。投飰雙雙瓦雀馴。懶拙端宜居下下。却嫌歸槖有南珍。</text>
<title>忠烈祠。次壁上韻。</title>,<text>松杉古廟起何齡。有淚男兒不必零。事急從容能取義。人生然後始爲靈。氣衝帝座三旬夜。功壓雲臺卄八星。綠筍黃花堪可薦。休將俎豆汚南腥。祠卽府使宋象贒俎豆之所。公立節後。南門有紫氣。夜夜衝天。三旬不滅云。</text>
<title>罷官無事。披鶴氅衣鳴雙笛。登海雲臺。二絶。臺卽崔孤雲所遊。孤雲一字海雲。</title>,<text>東閣淸晨罷賞梅。翩然倚鶴上仙臺。綵雲一點從空下。知是崔翁聽篴來。病渴蒼龍走海潯。低頭飮水白雲陰。回看左右多高岸。未見冬靑羃作林。</text>
<title>鄭瓜亭二絶 麗朝鄭叙自號瓜亭。被譖歸。歌詞極悽惋。樂府鄭瓜亭卽其曲。基在釜山東麓上。</title>,<text>東陵一岳小如拳。亭毁田空葛藟纏。明月滿江人不見。冷冷松韻學琴絃。采采芳蘭楚水涯。離騷吟罷又懷沙。聞君歌曲思吾祖。血淚濺沾石竹花。知奏公以石竹詩見遇。後被譖故云。</text>
<title>永嘉臺</title>,<text>䂓創滄波駕石梁。鎖藏兵艦穩如堂。經營意匠藩籌密。殫竭心神幕策良。綢戶宜先方未雨。補牢何益旣亡羊。至今聖代無邊警。臺上笙歌耀粉粧。</text>
<title>崔君爾卓，爾節同鄕人也。移居車城。不相見久矣。聯騎來訪。關雨淹滯。吟詩見贈。遂步其韻。</title>,<text>海天炎雨苦難晴。種種覊愁與草生。黑髮分離華髮會。他鄕談笑故鄕情。訓兒君有憂中樂。欺世吾多實外名。樽酒何妨同一醉。明朝匹馬啓歸程。</text>
<title>靖遠樓俚詠十韻</title>,<text>門庭有虎豹。懷袖有蛇蠍。起伏不可常。覊縻寧少忽。右和舘古者日中市。爲下動上明。隱貿何年始。舊條合遵行。右互市運米船連軸。載布車接輪。麁則逢彼怒。精奈厲吾民。右公米布羅裳紅勝霞。麻衫皎如雪。女樂媚蠻夷。無奈太近褻。右風樂妓山城頗濶大。邑城多窺闞。害守而害否。取舍吾未敢。右城守弓折矢無羽。釰澁炮亦裂。緩急將安用。修治宜不輟。右兵器吾船鈍如蛙。彼船輕如鳧。勝負可立判。識者固多虞。右戰船日晴報無事。雲暗候不得。暗時脫有變。何以傳消息。右烽火寺奴納防布。良丁代公賤。軍政太紊錯。何由得其便。右軍政凡玆九事者。俱繫靖遠謨。書之揭楣間。非愚則妄乎。</text>
<title>太宗臺 臺卽新羅王射侯之處。在絶影島東。</title>,<text>鰲背孤浮一點山。東頭仙掌奉雙盤。洪濤汩汩撞逾激。甘露霏霏滴更團。琪樹鸞棲春色老。鼎湖龍遠月光寒。躋攀寸寸休言苦。不息何曾上達難。</text>
<title>鶴城閣。夜成近體四聲。眎使君朴士詹。</title>,<text>笑解銅章蓬島上。閒尋蘭臭鶴山陽。凄凄此夜月千里。渺渺予懷天一方。玉磵芹生方美味。金塘荷綻亦淸香。吾將采采遙相贈。靑鳥倘傳瑤案傍。</text>
<title>採蓮曲八絶</title>,<text>江南蓮葉翠。江北蓮花紅。采采江南北。幽愁不可竆。水淺蓮隨短。水深蓮亦長。采長棹舴艋。采短褰吾裳。薔薇太淡泊。芍藥太繁華。爭如君子者。夷惠兼淸和。葉圓堪作蓋。花豔可裁裳。披裳且擁蓋。聊以媚吾郞。郞有愛花癖。手持三日看。芳豔縱凋悴。淸香終未殘。牧丹如許大。無香又無實。國香兼佳實。宜爾稱第一。花盡摘其實。實盡采其根。實以療吾饑。根以養吾元。摘實莫盡摘。采根莫盡采。須有根與實。明年見蓓蕾。</text>
<title>萊府有時述齋訓蒙士。李君 東馨 次老先生陶山言志韻揭諸壁上。及余解歸。要余續和。行事卒卒未暇。歸卧鳴臯。頗覺閒適。始吟拙却寄。</title>,<text>城西一畒學宮成。經籍爲田勤舌耕。蛾子含塵高垤起。鸎兒遷木好音生。遙知凉夜孤燈耿。政値淸秋積雨晴。坐嘯三旬文敎蔑。愧曾虛帶使君名。</text>
<title>次黃仲晦見寄</title>,<text>三疊吟來喜欲狂。籬英別後幾番黃。愧吾眼暗金銀氣。憐子身藏錦繡腸。閙裏奔忙實德。靜中頤嗇保眞光。悠悠世事何曾說。征邁須宜戒傲康。</text>
<title>輓權一甫</title>,<text>蓬島解携怳隔晨。此生何處更良因。文章李杜之間見。字體冰斯以上臻。森桂坊開重蔕萼。列星光散十分春。禁林多樹終難借。應向瑤京掌玉綸。</text>
<title>登丹陽鳳棲樓有感</title>,<text>千古丹丘上。昔聞鳳蹔棲。鳳歸今幾日。桐葉自萋萋。</text>
<title>丹陽山水。髣髴武夷。遂撮櫂歌遺意。吟成一絶。</title>,<text>泛泛桃花引釣船。江流曲曲各風烟。莫以急灘回棹去。鳳棲樓下有平川。</text>
<title>大報壇親祭齊戒日。上拈韻令提學臣李天輔製進。追後敬次。</title>,<text>皇壇親祀屬良辰。輦路風光一倍新。靈雨和將仁澤洽。瀜瀜三十六宮春。</text>
<title>祭罷後有御製二絶。莊誦敬次。</title>,<text>蠶月皇壇殷祀秩。吾王此擧孝兼忠。儀文豈獨遵先志。心法端宜體建中。仙仗侵晨展北壝。風詩千古下泉深。香烟細與祥雲合。知是皇靈格聖心。</text>
<title>謁莊陵有感</title>,<text>山空花落月蒼蒼。杜宇一聲幽恨長。白髮孤臣多感慨。聞之再拜淚滂滂。</text>
<title>錦江亭。敬次退陶先生韻。</title>,<text>乾坤灰劫幾經年。壁上孤亭獨巋然。晩樹風輕紅落雨。遙岑日暖翠生烟。淸流圍合眞成帶。細草留連巧作氊。峽裏民淳無一事。凭欄閒對白鷗眠。</text>
<title>輓申君任 重仁</title>,<text>論人何必問年齡。孔聖猶能畏後生。牙軸瑤徽尋舊好。松風梧月襲餘淸。孤舟方理觀瀾楫。遠駕還傾指日程。偶滯錦江違漬酒。空山愁聽子䂓聲。</text>
<title>次酒仙菴八景韻</title>,<text>驅牧溪邊草正菲。碧蘿爲帶綠簑衣。牛眠熟處渠眠熟。覺騎橫蘆已夕輝。井浦牧笛東西二水互回旋。夜夜漁燈暎碧天。逃網豈難移上瀨。春來怕有獺敺淵。鳳淵漁火無數巖花旋旋開。和風二十四番回。子䂓未忘當年恨。啼逐殘紅夜夜來。延慶春花始從峯吐轉騰空。桂嶺今宵鏡與同。爾作天眸元不眯。淸光從古徹玄宮。會稽秋月空裏蒸生反蔽空。玄黃未辨政濛濛。是非分曉還多事。此世誰能措此中。江郊曉霧一抹烟生舊學堂。罷鋤炊粟趁斜陽。南隣聞說多餘積。盍效劉家置墨莊。學堂暮烟灘方渡處舟方空。灘不通時舟始通。到底江湖愁未濟。胡爲閒繫小洋中。錦江行舟恍惚海天又洞天。茫茫兩角有無仙。仙無仙有何須問。却羡樵歌出磵邊。蓬山樵歌</text>
<title>淸虛樓。伏次先朝御製韻二首。幷小序</title>,<text>樓在原州酒泉縣。世傳縣西山上有石如槽。酒涌若泉。謂之酒泉石。縣之得名。蓋以此也。有一縣令將移置縣中。霹靂忽破之。一片方右樓之南階云。肅廟朝沈廷輔爲原州牧使。實國戚也。適以事入京登對。肅廟問府中故事。廷輔以酒泉石對之。肅廟特賜詩酒。暮渡蒼茫問酒泉。巋然惟有一樓全。寧王昔日吟哦費。太守當年肺腑連。天嚲奎輝凝閣裏。水涵鴻澤漾堦前。感懷仍與覊愁竝。孤月虛窓耿不眠。簇簇羣巒混混泉。小樓形勝化功全。水聲枕下通宵語。山色簷間返照連。碧月光華雲漢際。石槽消息海桑前。明朝倘遂休官計。且倚雕欄滿意眠。</text>
<title>次張上舍道應</title>,<text>孤楸從古號危程。秋雨曾無半日晴。風拂老仙雙腋至。燭明高榻一心傾。巴山禽鳥猶含㤪。桂水雲烟不勝情。雖樂何如歸去早。堪憐吏借隱爲名。</text>
<title>次張道應越中懷古三首</title>,<text>秋風搔首立。往事劇悲凉。野有虞皇墓。春無魯史王。鳥啼渾帝魄。花落宛宮粧。此理終難測。吾將問彼蒼。君臣同祭祀。今古錦城祠。俎豆三三列。倫綱箇箇持。人間悲丙子。天下識高麗。黃菊風霜夕。一瞻一涕洟。白馬東廵不復旋。珠丘寄在錦江邊。江流萬折終東注。百鳥翩翩禮杜鵑。</text>
<title>次道應泛舟淸泠浦韻</title>,<text>短棹沿流又溯流。芳蘭采采江之洲。風前忽聽美人曲。未到淸泠浦便休。</text>
<title>錦江亭。次金上使國均 衡國 韻。</title>,<text>秋江一望浩無邊。盃酒團欒欲少年。寶瑟淸音鮫舞節。雕欄閒夢鷺絲牽。由來風月眞公物。到處江山揔宿緣。勝地良朋那易得。奇遊堪作畵圖傳。</text>
<title>彰節祠。次金國均韻。</title>,<text>莊陵松栢老。其下六臣祠。壯節甘膏斧。元勳恥篆彝。男兒自古死。父老至今悲。竹溪壇入望。貞魄政相隨。</text>
<title>讀朱子題梅溪舘詩有感</title>,<text>小梅香撲芰荷衣。寶鏡菱花乍掩輝。半夜雷聲初動處。能知五十九年非。</text>
<title>次金正言仲綏 履萬 見寄亭子巖四絶</title>,<text>陰陰凍雪鎖山門。遙聽靑田鶴叫雲。北渚幽蘭香欲動。行當采采寄吾君。於羅形勝飽聞來。已趁秋風領略回。白露蒼蒹人不見。孤舟盡日獨沿洄。台宿之巖玉筍峯。隆隆自響水中鍾。吾將早晩同君去。鐵篴一聲驚老龍。無數巖巒俯碧波。瓊花瑤草亂交加。煩君雪裏休回棹。未必廬山久我家。</text>
<title>金仲綏再疊四絶寄眎。枕上和呈八絶。</title>,<text>陛辭退出興仁門。承召蒼黃近五雲。壁上于今慚四字。此生何日報明君。五馬忙忙過鹿門。回頭悵望嶺西雲。西雲難與東雲合。每見君詩似見君。靑山如去又如來。水撲亭巖璧㨾回。若使四仙曾到此。豈徒三日乍沿洄。千里悠悠莫往來。洛城離別幾年回。休將筆舌評衰健。雙髩從當鑑綠洄。千山雪閣玉爲峯。簷溜結疑石乳鍾。蹇驪自好肩山聳。探勝何須馬似龍。冰粧水面雪粧峯。果滿筠籠酒滿鍾。深夜莫辭携鐵篴。不妨驚動老眠龍。太守心如水未波。民淳不以事相加。竟日黃堂無語坐。如非道院卽僧家。玉嶂尖尖繞錦波。武陵形勝豈斯加。皓首虛疑穿雪㥘。漁舟應失種桃家。</text>
<title>又次金仲綏四絶</title>,<text>白雲當日上天門。天護玄宮以白雲。六臣祠屋長隣近。有是臣時有是君。君詩前後四番來。每向仙巖稱道回。龍肉坐談元不飽。何如一棹更沿洄。恭承嘉惠過蘇峯。默數天倉費幾鍾。老矣無能知止可。淸晨端筴占潛龍。薏苡猶能汚伏波。胡將冰蘖字相加。君詩讀了多慚愧。且喜詩家有大家。</text>
<title>次金德餘 慶錫</title>,<text>雙雙瓦雀啄階除。夐僻官衙野寺如。衮衮光陰盈五紀。殘殘時序屬三餘。東西二水滙金鳳。前後千峯擁玉魚。擧目乾坤多感慨。嗒然間對古人書。</text>
<title>陪沈使相 星鎭 投壺。吟呈一絶。</title>,<text>烟雨霏霏暗北洲。解敎㫌節辱淹留。枉矢哨壺爭勝負。二天和氣滿春樓。</text>
<title>次李訥隱 光庭 越中懷古八首</title>,<text>淸泠浦。浦邊淸流浦上巒。山有榛兮洲有蘭。云誰之思心不歡。子䂓啼罷鶗鴂鳴。百草俱腓衆芳殘。江流如腸回九曲。曲曲悲鳴走長安。煩君且莫分明語。食肉何須食馬肝。右淸泠浦梅竹樓。不在山椒與江磧。蓋在客舘之傍梅竹裏。月中時時聞玉笛。玉笛聲和杜宇聲。如泣如訴續還絶。乍絶乍續飄邑里。里甿起立亦嗚咽。至今梅竹枯死樓亦廢。廢址衰草足霜雪。樓實在客舍東。而訥翁有高樓想應臨江磧之句。故首句云。○右梅竹樓金鳳淵。何以得名金鳳淵。鳳兮在山不在水。得名應在丁丑年。是年花落落花巖。釵頭金鳳沉渚烟。至今貞魂宛在水中央。幽恨暗泄伽倻絃。俄然曲終人不見。月色荒凉江上天。右金鳳淵落花巖。何事行人望磬折。巖兮俯壓錦江陽。矗矗如磨復如絶。當時湖上鼎成龍騰去。侍女攀髯未及兮。痛哭淚成血紛紛。緣巖墜錦江。驚波怒立如撒雪。至今春殘花落巖無語。江水無端增幽咽。右落花巖白馬谷。吾君之馬尙殷白。君乘白馬向何處。太白山稱神仙宅。神仙宅兮豈我所。北方之人兮爲我不臯復。卽今眞宅儼像設。白馬還應尋舊迹。林間終不見雙尖。擧手遠望長相憶。右白馬谷拜鵑樓。錦江春風雨初霽。有鳥啼血山欲裂。鳥兮前身是蜀帝。衆鳥聞之餧且傴。禮若帝傍羣仙衛。固知當死卽死耳。可笑華亭戀鶴唳。此生寸腸剛如鐵。不向樓前謾灑涕。彰節祠門樓。○右拜鵑樓嚴戶長。戶長忠義罕古書。人道其功勝六臣。俎豆聯卓崇脯葅。當其背負玉匣上山時。鬼神爲之同扶舁。終然因之爲陵備儀物。丁字寶閣高渠渠。君不見嚴戶長今爲嚴參議。見義則勇莫躕躇。右嚴戶長伽倻琴。琴曲婉轉梨園曲。弟子昔隨東廵駕。留連越中強爲樂。聲聲付與子䂓啼。亂山崔巍殘月白。長歌之哀甚痛哭。何曾舞手而蹈足。巖頭花落曲尙傳。長使聽者雙淚落。右伽倻琴</text>
<title>辛未四月赴宣川。登檀嶺聞杜宇有感。</title>,<text>二年錦水上。無物不傷情。西行一百里。尙有子䂓聲。</text>
<title>陛辭到高陽舘。卽辛亥長陵行幸時。以記注入侍處也。</title>,<text>憶曾灤水見和時。珥筆趨陪行殿垂。此日遠離違引對。頻頻回首望京師。</text>
<title>到松都登南樓</title>,<text>夜入松都逐列燈。南樓高處趁朝登。火防佛浴遺風遠。鳳舞螭騰淑氣凝。衮衮流波五百歲。荒荒落日卅三陵。搴紗再拜瞻雲漢。鑑戒宸心怳履冰。</text>
<title>善竹橋。敬瞻新碑御題御筆。仍觀舊碑及石上血痕。轉入崧陽書院。秪謁遺像。敬讀肅廟宸章。</title>,<text>瞻碑善竹里。拜像崧陽祠。忠烈颯毛髮。血痕堪涕洟。宸翰褒崇地。民彝樹立時。先生知我否。闕里一傍支。</text>
<title>到平壤</title>,<text>第一山河寶。三都孰較䧺。野平膏壤遠。水大衆流同。神聖遺風在。英豪壯蹟空。樓臺好氣像。摹寫有諸公。</text>
<title>到本府登倚釰亭。次壁上韻。</title>,<text>驅馬悠悠赴塞城。雨餘朝日漏雲明。胷中萬甲小男子。海上千兵大將營。王事何曾論險易。人心難得斷將迎。登亭倚釰腸偏裂。却憶先朝去國行。</text>
<title>聽流堂。次板上韻。</title>,<text>築石滙成數畒池。對巖亭閣列參差。一團鏡拭憑欄處。萬顆珠磨倚枕時。爨婦林間提甕去。釣翁磯上理絲垂。誰能噀作旱天雨。借與和風滿意吹。</text>
<title>龍灣</title>,<text>行到龍灣忽戟眉。天高日暮朔風吹。陰山處處蒼烟起。正是胡兒出獵時。</text>
<title>和贈李君 重慶</title>,<text>茫茫西土逖。南士不曾遊。我則惟君命。子胡又塞州。遺詩海十里。往事月千秋。相對懷難抑。盃行且益籌。</text>
<title>次李君</title>,<text>秋風塞曲動凉州。屠肆悲歌互唱酬。一出那無賡載地。薰琴方皷五雲樓。</text>
<title>輓李訥隱</title>,<text>太白山之下。讀書八十秋。文章驚海內。金石散風流。落落成孤遯。恂恂謝衆咻。平生瞻仰意。虞殯淚難收。</text>
<title>見廵營關文。次杜工部靑春作伴好還鄕韻。</title>,<text>東閣忽聞官長怒。朝衣定疊振荷裳。紅塵傲骨眞疎濶。白首童心尙狷狂。此物奚爲來此地。吾身却已在吾鄕。卽從西嶺踰南嶺。便下襄陽向永陽。</text>
<title>義烈祠次韻 祠卽遼東伯金公應河所享</title>,<text>文山衣帶贊。孔仁又孟義。疇不講此熟。今古讀書士。風吹草輒動。只計害與利。我憶左將軍。難禁英䧺淚。顧玆安化郡。伊昔公所莅。追逐貳帥去。特立辦大事。烈氣雷霆怒。貞心天日指。嗚咽深河水。東走激而駛。風聲久逾振。充塞九萬里。遺民尙仰止。古廟薦明水。</text>
<title>追悼慵窩柳參議 升鉉</title>,<text>似子吾南復幾人。淸文偉器好風神。君王喜見顔卿面。州郡嫌專陸歙仁。泮水岐山披素抱。嶺楓湖菊躡淸塵。慶甥近日方隅坐。思舊悲今淚滿巾。戊申之變。公爲安東義兵將。壬子除咸安郡守。陛辭時上引見曰。不識眞卿何狀。今乃見之。</text>
<title>光化路上。望見亂山缺處。有一峯岧嶤。問之則乃寧邊之藥山也。</title>,<text>呀然箭括踴螺鬟。眞面分明是藥山。恰似仙娥當戶立。行人可望亦難攀。</text>
<title>光化縣。慰李使君汝胄 宗延 遭艱。仍別幕僚李君之耆。</title>,<text>吾道從來到處竆。慈烏官樹不禁風。南樓誰與看明月。幕府如今送石洪。</text>
<title>宣府改竪林將軍紀蹟碑 崇禎辛未。林將軍慶業爲釰山防禦使。廣築外城。立石記蹟。歲久折仆。絶處上下當中穿穴。連貫剛鐵釘。兩旁又各穴如蜂腰。鎔灌鏵鐴液。便作一片完碑。遂植于將臺前。</title>,<text>當年防禦地。斷石倒危譙。宇宙人何去。山河氣未消。靑龍壽亭釰。白馬浙江潮。屹屹還扶立。洞天日更昭。</text>
<title>輓金雲山南老 極齡 四絶</title>,<text>淸操曠度又豐姿。早歲騫騰若有爲。卄載沉淪眉欲皓。山南人士共齎咨。倦迹棲棲滯塞邊。喜看鳧舃拍西天。誰知曉閣三盃酒。卽是人間已了緣。哀李餘詞爲子題。雲山頻聽子䂓啼。南人西邑眞陽九。爲報南人更莫西。同縣李麟興。歿於雲山任所故云。昨日翩翩尺牘移。淸遊物外結芳期。斜陽獨向香山去。萬壑秋聲揔惹悲。</text>
<title>遊妙香山</title>,<text>曲曲層層渡石泉。淸風兩腋覺泠然。洞天日月開三十。檀樹春秋閱四千。衆瀑喧豗晴撒雪。羣峰森列紫生烟。登臺默數神君壽。請祝吾王享厥年。</text>
<title>登藥山東臺次舊韻 山在寧邊</title>,<text>蠟屐周遊一域中。瓌觀到此可稱䧺。盤巖承露撑千古。笙鶴乘風戲半空。天地西連滄海豁。雲烟東揖妙香通。關防何怪多疎濶。夜夜邊烽一點紅。</text>
<title>圓山望夫塚 山在宣府之南。己未之役。邑人金汝霖隨遼東伯戰死深河。其妻朴氏有遺腹兒。兒生卽自裁。願葬圓山上。以望去時路云。</title>,<text>圓山高薄雲。其巓蓋有塚。啾啾遠望之。曷日郞旋踵。</text>
<title>身彌島 明將毛文龍。丙子後東來。欲開府是島。展拓基址。多有變怪。移住鐵山之椵島云。</title>,<text>全身秀且奇。彌亘滄溟裏。不借寄公棲。山靈有底意。</text>
<title>蝶島 丙子後。宣人白以忠，桂挺明等數十。約入是島。與毛都督往來唱酬。砥礪蹈海之義。都督比之五百義士。及都督敗死。散歸其家云。</title>,<text>洋中有小丘。人擬嗚呼島。玉貌亦徒言。何曾東海蹈。</text>
<title>宣人潛寫醜影。行到東江。因桂直長德海始知之。留族弟季方與功曹田復良取來。非桂君難免魍魎之責。遂贈一絶以謝之。</title>,<text>有身故有影。身去影何留。先師銘詔意。乾惕送餘秋。</text>
<title>到大定江。江上金陽智 命礪 携酒登船。酌飮叙別。仍惠一絶。次韻却贈。</title>,<text>白鷗休笑我遑遑。我趁秋風歸故鄕。故人來勸一盃酒。別意江流相短長。</text>
<title>聞王孫誕生。喜吟一絶。</title>,<text>西歸聞好音。海月重輪朗。祥光溢四方。萬世太平象。</text>
<title>歷入黃岡。主倅病。獨坐竹樓。旋登月波樓。</title>,<text>黃岡無竹竹爲樓。百里江山一眼收。主人病矣兼無酒。散落棊壺獨少留。右竹樓晴秋東去路。扶杖暫登留。高閣雲同逈。淸波月共流。俗人那識竹。仙子好居樓。鶴氅迎風擧。飄消萬古愁。右月波樓</text>
<title>輓族叔 思仁</title>,<text>行尊年則敵。葱竹已皤頭。性自辛薑桂。文曾戱棘鉤。命途何太舛。星甲亦靡周。雙釰同埋土。孤兒㤪素秋。</text>
<title>暎水屛 在金川</title>,<text>金川滙成潭。蒼屛繞南坻。登屛俯視之。屛倒在水底。人言屛暎水。我謂水暎屛。水若無這淸。何緣暎得明。雖淸苟不靜。屛應失本形。願言風不波。永保淸與靜。奚徒一屛暎。萬象俱送影。</text>
<title>入天磨山。登泛槎亭翫朴淵瀑。</title>,<text>飛流廬嶽三千尺。競秀台巖幾百峰。風雨無端迷谷口。故敎遊客得從容。</text>
<title>花潭逝斯亭</title>,<text>下馬攀花樹。登亭歎逝川。山臨虛處倒。月落靜時圓。已隔古今世。難尋先後天。怱怱留不得。南去溯陶淵。</text>
<title>滿月臺</title>,<text>松老雲橫嶽。苔殘月滿臺。興亡如一夢。斜日鳥鳴哀。</text>
<title>淸臺丈謂余。過松京必有感於圃隱先生當日事。和眎愚翁所次先生萬景臺韻。遂敬步却寄。</title>,<text>行過麗都涕淚橫。西風斜日慕賢情。崧陽廟屹猶遺像。滿月臺空但舊城。人說竹橋方辦死。我知花砌已捐生。奚徒節義光千古。倡道奇功莫與京。</text>
<title>輓李君 祥裕</title>,<text>錦城君賦鵩。茂縣我烹鮮。誰道山南客。飜成海上緣。存亡還一夢。離別已三年。孝友剛方行。嗟乎有自傳。</text>
<title>輓安處士 命夏</title>,<text>錦峀春光閟。玉溪月影微。斯文嗟已喪。此老又何歸。居敬工曾篤。爲仁壽竟稀。少年山寺樂。回首夢依依。</text>
<title>溪堂。次梅山，南窓編師門禮稿時韻。幷小序</title>,<text>先師兩先生所編疑禮通攷一書。久在亂藁中。歲辛未。梅山，南窓兩老。與同門諸君子。團會編謄。而余適滯西垣。未供筆硏之役。昨冬始乃南還。擬一盥誦。與兩老相約於孟夏之旣望。先到溪堂。則梅翁忽以持憲赴召矣。只與南窓兄及伯玉，仲文。合坐敬閱。其間不無魚魯亥豕之混。而精短無以校勘梳沐。羹墻之感。掃塵之歎。重之以鷰往鴻來之懷。只得癡坐悄然而已。遂次兩老詩。聊寫多少幽抱云。鳳去丹霄歲月深。瑞毛遺落碧梧陰。連篇細字新如昨。萬古斯文一片心。先生於禮日欽欽。推己惠人是素心。硯北卅年常棣樂。江南千古武夷岑。篋笥依舊封藏謹。手澤猶新愛惜深。可且淨謄仍密付。安知來世不如今。憶自髫齡負笈遊。燕申長侍榧丌頭。月明秋夜纖雲盡。水到春江巨艦浮。嘗病禮家喧聚訟。遂成公案儼分區。掃塵此日偏多感。白首門生淚未收。重峯巫峽束脩年。絲髮今成老鄭虔。每慟河南二子逝。寧愁座上五竆延。笑拋弊屣楡關外。泣抱遺書玉磵邊。最是校讐多藉力。同人賢胤幸分筵。楡關在宣川</text>
<title>次南窓觀魚韻三絶</title>,<text>至冥者是魚。最靈者吾人。必欲一視之。無與濠叟均。伊川盆以養。子産付校人。物我寧無別。藹然生意均。白髮蕭蕭坐釣臺。三千六百廣張開。渾忘猶有機心在。却怪遊魚隱綠苔。</text>
<title>輓朴同知 泰斗 令丈</title>,<text>東溟水拍天。其上卽丹丘。於焉有羽人。硏朱點蘂珠。琅玕滿腹裏。披呈香案隅。玉皇笑莞爾。書名丹桂籍。却被壼女妬。暫向句漏謫。靈砂動盈掬。倦飛雙鳧翮。神方煉舊鼎。九轉丹已成。燁然顔愈渥。熒熒䨥瞳明。滄桑閱眼前。歲月高崢嶸。玉皇更嘉乃。黃金暎綠髮。擊壤歌聖德。翹首望雲闕。終然厭粃糠。霓㫌隨風發。翼翼上淸都。海天懸孤月。</text>
<title>霞谷水哉亭。追次梅湖孫丈 德升 韻。亭卽雙峰鄭公克後藏修之所。其來孫燁汝章父重修。</title>,<text>隱者入林恐不深。霞生谷口常陰陰。溪山天地幾慳秘。棟宇鬼神應護禁。始讀遺書歎意遠。更尋芳躅愁聲沈。賢孫何幸肎塗雘。携手憑欄多古心。</text>
<title>龜溪慶席。次開仲韻。眎公擇上舍。</title>,<text>宜爾悲歡萃此辰。昔年吾亦奉偏親。蓮根璧沼培曾舊。菌耳甆鍾擢又新。螭陛襯光誠異渥。烏波流慶不爲貧。華筵獨據多孤寂。却恨魔兒戱德隣。月松公夢詩有祖子孫攀璧沼花之句。而竟符其讖。三世搴蓮。俱有硯滴菌抽之異。時梅翁以功制未參。故結聯云。</text>
<title>輓鳳沙族叔</title>,<text>烏水源流浩。鳳沙林壑幽。騷壇曾宿將。學圃竟名儒。入海探龍富。吟花任鳥愁。後生何問業。星彩晦苴弧。</text>
<title>崇烈祠。追次李甁窩 衡祥 韻。</title>,<text>哀詔恩篇劇寵榮。栽培三百載綱常。皤皤良士還輕死。斷斷其心不爲名。宇宙長留河嶽氣。㫌幢應蹴酪氊鄕。西天此醉醒何日。撫釰中宵倒一觥。</text>
<title>輓李上舍會嘉</title>,<text>鵝老文章虎豹如。有子有孫皆斑斑。我昔一上永保亭。亭下大壑生紫瀾。是時風靜日杲杲。仙島浮動呈別顔。如旗如車復如船。畢竟梅閣橫朱欄。天下百千萬怪物。熒煌雜還於其間。仍入君家讀君詩。君詩政與此一般。我乃始學壽陵步。汗流喘急顚倒還。璞裏寶彩更誰識。嗚呼卞和埋荊蠻。</text>
<title>和山水亭</title>,<text>顧笑南宮昔主盟。新開亭子矗乘楹。工夫智及兼仁守。家計山光與水聲。雖退寧忘當世事。將衰要得古人情。携登對討宣尼訓。不覺林間暝色生。</text>
<title>輓權春彦 得重</title>,<text>先師杖屨地。賸馥尙菲菲。遠跡羾楓嶽。潛光動繡衣。林風還淅瀝。樑月但依微。二胤難兄弟。遺型庶莫違。</text>
<title>丙子六月。以蔚山投符徑歸。就理納供。放還路中作。</title>,<text>羊腸世路險重重。三黜行裝令尹同。金橘味酸那易變。太陽證痼亦難融。快哉脫出樊籠外。忘却奔忙火燄中。最是丹忱終炳若。頻瞻雙闕瑞雲紅。</text>
<title>昨今行</title>,<text>昨月一往還。今月一往還。前行以五馬。今行以匹馬。人言前行樂。我謂今行樂。人言今行苦。我謂前行苦。人言子苦樂。何獨與人別。余笑而不答。手指霜下傑。</text>
<title>次曺君協</title>,<text>重尋銀海寺。前度幾春秋。雨歇新凉入。天高大火流。釣耕長統樂。進退仲淹憂。揔向詩中發。千山獨倚樓。</text>
<title>酒禁頌</title>,<text>太廟犧樽但薦玄。新頒大誥四齊蠲。不煩商室酣歌誡。那見姬筵屢舞躚。五穀自無狂藥費。萬民俱得本心全。從今析木東千里。便作唐虞以上天。</text>
<title>偶吟</title>,<text>茅簷細雨曉陰陰。挾鏡携書擁布衾。窓外無端山杏樹。送來寒影覆瑤琴。</text>
<title>遊街日述懷</title>,<text>可笑紛紛名利塲。新恩行色已奔忙。不如購得書千卷。歸臥靑山一草堂。</text>
<title>到門日。敬次塤叟先生韻。</title>,<text>祥雲五色繞蓬萊。三十三花次第開。此物本非千里致。今行偶得一枝來。先生倘備棟樑器。小子寧辭榱桷材。終古昊天憂不復。山林朝市孰優哉。</text>
<title>敬次篪叟先生韻</title>,<text>此身鎔鑄力。毫末摠先生。誠敬眞吾事。勳功豈遠程。端宜實地做。生怕險途傾。敢詑靑雲致。期追素履貞。</text>
<title>次月松族叔 碩臨 韻</title>,<text>久知名利似浮萍。况復文章愧蘊靈。遇逐驥蹄遵遠道。忽逢羊角振垂翎。萱闈日影堪偏愛。楓陛臚呼豈忍聽。詩語未宜推借過。不才深懼忝家庭。</text>
<title>和南窓族兄可升 梯 韻</title>,<text>立揚亶賴父兄賢。萬事何須付彼天。十字奇媒那敢擬。三歸淑氣幸重旋。卽今萱幄春秋晩。終古楓宸雨露偏。君寵母恩寧易報。昔人猶戒兩難全。鼻祖知奏事公。以石竹花詩一篇。受知麗王。故時人謂之四十字媒。十世祖生員公。葬於三歸洞。昨年堪輿家以爲此墓有吉氣。子孫當有科慶。</text>
<title>輓陳公</title>,<text>九月西行十月還。忽聞淸範已靑山。始知浮世須臾事。尙記空梁彷彿顔。陽子晉鄕延譽易。劉郞漢殿策名難。可憐先契今誰在。孤露餘懷倍覺酸。</text>
<title>次南窓族兄可升延烏祀壇䪭</title>,<text>麗朝當日振風稜。餘慶綿綿卄代承。碧海千年人已遠。寒山一石世無憑。祀壇儀節今堪備。齋舍規模孰更增。殘裔幸叨金榜末。涔涔感涕鬂邊凝。麗王嗟不繼權輿。直筆森森百載餘。曾向官墻尋舊壠。更從家洞訪遺居。石羊橫倒風篁泣。海鶴高飛夜月虛。故事南康誰復續。端宜楓陛一投書。雲梯山下有先祖遺址。謂之大家洞。</text>
<title>敬次塤叟先生動石韻</title>,<text>靜是性兮動是情。靜時如死動如生。軆用始終都在此。靜非爲重動非輕。</text>
<title>見閔巨卿 應奎 盆梅臘月結子</title>,<text>根是桃夭枝是梅。瓦樽好伴翠篁栽。百花頭上開千點。臘月中間結數枚。寧欲殷羹遲和味。却敎周士早求媒。固知渠性殊凡卉。亦藉吾人愛養來。</text>
<title>過兄江登萬歸亭</title>,<text>幾箇東都名勝區。萬歸風致獨爲兄。天翁若是無心者。肎拖江流乙字行。</text>
<title>烏川追次金慕齋 安國 韻</title>,<text>烏川千古好淵源。後世寧容有議論。孤月荒凉滄海闊。傷心何處酹遺魂。</text>
<title>餓莩</title>,<text>去歲田疇穢不治。春來民庶槖渾垂。纔聞東郭炮僵臠。復見南隣鬻愛兒。邑里蕭條炊火斷。道途呻楚餒魂彌。堪嗟世乏監門鄭。不使嚴廬聖主知。</text>
<title>謹次李戚丈賀得第</title>,<text>非關日下五雲祥。三十人中末至郞。却念背擔百斤重。寧欣頭揷一枝香。曾無直節揚臺閣。更乏奇謨贊廟堂。多謝鄕隣諸父老。詠將詩句助榮光。</text>
<title>杏花</title>,<text>梅花太早桃花晩。春色中間有託些。靑帝念玆別致意。番風屬爾亂開花。何妨黃蝶風前嗅。好倚紅雲日畔斜。莫道芬華容易歇。實繁堪向牧丹誇。</text>
<title>戲吟</title>,<text>人言及第有金椎。揮去揮來玉帛堆。而我謾從詩禮琢。廚烟不起但寒灰。</text>
<title>蚕</title>,<text>冷浴溫藏乃化生。條桑軟葉可充膓。籧籧曉蝶三眠穩。蜿蜿春蛇一蛻忙。形似蝤蠐寧蟄壤。性殊蜂蠆不揚鋩。抽筋罄腹終無悔。好把絲綸補舜裳。</text>
<title>敬次篪叟先生詠麥粥</title>,<text>人麥皆黃我麥靑。兼皮舂出淡饘成。日高痛飮能當肉。肎羨金盤玉屑𩞃。</text>
<title>謹次權孝子 穆 孝行錄韻</title>,<text>曾以全歸美。曹因溺死彰。變常雖異地。成就卽同鄕。肎惜親攸遺。忍敎鬼亦亡。玆惟權孝子。自赴烈炎揚。愚巷龜趺屹。栢巖鸞誥彰。諸賢留厥馥。夫子出其鄕。烏哭風枝急。鴻毛熱火亡。圭頭無恙處。先鬼不驚揚。蘭焚香益遠。玉爍彩愈彰。方伯陳其事。聖君表厥鄕。麤拳仍顯發。偉蹟豈淪亡。我只申瞻仰。初非爲闡揚。</text>
<title>輓族叔 碩泰</title>,<text>昨日哭公喪。忍題虞殯章。派分九世祖。居隔一山岡。花樹頻修睦。蘋蘩共薦香。五旬雖匪夭。親老又靑孀。</text>
<title>悼徐乃績</title>,<text>芝蘭曾舊契。蔥竹豈今知。格局能容物。詞章不背時。嗟無三紀壽。更失四哥兒。蓮桂新芳爛。高庭涕益垂。</text>
<title>次釣鰲堂韻</title>,<text>鰲戴山來問幾年。臨軒垂釣卽眞仙。鉤從天上嫦娥得。絲借雲間螮蝀連。楣映長庚金宿彩。門橫太乙玉蓮船。翻思樂地惟名敎。措足何嫌石有扁。</text>
<title>通度寺。次權亞卿韻。</title>,<text>黃昏來臥鷲棲前。竟夜潺溪聽玉泉。千古寒山一片石。三灾老塔九龍淵。㮙花影裏人傳法。貝葉陰邊鳥說禪。還笑靈眞俱幻化。明朝且向武夷筵。方向鷗江書院。故末句云云。</text>
<title>臨歸鄭君 萬斗 次前韻見贈。馬上更謝。</title>,<text>塲屋相逢十載前。今宵同飮鷲棲泉。山雲出洞轉橫野。溪水多灘還小淵。庭樹月明驚宿鳥。石龕苔老坐高禪。爲言童僕休驅馬。風舞橋邊是別筵。</text>
<title>讀姜孝子孝行錄。敬次塤叟先生韻。</title>,<text>孝感由來死或蘇。分明此理豈虛無。莫疑轝路溪流洑。曾見墳塋栢樹枯。人子只須觀實行。武翁何必讓文儒。還憐身沒衰除後。毁字嚴規幸免夫。</text>
<title>輓金公成汝</title>,<text>苽葛屛厓館。追隨十許年。每從人欵曲。肎與俗流遷。近厭公車業。連看晦老篇。稚兒扶櫬去。伯氏泪河懸。</text>
<title>新入政院偶吟 院在宣仁門內</title>,<text>一片丹忱幾向陽。今宵來直散仙堂。匀天此去無多遠。悵望何緣覲玉皇。</text>
<title>贈邊正字 翼老</title>,<text>久矣潛夫去。今君獨出羣。淸姿磷白玉。奇意鬱紅雲。孤揷仙宮桂。竆搜釋閣芸。遺珠東海上。光采倍氛氳。</text>
<title>六月十三日。次都令公 宋成明 喜雨韻。</title>,<text>大旱羣黎尙不嗟。微灾其柰至仁何。天人上下元無隔。桴鼓中間豈有頗。雲漢前宵圭璧植。桑林此日玉玲沱。咎祥變轉須臾事。野老休憂節序過。</text>
<title>次金秀夫 啓白 韻</title>,<text>烏兎堂堂不我謀。此來虛過好春秋。位卑未解羣黎㤪。才短難抒八彩愁。庭後筆硏長在手。嶺中桑梓數回頭。覊懷寥落無路語。倘趁淸宵一顧不。旅榻蕭蕭獨掩扉。才踈不必歎官微。靑銅羞看雪盈帽。紫陌還愁塵化衣。嶺路雲深蝴蝶斷。江流冰凍鯉魚稀。羨君彩服趍庭處。至樂融融忘世機。</text>
<title>輓任正郞 華世</title>,<text>潦倒郞聯只六旬。憶曾攀桂在靑春。試看白面多金玉。重向淸朝歎積薪。閑臥山南一草堂。有蓮無數滿池塘。每當花發風輕處。暗襲菲菲昔日香。紫玉淸宵燭跋剪。依依往事十年前。保來都下違鷄黍。說與儀曹送賻牋。</text>
<title>次柳仲新 鼎茂 臘日韻</title>,<text>簪靴曉濕五雲還。銅漏聲中歲色殘。梁雉乍聞鳴角角。塒鷄初見破團團。跪擎金橘含霜潤。起訪瓊梅噴雪寒。筭日肎愁三十近。貞元至理我先觀。是日賜五橘。故第三聯云。</text>
<title>金仲默 景沈 將歸贈一絶。潦步却寄。</title>,<text>富貴非吾願。遲遲此一行。反哺俱無地。惟期報聖明。</text>
<title>金仲默，朴玉汝 成玉 先歸吟寄。</title>,<text>憶曾同入大明殿。次第攀援丹桂枝。千載亨嘉那易會。七年來復郤先衰。悠悠爾思白雲繞。惕惕吾心春雨滋。邂逅此行遷就地。幽懷暗許暮禽知。</text>
<title>敬徽殿望祭親臨時。將趍陪班。</title>,<text>四更一點夜。靈殿薦香菲。有吏推冥戶。呼僮戒瘦騑。村燈猶耿耿。宮樹正依依。肎憚衣裳倒。竊欽聖孝巍。</text>
<title>和呈金秀夫</title>,<text>北岳輕雲宿短簷。晨朝踈雨灑簾纖。林鶴到底猶能適。楊鴣由來豈易兼。世路方愁千丈險。吾心還覺十分恬。詩壇旗鼓恒爲殿。直是頹慵不是謙。</text>
<title>次柳仲新八日觀燈韻</title>,<text>燈以傳燈燈不滅。西來舊俗卽今宵。渾忘慶福由吾致。錯道災殃可此燒。矗矗千竿爭揷地。熒熒萬點欲侵霄。當晨忽忽殘光盡。日踊扶桑第一條。</text>
<title>次梅山族兄 重器 送別韻</title>,<text>同宗同業又同遊。此日那堪異去留。耒耟不須儂手把。眞心愧乏佛恩酬。</text>
<title>輓崔銘巖 南圖</title>,<text>憶昔仙桃會。夤緣始識荊。鄕隣稱宿德。塲屋擅雄名。竟下劉君第。誰銘孟氏塋。庭梧雙鵠峙。佇看大家聲。</text>
<title>守令辭陛時。例謁大臣銓官及諸臺。柳令公 升鉉 以咸安知郡應是役。有詩志其苦。追次以呈。</title>,<text>頂玉林泉閑俯仰。山冠不染化衣塵。無心感得三刀夢。作意奔忙八尺身。黃甲姓名誰記舊。朱門面目想多新。翻思鈴閣鳴琴興。絶勝浮沈宦海津。</text>
<title>喜晴</title>,<text>疲僕蹇驢駄病身。雨中山水夢中人。今宵始刮雙眸見。萬里晴空爛五辰。</text>
<title>幽谷惜別</title>,<text>馬上論心更討文。行行穿出嶺頭雲。一樽幽谷相分手。山鳥嚶嚶不可聞。</text>
<title>申子安 宅和 見訪贈詩。次韻以呈。</title>,<text>吏退庭空騏步至。逌然相對笑言兼。盤飧倉卒還成皛。白飯白葫又白塩。</text>
<title>輓金正字仲默</title>,<text>奇巖矗矗出埃氛。東對高岡挹隴雲。虎豹班毛傳世世。藩侯瀛士又吾君。三十三人中七人。七人君又最靑年。靑年才器曾無比。庶襲前光踐舊躔。聖世何曾棄嶺人。渠於名利自逡廵。七年田野閑無事。甘作康衢擊壤民。去年感奮風雲期。儂始西來子繼之。九陌紅塵衣不化。歲寒心事暗相知。是歲山南熾毒氛。蒸炎揚處虎磨齦。颼颼歸袂摻難得。太白山頭有白雲。有人俄自栗郵來。報道吾君入夜臺。三十三年終正字。院僚悽慘不勝哀。我有詩箱未忍披。盈箱強半唱酬詩。舊毫泚處哀歌就。惆悵人間和者誰。</text>
<title>輓鄭國輔 籌臣</title>,<text>泰岳高峯摧又摧。溪庄寥落半蒼苔。箕裘大事都輸汝。汝又忙歸奈此懷。</text>
<title>次李文顯 時苾 寄示韻</title>,<text>試看周道上。車馬往來忙。擾擾人千古。悠悠夢一塲。何須愁桂玉。所貴飽風霜。白酒罏頭熟。昏日到醉鄕。</text>
<title>次杜陵除夕韻。贈李浩然 守宅 相勉。</title>,<text>繫日吾繩短。愁隨暝色生。歲星新舊分。更鼓四三聲。髩劫添霜冷。心慙秉燭明。詩來慰寂寞。忘却滯孤城。</text>
<title>次李上舍太初韻</title>,<text>璧沼塩事。悠悠已古今。赤心交映劒。蒼髮不勝簪。竹裏風初冷。松梢月欲沈。東方明也否。雙臥細論襟。</text>
<title>乙未所率花竪李奇民來謁</title>,<text>搴蓮當日恣遊遨。閃閃流光火爇膏。潦倒身名吾已老。風塵道路爾猶豪。鰲淵積水秋涵月。鳳峀踈松夜有濤。玉笛袖中無恙否。願聞淸響徹雲高。</text>
<title>輓崔叔鳴 南鳳</title>,<text>詞采風猷未易肩。關山虐雪謾侵巓。轅門弓影還成帶。杜宇聲中五十年。</text>
<title>除日途中遇雪</title>,<text>歲色凋殘欲盡時。泥程行邁苦遲遲。生憎六出催人老。飛着踈髯白勝絲。</text>
<title>輓李平卿 權</title>,<text>石潭浩浩潤餘瀾。其沚有芝又有蘭。酷烈淸香飄遠聞。時時移近玉闌干。君出名家骨骼淸。許多材力摠神精。滄溟秘怪齊搜得。妙歲文園已儁聲。聖主元年禮網開。彌天蔽野盡恢恢。溟鵬斥鷃俱收了。上列齊名愧不才。槐省深深近紫微。崇桃積李路依依。多年淹滯何須歎。可是風埃不染衣。旅館西簷十尺檀。故枝蒼鬱老膓丹。長吟短咏交酬地。大抵心期在歲寒。聚散如雲無定機。君留都下我南騑。漢江踈雨鰲淵月。坐羨征鴻兩兩飛。秦鬼恣睢攘毒拳。續抽吾榜兩靑年。年籌不必較多小。叵耐寒林愁杜鵑。川陸縈紆嶺接天。丹旌濕露走翩翩。平生知己姜而直。侑紼行行涕淚懸。老親孀婦撫孤兒。令弟裁牋報啓期。長路摧殘雞酒阻。悲懷寫寄九章詩。</text>
<title>敬次圃隱先生遺像改摹韻</title>,<text>學貫天人盡孝忠。德容重煖七分中。雪霜摧剝松筠秀。丘垤嶙峋岱泰崇。炯炯珠衡仍玉斗。溫溫瑞日更和風。秖今東土蒙嘉惠。遺範瞻來激寸衷。</text>
<title>次族弟上舍允文 重稷 慶席韻</title>,<text>彩服𣯶𣯶奉壽觴。數聲龍笛撼秋光。紅蓮自是傳家物。舊蘂新葩一倍香。</text>
<title>臘月十四日政。除騎省郞。卄四日發西行。晦日到板橋。</title>,<text>不才蒙記識。騎省忝郞聯。冰上行千里。途中送一年。丹忱雖未改。皓髮奈增鮮。未趁鵷班賀。擡頭望九天。</text>
<title>丙辰二月十日呈病蒙遞</title>,<text>難堪狗馬疾。遞謝鵷鷺班。不是尋高蹈。徒然惹衆訕。洪恩慚未報。拙分喜稍閑。屋角新梅樹。遙應已破顔。</text>
<title>十五日離京。還鄕宿店舍。夢登天陛。論山陵素祭之未安。頗蒙開納。</title>,<text>南還不禁北望心。魂夢無端繞瓊林。前席從容論禮地。猥蒙明主屢虛襟。</text>
<title>次李汝大 世章 呪鷰韻</title>,<text>低飛沈沒入山堂。泥點輕輕半落床。人世炎凉容易得。春來秋去不違常。</text>
<title>輓李丈士瞻 台俊</title>,<text>春來看竹夢依俙。屋上回頭好鳥飛。雙孝家風流愷悌。八英文彩襲芳菲。寶枝庭畔今方茂。壽筭人間古亦稀。最惜孤鴻悲叫處。卯君墳草露纔晞。</text>
<title>族兄明仲 昌陽 封植其曾王父晉牧公手種梅。有詩要和。次呈其韻。</title>,<text>平泉蕪圽有殘梅。多子修治舊砌堆。自是貞根深着地。佇看春信雪中回。</text>
<title>又次別韻 明仲久寓一善。故末句云。</title>,<text>情親兄角我髫時。衰暮難堪久別離。匣裏瑤琴誰共奏。東歸一計莫敎遲。</text>
<title>輓黃直長 再淸</title>,<text>方來朱紱致由躬。眞寢郞超僞迪功。聖代勸分非漢邸。荒年賙急豈崔銅。一蛇活便奇珍至。千命拯胡遠筭竆。却報啼鵑休訴㤪。堪嗟牖下守錢翁。</text>
<title>次陶翁韻。勉金伯文 斗七。</title>,<text>無基安得起岑樓。燈火光明賴貯油。苟欲筆端文字湧。須從案上簡編求。固豐贐與惟恒性。况有純深式糓謀。千里行轅宜趲促。堂堂烏兎倐相遒。</text>
<title>次李大流 江元 微雨韻</title>,<text>埋雲龍女妙靈馳。繅出纖纖白白絲。仁澤肎敎埋面破。神功惟許草心知。烟生杳暝微痕滅。日出分明亂髮垂。風捲屋茅猶穩臥。却咍工部謾吟詩。</text>
<title>出沿上。見蓮始生喜吟。</title>,<text>莖如鍼細葉如萍。滿沿靑紅間相生。懶出水中要淨洗。靳抽波上怕搖傾。邀來白月拚神妬。承得明珠作意擎。誰信淸秋花亂發。菲菲十里國香盈。</text>
<title>輓李國卿</title>,<text>維嶺騷壇壯。主盟李國卿。彀圓三世率。鋒銳百家精。運奇還屢挫。籌促或遐嬴。牛山衰草夜。露泣上庠旌。</text>
<title>輓琴正字啓汝</title>,<text>二百蓮花一夜紅。早朝同謁大明宮。南歸炯炯雙巖月。分照迢迢太白峯。晬日相爭未一期。題名鴈塔較差池。吾生還抱仲由歎。子死誰寬卜夏悲。邇來南士命何竆。仲默平卿又叔通。歲歲題哀毫半禿。西風斜日淚盈瞳。</text>
<title>冬柏亭 亭名冬柏。而實則春柏。</title>,<text>孤蹴西洋萬里潮。芃芃翠柏羃其椒。花開早晩何須說。可是風霜葉不凋。</text>
<title>次成汝卿 道濟 觀海韻</title>,<text>行行山忽盡。浩浩水連空。天地能爲大。江河所以同。雙眸誰辨際。萬象摠涵中。莫謾較深淺。活看西亦東。</text>
<title>次柳上舍 命离 八十六歲老覓酒韻</title>,<text>塊坐昏昏對翠微。驪珠何自鬪斜暉。喑鍾雖叩終無響。只把金龜送白衣。</text>
<title>柳上舍又贈五言絶句</title>,<text>偶逢半月老。壽以深深觥。雨傘陰邊樹。春秋五百榮。</text>
<title>贈趙景雲 錫龍 南還</title>,<text>商山月白素鷴鳴。文珮繽紛南鴈征。惆悵一盃相送處。洛江踈雨摠愁聲。</text>
<title>次蔣光彦 煕稷 贈別韻</title>,<text>薄暮浮雲散不留。怊然回首古獐州。行塵杳杳無相贈。一朶芳蘭采碧洲。</text>
<title>次曺雲路 龍翰 杏壇別韻</title>,<text>臺沼宮墻太半非。但看雙杏宛相依。波寒傍磵鴈孤叫。雲覆高林鶴不歸。春引楊風團淑氣。夜分梅月嚲淸輝。可憐綿蕝周旋地。哀淚虛摳舊日衣。</text>
<title>輓洪公 有大</title>,<text>承顔曾自勝冠辰。兩杏亭高磵水濱。几案蕭蕭無俗物。音容藹藹更天眞。潭西蘭馥熏先烈。弧北星光借老人。回看枯荊還有葉。無兒何害鄧公仁。</text>
<title>次孫丈夏叔 是梡 萬活堂韻</title>,<text>古樹刀鉅愛惜餘。先賢遺宅不丘墟。高堅墻廟前還後。活潑鳶魚晩亦初。顔樂亭銘誰作者。昆明灰劫幾飛歟。此生宇宙吁其末。恨未摳衣講易書。</text>
<title>次李上舍會嘉 亨運 見寄 三絶</title>,<text>街柳陰陰鳥競呼。君來我往樂于于。龍泉今夜無哀吼。似喜人間德不孤。采采芳蘭漢北洲。援琴變調更誰酬。去來久速皆吾事。謾自留連謾自愁。蹄輪大道去忙忙。翻覆乾坤局一塲。狂客謫仙成邂逅。軒眉談笑氣陽陽。</text>
<title>次龍岡散人康君 迪後 韻</title>,<text>分憂百里聖恩隆。坐嘯還慚居處崇。陳榻本緣高士設。武城那許俗人通。人非賈傅地長沙。懶惰無心早啓衙。痴坐試望滄海上。赤城朝日起靑霞。</text>
<title>次金德一 道貫 寄示韻</title>,<text>夫君有妙手。敦琢奪天工。莫把他山石。虛期攻玉功。</text>
<title>峽行</title>,<text>山高谷轉邃。幽賞愜幽情。稻畝層層積。麥田片片傾。人班松影坐。馬踏水聲行。性癖非耽句。吟哦偶自成。</text>
<title>次族兄仲悅 重學 韻</title>,<text>燕燕辭巢花謝枝。踈才端合棄明時。非如栗里閑雲鳥。出峀還林無定期。</text>
<title>輓張上舍以大 直方</title>,<text>堂堂吾榜最吾君。共許詞壇早策勳。浮世光陰竆大衍。滿巾咳唾賸殘芬。依微眞面空樑月。凄斷孤吟暮樹雲。他日西遊應腹痛。荒山何處起新墳。</text>
<title>次李會嘉見寄一絶</title>,<text>會嘉休說道中高。揣分謀歸豈是豪。睡罷北窓無箇事。扶筇一嘯上東臯。</text>
<title>康君 迪後 將向禪雲寺。歷叩敍話。</title>,<text>長沙太守枕書臥。日下西山尙閉門。客到還歸朱墨澁。雙雙瓦雀上梅軒。</text>
<title>輓李雲山 麟興</title>,<text>憶昔橋門始識荊。君初及第自明經。合分表裏巖邊瓞。聚散中間水上萍。仙閣丹霞沾筆硯。天衢綠柳映墻屛。雲山杳杳鵑聲苦。㤪入江南草色靑。</text>
<title>次李天成 相根 六言絶句見贈</title>,<text>寒梅欲發未發。啼鳥有情無情。靖節歸來何晩。堯夫意味自淸。</text>
<title>除夕次晦翁殘臘韻。贈洪景受 龜命。</title>,<text>今年今日盡。忽忽又黃昏。新舊方交際。貞元孰是根。髮愁寒雪映。心怕濁流渾。餘日眞堪惜。且歸臥蓽門。</text>
<title>人日。與李寅瑞 祥裕 共題一絶。</title>,<text>人言七日是人日。人事先徵是日中。竊願今年異昨歲。彌天毒祲一時空。</text>
<title>次李敬安 時逸 見寄韻</title>,<text>君去梅花發。花飛片片愁。立春之翌日。冒雨有書郵。珍重切偲意。瓓珊離索憂。何時松月夜。斗酒更相酬。</text>
<title>權公 以鋏 屢擧不第。晩卜頤巖別業。有詩求和。却次其韻。</title>,<text>有巖中拆開。象自山雷來。丁寧頤養意。且看淺深盃。巖下一川開。有龜曳尾來。莫誇南海大。渠自視如盃。活淵寶鑑開。何事舍靈來。五斗非眞養。朶頤濁酒盃。</text>
<title>寒食見差慶基殿大祝。將事訖。次杜工部小寒食韻。</title>,<text>金門曉闢玉簾寒。柘色龍袍翼善冠。眞殿制仍原廟起。完山地作沛鄕看。至今遺澤涵瀛海。在昔深潭殺激湍。籩豆靜嘉禋祀秩。百靈扶護萬年安。</text>
<title>豐沛記中。次大學士南公 龍翼 韻。</title>,<text>蠲臣膚髮肅臣心。空裏如聞警蹕音。藹藹祥雲生鉢峀。凄凄靈雨滿瓊林。千年化育魚游海。一理流通鶴在陰。我願吾王須法祖。斯民直道古猶今。</text>
<title>春徂不雨。四月晦始雨。</title>,<text>旱餘魚入夢。晨起拓窓紗。霧接雲容暗。風驅雨脚斜。綠翻山杏樹。紅嚲海棠花。牟麥今無及。何如稻與麻。</text>
<title>題察眉樓</title>,<text>民是邦之本。親民卽我憂。却嫌東閣邃。重輯察眉樓。</text>
<title>鳳城客館見石榴花。拈韻共賦。</title>,<text>渠性素欣石護根。不然枝葉不曾繁。團團實貯甘酸味。艶艶花含茜染痕。雨露滋培雖至意。風霜揫斂亦仁恩。客亭對汝還多感。開了幾葩潁上園。</text>
<title>次興城使君韻</title>,<text>年籌只隔十餘期。酒戶同傾一半巵。白羽手中風逐暑。墨雲頭上雨催詩。麤衣博帶寒儒態。戴蓋懸符太守儀。居接雷封行接軫。交情莫較舊新知。</text>
<title>輓洪上舍 瑞龜</title>,<text>憶昔相逢白鶴鄕。倦遊曾經過潯陽。父兄師友嚴家政。賢聖圖書富墨莊。忽忽離愁雲與樹。悠悠浮世海爲桑。蓮香消歇蘭香軟。沙際灉渠獨影凉。</text>
<title>次李進士士容 寬 韻。兼謝其弟士秀 寯 遠訪。</title>,<text>一世傳訛相馬臯。韓山苗裔士多髦。牧翁素有法門鉢。鵝老兼留屠坦刀。諸妙自勤征邁遠。乃爺寧費喚醒勞。口吟手寫爭相昧。眼底微𦮝紫海濤。</text>
<title>輓族弟文卿 橒</title>,<text>能讀遺書解綴詞。嗚呼短命只孤兒。鸞悲鶴㤪天應赭。故作風寒送地遲。</text>
<title>外弟曺君協 善一 有山中樂十詠。撮成一絶。</title>,<text>松蒼石白澗流鳴。繞屋鸎歌蝶舞輕。飽䔩扶筇吟短句。一風淸處月輕生。</text>
<title>晩春。與金明仲 光洛 共賦一絶。</title>,<text>茅簷細雨曉陰陰。挾鏡携書擁布衾。窓外無端山杏樹。送來春色覆瑤琴。</text>
<title>輓南舜會 國衡</title>,<text>英陽家世好風流。鼎腹恢恢可納牛。知子不嫌文未達。燾前贏後是無憂。頃歲仙桃會以文。浹旬諧笑共沄沄。可憐衰暮難離別。悵望江天西日雲。憶曾從子影池濱。雙影在池成四人。天地卽今吾影隻。任他泡浪自鱗鱗。</text>
<title>次權亞臺士恢見寄韻</title>,<text>早信人間行路難。虛舟斷港要觀瀾。還憐枕藉閒眠處。一夢悠悠繞玉欄。</text>
<title>輓孫丈 漢機</title>,<text>二水溶溶貯淑精。紛紛今古幾髦英。如公於我爲先執。荷眷忘年續舊情。弧北寒宵星隕石。宅南淸曉露傳旌。于門高大應贏後。可惜曾無鴈塔名。</text>
<title>輓李進士 德標</title>,<text>惇德淸文識又宏。彬彬不墜大家聲。謫年巧爾同先祖。亡歲胡然小伏生。香襲泮池披宿蒂。恩推耆社拭藏瑛。八娘二殀三仍寡。螟以傳螟理叵明。晦齋先生以乙巳事謫江界。公之行遣。亦在是年。公晩霑優老恩。</text>
<title>贈李君乃昇 攀 讀書山房</title>,<text>玉成惟在艱辛日。金琢端宜寂寞區。立揚大道方由此。雕刻毋期小丈夫。</text>
<title>輓鄭丈 大成</title>,<text>吾愛吾公古貌心。有才無命理難諶。拜曾懷緖頻哀哭。渡灞行裝幾苦吟。雅望晩從庠院重。閑情時向局樽尋。蘆洲二老同時逝。怨鴈嚶禽咽柳陰。公與釰巖公及其弟上舍公。日夕追逐。今公及劒翁繼亡於旬月之間。上舍公巋然獨存。不能爲懷。故結聯云云。</text>
<title>輓張丈</title>,<text>末路澆漓爭粉餙。屛山一老獨天眞。我之西矣頻投轄。雞黍滿盤笑語新。公於先子共花甲。先子四旬公倍之。蔡氏壽儀摧咽久。今當虞殯若爲辭。朱子跋蔡端明壽儀曰孤露餘生。無所爲孝。奉玩摧咽。不能仰視。鶴巢洞裏有仙鶴。丹頂黃金相映輝。今夜鶴歸洞天闊。月明松老雲霏霏。公去鶴巢洞。授老職嘉善。</text>
<title>輓族叔 思玄</title>,<text>總角誦嘉句。弱冠瞻雅容。差池親袒免。憑倚勢驉蛩。才就首丘願。遽悲先兆從。一兒猶不少。佇看大吾宗。</text>
<title>輓孫敬叟 彦欽</title>,<text>淸灘一派本深長。谷朮堂梅幷播芳。從古嘉魚生丙穴。君資是以自端良。君之高祖諱遴號聞灘。聞灘之堂姪慕堂諱處訥。時人比之公山白朮。慕堂之弟諱處約號五梅堂。暘溪曾學慕堂門。子又摳衣玉磵軒。人言此物眞公物。傳去傳來似返魂。仁里由來壽以名。人脩子短理難明。西岑日迫螟兒弱。忍看城崩杞哭聲。君居壽城村。村人多壽。</text>
<title>追次退澗申公 濂贈持平焚黃韻</title>,<text>愚儂曾拜德門賢。聞道君王軫九泉。白日燭幽環廟朗。黃烟帶渥擁爐纏。臺司美秩從先襲。庭祀淳風裕後傳。幾箇人間能子者。家家宜誦此詩聯。</text>
<title>輓孫丈 后準</title>,<text>淸酒端宜在玉缸。人謂年稀我涕淙。不遇當今盤谷李。以安遺後鹿門龐。七枝寶樹雖摧一。十丈香蓮已擢雙。消息倘傳仙鶴否。孤筇早晩且溪矼。</text>
<title>輓金新昌達夫 㙫</title>,<text>仁里近稱森桂坊。吾君况復襲遺芳。前經素講經綸策。弊縣徒勞撫字方。塵世光陰眞石火。洛城離別幾星霜。明朝投紱東歸路。隣笛聲中淚政滂。</text>
<title>輓權監察 大規</title>,<text>潛室森三桂。高陽小一龍。吾公序卽季。厥德愿而恭。六察官休致。七旬命考終。混沌竅盡。何處接醇容。</text>
<title>輓張慈仁 緯恒</title>,<text>奎彩方微大嶺表。李城頹圮屈壘空。人誰相馬黃驪外。君自探珠赤水中。攀桂搴蓮名謾大。監茶分竹道何竆。溫溫雅度難重覿。扇障澆風淚滿瞳。</text>
<title>輓李君 彦煗 三絶</title>,<text>藍田生美玉。丙穴出嘉魚。天下許多物。阿誰無種歟。仁里固鄒魯。高庭亦禮詩。染擩雖世德。醇愨自天姿。先範留吾土。雅儀接貴鄕。睽違今卅載。悽斷此三章。</text>
<title>輓金佐郞 景泌</title>,<text>文章道義簇奇男。先數君家大嶺南。籩豆一堂四配一。桂蓮三世十添三。堪憐雅標超凡輩。準擬遐程引重擔。漢北鵑聲那忍聽。昨年纔侑汝先含。</text>
<title>輓金上舍 鍾萬</title>,<text>文節丹衷媿六賢。巖翁洲老更嬋嫣。藍田好是生良玉。淸水依然擢艶蓮。忠信溫溫爲素地。詞華燁燁卽靑氈。荊闈老去忙蹤斂。柳野從來雅趣專。驢背尋常肩雪聳。鵑聲咫尺血花濺。洛園筭齒元相絶。魯泮題名猥得聯。婚媾早期初識日。死生終隔遠離年。堪嗟湖縣非句漏。未寄靈砂煉九仙。</text>
<title>次孫兼之 三杰 韻</title>,<text>欽君先績在彜旂。虎豹遺文尙炳輝。大丈夫誰能自食。小比丘亦可傳衣。飄蓮荒野雖遙轉。垂翅澠池庶奮飛。此眼平生無謾泪。離筵今日灑斜暉。</text>
<title>次朴寢郞韻</title>,<text>萍水相逢若有期。別餘眞是刮眸時。淳心雅操黃牛革。華髮癯顔皓鶴姿。自道平生惟喜靜。休將一命謾嗟卑。矧伊錦峽多奇勝。聲價增高子美詩。</text>
<title>哀朴寢郞</title>,<text>子規愁月夜。那忍哭斯翁。萍水非新面。箕裘有古風。鄕關千里外。薤露一聲中。歸魂應躑躅。未便訣玄宮。</text>
<title>輓李珍山 漢謙 丈</title>,<text>夤緣奉杖屨。乃在珍溪隈。文派發源遠。政聲游刃恢。壽尊花入筭。恩洽玉雙枚。誰道專城養。却銜返櫬哀。</text>
<title>次李參奉孟潤 世澤 騎雪馬遊紫烟巖韻</title>,<text>雲根盤結蓬山上。日照氤氳生紫烟。雪馬冰江飛走去。傍人𠷀作凌波仙。</text>
<title>輓權公 澣</title>,<text>頃從軒下駐停驂。樓夜深盃月影涵。詩禮家聲承乃祖。功名器業付阿男。星光忽忽沈弧北。士氣梢梢索嶠南。何滯越中違漬酒。未聞隣笛淚先含。</text>
<title>輓趙監察 元升</title>,<text>三多工衷二惟多。皓首連登大小科。官止臺監仍客逝。摩挲薦剡淚滂沱。</text>
<title>輓林富寧 錫愚</title>,<text>高才博識孰能攀。儀則頎頎器則寬。丹扆急賢臨魯頖。靑衿膺命說周官。桂坊玉署親甄簡。楡塞銅章試錯盤。可惜朱輪中道折。纏綿哀誄泣雙蘭。</text>
<title>輓李玉卿 廷栽</title>,<text>同醉醇醪玉磵邊。頻從海上弄風烟。三山二水知依舊。重去何緣見謫仙。</text>
<title>輓李 增夏</title>,<text>巖瓢誕節益齋昌。君出其門蕙佩香。愁裏光陰纔半百。誰將此理問蒼蒼。</text>
<title>輓成同知 世珽</title>,<text>一悲猶記歲敦牂。何事凶音又塞鄕。淸德山南曾襲美。老星弧北獨饒光。樞銜洪渥霑重壤。簡冊徽言付季方。地遠終違床下拜。景行詩卽導輀章。曾見季丈案上有二冊。一書晦翁封事。一書東賢章奏。而字畫楷端。珠玉闌干。問之則乃公手筆也。</text>
<title>次寄李景元 守悌 桂陰幽居韻</title>,<text>洞天深僻絶塵容。玩理昏晨樂在躬。學問須從眞積起。愼君無壞及泉功。</text>
<title>輓李君 益晃</title>,<text>北川橫一練。臨岸兩柴門。義烈欽先祖。慈祥裕後昆。篠驂成舊跡。薤露奏新翻。此路嗟無序。老淚爲君捫。</text>
<title>輓權長水 萬斗 丈</title>,<text>吾曾奉袂泮之濱。曠度魁姿逈出倫。塲屋敗成惟在己。宦途通塞奈由人。南宮橫竪三千字。東海優游八十春。昔歲偶過長水縣。豊碑猶藉吏民脣。</text>
<title>輓洪瑞伯</title>,<text>忘年托契不吾遐。自喜孤蓬倚直麻。行誼純深尊本地。文辭敦樸謝浮華。早知七秩爲稀壽。晩得雙蘭已幹家。可耐暮天霜月夜。缺行鴻鴈叫寒涯。</text>
<title>輓金上舍遠徵 瑞漢</title>,<text>嶺路分携問幾年。撚吾鬚髮想君然。每憐素性同辛桂。不道麤拳止采蓮。浮世七旬還草草。空樑片月謾娟娟。親朋次第凋零盡。老淚闌干濕輓牋。</text>
<title>輓李謙如 益中</title>,<text>我憶李夫子。東方百世師。遺風今尙在。潛德更誰知。四玉三枚毁。八旬二筭虧。休云天可必。報施亦如斯。</text>
<title>輓尹子游 就遠</title>,<text>昨夢少年事。今題虞殯章。心期逢處得。顔範別愁長。藍玉能傳彩。桂林未襲香。三蘭庭畔茁。福善理斯彰。</text>
<title>輓郭丈</title>,<text>公之哭繼妣。政値衰遲時。豈但縗麻在。亦無薑桂滋。惟天宜錫類。凡子可爲師。一拜終違計。題詞不勝悲。</text>
<title>輓鄭君 孝曾</title>,<text>新寧古縣里。旌孝䦎高門。莫歎身無後。堪誇弟有孫。曾旋風躍蠢。今斷指嘗渾。此事眞稀世。吾詞匪謏言。</text>
<title>輓崔友 迪基</title>,<text>憶昔屛厓眼一靑。幾年東望賦雲停。平生信厚行州里。先祖貞忠貫日星。七十春秋單筭缺。四三男女仲蘭零。堪嗟世界難圓滿。薤露歌成淚建甁。</text>
<title>大谷寺。敬次退陶先生贈源師韻。</title>,<text>夫子詩如正法眼。由來和者熟傳燈。詩工學術元無異。纔點一層又一層。</text>
<title>又次西厓先生六言</title>,<text>姸姸花柳前川。馥馥栴檀後巓。浪趁無端累過。比丘叉手欣然。</text>
<title>輓曺仲吉 善迪</title>,<text>燁燁靈芝茁古陔。磊胸蘊得絶人才。千兵合處撑旗出。萬馬奔時按轡回。中歲有心伯承事。晩年无妄冶長灾。金蘭苽葛情兼重。斤墁悲懷不自裁。</text>
<title>輓族叔 思聃</title>,<text>扶持門戶覆巢餘。性度平生任坦踈。有子有孫俱可敎。宗人期望在詩書。花甲涒灘較孰雄。親雖袒免意期功。先行次第凋零盡。孤露殘生淚滿瞳。</text>
<title>次金天挺 海龍 寄示韻</title>,<text>節士軆寧近好衣。縕袍儲玉屑霏霏。靈龜酷愛泥中縮。倦鳥聖知宿處歸。老大今朝忻合幷。閑忙㫰日嘆離違。煩君莫擬騫騰事。襪雀方慚盡翰飛。好句何論鵝眼百。曾聞一字直金千。隱侯詩語還多感。同衰非復別離年。</text>
<title>次洪景五 龜瑞 見贈韻</title>,<text>得句怳如得百朋。刮眸披玩短床憑。缶水淸淸應洗耳。藍田何羨日哦烝。</text>
<title>輓崔同知 慶老</title>,<text>維忠維孝好家聲。虎榜裒然早闡名。始也邊州縶騕褭。終焉中野棄干城。優年進級生前寵。準職推恩死後榮。盛度偉姿難復覿。哀詞題了淚滋纓。</text>
<title>輓朴戚叔 天普</title>,<text>公惟吾鄭自。心貌幷休休。兩世蓮香襲。七枝樹影稠。無端陶令賦。終負習池遊。侑紼嗟靡及。濡毫涕泗流。</text>
<title>輓權 達徵</title>,<text>舊契新交不偶然。東歸西去幾停鞭。丹書鐵券先勳壯。翠竹蘭芽後慶綿。泥道尋常多俊士。人生七十信稀年。堪嗟臥席怱怱語。浮世翻成已了緣。</text>
<title>哭鄭秀才 聖龍</title>,<text>積善無餘慶。有才還短命。吾將詰彼蒼。默默徒幽夐。苗而秀不實。材或供斯折。况玉碎蘭萎。氣乎騰倒室。我乏昌黎辯。那能慰孟生。君入若翁夢。諫翁毋喪明。</text>
<title>輓徐南昌君 津</title>,<text>凡人有恒言。難得者纓簪。龍虎壯元郞。皓首或淪沈。惟公起白面。數歲忽超遷。階今六卿亞。班古五等聯。雖襲世勳隆。却藉好格局。頂金臥私第。廩人仍繼粟。東都佳麗地。優游竆勝事。吉凶固倚門。伯胤嗟早棄。歲火僅三改。德星又鞱精。聊將哭舅淚。更向峴山傾。</text>
<title>次金孝子 道源，道煥，道益 三兄弟孝行韻</title>,<text>羣彜稱頌一辭居。今古幾人有是如。百行從知源孝出。三公各得殫衷舒。復讎當地驚神鬼。侍墓終喪讀禮書。天日難明盆覆下。褒旌尙稽恨惟餘。</text>
<title>次李四潤 時參 幽居韻</title>,<text>爲賀新居傍紫溪。竹扉苔逕罕輪蹄。一區靜闃如僧坐。百木周遭任鳥棲。富貴在天求不得。詩書盈架樂相携。也應收正仍玆得。淸趣而今孰與齊。</text>
