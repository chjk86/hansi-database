<title>奉和金進士 之重 次幽懷賦韻 丙申</title>,<text>尼父去而魯衰。老子退而周卑。寔賢聖之行藏。羌衆人之所非。矧世下而風澆。紛骨冷而心悲。依前脩而制行。反諸躳而省幾。慨吾道之將墜。謂來者之可追。聞衣錦之日章。知義敦而家肥。謾尋章而摘句。孰硏竆而闡微。世已遠於唐虞。生未及於垂衣。指帝鄕而爲期。匪富貴之是希。懷雕蟲之小技。效鳴蛙之公私。策一獻於丹墀。身自許於險夷。顧其學之未優。懼此志之難持。及年歲之未暮。擬大張於四維。嗟佳期之晼晩。路迍邅而乖思。折長腰於封丘。隨魯雉而何之。旣辭富而居貧。詎有往而無歸。儻以人而治人。庶經訓之可師。政何難於王霸。珠未分於燕隨。幸德隣之不孤。來我友之相規。書諸紳而亟拜。不依歸而奚爲。慜世故之多端。萌鄙吝於睽違。旣同臭之無人。可與遊者其誰。不待數而斯疎。將恐子之如遺。惟相勔之一語。膺勿失其亦宜。</text>
<title>東國通鑑賦</title>,<text>繄東國國於天東兮。幾姓氏之相傳。苟文獻之無徵兮。奚以知夫末顚。偉通鑑之一書兮。千四百之編年。而興亡之可鑑兮。如在目而瞭然。昔檀君之初降兮。並唐堯而後先。治煕皥而朴略兮。肇國號以朝鮮。縱寶牒之無傳兮。曾歷年之過千。逮殷師之東封兮。仁政始於井田。以八條而敎民兮。治化隆於仁賢。稱禮義之小華兮。知舊染之洗湔。胡箕準之失馭兮。乘海桴而南遷。恣衛滿之長驅兮。殺氣纏於幽燕。至右渠而方命兮。天討下於樓船。割四郡爲二府兮。作瓜分之山川。人澆漓而俗渝兮。爭尺寸於戈鋋。辰韓馬韓卞韓之鼎峙兮。何世代之綿綿。班紛紛以智力爲勝兮。孰仁化之能宣。二聖作於徐羅兮。始修人而承天。朱蒙起而逃難兮。渡淹㴲而蹁躚。溫祚城於慰禮兮。開百濟之風煙。東扶桑而北沃沮兮。三國治以壤連。無虛歲而相鬨兮。民不得以息肩。卒統合而爲一兮。伯業盛於雞淵。及天運之告訖兮。借寇兵而勦甄。率百僚而西邁兮。奉玉帛而稱箋。倚巖穴而爲屋兮。公子去而無旋。能操雞而搏鴨兮。王氏業兮不偏。起一代之文物兮。書不絶於靑編。傳惠定而守緖兮。克蹈轍而循絃。歷數世而至文兮。亦刑措而租蠲。旣民安而物阜兮。歌頌溢於市廛。何毅宗之汰侈兮。樂伐鼓之𪔱𪔱。昵羣小而疎忠兮。致胥讒之睊睊。鋒刃起於肘腋兮。禍忽慘於貂蟬。終麗代而不振兮。墮國勢於迍邅。康高擁其虛器兮。宗廟棄而城捐。陵夷至於恭愍兮。卒乃困於腥膻。翠華遙於南州兮。位不安於細氈。况賊旽之用事兮。輕至尊於尙玄。假僞姓而爲子兮。癰疽決而于瘨。恭讓立於推戴兮。哀國祚之苟延。柰人心之已離兮。天命歸於堯禪。囿民物於春臺兮。解豈止於倒懸。等百王而上下兮。執兩端於經權。如明鏡之未塵兮。物焉逃其醜姸。若權衡之平稱兮。毫未差於錙銓。是不遠之殷鑑兮。與蓍龜而並騈。臣作賦而獻箴兮。願吾王之蘉旃。箴曰厥位惟艱。一日萬幾。王鑑于玆。毋安而安。毋危而危。王鑑于玆。一部金鑑。敢陳前疑。王鑑于玆。千古桑滄。有亂有治。王鑑于玆。與治則興。與亂則衰。王鑑于玆。興莫能禦。衰不可支。王鑑于玆。勸之懲之。善惡皆師。王鑑于玆。有所不爲。乃可有爲。王鑑于玆。匪臣言耄。受人之徽。王鑑于玆。</text>
<title>閒居偶吟 癸未</title>,<text>夏木淸陰轉。流鸎盡意啼。無端驚客夢。斜日小堂西。</text>
<title>敬次葛溪金丈 燾 草堂韻 二首○甲申</title>,<text>澗邃林深地又偏。誰敎隱者此回旋。居當谷口皆編茆。耕在山腰半燒田。溪叟自言無帝力。村童豈識有官權。由來世味輸人慣。贏得風牕夢葛天。聞說神州帝業偏。黃花老戌未言旋。四海卽今皆戰國。別區何處有閒田。河北圖書歸孟德。江東形勢在孫權。佇見漢家皇叔至。夢魂應覺雪中天。</text>
<title>觀音寺玉溪樓。與一而，萬里，公懋，子重，搏仲，叔瞻諸公酬唱。次宜字韻。乙酉</title>,<text>洞僻囂塵遠。淸遊此地宜。騷壇人六七。醉席語支離。睡鶴松爲屋。盤龍澗作池。怡然傾蓋處。却似舊時姿。</text>
<title>次三字韻</title>,<text>諸子詞源倒峽三。新詩題處我多慚。家鄕入夢思何苦。蔬糲經旬味不甘。僧汲野泉分素月。客憑雲檻壓澄潭。逢場莫厭連宵醉。他日相思定北南。</text>
<title>次簫字韻 國寶追參</title>,<text>玉樓吹轉鳳凰簫。月入寒松鶴夢遙。客子思歸歸不得。故山風景政蕭蕭。</text>
<title>次凉字韻</title>,<text>樹古先秋落。樓危未夜凉。沈吟眠不得。便覺客愁長。</text>
<title>又用前韻</title>,<text>夜色入山郭。鍾聲雲外凉。遊人拂孤枕。月下歸心長。</text>
<title>伊溪八詠 癸巳</title>,<text>東嶺新月天末雲初斂。嶺頭俄有月。淸光無限好。上下一瓊窟。西山落照蒼翠隱崦嵫。半邊餘夕照。向明席更移。俄頃失淸眺。牕間梅影開遍玉寒枝。灑落無邊影。流入一牕間。魂淸骨亦冷。枕邊澗聲萬籟皆歸寂。誰能使爾聲。終宵無暫息。欹枕夢難成。沙村牧笛前村碧草滿。牛背三聲笛。長短不成調。聽之無喜戚。愚谷樵歌深谷薜蘿密。去來樵采歌。聲聲猶未絶。風便入無何。花塢岸巾小塢花開處。主人烏角巾。露頭不整理。一笑任天眞。竹牀看書野性本疎懶。久拋牀上書。靜來閒取讀。此味更何如。</text>
<title>三月晦日。將作南行。次政院諸公韻。</title>,<text>一年春色轉頭殘。心逐歸雲度疊巒。三月京華成底事。微銜猶帶殿中官。正月入洛。是月南歸故云。</text>
<title>漢江口占</title>,<text>一葉扁舟泝晩風。依微華岳彩雲中。南歸縱切思親悃。北望其如戀主衷。酒入他鄕愁處白。花從故國去時紅。羸驂日暮停何處 一作地。長板橋頭舊館空。</text>
<title>宿板橋。遇閔監察 忱 年伯。</title>,<text>雨餘詩思集毫端。况是情人邂逅看。安得隣家數斗酒。擧杯相屬破輕寒。</text>
<title>次尪羸詞丈寄孤雲會中韻。還呈詩案。搏粲求斤。</title>,<text>風流今我輩。會合古禪龕。勝事傳河北。淸遊擅嶠南。燕歌誰掩抑。魯酒亦醺酣。多謝尪羸子。題詩作美談。</text>
<title>送人入日本</title>,<text>金鑾仙侶遠南征。塞外爭傳學士名。忠信平生曾自許。丈夫何地不堪行。風恬𤅀海妖氛豁。日射扶桑瑞氣淸。此去新篇騰萬口。歸來須示錦囊瓊。</text>
<title>朝渡三灘。暮踰鳥嶺。</title>,<text>早發三灘渡。羸驂倦不行。雲深佛坐院。煙鎖御留城。影倒山知暮。聲懸水似傾。何人吹短笛。渾覺世緣輕。</text>
<title>八月初吉南還</title>,<text>世間榮辱不關身。是在於天豈在人。歸臥伊溪溪上屋。麻衣草食未爲貧。</text>
<title>李御史子益使人來問</title>,<text>閒臥溪堂晝掩扉。時看山鳥近簾飛。誰從日下來相問。縣吏丁寧報繡衣。</text>
<title>曾與亞使成子許，進士安載叔會飮於聞韶縣蓮堂。用壁上韻聯句。今因其韻贈載叔。</title>,<text>憶昨蓮亭會。題詩當晩軒。譚鋒披霧日。眼界豁乾坤。有意琴三疊。無端酒一樽。如今君又去。誰與飮長昏。</text>
<title>屛山途中</title>,<text>芳草郊頭信馬行。水村山郭媚新晴。千條弱柳東風細。時聽流鸎三兩聲。</text>
<title>上巳夕。與趙叔玉諸友會話。因同枕。夢作一絶。與諸友共和。覺而猶記憶。翌明旋失末句。足成以書。丙申</title>,<text>醉吟三疊興悠哉。萬事人間酒一杯。門掩落花春寂寂。臥看泥燕去還來。</text>
<title>再來雲水館題壁</title>,<text>北望君臣遠。南來父子離。久居非我志。何日是歸期。</text>
<title>謾題</title>,<text>雞肋功名一味長。漂流贏得鬢毛霜。愁邊鼓角聲悲壯。夢裏鄕山路杳茫。身世自歎梁太傅。歸心長似晉柴桑。明時莫恨爲遺棄。廊廟羣賢佐聖王。</text>
<title>閒愁</title>,<text>歸臥溪堂計未遲。此身何事久支離。逢人每作詼諧語。遇興頻題歇後詩。鄕思最多封簡日。客心偏惹倚樓時。無端夜夜還家夢。喚起閒愁秪自知。</text>
<title>次蘇廷碩春日應制韻想京師 二首</title>,<text>遙想秦京春可憐。滿城花柳摠含煙。將朝劒佩千官動。報曉鍾聲萬戶懸。瑞氣葱葱浮日下。天香裊裊惹爐前。由來家國閒無事。處處朱門聽管絃。春城物色正堪憐。處處啼鸎處處煙。紫陌車塵花外匝。靑門旗鼓雨中懸。風生公子鳴珂地。氣壓胡兒走馬前。跡滯南鄕身未到。肯敎歌妓打鵾絃。</text>
<title>伽利寺。與子遠，夏卿，聖則同遊。遂次其韻。</title>,<text>鈴閣閒無事。花房問上禪。山明雲外日。僧汲雨餘泉。誦法參三部。談經聽十玄。誰知塵世客。能息暫時緣。</text>
<title>送李泰來歸淸州 二首</title>,<text>寥落論前事。蒼茫歲幾遒。故情君自眷。多病我偏愁。渭北驚風雨。湖西憶勝遊。如何今日別。又是客中秋。送人千里去。爲客一年遒。魯酒添離恨。燕歌唱別愁。前期知有在。何日更同遊。脈脈情無限。西風動素秋。</text>
<title>次李開谷 爾松 草堂韻</title>,<text>壓水依山構小堂。月牕風檻貯微凉。僧炊古寺晴煙細。漁唱歸舟晩響長。忠藎一心懸北闕。美人千里隔西方。行藏本是吾儕事。違處於斯義不妨。</text>
<title>次申實之良時洞韻 二首</title>,<text>慳祕幾年地。分留太古天。堂開新物色。村帶舊風煙。滿戶雲傾蓋。浮階水鋪筵。悠然淸意味。難與俗人傳。浮世閒無地。良時別有天。魚呑洗硯墨。鶴避煑茶煙。遇客方沽酒。逢僧始設筵。就中閒事足。料得少人傳。</text>
<title>輓申聖兪 命元○戊戌</title>,<text>闊別相思歲月綿。去冬攜手縣衙前。無多鬢髮皤皤爾。依舊風神凜凜然。有約來秋斟白酒。那知今日隔黃泉。一年兄弟俱淪沒。慘禍人間慟徹天。</text>
<title>輓申舜兪 命卨</title>,<text>曩君病臥日。我脂歸秦舝。歷路問君病。告以明朝別。我憂君羸悴。君念我行役。兩心俱脈脈。握手長惻惻。雖灑丈夫淚。不謂有今日。別日幾多日。我行纔入洛。君凶繼而至。夢邪眞邪非。驚呼不自定。欲赴難奮飛。君年長我九。視君猶視兄。中年又通家。廿載肝膽傾。篤厚是家風。君又淳且眞。居鄕且恂恂。人稱君子人。謂宜享遐壽。安知遽至斯。寡妻尙未老。稚子猶貽罹。有兄已冥漠。先君閉泉路。有弟亦孑孑。血涕營君墓。萬事一沾巾。浮生何太草。下川閒居日。西湖遠遊時。山川雖或間。筆札猶相隨。忽已成今古。那堪此別離。人生信風燭。天理亦茫茫。旣來孰不去。脩短無其常。在世固無樂。畢竟吾亦已。鷹山鬱蒼蒼。魂兮歸來是。魂歸不可見。望望心斷絶。貧而奠菲薄。病亦違執紼。緘辭寓一哀。淚盡情不竭。</text>
<title>輓懶齋申公 悅道○己亥</title>,<text>旅軒門下早聞仁。誠敬工夫老且新。鞰櫝深藏珠待價。尺腰能屈蠖宜伸。差池三品官何薄。薰善千人道不貧。安得蔡邕無愧筆。爲揚徽德鎖貞珉。</text>
<title>輓金丈 尙珏</title>,<text>天之生此人。賦以質之美。天之奪此人。嗇其壽與位。天意信難諶。此人今已矣。孝友出天性。直諒由眞實。於今罕見儔。在古無多得。接物以誠款。笑語何啞啞。聞人有急難。必盡心與力。纖毫邪枉心。未嘗留肝腎。使人得一見。傾心知可信。謂公有此才。宜在朝士列。如何竟棲遲。林壑空淪沒。謂公有此德。宜享遐壽福。如何竟沈痾。中年遽摧折。欲問但蒼蒼。此理亦難悉。余生世已久。屈指筭今昔。善與不善者。禍福恒不一。善者恒不幸。不善恒於幸。知君得者天。而不得者命。然其暫聚形。豈與物俱化。惟其不化者。未應埋泉下。於公無損益。死生可柰何。况此世混濁。至人難託些。蟬蛻厭塵喧。此行亦爲豪。是乃公之志。我又何悲忉。但有不忍言。欲言聲反呑。雙輀並就祖。兩旌晨出門。子婦競叫叩。伯季追悲呼。羣姪哭諸父。親朋淚丈夫。僵臥獨不聞。一去而莫回。天寒雪路長。日落蒼山哀。</text>
<title>輓申定叔 圾</title>,<text>憶昨丹丘敍別時。班荊握手問前期。差池鴈信驚秋晩。眞贗凶音似夢疑。儒行合求洙泗席。家聲堪付淵沈兒。新阡未灑平生酒。淚盡東城一首詩。</text>
<title>次李商翼韻</title>,<text>飄泊東西又北南。一身榮辱不須談。馮唐老作郞猶喜。黃霸朝聞道亦甘。客裏忽逢秋月七。病中仍過夏庚三。金雞早晩如相訪。何處溪山更結庵。</text>
<title>書懷求和。未幾聖則 李文規 至。用前韻對贈。辛丑</title>,<text>題詩纔罷送歸僧。未幾逢君又掉肱。開眼忽驚三載後。論交却憶十年曾。邊城曙色催春近。殘臘砧聲向夜增。遠客病來鄕思苦。空齋癡坐似寒蠅。</text>
<title>次聖則旅吟韻</title>,<text>會面曾湖縣。重逢又鐵城。天涯相別恨。海徼久離情。淸話新詩句。寒潮此夜聲。歸橈何可動。風雪暗前程。</text>
<title>述懷求和</title>,<text>黃髮由來萬事慵。行年四十已衰容。偏憐古柳先秋落。爲愛新梅冒雪鬆。一壑蝸廬宜霧隱。二朞龜紐尙雷封。無端昨夜還家夢。記得伊溪水碓舂。</text>
<title>次聖則韻</title>,<text>天上春期近。人間璧宿臨。客中仍敍舊。愁裏更傷今。寒杵千家語。孤燈半壁心。自知爲世棄。何事不山林。</text>
<title>疊前韻示聖則</title>,<text>地形天外盡。山勢海中臨。邊警將朝夕。人情異古今。做官非宿志。爲吏亦何心。屈指料身事。不如返故林。</text>
<title>詠梅示聖則</title>,<text>前後空庭半是苔。開花猶有一枝梅。平生性癖如和靖。爲愛孤芳到處栽。</text>
<title>次聖則卽事韻</title>,<text>千里南來到固州。滯周非爲子長遊。星遙北極天疑盡。山近東溟地欲浮。倦客行藏餘馬首。羈衙歸夢幾狐丘。宵笳一曲寒梅落。滿眼風花摠是愁。</text>
<title>再疊</title>,<text>大東名勝說南州。君故停驂此地遊。一水東奔連渤海。千山西走接羅浮。快心自可竆奇翫。懷土何須記某丘。宿計平生今已償。倚樓無作仲宣愁。</text>
<title>三疊</title>,<text>信美東南第一州。聯牀十日共君遊。冬前雪意梅中盡。臘後春心柳上浮。半世風塵成白首。百年魂夢遶丹丘。錦城風景還無賴。觸忤羈情入別愁。</text>
<title>次張聖源 澩 韻。別李君五。</title>,<text>世故多端事莫期。二毛羈思足生悲。天涯未賦歸來句。海上頻題送遠詩。寒寺曉鍾人別夜。暮城殘角月明時。汀洲更有東飛鳥。西燕那堪獨去遲。龍寺。別都友愼徵。故五句及之。</text>
<title>贈人</title>,<text>愁裏逢迎對舊儀。偏憐頭雪兩參差。朝廷失士君爲客。負郭無田我出時。春盡海門鷗夢闊。月當山戶桂心遲。何年歸臥溪堂上。樽酒論文更和詩。</text>
<title>次張聖源舊所浦。望龍山寺韻。</title>,<text>神山何處碧鬙鬙。擧目天端問莫憑。山藏白雲雲藏寺。寺在雲山第一層。</text>
<title>次牀足巖韻</title>,<text>逢著居人輒討奇。牀蹄名勝慣聞之。補天殘片千年劃。壓地頑形兩股支。月眼風濤元不惡。雲頭雨磕也相宜。來探景物渾如許。苔壁仍題一首詩。</text>
<title>入龍山洞。馬上口號。</title>,<text>渡海尋山寺。林深但鳥啼。逢僧問前路。僧過路還迷。</text>
<title>次宗湜上人詩軸韻</title>,<text>花事春無盡。人生雪滿顚。思歸歸不得。終夜聽啼鵑。</text>
<title>次李聖則韻</title>,<text>塞鴈雲間斷。邊愁月下懸。無心趨鳳闕。何處買漁船。海色晴看雨。潮聲夜拍天。翛然半壁裏。孤燭對詩仙。</text>
<title>次聖則大風簸海韻</title>,<text>昨夜江豚泣。今朝動朔風。千聲海門外。萬籟石竅中。猛虎窺山店。神龍閉水宮。輕波應出沒。何處問歸篷。</text>
<title>輓郭君望 民瞻○癸卯</title>,<text>昔我從遊李茂卿 碩蕃。每說君望眞可人。偶然傾蓋己丑夏。披豁怳對吾元賓。一見能消鄙吝萌。茂卿許可知有以。芝蘭之室襲芳馥。坦夷襟期無表裏。人間離合苦無常。別時何多見時稀。山川間之兩浩浩。尺素無因慰所思。壬寅之夏乙巳月。忽焉相逢天一陬。靑眸纔發別意催。後會猶指琴湖秋。達城城裏雨風夜。一牀金樽天與便。團圓未盡滿腔懷。曉角三聲寒燭剪。惘然告別未忍別。那知此別便永訣。凶耗忽報海城頭。仰天長號聲欲絶。病未候問斂未臨。九原他日將何辭。君家季父亦吾友。相對如何不淚垂。上帝福善與禍淫。勸懲一理誠不忒。如今君望至於斯。其柰善人之不福。一月兩喪夫與婦。忍割堂前五男兒。哭向蒼天天邈邈。得非高高聽不卑。驊騮未展千里足。鵰鶚空催九霄翮。眼中親舊已凋零。末路知音竟誰託。凄凉隣笛數聲中。樑月依俙見顔色。身縻海徼未奮飛。和淚題詞更霑臆。</text>
<title>甲辰冬。入靑杞峽中。拜瓢隱先生。先生迎坐小齋。終夜軟語。詰朝臨別。贈五言律一首。敬次以呈。</title>,<text>爲拜吾瓢老。辛勤到峽村。逢迎仍小室。開發更微言。舊業雖嘗問。新詩亦幸論。還慚誠未篤。四十始登門。</text>
<title>還巢後。瓢叟又步前韻遠問。詠歎之餘。不勝感戢。次韻仰呈。</title>,<text>隱德兼閒趣。山居近水村。優游三百禮。汎濫五千言。用舍寧須卜。升沈不足論。秪今依仰地。何幸有龍門。</text>
<title>輓李丈 廷奭</title>,<text>早年詞賦繼家風。昌曲文星映海東。始擧終沈關世道。有才無命問天公。黃庭字誤淸都遠。白玉樓成藝苑空。何處新阡埋好手。梨山松柏雨濛濛。</text>
<title>丙午立春前一日。瓢叟次雲巖公梅花帖韻投示。輒和以呈。</title>,<text>寂寞山齋暮。蒼茫歲月遷。二毛欺白雪。雙頰減紅姸。獨坐三更夜。誰傳五字篇。開緘仍伏讀。如對卷中賢。</text>
<title>次申方叔 塼 盆梅韻</title>,<text>君家一見小盆梅。魂夢無時不往來。淸致豈嫌幽致並。孤芳猶壓衆芳猜。風枝月上疑佳客。雪骨春生已化胎。我欲扁舟湖裏去。連根毋惜共含杯。</text>
<title>贈別花山李使君 使君名星徵字吉應。是余司馬同年也。交契甚密。乙巳秋見劾。自銀臺出爲安東府使。丙午夏。因嶺疏重被臺評而歸。臨別贈以陽關一律。</title>,<text>使君田宅在長安。底事南來底事還。讒言自古周張甚。世路如今蜀道難。明時幸免梁鴻竄。聖主寧知卽墨殘。依依昨夜西樓月。他日相思夢裏看。</text>
<title>赤壁望美人詞。效憶秦娥體。代人課製○三首</title>,<text>長相思。美人遙。望天之涯。天之涯。愛而不見。目極心悲。愁來時。復傾金巵。醉後秪可吟新詞。吟新詞。一江明月。露凄風颸。</text>
<title>關山月 六韻</title>,<text>長風吹玉塞。皓月出天山。素魄今宵滿。淸光幾度彎。可憐寒桂影。遍照戍樓間。笛裏三年色。閨中萬里顔。邊愁聞鼓角。鄕夢繞咸關。何日戎衣定。身從露布還。</text>
<title>隴頭水 六韻</title>,<text>最是傷心處。相傳隴水頭。飛鳴仍咽咽。回去更悠悠。九曲腸堪斷。三叉恨未休。影沈羌笛月。聲入戍樓秋。蜀魄啼猶苦。溫生死亦羞。如何流不盡。閒惹古今愁。</text>
<title>和李勉餘 馥 述懷二十韻</title>,<text>煩君休歎莫吾知。世事如今不可爲。客裏無端多歲月。鏡中非復少年時。堪嗟半世同馮老。何幸今朝遇子期。萬卷詩書藏腹篋。三冬勤苦任毛錐。作明他日爲龍脯。視草何年到鳳池。不識天翁子奪意。多憎造物主張兒。齊門操瑟羞東郭。燕市悲歌怨漸離。無計忘憂還羡草。惟思衛足却慚葵。往來猶戒九三蹇。係失何傷六二隨。自信浮名將已矣。從知君子貴和而。彈冠先達朱門閉。按劒相知白首危。客不到門虛設席。君時來坐喜觀棊。憧憧自有朋從義。切切寧生友數疑。會稽諸賢皆俊彥。惠連羣從摠能詩。歸心對月緣非土。愁鬢逢春半是絲。賓館有魚爲客久。鄕書無鴈到家遲。逢場把酒非關飮。隨處論文慰所思。夢入故園猶惝怳。身從旅宦亦危羈。莫言平地無風浪。聞道洋泉可樂飢。攜手同歸如有日。兩三人外也知誰。</text>
<title>大妃殿春帖 二首○丁未</title>,<text>碧殿玲瓏禁苑深。花龍雲馭儼相臨。瑤光綵燕先呈瑞。金縷晨雞未吐音。麗日流輝承帟幕。輕荑含馥藉衣簪。年年斗柄東無限。永報吾王萬壽心。禁苑春光早。萱宮瑞日長。迎祥仍百福。候節更三陽。端合千齡運。行開萬壽觴。從知周太任。宜有聖男昌。</text>
<title>輓權公山 大載 大夫人</title>,<text>厚祿人間絶等倫。咸稱吾友大夫人。科名稠疊天恩重。慶席煇煌彩舞頻。魚筍竟爲今日慟。堂萱非復舊時春。那堪孝子來奔夕。哭擗哀聲動比隣。公山生進俱中。未幾登第。又捷重試。其子瑎生員及第。俱在十年間。人皆以爲榮。故一聯及之。公山自任所奔喪。故結句及之。</text>
<title>送李碩之之任善山</title>,<text>墨綬初分斗大州。山川仍帶善名留。明時莫歎官聯薄。聖主深知吏治優。冰雪一冬曾別恨。火雲三夏更離愁。秋風見欲南鄕去。儻埽波亭待我遊。碩之前冬以敬差官久留嶺外。故五句及之。</text>
<title>奉次葛溪金丈韻</title>,<text>淪落明時坐困蒙。竹扉深掩小庭空。身如鄢郢招魂客。心似柴桑避俗翁。晩雨寒聲溪上下。曉霜秋色峽西東。此時葛老伻相問。短律長書百貝同。</text>
<title>輓申僉知 命翼</title>,<text>百年偕老一堂春。爭道吾鄕瑞世人。鄧氏無兒猶有子。黃公不仕尙垂紳。仙桃花下時何早。神鬼關頭夜未晨。多少平生勤款意。却敎哀淚倍霑巾。</text>
<title>敬次松隱金先生韻 二首</title>,<text>曾過松隱故居時。最是留情冒雪姿。聲𥳽秋濤聞淅瀝。影篩寒月見差池。仍思百世同調感。堪賞千年老節奇。應笑春蹊桃李樹。暫開顔色要人知。逸士閒蹤出世塵。山標野趣共淸新。囂囂樂道心無累。處處題詩興不貧。五畝當年爭致式。九原今日更霑巾。從來堂下如煙樹。猶帶香風起後人。</text>
<title>送金士興 邦杰 之任沃溝</title>,<text>拙宦今吾輩。專城古子男。從來驄馬史。爭似沃溝監。及老恩猶重。居卑分亦甘。丈夫相送地。離恨不須談。</text>
<title>送金景謙先下嶺鄕</title>,<text>蓮禊僑居客。琵琶洞裏賓。萍逢曾幾日。星散卽今晨。嶺外梅將發。秦中歲欲新。親知如有問。須道未歸人。</text>
<title>金權管洪北人也。燈下細說北地山川節候風土民俗及官居之形。亹亹可聽。因作五言律十六韻以記之。</title>,<text>今君說北土。而我聽懸河。鏡吉咸關北。源興滿水涯。星躔連角亢。地勢間胡倭。山與人頭白。天爲嶺石磨。先春何處在。五國入望賖。瀚海風爲浪。龍江水自波。雄州開六府。重閫建雙牙。氣候氷霜早。乾坤雨雪多。邑居非肅愼。民俗是新羅。囝號呼加汗。夫稱喚駱駞。秋收雙耳麥。春戲兩眉娥。處處遊羅綺。家家執枲麻。于田逐麋鹿。之水獵鰌鯊。弓馬多馳突。詩書欠詠歌。邊城長短笛。東國小中華。語罷晨牕白。依然夢磧沙。北人父謂子曰加汗。妻謂夫曰駱駞。多力之稱。蓋胡語也。</text>
<title>雨後見月</title>,<text>未秋鬢先禿。午夢魂已消。小雨滿城郭。月華雲外飄。</text>
<title>辛亥正月。直廬卽事。</title>,<text>日下回瞻五色雲。滿城佳氣正氤氳。離宮樹影當春見。上苑鍾聲過雪聞。羇思輪囷如楚客。壯心磊落等終軍。自嫌舊習猶殘處。閒坐明牕讀古文。</text>
<title>直廬睡罷</title>,<text>睡罷公廬聽漏籤。舊愁新恨就中兼。更殘夜雨鍾聲濕。路入煙霞客夢甜。萬事不如歸去好。十年猶有往來嫌。近聞地主行仁政。貧士糟糠亦可饜。</text>
<title>洛中逢玉相兄敍舊。仍問大朴山人。書示玉兄求和。</title>,<text>相逢却憶廿年曾。君始生鬚我齒冰。誰使流光能荏苒。任敎華髮各鬅鬙。短篇詩律丁年事。長樂鍾聲午夜燈。見說朴山今寂寞。白雲深處碧層層。</text>
<title>可笑東西子 三首</title>,<text>可笑東西子。朝移又夕遷。轉喉都是諱。搖尾有誰憐。荏苒驚寒鴂。啁啾聽暮蟬。九秋霜落後。何處更延緣。可笑東西子。東西易斷魂。盛年隨手盡。殘日轉頭昏。拙宦何須說。愁心不可諠。莫言無去處。無限好山村。可笑東西子。勞心日夜煎。何人無冷炙。底處有腥羶。舊雨非今雨。衰年異少年。明知頭上雪。蕭颯歲暮天。</text>
<title>戲題</title>,<text>世累何時得盡除。一身勞攘有生初。爲氓每見催科吏。在郡常嫌沒案書。自古詩人思樂土。如今逸士孰閒居。招尋老釋無他計。秪欲空林結社廬。</text>
<title>輓李開谷</title>,<text>黃甲登名早。昌辰屬望專。騷壇盟有主。詩壘敵無堅。偉器天能鑄。長途鬼自權。違時甘左屈。著績任栖遷。十載郞潛地。雙毫嶺海堧。退休閒日月。獨樂好林泉。白首南鄕臥。丹心北闕懸。聖恩紆晩節。簪組映華顚。瑞世誠非偶。凶音遽豈然。靈車千里走。旅櫬一朝還。靑岳埋殘雪。斜川鎖暮煙。儀刑容易失。哀慟口難傳。陞品猶三品。稀年少二年。卽今蛻冠屨。何處耀箕躔。去路山花爛。歸魂壠草芊。凄凉揚子宅。誰復贊玄玄。</text>
<title>輓孤松申公 弘望○癸丑</title>,<text>十年來往緖言承。何幸龍門早獲登。對酒未曾爲醉客。論文無處不呼燈。家傳詩禮聲名重。業繼箕裘諝藝稱。湖海臨民多惠化。霜臺飛簡想風稜。藍關暮雪連東路。秦嶺孤雲隔幾層。仕宦非心由世隘。行藏有義柰君徵。官如工部三資少。壽比尼丘一歲增。萬事卽今渾似夢。輓歌凄斷愴難勝。</text>
<title>輓拙齋柳公 元之</title>,<text>德星何處彩先稀。拙老瓢翁繼逝時。松石新阡秋草宿。玉淵精舍主人非。泉臺曾有重逢約。塵世今無大耋期。牀下小生餘白首。遠題哀輓淚霑衣。</text>
<title>贈別 甲寅</title>,<text>東歸前路政逶迤。贏得吟鞭幾首詩。渭北風流何寂寞。周南身世負棲遲。年來聚散仍萍水。老去襟期更酒巵。最是流光催別恨。碧梧新月近秋時。</text>
<title>輓人</title>,<text>學業詩書禮。儒家祖子孫。靑氊傳舊物。白首泝眞源。柏府監風憲。蘭臺任討論。功名猶草草。何處有淸孤墳。</text>
<title>贈別臺官</title>,<text>君我追隨日。辛壬癸甲年。野寺停杯話。湖樓對榻眠。聖王徵直士。華髮屬離筵。別後相思意。郵筒儻寄傳。</text>
<title>自晉陽賦歸喜而作</title>,<text>十載風塵雪滿顚。碧山歸夢幾勞牽。寧嫌盛世爲天放。却喜衰年作地仙。爲待碁翁時獨立。未逢溪叟午猶眠。閒中點撿人間事。至樂無由出此前。</text>
<title>過金天休 學培 故宅</title>,<text>破屋數間錦水頭。行人指點錦翁宅。行人莫問錦翁事。話到錦翁頭盡白。</text>
<title>金老 尙瑗，李老 文遵 俱是戊戌生也。年七十九歲。合一百五十八歲。丙辰七月。會于鄕堂。醉戲無異少年。至於趨步追逐。街上之人觀者無不豔歎。以爲地上仙也。余作一律奉壽二老。蓋余先人亦與二老同年生。不勝孤露之感爾。</title>,<text>二老一百六十垂。體猶康健氣猶麤。跳身追逐今童丱。握手團欒舊酒徒。天上壽星隨處有。人間好事更應無。座中白髮誰揮涕。最是同庚故友孤。同庚故人之孤。今已白髮。則二老之年高可知。</text>
<title>輓都司藝 愼與 同年</title>,<text>芹泮初傾蓋。天門共拜恩。相將好意氣。虛老醉乾坤。直疏推賢弟。明經付後昆。倏然乘化去。何處更招魂。其弟愼徵上疏。子爾望篤志明經。故五六及之。</text>
<title>次金安安 泰基 遊黃山寺韻</title>,<text>丙辰冬。余在伊溪堂。盆梅盛開。香臭滿室。寓興吟詩。攬物懷人。逌然有不得與同志者共賞之恨也。是夕余友金君安安以書來曰昨者與諸友會於黃山寺。惟兄不在座。咸有少一人之歎云云。且錄一首詩以寄。觀其詩意。先言蕭寺景物之好。次言相思不見之苦。而末句有溪上寒梅著幾花之語。此亦出於攬物懷人之意也邪。是可感也。仍念黃山是瓢老易簀之地。記得白樂天金山寺感舊遊詩曰坐見尨眉徒睡耳。不知何處託詩魂。樂天所謂詩魂。未知指爲何人。然此不過騷壇一舊要耳。猶且爲詩以悼之。况今日吾儕之遊於黃山寺者。皆是瓢老門下士也。其感愴之懷。比之於樂天。奚止三十里之遠也。不勝愴然之懷。謹步其韻而分爲二首。其一爲陽關一律以寓羹牆之慕。其一爲近體一首以謝憶梅之意云。老仙當日別南華。遺躅今存道士家。元非物色分留少。自是人情感愴多。無端鶴背驚歸夢。何處尨眉著睡魔。遙知昨夕吾儕會。應有羊曇醉後花。尺土孤根度歲華。昂藏猶保野人家。仍敎逋客塵心少。更使騷翁雅趣多。瘦骨縱難添雨露。淸標元不染官魔。慇懃一札來相問。知是吾君愛此花。</text>
<title>過金天休故宅。更步安安韻。</title>,<text>停驂斜日問勝華。荒逕今爲蔣詡家。一代親朋元不少。百年交誼柰無多。魂應絶地爲才鬼。命與仇天作戲魔。最是何人吹送笛。西湖猶有未開花。</text>
<title>卽景次前韻</title>,<text>石逕松蹊滿月華。野人爭道處士家。從敎吏隱歸來早。况耐身慵老去多。浮世是非同地籟。此心生滅付天魔。就中萬事渾如是。落盡梅花又杏花。</text>
<title>悼南進士德心 俅</title>,<text>交契平生最德心。峩洋在處許知音。仙遊雪月曾同賞。瓢隱春風宿共欽。賢者戹年辰巳至。病夫斜日丙丁臨。人間此別情何極。哭望南天淚滿襟。</text>
<title>行役八苦</title>,<text>冒雨衝泥到狗灘。濺濺石溜瀉鳴湍。崩騰不但吾心苦。多少行人駐馬看。狗灘苦老兔何年此地來。懸崖絶壁掛天廻。憑危謾作閒愁苦。古軸今輪幾折摧。兔棧苦路接秋旻掛不周。雨霑雲濕鬼啾啾。沈吟晝夜寒聲苦。湫底神龍亦抱愁。鳥嶺苦遠客重來古渡頭。津人無意艤行舟。長辭短語心良苦。馬首僮顔也帶羞。㺚川苦念佛曾忘大地藏。不料今日路微茫。回頭欲問前生苦。何處維摩掩竹房。大地藏苦冒夜回村冒夜來。暗聞人語小扉開。扉前纔到扉旋掩。立馬呼人太苦哉。冒夜回苦月落烏啼利峴頭。崎嶇山路入夢愁。朝來喚覺還忘苦。日下祥雲漸近眸。利峙苦馳到麻田趁夕津。滿船車馬又樵薪。爭先不耐騈闐苦。獨立沙頭待後廵。麻津苦</text>
<title>送李萬里 溟翼 觀風湖西</title>,<text>蓮幕棠陰次第開。一方軒馭更三回。遙知河外觀風處。爭道遼陽返鶴來。雲黛有情山舊色。城頭無數柳新栽。澄淸好日應多暇。儻許題詩寄驛梅。萬里曾以都事判官久在公山。又以監司往。</text>
<title>溪堂見金安安寄書。更步前韻。</title>,<text>憶昨南淵寺裏春。落花芳草錦成茵。詩酬四韻追強對。酒廢三杯爲惡人。聚散無常徒騁想。江山有間枉馳神。前期不遠知何在。風雨重陽是令辰。坡詩惡酒如惡人</text>
<title>仙刹共諸友。次金鶴沙 應祖 韻。二首</title>,<text>十年宦遊客。華髮不勝簪。福地方開眼。仙壇始豁襟。山從朝霧隱。水與暮雲深。隨處因緣在。無妨了此心。右仙遊亭直下垂銀瀑。奔流瀉石稜。峽心虹閃閃。魚背雪層層。海內應無此。人間見未曾。飛灰經幾劫。吾欲問胡僧。右陶淵瀑布</text>
<title>聞金侍御士興爲靈巖郡守</title>,<text>黑甜初罷叩門聲。聞說夫君謫海城。幽抱幾從閒燕討。晩愁還爲別離生。昂昂激濁浮名立。咄咄書空怪字成。多少思量無興味。臥看殘日漏雲明。</text>
<title>送士興之靈巖 二首</title>,<text>明時相繼出爲州。可見吾儕吏術優。絶影島邊無鴈候。李勉餘爲東萊。 磨天嶺外有人愁。姜啓叔爲鍾城。 曹溪本是神仙窟。道岬元來洞府幽。淸福使君猶得此。離亭何必淚長流。麗代繁華古朗州。送君今日作遨頭。璇宮法侶皆無畏。麗僧名。 錦瑟佳人儘莫愁。麗妓名。 井潤德泉宜九里。山明新月可三秋。一麾行色能兼四。猶勝提封萬戶侯。</text>
<title>次白雲亭韻寄金安安</title>,<text>曾上危欄十二頭。一樽賓主共開眸。長江渺渺波聲小。遠樹亭亭翠色稠。曩昔光陰雖代謝。卽今豪氣未全休。黃花白酒前期近。儻記當時飮者劉。</text>
<title>輓權正言九萬 震翰</title>,<text>歲寒曾保後凋姿。直道淸文等匪夷。諫草數封歸太史。書林重望屬明時。平生慣見揶揄子。浮世寧嫌造物兒。回首人間如一夢。已成千古事堪悲。</text>
<title>冰院次趙生 時璯 見贈 三首</title>,<text>趙氏連城璧。相傳幾百年。尋常珍席上。徑寸照車前。邂逅心開日。蒼茫歲暮天。無端辭我去。何處逗吟鞭。別區逢勝友。淸興趁衰年。時節黃花後。江山白雨前。鱗潛君有海。鵬擊我無天。萬里長途在。行看早著鞭。舊誼仍三世。神交又十年。莫言相見晩。猶勝未逢前。情話三更夜。心期萬里天。臨行無限意。惟有繞朝鞭。</text>
<title>贈別 丁巳</title>,<text>循吏猶遭御史評。晩愁還爲別離生。牀頭風雨燈前夢。峴首龜龍日後名。芹泮故情分去路。藍關新譜唱回程。秦中親舊如相問。須道田家餒在耕。</text>
<title>病中次放翁韻 戊午</title>,<text>講論三冬足。支離一病餘。維摩仍說法。司馬更看書。骨瘦憐牀穩。形羸倚杖疎。幽懷猶未已。時與墨卿攄。</text>
<title>過醉睡堂。次壁上韻贈主人翁。</title>,<text>平生英略數夫公。今日經過白髮翁。夢踏燕雲關雪盡。臥看桃李醉春風。</text>
<title>次歎時十八韻</title>,<text>四月二日雨。輕塵猶未浥。種芒節已過。旱魃威仍虐。氣候迫天中。雷霆掀地軸。無山不駿奔。有濕皆龜坼。大野失靑草。長江餘白石。西成豈有年。東作已無麥。宵旰九重憂。生靈千里血。人懷恐懼心。邑有逃亡屋。昨夜下絲綸。今朝走跛躄。皆言庶幾望。亦在須臾活。天意匪難諶。王心咸有德。簪紳儘腐儒。廊廟無羣策。肉食獻陳蒭。布衣卷齰舌。無端一二年。已到存亡域。閭巷萬千言。糢糊三不足。北京儻可移。東土胡爲裂。無處可歸人。有淚不敢哭。彷徨漆室下。半夜呑聲泣。</text>
<title>謹和呈茅山亭主人</title>,<text>見說三峯百丈餘。一亭身世七眞如。朝煙裊繞丹砂火。暮樹扶疎白石廬。但覺北風吹沆瀣。肯敎西日下躊躇。靑藜早晩要相訪。爲報茅仙伯仲且。</text>
<title>次臥龍亭韻</title>,<text>勝地曾聞慣。幽居此日過。靑山臨綠水。華構傍漁家。魚躍層層雪。鷗眠處處沙。佳期知有在。其柰簿書何。</text>
<title>輓玉溪金丈 尙瑜○五首</title>,<text>先輩交游地。咸稱席上珍。典刑推德宇。孤露託芳隣。白首硏經老。靑年煉道人。誰編高士傳。留與照千春。許與非因戚。周旋豈爲親。愛公無俗態。到老獨天眞。冰院相先後。溪山迭主賓。如今已陳迹。衰白最傷神。負笈從遊久。傾心嚮𨓏勤。風塵曾契闊。歲月幾遷奔。會合浮生晩。幽明岐路分。平生山水曲。從此與誰論。乍隔公如失。相逢我若癡。睦婣三世誼。交道兩心知。帖席沈痾日。登牀展省時。死生臨訣淚。衣袖尙含滋。獨樹今秋峽。孤雲古寺樓。風流仍寂寞。月下更夷猶。笛自前村起。詩應滿壁留。羊曇無限慟。不待過西州。</text>
<title>樓巖晩晴</title>,<text>樓巖晴日逗詩翁。興入吟鞭晩不竆。淸浪閃飜魚背雪。夕陽斜拂馬前虹。都忘浮世關心事。却喜纖雲盡意空。莫笑長吟催短景。故園回首隔西東。</text>
<title>病中次鄭正郞聖元 民獻 韻 己未</title>,<text>盡日無來客。如期有夕陽。愛詩留作伴。憐病與相忘。嶺外閒消息。心中更渺茫。偶然成一笑。歸夢在東岡。</text>
<title>驟雨</title>,<text>昨夜雷公起雨師。便敎風伯倒天池。初看疊腳飜孤日。已見驚波動四維。病裏殘魂空悵望。嶺中歸夢竟參差。紛如白髮還多事。閒惹淸愁入短詩。</text>
<title>送李翼世之任順天。席上分韻得臨字。</title>,<text>江南佳麗最湖南。燕子樓高百尺岑。弔古傷今無限意。送君征旆獨登臨。</text>
<title>除一善府。將以七月南歸。</title>,<text>自是鰲山故舊多。此行無異便還家。田園漸近松開逕。僮僕歡迎酒滿鍋。東閣豈無何遜句。靑門應有鄭侯瓜。歸程歷歷皆閒趣。猶勝淸班面強酡。</text>
<title>一善八苦</title>,<text>畫角三聲報坐衙。滿庭荊楚又呵儸。雲堆簿領頭嫌雪。火貯心胷眼妒花。啁啾誤決爭田訟。恐喝難堪督稅科。多病此身那忍苦。不如歸去老煙霞。坐衙苦傷暵傷淫又損風。今年饑饉最南中。葛峴水田生火焰。洛江浦畝產魚龍。下戶迭呼庚癸急。上司猶責丙丁豐。多病此身那忍苦。不如歸去作山翁。此時自戶曹一依丙申丁酉田結數。勒定責辦。民苦之。撿田苦簽兵編伍一時兼。號令文書急且嚴。儸卒狴人盈道路。啼兒哭嫗動閭閻。民無餘地良丁困。戶有虛名甲戌嫌。多病此身那忍苦。不如歸去醉昏甜。萬曆甲戌兵籍。虛戶甚多。至今南人苦之。簽丁苦滿城風雨近重陽。潘老吟詩逸興長。何處簿書來破意。忽看秋事已登場。閒愁秪在驚雞犬。素志寧存施桁楊。多病此身那忍苦。不如歸去臥滄浪。收糴苦曉過甘縣夕金陵。旗尾風生火氣升。頭上冠簪雙虎動。腰間劒佩一龍騰。三班下卒聲何敢。千摠中軍語未能。多病此身那忍苦。不如歸對讀書燈。廵歷苦山城期會在明朝。羽檄翩翩到昨宵。介冑老儒何面目。暮天寒雪滿弓刀。詩成橫槊猶催興。身到軍門已折腰。多病此身那忍苦。不如歸去伴漁樵。習操苦纔迎撿旱敬差官。又送將軍閱武還。彭澤腰存誠可笑。封丘心碎更何顔。無端昨夜今宵夢。來往佳山好水間。多病此身那忍苦。不如歸去野莊閒。待客苦誰家悍僕在逃亡。祕跡潛形此地藏。淵藪無非豪右戶。族隣皆入大夫莊。囚縲滿獄難爲惠。親舊盈門易造謗。多病此身那忍苦。不如歸去小溪堂。推奴苦</text>
<title>偶吟 二首</title>,<text>夜雨新添水滿溪。石橋苔滑路成泥。閉門終日無人到。簷下喃喃但鳥啼。屋上靑山屋下溪。十分淸興醉如泥。無端蜀鳥還多事。時向前林白晝啼。</text>
<title>金安安棄官歸鄕。次白雲亭韻奉寄。</title>,<text>歸驂應駐暮江頭。高臥雲亭縱遠眸。情話半非前歲慣。風光無改舊時稠。曾聞逸士書三上。會見微官詠七休。辛子平生知有本。立身元不與孫劉。辛毗與孫資，劉放不平。嘗曰吾立身自有本末。就與孫劉不平。不過不作三公而已。后山送王元均詩用此語曰。孫劉能使不爲公。</text>
<title>髮脫次趙紫芝韻</title>,<text>吾生於世本伶俜。天又加年盡髮零。度作沙彌宜念佛。論爲緇釋合持經。縱然有藥醫三豆。其柰無詩媿四靈。舊習欲忘忘不得。靑絲猶繫濁醪甁。</text>
<title>耳聾次子美韻</title>,<text>已過庚申歲。今爲七十翁。眼遮千片雪。耳襲一重聾。蟻響牀邊過。雞聲夢裏空。醫云傷疾首。何以去頭風。</text>
<title>眼病次樂天韻</title>,<text>憂患侵尋疾病加。耳充雙珥眼遮紗。靑燈挑盡看蠅字。白雪離披見霧花。堪笑樂天依佛力。可憐貧道靠禪家。人間倘得金箆刮。萬藥千方不必賖。</text>
<title>記夢次張宛丘韻</title>,<text>旭上東牕曉已朝。喚回歸夢路遙遙。人空野店渾非主。旱甚山田半是燒。不是牽牛愁織女。也應隍鹿在芭蕉。無聊未得安心策。長日惟看一局消。</text>
<title>苦晩吾生</title>,<text>苦晩吾生東海東。百年身世又鬆髼。三朝仕宦恒多病。十載家居屢患空。不酒安能爲酒聖。無詩猶自作詩竆。翛然惟有寬心處。虛白胷中浩氣通。</text>
<title>獄中自嘲 庚申</title>,<text>老子平生不避讒。豈知行路更巉巖。如今始識瞿塘險。休向層瀾掛暮帆。</text>
<title>李參奉 德昌 來見。且言爲吾分疏。</title>,<text>鴻罹魚網鳥傷弦。九死殘魂最可憐。辨謗若爲家一喙。銜寃不直旱三年。劒埋獄底誠難掘。灰冷爐中豈易煽。多謝故人猶未去。更於昕夕共周旋。</text>
<title>一善人李坡來見依幕 變律</title>,<text>苦遭灾戹墜危機。一十餘旬閉北扉。豐城埋劒誰能掘。鄒獄嚴霜自在飛。故園松菊猶存否。舊邑人民謾是非。君家且住金烏下。頭上應臨白日輝。</text>
<title>沈殷卿談兵戲作</title>,<text>可笑沈殷卿。言詩又說兵。應爲百夫長。不作一書生。白面黃沙磧。長裾細柳營。小儒成底事。惟有寸心明。</text>
<title>次韓監察晦而 世章 韻</title>,<text>憂患由來久廢吟。逢君此夜始開襟。燈前一二依依夢。頭上三千箇箇心。何日能忘湖外客。有時關念嶺中音。人間禍福須甘分。惟恨平生不入深。</text>
<title>悼韓晦而</title>,<text>吾友東城韓晦而。暮年相與許心知。交情見我追愆日。人事聞君臥病時。此別仍爲生死恨。今朝謾作夢眞疑。牀前靑眼依然在。淚盡寒牕一首詩。</text>
<title>李子大來言夢見晦而與吾三人於燈下作詩。惟記郢中曲三字。餘不得記憶云。因步前日吟字韻洩哀。二首</title>,<text>聞君一夜郢中吟。衰淚千行滿在襟。已向東城愁聽笛。更於何處好論心。生前未了峩洋意。夢裏猶傳唱和音。不是黃泉無見日。人情其柰悼情深。人情不耐悼情深。死後猶傳夢裏音。燈下一看差強意。世間何事不關心。籠中久作思南鳥。牕外頻開向北襟。白首如今君我在。莫須相對謾悲吟。</text>
<title>獄中聞明兒患痘</title>,<text>獄中聞汝痘瘡斑。心事難言父子間。才與不才惟爾仗。死而無死柰吾頑。如其有罪天應怒。儻使多嫌鬼必慳。半夜彷徨仍失寐。坐看明月掛西山。</text>
<title>平山地陷</title>,<text>聞道海西路。平山地軸飜。三川周日月。十郡漢乾坤。召異古如此。弭灾今可論。如何廊廟上。長醉度朝昏。</text>
<title>辛酉人日次老杜韻</title>,<text>人日傷心處。看雲憶弟時。池塘春草合。嶺海鴈書遲。卯歲仍爲別。辛年謾作悲。星移今幾度。衰鬢已成絲。</text>
<title>上元後一日。別沈殷卿先往谷山謫所。</title>,<text>暮年離別在新年。縲絏殘魂倍黯然。潦倒身兼灾害老。阸竆人與歲時遷。終敎字內無閒地。始信山中有別天。早晩吳儂從此去。送君先作洞霄禪。</text>
<title>寒食日作</title>,<text>今日是何日。春寒食又寒。有詩酬歲月。無酒了悲歡。時事年年異。竆途去去難。觀棊人散後。懷抱若爲寬。</text>
<title>自歎</title>,<text>行己平生謂履安。不料衰境百殃彈。經年腰減兒寬帶。幾日頭加子路冠。遣憫排愁寧豁達。苟生無死信愚頑。翛然昨夜春歸夢。猶到溪山恣意看。</text>
<title>春寒 是年二月尙寒。厚霜如雪。</title>,<text>度日難於度夜難。春寒尙峭過冬寒。和風好雨歸何處。虐雪嚴霜苦一般。詩句每從愁裏得。客心時向醉中寬。人間萬事知前定。隨分惟思履地安。</text>
<title>偶吟</title>,<text>氣象由來漸不佳。北門風雨與誰偕。干霄松柏霜中偃。射斗龍光獄底埋。能勝豈無天意定。曰賢其柰國人皆。西山漸覺微陽透。佇看浮紅上綠槐。</text>
<title>伍子胥 三首</title>,<text>千載傷心伍子胥。霸吳勳業可稱譽。如何屬鏤終無眼。枉殺忠良負闔廬。千載傷心伍子胥。功成胡不早歸廬。請看湖上鴟夷子。無恙扁舟汎汎如。千載傷心伍子胥。不知時事已無如。羣芳變化爲蕭日。蘭偶當門敢怨鋤。</text>
<title>福堂作</title>,<text>吳蚕身世已三眠。心似枯灰又一年。無端昨夜歸鄕夢。步入春山煑杜鵑。</text>
<title>三月三日</title>,<text>熟食淸明節候新。重三客日又佳辰。廉纖有意家家雨。恢蕩無私處處春。獨向陰厓悲白草。不知何處怨靑蘋。化翁亦似看人面。靈鑰由來化未匀。</text>
<title>食盡老妾欲賣銀帶以繼之。戲作以遣。</title>,<text>老夫貧病昔難瘳。今在拘囚歲又遒。心印每看歸白屋。腰金寧惜付靑州。淸羸不但緣詩瘦。消竭端由欠酒籌。聞說錦衣當一飯。莫爲辭說善爲謀。</text>
<title>更步前韻</title>,<text>患不離身病不瘳。崢嶸歲月此中遒。三春苦况千愁海。半世幽寃一善州。事甚刻舟誰失劒。心如筭瓮已忘籌。人間禍福皆前定。惟恨平生乏世謀。</text>
<title>四十五日旱 二首</title>,<text>四十五日旱。天心不改移。九街千井渴。八路萬人饑。自分同歸盡。誰能脫去斯。翛然馳想地。無數故山薇。四十五日旱。春秧夏未移。不耕禾豈穫。無麥歲仍饑。死者悲生者。歌斯戀哭斯。人情大可見。難保舊山薇。</text>
<title>憫旱</title>,<text>甘霔無三日。燻炎到十分。白知郊外草。紅見海東雲。艱食蚩氓怨。宵衣聖主勤。消灾惟在德。大旱不亡殷。</text>
<title>何處難忘酒。次樂天韻。三首</title>,<text>何處難忘酒。他鄕夜話情。燈靑雙眼豁。髮白兩心驚。昨夕相逢處。明朝又遠行。此時無一盞。何以慰人生。何處難忘酒。蹉跎白首翁。寒聲驚早鴈。小雨落疎桐。腰劒霜凝碧。眼花醉拖紅。此時無一盞。何以對秋風。何處難忘酒。韶光滿小園。霏霏收細雨。寂寂掩重門。宿醉經心分。閒愁帶面痕。此時無一盞。何以喚花魂。</text>
<title>夢見舍弟勇賚</title>,<text>昨夜飛魂到海湄。兩人相對不勝悲。三千里外君編管。一二年前我係縲。事異瓊雷愁遠別。情同荊柳感相思。如今兄弟寬心處。無數關山父子離。</text>
<title>得鄕書 變律</title>,<text>便斷常懷信斷憂。得書還有見書愁。老妻得免飢乎未。稚子能無病也不。秧枯春旱仍過夏。麥損冬寒已失秋。多少說話皆死語。頓忘經歲楚人囚。</text>
<title>自悼</title>,<text>婦寃能致三年旱。鄒律猶飛五月霜。今古一天應一理。明時此日是何祥。</text>
<title>無眠</title>,<text>更殘漏盡不成眠。萬慮關心秪自憐。簷鵲好音知有日。金雞恩赦在何年。病加已欠君臣藥。貧苦曾無子母錢。聞道嶺中仍失麥。想應家小又顚連。</text>
<title>自嘲</title>,<text>老夫平日好詼諧。誰道如今百念灰。槖裏錙銖皆酒債。眼前晴雨盡詩材。賓鴻豈爲傳書至。簷鵲非關報喜來。一掬悲歡都付外。醉吟三疊興悠哉。</text>
<title>可惜今朝雨</title>,<text>可惜今朝雨。霏霏捲竹簾。下天纔颯爽。落地乍輕纖。爀日明還放。紅霓見卽殲。西成望已斷。爭柰魯年廉。</text>
<title>禁中禱雨得雨</title>,<text>紫禁香罏一炷煙。飄然飛到玉皇前。成湯六責誠非假。宋景三言感忽遄。纔見雨師馳號令。已敎河伯洗山川。甘霖千里今添足。佇看秋來大有年。</text>
<title>喜雨 二首</title>,<text>三庚炎熱病相侵。一夕輕陰轉作霖。夜榻楮衾先覺冷。午牕桐葉最知音。不憂秋稼禾生耳。且喜今年歲守心。安得此身蒙霈澤。好歸田里作謳吟。隱隱雷聲動海陬。飛飛石燕滿寰區。旱連兩月憂方劇。霖抵千金喜自優。今歲若無三日雨。明時那有一年秋。題詩擬作中和頌。忘却秦臺白首囚。曾茶山詩曰爲霖抵萬金。</text>
<title>暴雨</title>,<text>南山隱隱一聲雷。蛟室龍宮次第開。雲片並遮孤日去。雨絲橫羃半天來。心如木偶寧思土。身似羸甁却恥罍。兀坐三更愁作伴。殘燈無焰欲成灰。</text>
<title>屋漏霑衣</title>,<text>纍客愁多厭衆喧。閉門終日悄無言。纔看語鵲迎雛哺。何處鳴鳩訴婦寃。天外黑風吹海立。漢中飛雨過江飜。不嫌屋漏衣霑濕。正要龍王洗覆盆。</text>
<title>苦雨</title>,<text>苦雨心如苦旱時。世間何事兩相宜。天公無意隨人意。造物從來是小兒。</text>
<title>送李太初歸嶺中</title>,<text>君向南中我在拘。去留心事記邪無。遙知別後相思夢。秦樹凄凉嶺月孤。</text>
<title>夢見李翼世。細說順天風土。</title>,<text>燕子樓前燕子飛。江南春色正芳菲。無端故友猶來說。應有吟魂久未歸。</text>
<title>次太初哀字韻</title>,<text>繫係經冬秪自哀。旅情鄕思日相催。溪山非復閒追逐。魂夢何曾不到來。意敗詩亡工拙語。愁多酒廢淺深杯。固知倚伏皆前定。謾把磨錢擲卦回。</text>
<title>次太初期字韻 二首</title>,<text>相逢不忍問前期。臨別難禁涕泗洟。事異經冬黃太守。身如結夏老禪師。降愁妙策歸詩酒。消日奇功付奕棋。聖代卽今多雨露。蒼蠅早晩得先知。鄒生短律正堪哀。衰鬢嚴霜暗共催。晨鵲尙遲天喜報。寒鴉猶帶日光來。惟將舊習耽詩句。爲破新愁強酒杯。聞道故山春已暮。小車花外與誰回。</text>
<title>送太初之綠楊驛配所</title>,<text>光陰曾不少遲留。熟食淸明水若流。三巳人間今日是。九城何處昔年遊。浮生離別堪爲恨。聖主聰明不足憂。大笑出門郊外去。綠楊深巷繫征輈。</text>
<title>辛酉歲灾異甚多。自上求言。有一山人疏言仁愛之天當如是。不足憂云。聞之極可寒心。</title>,<text>前歲長星久未消。今年乖氣又何驕。三朝目眚浮珠佩。六月聲塵籟玉簫。天旱地雷寧有古。山禽水族已無噍。莫言仁愛當如是。召感人心亦孔昭。六月五日大風</text>
<title>送明兒歸覲其母氏</title>,<text>送汝明朝渡漢歸。旅愁鄕思轉依依。黃分古朵梅應熟。雨滿前溪水正肥。</text>
<title>明兒南歸。思想述懷。</title>,<text>嶺路崎嶇遠客愁。計程今日到咸州。家山漸近情宜喜。秦樹依微淚未收。回首世途皆可怕。關心何事不爲憂。相思日夜堪腸斷。靑盡寒燈白盡頭。</text>
<title>圓扉夜吟</title>,<text>何處秋風聽夕螿。宛然人在楚三湘。苔看舊綠知無雪。蟹憶新黃覺有霜。老去光陰愁白髮。別來家室問蒼茫。香燈一夢仍惆悵。月入圓扉夜未央。</text>
<title>想明兒今日到家 三首</title>,<text>南國春歸後。伊溪日暮時。倚門無限意。料得汝先知。京洛思歸日。韶州早發時。無涯汝心事。惟獨乃翁知。送汝歸南日。回頭抆淚時。無涯乃翁意。惟有鬢毛知。</text>
<title>過箕山村有感 此下南遷時</title>,<text>千載人傳二子貞。得無聲聞過於情。當時若使深韜晦。聖帝何由識姓名。</text>
<title>到谷城縣</title>,<text>乍到谷城縣。客愁苦未刪。風號秋後葉。日落馬前山。去去多竆路。行行少好顔。幷州何處是。笑指海雲間。</text>
<title>次丁處士 好說 紅白盆梅韻</title>,<text>疎疎淡淡輕盈態。白白紅紅造化眞。一朵何須分色相。不妨同樂太平春。</text>
<title>到樂安送南原人馬。作詩以謝。</title>,<text>若非使君騎。何由到此程。衝泥能跋涉。行險免摧傾。衰世方知友。竆途乃見情。今將數行字。憑爾報安平。</text>
<title>過樂安郡有感</title>,<text>先祖樂安公。曾臨此郡中。百年思惠澤。十室見遺風。化與文翁並。名從杜母隆。棠陰追慕地。悲感更無竆。</text>
<title>曉雨</title>,<text>曉天寥闊凍雲生。風滿前村雨滿城。牕外怒聲知海近。枕邊寒候覺衣輕。湖山此日思千里。魂夢今宵又五更。燈下悄然無與語。強尋羲易誦元亨。</text>
<title>到興陽配所</title>,<text>孤臣泣血出都門。千里南來到海濆。一曲關山愁白夜。數聲羌笛淚黃昏。隆冬紈扇今纔見。至日蔬盤古未聞。最是天恩難報處。菜羹猶飽敝衣溫。</text>
<title>南征紀行四十韻</title>,<text>甲子干支日。孤臣泣血辰。聞雞戒僮僕。冒雨出城闉。落葉飛秦樹。輕舟渡漢津。晨光連鳳闕。霽色接龍仁。良驛迎羅卒。淸淮憶逐臣。生逢堯舜世。何事往來頻。素野曾天將。皇威此地伸。成歡知有慶。德敬敢忘神。弓院開靑眼。錦湖咏白蘋。公山天下險。粉堞望中新。小過占飛鳥。晴川問隱淪。丈夫當若是。寸祿豈爲磷。鳥嶺韜三面。雞龍露半身。尼丘山在是。鄒魯俗稱淳。聖代恩津縣。湖山麴米春。思將一醉飽。忘了百年貧。參禮何須問。完城不必廵。聖神傳匹幅。芬苾薦精禋。萬幕名猶在。三峯事莫詢。明時賢不免。倖相罪難陳。乍到烏原驛。重逢任實民。深慚三載化。未有一人親。獒樹薰蘭臭。龍城訪德隣。君恩如大海。勺水及竆鱗。軟語三更雨。衰顔兩鬢銀。傷時徒感慨。惜別共悲辛。萬福千年寺。平原十里疄。泰階眞有象。天意問無因。烏鵲橋橫地。廣寒樓接旻。嫦娥如邂逅。仙路莫邅迍。梧里逢丁姓。松岡悼子眞。無端遇草聖。有若見元賓。大刹松江上。殘郵洛水濱。朝煙仍夕秣。暮靄向晨匀。先祖曾來郡。孱孫暫駐輪。羹牆巖邑在。客路障江遵。雪嶽經申酉。羊腔過丑寅。夕時方到此。西日又沈淪。歸夢猶思越。遊魂更憶秦。吾生如野鳥。何以任籠馴。</text>
<title>樂安倅 韓翼世 使人來問</title>,<text>一斛香粳廿尾魚。遠來仍帶數行書。故人勤問情猶感。况此飢腸食有餘。</text>
<title>寄鵲峴權戚丈 揀</title>,<text>一入圓扉歲再移。暮途懷抱有誰知。經冬事異黃丞相。結夏心如老住持。零落殘魂南去日。一行歸鴈北來時。還憐湖上寒梅月。留著淸光白滿枝。</text>
<title>梅竹盆</title>,<text>爲語盆中竹與梅。琅玕美質伴瓊瑰。人間至樂無如爾。莫羡天桃和露栽。</text>
<title>贈或人</title>,<text>寄語歐公且莫疑。濮園諸議不難知。我攻人處人攻我。須記身爲侍從時。</text>
<title>過鳥嶺</title>,<text>倚馬孤吟到日沉。雲梯石磴掛千尋。天開翠壁扶元氣。鬼鑿層巖費巧心。自古有言王設險。如今無遏冦來侵。停驂欲問當時事。風送湫聲隔遠林。</text>
<title>次水山李丈 老一 草堂韻</title>,<text>幾年來往訪幽棲。脩竹長松翠色齊。中有閒翁無一事。卧聽晴瀨枕邊低。</text>
<title>幽谷督郵都平甫以書問。兼惠巨魚。</title>,<text>二尾之魚一尺書。翩然遠到問竆廬。故人多少相思意。秪在於書不在魚。</text>
<title>次養眞堂韻 堂在眞寶</title>,<text>百年多病強登臺。臺下長江滾滾來。過客光陰悲隙駟。主人詩興動官梅。春生深谷黎民喜。雪滿前山白玉堆。縱酒欲謀良夜醉。敎兒先覆掌中盃。</text>
<title>與亞使成子許，進士安載叔。會飮於聞韶縣蓮堂。用壁上韻聯句。</title>,<text>萍水他鄕會。琴歌咽小軒。載叔。 浮生俱逆旅。勝地別乾坤。仲遵。 綠柳飄金縷。靑蛾瀉玉樽。子許。 醉來風月好。却怕近黃昏。載叔。</text>
<title>閒中雜詠。一百五十韻。受由下鄕時</title>,<text>余生何苦晩。蕭瑟遠唐虞。稷契心猶許。臯夔計亦愚。平生多感慨。半世少歡娛。追放憂招苙。趍迎笑負嵎。周公主東陜。羲仲宅夷堣。爲者亦如是。行之宜反隅。無端爲小草。誰復束生蒭。吾道歸天喪。斯文掃地無。居然成濩落。無望慰榛蕪。故壑曾忘返。初心豈自誣。功名卑管晏。禍福問咸巫。行路何欹側。要津蔽罬䍢。朝端少穆穆。巖穴孰于于。志大難容世。懷奇易見迂。瑚璉君子器。朝暮飯蔬盂。行誼追前輩。高風揖舞雩。自多持海酌。安敢好王竽。勢去人情薄。時來廟筭訏。一身猶短褐。萬事獨長吁。蕭索誰因極。騰騫任笑欨。放蹄思地角。翹翅想天衢。豈爲養吾口。欲酬生我劬。文身悲越俗。發軔戒秦軥。時事風斯下。民生日見𦡱。艱憂豈社鼠。修省在巢鴝。白首仍多病。蒼鷹獨視瞿。東西久飄泊。奔走穿綦絇。氣槩輕燕市。行藏重魯儒。聖恩非顧望。殊渥却沾濡。司馬初題柱。終軍竟棄襦。浮名如可取。立志柰其懦。欲進時鑿枘。將言口囁嚅。衣冠非古朴。風俗返醇醹。老矣吾衰甚。相於我友須。差池探虎穴。晼晩批龍鬚。未進扶時策。誰言備漏繻。幽人甘首疾。擧世困頭𢄼。貞吉思摧晉。光亨聽穴需。村氓刳盡血。野兔死皆株。正學無濂洛。眞源絶泗洙。陵夷殘莒墨。壤土小江邾。達士愁矰鴈。高人試網蛛。中原有突豕。海外尙跳貙。赤縣干戈滿。神州風景殊。版圖遺寸尺。掊克盡錙銖。使客星言駕。閭閻夜泣誅。劉章傷漢臘。杜甫憶茱萸。若使能淸宇。寧辭也執殳。摧車宜日戒。絶險可終逾。莫敢侮予室。何憂穿我窬。澄淸期日月。匡復在須臾。赤伏著符驗。白登絶覬覦。玉河重譯使。金殿再都兪。海貼三年颶。社連萬里楡。龍樓暎丹扆。鶴禁曳朱褕。帝德當宣著。皇威孰簸揄。益州終失亮。江左歎無瑜。志士多懷慨。忠臣謾抱㥚。黃圖新主御。白馬舊盟渝。殺氣連天極。妖氛滿海區。燕幽誰直擣。河洛孰長驅。自笑風塵客。猶存亂世軀。直言寧戮辱。贒路不崎嶇。所惡同冰炭。端宜卞紫朱。多年懷楚璧。何日獻隋珠。未得生中國。無由斬小侏。獨行期履素。人爵詎衣絑。謇謇從晨出。傍傍及夜趍。弊裘求掩體。旅食廢爲膢。文學慚游夏。聰明愧曠婁。忘憂思貝母。醫病倚瓜蔞。苦意因詩破。羸形用杖扶。貞深寒歲栢。芳吐汙泥芙。身世同王粲。生涯等楚俘。自傷追意馬。長痛毁心郛。治世遺糠粃。微身一粒粰。小狐憂未濟。鳴鶴願中孚。世墜天誰鐸。時衰海欲桴。靑丘覩九五。新政易蒲蘆。文敎朔方曁。仁心日域粤。交鄰非辱國。辭命爲咨諏。聖德如金玉。諸夷信珷玞。周文方煥郁。漢道不維拘。髦譽歌斯士。都郊詠彼姝。綢繆戒牖戶。鍛鍊耀槍鈇。豈但治文事。且須恢武謨。甘心寧事賊。辛苦莫增㡏。軫念宜宵旰。思賢可畵摸。林宗負懿望。元禮作楷模。天下期無敵。都中見大酺。終爲大吏隱。不學小兒匍。棄擲安吾命。衰頹非壯夫。竟誰憐散木。自分老寒廚。深戒狐濡尾。猶憂狼跋胡。壯心隨雪鍔。衰質迫秋菰。北學名誰早。南鄕跡曩孤。莫言無意世。誰識能爲觚。小智笑鵬翰。大年悲蟪蛄。行違自有異。出處將居惡。秦帝魯連死。殷亡伯叔殂。南陽耕雪岸。栗里醉春酴。珠玉猶輸狄。乾坤自納洿。君臣知有義。鳥獸肎爲徒。思退懼倫廢。求行恥啜餔。燕臺延死馬。越榭上飛鴣。自衒人皆賤。輕媒我亦瘏。飛騰如夢寐。蹉跌委泥塗。萬事無非命。深藏誓莫沽。榮枯付雨雪。甘苦任薺荼。流水登絲曲。名山入畵圖。心將游碧落。忘郤在玄菟。學古心爲主。談今舌作奴。蹤疎誰顧遇。日暮且哮嘑。碩士名位晩。瑣姻筮仕膴。豈望超海翼。端合服鹽駑。白屋少田業。空笥乏帛帑。形骸元土木。蹤跡復江湖。老父惟吾在。啼兒孰汝餬。大羹藜與藿。疏糲麥兼麩。無路絺龍黻。惟甘佩虎符。牟齋羡魯雉。葉縣慕王鳧。斗祿雖微薄。肥甘庶小愉。徘徊度歲月。愁絶忍摧枯。進取名何晩。由來計已漚。行將老竇蓽。歸興繞蓴鱸。北闕辭龍鳳。東門駕轆轤。漢臣非廣受。周賚豈彤玈。矯首指鄕里。揮鞭踰嶺途。晨昏舞彩服。歡喜弄黃雛。婢老懶舂黍。妻羸困辟纑。飢貸家家粒。愁徵處處壚。耕田耦沮溺。適野逐韓獹。盤菜迎春至。椒燈餞歲徂。深居友麋鹿。無事戲摴蒱。被掩樂園布。泉斟𤃡水瓠。玄機問列子。至德訪榮趎。思遠心常怛。憂深膽欲麤。怡顔庭有樹。坐客堂無毹。撫劒鞘頻解。看書架屢鋪。端憂多暇日。懷愍望闉闍。會見中興運。休頻歎舊都。</text>
<title>次金進士之重韻</title>,<text>北學逢君久。南鄕問子遲。塵緣元未脫。世事亦難爲。賞月留佳約。尋山負宿期。相思不見處。聊寄五言詩。約於十月望日。會山寺賞月而未果。</text>
<title>祈雨得雨。喜占陽關一絶。</title>,<text>龍王經讀小池邊。忽有長蛇上九天。須臾大雨方千里。誰識廬山有遠禪。</text>
<title>次王摩詰韻</title>,<text>醉折花枝當酒籌。微寒猶透一狐裘。南鄕滯跡愁砧葛。北闕歸心夢冕旒。瘴氣且從湖海近。蠻烟仍匝縣村浮。由來世味知多少。萬事人間入掉頭。</text>
<title>伽利寺。次李聖則 文規 韻。求和諸友。</title>,<text>招提一夜話。淸意更迢遙。雲密山知雨。松寒鶴夢霄。燈懸千尺嶂。人渡百花橋。勝會如云再。何難半道邀。</text>
<title>又用前韻示諸友</title>,<text>到處隨緣住。歸途入夢遙。松杉深出地。霞標上干霄。山晩雲千嶂。江寒月半橋。微官是何物。投紱許相邀。</text>
<title>題金季玉 尙璘 草堂</title>,<text>獨酌山醪呷幾巵。北風窓外雪堆時。蕭然一草堂中意。秪有雙盆梔也知。</text>
<title>輓李進士 再煥</title>,<text>齒序雖尊榜序聯。早將文字共翩翩。追隨北學更酬唱。出入南圍迭後先。自愧風塵成白首。那知離別隔黃泉。他時來往金溪路。誰與提壺上酒船。</text>
<title>與聖則占韻共賦</title>,<text>龍城李進士。匹馬儼然臨。吐句驚風雨。談兵躙昔今。自言醫世策。誰識報君心。爲唱金烏詠。棲枝擬上林。若見韓中止。何須呂大臨。爲詩君逼古。憂世我談今。寥落悲前事。居然負宿心。都將多少說。一一付瓊林。</text>
<title>次聖則旅吟韻 二首</title>,<text>故山今幾里。鄕信隔重城。潦倒萍浮意。蒼茫歲暮情。雪欺殘月色。風雜曉笳聲。此日逢知己。無端計去程。爲謝吾心友。辛勤到塞城。炎凉今世態。膠㓒故人情。說盡丁年事。更殘午夜聲。平生隨處在。何必筭歸程。</text>
<title>述懷</title>,<text>散情渾似樂天慵。敢向淸時怨不容。客裏流光猶滾滾。鏡中華髮盡鬆鬆。空瞻歸路回頭立。幾作家書拭淚封。吟自天明仍起坐。三竿斜日已高舂。</text>
<title>輓或人</title>,<text>平生惟我友。今日隔蕭晨。訃至初疑夢。悲來始覺眞。騷壇亡好手。經幄缺儒臣。多少人間恨。天高不可陳。</text>
<title>次張聖源 澩 龍介島吟</title>,<text>海濶天疑盡。龍吟島欲浮。淸遊今日足。隨處唾瓊珠。</text>
<title>靈澈師詩軸。有沈令公 𢋡，崔皓如韻。仍次以贈。</title>,<text>入定禪心坐見時。爲來相訪話霏霏。還慚鬢上塵緣着。不合花房聽法歸。不出人間六十秋。憐渠文彩舊弓裘。何由知我官情少。叉手來迎辦勝遊。不知何世界。慳此石陰淸。地勝人無欲。山空澗有聲。燈懸千嶂夕。靈澈一禪情。吾亦逃名者。逢師隱思生。靈澈吟詩處。陶潛引客遊。殿新今佛日。松古幾春秋。虎踞泉仍出。龍亡水自流。寧知人代裏。多少有閑愁。</text>
<title>龍山寺次聖源韻</title>,<text>雲捲巖扉積雨晴。龍山寺裏暮鍾聲。僧入竹房禪意寂。佛前惟有一燈明。</text>
<title>題贈宗湜上人 二首</title>,<text>鈴閣閒無事。花房訪入禪。談玄五夜後。心寂一燈前。最好遊蘭若。仍忘到海邊。題詩留勝跡。爭似勒燕然。鳥啼花落院無人。一鶴飛來向我親。欲別慇懃求別語。臨牋還愧語無新。</text>
<title>元日已近。旅懷難遣。偶成一絶。</title>,<text>楚客形容澤畔枯。天涯又欲飮屠蘓。行年四十元非少。歸計如何獨後吾。</text>
<title>和聖則</title>,<text>吟鞭今更遠。客意定何如。日暮湘江裏。分明憶楚閭。</text>
<title>輓權餘善</title>,<text>虎榜登名日。龍驤閱武時。千斤弩已慣。一命數何奇。造物元無意。浮生信有涯。飛鳩山下塚。來世有誰知。</text>
<title>乙巳冬。往拜瓢隱先生於河上。先生出示梅花帖。帖上有短律二首。原韻是雲巖稿也。先生步其韻。仍命續貂。忘拙搆呈。又附七絶</title>,<text>北陸寒猶在。南枝暖已遷。不須春着力。那得冶爲姸。夢遌開雙眼。詩成積累篇。人中誰可比。孤竹二兒賢。春意何偏早。孤芳秪自愁。莫言如越女。那肯在秦樓。疎影宜燈下。淸香滿室陬。寂寥誰與伴。江月曉牕留。巢許精神避帝媒。化爲仙魄海東來。開時猶有孤高意。獨向冰壺散火瑰。</text>
<title>聞李子愼 廷機 以忠州伯來在鄕庄。往見披叙。仍次席上諸公韻以贈。</title>,<text>君爲湖邑我滄洲。兩地悠悠水北流。長掩夕陽楊子宅。獨登春日仲宣樓。功名入手欺吾輩。離別關心惜遠游。聞道國中多喜氣。桑麻處處動歌謳。</text>
<title>輓裵丈 潤全</title>,<text>廵宣風彩冠當時。作範名臣百代垂。共說後孫瑚璉器。早聞夫子廟堂姿。荊柴終老天何意。蓮桂無成數亦奇。忽忽六旬如一夢。可憐身世兩差池。</text>
<title>輓徐君 再鳴</title>,<text>鄕黨交游地。君家伯仲間。柰何先卽世。無復共開顔。憶昨冰溪話。新從海縣還。轉頭成一夢。雙淚却潸潸。</text>
<title>景贇亭。次子愼韻。</title>,<text>金星一腳走東邊。會峙冰山間石川。撲地閭閻仍鼎食。喧天歌管更花筵。佳音里號垂千載。文武亭名閱幾年。子弟如今多俊彥。也知人樂父兄賢。</text>
<title>次金安安 泰基 韻</title>,<text>溪上春猶早。山中日已遲。柳爭梅意動。苔竝草心滋。萬化宜觀處。三更不寐時。淸修君且足。何必更求師。</text>
<title>題松石寺蒼松 寺卽瓢隱先生墳菴</title>,<text>碧苔封雪卧雲端。翠盖干天耐歲寒。憐爾狂秦衰亂日。免爲三品大夫官。</text>
<title>直廬偶吟</title>,<text>庚戌十二月初一日發西行。九日入城。二十二日除拜分兵曹佐郞。二十六日陪嬪殿入直於義洞別宮。可笑人情不自量。柰何容易出東岡。虛名嶺徼眞佳士。好爵兵曹假佐郞。江汜卽今歌後悔。伶官從古舞方張。無非職事當隨分。臣子忠貞詎敢忘。</text>
<title>向晉州馬上口號 癸丑</title>,<text>五馬行裝亦不常。晉陽歸路掛咸陽。從知薄宦催身老。叵耐幽棲入夢長。僻峽寒多風力峭。孤村春晩野花香。佳辰應有前期在。竚待朋來自遠方。</text>
<title>次聖則丸字韻</title>,<text>光陰流似走盤丸。幾日相思幾日看。棲鳥欲鳴驚夜月。曉船將發轉風湍。朝廷失士君爲客。負郭無田我做官。萬慮關心兼別恨。由來世味不勝酸。</text>
<title>又次城字韻 二首</title>,<text>憶昨相逢到渭城。登樓正値月華明。菊秋佳節朝陽閣。爭似雲門勝裏行。霜楓野菊繞荒城。節近重陽秋色明。朱墨向來靑眼少。把盃今日欲淹行。</text>
<title>輓友人</title>,<text>結契衿期合。忘形骨肉同。幾年資講習。平日久磨礱。末路知音斷。人間萬事空。那堪題輓處。慟哭向蒼穹。</text>
<title>次安安韻 二首</title>,<text>少小相從老大年。孰爲之後孰爲先。靑眼逢塲仍洛下。白雲歸夢更川前。人間毁譽逃無地。何處江山別有天。由來造物多魔戲。林下佳期莫浪傳。蒼松爲屋石爲階。白首陵官與隱齊。門以看書猶喜閉。枕便題句不嫌低。功名盡付三更胛。時事都忘半夜鷄。隨分一身皆帝力。釣魚何必憶磻溪。</text>
<title>輓金季玉 尙璘</title>,<text>末路追隨數十年。君家北陌我南阡。酒從春社三觥後。棋趁秋燈一手先。往事杳茫如幻夢。前期寥落隔重泉。人生到此情何極。謾向竆廬泣小連。</text>
<title>輓張聖源</title>,<text>仁祖親收二百人。四方爭道擊溟鱗。君能棄世甘沉屈。我且休官訪隱倫。豈意今年在辰巳。歇看前輩守庚申。題詞欲寄停雲淚。暮雨連天宰樹春。</text>
<title>陶淵瀑㳍</title>,<text>媧后當年錯了工。銀河鍊石幷隳空。奔流一壑輕雷動。灑沫千林細雨濛。晴晝閃飜春後雪。夕陽斜倚馬前虹。歸來宇宙誰開鑿。欲問龍王語未通。</text>
<title>卧龍草堂有感</title>,<text>仙峽羣峯偃蹇高。儒仙去後更無曹。村名依舊梁瓢大。淵號空餘晉姓陶。畵虎如今紛白髮。泣麟何處濕靑袍。感來不必多言語。履地安閒第一豪。</text>
<title>輓宋季瑩 時瑗</title>,<text>孤露人間萬事悲。那堪此日送君歸。九原先子應相問。爲報餘生淚未晞。</text>
<title>次洛臯堂韻</title>,<text>夢裏曾過百卉堂。平泉無主月荒凉。爭如綠水靑山下。依舊仙家化日長。花樽客醉非中散。石逕僧歸是上房。早晩扁舟相訪處。更題風景也無妨。</text>
<title>輓李震明 六韻</title>,<text>每憶溪堂悼夭時。一牀相對散餘悲。存亡半世君頭白。離別經年我鬢衰。書滯江山來者少。歌催薤露夢耶疑。金枝產葉家聲遠。鴈塔題名宅相宜。漬酒生蒭何處奠。滿腔哀淚不勝垂。今歸必見南弘夏。細說孀娘護斗兒。</text>
<title>訪丹崖申方叔不遇。留題壁上。</title>,<text>丹崖霜葉染紅粧。菊老秋風水滿塘。閒趣此中如許足。問君何事更奔。</text>
<title>呈金丈 尙琦</title>,<text>溪上孤村晝掩扉。夕陽林畔宿禽歸。幽懷獨向明僧話。四十年來百計違。</text>
<title>何處元宵好。次朱文公韻。二首○在山寺時</title>,<text>何處元宵好。頭陀有髮僧。塵塵照心鏡。皎皎讀書燈。萬物萌初動。三陽意可憑。靜觀潛思地。邪念未曾興。何處元宵好。牕間獨宿人。凍甁凝有水。寒簟凈無塵。說法仍思侶。觀心更覺神。應知片時夢。曾未到城闉。</text>
<title>己未春。拜通禮入城。</title>,<text>強擧衰顔更入秦。滿城花柳媚殘春。昏眸視久無非霧。倦首搔餘半是銀。萬事不如歸去好。十年猶作往來頻。無端昨夜漁樵夢。多在箕山𤃡水濱。</text>
<title>任學正叔度 世憲 自鄕來</title>,<text>我屋與君室。韶州南北村。遠存雖有信。相見柰無言。嶺外乾坤窄。秦中歲月奔。關心多少事。休向老夫論。</text>
<title>病中次寄鄭正郞 民獻</title>,<text>待人人不至。留客客無譍。病伴枯藤起。閒從小几憑。牕虛浮日影。天濶薄雲層。可笑吾身世。還如入定僧。小雨終朝下。殘碁盡日閒。炊烟寒不起。夕鳥倦知還。詩債何時報。風流未可攀。沉吟成痼疾。贏得二毛斑。</text>
<title>待家書不至</title>,<text>渭城朝雨夕𩁺𩁺。何處蕭蕭楚客帆。嶺外兒孫無恙否。行中應有小封緘。</text>
<title>次柳汝肅松峴草堂韻</title>,<text>君家未到吾能說。松作藩籬竹作扉。梅花落後桃花發。滿園春事盡芳菲。</text>
<title>庚申人日</title>,<text>世間榮辱摠悠悠。榮不須歡辱不憂。天地一身猶是幻。林叢萬物孰非漚。詩竆語更工而苦。酒聖心常醉且休。坐到三更無與語。賸看山月小如鉤。</text>
<title>病懷次白樂天韻</title>,<text>老去一身在。年來百疾攻。眼花燃 缺 火。肘柳嚲頭風。形體如枯木。生涯似轉蓬。天君猶不動。樂地在其中。</text>
<title>午鍾</title>,<text>何處鍾聲至。悠悠遠客心。天南愁望絶。日下暮雲深。罪覺風霜苦。身多疾病侵。小牕搔首坐。飜自笑孤吟。</text>
<title>庚申冬至</title>,<text>一陽初至日。遠客未歸時。玉友開強戶。金吾掩窄扉。蹉跎身已老。潦倒世堪悲。尙寐寧無覺。人間謾是非。</text>
<title>憫旱</title>,<text>旱魃長爲虐。經春入夏加。天時周八月。人事魯三家。腔肚千愁集。鋤犂一念差。何當蒙霈澤。城外聽私蛙。</text>
<title>夏有地震。且聞北京消息。</title>,<text>一入圜扉歲月更。此身端合死無生。雲中消息宜無好。地下雷聲底不平。廋語可知今世議。淸談時爲古詩評。但思蒙赦歸田日。追詠崇岡祝聖明。</text>
<title>讀茶山詩</title>,<text>茶山詩律冠羣賢。妙入心通定入禪。富也寧爲豪也語。正唐高出晩唐年。同時婢使黃知命。曠世奴看白樂天。倘使九原人可作。願爲樵服拜門前。</text>
<title>鐵城宰宋經之來見</title>,<text>擾擾人間謾是非。圜扉再換舊新衣。前冬未見周年暖。今歲仍逢趙盾威。病與仲遵長伴住。雨隨經甫共收歸。煩君莫念南州去。無限江山散夕暉。</text>
<title>雨中述懷</title>,<text>旱餘得雨人皆喜。病裏逢寒我獨愁。三敗計竆惟有老。一空心在與論疇。堪憐巢燕高飛盡。卻羡林花潤色稠。若使皇天知此意。也敎丘壑死無尤。</text>
<title>示宋經之</title>,<text>玉如鐵城宰。金吾白首纍。難爲千里別。強作五言詩。舊雨非今雨。天時異昔時。秋來如有鴈。幸問漳江湄。</text>
<title>次德茂韻</title>,<text>禍福相乘閱幾巡。冬寒之後有陽春。那知梁獄霜如雪。卻憶田園草似茵。隨遇自爲安履地。素行何可怨尤人。同牀幸賴情朋在。時與開懷穩吐眞。</text>
<title>夢歸溪堂 二首</title>,<text>溪翁返宅日。遠客來問時。酒盡月未落。滿庭梅上輝。小雨落山郭。浮雲淡復迷。長風起天末。明月來前溪。</text>
<title>病中集句</title>,<text>抱病苦憂幽。宋景文。 無親亦共愁。王逵。 焉知三大雨。韓中止。 那復一年秋。曾茶山。 默坐元如在。陳后山。 胡爲淹此留。杜子美。 故園腸斷處。宋之問。 還有好音不。曾茶山。</text>
<title>獒樹驛逢聖則 南遷時</title>,<text>獒樹重逢日。龍城十月天。素心君且定。白首我猶遷。北望雲俱斷。南來鴈欲聯。人生隨處有。明向瘴江邊。</text>
<title>宿南原。有一儒生來見叙舊。仍索書題。盖在咸陽時問字者也。帖庸學誠身誠意德性說以贈之。聊成一絶。</title>,<text>感君猶憶舊提撕。強向巖程又索題。若透重關分夢覺。不愁行處路還迷。</text>
<title>次丁處士 好說 池亭韻 幷序</title>,<text>辛酉冬。余承恩譴謫興陽。路出谷城縣。暮投一小柴。柴內有小池。池邊有小堂。卽丁處士好說居也。主人出迎。有若舊要。翼朝携上蓮亭。時當十月。池中敗荷。階上殘菊。已盡無餘。惟有池水淸漣。小亭蕭灑可愛也。盖主人早謝名塗。晦養其中。世間毁譽榮辱。泊然不知。有同千年老龜。曳尾而走淤泥。能避焦焚之患。非白首乾沒東征北遷者所可同日而語。不勝健羡。仍走次壁上韻以贈。歲暮南鄕處士居。敗荷殘菊盡無餘。寒塘猶有淸漣水。留養神龜曳尾淤。谷城南畔竹西鄰。梧里君居夢到頻。無價買山閒是主。有錢沽酒醉呼賓。一生詩興仍成癖。數尾池魚更近人。好笑磻溪垂釣老。暮年何事出經綸。</text>
<title>輓虎溪申公 適道</title>,<text>聞說吾鄕又失公。壽躔仁宅一時空。二三小子於何考。九十光陰到此竆。篁舘胡爲留夜月。薇亭無復襲春風。身縻海徼難奔走。千里緘詞愧素衷。</text>
<title>次寄金敬始 學基</title>,<text>海風驅雨葉堆墻。遠樹微分曉色蒼。萬慮關心難了了。一官輕意轉茫茫。思將邑俸輸醫藥。忍見村氓盡翳桑。干世久知無妙策。不如歸去卧溪堂。</text>
<title>南征別語 先生赴任實時 [趙䃏]</title>,<text>南君仲遵。冰壺映月。挹宇宙之純精。玉樹臨風。騰海岳之粹氣。詩書禮樂。見稱鄒魯之邦。篤厚忠貞。誦法父師之訓。囊螢照字。式耽伏生之經。策驢遊秦。遂題馬卿之柱。屈鴻名於芹泮。豈怨乎天。困驥蹄於栗峯。不遇者命。霜臺衣繡。肅殿中之威名。秋曹作郞。應天上之列宿。貧無甘旨之養。昨日孝子情懷。命有專城之榮。今朝太守行色。是以金章紫綬。辭北闕而垂輝。皁盖朱幡。指南國而搖彩。趙穎川之藻鑑。環一邑而絶遺姦。龔渤海之治聲。擧四境而霑惠化。村童競聚。薄賦輕徭之歌。野老爭迎。咏德蹈仁之頌。于時炎神謝節。少昊司辰。獨鶴唳而靑皋晩。孤鴻叫而白露寒。客路竆陰。疎雲欲雨。都亭夜色。淡月如煙。淅瀝涼飈。葉葉偏起別恨。蒼茫亂峀。山山揔是他鄕。望庭闈而興嗟。豈無遊子之戀。撫時序而紆思。亦有志士之悲。於是尊俎星陳。親朋霧集。岐路自然南北。何處重逢。人生長是別離。此日相送。五馬將發。四韻俱成。詩曰。紫綬金章映黑頭。使君名位古諸侯。人生聚散何常定。世路浮沉不自由。蟬咽雨餘江店夕。鴈嘶霜後驛亭秋。行行南國休回首。多少靑山摠別愁。</text>
<title>南征別語[金尙琦]</title>,<text>黑頭名宰逈離羣。肘後金章動紫文。千里風塵城下別。百年膠漆座中分。浮沉直任東流水。聚散都輸北去雲。有淚寧爲兒女態。丈夫橫劍酒方醺。京華旅食久。江國老秋光。菊綻今朝雨。蘭摧昨夜霜。長揮爲客淚。頻斷送人腸。別後相思月。惟應照兩鄕。八月西風葉落城。使君驅馬向南行。莫言漢水深無極。不及今朝送別情。</text>
<title>南征別語[韓世章]</title>,<text>識兄知幾日。傾盖自壬辰。文采今無比。風流昔罕倫。早將經國手。久作督郵身。衣繡官雖鍊。潛郞志未伸。休嗟名位晩。將見寵榮新。未及承前席。如何遠紫宸。淮陽非薄汲。穎邑爲留恂。分使忠猶篤。專城孝亦純。遇盤知利器。摘伏想稱神。行色秋同遠。離愁鬂欲銀。爲公欣得士。歎我失芳鄰。渭水從玆隔。江雲入夢頻。浮沉元有數。聚散竟誰因。若道神交友。晦而與仲遵。</text>
<title>南征別語[洪汝河]</title>,<text>生同鄕國又同庚。薄宦覊愁各飽更。華髮鏡中偏認老。白雲天末共傷情。君先奉檄湖南去。我且休官嶺外耕。別後相思何處是。亂蟬紅樹夕陽程。</text>
<title>南征別語[安德雨]</title>,<text>秋日離亭皁盖飄。僕夫催發馬蹄驕。少年意氣輕分手。末路功名耻折腰。人也嶺南誰出右。邑於湖外最稱饒。黃堂朱墨應多暇。倘把音書問寂寥。</text>
<title>南征別語[李汝中]</title>,<text>笑殺勞亭苦別離。揮鞭五馬向南馳。無情最是雲川守。能使思君君不思。</text>
<title>南征別語[安德初]</title>,<text>五馬秋風啓遠程。佩符行色亦恩榮。功名豈是吾儕事。離別偏傷病客情。共惜奇才棲枳棘。還嗟竆巷掩柴荊。應知東閣多淸暇。南鴈來時數寄聲。</text>
<title>南征別語[丁昌燾]</title>,<text>藉甚爲郞久。專城借一麾。從知利器別。莫誤簿書期。泮水三年會。湖天五馬遲。遙憐歸省日。舞彩感恩私。邑近名都最。山臨大野呑。尙治須任實。爲政務除煩。草屋宜山戶。薑田間水村。臨分重握手。何日共淸罇。</text>
<title>南征別語[李經漢]</title>,<text>摻手那堪別舊遊。一麾南國路悠悠。離亭晩色霜凋樹。旅舘寒聲雨送秋。養以專城優聖渥。政先儒化聽歌謳。巖廊他日論公輔。應數夫君第一流。</text>
<title>南征別語[申圾]</title>,<text>丙申八月之望。南子五馬之行。愁細雨於龍山。離思鬱結。掛片帆於漢浦。別魂悠揚。去路自然東西。人生長是離別。伏惟使君。淸標玉峙。雅性蘭薰。妙年英聲。負倜儻奇偉之志。立朝重望。抱仁民愛物之才。靑瑣丹墀。佇見朝夕之啓沃。朱幡皁盖。旋膺令宰之榮光。爰擊節而辭朝。遂脂轄而出宿。睠彼任縣。實維名區。藹豪傑之雲興。人才府庫。兼形勝之天險。表裏山河。浮于海達于江。租賦充羡。登於山臨於水。觀覽無竆。南原纔二息程。身遊廣寒樓上。雲峯隔數疊峀。足躡大捷碑前。于時金風起而宵露溥。秋寒已緊。木葉黃而暮蟬咽。客意偏驚。官路南歸。雲樹積兩地之思。郵亭東望。煙霞生故鄕之悲。嗟乎。盈虛消息。尙覺造化之爲勞。歧路風塵。豈免離合之不定。所冀推赤心而置腹。若身之癏。念蒼生而察眉。猶己之痛。循良擅譽。寧久十年之淮陽。冰蘗持身。可擢三司之顯秩。序何止也。詩以係焉。遠客本多思。况復與君別。中宵耿不寐。空階秋雨滴。</text>
<title>南征別語[柳直淸]</title>,<text>我住終南下。君居第二橋。聯襟纔半歲。分袂卽今朝。地近羣山島。行經錦水潮。相思何處是。秋月滿淸宵。木葉下空庭。秋風生晩渚。停盃惜不傾。千里故人去。</text>
<title>南征別語[呂孝老]</title>,<text>大抵人生足別離。不須今日怨分歧。胷中謾秘經綸策。祗察湖南百姓眉。</text>
<title>南征別語[金濟而]</title>,<text>三十三人子最親。向來遊宦共酸辛。分憂南國恩榮重。摻袂西風別恨新。養極專城知盡孝。治融百里善推仁。漢家丞相多由郡。從此聲華冠縉紳。前路秋風起。臨歧遠送君。簡賢朝儀重。承命主憂分。德合淮陽卧。治應晉鄙薰。何時重會面。樽酒細論文。</text>
<title>南征別語[姜先]</title>,<text>何物令儂羡。羡君腰下魚。南天如見鴈。頻寄故人書。</text>
<title>南征別語[李球]</title>,<text>五馬江南得得歸。可憐光彩動庭闈。如何抱病思鄕客。摻手臨岐淚欲揮。</text>
<title>病中贈南使君遊山[南九萬]</title>,<text>聞說頭流山。三韓方丈是。君乘五馬遊。我障一魔戲。那忍獨拈燈。遙憐孤渡水。山靈問病翁。謂待春風至。</text>
