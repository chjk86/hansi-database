<title>題金子 說澤 沂溪草堂</title>,<text>梧柳溪堂暗。騷騷聽雪過。且看庭際白。晴月直西多。</text>
<title>次諸兒送姜季行 世謹 韻</title>,<text>大兒成七步。仲兒次題詩。阿斑句壓軸。黃唫懷纔離。</text>
<title>商山養老日。謹次西壁九十五歲芝山公 成知事爾演 韻。</title>,<text>鄕樽飾古禮。工瑟奏昌辰。願集羣英壽。齊天獻聖人。</text>
<title>太古亭雜詩</title>,<text>山靜白日陰。亭前花木深。中有抱琴人。但聞絃上音。其二朝日瑣牕下。萬瓦光欲流。遠看烟岫出。西來紫翠浮。</text>
<title>訪白羊定師</title>,<text>杖策亂溪流。鐘聲古寺秋。不知紅葉裏。禪誦在何樓。</text>
<title>月夜李若虛 英實，閔公紀 鍾顯 過宿。</title>,<text>秋風一別水鄕初。羣峽泠泠夜月虛。此夜與君成遠思。歸雲不向故園疎。</text>
<title>十六夜。得申仲應 光直 書。</title>,<text>獨夜高樓待月遲。故人書到月明時。莫是秋風過江鴈。慇懃知我苦相思。</text>
<title>題葱秀玉泉壁上。邀示竹樓徐使君。命敏。</title>,<text>柔情如水酒如波。泛得誰家自落花。唱斷西風烏夜曲。夢魂那復度關河。其二芳心獨許玉人知。別有嬌言訴更遲。消息怕從仙嶺去。月波樓上好傳奇。</text>
<title>呈柯汀趙叔 鎭寬</title>,<text>曩於桐華寺。與僧莅琯語。見執事舊贈琯詩。如承千里一面。抱執事詩。琯亦顧不愛歟。琯來言將訪執事於楊江。要以詩導之。遂次執事前韻。兼作請安元燮，白柯亭執事。得君題句入山初。使我留衣禱雨餘。此去楊根人已隱。秖應江上混禽魚。</text>
<title>夜與成士執 大中 襍賦</title>,<text>簾橫雨豎織方方。管濕絲寒響不揚。紅妓繞欄爭識面。秘書衣袂自芸香。其二雲濃如墨淡如銀。牕裏靑山洗翠嚬。此意南宮猶未寫。畫家終不壓詩人。其三燕閣香沉墨未晞。使家無事日臨池。有時手漫題州牒。箇箇金生白月碑。其四南廊烟雨粉墻頭。若箇尖團小石榴。今日使君逢客語。憨姬偸摘幾枚留。其五能筋能骨見君才。千歲鉤藤腕力回。我昧操毫情鹵莽。亦知書自浩然來。其六爐煎二朮君臣藥。架揷三蘇父子書。此句其人今落拓。去年相見白頭餘。上二句洪太常愼猷作其七摛文仙侶摠星辰。天上時聞笑語新。君到此邦猶可樂。戟門多是院中人。</text>
<title>還梅花詩券</title>,<text>綺閣殘香也有無。不知春夢在西湖。休將寂寞傳芳信。好得婆娑返故株。</text>
<title>秋樓敍悲 堂祖蔚山公樓名秋月</title>,<text>衆美皆能像厥心。無如秋水潔千尋。人誰六十年間世。不遣纖塵向裏侵。其二人識其和未識玄。談時善謔默時禪。欲知疾惡剛方在。終日當人坐漠然。其三楊根香菜綠盈山。耻佐朱門肉食盤。無恠當時時相語。梨汀端合毁朝冠。公爲楊根時。有宰相求香蔬不與。其四風月雙楣並戶閭。沂翁爲卜惠連居。一千里外江州淚。未灑池塘草宿餘。從祖沂汀公堂名春風。公方在江州任所。其五秋月樓成寄水隈。虛牕古壁未烟煤。江中忍遣丹旌下。樓上還敎素幄開。其六謀歸知不與聯翩。公病吾猶未敢先。若使勾當公後事。須臾何不待歸田。其七須臾何不待歸田。門巷相連衆所賢。伊來未識懽情短。虛擲光陰五斗邊。其八吾鄕眞率勝繁華。取次琴樽日至家。最是筇鞋常滿處。蕭條空發舊籬花。</text>
<title>送書狀李士仰 泰永 赴燕</title>,<text>西門雨雪白紛繽。無盡胡山不見人。驛騎尋常行九日。時咨文發北京。九日來到。 男兒萬里可傷神。</text>
<title>控海臺送客長沙</title>,<text>縹緲新晴刺史臺。海門秋色忽飛來。金沙日落傳光恠。夜夜龍唫鐵篴催。其二卄藪秋聲倚半醺。離亭歌闋葉紛紛。知應黃落今宵盡。君到長沙已不聞。</text>
<title>次韻呈帥府尹尙書 塾</title>,<text>黃岡江水碧無波。月作波光水未多。一片黃州今夜白。玉樓寒影問如何。其二銀輪紅燭影相猜。元帥登樓妓選才。莫謾樽前歌一拍。感君恩曲淚先回。</text>
<title>和寄翁 沈安之 餞梅</title>,<text>每向君家獨有春。小牕寒月足精神。定知離別黃昏後。癡殺尋香覓影人。其二江臯日日解招邀。取次枝頭雪點消。昨夜陽春閒度曲。爲卿三弄柳邊橋。其三淸塵聊和雪霜光。飄落寧辭硯几傍。溪友特來尋宿處。座間疑是令君香。其四煖帳明燈促膝邊。一春能事了殘年。寧能遠爾茆簷下。烟雨靑黃獨任天。其五不要蜂狂與蝶痴。蕭閒深得主人知。每從甁史悲先往。誰識壺氷是後期。其六濁世行藏喚友于。形骸元不化枯株。星冠月珮俱蟬蛻。千劫心香有也無。其七夷衣望望豈重來。剛度三宵鄙吝回。歲暮山中誰共憶。虛牕猶得月徘徊。其八殘英一一碎如挼。棲着芳根戀碧苔。却怕剛風吹到地。緗簾待客不輕開。其九一甌茶熟一盃醲。侑汝漫漫蘸地紅。耐到珠沉香歇後。好將詩筆閣玲瓏。文石筆山。爲文房佳品。</text>
<title>和李敬而 正模 北山看花作</title>,<text>綠酒呼來柳市賖。春風不定鬢鬖髿。橋南巷北情相似。未共看花共賦花。</text>
<title>敬而疊前韻。以申東屯桃花之約旣不諧。要於燈夕相尋。</title>,<text>北垞東屯望苦賖。桃蹊草綠漸髿髿。春明門外紅千樹。何似燈宵萬戶花。</text>
<title>由觀仙向格浦途中</title>,<text>邊山黃葉落潮回。齊魯風烟萬里來。滄海到頭排不得。爲誰舒疊翠屛開。其二吹角秋天海岸孤。月明風浪夜潮俱。挽河樓上題詩客。忽似身飛過太湖。</text>
<title>携沈郞 宜輔 迎華亭宴遊作</title>,<text>嫩草幽花夾路新。紅亭一面撲香塵。喜看玉樹船頭立。知是東床坦腹人。</text>
<title>丁巳孟春。車駕至行宮。以步輦巡城。駐訪花隨柳亭。御射中三矢。命諸臣射者四人。內使鄭民始，外使趙心泰耦並三中。兵曹判書李得臣與賤臣耦並不中。卽席奉御製絶句一章賡和。</title>,<text>春日春城柳影斜。山河贏得寵光佳。微臣幸作階前耦。觀德何須後訪花。</text>
<title>趙武毅 心泰 輓</title>,<text>燈前狀草颯生風。昨罷旂常潤色工。忽見金鱗來怳惚。洛南城闕半天中。其二花山之野柳川邊。歸傍珠邱護萬年。自是桐鄕皆部曲。定知千鍤起祈連。其三身作長城更有城。漢南屛蔽屹天成。如今百雉飛騰在。半夜光寒落將星。其四華陽笳鼓徹秋旻。常降麒麟第一人。爲報昇平屯上卒。祭公宜得配城神。其五主知端在小心持。居寵居權不復危。最是登筵衣透汗。穹然八尺借籌時。其六松山遺烈襲淸高。家裏靑氈但節旄。未有成都桑幾畝。須看新邑戶皆毛。其七幕府談兵意早傾。滿城韋靺一書生。三年塵化同袍色。萬里秋高脫劒情。其八淸漢湯湯夜有聲。不堪京國背丹旌。三軍泣送渾如雨。况爾華邦父老迎。</text>
<title>天一臺</title>,<text>金剛秋色夕偏明。天一臺前白玉京。萬二千峰皆吐月。不知何處是香城。</text>
<title>門巖途中</title>,<text>風靜濤聲鼉吹豪。月明沙影馬行高。金波萬里隨人指。碧海靑天去不勞。</text>
<title>重遊甓寺</title>,<text>四十年前作此行。九龍樓下泝空明。如今白髮春江裏。休恠沙禽掠櫓聲。</text>
<title>雪後有懷枝翁 韓廷維</title>,<text>庭前堆玉過高欄。戶外江天一色寬。我友無家溪上下。不知何處臥袁安。</text>
<title>除夜病吟</title>,<text>疎星欲曙已春天。燈火家家昨歲懸。爲是宵分人愛惜。可能明發不知年。其二湯餠恒言幾椀持。持之六十味應知。兒孫恠我無心御。安得如渠口裏滋。其三雙鬢多從此夜霜。寒梅爾亦去年香。平生枉咎跳丸走。慚愧篝燈半壁光。其四殘更獨守㥘深盃。酒力那隨病脚回。但使春風扶策起。江臯遮莫趁花開。其五衰年回薄歲時情。離索於吾未足驚。獨有喬陵防墓路。夢中朝謁各呑聲。其六田廬羹藿遂初時。蓬嶽飛筇尙健歸。除却雪中吟病苦。舊年課讀未云非。</text>
<title>謝東田李士仰寄詩四章</title>,<text>元宵月色上欹巾。孤影蹣跚笑此身。却羡東田羞杖策。新年同是六旬人。其二蓬山雙脚搜奇時。捷似飛鼯踰素期。忽漫今爲床上刖。果緣懷璞不吟詩。其三病裏懷人遂不眠。滿牕江月欲晨天。苟尋閒夢君應見。休向山陰泝雪川。其四獨伴寒梅寄遠汀。紛紛頭白看疎星。雪中西磵君家事。今在東田第幾亭。</text>
<title>揮涕疊前惠四絶韻。付子集圭。哭呈東田靈座。</title>,<text>潛居沾盡日三巾。何處贖來人百身。生老會當悲後死。最憐同是六旬人。其二吾詩聞及殮君時。恨結差池數日期。想像靈床看展軸。更嗔衰懶訒於詩。其三詩讖于今益不眠。滿牕江月欲晨天。苟尋殘夢君應見。休向東田哭逝川。其四鷗鷺驚飛散夕汀。寢門聲盡更晨星。無端置我梨花約。那忍看花二老亭。</text>
<title>次寬孫近汀春漲 寬卽鍾遠小字</title>,<text>拍岸春流漲夕波。柳邊籬落整還斜。浮鷗浴鷺無因數。疑是潮頭起滅花。</text>
<title>和寄酒泉金使君應之 箕應</title>,<text>年來無夢對紅粧。水底猶聞墜粉香。南下故人能解惜。瞥然荷雨灑寒塘。其二鸎歌燕舞幾番花。通判堂中使相家。自是檀郞來去地。何人不怨語琵琶。其三瓊琚遠帶鴈聲秋。不到東田下北洲。四座風流翻作淚。月明空鎖謝家樓。</text>
<title>謹次謝華城留相趙叔賦梅見寄</title>,<text>行殿梅花易感人。問安詩札特精神。于今寂寞花猶在。曾是先朝雨露春。</text>
<title>新晴訪趙氏江亭</title>,<text>少竢雲陰薄。迂行川谷來。短驢晴更倦。疎屋晩相開。天濶江明夜。人孤月上臺。漸看洲渚出。白鳥競飛廻。其二水明靑草渚。山帶白雲亭。遠客乘晴至。虛舟薄暮停。庭空鋪夜月。簷逈洗秋星。何意滄浪笛。悠揚出柳汀。</text>
<title>留西洲族祖 禹敎</title>,<text>吾宗老進士。狂簡寄洲西。杖策行無定。尋源醉不迷。雲深眠鹿磧。沙暖浴鷗溪。棄置無人問。華顚笑莫低。其二植杖林風外。閒門日色西。玄蟬隔雲暮。白鳥度空迷。雨歇觀耕野。波深下釣溪。前村有漉酒。看取葛巾低。</text>
<title>果川早發</title>,<text>茆屋聞鷄發。行行近曙天。野黃流白露。山碧帶晴川。縣里烟常早。津亭市屢遷。朝寒猶不覺。馬上苦低眠。</text>
<title>廣寒樓</title>,<text>地望崇方丈。天文暎漢洲。神仙雲裏去。星月閣中流。落落風塵世。蕭蕭覊旅秋。乘槎消息斷。惆悵倚蘭舟。</text>
<title>新秋有懷公紀</title>,<text>天凉此心動。天遠此心愁。會向高明住。眞同江漢流。白雲依靜夜。淸月恰新秋。有道存靑眼。無言到白頭。</text>
<title>與西洲翁過元叔 繼孫</title>,<text>彳亍驢行倦。悠揚花落初。禿翁深峽客。春日百淵書。不病吾何係。爲官子亦疎。白雲山下約。流水故人居。</text>
<title>江行</title>,<text>春水生新綠。斜陽岸底還。倚舷親白鳥。移棹卽靑山。石老婆娑影。雲開趨揖顔。磯頭問釣叟。能得爾心閒。</text>
<title>山樓得韻</title>,<text>碧樹陰淸夏。鸎聲盡日流。客來隨水緩。樓坐閱雲浮。幽獨眞成趣。江湖少與謀。沉吟欲搔首。詩律付西洲。其二短褐經塵陌。孤舟趣上流。座間山翠滴。波面岸紅浮。北海交常屈。東臯酒易謀。興酣方得月。聊與下芳洲。</text>
<title>贈鄭幼幹 知勤</title>,<text>酒社新成識。詞林舊有聞。我觀潭九曲。君躡嶺孤雲。鄭石潭人。將入伽倻訪孤雲舊跡。 秋遠鴻毛外。天寒駿骨羣。城頭起曉柝。山月照相分。</text>
<title>別金景訥 晦彬</title>,<text>握手難爲別。遲遲過峽舟。鴈羣空渚響。樹色滿山秋。有約非塵事。論襟又客愁。憶君他夜月。那獨上淸樓。</text>
<title>余歸山樓之數日。沂溪自洪川。西洲自迷源至。留宿而去。</title>,<text>上客留開舘。高人來款扉。村中犬獨吠。谷口鳥閒歸。枕席凉風細。盤飡異味稀。終知隔江別。惆悵與心違。</text>
<title>金吾直中和人</title>,<text>獄吏閒如士。眠回弄夕池。時逢千載晏。身荷一官遲。鳳尾春開閣。雀棲舊定枝。渾忘對人愧。刀筆以相知。</text>
<title>二月十五夜。和呈鳳和沈使君。公著。</title>,<text>水國蟾精近。春空鴈字重。岸烟方帶草。樓雪尙交松。書細多君健。詩遲任我慵。那堪今夜月。分對竹西峰。</text>
<title>和金庭堅 允秋</title>,<text>病孤庭畔菊。寒意入冬靑。葉脫霜翻屋。燈移月透扃。道窮須老友。官懶抱殘經。去去憐衰相。非關土木形。</text>
<title>春行</title>,<text>春來馬上客。隨水到人家。野雨桃花落。江風燕子斜。茶靑穀前採。酒白社餘賖。于役終須老。無心競物華。</text>
<title>陣村</title>,<text>綠樹新川路。靑山晩憩時。日暄鳥雀野。花發女娘祠。戰伐聞遺老。耕樵失健兒。依然舊甲子。任汝樂生爲。</text>
<title>龍湫</title>,<text>峽坼銀漿瀉。淵回雪浪層。檜杉驚欲倒。雲日盪相蒸。落石蛟龍怒。投花玉女騰。豗雷聾世耳。吾欲證高朋。</text>
<title>草谷</title>,<text>荒村夜色靜。崖斷小橋生。野水通花氣。山扉帶月明。掛燈鼷鼠影。支枕子規聲。遠役同懽苦。寧忘近日情。</text>
<title>送姜生季行</title>,<text>大嶺關氷雪。君應此路從。臈隨殘月去。春入野梅濃。老大驚詩態。龍鍾喜醉容。終當歸我宿。相別會相逢。</text>
<title>以許鴻臚 鉉 韻。送文博 族人致聞 還鄕。</title>,<text>天凉當送客。高舘易生秋。皓月留相照。良朋耐一遊。酣吟作此夜。寥落自吾愁。歸去鄕山路。相思倚北樓。其二旱蝗憂百里。吾土敢言秋。句漏身還老。符離夢獨遊。故人今夜別。明月滿天愁。付爾歸田錄。藏吾萬卷樓。</text>
<title>和李斯擧 鴻祥</title>,<text>霽光淸入夜。哀角動城陰。晩霜叢菊面。寒月老槐心。世慮空憑檻。秋懷爲整襟。客中開口事。稚子會高吟。</text>
<title>武溪道中</title>,<text>野麥靑過寸。憂來乍展顔。滄江吾亦到。鷗鳥爾難攀。轉粟經三郡。携民度萬山。何由驪水上。饑遣此身閒。</text>
<title>同韓舟崖 直養，李斯擧。携里中諸少年。獵魚沂川。泝至佛巖下。未獲一魚而歸。</title>,<text>載酒依寒石。傳厨泊晩沙。衰光彼岸柳。殊態仲秋花。網擧仍成笑。舟回故自斜。溪窮入江口。腥氣問漁家。其二敗獵非君誤。淸心有白沙。黝巖楓欲色。紅水蓼皆花。已喜樽醪足。猶持岸日斜。詩人方得句。漁子自還家。</text>
<title>過龍井</title>,<text>晩天雲拖雨。前夜月從星。井渫傳龍變。巖呀伏獸靈。結鄰滄海得。跨道僕夫停。欲辨金沙界。須看空外靑。</text>
<title>春雪送季行南歸</title>,<text>騷屑東風陌。瓊瑤二月林。皓留宵彩發。晴學水聲深。桂酒猶堪別。楊枝秖負心。春愁與春雪。爲我少多斟。</text>
<title>酬李衛率成仲 晩秀 自東峽歸。入直桂坊。見余奔走過闕。以詩嘲來。</title>,<text>名嶽輸良友。寒花負弊廬。雨聲聽御苑。秋色傍宮除。大隱元爲吏。眞仙不有書。最君方得所。銅邸曳長裾。</text>
<title>慕道院樹下少憩</title>,<text>欝葱當道樹。惠我僕夫陰。畏日方擡笠。嚴程乍解襟。黛添巖井冽。靑覆酒壚深。似慰窮途渴。忙忙只負心。</text>
<title>謫舍雨夜。同柳癃士仰 敬鎭 拈韻。</title>,<text>夜牕鳴雨打。晨榻亂蠅飛。睡債偏當食。霖愁懶捉衣。巷槽生菌大。溪市見鱗稀。未可憂槎泛。居停且息機。</text>
<title>移寓共賦</title>,<text>曳筇烟態裏。移枕雨聲中。澗戶傳毛菜。莎簷墮股蟲。瘦枯方耐熱。虛靜自含風。忽似園亭趣。榴花箇箇紅。其二㶁㶁循除水。通宵作枕寒。客從川上至。書自雨中看。晩食新蔬滑。塵衣舊褶殘。微茫京國信。應阻灧西灘。其三北堂誰扇熱。南氾似經年。火日流天末。烏雲作雨邊。煩將無酒醉。悄自有聽眠。去日今情緖。深憐荷九天。照律判付。有念其情理之敎。</text>
<title>次韻寄翁。小至日梅下共酌。翌朝見贈。</title>,<text>昨醉梅龕下。晨興至日逢。花香鼻端在。陽意眼前供。放浪眞何樣。婆娑亦遠蹤。千山萬壑雪。無酒若爲冬。</text>
<title>四月十日。沂溪丈自花峽。忽携仲子上舍而至。相對驚喜。是十年後顔面。而聞上舍詩名亦久矣。仍請留宿。顯圭與上舍相好。使爲之主。是夜命酌呼韻。見兩家少年相唱酬。復與沂丈共題軸首。</title>,<text>老聽知賢子。老聽沂丈堂名 文情畏少年。髮毛俱短矣。樽酒且陶然。雨足耕雲峽。風微刺鱖船。東歸吾亦樂。杞菊近成田。</text>
<title>和三樂老人 宋堯叟 夜過齋寓作</title>,<text>楡莢鄰墻暗。蔬花院逕深。對門忘杖策。休病試彈琴。市遠因風散。山明帶月陰。漫漫夏夜酌。更盡有餘斟。</text>
<title>夏日留白石李士宗 弘儒 進士</title>,<text>永余晴簟夕。遲子片帆飛。詩與心傾橐。愁因酒决圍。對盤同脫粟。三日化塵衣。大雅誰能作。衰年仗力微。其二月向娟娟白。盃要慢慢深。淡雲知過雨。榮木已繁陰。老愈憐花謝。詩如競鳥吟。明朝東郭路。蕭灑識君心。</text>
<title>有客</title>,<text>有客携明月。春風半掩關。淡烟平似水。晴草碧於山。燕逐廻塘畔。花依列栢間。韶光看漸滿。遊子莫催還。</text>
<title>暮秋北營</title>,<text>雲葉無多綠。霜崖已竊 竊古淺字 紅。鳥嬉山色裏。人到水聲中。曲檻流寒日。閒筇礙遠風。不知今夜月。淸境若爲空。</text>
<title>會靑城成士執宅。時主人受賜內膳華虫以佐觴。</title>,<text>婢僕康成宅。賓呼促黍來。鳴騶當樹立。舞雪逐盃廻。雉糝分霑賜。梅房特數開。金門知待詔。桃李定誰裁。</text>
<title>更會友人宅。余獨以病不能赴。和諸公寄示座上韻。</title>,<text>飮罰無時了。賡吟强病能。顧鳴思老馬。痴著學寒蠅。歲色山將改。朝華雪又仍。懸知池上宅。秉燭逼壺氷。</text>
<title>夜邀士執看梅</title>,<text>數花纔吐蘂。全樹已嫣然。素月疑無地。眞香別有天。歲寒應自愛。人瘦耐相憐。却訝山簷下。翩翩濁世緣。其二索笑仍成獨。山陰興渺然。過橋人帶雪。開閤月中天。蘭臭同心喜。松颸寡和憐。賴君淸夜到。殘歲最芳緣。</text>
<title>除夜用前韻</title>,<text>老無除夜感。消遣乃吾能。宿契憐魚蠧。殘香守狗蠅。范石湖梅譜。臘梅品下者爲狗蠅。 四更新火出。兼歲一燈仍。炫服童年事。門前有踏氷。</text>
<title>瀛洲舘。謹次仲父歸峽舟中寄示韻。</title>,<text>有札從雲峽。兼詩落瘴州。遲遲三宿日。颯颯一帆秋。江海親相隔。漁樵友幾留。前年五湖幅。添寫自然樓。聞溪上新起自然樓。去夏壽周甲詩。有當獻五湖圖。未愧陳家姪之句。</text>
<title>東閣病懷</title>,<text>久官朋見絶。多病妓相疎。少日知咬菜。餘年憶膾魚。細茶薰夕帳。初雪上寒除。雅俗今强半。誰能讀我書。</text>
<title>獨寤</title>,<text>獨寤山牕曉。幽人見道心。虛明審曲几。風雨聽脩林。念易兼朝誦。溫茶殿夜斟。玄中丹可伏。須向鼻頭尋。</text>
<title>恭和聖製乙卯六月十八日慈宮周甲誕辰內宴志慶詩</title>,<text>華渚留虹彩。是歲春。先已進爵于華城行宮。 宮中稱兕觴。慈庥寰宇廣。謙挹物儀張。忠養仍千乘。斑衣是九章。文孫同日慶。元子誕辰。亦在是日。 於萬祝東方。</text>
<title>恭和聖製丙辰回鑾日駐遲遲臺志感詩。奉敎同留守賡進。</title>,<text>五十吾王慕。遲遲峴上程。寢園逢昨日。正月二十一日誕辰 湯沐視玆城。雨爲停鑾宿。春隨問野生。封人是臣職。興孝見齊氓。其二盡日攀園栢。凄雲滯曉城。宸心長此駐。鑾路遽新晴。某水皆餘想。何臺是昔名。遲遲之南。又有庚辰駐蹕臺。 芸芸羣物幸。遲帶羽旄榮。</text>
<title>羅海陽 烈 去京十年。以桂坊官。趁冊儲大禮膺命而至。約余會于靑城宅。李仲雲 漢鎭 亦自峽至。座有琴笛佐觴。海陽先唱三律。追步其韻以酬之。</title>,<text>閱世諸公是。殘年故我非。宵燈如夢寐。春雪豈寒威。把酒歌當慨。論琴話入微。雲霄他日別。終得覽重輝。其二窅覺俱全失。憂懽苦樂哀。杯將今日快。襟爲故人開。繫門關雨騎。依岸㥘寒梅。海老方酣耳。絃商奏莫催。其三會有彈冠日。還令合席團。禽聲傳谷口。花意托林端。澤及同人醉。雷隨匝域歡。銅龍知結戀。歸思未應闌。</text>
<title>左掖直夜。奉次判度支柯汀趙叔寄示摠府夜吟。公之詩悲矣。余忍不復。但無以寬公懷。况卑愊乎。</title>,<text>畫省門相對。寒燈各似禪。已無開笑日。還有賦詩年。好月難爲夢。何宵記是仙。公悼亡後。爲我說異夢。今詩又以此語來故及之。 開緘因淚廢。良苦歲寒緣。</text>
<title>初雪</title>,<text>初雪仍將臘。剛風陣陣飛。排空寒已重。過闕瑞應稀。石老添銀髮。松癯疊絮衣。袁生非臥病。休問不開扉。</text>
<title>上元夜獨坐</title>,<text>正看銀河沒。深知玉宇氷。衰年無放夜。好月獨殘燈。痴憶遊時伴。枯疑定後僧。未堪寒影覓。瘦骨笑崚嶒。</text>
<title>正宗大王輓辭 代人作</title>,<text>統受宗祧重。機分聖祖勤。重華仍協帝。丕烈夙承文。玉冊今焉始。銀章古未聞。無能名蕩蕩。千載視吾君。其二亂賊干天紀。炎涓到丙丁。离明升赤道。乾斷廓靑冥。大化須霜雪。昏衢揭日星。炳朗東觀筆。一部又麟經。其三孝自根天篤。文王世子年。朝三受祐閤。嘗百侍湯筵。比屋興仁早。臨朝繼志先。如何九齡錫。中道遽賓天。其四秩秩宮園禮。仁精義更當。致隆遵懿廟。叶吉奠華岡。苑對瞻門邇。梁通覲路長。誰知典章際。超絶古先王。其五無樂宸居廣。紆情獨老來。終身持隱恤。千乘視浮埃。風急園邊樹。雲遲峴上臺。經營猶未了。城闕摠餘哀。其六道由周與孔。傳不在吾師。帝眷環東域。時膺降聖期。天人啓後學。禮樂覩先知。涵負方暢達。誰能選棣儀。其七巖巖鄒聖立。灝灝紫陽眞。浩氣中朝接。淵源曠世親。八方循軌度。二紀闢荒蓁。㝡是斯文感。寧陵有舊臣。其八經緯非餘事。宸章過典謨。在天三曜並。窮宙百家無。純粹眞工得。圖書會統初。遂令奎閣上。元氣已全輸。其九長樂怡愉色。年來喜懼深。龍章供彩舞。鶴禁又飴含。萬事留來甲。三時愛寸陰。眞遊忽邈邈。奈我殿宮心。其十化成因久道。無物不長春。喬木方知世。纖毫各盡人。夙宵祈永志。天地並生仁。聖惻惟終始。陶鎔末命申。其十一降康天眷德。一念在元元。歲薦躬雙壝。春頒詔萬言。已看豳俗化。不識帝堯恩。三古尙餘慨。儀成鄕社樽。其十二至治由勤儉。揚徽紀不勝。宵衣常徹漏。菲服罕新繒。但識軍營設。誰知聖志凝。如今物采備。賵襚不煩增。其十三肅肅明禋戒。雝雝造士光。敬天家法大。惇典燕謨長。卓立尊周義。中臨建極皇。那能描畫盡。稽古曰虞唐。其十四忍言今日事。嶪嶪正艱虞。聖母垂簾邃。冲王負扆孤。山河不盡慟。磐泰若爲圖。冀幸神承烈。成宗肅祖如。其十五睿孝終千古。新原舊寢傍。月遊晨夕怳。天秘聖神藏。松栢凝鑾路。風雲觀華鄕。應知陟降際。其樂也洋洋。</text>
<title>辛酉端午</title>,<text>端午諸孫子。新衣拜獻名。櫻丹盤故寫。蒲綠佩仍輕。節物看園早。炎風受閣淸。宮門思賜扇。悲泣舊臣情。</text>
<title>春日雨雪</title>,<text>夕霏聽漸大。朝霰看愈豪。鹽樹添毫細。氷江剩腹高。比鄰愁濁濘。平野欲輕舠。爲是方春事。無憂物不膏。</text>
<title>春雪又賦</title>,<text>天地空濛白。樓臺色相稀。鬬春深院入。遺影半江歸。玉壓村容煖。花欺柳色微。愛看鎔處理。烏几上殘飛。</text>
<title>沂汀霽夜。拈韻共賦。</title>,<text>雪與沉疴積。晴猶宿酒醒。喜君同彼月。起我在斯亭。夜入江川白。春依草樹冥。偏憐吾輩感。文墨灑沂汀。</text>
<title>春漲</title>,<text>今雨添新漲。江光遠岸齊。谷沉霾柳北。舟疾逬灘西。粥粥時禽伏。沾沾老樹低。漸看春物好。蓑笠下前溪。</text>
<title>后林邂逅。用翠軒韻共賦。</title>,<text>林舍値溪老。靑春如赴期。水田新雨足。園木早花奇。自是幽居樂。寧忘宿處移。靈通餘舊律。一見一題詩。</text>
<title>三月十六夜。與枝翁及禮甫 李周夢 步至溪亭。</title>,<text>娟娟復的的。春月勝春花。嫩葉扶疎岸。新茨澹蕩家。筇鳴歌白石。衣露坐晴沙。顧影分溪路。携歸素練斜。</text>
<title>楊花舟中</title>,<text>岸明靑草合。沙轉碧山孤。霧失楊花樹。磯成燕子湖。放歌魚出藻。賖酒鳥窺壺。未覺前船疾。猶聞後隊呼。</text>
<title>重遊甓寺</title>,<text>點綴春江上。流輝古寺東。金波閒不定。雲石瑩俱空。樹老參枯佛。鐘微響遠風。童年候月客。憑塔已成翁。</text>
<title>淸楓溪池閣紀懷</title>,<text>丞相祠堂古。巖阿罨夕天。霜紋工細葉。山響冽幽泉。爽塏憐衰病。盤桓憶少年。同吟餘數子。滿目劇秋烟。</text>
<title>北營赴會</title>,<text>久爲湖上客。稀到苑邊亭。河朔淸陰轉。昆明御氣停。荷風千頃白。蟬語一林靑。未覺憑欄醉。誰知帶月醒。</text>
<title>次兢弟韻 從弟履燮</title>,<text>東嶺方升月。前林復起鴉。易消春晝雪。猶澀凍枝花。攬燭書憐蠧。連床屋免蝸。何當風日好。呼酒瀼西家。</text>
<title>春漲泛舟</title>,<text>春水深如許。輕舠駕仄巖。魚龍唫作窟。花絮逗成潭。巨野方高下。孤山不二三。逆風還不惡。樽到杏之南。</text>
<title>答李帶彥 冕膺 登南臯長句</title>,<text>始余移枕碧山隈。苦被故人詩簡催。老屋蒼烟愁覓句。春城和日㥘登臺。摠由多病少思慮。不是息交無往來。舍下舊看花發樹。漫敎惆悵獨停盃。</text>
<title>西洲過余同宿。命韻各賦。</title>,<text>孤燈何似十年顔。對酒悠悠低遠山。客子綈袍風露內。高秋雲物几床間。沉冥久作忘形坐。邂逅眞成愜意還。莫聽汀洲征鴈急。恐敎詩思不能閒。其二君出淸詩我濁醪。月明風急帶林臯。已將磈磊經秋曠。還把龍鍾挾醉豪。永夜壺氷天色動。寒江水落峽聲高。能長此會非虛老。莫厭繁霜集鬢毛。</text>
<title>秋曉寄公紀旅舍</title>,<text>念君燈火寄虛樓。攬我布裘登遠邱。老木深聽歲華冷。疎鐘輕發水鄕愁。山連白露蒼蒼曉。月散黃花耿耿秋。世上孰非難合意。閒中無作不平謳。</text>
<title>詠金子之居曰沂溪</title>,<text>浮天靑野樹林陽。五月鳴蟬村氣凉。雲在七賢祠後靜。江來二聖寢邊長。漁絲出柳微風見。夕日持灘遠颿荒。草閣巖扃無外至。更將何事百能忘。百忘其窩名</text>
<title>寒食江行</title>,<text>春日春江綠如綺。梅花纔結杏花丹。香牽細草遠猶襲。露浴孤峰新未乾。舟子入村呼白酒。田禽下石俯淸湍。故園迢遞今朝意。欲作淸明問食寒。</text>
<title>碧城雜詩示國器 金載璉</title>,<text>連天不辨二靑灣。絶地難攀九月山。順帝人烟孤島外。檀王仙盖暮雲間。論兵海國書生老。奏讞天門驛使還。風物兩京堪作賦。故人椽筆許揚班。其二公子彈琴夜月孤。栢林亭子小城隅。一雙白鶴淸如許。五月鳴蟬暑有無。同學靑雲浮宛洛。故園嘉木老江湖。言人與石三多地。窈窕蕭閒絶復殊。</text>
<title>玉筍峰紀別</title>,<text>鳥嶺關西候吏逢。平明使節下淸風。阿戎車盖黃江路。仲父樓船玉筍峰。四郡山川一臠味。兩身靑紫各萍蹤。怱怱未了言王事。分外猶奇半日從。</text>
<title>酬泗川金使君 洪運 投壺罰韻</title>,<text>罰籌分箭數如毛。勝日投壺敗亦豪。曲檻丁東鳴雨集。飛樑颯沓彩雲高。聲傳月臼驚纖兎。勢揷虹竿失巨鼇。小妓傳詩詩作賭。芭蕉新潑墨花膏。</text>
<title>次李按使 秉模 韻。贈鳳城沈使君。</title>,<text>刺史堂中夜讌淸。使君留醉宿同城。卿家皁盖難兄弟。此地華簪盡友生。笑說棠陰移日色。病知梧葉入秋聲。官於太白來工部。從古詩人愛此名。鳳城縣在太白山下。沈以工部郞中來。</text>
<title>甘文赴春</title>,<text>縣背脩林綠未濃。縣前流水野花中。東南作宰友朋樂。日月著書風俗通。黃鳥一聲山過雨。素鱗千斛藻含風。春來未足循環醉。後至寧令酒令空。</text>
<title>幽谷驛</title>,<text>幽谷幽泉鳴翠微。一村春色正芳菲。白雲繞屋人民古。返照入林鷄犬稀。山花接得野花發。恠鳥多於黃鳥飛。官居安得置斯境。却羡閒丞無是非。</text>
<title>互體</title>,<text>緣愁得句愁仍去。因病除衙病自休。長使衙閒兼句好。初應不病更無愁。木成材處難成實。穎中書時未中謀。題鳳正須凡鳥見。爲仁終覺二人求。</text>
<title>送柳士仰哭其友呂生 善正。余因士仰及李公瑞 命奎 願交。而今已死云。</title>,<text>我昔聞君心似水。不知生得狀如何。元賓亟許賢相與。子厚傍觀敢自多。渭上千年神訣秘。洞庭他日朗吟過。路中題輓者誰也。道是唐城洪太和。</text>
<title>海州觀風閣遣春 仲父觀察海西時</title>,<text>遊子重來拂面塵。西人解識舊官人。行穿嶺雪經三月。看趁江花已暮春。短策從心纔放步。畫堂無事且安身。朱顔皓齒同衰謝。甚覺風情淡更眞。其二西天楊柳我來靑。白袷輕隨海燕停。私下戟門歸別院。舊聽鈴索候寒廳。閑襟祇足花光惱。春睡無關鳥語醒。曲水廻欄蒲葉大。也知波暖可揚舲。其三安排遣日藉初筵。取次行春抵暮天。身獻告身還我有。時余在削籍 事生無事却誰牽。花前醉愛婆娑舞。客裏繙殘散漫篇。剩得韶光三十閏。可將衰白駐華年。</text>
<title>中秋旣望。會趙柯汀于神勒東臺。賞月白塔之下。是夜天雲廓散。風靜水空。余遇月於此數四。未嘗若是甚奇。柯汀則盖初遇也。以酒持夜。與月俱下。相謂曰不可無述。呼一律。</title>,<text>晩泊飛騰快上臺。一秋佳約笑顔開。雲依白塔梯空去。月入平江破浪來。玉立千年高不測。金光一練好誰裁。孤吟莫敵空明界。牧老猶應未盡才。</text>
<title>春塢賦梅</title>,<text>眉眼相須愧鬂華。芳塵何意托山家。周章至日微陽植。排戛徂年抵死花。消息岸邊春到雪。故人牕外月窺紗。多君淡泊情難去。詎復乖離老水涯。其二垂老逢君未祛華。南村舊自素心家。溪朋伴宿參三友。樓雪銷來少一花。竹屋正憐寒透紙。篝香無力煖生紗。追歡氣味唯須酒。看到醒時思未涯。</text>
<title>和公紀</title>,<text>梅詩旣蒙屬和。敢不重復來意。因此復作郵筒十數年前事可乎。元燮白公紀執事。低回知不戀京華。爲是春光報主家。陽至坼爭先後甲。月明開待兩三花。幾微不上眉端畫。靑白羞存眼際紗。白雪唯君三弄外。未容人到問生涯。其二嚴粧氷雪恰爲華。取次寒消索笑家。還往不要南國使。稀稠且看北枝花。終期有實充羹鼎。肯放繁香壓帽紗。得比高人歸宿處。月明瘦影在巓涯。</text>
<title>湛軒 洪大容 小祥日。悲悒達明。忽仲應寄詩來云夢見湛軒可異也。用其韻。</title>,<text>起自摩挲手墨頻。寢門殘淚涌還新。忘年井臼論心友。有日泉臺見面人。杭士嚴誠寄湛軒詩云。見面悲無日。論心喜有詩。已而誠先沒。 道喪靈龕推大衍。語寒籠水結芳鄰。平生枕左銅衡器。誰驗周天屬此晨。湛軒名其蓍室曰靈照龕。又有籠水閣。藏渾天儀器。其二共誰談茗品泉頻。亭塢隳來不復新。留春塢。今已頹隳。 應爲曉牕成獨寤。故尋酣夢托同人。琴亡忽易牙絃慟。耕罷還孤溺耦鄰。多病素車違宿草。大招猶得作蕭晨。</text>
<title>曉坐有懷。燕舘李行人士仰。付寄後赴譯行。</title>,<text>萬里挑燈共此晨。漢陽飛雪正陽塵。句驪舘裏凋顔客。黃耇班中黑髮身。因燕咨以耆老充正副二使。赴千叟宴。士仰獨以少年隨。 酒壓駞峰誰作臈。花留鴨水定要春。相逢冠盖應相問。燕使還如故國人。册使方歸。可遇於道。</text>
<title>謝公紀侍郞立春前日惠當歸</title>,<text>來日春盤少匹儔。故人傳菜意難酬。柔莖色滑銀釵股。嫩葉香敷玉筯頭。官冷未應謀肉食。物微能得戀菟裘。每憐鹽豉時相下。摠爲辛甘不自由。</text>
<title>次韻東坡賦春雪</title>,<text>瓊枝凍着玉爲鴉。鬬日風毛縱獵車。細究乘除半春事。定延遲暮一番花。靑泥不涅昭明域。白屋無私富貴家。煖律終然溝水響。碧鴛東角界三叉。其二斂却春工潤物纖。奈遲寒令解粧嚴。崑應到蘊殫攻玉。海自成淡悉賦鹽。狂蝶作團屯翠薄。亂鵝驚打托空簷。本知過半銷空去。猶遽堆邊沒屐尖。其三孤吟冷澀拄齦牙。淸興支吾賦柱車。端喜有田皆食麥。始知無樹不開花。先生老愛忙穿履。後輩輕嘲鈍臥家。偸暎細令知讀法。任敎兒手吒還叉。其四白玉仙人樓十二。漫天色相戒宵嚴。孱顔醜露爭華髮。芳樹聲乾下苦鹽。眠喜月明頻却枕。起憐梅落故巡簷。憫將茶椀承輕滴。濕盡狐裘凍袖尖。</text>
<title>偶題</title>,<text>林日瞳矇抱鵲窠。春寒猶怯病維摩。石參經帙苔生篆。鳥拂松壇雪墮莎。家自閉門非著述。坊因下馬少經過。身閑會與心俱遠。更憶滄江聽櫂歌。</text>
<title>老柳</title>,<text>春風無力起先衰。獨愧槎枒影綠池。枵腹臥霑空雨露。禿頭梳下僅毫絲。定知門對飄無絮。豈盡人攀贈此枝。翠幕從渠成別浦。金城何必淚長垂。</text>
<title>春山</title>,<text>日日烟霞紫翠浮。晴峰還浴露華流。半簾眉黛工新畫。千樹粧嚴埒素秋。採藥幾時皆小草。出雲多處是皇州。聊看麋鹿巖泉下。長遣吾生與爾遊。</text>
<title>竹塢與公瑞受之 元得鼎 夜賦</title>,<text>恠是同人各瘦寒。眠床爲借一般安。詩因老覓多亡字。髮比秋稀且抵冠。嗜好同情還有異。經營易事到成難。無端惹作牢騷意。歸客征鴻送夜殘。</text>
<title>商山舘。送成士執自曲江還入秘書。</title>,<text>六月鳴蟬荷始花。火雲停盖洛之涯。如相避我山南國。胡不逢君竹裏家。五馬歸來書自秘。一樽離合雨頻斜。休言達句曾過氣。宵閣靑藜故放華。</text>
<title>七月六日會德維 柳秉均 共賦</title>,<text>簿領閑來掩晝門。澹將苽菓佐朋樽。暑殘林閣凉應厚。河露秋天逈覺尊。可耐梧鳴思謝砌。不妨蟬嘒送酣園。明宵擬學持針乞。肯向天孫護短昏。</text>
<title>翌日七夕更賦</title>,<text>蛛盤傳巧送千門。南國秋容對藕樽。天上轉頭千劫幻。人間饒口二星尊。月明城角通河鼓。露淨林商起洛園。噪鵲情知努力赴。良期何必到黃昏。</text>
<title>洛園仲秋</title>,<text>辛勤秋月度重關。恰似看時在故山。水面森寒當殿桂。天邊洗露入簾鬟。未容秉燭饒人老。猶遽憑絃破夜閒。知不負君全盛色。勞歌何必聽凋顔。</text>
<title>送小山申士胤 紹陽 還京</title>,<text>聞道京山 李仲雲 氣壓低。小山名與次山 元子才 齊。隨陽鴈自過江返。到老鸎知出谷棲。歲暮親朋多嶺北。月明書劒在樓西。桃花洞裏春相待。正恐桃花使我迷。</text>
<title>賦雪</title>,<text>王山百尺雪華生。綠髮孤篁也苦情。歲事斟量三夜白。晴光衣被數州明。藍開積水分銀界。玉刻新譙暗粉城。遮莫江南淸徹底。一陽來處見梅橫。</text>
<title>鳥嶺述病示士仰</title>,<text>重關遐矚指憑君。遺落三韓幾細紛。日色干戈千嶂合。春光湖嶺一樓分。空明纔了通飛鳥。尋丈渾疑起點雲。病㥘風埃猶九折。此心前却二王聞。</text>
<title>答柳士仰歸寓城南。見寄長言。</title>,<text>林篁疎籟集淸商。南國秋懷夜向長。客去峩洋絃上別。詩來朱墨几間香。醇如可飮無州牒。丹未成還有藥湯。逈立天涯思子苦。向來絺葛足新凉。其二窮經未早讀申商。鎭日懸蒲訝許長。甿俗任眞眉際露。風流雖拙座間香。久知梔蠟成團結。剩取鹽梅作糝湯。每說歸田歸不得。忽驚衣露透肌凉。其三送君他日奏絃商。珍重其言處我長。放鄭仍成哀郢曲。折肱還愛並頭香。意闌簾閣同休夏。身化芝蘭已浴湯。若使朋箴來不已。耐看團扇泣秋凉。其四湖亭取醉摠閒商。吏事牽人沒意長。秋半詩稀慵對月。晝餘衙罷漫焚香。老無分別亡羊穀。生短鉤深覈鼠湯。已識天公驅暑去。北牕猶帶故人凉。其五嫋嫋秋風起洛商。知君病與客愁長。牀塵久掩玄亭草。爐篆空留白社香。長夏杖藜能幾步。經年餌朮更無湯。不如復對千竿翠。日日溫盃趁晩凉。其六宦情如旅跡如商。日食公廒愧正長。地遍瘡痍龜藥手。官非松桂蠧書香。不愁箇髮眞成雪。曾許全軀若赴湯。舊業煩君過廢塢。問安花竹閱暄凉。</text>
<title>商山雨夜。與梁山朴使君 宗岳 共賦。</title>,<text>前宵聽雨道途情。盡日追塵趁晩晴。上客文章光射斗。後乘人物價連城。三時霧宿叉江色。百丈春流上洛聲。曾是北山無此會。始知萍跡勝平生。其二連天雲海若爲情。七點山頭候罕晴。明月正須懸魏闕。梅花纔見發江城。絲綸掌久驚華髮。詩律工新少俗聲。舊誼今人鮮有道。更從牀下戒諸生。</text>
<title>柯汀江樓。會元子才 重擧 卜夜。</title>,<text>未奉朱顔接皓頭。前宵要我倚樓樓。孤舟繫在靑槐立。短盖傾知火日流。豐草不堪長顧鹿。淸江偏與自浮鷗。龍門北坼沙明處。過日煩君室邇愁。其二秘省華篇特上頭。故人樽酒又湖樓。未容雲壑無高士。却羡烟波有泝流。沙市乍風靑見柳。江天欲雨白知鷗。明朝度嶺思歸楫。且較誰多別路愁。其三無端忘發港西頭。爲是高朋坐水樓。徒隷解留癲太守。江山益壯老風流。主人巾服非珂馬。塵世行藏問海鷗。文藻卽今無此會。莫敎人唱郢中愁。</text>
<title>穉圭加冠前一日。宿賓于閔都憲公紀。余將新赴黃岡。以朝體投刺入門。都憲留刺迎笑。及歸題詩刺面踵至。遂依其韻以謝。</title>,<text>天遣西南未自量。逢塲便道別離長。尋朋愧我懷毛刺。冠子煩君敎義方。栢府過應光蓽戶。竹樓行亦待春粧。十年詩札無非禮。來日晨興掃地霜。</text>
<title>黃岡病瘧。幼幹來訪留數日。余疾益劇。幹亦無聊告歸。余熱中蹶起。呼贈二詩。傍人盡驚云。</title>,<text>宿湯殘藥午蠅稠。酣病身如臥盪舟。只辨床頭來舊識。不窺墻角起新樓。時起燕嘉樓 暍來看月狂如吸。醫去譚詩痛自休。杯勺且令期後夜。可能堪健入凉秋。其二病裏親賓不厭稠。如何徑問錦橋舟。藥囊烘我爐中室。氷簟孤君水上樓。行因畏暑中宵發。瘧爲論詩間日休。虛白枕邊方覺月。不知能似幾分秋。</text>
<title>九日過成秘書直中。與諸名士飮。</title>,<text>恩波日夜御溝長。儤直星郞便髮蒼。士也委輸來稷下。地云淸切傍奎章。閒庭放菊仍酬節。鉅閣支書不秘香。今日與君皆健酒。未容無我間山王。</text>
<title>以謁聖陪祭。齋宿闕下。約公瑞至。明日且赴試圍。仍戲呼一律。</title>,<text>三日烏紗韻事非。一年春物好依違。川橋度柳黃堪惜。宮樹攀花紫正肥。鷄肋偶題無乃驗。龍頭雖占不如歸。君來便學忘情我。還向忙中暫息機。曩與公瑞賦鷄肋聯句故云。</text>
<title>水山沈上舍可象 儀 來訪於謫所。及歸見贈。以近體三首依韻答之。</title>,<text>杖策田頭嘆逝流。悔身不學種苽侯。崎嶇嶺蜀非今路。浩渺江湘自古愁。明月一天銀是界。美人何處玉爲樓。不須飢渴思吾土。百日春多二頃秋。沈又以百日酒見遺。其美烈頗殊。其二蟬音澗響到宵分。况我羇愁始見君。聖澤行歌田畔雨。慈顔遙隔日邊雲。扮身褐博承朝浴。倒手軍持取夕醺。自是窮途來感易。一篇三致意何勤。其三籬脚溪流抱似彎。漸聞晴籟晩來刪。柴荊獨出愁仍立。城郭人過畏却還。久謫猶然三逕廢。幽探可使二林攀。修君逸史尋君日。高對方山識舊顔。</text>
<title>士執聞余歸黃驪。携君錫 金洪運 夜至。以詩爲別。次韻留謝。</title>,<text>紅塵劇走卄年空。羞向湖山鬂已翁。中夜語闌傾北斗。上江船疾踔西風。月明宮漏迢迢永。秋老籬花箇箇同。十口計疎于飮啄。此行非是逐高鴻。其二行行止止信蒼空。合作滄江散髮翁。有味君言乘除理。無誰更見老成風。黃花雨色靑燈見。十月濤聲萬峽同。當路故人如問我。去來南浦一鳧鴻。</text>
<title>江社感懷</title>,<text>余去驪社十有八年而歸。但見江臯葉脫。籬落霜淸。俯仰湖山。有歲暮老至之感。况沂汀一曲。風流文藻。已寂然陳迹久矣。余忍爲詩。人亦不復以詩相屬。遂吟病數旬。頹然若土木。至十一月乙酉夜。文博先說感懷。用成秘書送別韻示以一律。是起余也。仍秉燭和之。奉要舟崖，寄翁，枝翁。更修社中故事。于以見十八年盛衰離合之變可乎。玆來喚做謾逃空。只是閒多病足翁。彷彿還悲汀上事。蕭條亦喜社中風。江山對雪懷猶壯。詩律歸田境不同。老作參尋迷故逕。亭臯心折後歸鴻。</text>
<title>十一日夜。寄翁步雪至。余家無釀。翁曰有酒來。小僕在後。抱一壺置座間。遂邀枝叟，文博。取醉劇談。見參橫而罷。</title>,<text>携酒君能忖我空。燈前俱醉會心翁。庭除有雪明於月。泉壑無聲响自風。未老遊方傳述異。因閒入道問參同。曾爲日下知名鶴。不是明時避地鴻。</text>
<title>更次解寄翁見嘲</title>,<text>柴荊把臂雪漫空。買着漁蓑笑此翁。與客忘機來海鳥。將身隨葉御天風。無官便自休官異。送酒還令有酒同。但使江南菰米足。不知何翼是冥鴻。</text>
<title>和靑城秘書直中見贈</title>,<text>芸香近被日三薰。坯帖醒言第課分。靑城以所著醒言及坯窩書帖來云 屋角愁霖聽落墁。街頭畏熱看燒雲。新詩可耐憑朝訊。殘瘧猶妨取夜醺。欲廣叢書吾輩老。典涓佳弟自能文。玉流生方爲典涓直長</text>
<title>秘省雅集。疊前韻。</title>,<text>書香談屑集淸薰。一石都輸訝許分。積雨樓臺生罨照。晩蟬槐柳作團雲。山連淨几仍華髮。墻臥緗樽且宿醺。摠爲光芒星數七。也應仙署逼霄文。燕巖朴美仲，李懋官，朴次修，柳惠甫，玉流弟，靑城及余會者七人。</text>
<title>再疊</title>,<text>初秋卉木霽生薰。雨裏氷輪缺九分。把酒高樓今白雪。以聯詠者七人 讐書延閣後楊雲。玲瓏石自參新畫。眞率盤猶佐夕醺。少日修辭多互變。燕巖高處滑稽文。</text>
<title>三疊</title>,<text>秋室蘭芝故自薰。主賓相忘詎相分。威遲晝闕傳聲漏。合匝晴峰變態雲。閣裏餘閑皆雨露。樽中小劫一醒醺。欲知鬬墨誰渠帥。老畫師應冷廣文。</text>
<title>四疊</title>,<text>怒草和烟一逕薰。山齋官閣也難分。樽前日日衝泥客。硯北時時作雨雲。草聖詩魔無別事。溪毛園實有餘醺。能寬棄散金門側。不怕鍾英舊勒文。</text>
<title>五疊</title>,<text>嘲轟笑口尙含薰。鷄舌頻從漢署分。東壁二星應配月。蓬萊五色只書雲。儒床點勘因兵制。時三檢書奉旨編定八路兵摠 官榻安排借客醺。昭代卽今多盛典。數君描畫一斑文。</text>
<title>六疊</title>,<text>菌衣漫壁和籠薰。鳴雨脩林到夜分。閉戶却看金井葉。開樽忽傍石渠雲。時粧學似東施笑。世味存如魯酒醺。最是泠齋奇賞足。百家書種喜同文。惠甫有泠齋書種</text>
<title>七疊</title>,<text>隔苑瓊林御氣薰。納凉書局午陰分。布衣有命司靑汗。松盖如傾駐白雲。瘦骨占偏安穩榻。衰顔識別淺深醺。須君恣意觀中秘。幾得人間未見文。</text>
<title>八疊和燕巖 朴趾源</title>,<text>涎香膩墨室俱薰。緗素紛如雅事分。墊角正憐頭上雨。畫鱗能作指端雲。聲詩折節看逾勁。吟醉循環語已醺。海內誰知無此會。座中皆讀五車文。</text>
<title>九疊答次修 朴齊家 詩中見屬一章</title>,<text>聯君衣袂觸芳薰。尙憶黃樓鷰鴈分。故舊山川華表月。戶庭車馬熱河雲。如何仙嶺無人別。不及皇華送酒醺。每說龍蛇驚電掣。向來金鑰聽摛文。余曾於摛文院。偶見次修奉旨書關廟碑文。日已夕。門鑰將下。而筆勢飛騰。人莫能見其運腕。鑰二呼書已竟。院中觀者皆以爲神。</text>
<title>十疊謝靑城重寄</title>,<text>晴簾薇露手頻薰。錦篋驪珠許細分。彩筆昔曾窮出日。金門近復屬凌雲。買山終作三休侶。避暑聊爲十日醺。欲識晩年論賞定。祇今尊閣震川文。</text>
<title>夜坐復用前韻。簡靑城求和。</title>,<text>鄰巷時聞老栢薰。新晴筇屐小谿分。巖林聽嘯驚風雨。江海紆情倦鳥雲。病去頻還如久要。暑消猶焰學殘醺。虫吟解作燈前語。苔篆隨爲石上文。</text>
<title>呈靑城</title>,<text>數日阻雨無聊。何幸重辱寄意過十有餘疊。愈奇愈新。大令人起發。亦大令人汗走。姑酬盛貺。非敢與齊楚敵也。元燮白靑城校理。年來鼻疾等蕕薰。似入希夷遂不分。三日枉留荀令馥。太淸何與謝郞雲。雨昏書壁無聲漏。塵化容巾不飮醺。商畧漸疎前日事。共君安得快論文。</text>
<title>又疊。遣懷呈靑城。</title>,<text>菊穗蘇花吐晩薰。露階烟圃餉平分。交遊斷送皆霄漢。丘壑經來賸水雲。少日聲名爭是腐。明時憂病中如醺。悅兵逃佛俱豪擧。三復書牕證砭文。</text>
<title>明日靑城見訪</title>,<text>閒中敲火試茶薰。山底甁泉乞與分。松桂故人三逕夕。薜蘿秋色半簾雲。殘棋到手都成雹。淸鏡消愁不記醺。我已冥心君已果。對牀重校草玄文。</text>
<title>中秋日。復集秘省。依舊韻。</title>,<text>暑雨林花想宿薰。宵光簾閣忽秋分。閒庭有鶴偏迎月。老甃無蛟自起雲。瓊液幾多金骨換。紅潮容易白身醺。木天奎藪皆仙籍。休恨黃庭誤一文。其二淸秋吐影桂生薰。曲榭銀鴛露彩分。丹闕北通金作界。絳河南畔碧無雲。當關促直傳淸鑰。從事欺顔過半醺。摠爲瓊林玄賞足。自然經是自然文。</text>
<title>聞朽生 尹信東 周甲日至。奉致一壺。且以詩侑之。</title>,<text>山雨凄凄作小冬。朽生六十一龍鍾。無言可致生朝樂。有道誠難知己逢。古籥韋編康節宅。深衣竹索老萊容。朽生有酒泉玉籥。又深於易學。常以深衣竹帶行。人皆怪之。 未應無醉吾家酒。爲泛黃花意萬重。</text>
<title>申右尹 光履 台丈起廢入京。仍寓其從孫子長 錫老 家。一日會北山諸朋。用洛社眞率之飮。又約以各相邀就。</title>,<text>功裘退食與孫分。水落寒山向夕醺。京尹喜寬逢賈島。牛車知敬過朱雲。晩年觴政餘風味。故宅詩聲絶俗羣。若使循環來日醉。梅開梅落可相聞。</text>
<title>第二會淸明之室</title>,<text>氷韭霜橙洗案行。安排端合韻香生。陳家門巷留深轍。洛社籌章置巨觥。乘興夜仍將雪色。向陽花亦見梅情。風流座席山王會。特數靑門老邵平。</text>
<title>立春日遣懷</title>,<text>移屋經年未設扉。過從端賴俗人稀。四時花品除無實。百局棋塲喜不機。已覺前修先獲是。寧須始滿後知非。江鄕饑癘春應盡。麥熟波淸可忘歸。</text>
<title>人日强病用前淸明之室韻</title>,<text>可容兀兀無題句。人日人憐太瘦生。病人新春移晝枕。酒餘前臘洗塵觥。城中藥餌須多力。江上梅花獨繫情。雪點疎簾床有易。或人看似棄君平。</text>
<title>金景訥山莊。隨北山諸長老晩集。</title>,<text>不讓桃花洞裏花。更兼蒼翠萬松家。巖筇最訝高年健。澗戶偏明麗日斜。倒綠芳樽鳴玉溜。拖黃高柳綴金霞。玄都樹下商顔會。誰識風標與世賖。</text>
<title>再赴山莊。遂移席孟園。</title>,<text>尋春徑赴北山樽。花氣通紅孟氏園。倒水接罹雲共色。穿林不借雨留痕。空山自有人來伴。芳樹何關爾不言。香陌錦韉塵似霧。柳黃時到綠陰繁。</text>
<title>園居春晩</title>,<text>花枝低壓半遮扉。竟日花飄未覺稀。柳態與人渾似睡。園光將夕澹忘歸。晴憐好鳥呈春語。憨愛遊蜂戀客衣。令我有官雖有酒。那能長得羽觴飛。其二茶芽齊吐鳥相𠴨。白袷行吟在此間。屋角紅侵花似炬。門頭靑出柳如山。春光易遍方蘇物。酒力那舒已皺顔。向晩池塘風露入。琴囊恰得拂塵還。</text>
<title>偶因花事。重辱萍水同吟賞之句。忽覺有黯黯嶠南之思。畧述前事。謝敬而老兄用余孟園韻見贈。</title>,<text>商洛常携北海樽。綺羅錯比晉卿園。驛亭梅落新飜曲。酒所茵生舊吐痕。差似宦中頻占趣。如今花下雨忘言。我無蹇乘君無伴。秖恐芳菲謝夕繁。</text>
<title>送永豐李知樞 寬 謝恩還鄕之行</title>,<text>安車不用出關行。柱史靑牛跨背輕。知樞年八十。常騎牛行千餘里。 皇祖舊臣皆壽考。朔方元氣最精英。蒼顔昔別還姑射。驄馬纔歸儼上卿。看取自天丹誥下。弧南星對白頭明。天文誌老人一星在弧之南。輿地記白頭山在永豊之北。</text>
<title>送申工部酒仙 光直 出知三登</title>,<text>人間無足我生勞。爲吏風塵遂不豪。皓首銅章饒秫米。黃樓玉笛漲烟濤。酒星故自登仙籍。詩骨多從老水曹。鸚鵡洲前君莫賦。正平年少太才高。</text>
<title>秋夜無聊示文博</title>,<text>園居滿眼劇供淸。夜久凉侵病殼驚。月愛鬅松些影亂。露憐凄鶴底心鳴。蕭森恰作秋高意。澄霽眞同宦後情。却憶江南菰米熟。緣誰滯泊復秦城。</text>
<title>因示寫眞甲本敬掛壁上。並不颺小影。對之數日。及還漫題以奉寒溪宗伯。</title>,<text>君能自致靑雲上。我且相携粉墨間。遠認星辰聽履步。卽看風雨對床顔。香疑席上淹三日。虎向文中透一斑。却愧珠傍形暫穢。會披蓑篛更猜還。風雨對床之句。記是吾輩二十七年前語。畵中相對。安得如城南秉燭夜强撚鬑。鬑始生鬚時耶。</text>
<title>孟園菊秋復集</title>,<text>秋筇重覓舊尋源。道是桃園是菊園。搖落已非芳草岸。招携猶自北山樽。葉心朱纂香堪摘。盃面淸漪影更存。爾酒我肴殊不薄。此間風味定難言。</text>
<title>次湍上鄭老 濂 遊白羊韻</title>,<text>聞君看得我看山。跡我幽探萬嶂間。楓似凋傷前日染。石逾戌削半空環。爲官尙欲逃禪界。無累應忘出世寰。已挽歸筇治酒榼。逝將瀛海盡奇觀。</text>
<title>恭和聖製大報壇親享日示陪班諸臣韻。臣以忠烈公後裔。奉敎賡進。</title>,<text>九級愀如陟降親。大明紅發苑門春。朝宗門內所植杜鵑名大明紅。蓋皇朝舊種云。 禮存壇墠猶吾憾。詩廢風泉復孰陳。是日恭聞躬薦幣。千秋長使淚盈巾。帝傍欲訴臣家事。安得朝天舊路遵。</text>
<title>次韻兼山文博乞酒華城從事。却寄一壺以答。</title>,<text>緗牋細字韻情殊。箇箇驪龍吐後珠。官酒醉人非爾少。詩筵有客似君無。晩春絲管追歡足。近日樓臺發嘯孤。寄與靑州同我者。到須傾倒對江湖。</text>
<title>三峰驛早發</title>,<text>驛樹春陰曉色遲。官僮叱馬上嶇崎。山花箇箇呈眸過。海雨時時落面知。老不驅除當境趣。行如樂赴會心期。恠因無事中生事。虛道工詩後止詩。</text>
<title>信宿古溫浦。是行以牙山漕船敗沒。與南陽爭界。</title>,<text>遙嶼遙洲眼欲酸。空邊波浪雪闌干。海門日出春常暗。漁戶潮生晝自寒。府檄鄰書皆水訟。船肴厨饌摠腥盤。漕人莫唱公無渡。平地誰非行路難。</text>
<title>送靑城歸東峽</title>,<text>禁直聞靑城歸峽在明。遂以公竹西庚戌送余歸驪上韻寫別奉寄。今去庚戌已十載。時又孟冬。忽使余送公歸。可不黯然作懷。元燮白。明發文樽洛社空。丘園贏得果哉翁。宮林淅瀝鳴簷雨。峽路颼飀滿袖風。家有賜書身與載。世無工畫孰云同。今冬却把前詩報。終是吾人燕復鴻。</text>
<title>和靑城韻</title>,<text>華軸奉還。豈無一言拚和。謹用高韻追述前月晤語。以竢斤正。元燮白靑城令公。醇翁門對後凋園。客到橋南少夕喧。吾不徒行還借騎。君能沽酒且休樽。讀書弟子聲酣樂。同病寒花影薄昏。四十四疊題無盡。何得詞源倒河源。</text>
<title>復和靑城韻</title>,<text>前日和章。尙覺寥寥。曉枕又得三篇。輒復寫呈。非敢妄擬頡頏於四十四之間。僅取十之餘而力及之。可供大方一笑。元燮白靑城令公。道是文園定漆園。几邊三籟不聞喧。晴牕雪點先天易。煖屋香浮妙理樽。腕代兒孫皆草聖。視偏魚蠧豈花昏。欲知性命膏肓際。墳籍烟霞是病源。其二巷南巷北松桂園。秋聲不斷靜中喧。故人已病馬卿宅。末路誰携文擧樽。初雪欲下岸將夕。歸禽相語山已昏。安得服食扶君起。共理溪藤窮彼源。其三欹石疎梅特置園。閒居遂得絶塵喧。山泉出壑泠泠珮。村酒呼燈淡淡樽。結社人今多老病。忘機我亦等愚昏。春來莫問知津者。流水桃花已覓源。</text>
<title>靑城宅拈韻同賦</title>,<text>老去無憂不自閒。不歸江野在靑山。恒憐疾病相思際。自有盃樽會面間。氷簟坐邀溪客至。火雲看趁夕陽還。君家賣駱添詩料。休道星橋過往艱。</text>
<title>辛酉臘前一日。奉寄平陵督郵士仰。</title>,<text>碧樹珊瑚去作官。大關嶺上雪闌干。凌波古石頭應點。浴日扶桑葉未乾。天際思君皆異賞。此間無我與誰歡。雙魚尺素穿氷至。剛破愁顔對歲寒。其二仙居未踰子之居。碧海東頭沆瀣餘。丞小秖堪無上界。詩淸優合自然書。庭柯雪壓應丹桂。池水氷空有墨魚。悵望嵎夷人臥病。大冬重嶺阻何如。</text>
<title>七月東歸。捨馬涉險。又遭雨盤渦挐舟。至夜分到家。兒輩已在他船。擬坡翁赤壁之遊。始悟今夕之爲壬戌旣望。而行役間關。今已虛度矣。遂次其軸中韻。以謝良辰云。</title>,<text>宵光年甲幾回同。江上扁舟笑此翁。狼藉他時盃與月。羊腸盡日雨兼風。偶將佳節行仍夕。猶帶微明意欲窮。忽到家山聞笑語。不須高詠臥篷中。</text>
<title>金水亭</title>,<text>千尺孤亭逈不危。一叢雲壁水中基。沙圓鏡徹金銀界。山豁粧成翠黛時。側畔鮮林霜染早。登臨斜日酒行遲。楊公釣石龍蛇動。想見飛來醉筆移。</text>
<title>三日浦</title>,<text>松間有客不須招。一衲操舟棹影飄。當日四仙來宿宿。秖今三島路迢迢。丹書古壁棲金鶻。鏡水秋風落玉簫。却恐衣裾塵帶至。山中薰沐已神交。</text>
<title>海山亭</title>,<text>童時側耳奮飛心。苦到殘年抵死尋。已斷三洲思大藥。空多絶頂恨非禽。環亭翠黛中天逈。浮海瓊瑤和霧深。尤老亦曾豪興發。此間無句更何吟。</text>
<title>淸澗亭</title>,<text>長風吹海疊成磯。巨浪輕鷗雪似飛。出沒漁舟彼何者。蒼茫蜃闕或云非。欄頭赫日丰茸出。枕底殷雷橐籥歸。窮宙滿天渾氣色。渺然來我拂征衣。</text>
<title>九龍淵</title>,<text>銀河徒說九天遙。不識河源更九霄。昆弟八龍爭割據。兒孫雙鳳各扶搖。晴虹曝帛日孤射。亂雪遊絲人遠朝。穴石及泉由直氣。未容開闢役神蛟。</text>
<title>余歸梨汀之日。靑城復用庚戌送余詩同字韻以贈。而余因行邁未有復。是臘之望。又以五疊寄來。余以七疊酬之。意各有屬。庶幾得其辭而別之也。七首</title>,<text>城南解榻未爲空。綺用猶嫌少一翁。二李文章期歲暮。二李指白石，京山。 三吳舟檝送秋風。空聞海內寬閒在。豈盡人間美利同。飮啄由來看足慰。滿江蘆荻着高鴻。右自屬其二先朝文盛氣仍空。獨有醇言仗彼翁。北地誰高壇上幟。西江猶失穆如風。天寒病枕明星大。水落秋聲萬壑同。華表秖今悲過鶴。岐山何必感征鴻。右屬醇翁。靑城一號。其三大塊詩亡響自空。煕臺獨唱有羅翁。二三和者靑城宅。今古凄其白社風。近得瓌觀峰玉列。益憐奇格海陽同。嘗於衆香諸峯。實有此想。 春來各問濠梁趣。湖外相傳兩地鴻。右屬海陽其四朽腸近日淚隨空。宿火飜悲白石翁。白石新哭其子。使余忽發宿火故云。 鏡裏榮枯朝露事。世間哀樂夕陽風。春回水國離羣遠。理到文心徹底同。社席時推成令轂。江天空作字來鴻。來詩五疊。皆白石書之。○右屬白石其五訪友秋山興不空。玉屛金水兩間翁。已憐茅屋人蘇病。更憶桐琴夜響風。城市或逢知己宿。朝廷唯識草玄同。題名瀑布憑君腕。疑是蒼臺見帝鴻。去秋過京山日。得其篆隷。袖入金剛題名。○右屬京山其六咄咄書空空復空。城南有弟亦穪翁。不聞孺子滄浪水。誰信篙師灧澦風。束閣詩書無日藉。崩城妾婦有時同。向來蓬嶽頗淸曠。行短憐君趁一鴻。右屬玉流其七零落蕭寥舊社空。西鄰惟有一枝翁。蓬蒿雪屋鳴冬日。梧柳柴門掩北風。城郭與人爲態異。海山先我賞音同。願因醇筆醒言載。莫作淮安枕內鴻。右屬枝翁。醇集有醒言篇。</text>
<title>依韻和呈枝翁。首尾吟。</title>,<text>太湖非是愛吟詩。詩是仙山馬首時。迭唱人疑魔在口。希音吾許爾爲知。朴園題葉秋堪愛。樓店回筇病亦奇。無數入山惆悵句。太湖非是愛吟詩。楓獄之遊曩。與枝翁伴出。一宿樓院。枝翁病發徑歸。其二太湖非是愛吟詩。詩是梨湖對榻時。已約騰身溟渤去。肯敎當面室家知。淸狂走作寧辭病。老健歸來特見奇。遇石逢沙皆遌子。太湖非是愛吟詩。其三太湖非是愛吟詩。詩是吟成待子時。夢寐猶煩皆骨話。文章還許寸心知。叫鴻野渡星搖落。過雪江臯樹崫奇。搖落崫奇堪興賞。太湖非是愛吟詩。其四太湖非是愛吟詩。詩是湖亭獨夜時。故里聊爲遼鶴返。殘生不負海鷗知。訊關良友遙憐疾。收錄名山暗數奇。謾被飛牋新惹興。太湖非是愛吟詩。其五太湖非是愛吟詩。詩是枯寒述友時。甘費國鹽盤饌足。免殘門柳突黔知。風江好失帆檣便。病枕猜聞海嶽奇。昨雪山陰思轉切。太湖非是愛吟詩。僕常愛足下門松戶柳皆黔突。大野高山直入房之句。今足下遠寄太學。而室邇人遐。溪柳入望。重爲之一大噱。</text>
<title>靑城於春盡日送妓。用香山故事。又用其韻示余求和。</title>,<text>白傅呻吟空妓閤。靑翁惆悵掩書扉。詩人故愛情相似。春色那能老不歸。粉絮隨風鶯自語。緗簾吊影燕于飛。知君欲學長齋我。痺盡江干善捉衣。余亦前歲患痺。今幸自瘳。豈無樊故歟。</text>
<title>六月乘漲入京。徐叔 簡修，金仲寬 在淳，李季亮 采 要我尋水聲洞。觀瀑拈韻。</title>,<text>嶽色看知衆壑嘈。隔林仍作雨聲豪。山朋自熟窮源路。江客疑聞下峽濤。皛飯蒼苽臨瀑冽。濕雲幽日使人膏。但令茅屋泉間小。不必巖棲郭外高。</text>
<title>過太僕徐叔直中</title>,<text>迎風敞閣慣朝昏。直署題名問幾番。御廐三千生面少。胡驄一二舊名存。芙蓉池北鱗鱗瓦。楊柳欄頭灧灧樽。繡鞚珠纓渾似夢。葡萄苜蓿摠銷魂。</text>
<title>病脚久臥。國華 李素，永而 李奎昶 忽來挽起。同詣淸楓池閣。小酌共賦。</title>,<text>拂起衾牀訪古亭。霜林還㥘病軀停。雲飛玉洞自生白。樹老丹楓猶失靑。捧飮淸溪祠下拜。帶來芳酌石間醒。但敎衰脚隨人健。向晩不愁山日冥。</text>
<title>奉送李大學士 晩秀 赴使燕中</title>,<text>聯翩如夢紫宸朝。已識公非久屬曹。天語昔聆賢士接。王程今遣近臣勞。文星暫次乘槎路。鎖局還留畫日毫。遼野未云于役易。位崇憂祝倍年高。第三句語。掩抑而發。惟公知之。</text>
<title>送李知縣永而之任鎭安</title>,<text>南殿祠官鬂已絲。銅章拖出國門遲。書生待足纔爲吏。簿領關情未合詩。十月無氷湖外路。故人傷別病中時。秋來屢困奚囊債。恐向徵科苛法移。</text>
<title>重遊甓寺</title>,<text>江底天心晩更淸。東臺端的此宵明。斜陽已倒紅樓影。霽月方高白塔名。舟子皆能歌子夜。詩人烏得少人情。從來御氣言旋地。渚綠沙圓極望平。</text>
<title>和謝靑城在雪城寄懷</title>,<text>名山名水枉相求。京洛三秋病與謀。雪夜誰催尋友棹。霜楓虛繫上江舟。專城養去輸君健。三逕荒來使我愁。聞說華陽輕杖策。春秋須訪御書樓。先朝御定春秋一部。特賜華陽書院。藏于煥章閣。</text>
<title>沂亭夜賦</title>,<text>幽居淸絶一塵飛。剝啄知君來款扉。大雪行春龍臥水。深更扶醉月生衣。每從詩話飛騰久。誰道僊山信息稀。江社卽今吾二老。不須怊悵獨吟歸。</text>
<title>除夕重次枝翁首尾吟</title>,<text>太湖非是愛吟詩。詩是迎新餞舊時。臘意纔隨殘燭跋。春心獨許短梅知。病如拳鶴洲前澀。形似皺峰雪後奇。正爲同人同我感。太湖非是愛吟詩。</text>
<title>又寄枝翁</title>,<text>太湖非是愛吟詩。詩是溪朋隔面時。十丈春泥氷和雨。一牕新月病如癡。漸看脉脉元宵近。差愛跚跚老脚移。君不肯來吾不賦。太湖非是愛吟詩。其二太湖非是愛吟詩。詩是孤吟作歲時。世味都空新柏葉。情親漸看老藤枝。春寒藥裹支床煖。氷坼軍持渡水遲。獨有停雲停不去。太湖非是愛吟詩。其三太湖非是愛吟詩。詩是春盤送菜時。白屋葭灰無律呂。靑門繡帖想京師。烟依岸雪莎抽細。氷動沙暉鳥下遲。氣候每從愁裏過。太湖非是愛吟詩。</text>
<title>次韻喜春雪初晴</title>,<text>春雪消來過尺三。封中花竹喜先諳。林晴宿鳥母將子。泥滑歸人牛代驂。江閣逈望淸不定。野烟孤出碧相參。奚囊久被晶光逼。不及驪龍珠一探。</text>
<title>和呈枝翁新寓</title>,<text>二力平朝擔運盡。聞君借屋院西移。蘧廬漠漠元非我。七尺營營詎有涯。今日寬閒今日樂。一番風雪一番奇。童年納爽樓頭月。倘卜衰顔對此時。</text>
<title>戲呈枝翁</title>,<text>漁老門墻句自工。申翁鉤索字偏同。尙憐藍出爲蒼綠。羞用花開媲白紅。雪罷槎亭疑泛海。春回沂岸逝將風。從來里社文遊地。儘覺江山灝氣融。</text>
<title>甲子元夜簡枝翁</title>,<text>春澌日夜下灘邊。商畧溪亭理釣船。野馬野牛原上雪。浮鳧浮鴈水中天。高齋放矚方生物。新月驚心以降年。同病故人如問我。不妨呼作燕橋仙。</text>
<title>疊前韻寄枝翁</title>,<text>茶鐺棊局小樓邊。坐對虛汀雪滿船。春木森如滋黑髮。夕江圓似淡黃天。時違未早歸田日。老至空悲學道年。病裏三山無夢到。多君閒臥枕遊仙。枝翁有鐵枕。名曰遊仙。自云枕此嘗夢遊天台鴈宕諸山。</text>
<title>次兢弟韻</title>,<text>汀樹川雲寄此身。樓居野望淨無塵。燒殘宿莽蓬蓬岸。寒盡長江浩浩春。社酌微紅欺老病。盤蔬新綠愛淸眞。謝家俊秀詩相問。不要門前載酒人。</text>
<title>還山</title>,<text>還山山翠已成陰。短策輕舟不負心。未遣憂虞能脫灑。非甘寂寞轉幽深。烏紗一別自春服。黃鳥何來空好音。學把耒耜笑無力。秖堪抱老托書林。其二靑山啼鵙帶春陰。何苦歸來話此心。雨足桑麻牽興重。江淸魚鳥見情深。元非擊磬非遺世。故自編詩自賞音。日覺園光葱蒨至。夢中新綠掖垣林。</text>
<title>記柳士仰回甲日至。寄詩送酒。此余甲子生朝士仰事也。豈施報云哉。</title>,<text>同我蒲殘柳亦衰。感深花甲我先知。萬千觀世非多壽。六十周天是小期。異日誰無蓬矢戀。何辰不作蓼莪悲。獨令壺酒酬君意。正憶家人未設巵。</text>
<title>忠原館失火後。寄示耦山老人李公瑞。</title>,<text>七月卄七。得耦山兩幅書。其一。在家疾㞃時告訣數千言。皆敍文苑遺恨事云。已火其平生所述作。無爲身後累。書出已久。余驚而幾失聲。又開一幅後數旬而出者。扶病至錦上。爲報其不死。余又拍案大噱。明日將復之。思以一詩爲賀。夜枕得起與一聯。因疲而睡。至五更忽覺。見房櫳閃熀。驚起擲戶。火自堗起。焰烟四匝。余與二官僮僅以身脫。唯印符隨免。政堂廈屋。天未明而盡爲灰矣。房室所有器用書籍亡論也。弊藁之若囊若笥。又不待耦山一炬而盡無遺。枕上詩所云一炬無端又絳雲者。卽耦山之炬。而未數辰爲我之讖。何其巧也。驚定衣冠。身外無物。便覺脫灑。遂記枕上心藁。足以圓之。寄示耦山。使自解之。閻羅鬍子誤尋君。一炬無端又絳雲。但道人應治後事。未聞天遣索遺文。書疑絶筆仍成笑。詩欲傳奇反自焚。我爲渠驚渠讖我。快心從此兩相云。</text>
<title>哭癯仙 金得厚 一百二十韻</title>,<text>嶺表文星落。天南學海枯。精靈爲異物。痛哭在同趍。晩契三寒暑。浮生一有無。微茫開玉籍。怳惚授丹符。弭節東南軸。晞光日月隅。誤爲人世落。終遣地靈輸。白頂黃源瀉。太白山上頭有黃池 烏鬟碧洛紆。金烏山在洛江之上 扶輿資育發。瀜液費噓呴。險阻同秦蜀。珍奇產粤吳。豈惟材竹箭。端亦器璉瑚。古劒干牛斗。南金動海嵎。閔公紀嘗指癯仙以南金 傑然江以左。夫也澤之臞。絶學孤雲後。餘芬半月區。半月新羅故城 化猶承棫樸。才豈少菰蘆。纖潔身榦小。軒盈氣岸殊。聲鏗出金石。光炫握瓊珠。上軼皇墳蠧。中藏魯壁蛛。古今爭石斗。精蘊析毛銖。自洗方言陋。猶嫌北學粗。破荒周伯壘。申靑泉字周伯 觀國漢師郛。謂漢陽曰漢師 歌鹿年聰了。登龍士友于。六經皆旨蓄。諸子已陳芻。鷙擊空羣藪。鷹揚伏衆雛。汪洋驚短李。搥碎噤恇盧。李盧皆當世鉅匠 魁額三塲劣。題名一塔孤。禰衡懷滅字。高彪謝當途。當時有故人顯達者。欲留癯仙薦引。不肯而歸。 陋室仍徒壁。晨飡有潔厨。國風鄒魯並。州薦孝廉俱。長者交車轍。諸生走腶胊。門墻知放斥。文字耻屠沽。水竹環屛邃。所居有屛山 烟霞食硯腴。述詩依紫極。有次紫極宮詩 勘論擬潛夫。藝苑嫌名墨。初名致墨故云 花山慟字愚。斗陵金公字伯愚。嘗爲花山宰。與癯仙最深知。及斗陵歿。癯仙過花山慟哭賦詩。 寸心披赤繭。隻眼對靑鳧。軍威舊號赤羅。靑松一名靑鳧。兪汝成爲赤羅。閔公紀爲靑鳧。與癯仙皆莫逆交。 禮重諸侯聘。時空處士芋。欝葱山瑟嶽。山名琵瑟 浩蕩水琴湖。江名 昃日欣傾盖。英年愧棄繻。干名頭掉爾。懷祿口忙吾。馥馥蘭生室。湛湛醴設㪺。嫩黃春垜柳。濃碧夏簷梧。月白迎霜簟。壺氷映雪毹。詩樽壬癸甲。經籍夏商虞。過從 去 憐凡鳥。討論惠阿 入 駒。啞鐘須擊扣。餘沫賴喣濡。雒誦鄰墻徹。堆塵吏案鋪。罷衙常卜夜。休病或占晡。快喜君驚座。飜愁我鍊都。延緣吟百軸。約畧醉千壺。險韻聽沙斤。長篇目達句。有達句長韻。次沙斤李丞詩。 榴殷梅竹觀。香篆酒茶罏。飛蝠歌樑匝。懸蟬雨箔呼。曲侯先耀甲。成曲江 泉老勇援桴。鄭酒泉 得雋齊騰賀。留髡獨放娛。內書隨鳳詔。南鄙揀鴻儒。雲漢同讐校。布韋分越踰。癸卯春。有旨以摛文。詩經講義下嶺南道臣。選嶺儒文學卓異者十數人。聚會校正。癯仙亦與是選。講義有御製條問。 姓名登閣奏。賜予勑倉需。此可光頭白。吾知勝轂朱。窮經其不力。脫穎信非誣。進與藩臣揖。歸令舘吏扶。右文蔚如許。無死幸須臾。我愧先蟠木。君甘守故株。泬遼三洞策。三洞。華林，尋眞猿鶴也。 穿鑿萬山絇。洛岸甿茹菽。江陽路轉租。是歲飢。余入右峽轉粟。時癯仙入三洞。與之行江陽。陜川郡。 閣經繙乙乙。山瀑上蕪蕪。時余行忙。癯仙獨留海印。信宿而歸。高道瀑在安義山上。顯出未數年難尋。 東道賓還主。南瀛泛或驅。五月與癯仙及宋一士。作東遊至菜山。 臯碑觀宋節。臨臯圃隱遺墟碑。有文山事記異之言。 波笛聽羅歈。萬波笛。新羅古器。 紫玉烟生院。紫玉山有李文元書院。 靑雲影入洿。佛國寺西南十里。有影池。寺中記異。一寺之影。盡入此池。今池水淺洿。唯寺門靑雲白雲二橋有影。 登龜川練拕。盤龜臺 尋鶴峒雲迂。由盤龜出鶴城三山。 品石讙騰口。沾裳噱跌跗。余於盤龜。謂石白不如三洞。忽跌石墜水。癯仙拍手。以爲龜眞有知。 山魚參釋帝。梵魚寺 島馬對酋奴。對馬島 誰折雙臺訟。吾伸一士諛。海雲，沒雲二臺。人各題品。相高下若聚訟。一士主高海雲。與余合。 蹵鯨奇爾跅。齧鰒笑吾齵。慷慨臨邊策。飛騰浴日圖。是行觀海日圖 瓌觀猶魘夢。冥搜若追逋。樂送苽亭瑟。萊樂有鄭苽亭遺操 樓迎栗潊艫。嶺南樓下有栗藪 憑虛銷磈磊。臨世愍崎嶇。海爲觥船渴。山因筆鍔屠。白華同梗跡。白華洪太常 靑眼各蓬鬚。飮戶盃從管。洪用小盃。癯仙戲以管仲之器。 書牕架揷蘇。洪詩有架揷三蘇父子書之句。 明燈互鬬辯。拍案更張盱。辯鳥窮鸚父。疏花正鼠姑。花譜牧丹一名鼠姑 閤餘經臘蘂。瓮有發春酤。此日難爲別。微官自速辜。正月余坐罷就拿 嚴程宵錯莫。離席雪糢糊。素識君腸石。猶憂我質蒲。紱輕行已矣。綈薄贈云乎。永好同磁鐵。相辭若箭弧。茫茫背嶺鳥。憬憬首丘狐。夢遇驚容減。書來恠語渝。別後得一書。語多悲楚。非前日放達意。 分襟無幾日。擧袂忽長吁。旅舘傾河淚。悲懷語僕徒。時余客海西 摏撞如亂杵。濩落似虛瓠。水暖禽相喚。春榮木始敷。物煕增感矚。思切轉侵膚。已惜晨星爛。那堪朝露塗。芳華空紫陌。酣飮憶黃壚。帝促文郞召。人休厲鬼誅。以癘疫不起云 安貧遺弱駿。子名邦駿 失哺戀慈烏。其大人今年八耋 友篋零珠唾。仙班蛻尺軀。追塵無亞季。絶影盡駘駑。南斗名空在。冥司理莫諏。骨應難化土。志本小搶楡。聞擧先生狀。聞一道儒士呈書布政司。請卹其家。仍議刊行文集。稱癯仙先生。 猶存大雅模。餘風想建幟。遺俗賴操觚。氣絀人鮮奮。才難地亦拘。間生知拔萃。之死枉懷瑜。蠖屈唯當世。鴻冥足遠謨。無人敢爭醜。造物劇窺窬。不滅如磨鑑。混眞孰列竽。啁啾喧小豎。神氣返痴巫。博物傳山史。歸眞得道樞。一斑輸炳烺。三昧送捓揄。銘待神交鄭。酒泉 詞存鉅匠兪。赤羅 斯爲君不朽。而復我何須。獨步山河在。孤吟歲月徂。易悲思宋玉。善哭失唐衢。死且求魂夢。生當置越胡。同歸抆涕淚。餘事識頭顱。斥苦何山葬。然疑二月殂。唯餘絃上曲。欲斷更嗚嗚。</text>
<title>送奴種書上岐州謫中 仲父安置巨濟時</title>,<text>北闕雷霆日。南荒雨露天。行看朱鳥影。走對白蠻烟。泣別夷猶道。驚思出沒船。積濤鯨蕩潏。迷嶼竹緜延。聖主恩常貸。孤臣理自全。對揚心莫暴。冥迹誰憐。下石姻朋急。磨牙外侮連。祝蛛方四解。成虎奈三傳。素節違驚寵。丹書反避權。色辭持自若。骨肉愧潸然。擧目無非畏。長鬚仗汝賢。方圓隨藥裹。蕭瑟帶盤纏。島俗輕霾瘴。人言可水泉。坎須行坦履。頤可引衰年。直道終三黜。貞操驗再遷。公前此有原城，草溪之謫。 全家俱震越。有姪亦屯邅。吏部歸無恙。藍關候未先。路應鵬徙半。書豈鴈來專。燈火占飢渴。神明付節宣。爲言沂上宅。無僕可治田。</text>
<title>題湛軒留春塢 塢在永禧殿北垣之外</title>,<text>靈境近嚴深。殿廟崇垣臨。窈窕爲園屋。蒨葱有茂林。林間一小亭。雲石熒生陰。閑門淨草色。幽砌善鳥音。歲月寄深想。抱此丘中琴。晨坐露景明。夕住烟華沈。偃蹇躡芳塵。懽宴啓良襟。名泉時自汲。佳醑重相斟。玄悟乃此情。物役竟何心。辛苦招隱子。空山獨追尋。</text>
<title>長途 辛丑夏哭阿玄。仍作嶺行時作。</title>,<text>新亡掌上珠。忽忽赴長途。婦啼那忍別。情弱背羣雛。平居多素懼。愉樂思憂虞。𠎱悔實在我。過福菑能無。心坎長寸刺。指末病全軀。野芳酸觸鼻。林雨冷成酥。玉雪長在眼。日月空載驅。</text>
<title>梅竹軒送李督郵懋官 德懋 還京。次洪太常用昌黎答張徹五十韻。</title>,<text>年來坐口腹。日出勞視聆。同異事色色。巨細物形形。驅除卜一夜。暇豫當十齡。目猶風纛在。耳若飈輪停。所懷露中葭。相逢水上萍。芸室三熏至。藝垣百戰經。覰氣凌秋蝀。聞言覺春霆。霜柑香薦几。膩燭煖生欞。烟晴市日亥。雪透簾文丁。趣合如分契。意傾同瀉瓴。奎閣九重起。箕邦四陲寧。充廷藻繢炳。彌霄璜珮泠。詞臣著宮茜。詩家賜內腥。豹直翠微門。鷁飛流霞汀。檢書亦淸切。通籍異淪冥。謙光占黑嶼。實德廻紫溟。懋官詩有學士紫瀾檢書黑子之句。 兼啣侈驛乘。令節朝禁扃。餞觥豼貅幕。播詩珠翠伶。澄淸有意轡。謂李按使 燕喜薄言駉。羅敷玉碎碎。龍鍾綠亭亭。指梅竹也。廣韻龍鍾竹名。 是知官花縣。姑名齋畫舲。晦別月遞蟆。曙飮星分螢。轟叫癯老醉。枯咳太常醒。顧余長曳尾。憐子方刷翎。齧肥齒悼跋。註細眼妬熒。鏡光陳帶方。鏡光紙名。帶方今南原府。 尖族列苦陘。苦陘中山一名 能事在六藝。命宮參兩星。余命宮居昌曲兩星之間 敢期小相禮。頻與惟恤刑。重釣海魴赬。四採公朮靑。入公山多產朮 蠅頭手懵懂。蜩翼首伶俜。樗櫟阻繩尺。蓬桑謝勒銘。君如眉在顔。我自沚識涇。有愧光晦根。無賴響纖莛。衰遲倦鵬路。折旋戒蟻庭。多口足俸錢。厚顔繁訟囹。丰兒勉果碩。皓客談芝靈。鹵莽轉畫虎。憂虞近書螟。晝戀鞱床書。宵悅嘿索鈴。豕魚須同竄。鶢鶋多異聽。鬢影筵隳突。談屑座瓏玲。莒縣巖是架。莒縣屬漆谷府。有架巖山城。 徐城樹似屛。謂達城 低亞酡頰殷。纖艶茶手馨。沍涉舠自如。瘴氷霤易零。明發數六花。陽至改二蓂。南官笑點蜻。北學絶肖蛉。謂懋官不能久於官次 嬰處枕一卷。懋官自號嬰處。謂嬰兒處女。 聖賢呼百缾。偶閱感塤箎。懋官與其弟懋賞。有唱和詩。 終鮮廢鶺鴒。新絃卽舊譜。我刀而子硎。中隱不在山。大雅孰登廷。驪駒和妙唱。負手巡閑廳。</text>
<title>奉和兪通判 漢炅 五言疊前韻 韻在下七古中</title>,<text>好詩如好色。標格重潔皎。同心卽同病。膏肓相纏繚。芼兮盛藻華。自著愈表表。兪氏貫杞溪。一曰芼兮。自著兪集名。 海上得三友。一色水天渺。嗟余老僵走。攀躋入深窈。逐若池上萍。附若松間蔦。曖曖林亭晩。蒨葱迎好鳥。陂柳亦競時。磵花方觸瞭。樽杓就靜嘉。象棋列瑣小。長筵集芳雅。尙論喜不矯。聯詩讓渠帥。數疊題已了。倚樓同柱史。指趙丞鎭宅。與李守端會。 戛玉鳴叢篠。胡寧俛作吏。歸歟不及少。糠粃揚已息。深省寄枕曉。</text>
<title>約兪通判，沈霽軒 定鎭 過石潭。共題紀行古體。</title>,<text>郊光綠盈矚。久客出復疎。潭上忽下馬。大賢有亭廬。山水秘遺絃。道德被殘書。首陽禮修服。嘉禾敬在車。通判以公服拜書院。嘉禾常以小車行。 晴川帶芳酌。午盤傳淸蔬。玆丘曾不忘。滄海興更俱。問津須良誨。觀日懷壯圖。沉吟辭五曲。六曲更何如。</text>
<title>隨霽翁入嘉禾縣次留宿</title>,<text>轔轔丈人車。蒼蒼丈人縣。丈人車在前。山色縣門見。眄睞得高治。皎若治素練。性說鑑魚沼。車制布桑甸。琅然集淸誦。有酒及芳宴。翻懷吾道憂。慨慷頭欲霰。幸玆承明勖。好樂寧渝變。</text>
<title>入淸凉山</title>,<text>我聞淸凉山。六六峰十二。嘗觀九曲圖。素沫橫空翠。願言不可攀。十載走爲吏。玆遊若脫覊。憑陵秋色至。泝過丹砂北。靈境見純粹。巑岏削靑玉。大抵出羣類。羣山從太白。豐隆互結緻。嶺陸盤且走。緜絡厚所萃。中挺萬叢石。自開巖巒邃。團如束玉帛。怳接羣仙贄。又似蛻蟬骨。耿介超塵累。朝曦相翕赫。霜蘚下鹽豉。篔輿截長川。冥搜雲物秘。楓楠夾細磴。素瀑鳴寒吹。紆延入嵁巖。復顧空若墜。</text>
<title>造柴車成。乘以東歸。</title>,<text>傷弓盖帷者。前年余以乘轎被謫故云 唐突柴車凭。夾輻揉兩柯。因杠縛一藤。高不及肩輿。輕只若擔簦。載後容袋布。踞前學床繩。挽須長二鬚。倚可伸䨥肱。妙理在一輪。不愁度千塍。細磴隨曲折。衍野恣憑陵。急轉如飄蓬。平驅如走氷。石怒勢相砑。橋穹響漸砯。衝泥㥘深轍。渡水濺行縢。險巇纔戛戛。崔嵬亦登登。逸蹄之所後。大車若爲能。側身天地內。窅喪鯤與鵬。遠不能徒步。老不能飛騰。久鞍酸皮骨。信策塡心膺。當步且當騎。致遠唯此乘。乘出郭東門。霜天日色澄。怳如生羽翰。飄然謝繳矰。免殺軒上鶴。官謗庶莫興。豈不欲遲遲。簡書畏我朋。</text>
<title>止二水頭</title>,<text>止車二水頭。長店老樹傍。兒童見我車。喧集如羣羊。挽推苦不已。嗔喝誰能當。爾生江邊住。慣看帆與檣。不識聖人制。舟車同四方。不識五侯乘。朱轂流輝光。輝光有敗績。及爾遇風航。豈如安且卑。任汝推挽行。</text>
<title>賦答柳癃士仰書</title>,<text>柳生天下癃。三冬不出屋。面似黃橘皮。跡守玄牝谷。生無親戚歡。老不糠粃足。單兒遇風癎。對泣鳴舐犢。子癎而父癃。誰相救相牧。吾知柳生心。亂逢刀槍毒。吾知柳生賢。棄置形桎梏。文字子所愛。娛悅當絲竹。古道子所飽。有可生膏肉。天寒歲卒饑。此子何能穀。前宵得紙札。懇懇論心曲。不爲身慽慽。但悲懷中玉。自從交遊來。以我謂鮑叔。負笈魚千里。入谷芻一束。東禺及西陬。矯若雲龍逐。蕊城雖不遠。去國衆所辱。惟子憫余行。負疾踰川陸。胡寧伴楚囚。拘幽同跼蹙。甿戶塞蓬蒿。褐衣輕暑溽。蚊蝱夜血肌。狐狸晝觸目。水市沽寸魚。倉里易斗粟。我固事卑陬。子能無悔忸。書披左氏傳。棋借鄰人局。倦書方對棊。夜吟成一軸。金鷄報新秋。玉露迎高舳。風江似箭激。蕊山還簇簇。琴臺吊戰骨。甓寺聞悲筑。桑梓我所止。言旋君亦促。解手驚節改。嚴霜委草木。湖山百里勝。命駕當一宿。蹣跚彼癃者。近聞空山伏。長物一牛衣。臥被如觳觫。念此生嘔噎。把書還不讀。恠余桃李士。集衆窮之族。同調盡瘦寒。知己俱鰥獨。人皆子桑飢。往往唐衢哭。元李最落魄。有詩鳴中國。元受之李公瑞俱入燕京。以詩大鳴。 南金與白華。早遣爲鬼錄。癯仙及洪太常皆已沒 歷歷擧所悲。外此當更僕。居然作窮藪。敢言士冀北。彼命才與仇。我愛本殊俗。平生汲汲意。常病少厚祿。而今莫之助。使子憂不測。當途競翕張。握髮在一沐。營營附尾蠅。玳簪爭炫服。盈門色敷腴。炙手皆利福。甚矣好我者。抵死無乃惑。因依不欲失。耿介眞難瀆。唯將歲寒心。我皤君髮禿。惻惻爲君賦。寫竟已跋燭。</text>
<title>謹遇仲父回甲日。望岐州述懷。</title>,<text>維辛月之午。後旣望二日。我欲壽仲父。晨興上𡺚崒。憑高望遠海。南斗與天畢。其下一小嶼。處坎有攸吉。湘潭睠初度。蓬桑及窮髮。蕭條二僕侍。籩豆那由實。平居遇此辰。自視常悲恤。矧今遷謫裏。悒悒情非壹。門祚近衰薄。六旬如大耋。稀丁歲甲周。緬思家慶述。如何隔波濤。千里遠家室。入門對弟妹。脉脉語不出。欲泣日不可。欲喜還復失。我有遙致辭。蒼茫難究悉。君子有素養。患難非所怵。仁天有大造。霈澤誰能尼。寧靜壽之基。期頤公可必。三者分固有。但祝無疹疾。剛劒割瘴霧。海天晴似櫛。大扇驅爍炎。淸凉時改律。蟲蛇遁穴隙。鯨鰐移宅窟。養生雖不具。香液有橙橘。酒食雖不備。加餐勝餌朮。風霜不改顔。髭髮還如漆。歸來頌君恩。擧觴談笑溢。當獻五湖圖。未愧陳家姪。</text>
<title>茶山李斯擧輓</title>,<text>吾州李士文。中國字斯擧。士文入燕。與庶吉士魯國孔光森友。光森每呼以斯擧。自是改其字曰斯擧。 挺然出菰蘆。進而撞鐘鐻。起家同草昧。束髮修强圉。伊昔文彩盛。主盟有荷潊。此指晉庵李文簡公 楩楠匠石園。桃李贊皇墅。呼君少友日。觀士東閤貯。早歲遊大方。老眼空翹楚。燕臺灑涕淚。碣石壯心膂。張皇潤色筆。國誣乃能去。士文隨辨誣使入燕。呈文禮部。皆出士文手。 東還動主聽。穎脫終莫禦。傴命由白身。郵縣或吐茹。士文初拜陽智縣監不赴。後爲召村丞。 婆娑守卑列。跅弛見高處。嗜義若昌歜。笑名如腐鼠。由來古俠風。一二知心許。漁樵我爲鄰。詩律子所與。茗烟翠樾扃。篙月紅蓼渚。追歡及少壯。江湖足勝侶。星離復雲合。大酒逢達莒。二城名 仙女夕投壺。官人夜避暑。深知公冶絏。何罪伯强旅。晉庵嗣子李尙書。幼嘗受書於士文。辛丑尙書按察嶺南。士文以儒服從之。其冬嶺南大灾。按使被逮。士文亦下州獄。尋配東萊。嶺民寃之。旣而按使遺愛久愈著聞。遂膺奬擢。士文亦被甄敍之恩。 笙歌轉號咷。爲態倏難語。民思韋鄭轍。士誦溫石序。雖爲九重憐。奈與世齟齬。負米郭東歸。懷刺當路阻。昨歲頗跌宕。晝雪連宵炬。吾廬綻氷萼。成子命綠醑。冠裳集俊彥。章軸競華鉅。君時拂塵帽。霜鬢暎樽所。晤言春未了。花鳥忽悲緖。京師値大癘。上界催喚汝。好收雲錦返。精爽欝機杼。洛社詩相吊。江鄕色慘沮。岌岌堂上老。日如倚門竚。君年亦回甲。有目瞑庸詎。聞道咸關伯。李尙書今按咸關 哀擧屛侍女。救死亦救生。恃彼如鼎呂。是覩君終始。表表光戶梠。吾生等浮漚。大年一華胥。世人費憂豫。脩短爭錙黍。所以達觀笑。不尤天奪予。唯將死別恨。窅如隔蓬嶼。懷君霖雨夕。札墨盈箱褚。軒眉想帶來。雅集臨觴俎。淸響善高詠。豪興邁超距。而今並寂寞。淚垂若雙杵。臥病不撫哭。我懷那能敍。空聞靑山裏。奇骨已藏弆。結應爲芝草。莫恨露未湑。</text>
<title>上元前日。元亮 李弟明淵 爲肅永興新命。自北謫四年而還。余卽往見之。有詩一軸在前。袖而來。因閱起感。就其中前臘旣望城南樓咏月一詩。次題凡三十六韻以歸之。</title>,<text>聞爾北方宦。三轉年三旣。鬼關人復路。銷骨肉已衣。銜恩度鐵嶺。凍雪穿蹄屝。入門開一笑。顔色敷如煟。借問何所力。不以憂煎沸。見我出詩章。老格頗薈蔚。知在靑海上。高隼不受罻。海若驚呑鯨。山戎笑似狒。是時塞雲豁。中天素魄毅。擧杯誇醉月。狂吟何太費。且休爾歌詩。聽我言足欷。英妙得弟賢。三年望汝蜚。榮途迷埴。駭浪汩涇渭。心明苟不細。那能遠忌諱。聖哉鄒老訓。知言當浩氣。匪躬是臣節。愚戇誰不謂。徒忠由不怕。大僇干謗誹。明時孼自作。詭異無匹彙。生死甘投荒。日月高懸魏。辛苦造化機。斷續無棄緯。宸鑑旣憐蚩。洶議尙磔蝟。應血感恩涕。不恤家人慰。咄嗟莫捫舌。吝懣何補䠊。官仍百里長。廩足三口餼。風霜雖鎩翮。文采豈失翡。氈毳習可性。水泉淸益胃。恩遣卽分憂。邊弊病皮卉。洪獻 洪原舊號洪獻 政聲大。淸謹余所貴。周歷二鄰府。儒化皆遍未。禦魅斯爲力。烹鮮不在味。永州龍興地。佳氣欝芾芾。晉秩非量移。舊眚薄如緭。脩門如赴召。感激愈戰畏。未應辭塞外。爭如一障尉。京闕故景回。春風懷永愾。新月照舊詩。意適聊和乞。</text>
<title>直中奉詩。送桂坊羅海陽以都正還鄕。</title>,<text>海陽湖海姿。橫絶仗羽儀。豫章同氏望。湘南但聲詩。羅隱有湘南集 世掌討論美。宮銜踵武宜。羅氏三世桂坊 輝光帶鞍馬。皓白集鬚眉。初聞起巖棲。已道空野遺。鶴禁颺璇冊。鵷行溢玉墀。戀結辭廢疾。恩殊優老耆。緋衣侈身章。駟車安所之。怵惕延英拜。悵望攀桂思。歸歟抱古經。奈此訣明時。荷汀夕夷猶。柳陌春迷離。交遊十年感。文章千古悲。城南昔把臂。成李動相隨。瞖眼忽欲明。秉燭倘省誰。內視知專精。玄賾入希夷。聊爲侑耳歡。豈無竹肉絲。主人辦眞率。玆席最淋漓。追塵愧形穢。下里苦調卑。丈人雖晩契。亡友卽深知。海陽弟杰字仲興。詞翰名世。少與余友。今已沒。 早咽山陽笛。那聞仲氏箎。機雲共一集。圭璧可雙垂。如今盡猖狂。大雅誰矜持。文星已南下。極宿元不移。邂逅亦前定。因緣無後期。沉沉淸禁漏。脉脉向花枝。襆被違素襟。祖帳阻深巵。惟將籠鳥鳴。故和雲鴻馳。江南多菰米。逝莫憂渴飢。</text>
<title>更用旣字。屬海陽，靑城兩詞伯。</title>,<text>二老章屢疊。旣屢愈不旣。萬斛爭吐珠。十褚皆可衣。顧我並驅塲。欲走僵失屝。前之若山立。觸則如電煟。日月蒼藤古。樓臺紅蜃沸。自古賢俊士。其言多彪蔚。雖災貴靑黃。所遇亦矰罻。角齒指犀象。啼笑目猩狒。君子矜所持。砥礪愈弘毅。任道道常尊。修辭辭不費。風雅信中聲。至變亦累欷。惡彼亂眞朱。有甚刺天蜚。牙軸動峩洋。粉署對汧渭。交窮幸自寬。客難値不諱。寧隨蟲鳥吟。老作脂粉氣。中隱實自著。大醇非虛謂。醇固返眞朴。隱亦無怨誹。從來李杜家。凌暴困萬彙。文明際灝噩。制作衊漢魏。煥然奎閣上。昭漢伏羣緯。黼黻雖非責。謳謠亦自慰。神交知命達。不憂諸事蝟。丘明偶已失。韓足固未䠊。芸香亦鸞棲。稂莠足馬餼。况復暮年光。文繡飾金翡。力能致稽古。工莫謾搯胃。有志名小草。誰識異凡卉。與物愼無違。知我希爲貴。今歲頗跌蕩。十年一猶未。還憐窶子食。稀逢卽兼味。草肥山自幽。鸎老葉正芾。病眼看春月。淸光如隔緭。所思在江南。遠涉風波畏。近者在巷南。愁逢老醉尉。離索又如許。乘除苦堪愾。好賢尙緇衣。雖陋寸心乞。</text>
<title>謝海陽，靑城。同用恕字見贈。古體。</title>,<text>古人死不休。時文病自恕。結髮事翰墨。獨立無誰與。恥爲人解識。寧論在延譽。海山薄言還。日月無所著。唯有二三老。以我山王處。邯鄲少似步。昌歜異素飫。煕臺鼓且舞。大界空塵慮。春陽逼龍廐。暑酌想芸署。燥濕變絃徽。縹緗雜箋疏。吟罷苑陰轉。賞延城月曙。朱溪徑長往。靑城致何語。論衡在隱淪。吾道尙有助。鳳飛辭啄粟。羊腸歎叱馭。邦籙屬休慶。宸心戒豐豫。峻選僚列具。覃恩年壽據。干旄謂余畀。緋玉聽子去。老驥憐常伏。病鶴失高翥。賜廩何赫煇。離尊竟凌遽。經緯盡所賦。心目閉何預。引年須朮餌。揚廷足茅茹。九陌暗靑紫。三春亂花絮。空懷儤直憂。虛孤社筵醵。駿背骨生澀。帽簷氣壓沮。亦足賢路妨。多煩詞匠鉅。華銜誰不榮。衰態苦難除。時逢穆如誦。忽若泠風御。愧無一臠味。徒費萬錢箸。何當値子猷。胡床且一踞。</text>
<title>靑城宅。會海陽京山。別申子長之任靑山。</title>,<text>微雪終南下。期君作別筵。主人留好客。淸賞値哀絃。早春寒漸細。雲物晝方姸。俱爲老生感。况復別離牽。靑山命子縣。其趣逈堪憐。子去何所有。白雲多在巓。公庭麋可娛。邨墟棗欲燃。簿領日相稀。行春事峽田。于今屬慶運。申降用康年。毋以吏事微。努力報仁天。</text>
<title>閱城南徐尙州叔遊谷雲詩卷。余於洞陰諸勝。嘗約友理屐而敗意者再。今聞叔由昭陽入谷雲。冥搜跌蕩。用雲翁四月九日寄弟文谷詩韻以記行。踰北嶺出洞陰。何其奇也。余旣不之能。却敍其恨而題公卷。亦用其韻。</title>,<text>衰謝日高枕。澒洞塵世憂。朋知已零落。山水絶追遊。偶過終南叔。愛此庭院幽。丌上有古詩。卽我明雙眸。洞陰齎宿恨。再逢風雨愁。神遊靑鶴臺。夢繞白鷺洲。過此窮翠峽。谷雲有靈湫。前修之所棲。今子指某丘。老健高興足。淸閑暮景酬。豈無筇與屐。而我愧不猶。</text>
<title>贈沈郞</title>,<text>頃歲遊東瀛。眼豁身愈小。蓬桑志已退。溟嶽仗爾了。爾時氣呑牛。追攀若飛鳥。遊方及少壯。昔人重遐矯。如何返幽獨。檜巖守蘿蔦。尊公善處約。賢兒甘寂窅。三冬抱古書。刻意周秦標。書來訊婦翁。婦翁在江表。嗟汝久不見。所著覩更少。慇懃置一約。山川何繆繚。驢鳴忽谷口。鹿豕驚相擾。於焉坦腹客。復此林扉窈。阿姑喜顚倒。殺鷄飯更皛。乘龍女可悅。挽鹿意已曉。山翁近索居。無以慰憀悄。笑扶牀下拜。卽座陳緗縹。豐盈已犀角。吐辭多刮瞭。爲言上游樂。可保身心皦。安得卜一區。結茅蔭淸篠。烟江棹扁舟。月夕鑑方沼。日挹峰丈人。時吟山謝眺。維揚地偏僻。擧目愁渺渺。採山無可茹。釣水不見鰾。獨與虎爲鄰。夜夜心戰掉。雖然不忍去。只是近先兆。我聞此語歎。重與酌淸醥。行藏各有時。蠖屈終夭蟜。努力對黃卷。不爲憂思挑。眞工在約志。俗學病粗剽。吾衰竟何述。無賴壯心勦。譬如山上木。頓折餘老杪。春來常早起。但向田間遶。溪禽喚策硜。山花笑笠糾。入門對案食。所愛膝前繞。無誰語文墨。爾來起余肇。朝送鳳凰臺。濯襟波浩淼。歸當諗爾詩。好趁山月皎。</text>
<title>無題</title>,<text>六月七月十六夜。與君皆在月明下。此夜與君遙相思。月明相見能幾時。秋天日高多秋風。君心直來月明中。</text>
<title>答若虛</title>,<text>仲冬寒日明窓欞。朝來展讀珍重辭。閔生淸論已下鄕。無與道詩况君詩。不如投贈梅花前。淸香恰生枯死枝。阻戀莫說江湖遠。一城不見空相思。</text>
<title>達句長韻。與曲江同賦。</title>,<text>元韻。沙斤丞李德懋懋官作也。徹齋。閣學士鄭侍郞志儉號也。曲江使君。成大中士執也。聞喜秀才。元得鼎受之也。東屛。金得厚進士號癯仙子容字也。子敬。酒泉太守鄭丈持淳也。澄淸主人。按察使李公秉模也。見其詩不可以不知其人。洪元燮太和識。郵客郵筒走旁午。南紀初聞日邊語。奎璧雲霄守東垣。驊騮苜蓿散外圉。沙丞骯髒舊懋官。飯疏飮水猶甘處。十年不見羽毛奇。但聞飛入籠中去。籠中日月摠雨露。石渠書香通紫籞。圖書集成五千卷。有命披進君王所。休文侍郞志黼黻。康成學士心處女。兩賢曾與我同僚。當時虎變憐鼷鼠。閣庭殊錫被恩早。小臣銘鏤唯心膂。臣罪不職二載冬。未令州民凍飢禦。我鬒徑變閱簿書。我肌先痛對箠楚。近日麥熟乍展眉。携與二士遊蓬嶼。龍吟鯨作沒雲浪。一滌煩惱思遐擧。南來壯矚盡海山。北方故人値炎暑。簾閣風淸綠簟凉。小妓傳詩披錦褚。君是靑城之巨匠。記余妙齡同心許。文章互出逾奇變。老大相逢肯齟齬。官跡渾似雲龍逐。檢書淸新君所與。渠曾走馬燕薊野。君亦乘槎析木渚。南北雙馳夜珠光。歸來合置鳴球序。嗟余椽筆獨無用。染朱堆墨琴江潊。卒然不釋尋舊興。汗顔流漬輕衫紵。</text>
<title>余與曲江偶成長句。巡相喜而俯和。酒泉癯仙又次第而作。甚盛事也。遂疊前韻而廣之。</title>,<text>我車折軸迷指午。荒塗榛棘無誰語。沙斤鳴鏑喜先驅。曲江對壘憚强圉。中堂尊俎作鼎峙。忽到高山流水處。須臾噴薄燦明珠。幕府咫尺無脛去。澄淸大人是大雅。奎躔按節出禁籞。鸞池彩筆久不染。滿腹雲錦披無所。元生唐突奏詩令。玉腕潑墨床頭女。欣然擊節爲之和。始知斤弩發寸鼠。文明際會我公首。九天匀樂通心膂。由來感激閱風波。曩聞西極魑魅禦。鷄林七十故雄都。國恃富强猶全楚。倭人起居我親聞。惠聲東過絶影嶼。靑袍從事愧故人。明日解綬還老擧。猶嫌禮數簡於人。每思河朔同避暑。芸香檢書大方會。元生字義辨囊褚。座中賀余盡拔尤。癯仙亦被南金許。酒泉堅壁一戰覇。諸軍捲甲退齟齬。名都往往邂逅奇。此事百年天一與。朝陪相公馴鹿園。暮飮諸賓明月渚。明月新宵過雨洗。樓臺影亂嘉木序。人生適意豈有涯。三尺釣舟橫梨潊。從古同人勉同袍。秋風南國起羅紵。</text>
<title>三疊謝酒泉太守</title>,<text>歲行在庚斗柄午。左掖朝逢徹齋語。謂言宗黨有高士。嗟今老如驥伏圉。懷瓌抱璞不售賈。潦倒甘心下位處。少學少陵今半山。宗旨天然雕飾去。吾儕少年堪汗走。自慙掌誥趨禁籞。我聞此言願一識。却恨傾盖無處所。太白籠罩山水窟。東南得朋地巽女。飛舃初擬躡仙鳧。故錦思欲濯火鼠。堂開梅竹笑相迎。一言斷金同心膂。入子重城與深府。百雉藏甲强寇禦。中有波斯開寶肆。蠙珠貝金皆產楚。光恠眩人呿人口。我如隔海望三嶼。謂我當養孟舍勇。力固不在莛楹擧。潛師未必乘蔡雪。懸軍須學犯瀘暑。夏收殷冔作元服。然後方具衣十褚。我愧貧兒不力服。蕪穢田地今如許。有時氣格尙能高。何鑿何枘任齟齬。世故驅遣劇相戲。天不於人盡所與。眼前江海路轉迷。我筏何由遵彼渚。倚葭頗喜老蒼交。折枝敢忘長少序。此地終非余所樂。且開尊酒臨花潊。三回三百八言詩。慇懃一縞與一紵。</text>
<title>春日栢林亭。會碧城，白水二太守。麒麟丞限韻共賦。碧城兪通判漢炅。白水李使君端會。麒麟趙丞鎭宅。</title>,<text>有馬驪黃亦皎皎。官堤駐鞍綠芳繚。嘉賓永夕使我主。後亭突兀出林表。做官君應到此邦。吾行薄海何太渺。華堂不合置疎慵。特地端愛藏淸窈。城角搖紅炤花日。墻霤走碧垂烟蔦。水木晴陰散琴棋。遊人謌和鳴春鳥。已被文星光並逼。却喜童睡心俱瞭。半刺較吾前日閒。屬碧城。 數謾知渠不辭小。屬麒麟。 滄洲傲吏非堅白。雲衢何不念輕矯。屬白水。 我猶西土不厭數。雲嶽溟沙皆可了。鹽池賞淺萬柄荷。虹亭意闌千章篠。余所歷鹽城有南大池。達城有偃虹亭。今行將再賞南池。 座中衰白誰先多。眼前紅粉非舊少。諸君簿領留不得。明日送牋俱在曉。</text>
<title>酬曲江使君</title>,<text>元亮自萊州歸。傳致曲江成使君寄惠長篇。又是梅竹舊韻。仍說使君至萊海。飮酒劇談三日夜。皆亹亹不佞語。臨罷倚酣放筆寫此詩。付元亮而去。意至厚也。使君於是韻旣四疊。余爲五疊而奉酬之。韻劇而語渴。不足爲瓊琚報。然亦千里顔面在此。並乞斤示。脩竹淸陰未渠午。南來秀弟颺妙語。袖間擎出錦牋詩。聞君落筆驚蠻圉。瀛海於君小如杯。當時書記挂帆處。使君少隨星槎入日本 高歌靖遠樓上罷。痛哭宋公壇畔去。性命多已許朋樽。衷誠不掩戀宸籞。子眞不負生平志。古來幾男悲失所。驪江布衣作吏歸。裙裳多露愧行女。昂昂不辭脫覊馬。兀兀寧復拖腸鼠。少時謾學書代耕。安居不識事筋膂。十駕不舍忘跼蹐。狂瀾欲倒志扞禦。爲文耻作下兩漢。將心不動咻衆楚。未是捐書空絶學。何能久跡寄嶠嶼。脫躧歸來五斗輕。山妻笑頰酒案擧。床書連屋眼復明。裸身披帙郤歊暑。橐裝直千二墨刻。謂白月麟角二榻本 多誇素璧勝虞褚。閒門獨奈少參尋。向來追歡餘幾許。湛老枯桐音寂寞。春塢花鳥興齟齬。近時無如達句盛。文苑枉被諸公與。城南長幅道離合。白雲秋思迷江渚。我書纔發君詩來。短篇尤奇論樂序。使君作春塢樂會小序 同心不愁不同調。和君琴化海山潊。緇衣好賢裁不得。詎堪緜葛作絺紵。</text>
<title>碧城客中。疊梅竹舊韻。奉謝嶺南李按察見惠檀園畫扇。檀園。安奇丞金弘道號也。</title>,<text>芙蓉堂裏春日午。宴坐却憶陪公語。海山謌舞鬧西舘。人物詩樽隔南圉。伊昔上元梅竹夜。辭公未敢言贈處。幽圄纔出枉記存。孟公一牘猶藏去。翩然醉到碧城頭。如羽脫籠鱗脫籞。尺素遙遙重見寄。中有淸風來竹所。便面開張廣如輪。細剡斑篁染湘女。桐寺雪楮欺紈素。檀園采毫弄猩鼠。爲是檀園學南宗。丹靑妙藝工心膂。花郵作丞謁公至。畫厨移來興不禦。縱橫水墨恣寫態。雅類俗景俱翹楚。就中一畫得眞趣。蕭森竹石與林嶼。呦鹿在欄琴在牀。疎桐午陰茗鐺擧。此畫居然當公意。公時起想梅竹暑。去夏梅竹大開社。連章錦軸盈箱褚。我是何人關聚散。秖今遇境頻傾許。謂余心目諭畫意。持贈千里不齟齬。百回在手翻入懷。物薄意隆感相與。珍重題封度嶺洛。想像揮染對沙渚。南國梅花歎歲華。西營柳絮驚春序。老去聊爲韋布遊。覊旅渾忘宿荷潊。以詩答畫歌畫扇。西人唱之爲吳紵。</text>
<title>君莫悲。送三樂老人南歸。</title>,<text>君莫悲。當軒臨別莫涕洏。桂田三百一十里。山無虎豹水無彲。君家三樂一不足。好待明春春日遲。君能健酒且跨馬。洛城相見幾回期。君腸早如石。我淚本如絲。昔別君能寬我懷。今別君何淚還垂。漸知生短嗟老矣。慘憺使我還復疑。寸心相知三十載。東南携手無遠離。愧余無力君貧賤。如今七十迷所之。去歲聞君哭西河。春來喜見貌不衰。髮白眸淸秋眉颯。三盃涌出百篇詩。我病却走和未得。几案留債無了時。霜階新菊正娟娟。知君不辭傾金巵。行止由人忽相愕。月明催被筇杖移。兒童勸君盃。出門仍相隨。相隨不忍別。明春相見君莫悲。</text>
<title>次沈靜而 能定 韻</title>,<text>靜而有書云昔文博於檜巖月夜。朗誦胡文定公常愛武侯告後主言。至篇末豈不誠大丈夫哉。引聲爲歌。躍然若鼓舞。自云平生誦文中最樂意者。余愛文博之人。亦可知矣。偶披小學臨此文。忽爾文博奇氣在眼淸聲在耳。而其人不可復作。亦無與道其人者。遂以七言詩一篇寄余求和。以待江上招魂。靜而素不喜述作。文博常恨不見其詩。今靜而詩來。又無與讀而俱和者。悲夫。黃驪之水。日夜滔滔西北流。三十里爲梨湖淸且潔。沂水東流北折入于江。演漾淸淺不沒膝。二水中間浮大野。晴沙碧灣環如月。山川靈淑固多產。可但赤箭丹砂發。沂上昔有兼山子。吾宗文博卽字曰。爲人耿介好古道。結髮文章其事末。于古于今少可人。不爲名成與身達。楊山一與沈子遇。輸心直可金斷折。憫窮相守忘室家。好賢樂義誰能遏。嘗爲我言沈子賢。古之君子非一節。窮年兀兀事邱索。但恨不屑工著述。朝來沈詩忽墜我。座上知者皆驚聒。我讀未半涕遽下。誰家白楊風飋飋。詩不爲他爲知己。醉歌其人來髣髴。其人醉歌已難作。今世唯君於我說。武侯嘉言康侯論。况渠平昔中心悅。君詩不使歌者歌。自古牙絃彈更不。最憐同社老宗人。日望沂山沂水悲激越。</text>
