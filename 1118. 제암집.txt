<title>梅花 十三歲。伯兄呼韻。輒應口對。○乙亥</title>,<text>三春消息到寒梅。已覺東風地上回。回首歷論同學子。未知誰是調羹才。</text>
<title>步入小台洞 戊寅</title>,<text>步入小台洞。小台何寂然。草中寒露在。石隙小溪喧。境靜恨無友。山深疑有仙。何當結小屋。歌詠古人言。</text>
<title>讀符讀書城南詩有感 辛巳</title>,<text>一篇詩語似觀洋。何事區區功利場。始覺文章眞小技。後生寧敎枉尋章。</text>
<title>幽居</title>,<text>寒廬靜坐客來稀。想像千秋庶可希。方識古人胷次大。更無先聖語言非。談穿萬億眞虛事。踐得分毫覺實機。道不遠人人自遠。發軔何用覔玄微。</text>
<title>初秋卽事</title>,<text>小市斜陽人漸稀。淸蟬移樹晩鴉歸。兒童問字循除去。客子不來晝掩扉。</text>
<title>太乙亭荷葉雨鈴</title>,<text>太乙眞人瓊液成。蓮舟滿載不堪淸。風飜葉動丹仍破。始識前宵細雨經。</text>
<title>至日韻</title>,<text>九郊風日自相催。暖律潛從地底回。短燭知春方結蘂。殘椒候臘欲成醅。尋常夢入池塘草。寂寞魂歸社塢梅。好是最初回轉處。不須商略百花開。</text>
<title>客冬與諸友留巖齋月餘。以事先歸。今春又逐諸友留韻一篇。李穉春 㙖 和詩深有勉戒意。仍追和二篇。其一只言雪景。其一答勉戒意。乙酉</title>,<text>飛霰三更集。隔壁書帷靜。風鳴松壑濤。月隱梅牕影。迷天魚麗遠。著地鳥跡冷。山河奪暝色。樓臺供淸景。飛絮元無跡。亂花自相打。細柳枝更斜。穉竹葉不整。崑山玉爲灰。塩田珠滿町。暎書字微分。立門心何幸。洛陽晝睡高。山陰風味永。點著茶烟濕。白添江月傡。淸光已自足。明燭何須秉。錯落玉山頹。怳洋銀海逈。行人失細彴。歸鳥斷高嶺。獨去玄鴉殊。羣飛白鷺等。浸凌萱草畒。爛熳薜荔頃。入眼何皎潔。反身宜脩省。皓然四望平。俛仰一心耿。歲色去堂堂。年齡來鼎鼎。須辦入蔡功。忽思橋驢騁。笑殺王冕子。大呼岑山頂。</text>
<title>又續一篇。以書前篇篇末之意。</title>,<text>湖齋二月時。日暮江天靜。溪柳短長枝。庭梅疎密影。見君白雪句。使我詩腸冷。模得㶚橋思。吟成山陰景。淸詞鮫淚紅。古韻鳴球打。詠歎心有得。沈吟襟更整。興言和餘韻。怳若失畦町。仍想淸齋夜。聯襟君何幸。滿天風威急。孤燈更籌永。春和座中來。明月塘水傡。靑松鳴濤瀉。黃竹苦心秉。時我抱離憂。相望何超迥。長途違十駕。淸儀隔一嶺。恐爲君子棄。羞與小人等。仰體乾坤化。停息無俄頃。表裏交持養。造次勤脩省。端緖了無竆。俛仰幽懷耿。精金初發硎。靈丹方下鼎。眞功易間斷。此心恐馳騁。俛焉從下步。會當凌絶頂。</text>
<title>次西山影堂韻</title>,<text>壓水魚臺問幾尋。只堪仰視不堪臨。今天亦有布衣座。古壁重明白髮心。眞面月高滄海上。遺聲風滿萬松陰。倩誰歌詠黃花句。寂寞寒堂聽雅琴。</text>
<title>高山留別李致道 埦</title>,<text>小逕雲深日影微。水頭相揖鷺驚飛。留君許管今宵月。只領淸風滿袖歸。</text>
<title>夜坐無燈</title>,<text>短檠無火守茅廬。默地深知意味餘。不待隣翁穿暗壁。已看明月滿庭除。天分永夜添春晝。客對高談勝讀書。但得胷中無愧怍。此心何處不昭如。</text>
<title>擬輓金芝谷 正漢</title>,<text>大家風味遠。遺韻得傳今。貌淡無凡語。襟淸有古音。簡編瘦見骨。門戶赤推心。雨谷同時逝。斜陽淚不禁。</text>
<title>奉次三兄往候李懶拙齋 山斗 韻</title>,<text>淸流曲曲繞疎籬。白屋圖書散耦奇。莫道竆居顔色好。客從門下亦忘飢。</text>
<title>餞春</title>,<text>南村北村雨霏霏。一枝二枝花漸稀。遊人解惜東君去。樽酒悽然暮不歸。</text>
<title>火後新構</title>,<text>白茆爲簷松作籬。一番灰燼正幾時。偶然更値黃花節。次第長吟常棣詩。問月豈知今夜感。有槐重對昔年枝。牕明几靜爐烟晩。除却詩書百不宜。</text>
<title>霜意</title>,<text>白鷹驕刷翼。荒草暗消魂。更看庭前菊。孤貞不能呑。</text>
<title>一日偶坐無事。歎年進學不進。仍念及蝌蚪時事。往在乙亥春。伯氏呼梅花韻。卽應曰回首歷論同學子。未知誰是調羹才。噫梅花之詩。說及同學之人意固好。何不以勿拘才不才。各自振拔。如梅花昭蘇於積雪之中云云耶。蓋自幼少時。所知者榮進也。所期者功名也。所謂未知誰是調羹才者。不記當日用何意思。然亦安知不以尊貴爲心而必以成才致用之意爲言耶。近來年稍長。略知榮進功名之外。儘有事業在。苟能養成得一箇根本。則他日調羹與否。當付之高宗事耳。何干於己。數十年習俗之累。自成一副當根基。欲開除洗滌亦不容易。甚可憂懼。仍以梅韻續成一絶以自警。丙戌</title>,<text>風摧雪壓嶺頭梅。一線陽和何處回。莫道習成開不得。自新誰是不移才。</text>
<title>固知爲善立志難。志雖或立。霎然之頃。慨然有好意思者。能得幾時子。近日略見得此事。不容不爲此志不容小變。但未知歲晏後更何如。茲成一絶以自誓。</title>,<text>苦海回頭日。長程遠步時。乾坤停化處。將見此心移。</text>
<title>輓權約齋 炳 二首</title>,<text>天意冥冥正可疑。篤生何用遽摧萎。做成本分官猶懦。透破先民語不遺。應有會心言未盡。居然隔世問誰知。昔年參聽心經會。丈席頻蒙許可辭。蕭蕭鞍馬洛江湄。何處荒山餞素輀。千古心留藏衍稿。五車書付未冠兒。早年觀海淵源大。指日沉船律度奇。吾道久無需世望。竆通分外不須悲。</text>
<title>行視高山。得天字共賦。</title>,<text>地闢名區問幾年。秘藏留待後人然。漁歌一曲靑山古。明月千秋綠水傳。洲晩無心孤鶴立。潭深牢臥老龍眠。白雲不鎖尋源客。輕棹將竆九曲天。</text>
<title>裁書權季周 訪，李致道，李伯維 宇綱，黃文若 敬煕 有感。</title>,<text>風正號時雪未休。燈花落處紙牕幽。書中未盡當言事。不見故人使我愁。</text>
<title>次從弟凝之 宗駿 元朝韻 丁亥</title>,<text>夜夢無端塘草新。雪牕驚起又三春。終年未做纖毫事。耻向屠蘇作醉人。</text>
<title>夜坐待客。兄弟聯句。</title>,<text>夜闌客不至。仲。 山月半窺牕。伯。 異味候朝市。殘花結小釭。仲。 評詩君逼孟。隱德我慚龎。伯。 柯靜安更鶴。庭空卧直狵。叔。 春歸塘草綠。茶煎酒愁降。季。 星斗回銀柄。溪氷動玉杠。伯。 梅香藏雪院。鷗伴夢長江。山影移平野。爐薰繞墨憧。仲。 黃庭未了卷。蓬藋已聞跫。季。 剝㧻盈門屐。泥濘愧石矼。淸談揮寶塵。秀句入新腔。伯。 那較賀劉戶。未成曹檜邦。仲。 追遊同汗漫。言論愧嘲。聊以寸筳扣。希聽賁鼔逢。季。 閭閻依杜谷。山水近南淙。仲。 鴈陣天橫一。龍孫竹抱雙。塤音任自唱。筆力敢論扛。透逬開金石。涓融洞汩谾。萌弸仁可愛。凝薄履堪𢥠。遙岸靑靑柳。歸人暫繫艭。伯。</text>
<title>步齋中年少韻二首</title>,<text>庭前古樹著根深。長得枝柯問幾尋。只在最初培養厚。從知成就歲寒心。滿壑風威書幌深。近來遊子不相尋。正宜及此俱努力。分外何須枉費心。</text>
<title>詠雪二首</title>,<text>巢鶴寒松凍不飛。草堂終日鎖荊扉。自從㶚上蹇驢後。雪裏風流知者稀。梅落誰家隔幌飛。主人乘興夜推扉。此身合是神仙未。四面瓊瑤俗客稀。</text>
<title>堂慶輩用魏鶴山夜景韻。與齋中諸人唱和。偶有所思。仍見于詩。</title>,<text>夢入幔亭曲曲淸。耳邊猶有櫂歌聲。兒童攪罷推枕坐。白月寒潭萬古明。</text>
<title>上元小集。兄弟俱在。同族叔 誠應，族兄 宗謹 聯句。己丑</title>,<text>人日春陰連上元。未應明月上東垣。宗德。 固知本體圓無缺。叵耐頑雲故作屯。宗發。 每遇佳辰生事薄。不堪竆巷俗愁煩。宗謹。 燈傳列宿千街夜。鼓競羣童萬戶村。宗敬。 頗愛金花爭鬪巧。何妨毬伴自相喧。誠應。 山河氣色三春至。閭里風流一夜繁。宗燮。 酒入詩篇盈草屋。香飄帖子鬪端門。德。 臨階細語撓風帶。對榻高情和伯塤。敬。 投哺宮鴉長報異。遲歸遊客不扃閽。謹。 紙鳶底意凌空闊。爐篆如心繞語言。發。 屐齒新泥纔見重。墻陰留雪已收痕。德。 鷗波始放江冰解。栢葉仍將臘味溫。燮。 遙想分柑霑雨露。暗憐閉戶泣枝根。德。○上句指天成。下句指行可。 年華忽地驚無聞。大道由天悟有源。敬。 只是暢叙同逸少。任他先占有軒轅。燮。 偶然末至知難足。雖不驚人敢避原。消息機中看理欲。盈虛影裏識乾坤。發。 湖書此歲最初字。花信今朝第一番。德。 更有前頭百五日。慇懃屈指約文園。敬。</text>
<title>後山種松。次族姪季章 崧進 韻。</title>,<text>齊諧志靈恠。無人見雒常。鉛粉饒俗骨。生憎桃李粧。獨爾徂徠種。風流排柳楊。老幹龍蛇走。淸露珠璣香。穉孫細似秧。氣壓槐千章。移來北山下。長短各排行。著根得便宜。何勞驗蘇痒。手段經槖駞。萌蘖戒牛羊。誰知棟樑用。始自麥芒蒼。忽憶萬年枝。至今蔭古堂。高風吹不盡。使我感慨長。看取覆芘厚。非徒傲雪霜。</text>
<title>石假山詩五首</title>,<text>小石塊碨澗水濱。尋常經過幾多人。移根植立何莊重。細雨微烟見本眞。手分經營若自然。此生山水是前緣。從今不復飧烟火。大讀黃庭內外篇。蘇老門前杜子堂。慈篁朽木較誰强。此間更有梅花樹。暗送黃昏過嶺香。凜凜相看不敢欺。越中山水亦新奇。問渠氣色何孤古。倘見庖犧畫卦時。疑是雲霞羃上巓。夜深相對不能眠。始知身入蓬萊者。煉未丹成却已仙。</text>
<title>萬年松。同叔兄聯句。</title>,<text>乾坤行淑氣。停毓何氤氳。季。 檜秀宣尼廟。模生元聖墳。叔。 靈莖貞悔變。寶葉忠邪分。季。 下至衰而季。但看楡與枌。叔。𡾓凌泰華色。寂寞川沙汾。季。 苦節留先澤。長柯蔭後雲。叔。 羞同樗櫟散。好結竹梅羣。季。 瘦骨硜因直。蒼鱗老欲文。叔。 同春非病爾。排雪果知君。季。 培植何年歲。蒼茫莫際垠。叔。 未看盈尺日。大抵萬期云。季。 應閱洪流割。猶違益火焚。叔。 滄溟淸淺三。人世廢興紛。季。 葉帶堯天露。風攀舜殿薰。叔。 一番子午禍。八域龍蛇氛。季。 香辟含沙鬼。心丹向日軍。叔。 風波頻蕩漾。樹立更芳芬。季。 不避拋居野。那堪臭共葷。叔。 千年龜幻骨。百曲龍纏筋。季。 念昔盤縈大。至今封護勤。叔。 王槐傳異跡。陶柳供奇聞。季。 元氣無時已。將觀永茂殷。叔。</text>
<title>和玉溪遊山詩 四首</title>,<text>隱侯韻 古風石壁饒楓樹。淸遊適此期。愧我塵緣重。藍輿未同時。更結少年伴。明春共攜持。仙興已翛然。賡詩寄幽思。遯世洞九月霜寒天氣淸。一重深處眼增明。寢訛白日羊千首。鱗甲秋風鯨半橫。如可相聞仙界語。自能驅去世人情。小舟何日幔亭下。參聽櫂歌三兩聲。周房雲水優劣九曲山川異等齊。晦翁元不說高低。固知物類形容別。叵耐諸君議論迷。遇景自知隨處足。投筇寧苦上雲梯。廬山但得看眞面。何必隨人强品題。讀相贈鵝湖韻拜讀淸詩重起欽。禪床雨夜一端心。百年處世兼憂樂。十日攜朋遍壑岑。匪爲風光竆眼目。靜觀魚鳥自飛沉。後生可遽尋高遠。分寸躋攀繼自今。</text>
<title>齋中相和</title>,<text>下坂曦輪不暫遲。可能無愛少年時。靑燈共討三餘業。黃卷要成百歲規。觀善只宜親勝友。反隅堪愧負賢師。千秋至語砭心骨。珍重龜翁惜日詩。</text>
<title>詩警齋中</title>,<text>讀易評詩亦謾然。勤行灑掃最爲先。誰知子夏門人敎。遠大須從近小傳。</text>
<title>輓崔叔望 鎭觀○庚寅</title>,<text>叔望少年歿。朋友相痛哭。口口皆噓唏。面面皆愴惻。或言其貌惜。靜秀蘭生谷。或言其語惜。琅琅如鳴玉。知者惜其文。近日名場屋。瓊琚與玉珮。可以聲家國。而我聞其死。三日雙淚滴。最有可悲者。異乎人所惜。天姿自耿介。行誼又雅飭。十歲申心願。哀情已見篤。漆溪先生門。行本彝倫得。孝敬山南氏。醇謹恬矦宅。叔望從之遊。小少已薰炙。周旋進退間。循循弟子職。憶昨昭陽年。顔面初相識。聯床一夜話。願結交金石。愛之欲無諐。臨別何以告。所愛優淸潔。所憂欠寬綽。君子貴變化。會當刮吾目。黯然一分手。相望何迢逖。從茲鮮會合。懷想正脈脈。湖齋細雨夜。沙臯春風夕。相見如奔電。何暇叩素積。前年九月暮。虛堂坐涔寂。鞍馬惠然至。索笑庭前菊。別離何須說。氣質非復昔。曠然如有容。溫溫忠厚色。自家學問功。師門陶鑄力。一別一遷善。何恨十年隔。所以送君歸。不知離思惕。天時如轉環。西風又摵摵。慓憭落木天。已堪悲宋玉。慘憺空山坡。况聞埋元伯。一死不可贖。贖之人可百。庭前種碧梧。一年長十尺。蔚然方進勢。那知風雷擊。鳳雛生丹穴。軟嫰新羽翮。會見成文章。那知鷹鶚搏。遙想空堂裏。丌上平生蹟。斑斑紙面字。字字君肺膈。或有應世文。或有稽古錄。要作久遠計。那意今寂寞。墨花尙未乾。蠧魚不忍食。乃翁若爲心。路人猶慽慽。平生軟煖窠。尙恐養不適。一朝竟瞑漠。容易藏之木。飄風與凍雪。埋却荒山側。乃翁若爲懷。路人猶掩抑。死者亦已矣。生兮焉所極。興言問上天。上天但漠漠。</text>
<title>次淸凉山詩韻 辛卯</title>,<text>小子志狂簡。不受塵臼梗。停酒視九州。遠遊心先耿。蹋月峩眉山。潄石落鴈嶺。願學鸎遷喬。不辭錐脫穎。聊與惠連友。共聽詩句警。何事少陵叟。未竆扶桑影。左海山川窄。可笑人在穽。行裝已云戒。脚與心俱猛。明朝將啓途。夜坐虛齋靜。東北數點山。忽使我延頸。淸凉在咫尺。何必心遠逞。退翁遊其中。曠世風聲永。滄海竆眼目。風烟隨步騁。奚但蜀中色。至今武夷幸。月照山下水。往事如俄頃。丹楓八九月。約伴聯袖領。名山自大受。不爲狂士屛。却勝古年時。望遠心但怲。况是杖屨地。我祖親問請。猶有月瀾寺。依舊招提境。</text>
<title>退陶答先祖晩翠公問目一條。在趙起伯名下。尙未釐正。今聞陶山有年譜考異之擧。仲兄因便進往。以爲訂辨之計。行後大雨連日。聞洛水盛漲。想道中多艱。因賦二絶。</title>,<text>負笈何方晦老詩。慇懃書與歲寒期。至今猶有月瀾寺。後輩那由古事知。先祖謁陶山。先生書贈朱子觀善齋詩。先祖因留月瀾寺。與李艮齋，趙起伯諸公。來往請問。舊日風烟九曲深。移船將發更登臨。天公會事三宵雨。剩賞平生景慕心。</text>
<title>霽月</title>,<text>雨餘明月似中秋。雲氣何堪一點留。是夜洞庭八百里。何人獨上岳陽樓。</text>
<title>贈柳秀夫 ○修巖文集更定之日。奉家藏遺簡到屛山。</title>,<text>屛山今再到。幽賞正三秋。樹老高風在。江寒古月留。令人自悄悵。坐夜省諐尤。激切聞淸誨。都忘促去舟。</text>
<title>輓族孫浩然 養直○二首○甲午</title>,<text>寂寥書幌一燈微。追遠堂中靜對時。大學終年相討樂。湖齋異日並遊期。苦心未見中途改。疑義不羞下問知。從此語言無逆耳。諐尤多荷得砭規。疎迂於世寡爲儔。却喜良交不遠求。土炭何緣偏爾嗜。蠟梔相戒爲人謀。心期古壁孤燈夜。顔面荒山落葉秋。又見芝村新縛屋。此生生死摠離愁。時西坡族叔。占居川南一小谷。</text>
<title>無題</title>,<text>平生爲學却虛僞。一代光陰逝水馳。人間不盡當爲事。地下應無更補時。</text>
<title>次仲兄悔多閒謾詩韻四首</title>,<text>跳丸流水失光陰。風雪荒山一屋深。今歲見成何事業。近來都負此身心。得書雲寺勤相警。隔水湖村入苦吟。若待事閒無是日。且將黃卷澆煩襟。無奈村閻俗務殷。只要心地免糾紛。古情水印千年月。世事天浮一點雲。吾道自是尊敬義。聖門元不貴詩文。近來師友從遊間。那免孤居滯見聞。遠想禪宮碧玉闌。梵燈花雨色蘭玕。功名靜界都輸慢。天地閒中倍覺寬。鶴有遐情同寂寞。梅藏春意耐孤寒。此心緣境多遷改。待出山門更撿看。易自焦京各異傳。一經伊洛更完全。方將傳義看同異。不道羲文有後前。符契千年星度合。葭灰今日地雷。聖人不作懸空語。萬事根源具此篇。</text>
<title>次仲兄雲寺韻六首</title>,<text>歲暮空山霜露殷。風吹木葉自紛紛。乘閒客到三竿日。入定禪分半榻雲。松帶玄藏去後影。燈明黃帝以前文。此間正喜無煩。只有鳥聲隔幌聞。冄冄年華節序闌。竹林霜重碧琅玕。讀書知有因緣重。閉戶何妨世界寬。繞榻香爐烟氣煖。隔樓松壑雪風寒。梅牕已覺有消息。起傍孤燈照火看。滿壑頑雲釀厚陰。蕭然茅屋一燈深。未宜切切求人過。只恐悠悠失此心。生死蠧魚惟簡策。去來麋鹿有山林。迂疎萬事無干涉。課送兒童獨整襟。羲文千古一心傳。爛熳根株卷裏全。好看包羅圖象內。何先模索卦爻前。到無言處開眞境。上得身時免大愆。始覺經來秦火後。不應埋沒有斯篇。客牕無俗事。終日對如來。有約靑山近。無言黃卷開。年華流澗水。氣味動園梅。珍重聯床願。通宵入夢回。三復責躬語。我顔自赧如。家庭多欠闕。氣質少紆餘。嗜義羞君勝。脩心愧仲車。從今勤省察。無負聖賢書。</text>
<title>疎字韻</title>,<text>柳下問行史。雲中聽小車。山空燈火靜。木落磬聲疎。背壁僧相對。臨牕卷自舒。閭閻塵事足。回首却茫如。</text>
<title>次仲兄韻 三首</title>,<text>十月晦有感歲色將竆處。天機欲轉時。卦爻看積分。鐘律未添綠。大化元無間。諸陽豈盡夷。靜中存護養。毋使此心移。書懷坐靜無人至。詩成只自吟。鶴眠松樹冷。鐘動佛燈深。至意難容舌。情朋或上心。試看潭裏月。千載又如今。課生山林無職事。早晩有諸生。烟淡香爐靜。陽開紙牖明。入頭須費說。下手待渠成。此外少關係。胷中自坦平。</text>
<title>西行與洪光之 天休 共賦 四首</title>,<text>滯雨長湖院江雨蕭蕭水有聲。斷橋孤店夕烟生。吾儕每向忙時誤。是日先謀霽後行。可料朝來風勢健。不妨天末鴈飛輕。道中陶謝相逢去。樽酒明燈永夜情。曉發廣院漠漠山村曉。悠悠南漢城。寒容松樹立。晩景菊花明。倦馬通詩話。孤雲起旅情。此行同勝友。不記泥途傾。新峴道中前宵微雨過。山曲水聲多。麥隴新抽葉。菁田老欲花。天開疎樹罅。雲起亂山丫。問爾何事。暝郊未返鴉。松坡三角山頭日色多。炊烟孤起是松坡。秋風一葉知天坐。按伏江娥不作波。</text>
<title>自京歸路。又與光之共賦。三首</title>,<text>歸字韻出城卽大道。席順風飛。未待楓先老。如期鴈不違。世情仍淡泊。詩語或精微。遙望白雲下。寒廬日念歸。過龍堂旅牕終夜侶鴻嘶。歸思寒燈又曉雞。雲外天光開一半。霧中山色自高低。功名已去何須斷。聚散相隨苦不齊。無乃有心幽澗水。滔滔日向漢江西。過彈琴臺向曙天容淡欲開。棲雞櫪馬鳴相催。情人隔夜成離別。商舶侵晨有去來。未整詩中安穩字。且傾楓下寂寥盃。悠悠往事無人說。流水千年繞古臺。</text>
<title>丹陽道中</title>,<text>半生塵世正堪疑。不問丹陽路可知。石隙天光容有月。水邊村舍僅排籬。此中不合無詩句。前夜何庸遽別離。鳧舃千年飛不返。道潭住馬立多時。</text>
<title>歸家</title>,<text>歸來無病慰慈庭。萬軸詩書對弟兄。人間至樂惟有是。更將何事枉縈情。</text>
<title>輓曺北溪 龍錫</title>,<text>鄕黨依歸地。翛然一草廬。平生常跪坐。何日不觀書。玩養宜多得。從遊覺有初。古風日蕭索。題輓不任歔。</text>
<title>追次鄭魯宇 忠弼 醉時吟</title>,<text>一語丁寧露本眞。獨醒方愧醉時人。如存著處淵冰戒。勝似專城善養親。</text>
<title>人日會鄭南屛琢之 璞。用沈隱矦韻飜律共賦。丁酉</title>,<text>短檠燈火在。淸夜故人期。寂寞攜杯酒。團圓做歲時。草情詩共煖。梅事雪相持。留取看花約。能令起遠思。</text>
<title>與鄭琢之有上元約。意外作河上行。留詩以報。</title>,<text>上元佳約自丁寧。不道今晨作此行。只有詩魂分月去。更留樽酒與梅傾。懶題粉蠒爲官語。忻聽黃鸎出谷聲。願把靑精桐柳飯。一場談笑送淸明。</text>
<title>湖上擬贈李致道</title>,<text>故人分去住。行史暫留遲。皎皎上元月。悠悠遠別時。已疎攜手願。若慰倚閭思。林下無通語。猶難說後期。</text>
<title>伏和伯兄韻</title>,<text>霽景方幽興。翛然一草堂。烟橫鳴馬樹。槐覆過醪墻。正石裁花砌。移書漏雨床。道心在牧竪。牛背笛聲長。</text>
<title>暮歸馬上</title>,<text>山上多陽山下陰。風光隨處摠堪臨。牛猶立草蒼烟合。鷺自驚人白水深。計拙更無料理事。興來時有寂寥吟。歸來露頂胡床卧。高柳依然月色侵。</text>
<title>爲脩世譜。日聚晩翠堂。遂成古詩一篇以道意。</title>,<text>老松蔭古屋。夏日長如年。爲脩同源譜。仍成花樹筵。相看自喜悅。不是杯酒牽。披卷視古昔。我心却惘然。只爲形骸阻。恩意或未全。貴容衆人過。耻守一己偏。勿用相窺測。惟期永團圓。億逆聖人戒。况於親族宣。悲歡與燥濕。坦然同周旋。奈何老泉子。合族止曾玄。我家居一閈。古以忠厚傳。後生如不信。請來看茲編。</text>
<title>次叔兄芭蕉韻</title>,<text>澹不全寒碧欲淋。悠然坐對草廬深。送梅聊可分淸契。留竹惟堪度歲陰。未必更論霜後事。最宜相賞月中心。石齋若至應知此。樽酒何當共一吟。南屛一云石齋。</text>
<title>待南屛和叔兄韻</title>,<text>遠天寒雨暝烟催。續續蕉心自展開。留約茅廬人不至。灘聲終夜夢中來。</text>
<title>次叔兄盆中小梅韻</title>,<text>苔綠瓦盆榻一方。圖書左右共排行。還丹客到驚眞骨。飮水吾將浣俗腸。若論調羹言太早。只要藏艶意還芳。有誰生此寧聲物。歲晩幽齋起興長。</text>
<title>次鄭琢之同花山使君上歸來亭韻</title>,<text>著處樓臺太守家。同遊述作有羊何。看竹輿穿庭草過。抱書人卧樹陰多。山光倒酒侵高榻。暝色和烟入遠沙。明朝謂有虎溪約。更引孤舟碧水涯。</text>
<title>次伯兄韻呈南屛三首</title>,<text>養浩樓前小艇尋。是時樵客共聯襟。詩催畫角斜陽起。秋入平湖古院臨。座上任他堆簿牒。望中吾自有山林。此翁胷裏多商略。外面風流使我欽。綠槐垂穗子烏尋。忽憶花山獨整襟。庭畔年華蕉盡大。意中風度月高臨。慣伸傲脚凌州刺。任倒酊魂劇士林。不入時情方是好。我能相識可無欽。小車門巷斷來尋。苔影花光暎素襟。滚滚年華秋月近。悠悠世事古書臨。雨聲暝打靑梧葉。烟意輕分穉竹林。不合此時成獨坐。却思風味倍知欽。</text>
<title>次李東郭 宇錥 韻</title>,<text>日暮槐陰護藥欄。短僮羸馬笑相看。鳴蟬未足秋風起。佳客適來夜月寒。對案言無時俗累。挑詩興付酒杯殘。固知奬處良規在。餘敎家庭尙未闌。</text>
<title>山村</title>,<text>歷歷山村過。蕭蕭暝兩收。獨穿深草逕。高憇蔭松丘。兒童來玩客。雞犬自生幽。往往摘新黍。生涯已有秋。</text>
<title>大風雨。思從子京行。</title>,<text>迢迢千里道。風雨阿那邊。夢碎梧桐葉。魂縈漢水船。固知能審愼。難免有牽連。呼燭觀周易。忻然得地天。</text>
<title>次鄭士仰 宗魯 韻</title>,<text>蕭蕭寒雨樹頭驚。佳客時來澗水平。短燭淸詩光草屋。孤雲前夜宿英城。烟霞十載脩心淨。風露三更討話明。歎息斯人今始見。不宜旋抱別離情。</text>
<title>菊秋李東郭投詩奉和二首</title>,<text>庭前書帶昔賢門。苔綠連階晩照曛。杞宋猶堪徵禮樂。王楊無補學詩文。回跟不管頭侵雪。度世頻看眼過雲。每向流光言慷慨。昏慵提喚兩三分。鳴鴈飛來又歲陰。蕭蕭林木斷烟沉。方看野菊風霜面。未了庭蕉日夜心。抱簡不辭魚蠧死。覔詩時作候蟲音。不須辛苦驚人耳。聊自開情下里吟。</text>
<title>次波字韻示齋中三首</title>,<text>今年强半逐奔波。自點心源似濁河。不向此時脩省密。一生志願去無何。北風催景劇流波。竹韻松聲似倒河。徒說知非猶是慢。年光難得挽來何。佛氏門中聞裔波。一生三度見恒河。見河枉說心無變。誠敬工疎柰爾何。</text>
<title>偶吟</title>,<text>西牕日已昏。屋角鳴寒雀。坐憶古時人。我情還寂寞。</text>
<title>追和叔兄雨中念京行</title>,<text>漢江如海百湫傾。征馬何村櫪上鳴。松火鄰家愁歲事。蒲團終曉伴蟲聲。地分風雨東西界。頭白安危日夜情。不向功名毫末係。早歸相對意還平。</text>
<title>凝之得酒來到。始覺今日爲重陽。拈韻共賦。</title>,<text>向晩光陰劇箭催。重陽詩令雨中開。古人像想俱寥落。世事胷襟時往來。別恨三年春草夢。同歡今夜菊花盃。半生黃卷無深得。多愧天時續次回。</text>
<title>晩步</title>,<text>老農相伴倚西陂。滿袖秋風日晩時。前夜有霜楓樹改。一秋無雨菊花遲。知爲本分多親卷。恥近浮名懶做詩。自此不關當世事。底多思慮坐支頤。</text>
<title>客病招張友</title>,<text>只知久客摧奇氣。何必爲儒誤丈夫。若得與聞陶謝語。也應勝看峨嵋圖。</text>
<title>僉樞族叔壽席韻</title>,<text>吾王善養作周先。八域恩光二月天。世上繁華多擾攘。老年冠冕自淸鮮。沉痾半載隨雲卷。景福新春共斗旋。是日方知爲子願。不要勳業萬人傳。</text>
<title>伯兄坐陪金丈 龍普。見風度非俗儒。見戒愼勿陷驕與求之病。末及勿費力土木。感受敎以識。</title>,<text>席上恭瞻長者儀。慇懃訓語夜更移。我無可挾何驕有。人每因求自賤爲。末俗偏多先輩慮。至心留與後生知。矮廬養拙藏書足。不作穹崇倍德規。</text>
<title>次趙晩谷 述道 月麓書堂韻 堂在日月山下。○戊戌</title>,<text>東南禮樂近來隳。此事堪悲世不知。日月山中餘敎化。蓬蒿門裏獨修爲。三難丈席周旋地。一代人材長養時。終是林泉究竟在。更聞精舍揭新規。</text>
<title>輓族兄典籍公 宗九</title>,<text>嗟哉已寂寞。此別良依依。直道無人識。苦心空抱歸。爲通多失已。學可怕成非。志有千人往。名無一字希。鬼神工揀擇。門戶却衰微。後輩人材少。平生志願違。慈情多倚仗。萬事乖庭闈。門族百身在。柰何天降威。</text>
<title>大雨思先壠</title>,<text>滿壑松楸風雨聲。山翻石落一時驚。不堪暖室高軒上。安樂徒然屬後生。</text>
<title>惜往日</title>,<text>四十光陰隙駟馳。自從師友幾年時。回頭點檢平生事。依舊胷中義利歧。</text>
<title>後山同申晦屛 體仁 次老杜韻</title>,<text>庭槐垂穗晩鴉回。共對秋風沙水隈。歲事明春無大椀。詩情今夜有深盃。勝游未易窮閻做。至語參聽長者來。却是芭蕉心不盡。離筵續續自抽開。</text>
<title>次申贇卿 鼎沃○用前韻</title>,<text>晦屛山下小車回。君又騎驢渡水隈。短燭深宵看舊面。後山高會有餘盃。芭蕉一角分心去。苦竹三秋送韻來。只管風流前輩做。故將詩句盡情開。</text>
<title>輓鄭丈 一鐸</title>,<text>一區通德里。千載碩儒林。不待勤矯栝。自能日浸淫。故家松岸裏。草屋平泉深。及見昔時事。元非末路心。容顔常醞藉。氣格愧浮沉。獨秉公平議。旋看鄕里欽。判無非義做。難向後生尋。世道挽誰住。好人去不禁。橫溪寒雨夜。哀淚白鬚襟。想像多悲意。空望永水陰。</text>
<title>西坡族叔 誠應 自京還。示諸人唱酬之作。因次以舒其落拓之意。</title>,<text>遠客衝泥至。羡吾常在家。乘舟千里好。失意一時何。世上知音少。路中聯句多。眉間餘氣在。不忍老漁簑。</text>
<title>又次前韻二首</title>,<text>事業驚衰鬢。才名襲大家。倒綳毋自愧。工瑟亦無何。隴上閒雲滿。編中宿債多。時非求可得。隨分有田簑。去時有喜氣。含笑喚西家。留滯泮宮可。聯翩㶚水何。鬚毛猶未白。狼狽亦無多。飽飯今年誤。春田理雨簑。</text>
<title>贈西坡族叔</title>,<text>意思在眉間。無言只兩視。團圓不復期。此事非容易。</text>
<title>重陽日思三兄</title>,<text>山上輕雲度。山下黃葉墜。種階數枝菊。霜重花未遂。不可負重陽。摘來泛酒觶。遠知漢水涘。亦應念昆季。昆季宜相聚。不宜一日離。坐則共一席。卧則共一被。早晩携書冊。爛熳討文義。慈母亦喜悅。不願祿養至。願言及茲時。日月去容易。</text>
<title>次回字韻以自警。仍示齋中諸少。</title>,<text>光陰如水不重回。半世無名守僻隈。孤負祖先遺帳墨。何論儕友罰詩盃。愧無實得推人去。但願眞心反己來。似此慇懃如不信。從茲相警勿頻開。</text>
<title>重領贇卿寄詩。兼荷晦屛翁垂戒。再次以謝。</title>,<text>下坂曦輪不再回。素心搖落守窮隈。玉匙未啓重關鑰。薪火堪憂一水盃。簡策終爲究竟地。栽培先自本源來。扶持最是須朋友。毋惜良䂓續次開。</text>
<title>叔兄在槐院直中。寄重陽詩。伏次。</title>,<text>輕雲斜鴈兩飄颻。又是重陽離思饒。縱做熱官愁遠別。可堪寒院度良宵。前期不負藏魚簡。世事都輸覆鹿蕉。是日題詩書共至。喜聞歸路未曾遙。</text>
<title>輓金慈仁 </title>,<text>我見龜城士。盛稱高門賢。近來好規模。都自二官員。敦叙根本美。忠厚日藹然。矧復崇文藝。科名赫相連。聞此三歎息。擧向儕友傳。輔世斯道大。柰何促脩年。</text>
<title>輓李滄厓 重光</title>,<text>敢言深處識。都向外面看。座聞三日馥。冰照一條寒。送老烟霞窟。題名冷淡官。斷然今世上。再見此人難。</text>
<title>輓金蘭谷 江漢 二首</title>,<text>出門皆分外。孤坐一窮村。風樹終身慕。書牀兩膝痕。淡中方有味。深處欲無言。往往鵝湖席。參差說本源。幽敻芝山舍。兀然泥塑姿。易觀無體外。道得不煩時。竹苦全看冷。蘭香只自知。莫言身後事。天意可如斯。</text>
<title>秋雨與鄭琢之同賦</title>,<text>一夜蕭條雨。長郊爛熳秋。客來正此日。蕉展又牀頭。貼壁愁蝴蝶。聞灘劇鷺鷗。我情殊自適。暝坐墟烟收。</text>
<title>久雨共諸人同賦</title>,<text>霖霏漠漠數人至。笑語依依坐席涼。廣廈思容爲計拙。漏天無補引憂長。通宵淅瀝梧桐院。盡日浸淫薜荔牆。向晩一風西北起。却擕周易轉胡牀。</text>
<title>走筆次鄭琢之久雨詩</title>,<text>依依連日雨。漠漠阻交親。勢逐殘炎薄。光霑老樹新。座隅馴鳥雀。園裏長荊榛。何以摘禾黍。杵聲起四鄰。</text>
<title>擬輓孫進士 思駿</title>,<text>山川多間闊。逆旅或追陪。滿座盡驚起。初筵自覔來。素心雙鬢晩。餘敎一經開。獨有池塘草。依然入夢迴。</text>
<title>輓申丈 光烈</title>,<text>古木門垂枝。怊悵舊時宅。長公今白首。虛堂餘寄客。每見鄕黨人。泣道阿季蹟。哀哀終身慕。大被恒無斁。文雅爲茶飯。到死猶脉脉。有心人不知。但見其面白。此生良悠悠。空然送窀穸。言歇淚無已。聞者咸嗟惜。</text>
<title>次叔兄莊陵詩軸韻 五首</title>,<text>彰節祠桑海茫茫迷往事。松杉肅肅拜明宮。無由一見魁嵬面。不耐虛憑想像中。移蹕固應知六老。入山那意見斯翁。擡頭錯落星辰照。留取精神萬古同。拜鵑樓四望無雲片月浮。杜鵑啼斷客登樓。悄然一拜衣衿濕。檻外空江水自流。嚴參判閭一箇心藏一箇仁。那分廊廟草茅身。不然如此窮山裏。未必生茲衛主臣。錦江亭願見巴山幾許年。沈吟詩句意悠然。牕含鳥棧千秋雪。檻入巫山萬里烟。遼鶴影迷悲古郭。杜鵑聲斷淚寒氊。想來當日杜陵老。北望星辰白首眠。至日韻一夢悠悠錦水灣。半牕燈影閉深關。年光一夜梅初動。春意明朝鴈欲還。幸結因緣山水窟。嗟違旬月弟兄顔。書來領得歸期近。獻壽筵前彩舞斑。</text>
<title>又次叔兄韻六首</title>,<text>一條鳥道蜀中邦。直舍蕭蕭晝掩牕。只是月明霜重處。濤聲千古瀉寒江。寂寞荒山寢殿開。四時香使日邊來。楚人豈盡知忠義。每向瀟湘感慨回。光陰別後去駸駸。此際平書可抵金。始信讀書緣業在。官途能免負初心。寒雨前王廟。香烟草野臣。登樓餘古迹。題壁有騷人。况値年光暮。重兼別恨新。五雲松柏路。陟降見精神。四面荒山翳松蘿。只有𠴨𠴨啼鳥多。怊悵百年前歲月。大王陵廟寂寥過。蒼茫往事撼人心。盡日旅牕萬樹林。啼到蜀山哀未了。杜鵑終是抱寃禽。</text>
<title>至日偶有所構幷呈</title>,<text>深雪幽齋靜。殘篇小案淸。忽逢南至日。先念北歸程。梅破經年面。燈寒此夜情。遙知松桂裏。𥥆窕讀書聲。</text>
<title>偶吟呈李致道諸友</title>,<text>我年今未晩。還憶古年時。約束賢朋友。文字日追隨。崢嶸好意氣。共指歲寒期。回首却喟然。隔水空相思。</text>
<title>正月三日。與鄭琢之同賦。庚子</title>,<text>風流自古屬江湖。弊幘踈髯興致殊。月色會從今夜得。詩顔添似去年癯。行聲蜀道殘霏歇。樽酒茅堂一燭孤。多少世間憂喜事。此中留著半毫無。</text>
<title>次西坡族叔雜詠韻 五首</title>,<text>西坡閒居慢擕書卷白雲障。臧穀何時共牧羊。未辦今年耕秫地。先開一畒種魚塘。結繩世遠身無用。爭席游酣興自長。終始山林究竟地。此翁非必愛淸狂。素巖書堂玄草何年此水湄。至今書帶帶淸奇。古來風味無尋處。獨對斜陽謾賦詩。白巖古城 恭愍王城亂石參差嶺上頭。斷雲孤鳥兩悠悠。樵翁解說麗王事。那識興亡萬古愁。馬山烽燧夜夜精神萬里明。小光殘照劇郵程。誰知草野窮荒外。脉脉輸心禁籞淸。長林牧笛野棠花發夾道香。雨過無端草自長。世上升沉渾不管。一聲蘆葉度林光。</text>
<title>又次五言</title>,<text>娟娟一水隔。落落平生期。閉戶羣機定。聯牀樂事遲。貧窮無處送。翰墨不須疑。有語那堪盡。徘徊亂草湄。</text>
<title>苦熱</title>,<text>但思寒水玉。並却篆香爐。鳥飜爭隱柳。蛙散靜依菰。雨霽濂翁月。冰透李子壺。胷次常如許。何須苦待秋。</text>
<title>雨夜思莊齋叔兄</title>,<text>卧聽蕭條木葉鳴。半牕踈雨歲時更。迢迢兩地相思夢。碎盡芭蕉一夜聲。</text>
<title>和叔兄莊陵諸作 五首</title>,<text>蕭蕭行李薄昏歸。是日天寒過雪微。起問蜀途千里險。爲言越國一人稀。包羅日月嘔心句。顚倒風霜蔽骭衣。何事綣繾嶠嶺外。夜半尋常一夢飛。風袂蕭蕭翳夕闌。坐看山日落輝殘。天空一片雲歸逈。樹老千年鶴棲寒。石鍊媧天無日補。沙塡精海幾時乾。行人豈盡知忠義。每到茲山淚濕鞍。蕭然風雪碧松闌。老釋相看似懶殘。鬢上光陰潘岳老。坐中詩句孟郊寒。芒碭鴈雲無影。湘水篁筠淚未乾。有約明春三月暮。子規樓下戒征鞍。月上溪林葉影踈。僧歸睡榻客翛如。高談轉入羲皇上。詩律羞稱魏晉初。但可學川成海大。不須憐夔慕蚿餘。摩挲短鬢星星白。恐負吾生只做虛。用拙平生百計踈。古人癡絶恐無如。不辭鑽紙喑蜂苦。却羡游鸎遷木初。心照智燈千古白。才慚破線一條餘。試看珍重豫章子。驚道百年任過虛。</text>
<title>又次與李守如 之默 相和詩</title>,<text>漏天東畔友朋踈。晩契金蘭讓不如。底有愁心乘醉後。已通淸氣對牀初。聞鵑蜀地三年久。和瑟周庭一唱餘。滿袖擕來詩照眼。從今休道此游虛。</text>
<title>淸和雨中。與鄭琢之共賦二首。辛丑</title>,<text>林霏三日暗。茅屋一筵高。漠漠巢鸎葉。依依去馬臯。人來如舊雨。詩就共兒曹。農語四鄰聞。何須我耜操。屋簷鳴不已。墟落自生陰。泥屐來人少。薰香坐客深。燕愁窺破硯。泉響入幽琴。下見菊花砌。不辭衣露侵。</text>
<title>贈鄭滄海 瀾</title>,<text>一燈高話任橫縱。和聽風濤注澗松。上世亦曾容傑驁。今人何苦說中庸。名山萬里窮奇怪。弊屋三冬間過從。謂見大山猶折節。可知磊落此翁胷。</text>
<title>得省峴書喜呈 壬寅</title>,<text>迢迢竹裏舘。宵夢但依如。歲月違人去。團圓羡我初。簷巡梅信早。牀聽雨聲踈。何許千金直。傳來似此書。</text>
<title>伏次仲兄郵軒諸詩 十首</title>,<text>空山初夜子規鳴。小院花深几席淸。遙想郵亭踈竹裏。半牕微月讀書聲。空山中夜子規啼。慈母親封度夏衣。曉寄郵人多喜色。爲聞中夏一番歸。空山後夜子規號。庭樹陰微一枕高。別後風流多欠闕。看花明日上南臯。啼鳥聲中綠草邊。憺然孤坐似逃禪。冷看文字渾忘讀。攀和詩篇或帶眠。萬事寧無平穩地。吾心自有本來天。聯牀白首團圓計。一別居然送半年。萬事悠悠只此身。世間名字摠爲賓。獨尋眼下淸平路。何損胷中自在春。坐井誰知天地大。轉環堪惜歲年新。回頭旣往嗟無柰。暇日惟從古簡循。萋萋桑柘樹。蟬噪又今年。集字擕兒姪。滋園沒曉泉。別離三月久。團聚數年前。尙幸山樓月。不愁更聽鵑。三樂多欠。一堂具弟兄。固知兼友道。猶可慰慈情。詩看古人獲。窮甘五鬼嚶。回頭念昔日。萬物渾爲輕。夜夢南郵去。郵人盡出迎。未懸歸客榻。先聽讀書聲。顔面纔瘳疾。歡欣不勝情。覺來詩筒至。滿眼珠璣明。我聞古之人。仕宦如寄客。况復一郵微。豈有喜慍色。隨分盡其職。我兄已自識。郵人木爲碑。張皇頌語成。逋稅多蠲減。荒政極平亭。瘦馬肥生肉。矯矯看在坰。而我聞其言。喟然有憂形。毁譽苦相仍。得名匪爲榮。保終鮮如初。多見古史靑。位卑不須說。只在正與明。事有從違間。要不負本情。至此更無難。一路有歸耕。無灾無咎我家餐。纔出家時事便難。歇後堪憂多曠職。周旋猶愧做時官。從初兩眼書中大。每覺吾心義上安。縱使一朝兼九牧。免敎兒女念羅紈。</text>
<title>大山先生輓二首</title>,<text>上天重著意。降質本無疵。道體羞偏見。年光歎劇馳。袈裟千世遠。裘褐一時宜。下學無新異。世人蓋不知。珍重敬箴說。斯文賴不隳。古人言未及。來世竢無疑。芹美吾思獻。丹成鬼獨知。誰能磨石壁。幷與三圖垂。</text>
<title>省郵折送梅枝幷寄詩。伏次。</title>,<text>迢迢南路短長亭。底送慇懃此玉英。春草古塘饒遠想。碧梧新院愴餘情。移燈更惜如人瘦。掩戶偏憐照案淸。珍重劉郞遺愛在。歲寒心事見吾兄。退溪喪後。鶴峰寓感陶院詩。千仞鳳凰何處去。碧梧靑竹自年年。○朱子次劉秀野梅詩。可愛紅芳愛素芳。多情珍重老劉郞。</text>
<title>郵兄由還。伯兄有詩。伏次以呈。</title>,<text>聯牀對語一旬强。世上悠悠却自忘。昔日不知離別恨。近來偏覺歲時忙。應非邂逅黃花雨。更覺慇懃常棣章。但使身心無墜失。此生方許報明王。秋毫分外不須量。上計平生好斂藏。涇渭胷中天下事。日星丌上古人方。兩眼高時無許大。一身伸處是眞剛。西林舊蹟重回首。已矣嘐嘐小子狂。</text>
<title>至日韻</title>,<text>仰看星宿舊躔移。千百年前坐可知。每驗天功如契合。却愁人事少維持。何當劓補方來日。無計膠粘已去時。怊悵南雲添別恨。往冬聯幅四篇詩。</text>
<title>畫地詩 後山齋菊砌。畫沙有詩。齋中人不省爲何人所作。久後知之。仍稱畫地詩。</title>,<text>落日在高樹。空庭問菊花。可人望不見。烟起二三家。</text>
<title>山齋次趙恭甫 友愿 韻二首</title>,<text>西林回首宿緣空。萬事悠悠一夢中。風味不堪終斷絶。聯牀何幸有新工。黃卷嘐嘐對聖人。片時光景靜中新。十年古鏡重磨地。一面依然未祛塵。</text>
<title>新年韻 癸卯</title>,<text>高會川沙曲。淸詩癸卯春。鬢添今歲白。窮守去年貧。天道如環轉。人工貴鏡新。東方回運氣。扶杖賀重宸。</text>
<title>謁銘蔡樊庵 濟恭。逢李聖兪 堯臣 留宿數日同歸。口占相贈。甲辰</title>,<text>騎驢南嶺士。羅雀相公門。千里如期至。三宵不盡言。月意分扃白。花光照袖溫。居然生別語。怊悵倒詩樽。</text>
<title>輓金行之 光裕 二首</title>,<text>自是好才調。從游有本源。斷無粧點色。時有倔强言。村塾科條緊。閨門處義敦。山樑前歲淚。孤吊夕陽原。却思平日誼。俯仰倍悽然。一燭蘇湖夜。三餘講討筵。自嘲楊子白。多笑次山圓。皓首四方志。茅屋鎖寒烟。</text>
<title>陪諸兄登詠歸臺。分韻傍花隨柳過前川。得柳字。</title>,<text>村居鬱不愜。物外頻回首。暮隨諸兄後。來上小山阜。林木憺孤淸。川水在其右。錯落遺址石。怊悵昔人有。仍舊更如何。面勢頗不苟。數間茅棟成。寂寥開戶牖。吹壎又吹箎。優哉同壽耉。籬下種之菊。門前種之柳。此外何所慕。尙論千載友。</text>
<title>輓申贇卿</title>,<text>弱冠謙庵上。衆中始識荊。嶷嶷鍾鼎器。儼然已圓成。遂與語古今。聞之使人驚。末路無多見。歎息念家聲。眼前道脩長。委委趨瑲珩。徘徊歲云暮。古調無人賡。風雨滿牕夕。春秋讀寒檠。君嘗有滿牕。風雨讀春秋之句。 激昂胷中氣。詩句時崢嶸。願言常阻閡。流水空盈盈。相望一敵隱。鄕邦知重輕。不宜今世有。黃鳥古詩情。塵箱尋舊墨。錯落餘玖瓊。期勉固如斯。草草已幽明。聲勢日以孤。此臆向誰鳴。惟有賢弟在。稍慰愛日誠。可會屛翁心。虛屋涕自橫。</text>
<title>台溪分韻良辰美景賞心樂事。得賞字。</title>,<text>物生故不齊。小大各成象。入林貴深僻。何但尋高朗。茲山少奇絶。幽靜亦可賞。淸澗坐濯纓。短壁纔過顙。巖竇細出泉。淙淨時有響。縛茅兩三架。卒歲以偃仰。豈無天下勝。使我心目爽。足迹未曾到。徒然費夢想。隨遇取適意。擕手且同往。</text>
<title>蘇湖歸路。過慶進寓。見壁上題詩。近因病卧。偶有所感。却和以寄。三首</title>,<text>寫懷靜春軒下悵然過。無處開懷說話多。幸有吾家三樂一。擕提猶得免頹波。卽事古風近覺世上事。多少盡空如。但恐修爲懶。轉於倫理踈。心有寸鐵貴。言似巧鸎虛。誰知周官美。其本在關雎。田家古風野人猶古意。作事不妨踈。求兒見月拜。祈年倩客書。飮食先父母。親族接屋廬。不羡爲儒士。區區辨魯魚。</text>
<title>頖東。與西坡族叔，洪光之，金景學 恒壽，金大有，成叔晦 彦根 共賦灰字。</title>,<text>罏火旅牕坐畫灰。半簷踈雨數人回。誰知睡鶴三更月。便學驚蟲一夜雷。有分功名雙鬢晩。隔年顔面好襟開。黃花到處因緣在。笑掇寒香爲泛盃。</text>
<title>又得塵字共賦</title>,<text>蕭蕭衣袖薄緇塵。是日風流泮水濱。雙屐尋來如舊雨。一燈相對盡鄕人。蟲魚却愧壞心術。蕉鹿方看寓道眞。小屋城中山野趣。夜深樽酒轉淸新。</text>
<title>無題</title>,<text>大府來宣敎。寒齋夜掩書。古人度世願。今日復陽初。破線空慚短。詢蕘正感虛。彈冠何處起。慷慨詣公車。</text>
<title>自警二首</title>,<text>恥同農圃與爲徒。喫飯空然七尺軀。雖有軒天好氣槩。何如實地猛工夫。終身做道難忘俗。一意爲仁恐蔽愚。大道眼前平似砥。多歧何用謾嗟吁。歎息吾生亦不微。柰何仁義行多違。人間易去好年歲。事上難分小是非。忽地自知千丈落。亡羊堪愧一場歸。可憐長脚依金宋。誤却邦家萬世機。</text>
<title>二月雪霽。次放翁詩。乙巳</title>,<text>小逕泥深客到無。閉門煎茗澆腸枯。翕張自轉乾坤軸。冷暖相參造化罏。餘潤解敎花事早。輕寒喚起醉魂扶。朝來日出春容遍。農語依依滿四衢。</text>
<title>游南洞。凝之拈韻催詩。詩思涸。經宿始就。</title>,<text>石路微微樹匝烟。兩三筇履夕陽天。詠歸臺上看花會。興味團圓數歲前。</text>
<title>輓權丈 以肅</title>,<text>山水周房界。逈開淸淨世。雲水鬱穹秀。白鶴飛飛唳。夫公晦其中。行誼爲家計。皓首童子使。肫肫趨庭際。貼地跪兩膝。讀書門常閉。早晩湖上筵。惕然加淬礪。客氣消旣盡。苦心藏不蔽。寒女淨梳頭。恥作高高䯻。珮繸何鞙鞙。北風布裙敝。彩舞方未歇。誰道已徑逝。吾門運氣然。漣漣空反袂。</text>
<title>次李善述 述靖 刊賁趾遺文韻</title>,<text>從容函丈對酬年。妙歲猶能聞道先。何處後生依仰地。數篇遺簡寂寥天。秋風衿珮登樓晩。白首袈裟共釋眠。至行固知言不盡。七分儀範載書傳。</text>
<title>次朴周寶 龜寧，李聖立 定秀 山亭韻。</title>,<text>斷麓中開小有天。夕陽孤起隔林烟。從今學得丹砂法。歲晩相隨葛稚川。</text>
<title>輓崔百弗庵 興遠</title>,<text>知已大山在。成身小學來。通神聞至孝。分惠識全材。步認齊童直。城餘魯殿嵬。㫌旄空孑孑。寒暑小民哀。</text>
<title>山亭。次朴周寶，李聖立韻。</title>,<text>石渠無水櫟爲林。殊欠淸開又未深。淡淡白雲朝暮起。只堪怡悅付遐心。鳥啼草綠自園林。好是聯翩野趣深。誰道東牀年少伴。已能料理聖賢心。</text>
<title>昔年兄弟無故。共南屛賦詩。酉陽棣史，松巖丈人俱有和章。成窮巷故事。李春伯 宗周 爲哭仲兄終祥。滯雨留三日。屬而和之。居然之頃。人事又參差矣。謹次以寓感。二首</title>,<text>積霖川路斷。良晤紙牕高。衿珮聯三夜。松篁翳一臯。大言羞下士。當務付時曹。窮巷茲游勝。離盃覺懶操。落落高朋席。萋萋老樹陰。世情評更闊。交語淡知深。蠧篋蘭亭軸。鴒原子敬琴。悲歡仍錯道。容易暮光侵。</text>
<title>柳同樞丈 涬 重牢宴。次酌隱族兄 宗宇 韻。</title>,<text>大家基業淑仁開。餘緖于今保守來。天下重牢稀有慶。高門再見是年回。丹葉黃花細雨岡。五更歌舞倒琴觴。醉翁扶送春風面。不覺溪寒天有霜。</text>
<title>又次族兄 宗泌 韻</title>,<text>向隅終日小堂邊。何許家庭有是筵。影響天公昭德報。乘除數定敵官聯。須知積漸源流永。可但尋常勝事傳。銀燭花屛笙鶴舞。座中賓客摠如仙。</text>
<title>輓孫士文 思絅</title>,<text>遙遙子陵灘。至今聞七里。江上萬竹院。風聲菀未已。德星照一邱。文雅恣邐迤。百年花樹陰。一室蘭亭美。吹壎又吹箎。傾倒南方士。沉淪詎可論。此見乘除理。柰何空山阡。新墳次第起。不堪靈光殿。巋然黃葉裏。</text>
<title>眞樂洞小瀑 洞在伊溪上流。而不知有瀑奇絶。偶見人諸作。因步其韻。</title>,<text>小瀑出溪曲。不知有此丘。松杉多掩翳。境界自淸幽。輕沫能爲響。餘流迤作洲。從今䟽滌好。曾過幾人游。</text>
<title>鄭士仰自東海至。時李后山 宗洙 到後山精舍。同伯兄校師門遺集。共賦詩別士仰。</title>,<text>蒼茫今古意。緬邈山河秋。不敢繁言道。人間有此游。昔年仲兄無恙。同士仰游。士仰詩有感思之意。悠悠廣陵散。寶匣空千秋。更理遺絃斷。魚龍解出游。</text>
<title>次李后山韻五首</title>,<text>晩玩齋邊一夢游。人間怊悵夕陽流。喑蜂鑽紙透無日。大界何年放一頭。晩山風雪又淸游。三夜高談警俗流。妄相一生猶未變。返眞多愧白牛頭。朱退門中幾鉅編。編摩珍重及賢門。靈丹累轉方成就。功效千年見十全。斷絃山水匣中深。風露寒宵俛仰心。一理炯然相貫徹。人間何獨有知音。右一絶元詩有思仲兄之意。小車何日到交南。心地生來愧瑞巖。遙憶一屋蓬蒿裏。依舊靑山照古潭。右一絶元詩有懷注谷趙丈之意。</text>
<title>后山以一絶贈伯兄。又次其韻。</title>,<text>鏡似粹明鐵似剛。聖門顔子有誰强。勿旗一脚工夫在。不著纖塵翳古塘。</text>
<title>小至夜。申晦屛到川沙草廬。同伯叔聯句。</title>,<text>江雪錦齋冷。主人向北行。道彦。 碧潭鄰鴨。幽峽訪椐檉。子長。 寒月如期到。稚陽應候生。景蘊。 蒼茫前歲會。風雨後山楹。弘輔。 團聚情人在。存亡世事更。道。 天寒啼斷鴈。江逈喚孤鸎。長。 只得欣相見。何須吐不平。蘊。 素心雙鬢改。古意一燈明。弘。 酒煖風無勢。梅溫氣欲萌。道。 天心休復吉。人事善端亨。長。 鈍滯離羣久。開醒下語精。蘊。 自知頹志業。因覺少經營。弘。 憂樂忘天下。優游作野氓。道。 心期黃卷在。家計白雲耕。長。 道自無通塞。時惟任濁淸。蘊。 古人不可見。玆席有誰爭。弘。 至理羣心炳。平途衆目盲。道。 抱經歌舜禹。論學慕朱程。長。 星日垂羣哲。天人共一誠。蘊。 學如雞抱卵。行愧鐵中錚。弘。 欲造聖人妙。先由小學成。道。 實功惟主敬。外念肯求名。長。 自在平兼易。曾無色與聲。蘊。 固知如菽粟。要自整冠纓。弘。 邂逅南山語。縱橫太極評。道。 挑燈開筆陣。酌酒破愁城。長。 爲愛襟懷展。却忘河斗傾。蘊。 流光空晼晩。意氣尙崢嶸。弘。 紫闕胚祥慶。嘉朋共弟兄。道。 白頭憐盡老。靑眼喜相迎。長。 煖氣爐中酒。風聲戶外獰。蘊。 參差人世事。磊落歲寒盟。弘。 極目山河闊。聯牀肺腑呈。道。 癯容愁似鶴。能語愧如鸚。長。 莫恨前修遠。方敎俗慮輕。蘊。 守巢同燕燕。耽酒怕猩猩。弘。 浩蕩看冥鵠。寵榮任繡牲。道。 晩工須並武。佳句敢爭衡。長。 及此同衰暮。相期勖邁征。蘊。 斯篇傳後裔。百代更誰賡。弘。</text>
<title>病中不堪兄弟存亡之戀。詩以瀉意。</title>,<text>病久無眠坐數更。鴒原餘淚暗縱橫。鳳飛但見寒雲逈。麝去無痕野草馨。不隔一紗通肺腑。誰塡西海近儀形。歷選吾南多少士。私家何獨毁長城。</text>
<title>聞齋中李齡與 昌發 韻追和</title>,<text>天寒搔首鎖荊扉。坐數愆尤更整衣。鸚鵡不關能解語。鷽鳩堪愧尙卑飛。固知引路書中在。休覔單方海上稀。但得此心無間歇。過庭應許不虛歸。</text>
<title>和李春伯 戊申</title>,<text>前年三夜雨中游。回首西溪一夢幽。閭巷自今成古事。江湖有分著淸流。參差世論園蒿沒。容易年光野杏收。方有千秋光霽景。歸來須向卷中求。</text>
<title>次山亭韻示諸人</title>,<text>晩玩齋中陪坐辰。是時文敎蔚彬彬。如今受用無眞的。誰向鄕鄰更指陳。不自暇憂千百代。可能相率兩三人。莫嫌突兀少佳境。但願儒風日日新。</text>
<title>輓趙磨翁 進道 六首</title>,<text>秋雲暝向夕。巖竇鳴鵂鶹。獨坐悄然久。何須心有憂。何爲獨悄然。言念磨翁事。賢傑古如斯。嗟哉始望備。金剛傳世德。正氣百年間。不識皓天意。更看日月山。仁良海上村。傳說高陽里。從此東方人。不言荀氏美。蒼蒼千歲柏。錯落靑銅柯。豈不苦凝洌。性情將柰何。安石在東山。屹然衆望係。如何雲谷翁。獨注參同契。</text>
<title>强病赴洞游。忤風徑還。遙和詩報意。辛亥</title>,<text>我亦聞茲游。披衣向洞天。氣憐經病後。思滿泛盃前。每見生春草。長慚學海川。蘇湖昨日過。怊悵挾書筵。</text>
<title>輓金景顯 履運</title>,<text>少年文詞名。輩行咸仰視。容易成進士。前塗更逶迤。喟然尋晩修。兀坐窮義理。書燈草屋深。耿耿照牕紙。見面常醞藉。其心正如此。絃誦賁一區。可做有兒子。於今不可見。歎息吾誰竢。</text>
<title>次權公叔 處仁 韻</title>,<text>一病三旬塵滿牀。藥囊罏火度年光。是時花發春相負。今雨人來意共凉。猶見古心言語闊。已非吾地鬢毛蒼。鼠肝蟲臂渾無管。餘外何容到酒腸。</text>
<title>輓李道中 世立</title>,<text>山川多間闊。軒盖荷聯翩。可敬新安宅。最憐君勝賢。草廬三夜意。蓮寺舊時緣。世上無圓界。乘除自古然。</text>
<title>和李白紫極宮感秋詩 幷小序</title>,<text>李白四十九作此詩。蘇黃皆和之。至退陶先生。轉及進修意。先師大山先生亦有和篇。宗燮今年適滿其數。有感於中。敬次以見志。靑靑庭畔草。落落園中竹。我思古之人。其心如可掬。至訓在簡書。丁寧垂謹獨。柰何名利關。尙戀桑下宿。倀倀日冥行。餘生吾已卜。四十九年非。往日誰能復。回車反古道。不蹈前轍覆。日新而不已。或希稊稗熟。</text>
<title>和伯兄韻。兼呈從兄。宗臣</title>,<text>蕭蕭風雨過堂時。相對依然說舊悲。天上何人搔首問。世間無事握拳爲。枯魚短簡同生死。常棣殘年托友師。大義日壞嗟不及。但看遺敎卷中垂。</text>
<title>更和盆竹韻</title>,<text>敗葉殘枝意可知。不須聲色託幽期。何年養得猗猗盛。九十同參有斐儀。</text>
<title>重陽日。共金子野 㙆 兄弟賦詩。鄭明應 必奎 續成之。其歸更步以別。</title>,<text>菊花庭畔一茅堂。驚見嘉朋到夕陽。照燭昔年顔醞藉。聯牀半月語芬芳。喑牕却愧穿無日。尙絅誰知闇有章。別意秋風殊不淺。空望飛葉滿蹊黃。</text>
<title>輓柳蘆厓 道源 三首</title>,<text>𥥆窕南澗曲。儼然君子里。根源夫如何。華采斯爲美。落落好師表。蔚蔚堂廡裏。庶見淑諸人。可但一方士。園中有杞菊。采采更誰竢。世敎循柯葉。五倫日參差。肫肫孝友政。不向笑貌爲。百忍張公宅。怒詈兒不知。善繼有能子。居官此道移。西人方拭目。歸馬遽東馳。一屋岐山側。庭前常棣樹。中有萬卷書。白首對風雨。每得蘇湖言。忻然若披霧。匪學如此文。自見華實具。儕友共推之。爲銘先師墓。</text>
<title>輓李陰城 世述</title>,<text>𥥆窕宜仁村。千古新安里。烟火尙依依。杞菊芳未已。龍光集門戶。錯落衣冠美。欵欵秉忠信。仁言渾表裏。白首能無恙。儼爲鄕邦視。不樂專城養。緋袍返素履。過景何須說。天數有如此。浩然歸造化。含笑玩無始。不堪江上亭。斜日空遠企。</text>
<title>輓詞[柳長源]</title>,<text>生材蓋不數。千里一士難。若天有私厚。四賢萃門闌。况復季方賢。才高年力疆。旨訣傳師門。義理講聯牀。天資旣粹美。學力充拓好。溫柔中有守。質素加采藻。進進工不已。駸駸到閫奧。法門方衰落。非君復誰靠。君如逐臭夫。與我情綢繆。有時詢聾瞽。又或惠箴規。前冬葬兄日。白馬來送往。歸又致長牋。早晩謂相訪。我喜君且至。掃榻待君來。君來竟不來。精神有牕梅。旣賦淸明質。又何促年筭。自歎樗櫟賤。空喫世間飯。福善理却舛。鴒原再埋玉。喪弟兼喪質。重爲伯叔哭。</text>
<title>輓詞[李宗洙]</title>,<text>憶昔遊蘇湖。求友得弟昆。君齒最英妙。鬱若烟玉溫。受才儘穎敏。下工初不偏。欿然若無有。造次志專專。至道寓聖謨。求之存其人。發憤期深造。硏精務反身。俯讀抽新知。仰思稽舊惑。循循自邇遠。矻矻勤磋切。衆理漸究極。本根見特達。精粗忽通透。行處寡礙窒。窅然粹而淸。獨立蛻坌聒。我時與之言。陡覺心目醒。絶去口耳窠。直指理義扃。溢發有文章。典則肖天成。投之無不宜。小搴趁妙齡。行當賁黼黻。疾徐委命物。自從失依歸。長切憂離索。庶幾俱努力。慇懃至歲遒。嚮來同門友。落落曉星流。如何時運乖。之子又不留。抱負如許大。期待迭崇阿。知子百不疑。其如斯文何。君家兄弟賢。炳蔚儒林望。心服師門敎。扶持氣脈長。次第驚凋謝。門闌倏凄凉。去者長已矣。生者若爲心。余嬰沈痼疾。三冬事爐燖。永違重泉訣。哀歌淚滿襟。</text>
<title>輓詞[趙述道]</title>,<text>我哭金弘輔。此理冥莫詰。每擬弘輔材。從容有施設。方駕伯仲間。言貌雅而㓗。江都二三策。度長大以絜。以此一出身。豈足事媚悅。吾輩久蹇連。踦贏互相敓。有材旣不酬。壽命又不必。秋風與白露。蘭蕙共摧折。荒殯繐帷空。歲月又遞易。祥練奄以隔。聲塵已曠逷。因文寄余慟。寒日照牕槅。</text>
<title>輓詞[鄭璞]</title>,<text>覊旅江東少所親。韶州爲卜十年隣。天寒分與姜肱被。四棣堂中又一人。柯老當年畏後生。才情性氣故全淸。向人不語渾如玉。自是同門有定評。正言瞑目歸泉下。爲是留君侍伯公。耳目聰明元一體。桑楡景裏賴收功。溫雅風流色笑顔。賢愚不猒各輸歡。疎狂多喫九年飯。唐突居君伯仲間。晴軒槐柳鳥鳴時。幾度逢迎喜在眉。兩地倚廬經四稔。小亭成後遂無詩。雪裏前冬憶叩關。海風吹面不勝寒。怱怱未暇分氈話。此別那知隔世間。書籤藥裹暗塵飛。想得川沙不寐時。莫把小梅移別處。夜魂應返最南枝。</text>
<title>輓詞[金煕稷]</title>,<text>一母君家四乳生。好姿因又學而成。身逢湖上師門盛。世際天東大有亨。雙桂雙蓮終古異。難兄難弟至今榮。公然泣盡存亡淚。分灑霜臺御史塋。憶曾往歲吊公時。穿雪衝寒我馬遲。數郡客歸山正暮。三年憂在鬢空垂。被餘廣幅仍同卧。盤對寸葱與共悲。連夜慇懃留後約。那知此別更無期。平生寡合我疎慵。歲暮空悲老眼空。天下極難逢一士。人間何幸對雙峯。知心已在峩洋裏。憂世時從感慨中。回首如今君不見。滿山風雪遶寒松。</text>
<title>輓詞[權思浩]</title>,<text>南州孺子里。逝水何無停。學海程猶遠。春塘草又生。停雲入遠望。落日起深誠。湖塾兩齋闢。桓生四鳳鳴。操戈室優入。說法刃如迎。呂氏學皆好。于門慶有贏。雙蓮又兩桂。一樂並三兄。外至人何羡。內純吾所榮。王祥雀入室。李勣鬚焚莖。貌暎崑岡彩。襟分秋水精。醍醐醉不覺。銅鉢捷誰爭。昔叩玄中趣。門開柳下衡。相看無俗事。細和有新聲。留得塤箎欵。歸勤雲樹情。鴈鴻飛不盡。桑海變何更。大被今空半。此生渺合幷。人間賢路窄。天上帝樓成。蠧簡吾無質。牛壇誰主盟。風斤嗟已撤。枕淚想應傾。永負歸山紼。深慚范巨卿。</text>
