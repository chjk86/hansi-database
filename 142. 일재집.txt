<title>贈宋圭菴麟壽 幷序</title>,<text>大凡與君大夫言。不特論其事爲之末。須就身上緊要底說。曩者盧君某，李君某之書。非有道之士。不能爲也。然所言多就事上說。少就身上說。是遺其本而語其末。可謂一欠。恒其時迫於先生臨行。未得審視。不知果如是否。因成一絶。以效卑懷。觀察湖南敎化淳。躬行道義效鄕人。庶民刮目瞻新政。克念存誠更反身。岸冕高車察風化。麻衣蔬食亦安身。行藏用舍皆由命。得喪窮通不在人。榮顯都兪堯舜日。幽居自樂孔顏貧。如何水石林泉裏。靜坐茅茨味道眞。</text>
<title>贈白秀才 光弘</title>,<text>天挺英才應有意。勸君重立大規模。仲尼稱水淵源永。曾點吟春闊步趨。博學硏思須自得。篤行隨處賸工夫。一朝洞會胸中豁。湊合圓融渾萬殊。</text>
<title>謝靈川 申潛 送晦菴集</title>,<text>山齋忽得晦菴書。睡覺晴窓眼豁如。持贈典謨應有意。從茲活潑得鳶魚。</text>
<title>偶吟</title>,<text>龍牙初作潛幽窟。鹿角微生渾山寂。須向淸虛塵絶處。坐窮玄妙猶歷歷。</text>
<title>題詩軸</title>,<text>樂水由來又樂山。浪吟游詠綠陰間。淸溪屢和絃中曲。白髮頻驚頭上班。老病未能勤做得。多年佳了靜安關。高僧遠到應無取。歸去名區莫往還。</text>
<title>偶吟</title>,<text>山月已低欹翠壁。淸溪得石夜逾喧。欲出林亭多豺豹。縮頸幽處杜柴門。</text>
<title>良田</title>,<text>湖上有良田。嘉穀自離離。白日走奔迅。恐未耘及時。勉哉勇無斁。輸功日孜孜。不挾地力美。發憤勤鋤治。贍彼頑懶人。自棄良田基。優游到秋穫。無實徒傷悲。所以善農者。耕種耘得宜。耕也餒在中。貧賤焉能移。固窮勉在我。不計時盛衰。到得成熟日。凶年不能飢。</text>
<title>送靈川歸故鄕</title>,<text>禍福元無計。超然訪隱淪。求仁先孝悌。學到達天人。對酌論今古。携經講道眞。胡爲忙告別。使我轉傷神。</text>
<title>贈別盧子膺 禛</title>,<text>吾黨諸君子。邈在天一方。君今復遠別。我自潛悲傷。離亭日欲暮。回首長廻徨。</text>
<title>贈湛齋金麟厚</title>,<text>寥寂山齋夜。有友遠方來。君若傳吾道。共醺我一杯。</text>
<title>遊龍泉。奉贈盧子膺。</title>,<text>昔共山齋樂。今逢水石隈。潛龍臥幽窟。飛鶴上雲臺。泯迹工夫大。當官敎化恢。論心情不盡。臨別更徘徊。</text>
<title>戲贈鄭秋巒 之雲</title>,<text>之雲證寂滅。秋巒諭坐弛。體道吾猶號。不必假前規。</text>
<title>挽河西 湛齋 一號</title>,<text>宜入升堂士所稀。硏窮殫思盡精微。寥寥千載尋墜緖。雖是云亡道自輝。</text>
<title>寄徐君九淵</title>,<text>江東與渭北。阻闊兩衰顏。剛川風景好。新月欲同看。</text>
<title>次二樂亭韻</title>,<text>晦迹貞居絶時行。一簞蔬食樂平生。高山聳立輸仁術。活水周流證智情。體驗吾身俱是道。方塘一鑑自澄淸。幽人格得無窮義。至理瞭然寄齋名。</text>
<title>寄許僉知 曄</title>,<text>二程雖往千年後。朱子開來萬古傳。誰有硏幾精且一。得尋墜緖任聯綿。</text>
<title>題克念堂</title>,<text>克念堂前水。溶溶活不息。指以通大海。猶似知歸宿。所以感尼父。萬世爲學則。同異且異同。萬殊通貫一。誰是聞一貫。鳶飛同魚躍。</text>
<title>次不憂堂韻</title>,<text>雲山隱逸非吾道。混迹同塵只自然。志士硏窮因事理。達人忠恕效方圓。行藏用舍皆由命。得失存亡不怨天。安分知幾能遯世。一毫榮辱未參前。</text>
<title>寄河西 以下三首係拾</title>,<text>群邪誠意去。萬理博文來。道在收心地。何須浪酒杯。</text>
<title>房沙溪精舍。次蘇齋韻。</title>,<text>少年游學遍西東。萬理瞭然格眼中。占得藏脩臨碧澗。經營精舍隱蒼松。有用自遠眞吾樂。喩道惟誠禁玲瓏。心下群邪俱淨盡。從茲自得固顏窮。</text>
<title>次奉先堂韻</title>,<text>嶺上孤雲碧。閑中一老身。希賢猶未洽。何敢所存神。白屋貧如舊。淸心道自新。怡怡無物我。浩浩樂吾眞。</text>
<title>贈別趙士凝</title>,<text>多病思田里。無才愧俸錢。自然招物議。離抱足幽悁。</text>
<title>挽詞[盧守愼]</title>,<text>道豈多聞近。知應實見開。先生一變至。只本四書來。得寸爲吾寸。何裁不自裁。人師無異轍。王佐有奇才。賞正留神鑑。依仁愧散材。情紆從甥舅。義合昔陳雷。入海酬千難。歸途獲一陪。芝蘭旣云歇。樑木忽傳摧。天上麒麟悅。人間燕雀猜。撫時嗟老矣。捨此痛誰哉。右議政盧守愼</text>
<title>挽詞[朴淳]</title>,<text>大勇無賁育。收心慕聖賢。蒼茫培浩氣。要妙得眞傳。天上風雲斷。山中歲月遷。師資遽淪沒。志士更潸然。領中樞府事朴淳</text>
<title>挽詞[金貴榮]</title>,<text>書劍當年謾泣。歸來始覺有餘師。天惟得一元無妄。人可參三只在茲。朝着誰追眞國士。丘園空老好男兒。少微向夜陰精犯。竟作楓宸不憖悲。大提學金貴榮</text>
<title>挽詞[鄭惟吉]</title>,<text>少歲聞風立。圭庵豈誤人。尋原窺道妙。返朴葆天眞。衆魏聲華徹。林丘尺一頻。終然錫我福。有壽報公身。閼世無全士。收身是勝流。優游畎畝樂。濩落子孫謀。古縣雲無主。詩山日又秋。平生惜賢志。揮涕望南州。兵曹判書鄭惟吉</text>
<title>挽詞[朴民獻]</title>,<text>英豪由稟氣。小少迥殊群。躍馬不知里。彎弓凡幾斤。日遷知憤悱。勇進覺精勤。百鍊金尤美。千磋玉益溫。松堂辭脯脡。眉叟托蘭薰。源派由來遠。風流本自敦。千年沿泗水。東國復河汾。汩汩唯探賾。僊僊幾啓昏。早年爲隱逸。暮歲作徵君。鄕國延申老。楓宸接放勳。聖情方繾綣。異數自便蕃。豈敢辜恩渥。唯思效曝芹。不將豸角着。暫把虎符分。雅志非違闕。衰年要息筋。機閑甘退伏。志逸樂耕耘。膏澤雖差少。見聞固已尊。人誰求絶響。天忽喪斯文。士類哀方切。乾心痛亦殷。昔年曾拜榻。一席幾承論。行止雖殊跡。山川有出雲。別離勞夢想。訃告見來奔。回首論心地。凄涼涕自紛。漢城府右尹朴民獻</text>
<title>挽詞[崔應龍]</title>,<text>坐上春將暮。承顏講討時。操存論更緊。人道辯無遺。格說開群蔽。危言起衆靡。仙蹤追莫及。非獨慟吾私。漢城府左尹崔應龍</text>
<title>挽詞[李俊民]</title>,<text>風彩凝嚴望若神。中存莊敬外和仁。百年事業承洙泗。一代聲名動搢紳。致世唐虞終邈邈。誨人規範祗循循。士林無祿蓍龜死。殄瘁詩吟淚滿巾。大司憲李俊民</text>
<title>挽詞[李陽元]</title>,<text>早悅孫吳志武功。虎頭韜策擅名雄。新心忽悟橫渠勇。道氣渾消舁彀風。三極究窮超物表。百年敎洽化南中。職縻未赴三千會。回首空慙絮酒豐。吏曹參判李陽元</text>
<title>挽詞[洪聖民]</title>,<text>發憤惟知道可耽。淵源還句靜中諳。小齋揭號功專一。大學殫情領有三。馹訃無端來闕北。士林何限遡江南。斯文已矣天難問。目送斜陽慟更添。大司諫洪聖民</text>
<title>挽詞[李山海]</title>,<text>大學書中悟昨非。味如蒭豢可忘飢。黃冠北闕曾趨召。白首南鄕久掩扉。千里遽驚聞易簀。一生長恨未摳衣。斯文已矣吾誰賴。獨向秋風泣路岐。儀容暫覿來朝日。簡札嘗求士友間。駑質每慙蒙鑑賞。緖言猶足啓昏頑。風塵擾擾空朝暮。生死悠悠隔海山。共說文星淪彩久。邇來吾道漸艱難。上護軍李山海</text>
<title>挽詞[崔顒]</title>,<text>天降先生式士林。斗南師範世同欽。談兵勇脫孫吳悅。求道初從語孟尋。入德功程要挈領。敎人規畫只在心。延和暫講西山學。單父俄鳴宓子琴。終幸危微明萬古。何須事業耀當今。昔年警咳猶盈耳。哭望河汾淚逬襟。上護軍崔顒</text>
<title>挽詞[鄭芝行]</title>,<text>卓犖一齋老。聲名滿大東。孫吳早偏悅。庸學晩加功。先后求賢俊。幽光徹聖聰。六條才儘備。三聘禮何隆。郡國初紆紱。雲林竟謝龍。霜臺幾虛位。恩數此長終。物外哀榮極。人間耆舊空。高山曾仰止。小子自昏蒙。未遂登門願。還增責沈衷。聊因草堂子。哀挽寄西風。大司成鄭芝行</text>
<title>挽詞[許曄]</title>,<text>劍藏稜角就溫醇。礪志當年邁古人。慥慥不須崖異行。平平自到聖賢津。階除四字宏規立。誦讀千番至訓新。百世南中山斗仰。直將無等共嶙峋。今歲知何歲。斯文弔哭頻。眉岩纔發旐。一老又催輴。志學常憂退。思齊勉自珍。依歸更誰望。淚濕百年巾。吏曹參判許曄</text>
<title>挽詞[南彥經]</title>,<text>甲子蛇未至。兵山木非稼。不知蒼蒼天。何多厄賢者。旣失眉岩翁。先生慟又化。早涉孫吳流。晩入孔顏舍。塵空明鏡曉。露滋牛山夜。講道無餘事。茅茨映林下。十載望南天。偶承顏色假。論心兩無疑。霽月穿雲罅。承明揚側日。彙征忽相訝。懇懇精一言。白首歸雲榭。從此分南北。蹉跎難再迓。今朝涕雨下。往事飛電乍。凄涼月兩鄕。寂寞書一架。臨風寄遠詞。掩抑情難瀉。內贍寺正南彥經</text>
<title>挽詞[許篈]</title>,<text>憶昨親承秋月輝。十年前事夢依依。朱絃掩匣希聲斷。白首懷經始願違。烏府徵書餘舊事。寢門斜日照遺衣。生蒭未洒江南淚。哭向寒空望少微。弘文校理許篈</text>
<title>挽詞[李良國]</title>,<text>當代南中老。先王眷遇臣。道傳千載學。惠施小城民。壽富多男子。仁賢大德人。林泉休萬事。揮淚遠傷神。掌苑署別提李良國</text>
<title>挽詞[朴枝華]</title>,<text>倒學韓公積未眞。先生方是大過人。精思已契環中妙。疾讀何勞紙上塵。理窟暫開加璧日。牛刀曾試割鷄辰。人憐大老來歸晩。天忍斯文取次淪。都講久虛三衆進。哲王無復兩楹賓。南榮悵憶庚桑化。藁里長遙漳水濱。魏氏向來成宅相。渥洼當日出麒麟。彼蒼的的還堪倚。昌緖吾知有席珍。前漢吏學官朴枝華</text>
<title>挽詞[申石潾]</title>,<text>伊洛波堙後。人誰更涉流。先生能晩悟。吾道已南州。敬義知偕立。明誠得兩修。淵源非上受。眞實卽中求。精一先朝對。仁滋海郡留。興殘虛白室。跡斷孝廉輈。鄕曲無醫俗。丹墀絶獻猷。懷經今日慟。負笈昔年遊。卒業終何托。酬恩竟末由。緘辭千里外。揮淚獨搔頭。門人申石潾</text>
<title>挽詞[南彥紀]</title>,<text>早悅孫吳藝絶倫。晩移精勇學爲仁。一心強矯常持敬。四子沈潛久積眞。年德偕高人共仰。幣辭恭聘禮如賓。丘園臥病淹三歲。襄葬猶蒙霈異恩。南彥紀</text>
<title>挽詞[金福億]</title>,<text>摳衣門下自童初。誘掖諄諄善敎予。頑質變化容接裏。大要粗得講論餘。晩承召命來金闕。時與南溟枉草廬。天不憖遺堪慟哭。道將誰托淚交如。門人敦寧府奉事金福億</text>
<title>挽詞[申沃]</title>,<text>崛起頹波奮志雄。伊顏事業着眞功。知求已覺黃金重。發憤焉知白髮鬆。㦝㦝推餘開後學。惺惺主一事天公。先生有道終何用。我淚難堪洒海東。肩擔斯文起世衰。風儀峻厲聳當時。依仁剩得先賢妙。居敬堪爲百世師。士類方欣瞻海岳。儒林忽慟失蓍龜。莫言大器歸無用。一泳應傳澤海陲。童蒙訓導申沃</text>
<title>挽詞[朴光玉]</title>,<text>一理天均賦。千年士鮮知。先生起南服。吾道昌東陲。國待將爲政。人依各得師。如今嬰疾病。從此負公私。旣切斯文痛。那堪永隔悲。謾揮湖海淚。秋日寄哀辭。雲峯縣監朴光玉</text>
<title>挽詞[南彥縝]</title>,<text>石火催楹夢。人間八十秋。乾坤英氣盡。宇宙大名流。朝野悲張載。斯文哭子由。蔡淵憂道淚。重洒考亭頭。咸悅縣監南彥縝</text>
<title>挽詞[邊士貞]</title>,<text>吾東文獻雖稱久。傳道眞儒未敢云。實得孰如夫子挺。尊嚴獨見我師門。才成王佐時歸望。學到無疑士有聞。可惜儀形從此隔。裁挽哭別舊山雲。門人邊士貞</text>
