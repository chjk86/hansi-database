<title>贈牛溪 少時作</title>,<text>與君初識面。草堂春早時。山墻一樹梅。瀟洒破寒姿。此日各忘形。永與金石期。人事固莫論。悠悠西北馳。明年草堂下。梅發空相思。</text>
<title>別松江</title>,<text>風雨滿城郭。靑山花亂飛。如何春盡日。更送故人歸。</text>
<title>山中偶吟</title>,<text>遊子値歲晏。羇孤百憂集。林扉斷經過。出門耿獨立。山寒木葉空。日暮溪流急。良辰迫吹帽。菊露猶可挹。采之有誰贈。衫袖幽香襲。千山隔故園。歸夢那可及。天狼幾時滅。鄕心正悒悒。客淚自不禁。西風滿巾濕。</text>
<title>北靑醮樓集杜句</title>,<text>天地空搔首。憑軒涕泗流。烟塵繞閶闔。獨立萬端憂。</text>
<title>排悶</title>,<text>故國沙塵暗。他鄕雪月新。二年千里客。萬死百憂身。多病思歸苦。無眠問夜頻。所親皆喪亂。存沒幾傷神。</text>
<title>次思庵先生和李景震韻</title>,<text>幾年塵土厭從違。一夕飄然拂袖歸。高躅入林名更重。賢人去位事全非。山園日涉堪成趣。烟水長臨可樂飢。芝盖忽從天外去。白雲何處鎖巖扉。</text>
<title>次栗谷韻</title>,<text>隱屛巖下少風塵。岳色溪聲特地新。松院日高花寂寂。白雲唯傍讀書人。右石潭精舍不見蓬萊駕鶴仙。空餘明月滿前川。並遊才俊皆泉路。往事凄凉已十年。右降仙樓題詠</text>
<title>秋夜聞灘聲 二首</title>,<text>月色江聲曉。虫啼露下秋。羇人元少睡。况乃萬端憂。江月皎如晝。小窓人未眠。秋風憶歸思。長在白雲邊。</text>
<title>秋宵獨坐</title>,<text>月黑虫啼夜。風凄雨滴秋。客心長忽忽。鄕路幾悠悠。未制傷時淚。難堪去國愁。餘生知有幾。飄泊滯西州。</text>
<title>夜懷</title>,<text>嶺外塵還暗。江邊歲又秋。鄕山長杳杳。客思自悠悠。露下寒虫咽。天空皓月流。此時仍不寐。淸景助離憂。</text>
<title>一笑</title>,<text>有耳不聞韶濩音。有眼不見鳳凰儀。風塵萬事鬂已雪。出門一笑將何之。</text>
<title>慈山見四養。寄使君一律。因步其韻。</title>,<text>烽火連千里。烟塵暗幾州。百年那得滿。一疾未言瘳。喪亂誰高枕。飄零却倚樓。眞同杜陵叟。獨立萬端憂。</text>
<title>有感</title>,<text>妖氛滿天地。歸路阻鄕閭。骨肉相離後。形骸萬死餘。西州聊寄食。北塞孰傳書。却羨安巢鳥。投林羽翼舒。</text>
<title>悼守菴 公在谷雲。爲賊所逼。投水而化。其家人跟至水傍。得公手書老杜詩。卽白𩿨元水宿一律也。</title>,<text>至人那惜死。浮世謾含寃。萬古淸泠畔。誰招水宿魂。</text>
<title>有懷猶子</title>,<text>千里烟塵暗塞垣。海山愁望幾銷魂。家書滿紙難逢鴈。客淚沾襟不待猿。草色可憐知節變。禽聲何事向人喧。經旬抱病荒村靜。盡日悲吟獨閉門。</text>
<title>感時</title>,<text>遠客思歸日。孤村抱病時。階花寒更勒。庭草雪猶欺。寥落傷春思。凄凉撫事悲。鄕關迷夢裡。書信杳天涯。棲息終何定。飄零不可期。休看杜陵鏡。勳業鬂如絲。</text>
<title>除夕</title>,<text>旅館寒燈夜。窮途遠客情。風塵洛城路。霜露廣陵塋。白髮驚還甲。靑春迫歲正。餘生未可料。不寐到天明。</text>
<title>次松江韻</title>,<text>勞生何用走風塵。一片浮雲笑此身。千古杜陵能解道。苑邊高塚卧麒麟。附松江詩歸田不早竟趨塵。除却人非自誤身。嬴得鏡中千丈白。莫言圖畫在麒麟。</text>
<title>尋西洞</title>,<text>芳草綠楊溪路回。梨花桃花相映開。數家籬落無烟火。時見饁婦林外來。</text>
<title>山村寓居</title>,<text>靑山寂寂雨霏霏。花落鶯啼客未歸。遙憶白雲巖畔宅。玉溪瑤草鎖松扉。</text>
<title>用金賢叔韻。留別。</title>,<text>詩禮家聲遠。淸貧世業微。耽閑檢書懶。習靜出門稀。種秫供山飯。栽麻作夏衣。獨憐踈野性。終與古人歸。</text>
<title>寓居成都村舍</title>,<text>滯留松壤阻歸程。寄食窮村萬慮生。秋至自添霜露感。客遊誰念亂離情。林深倦翼猶知返。日暮高灘更有聲。撫枕獨吟心已折。坐來衰淚幾霑纓。</text>
<title>避地北荒</title>,<text>客路千山外。鄕關百戰中。行行行不盡。望望望何窮。羇緖同飄絮。浮生似轉蓬。白頭難避世。空憶鹿皮翁。</text>
<title>山居偶吟</title>,<text>幽居常閴寂。草逕少人知。門掩僧歸後。窓開月入時。耽閑慵把釣。多病廢吟詩。尙有滄浪思。時時弄碧漪。</text>
<title>再過新溪</title>,<text>淸心亭上去年秋。徙倚朱欄瞰石流。魚鳥若知曾到客。只應驚恠雪渾頭。</text>
<title>夢與澤老彈碁。宛若平昔。</title>,<text>夢中相對舊堂前。玉子文楸尙宛然。一局罷來蝴蝶散。不知滄海變桑田。</text>
<title>過箕都</title>,<text>乾坤百戰後。客子吊遺基。風壤箕王國。江山牧老詩。仁賢那可問。文物只堪悲。獨立江天暮。寒鴉又滿枝。</text>
<title>百祥樓。用壁上韻。</title>,<text>綵棟朱欄縹緲間。孰勞心匠破天慳。斫開城上千章樹。納盡雲邊萬疊山。瑤草帶烟迷別嶼。綺霞隨日映長灣。百年壯觀胷初盪。怳若乘風出九寰。</text>
<title>臘日。有懷古玉。</title>,<text>臘日春猶冷。羇遊老更催。愁看關外雪。病憶洛中梅。寂寞終誰待。飄零只自哀。江天有孤鴈。日暮叫群廻。</text>
<title>寓居松池。夜聞狐叫鵩啼。</title>,<text>雲深古巷妖狐叫。月黑前林怪鳥呼。孤客不眠過夜半。一燈明滅土鑪隅。</text>
<title>感舊 懷松江作</title>,<text>誰謂晉陽行。翻作淸源移。風雨水城夜。連床話別離。新院又分馬。行色一何悲。西塞阻千里。夢魂安能追。更會肅寧村。信宿淸溪湄。㫌旆又渡遼。薊門音信遅。我時湖外遊。兩地空相思。忽聞還江都。俄報黍已炊。雲天杳不極。海曲何逶迤。百年契濶非。撫事危涕垂。荒山一丘土。若堂秋草衰。千秋萬歲後。過者應式之。</text>
<title>自遣</title>,<text>大化終歸盡。浮生亦不辰。誰爲萬年計。未料一生身。富貴從他有。優游任我眞。勿云飄異域。田舍可甘貧。</text>
<title>忽憶友松堂三昆季</title>,<text>世交今日幾人存。白首相望獨斷魂。舊事杳茫隨逝水。先廬寥落鎖空園。百年遠別長如此。一笑重逢不可論。安得死前歸故里。友松堂上對淸樽。</text>
<title>聞溪翁自海西還山</title>,<text>聞說溪翁返故山。故山猿鶴倘開顔。可憐峒客終何處。纔到鄕園又出關。</text>
<title>嘉山送月汀</title>,<text>天地風塵行路難。人生那得暫時安。燕山已恨經年別。江郡聊承半日歡。世事至今驚夢裡。春風依舊入憂端。長嗟萬死秦庭哭。誰識孤衷一片丹。</text>
<title>松池草屋</title>,<text>到此心閑無外事。幽棲不覺是他鄕。山花開處草堂靜。江燕來時春晝長。</text>
<title>丁亥孟夏。余有溫泉之行。愼子放設酌。叙別於月下。生娥彈伽倻琴。唱歌以寫別情。追憶此事。偶題。</title>,<text>昔年裝束啓西行。花下淸樽月政明。去住始知離緖苦。招邀仍見故人情。哀絃嫋嫋沉湘怨。艶唱悽悽別鶴聲。垂死病中懷舊事。湖天杳杳碧雲橫。</text>
<title>感舊</title>,<text>平生舊知己。亂後幾泉臺。淚盡難成泣。膓摧未暇回。乾坤雙鬂雪。家國寸心灰。悵望風塵際。故山安在哉。</text>
<title>寄古玉</title>,<text>嗟君淹斗粟。閱世飽凉炎。正類三年瑟。還如六日蟾。艱難厨火冷。潦倒鬂霜添。只有吟詩興。開窓望酒帘。</text>
<title>夜坐</title>,<text>咽咽秋虫響。蕭蕭夜雨聲。小窓人不寐。千里故園情。</text>
<title>卽事</title>,<text>睡起西窓雨乍晴。靑山寂寂鳥無聲。柴門犬吠兒童出。村老持筐野菜盈。</text>
<title>肅寧途中</title>,<text>鄕國孤雲外。征途亂嶂間。野烟綿碧草。湖日際黃灣。人語非吾土。鸎聲似舊山。年年倦行役。今日又西關。</text>
<title>西行</title>,<text>畏途鞍馬不知疲。六載干戈鬂已絲。飄泊又爲關外客。白雲松雪負心期。</text>
<title>夜坐忽憶古玉</title>,<text>聞道烟塵繞兩湖。百年世事入長吁。窮山獨卧三秋盡。故國親朋一字無。旅食此時愁拾橡。苦吟何處要提壺。憑誰說與平生抱。月轉霜空吊影孤。</text>
<title>戱寄古玉</title>,<text>雪裏吟詩兩鬂霜。風神眞似孟襄陽。侵星步出隨鴉返。踏遍長安索酒嘗。</text>
<title>元日有感</title>,<text>舊國春應至。殊方歲又除。菜盤驚節物。儺戱憶鄕閭。羇緖長罹病。交游不見書。兵戈與衰謝。爲客意何如。</text>
<title>夜雪</title>,<text>夜雪無端積。山寒斗覺增。枕邊衾潑水。床上硯凝氷。澹澹踈簾月。熒熒半壁燈。空餘剡溪興。雲外杳難乘。</text>
<title>至日有感</title>,<text>窮山逢至日。節換客心哀。灰動六葭管。陽生半夜雷。未消關嶺雪。應放洛城梅。悵望秦京道。故園安在哉。</text>
<title>憶古玉</title>,<text>少年詞藻冠當時。名振春寒一首詩。潦倒冷官還浪跡。酒樓風月寄生涯。君少時作春寒詩。膾炙於世。</text>
<title>方山縣。設檻穽捉猛虎。以三牛舁入官府。</title>,<text>山中有猛虎。霧隱毛更炳。掉尾嘯林樾。衆獸莫伺影。白晝當路蹲。樵人愁度嶺。桀然憑其威。不覺落機穽。電睛無復閃。雷吼何由逞。兒童恣手摩。縛束肢與頸。輸官汗幾牛。得雋閙一境。畢竟皮寢處。誰謂山君猛。元惡甚於斯。見此足以警。</text>
<title>初度有感</title>,<text>生我劬勞日。乾坤有此身。百年誰爲孝。萬事幾傷貧。峽裏他鄕淚。天邊故國春。昊天恩未報。悲痛倍今辰。</text>
<title>仲春</title>,<text>羇旅猶經歲。芳華又値春。鄕關雲峀外。客思暮溪濱。索莫終何事。飄零獨此身。遙憐故國柳。嫋娜爲誰新。</text>
<title>踏靑前二日。偶吟。</title>,<text>農務村村急。春光日日催。擷芳原上去。弄水澗邊回。佳節無端近。鄕心不自裁。感時因撫事。惆悵獨徘徊。</text>
<title>有懷白雲舊居</title>,<text>滿地干戈際。偸生老病仍。窮山千里客。獨坐五更燈。歲暮鄕心切。途窮老感增。只應松桂夢。長繞白雲層。</text>
<title>排悶</title>,<text>氛霧迷南徼。松楸隔廣陵。方山一夜雨。孤客半窓燈。身世飄如葉。生涯淡似僧。鏡中雙白鬂。渾覺病來增。</text>
<title>次半山鍾山韻</title>,<text>積雪山更幽。盡日松扉靜。獨坐觀物化。悄然收視聽。毖彼泉水流。無心與之競。誰能會此心。一鳥投林暝。</text>
<title>對月</title>,<text>百年飄轉只堪憐。萬慮傷心淚逬泉。今夜碧山無限月。等閑來照苦吟邊。</text>
<title>幽居</title>,<text>峽裏幽居絶點埃。一溪如玉萬峯回。人稀草逕經時掃。卧穩山扉見日開。世亂不妨長避地。境閑猶可獨含杯。吟來好句無人和。却有松風萬壑哀。</text>
<title>夢見兩申 伯申丈已歸寧邊。季申必隨歸。故及之。</title>,<text>靈川二老今何處。避地應歸鐵瓮城。生死獨傷千里別。艱危仍見故人情。雲邊絶域書空斷。峽裏高秋月政明。虛向夢中聊邂逅。干戈衰謝涕沾纓。</text>
<title>夜坐忽憶運州舊遊</title>,<text>當年行樂運州城。載酒駄紅出郭行。往事已非空自感。此身雖在亦堪驚。金川沙水他時麗。月岳烟花幾處明。歷歷舊遊愁望絶。白頭長憶若爲情。</text>
<title>夕望</title>,<text>落景已沉峀。巢禽初返林。孤村暝烟起。一壑凍雲深。寥落終誰語。徘佪獨自吟。望鄕驚歲暮。天末若爲心。</text>
<title>山中謾興</title>,<text>男能樵採女絲麻。峽裏生涯自一家。唯有老翁無箇事。土床欹枕看烹茶。獨坐山扉夕。曠然無俗心。凍雲沉絶壑。寒日在踈林。宇宙身如寄。溪山境更深。松門誰剝啄。歌罷更高吟。</text>
<title>北溪</title>,<text>四山低回一洞深。蒼溪白石環楓林。淸景寂寂無人尋。耕雲釣水兩相宜。使我忽起幽棲心。</text>
<title>杪秋</title>,<text>窮山杪秋後。遠客百憂中。葉脫踈林冷。人稀古道空。石泉寒自咽。山翠晩還重。京國音書絶。邊愁杳不窮。</text>
<title>九日</title>,<text>浮生飄轉又東關。峽裏孤棲旅食艱。千里逢辰空對菊。百年多病獨登山。鄕心却逐溪流去。羇緖偏憐夕鳥還。此際有懷誰與語。倚松臨澗聽潺湲。</text>
<title>仲春十七日。始聞灘聲。</title>,<text>一壑氷應冸。前灘忽有聲。獨憐空外響。偏愛枕邊淸。月訝湘靈瑟。風驚子晉笙。今宵詩興在。不怕夢難成。</text>
<title>重陽有感。次柳州韻。</title>,<text>旅情鄕思正悠然。獨對黃花古澗邊。千里逢辰愁似海。十生爲客日如年。秋風又叫霜前鴈。好月猶懸峽裏天。惆悵故園兵火後。幾多墟落鎖寒烟。</text>
<title>秋日南溪</title>,<text>客懷不能寫。暫憇南溪濱。秋雨洗石溜。泓澄無點塵。深林聞好鳥。曲渚見游鱗。對此曠幽欝。淡然足頤神。永懷白雲壑。我欲去尋眞。淸霜早晩下。錦葉映碧潾。預辦兩芒屨。飛步陟嶙峋。</text>
<title>夜坐。忽記溪翁永訣一絶。揮淚題之。</title>,<text>獨夜悲吟永訣詩。只應泉下盡交期。傷心牛渚年年月。縱有淸光更對誰。附牛溪詩 此乃公絶筆也 [成渾]思君一見意凄凄。去入無窮萬象虛。惟想年年山月好。淸光依舊照牛溪。歸眞</text>
<title>過牛溪</title>,<text>雲鎖亭墟日色幽。坡峯依舊帶淸秋。無情最是牛溪水。流向愁人不暫休。</text>
<title>悼銀娘</title>,<text>傷心何處掩瑤琴。烏市橋頭草色深。一曲柳花人莫會。夜臺應復有知音。</text>
<title>燈夕。忽憶洗心舊遊。</title>,<text>年年此夕西臺上。親舊招邀有幾家。葉裡綵燈明似晝。樽前紅袖艶如花。良辰衮衮今誰在。勝事依依只獨嗟。遙想石溪嗚咽處。古松斜日集寒鴉。</text>
<title>山居</title>,<text>紛紛兵革幾時休。旅食東西避地幽。九死一身長去國。百憂雙鬂更逢秋。蟬聲竟日撩鄕思。月色通宵照客愁。回首乾坤何處適。五雲笙鶴憶蓬丘。</text>
<title>亂後重到白雲寺。贈法禪。</title>,<text>亂後還從此路回。白雲陳跡重徘佪。水流花謝空山靜。寺古僧殘往事哀。零落舊遊渠獨在。支離浮世我堪咍。應知老子耽遊賞。爲掃東溪石上苔。</text>
<title>昔遊頭流。望韓錄事舊隱。</title>,<text>昔遊方丈覔仙源。指點遺墟隔海門。萬古淸風韓錄事。一江風月岳陽村。高超象外堪韜晦。俯視塵中任覆翻。山下竹林無數綠。至今應有未招魂。</text>
<title>洞陰懷舊</title>,<text>洞陰陳跡十年前。白髮重尋幾變遷。滿目溪山還自感。入愁花柳尙堪憐。灘聲寂寞脩林外。暝色滄茫獨鳥邊。行樂已非人去盡。此身雖在亦依然。</text>
<title>重陽懷古玉</title>,<text>勝地黃花節。窮途白髮翁。登山誰落帽。去國獨飄蓬。時序風塵際。人生醉夢中。遙憐谷口老。何處一尊同。</text>
<title>九月十五日。金水亭鄕會。</title>,<text>鄕社淸秋會。林亭勝地期。重陽已過後。好月正圓時。赤葉明靑壁。黃花映碧漪。白頭參盛席。行樂慰羇危。</text>
<title>海內平生友。緬懷溪翁。</title>,<text>海內平生友。泉臺阻德音。牛溪淸月好。坡峀暮雲深。永訣他時語。窮途此日心。山林還寂寞。撫事獨沾襟。</text>
<title>永訣平生友。緬懷魯齋思順。</title>,<text>永訣平生友。窮途獨此身。亂來無好事。老去少情親。浮世今餘幾。流光又一春。緬懷行樂處。回首獨傷神。</text>
<title>閱東京故事</title>,<text>羅代風流盡。東京王氣收。鴻荒多異跡。寂寞屬閑愁。玉篴千年月。金鰲九月秋。鮑魚空廢址。曲水但淸流。首露陵何在。孤雲事更悠。傷心懷舊處。黃葉暮颼颼。</text>
<title>次四佳題山人四時韻</title>,<text>四運自成序。天機誰得知。閑花忘處發。麗景坐來遅。澗菊酣霜日。巖松壓雪時。一般淸意味。都覺在於玆。</text>
<title>秋日有懷。南湖水亭。</title>,<text>客遊飄轉不堪愁。秋入窮山白盡頭。長恨南江好風月。年年空負釣魚舟。</text>
<title>山月</title>,<text>山月入我戶。娟娟照書帷。素華不可攬。故人隔天涯。良宵倐已度。恨無携手期。</text>
<title>聞酒熟聲憶古玉</title>,<text>小瓮今宵熟。床頭忽有聲。淸如簷溜滴。細似石泉鳴。遠友空相憶。芳樽誰共傾。窮山驚歲晩。天末獨舍情。</text>
<title>牛淵勝集。偶成近律。追奉席上諸君。</title>,<text>牛渚秋光特地新。菊花楓葉解留人。眞同少長蘭亭會。更似東南滕閣賓。戰酒令嚴誰免醉。講歡情洽自相親。石門經出緣衰病。明月蒼溪矯首頻。</text>
<title>偶成</title>,<text>天地閑閑本不羈。亂離隨處作生涯。淸風明月無常主。好水佳山有宿期。雲雨可觀浮世理。漁樵一學古人爲。兒童報道魚梁淺。獨坐茅簷理釣絲。</text>
<title>向京前一日。往南溪。</title>,<text>水落蒼溪淺。山寒錦葉飄。客懷偏悄悄。愁鬂轉蕭蕭。寂寂終誰語。悠悠不自聊。勝遊那可再。明日過南橋。</text>
<title>渡南溪</title>,<text>好在南溪水。茫茫此別離。餘生未可料。相見更何期。石上垂竿日。松間對酒時。回頭已陳迹。委轡出林遅。</text>
<title>憇檜巖東浮屠溪上</title>,<text>連雲金碧只餘基。天寶山光異昔時。人世變遷那可說。禪宮銷歇亦堪悲。寒雲慘慘籠喬木。白葦蕭蕭滿廢池。惆悵舊遊人去盡。石門流水去何之。</text>
<title>眼花</title>,<text>忽漫逢人每問名。微茫還似霧中行。何關白黑難爲辨。只恐風塵不見淸。</text>
<title>京使滯雨不至</title>,<text>久雨道途阻。經時音信稀。兵戈何日定。鄕里幾人歸。飄轉浮生老。艱難萬事違。踈慵昧耕稼。還向老農依。</text>
<title>吊牛溪。出山有感。</title>,<text>伊昔相過處。如今獨吊來。盖棺空一哭。把劒秪餘哀。牛瀨鳴如玉。坡山色似灰。傷心川上月。謾照子陵㙜。</text>
<title>記鑑師卷中詩次韻</title>,<text>兵火猶詩卷。雲林只老禪。故人皆已矣。遺墨尙依然。雨脚飄踈響。燈花落小圓。重逢在何處。滄海杳連天。</text>
<title>尹大基以寫情近體四首見寄。答之。</title>,<text>終南想見暮雲深。病寄窮村動越吟。萬事風塵不如意。百年潦倒少知音。向來世運終難賴。今日天心尙可諶。唯有好山容我隱。水雲淸境孰追尋。</text>
<title>復用寄松堂韻。錄示大基。</title>,<text>岑頂邈難攀。誰能問眞訣。我欲從此去。永與塵俗絶。五芝尙能採。三花亦可折。想像彩雲間。笙簫曲未闋。安得一輕擧。飛步謝九節。下視杳齊州。千年纔一瞥。神泉一掬飮。洗盡無限熱。此間有妙意。肯向俗子說。回首發長嘯。萬象空起滅。</text>
<title>山居</title>,<text>結廬幽壑出山稀。林下何人叩我扉。睡起茅簷春晝靜。松陰滿地落花飛。</text>
<title>宿白雲寺。聞杜鵑。</title>,<text>缺月初沉後。殘燈欲滅時。愁人元不寐。蜀魄又禪枝。</text>
<title>旅食洞陰</title>,<text>旅食雲林寂寞濱。漁樵甘作洞陰民。靑山肯厭埋吾骨。白髮惟應伴此身。通塞豈能關達者。是非元不到閑人。南溪正暖桃花水。喚起山童理釣綸。</text>
<title>哭二友墓</title>,<text>昨叫思順墓。今哭溪老塋。兩君皆心親。如今隔幽明。永訣有前後。沉痛無重輕。百年慕道義。幸結金蘭盟。久敬兩莫逆。箴戒由衷情。相對照心肝。鄙吝何由萌。焉知値多亂。萬事逐風㫌。舊壠木已拱。新阡草又生。浮生黎一炊。歡樂眞夢驚。親愛眼中盡。踽踽空獨行。盡哀一聲哭。雪涕便濯纓。</text>
<title>次淸心樓題詠韻</title>,<text>樓在滄江斗岸端。倚欄人瞰水中顔。東瞻神勒參差樹。北望龍門縹緲山。箇箇帆飛明鏡裏。依依鳥度畫屛間。白蘋紅蓼沙明處。中有眠𩿨似我閑。</text>
<title>秋日南溪</title>,<text>蒼溪菊花節。良友有佳期。尊酒添幽興。秋光當好詩。倚松聞爽籟。拂石弄淸漪。過此一盃外。紛紛非我知。</text>
<title>山扉夕望</title>,<text>坐到前林暝。白雲生翠微。鳥尋高樹去。僧度斷橋歸。古寺初鳴磬。孤村已掩扉。獨吟仍待月。松露欲沾衣。</text>
<title>偶吟</title>,<text>春鸎聞罷又秋蛩。鏡裡驚消舊日容。空對峒陰千嶂月。不聞長樂五更鐘。百年過眼將垂盡。萬事無心轉覺慵。知己盡爲泉下土。世間何處着孤蹤。</text>
<title>憶水月亭舊遊</title>,<text>憶昨追陪閬風仙。徙倚朱欄詩興新。仙人一騎白鳳去。滄海茫茫幾生塵。我來欲問舊時事。江流寂寞空潾潾。縱有高亭與美景。眼中不見同遊人。登臨一嘯杳往蹤。傷心日落江蘺春。</text>
<title>吊思庵墓。因登金水亭。</title>,<text>草深翁仲思庵墓。楓落滄江野老家。浮世幾回傷往事。獨來惆悵日西斜。</text>
<title>西湖感懷</title>,<text>西湖烟月昔年秋。二客相携共釣舟。亂後江山猶似舊。老來離合総關愁。日沉遠峀餘霞映。潮落空洲暮靄收。撫事懷人空耿耿。此生那復作同遊。</text>
<title>哭松江旅櫬還渡角串</title>,<text>江浦孤舟獨上時。春風吹淚濕花枝。此生忍過西州路。邂逅應須地下遊。</text>
<title>踏靑日。始見燕子。</title>,<text>良辰依舊趁芳菲。花暖江城燕子飛。禽鳥豈知兵火變。故家寥落主人非。</text>
<title>次牛溪留別韻</title>,<text>相送海天外。相尋江水頭。百年多少感。把酒對江流。</text>
<title>對月。有懷溪翁。</title>,<text>世亂歡娛少。年侵故舊稀。別離眞永訣。飄泊竟何歸。身世棲遅苦。君臣際會違。海山愁望絶。明月獨依依。</text>
<title>追悼松翁</title>,<text>海島招魂日。星槎返國年。寸心違白首。大化信蒼天。地下交難問。人間歲屢遷。平生一樽酒。不復寫幽悁。</text>
<title>次杜陵逃難韻</title>,<text>我生本孤危。白首値多難。全家走南北。旅食席未暖。野性與世乖。着處每氷炭。二年客西關。卧病河之畔。歸來京洛間。擧目足長歎。故里幾人在。勝事逐雲散。荒凉城北居。忍見衰草岸。</text>
<title>西園感春</title>,<text>春來常閉戶。今日坐園中。客至愁無酒。花開恨有風。人生長忽忽。節序太怱怱。賴有孤琴在。一彈心境空。</text>
<title>別古玉歸淸安</title>,<text>守老藏修地。餘風有二難。通家論契濶。避世託飢寒。社瓮秋醪綠。林園露葉丹。相逢應欵欵。把酒盡君歡。</text>
<title>節友堂用靈老韻</title>,<text>舊業田園栗里如。歸來三逕絶游初。五年兵革鄕鄰改。四節烟霜植物餘。冷蘂淸陰供獨詠。晩香寒翠屬幽居。山扉晝靜誰相問。樂在床琴與架書。</text>
<title>題雙栢堂壁上</title>,<text>吾憐雙栢翁。白首猶明農。結茆僅容膝。曲肱卧其中。床頭有黍釀。一醉何融融。時有野人來。農談日已窮。笑傲倚南窓。坐覺心境空。榮辱本來虛。何苦勞心衷。達人棄軒冕。超脫謝樊籠。猗歟雙栢翁。宛然古人風。</text>
<title>敬次蘓齋寄河西韻</title>,<text>天欲斯文盛。才須間世生。曠懷容萬斛。爽氣滌三庚。筆勢龍飛動。詞源海倒傾。行藏元早定。榮辱不曾驚。元亮辭彭澤。堯夫醉洛城。河間今冷落。有酒更誰迎。</text>
<title>有感</title>,<text>窮途無計送餘生。病裡逢春又可驚。身老轉添霜露感。門衰那忍鶺鴒情。西江風浪何由定。北塞烟塵不見淸。家國尙關垂死念。幾回中夜涕沾纓。</text>
<title>寄許僉知</title>,<text>相思丁卯橋邊客。流轉窮途白首哀。湖外共分千里月。壠頭誰寄一枝梅。干戈滿地歡娛隔。滄海連天夢想催。追憶舊遊談笑日。十年陳跡已蒼苔。</text>
<title>夜坐忽憶溪老有感</title>,<text>百年世事可堪論。薄俗淆漓不復敦。江海凄凉君已去。朋遊零落我猶存。偸生契濶經多難。垂死形骸返故園。目斷柳陰溪上路。依依山月照松門。</text>
<title>春日。尋故山。</title>,<text>寥落舊遊地。往事隨鳥去。當時笑談伴。今日復何處。縱有花下酒。持杯與誰語。人生寄宇內。眞如一炊黍。浩歌獨惆悵。落日更容與。</text>
<title>別古玉監牧海西</title>,<text>亂後還鄕獨閉關。舊棲空憶白雲間。故人此際還分手。浮世何由更破顔。萬事獨愁添寂寞。百年多病飽辛艱。暮途知己今餘幾。倘得偸生待子還。</text>
<title>春日獨吟</title>,<text>幾年雲水飽淸遊。一落風塵更百憂。人事不堪隨日出。老身渾覺等雲浮。故山春色還無賴。勝地追歡可自由。閉戶獨愁常閴寂。悲來空倚杜陵樓。</text>
<title>寒食江行</title>,<text>雪妬芳華春事遅。出城隨處賞心違。獨行寒食江村路。不見風花高下飛。</text>
<title>病中傷春。忽憶蕩春㙜。</title>,<text>春事闌殘病掩關。賞心空負好溪山。夜來風雨花何似。夢斷㙜前碧玉灣。</text>
<title>感舊遊</title>,<text>烟斷雲沉閴四鄰。向來懽會更何因。幾多舊宅皆爲燼。太半親朋已化塵。苑外但聞尋樹鳥。山前不見看花人。盛衰哀樂都如夢。撫事悠悠獨愴神。</text>
<title>送人南歸</title>,<text>南濱迢遆隔雲烟。鱗羽無情久邈然。蓬蓽可容陶令膝。風塵休着祖生鞭。一尊會面知何日。千里相思又隔年。江岸想應梅已發。逢人須折一枝傳。</text>
<title>僑居偶吟</title>,<text>殘生活計竟何如。破屋三間且寓居。迎客入門頭更俯。抱痾欹枕膝難舒。簷踈雨滴窓間席。竈近烟薰架上書。長憶舊棲雲水地。一林淸絶草爲廬。</text>
<title>七月九日始凉</title>,<text>酷暑三庚退。秋宵幾刻長。一凉生病枕。孤月入書床。松壑關心隔。塵衢送老忙。永懷岑頂隱。雲外獨翺翔。</text>
<title>苦雨</title>,<text>積雨冥冥浹一旬。心關桂玉政愁人。湖田欲沒難收麥。濕竈無烟奈絶薪。大地三農憂白屋。窮途萬事信蒼旻。吟詩破屋還堪笑。未覺餘生與死鄰。</text>
<title>秋夜有懷古玉</title>,<text>急雨乘昏過。凉飈入夜生。蛩音床下咽。月色枕邊淸。積病那堪苦。殘生又可驚。悠悠懷我友。天末若爲情。</text>
<title>重尋舊里</title>,<text>重還故國兵戈後。觸眼荒凉處處愁。縱有舊山兼舊水。奈無同賞與同遊。秋蕪古巷人蹤絶。落日層城雨氣收。眞似始歸華表鶴。欲尋陳迹問何由。</text>
<title>傷春</title>,<text>倐忽春光夢裡闌。幽懷悄悄不成歡。故人尙隔千山外。愁緖都輸兩鬂端。滿樹好花還獨賞。中天明月共誰看。餘生草草將何適。回首乾坤行路難。</text>
<title>踏靑日。到廣村。</title>,<text>踏靑風日尙凄凄。獨向鄕園意自悽。江路始看楊柳色。山窓又聽杜鵑啼。松楸舊壠空垂淚。萍梗殊方未定棲。陳迹不隨人事去。小塘依舊引淸溪。</text>
<title>奉次梧陰別古玉韻</title>,<text>平生契分錦囊詩。白首飄零不免飢。塵土已知難俯仰。海山還擬了淸奇。首陽爲訪千年跡。文憲應參百世祠。此去遠遊多所得。故人留滯漫相思。附原韻殆窮之後又工詩。更信爲官不救飢。似是馬曹常自笑。無何日飮策尤奇。春光淡蕩東亭柳。義氣巍峩二子祠。此是昔年行樂地。送君今日起遐思。</text>
<title>寄子放</title>,<text>十載追歡憶我朋。夢尋陳跡涕垂膺。花前對酒春霄月。竹裡彈碁夜雨燈。萬死此身今已老。百年良覿更何能。西江風浪今如此。訪戴孤舟恐未登。</text>
<title>春遊西澗。戱示席上。</title>,<text>笑倚巖松斂醉粧。山花揷䯻寶釵香。含羞轉眄猶傾國。不信吳兒木石膓。</text>
<title>再入城中逢故人</title>,<text>春盡故園還寂寞。琴尊誰復趁芳辰。八年未死猶孤客。一笑相逢是故人。世事悠悠堪扼腕。朋遊索索欲沾巾。桃源可到還迷路。莫學勞勞更問津。</text>
<title>華人來僦余寓。問其居住。乃杭州也。去西湖纔二十里。問西湖風景。則極稱其勝。因曰。每年二三月。百花盛開。搢紳男女。盛辦遊宴之具。塡咽湖邊。泛舟行樂云。</title>,<text>昔聞杭州勝。今見杭州人。聽說西湖景。使我融心神。問家在何處。卄里去湖濱。杭俗愛西湖。遊賞不辭頻。年年二三月。百花照湖新。朝貴及閨姝。傾城探好春。笙歌咽畫舫。歡樂窮芳辰。我生困偏邦。勝絶尋何因。對君一怊悵。瓮裏難抽身。</text>
<title>曉起</title>,<text>鷄唱司晨早。鍾聲報漏遅。小窓燈滅後。孤枕夢回時。衰疾餘生苦。艱危萬事悲。眞同杜陵老。雖在命如絲。</text>
<title>送實之赴醴泉</title>,<text>喪亂棲棲始乞符。歎君羇宦尙窮途。百年師友今誰在。萬死情親獨老夫。去國未舒憂世志。之官空抱活民虞。醴泉自是神仙境。得棗如瓜寄我無。</text>
<title>春日寄松堂</title>,<text>長憶松堂子。窮村久索居。亂離難會面。懷抱只憑書。時序一春半。雲山百里餘。殘生知有幾。何不戀鄕閭。</text>
<title>過故相廢宅</title>,<text>天道有盈虛。人事替盛衰。空爲萬年計。不覺長奔馳。門前舊雨人。今日知有誰。朱欄化丘墟。衰草空離離。富家與貧屋。等是一荒基。榮落信如夢。空令過者嗤。</text>
<title>九日。有懷古玉。</title>,<text>亂後艱危甚。愁邊歲序忙。故人長遠別。佳節又重陽。白酒誰同醉。黃花只自香。今宵屋樑月。應解兩心傷。</text>
<title>曉起感舊</title>,<text>萬感中膓集。寒窓不肯明。有身無可樂。撫事只堪驚。故里人誰在。荒墟草又生。十年歌舞地。今日但霑纓。</text>
<title>秋夜忽懷古玉</title>,<text>遠信愁邊阻。流光病裏催。忽驚佳節近。那得好懷開。夜靜寒虫咽。天空斷鴈哀。一燈欹枕處。雲海思悠哉。</text>
<title>春日。坐西澗。</title>,<text>春來有幽興。獨坐水邊沙。風暖戱羣鳥。日晴薰百花。好懷無與語。春酒爲誰賖。萬事悲陳迹。孤吟到日斜。</text>
<title>除夕有感</title>,<text>七十明朝是。百年能幾何。流光入危涕。多難屬長嗟。怕飮元春酒。愁燒夜燭花。射工猶伺影。何處泛仙槎。</text>
<title>垂老別</title>,<text>少年與故人。解携不傷別。及玆遅暮節。臨歧心已折。相見眞一夢。相離卽永訣。持盃惜未傾。取琴絃更絶。餘生能幾何。感事膓內熱。</text>
<title>早春有感</title>,<text>百年垂死寸心違。病後春還久掩扉。老去光陰愁裡疾。亂來親舊眼中稀。山林寂寞人誰在。世道艱危事已非。回首故山雲漠漠。恨無携手與同歸。</text>
<title>庚辰夏。與景魯，守初及任甥。歷探楓岳。遵海而南。遇松江，慶遇於藥水邊。期會於酒泉。共宿淸虛樓。極其湖山之樂。于今二十餘載。松江，景魯，慶遇，任甥。皆隔夜㙜。余與守初。尙在人間。追憶舊事。不勝感慨。因用淸虛舊題韻。</title>,<text>水雲淸興不曾闌。夢倚危樓聽石灘。勝事已非年幾換。仙源遙隔眼長寒。存亡一感關心曲。喪亂千愁集鬂端。却憶六人遊賞處。只應秋月上雕欄。附舊詩夢罷湖窓夜已闌。起看晴月漾前灘。波濤殷枕吟魂爽。沆瀣侵襟病骨寒。欲喚喬松凌碧落。怳聞笙鶴下雲端。飄飄不盡乘槎興。倚遍瓊樓十二欄。</text>
<title>亂後入城。有感集杜句。</title>,<text>訪古半爲鬼。園林非昔遊。生還今日事。喪亂幾時休。社稷堪流涕。行藏獨倚樓。今秋天地在。東盡白雲求。</text>
<title>亂後。始聽龍工伽倻琴。</title>,<text>幾年飄泊各東西。邂逅長安意自悽。樂部舊工渠獨在。伽倻高調世無儕。淸如別鶴雲邊響。哀似孤猿峽裡啼。回首向來行樂處。傷心門巷草萋萋。</text>
<title>我生胡不辰行</title>,<text>我生我生胡不辰。六載不見風塵淸。東西南北席未暖。觸眼處處皆心驚。幾時關塞淹旅食。頻年峽中愁躬耕。歸來京國尋故里。廢基忍看迷榛荊。眼中耆舊半爲鬼。盛事杳茫徒傷情。孤雲落日在華峯。寒澗泠泠猶舊聲。愁聞萬姓尙塡壑。悶見四方唯練兵。此時誰復叫閶闔。願下哀痛蘇疲氓。滔滔肉食日醉眠。肯念白屋啼孤惸。嗚呼寒者以衣飢者食。然後可以致太平。</text>
<title>自笑</title>,<text>百年天地有何求。只得閑閑到白頭。在世本無如意事。若成如意便生愁。</text>
<title>記昔</title>,<text>自度雪雲嶺。鄕關轉杳茫。烟塵滿天地。道路入遐荒。馬上風吹淚。山前水斷膓。人生知已矣。不敢問蒼蒼。</text>
<title>閑居偶吟</title>,<text>古巷柴門逈。無人問索居。室塵何用掃。逕草不須鋤。過懶忘梳髮。長閑廢檢書。只應松桂夢。常繞白雲廬。</text>
<title>自笑</title>,<text>自笑偸生七十春。悠悠空愧百年身。眞成逆旅支離客。恰是窮途佁儗人。心下只知多所感。眼中那對舊相親。衰遅萬事皆如此。何日逢君道我眞。</text>
<title>次栗谷芳林韻。記舊。</title>,<text>遠客投古驛。遙山沉夕暉。棲鳥擇深枝。白雲生翠微。故園杳何許。歸路空依依。所思在天末。歲晩心事違。夜深不成寐。坐看燈暈霏。</text>
<title>初秋始聞草虫。有懷古玉。</title>,<text>海客幾時見。草虫今夜吟。流年無限感。遠別若爲心。壯志親雄釰。孤懷掩短琴。十年行樂地。何處要知音。</text>
<title>忽憶舊家手種梅花</title>,<text>一樹江南種。年年早報春。近窓香襲夢。邀月影隨人。昔別知何歲。重來獨老身。傷心幽賞處。寂寞鎖荒榛。</text>
<title>奉呈南翊衛</title>,<text>甲第繁華逐散烟。沁園琪樹尙依然。仙翁不出琴碁罷。月滿東湖舊釣船。</text>
<title>雨夜書懷</title>,<text>幽懷悄悄夢難成。自笑支離送此生。閣閣草間蛙兩部。蕭蕭簷際雨三更。琴書取樂思元亮。園圃聊生學邵平。一壑計違歸舊隱。白雲東望寄遙情。</text>
<title>憶過驪江</title>,<text>露下滄江江水空。客愁撩亂若爲攻。寒歸別浦漁舟火。遠落孤村野寺鍾。人似轉蓬飄不定。事隨流水去無蹤。十年錯負江潭計。魚鳥寧知處世慵。</text>
<title>通津縣齋月夜。聽春娘唱美人曲。</title>,<text>佳人一唱美人詞。有客聞來涕自垂。誰解曲中哀不怨。只應秋月照襟期。</text>
<title>金陵途中</title>,<text>金陵東去路。迢遆接陽川。失穴蛇奔野。呼羣鴈度天。亂峯飛鳥外。寒浦夕陽邊。策馬臨江渚。沙村起暮烟。</text>
<title>憶白雲舊棲</title>,<text>七十已云老。餘生斷可知。世間無樂事。林下有幽期。久病春將暮。淸愁月半䂓。白雲瑤草長。歸去莫遅遅。</text>
<title>秋畦摘瓜</title>,<text>灌圃鋤荒要及時。東陵一學古侯爲。客來摘取靑如玉。箇箇登盤夕露滋。</text>
<title>秋懷</title>,<text>秋氣日凄凄。秋夜淸且長。病枕不能寐。皓月窺我床。白露下空階。咽咽啼寒螿。忽忽歲將晩。撫事增悲傷。念我方外侶。邈在天一方。思之不可見。戚戚空彷徨。想見桃花潭。桂子飄天香。十年落塵土。欲往路杳茫。夜夜烟霏夢。空飛白雲崗。</text>
<title>秋夜。忽憶白雲舊棲。</title>,<text>月淡風高露氣凄。草虫終夜近床啼。悠悠歲晩東歸思。長在松巖碧玉溪。</text>
<title>憶白雲舊居</title>,<text>百年天地漫悠悠。過眼年光不容惜。世間何事非夢幻。可笑浮生委形役。我今白髮落塵臼。萬慮窮途悲夙昔。三秋卧病不出門。怊悵永與雲水隔。遙懷舊壑不歸去。夢繞鷹巖松月夕。想見山空桂子落。誰拂蒼溪一片石。</text>
<title>忽憶北荒避地</title>,<text>憶曾飄轉避兵戈。萬死飢寒鬂盡華。絶塞羇棲依峽裡。故鄕歸路隔天涯。永懷舊事翻怊悵。默數餘生又幾何。儘把險艱供一笑。百年如夢亦堪過。</text>
<title>寄誠之同年</title>,<text>同年同甲又同隣。漁釣追隨寂寞濱。亂後自傷長隔絶。老來偏憶舊情親。江湖勝事難重辦。樽酒淸談更可因。屈指餘生知有幾。可憐相望幾霑巾。</text>
<title>追憶山居舊事</title>,<text>獨掩松巖雪後扉。日高林徑見人稀。閑中事業唯耽句。病裏工夫自息機。瓦瓮酒濃斟柳癭。土床烟足擁牛衣。南隣野老時相問。要作村談不遣歸。百年如寄此乾坤。身外悠悠不可論。人事莫憑銀海葬。世情須見雀羅門。紅塵紫陌機心絶。好水佳山至樂存。一卧石林長掩戶。綠蘿秋月幾黃昏。</text>
<title>雨夜書懷寄古玉</title>,<text>端居不自聊。戚戚抱沉痾。人生如寄耳。歲月若飛梭。歡娛世間少。親舊泉下多。空齋風雨夜。撫事獨悲歌。一春已強半。憂思雙鬂皤。流光入危涕。壯志空蹉跎。萬事不可料。餘生能幾何。苦憶鄭子眞。悠悠滄海波。東隣有濁醪。爲誰墻頭過。</text>
<title>悼古玉</title>,<text>十九裁書卄日亡。忽驚乘化一何忙。分明枕上蘧蘧夢。不是登仙入醉鄕。</text>
<title>重過古玉舊宅</title>,<text>十年陳迹不勝悲。空憶平生瘦鶴姿。重入舊廬懷舊事。不堪隣笛斷膓時。</text>
<title>月下彈琴</title>,<text>淡淡窓間月。冷冷膝上琴。世無鍾子耳。誰識伯牙心。別鶴雲邊響。秋泉石底音。幽懷空自寫。妙處沒人尋。</text>
<title>憶靑龍舊遊</title>,<text>昔訪靑龍寺。槐陰覆石橋。淸流侵客席。白酒滿山瓢。盡日携僧話。終宵待月謠。至今猶舊興。歸夢不辭遙。</text>
<title>還鄕感懷</title>,<text>九死還鄕事事悲。欲尋陳迹與誰期。傷心第宅多新主。滿目衣冠變舊儀。空巷夕陽寒自照。故溪秋水暮何之。當時喚酒看花處。蔓草蕭蕭不可知。</text>
<title>記玉峯舊遊奉呈月沙</title>,<text>眞歇㙜中夜氣淸。萬峯秋月百泉鳴。坐來頓覺吟魂爽。怳若驂鸞上碧城。</text>
<title>過舊洞</title>,<text>亂後歸鄕里。荒凉萬事違。空園喬木盡。廢宅主人非。縱有餘生在。其如舊友稀。悲風吹客鬂。獨立欲斜暉。</text>
<title>過北門有感</title>,<text>滿目傷心處。凄凉過北門。寒山殘照映。廢苑暮鴉翻。親舊皆荒壠。鄕隣但毁垣。此身雖不死。獨立與誰言。</text>
<title>無題集句</title>,<text>金鴨香殘火尙溫。月明花落又黃昏。春窓一覺風流夢。鸚鵡前頭不敢言。</text>
<title>過頤菴舊第有感</title>,<text>頤菴舊第宅。事去奈愁何。花樹依俙見。門闌寂寞過。歡娛如斷夢。歲月若飛梭。立馬街頭路。沾纓苦淚多。</text>
<title>忽憶松老有感</title>,<text>世路終危險。君恩豈淺深。夜㙜難瞑目。人世少知音。爽氣眞欺雪。交情更斷金。九年綿漬隔。慚痛故人心。</text>
<title>相思</title>,<text>生死情親久別離。江南歸夢隔天涯。相思不見梅花發。怊悵無人寄一枝。</text>
<title>斑竹杖</title>,<text>聖帝南廵不復還。至今雲慘九疑山。傷心二女千年淚。染盡霜筠點點斑。</text>
<title>贈西峯</title>,<text>嗟君樗散鬂如蓬。半世蹉跎命未通。六日取蟾終底用。三年操瑟謾徒工。弊裘不耐經冬苦。脫粟寧資盡室窮。萬事破除唯一醉。獨憐淸苦古人風。</text>
<title>傷隱童</title>,<text>一從髫齔撫摩偏。父子家人理自然。飄泊相隨千萬里。死生同苦幾多年。風燈草露誰堪惜。野性純心我獨憐。孤枕小齋寒雨夜。想來前事淚傾泉。</text>
<title>病中忽憶松老有感</title>,<text>有友胷襟似玉氷。絶羣淸眼見何曾。百年忠孝人誰慕。萬死堅貞世所憎。觴詠異時陪逸氣。死生今日失良朋。病中忽憶追歡事。雪涕無端更濕膺。</text>
<title>曉起偶吟</title>,<text>處世眞如一夢中。十年多難更途窮。五湖烟水平生計。虗作人間七十翁。</text>
<title>緬懷河西</title>,<text>怡怡和氣似春融。脫落胸襟水月空。萬事肯求溫飽外。一生都付醉醒中。留芳後代名難朽。不偶當時道卽窮。江海淸眞那可得。至今山仰古人風。</text>
<title>重陽過後。菊花不開。</title>,<text>短籬叢菊色凄凉。已過重陽未吐香。惟有多情舊時月。笑余無興引壺觴。</text>
<title>閑中忽憶楓岳舊遊</title>,<text>月色溪聲萬壑同。玉峯秋景屬丹楓。仙源勝絶描難得。詩▦金剛自不工。</text>
<title>秋夜對月偶吟</title>,<text>寒齋悄悄夜何長。百感中來易自傷。撫枕不眠開戶坐。一庭秋月冷如霜。</text>
<title>訪一松。閽人不通姓名。</title>,<text>投刺通名不自因。徘徊空喚應門頻。此間多少來尋客。豈盡干時逐利人。</text>
<title>至日</title>,<text>小齋燈盡夢難成。節換窮途意自驚。雙鬂卽今催老去。一陽依舊喚愁生。江南却想梅初動。洛北因看草又萌。浮世喪亡那忍說。天時人事漫傷情。</text>
<title>上元日</title>,<text>病裡驚時邁。風光又上元。飛鳶童子聚。占月老農喧。習俗猶依舊。豪華不復論。年年嘗藥飯。箇裡鬂霜繁。</text>
<title>秋日送客</title>,<text>雲盡秋天斷鴈橫。一盃相屬故人情。餘生此別眞堪惜。忍聽陽關墮淚聲。</text>
<title>憶淸虗樓感舊</title>,<text>勝絶酒泉縣。淸虛樓最奇。飛簷納空翠。曲檻壓漣漪。塵世空衰病。仙源只夢思。傷心十年事。存沒獨餘悲。</text>
<title>緬懷溪老有感</title>,<text>雲林不見考槃人。烟月蒼蒼寂寞濱。茂叔庭前惟沒草。子陵㙜上孰垂綸。淳風已逐高蹤去。薄俗還隨亂世新。九鼎一絲誰景仰。長令老淚漫沾巾。</text>
<title>奉別趙使君赴茂朱</title>,<text>十室嗷嗷幾阻飢。願君留意濟瘡痍。欲知撫字安民策。須讀舂陵一首詩。</text>
<title>寄西峯</title>,<text>天地飄飄寄此身。鏡中嬴得鬂絲新。昔爲風月江山主。今作東西南北人。勝事杳然何處問。故交零落有誰親。知心只有西峯老。白首相尋道我眞。</text>
<title>夜坐</title>,<text>寂寂寒齋月黑時。老人無睡漏聲遅。庭前一夜霜風冷。却怕黃花取次衰。</text>
<title>北城感舊</title>,<text>南北東西歲幾周。歸來眞似夢中遊。十年親友皆黃壤。萬死窮途尙白頭。世業盡隨兵火滅。春花猶向屋山留。荒凉舊事尋何處。雲自無心水自流。</text>
<title>次大學士柳公根贈李倬韻</title>,<text>傷心陳跡禁城西。往事依依夢亦迷。幾處鄕隣人去盡。廢園無樹着鸎啼。</text>
<title>次蘇齋呈大谷韻</title>,<text>一壑松筠裡。深藏隱者廬。水應流復住。雲自卷還舒。魚鳥心無競。簞瓢樂有餘。匡床春晝靜。點檢古人書。</text>
<title>洞陰石龍堆東畔。居民有姓葛者。</title>,<text>葛洪千載有雲孫。象外幽棲自一村。丹井不知何處在。客來無路覔仙源。</text>
<title>奉別金叔度赴鏡城</title>,<text>宦情羇思兩凄凉。去國棲棲向北荒。一隔故園千里外。滿階霜菊爲誰香。</text>
<title>次權上舍鞸韻</title>,<text>夙慕飄然想。今驚古調詩。高才宗伯薦。麗藻至尊知。風致凌餘子。聲名振一時。笑看浮世事。醉裡任歡悲。</text>
<title>崔利川洽挽</title>,<text>半生遊宦雪侵顚。夢裡浮生栩栩然。魂返故山秋月冷。水雲空宅草芊芊。</text>
<title>謾成</title>,<text>百年世事不勝悲。絶盡三綱道已衰。商嶺有芝堪避世。長沙無哭更傷時。霜天苦月窺窓早。禁曙寒鍾到枕遅。長憶白雲巖下路。一溪山雪壓松枝。</text>
<title>過西峯舊第有感</title>,<text>西峯欝欝帶雲曛。蔓草荒榛路不分。寂寞東隣餘故宅。却愁鄰笛此時聞。</text>
<title>尋三淸舊基</title>,<text>蘂珠歌罷道人遙。月滿空山桂子凋。鶴觀瑤壇渾寂寞。洞天風露冷蕭蕭。</text>
<title>寄眞珠使君</title>,<text>此生那得見河淸。世事聞來自不平。羽化欲尋仙侶去。海中何處有蓬瀛。</text>
<title>寄成重任</title>,<text>長掩松關不肯開。卧看烟水好懷開。雪中新釀盈樽在。氷下寒魚入饌來。人世是非忘已了。醉鄕風月興難裁。可憐峒客經年病。目斷滄江夢幾回。</text>
<title>寄子放</title>,<text>憶昨相尋意未闌。叩門無日不追歡。花邊對酒春風暖。竹裡彈碁夜雨寒。滄海幾年勞夢想。白頭何處寫心肝。餘生屈指今餘幾。撫枕淸宵獨發歎。</text>
<title>金叔度山齋</title>,<text>卜築華峯下。苔痕一逕深。雲山通遠眺。花竹散幽襟。自得淸眞趣。寧關利祿心。老夫長抱病。恨不數追尋。</text>
<title>偶吟</title>,<text>供世多違儘可嗤。強顔何處要人知。笑言冷淡難容衆。冠服參差不入時。窮巷幾年長閉戶。小窓終日苦吟詩。風塵枉殺殘生事。空憶垂竿弄石漪。</text>
<title>次養耄堂韻</title>,<text>得喪榮枯総是虗。一堂容膝樂幽居。操身肯變衰遅後。養性能全賦與初。忙裡幾人空送老。靜中何事更關予。羡公精力猶強健。索句觀書愧不如。</text>
<title>秋夜感懷</title>,<text>此生無處說幽懷。老去窮途萬事乖。永夜撫衾渾不寐。草虫無數咽空階。</text>
<title>漫書</title>,<text>窮老還多難。孤懷更百憂。空將賈生淚。獨倚杜陵樓。處世猶如此。歸山不自由。出門何所適。回首漫悠悠。</text>
<title>初度</title>,<text>餘生知有幾。屈指政堪悲。今日已爲幸。明年安可期。寧思身外事。但要手中巵。所賴親朋在。悲歡更此時。</text>
<title>過松都</title>,<text>故國荒凉百戰餘。客來怊悵意何如。紫霞洞裡寒泉咽。滿月㙜前古木踈。種穄田荒唯宿草。觀燈樓廢只遺墟。興亡五百年前事。搏鴨操鷄一夢虛。</text>
<title>閑中偶吟</title>,<text>浮生活計類摶沙。况復風塵未息戈。山下石田耕地少。峽中秋日見天多。乾坤百戰人誰在。關路三年客又過。邊圉至今勞聖慮。北來消息竟如何。</text>
<title>緬懷溪翁松老有感</title>,<text>萬事人間幾謬悠。百年無復少年遊。平生二老今何在。天地孤身只獨留。古壑日斜泉自咽。廢園雲鎖鳥空啾。荒凉舊迹渾成感。欲問追尋不自由。</text>
<title>遊西溪</title>,<text>傷心陳迹夢依依。十七年來事已非。雲洞風溪雖似舊。酒徒詩伴竟何歸。玲瓏石澗鳴幽壑。寂寞巖花映落暉。獨倚短筇空佇立。不知松露已沾衣。</text>
<title>憶鷹巖舊隱</title>,<text>卜築鷹巖夙計成。入山長擬了餘生。烟霞洞裡乾坤別。松桂陰邊水石淸。亂世却嗟棲未定。窮途空恨病常嬰。可憐夜夜空山夢。覺後空添苦憶情。</text>
<title>次玉峯夜坐偶成寄楊應遇韻</title>,<text>山扉一凉生。候虫床下響。有美在天末。令人起遐想。目斷滄海涯。碧雲杳空曠。明月隔千里。悠悠幾勞望。空階有露菊。掇英誰同賞。寂寂無與語。盡日下書幌。耿耿畔牢愁。默坐諒難狀。此身無處息。誰言天地廣。</text>
<title>偶吟</title>,<text>荒山寒日暮。遠客獨悲秋。却羡東溪水。悠悠入海流。</text>
<title>歸洞夜懷</title>,<text>飄零千里意何如。阻絶鄕關歲又除。童子盡諳西北語。親朋誰報死生書。慈州寄食淹官舍。歸洞全家僦野廬。滿目干戈何日息。得歸茅屋可安居。</text>
<title>夜坐不寐</title>,<text>百感中來覺夜長。旅窓欹枕苦思鄕。雪消溝瓦鳴簷溜。花盡殘燈翳壁光。京國信書何日報。關山物色此時芳。故園兵火今何似。可惜寒梅竹外香。</text>
<title>偶吟</title>,<text>炊沙莫作糜。畫蛇還着足。目睫渾不看。高林有鴻鵠。</text>
<title>得魯齋書</title>,<text>隔歲誰相報。逢春始見書。百年知有幾。萬事且何如。喪亂靑眸阻。存亡白首餘。他時化城里。倘得問吾廬。</text>
<title>寓居賢叔家寒食思鄕</title>,<text>遠色含烟暝。春風帶雨凄。村橋人已斷。園樹鳥初棲。節序鄕心切。沙塵去路迷。廣陵何處望。獨立萬行啼。</text>
<title>過箕都</title>,<text>故都風景烟波外。兵火如今觸眼愁。箕子墓前衰草徧。檀君祠上片雲浮。傷心唯見浿江水。探勝已無浮碧樓。日瘦普通門外路。寒鴉啼過古城頭。</text>
<title>慈山。逢冬至錄奉使君。</title>,<text>避地西歸日。經過訪所親。二年重到客。千里一陽辰。已恨家山遠。空驚豆粥新。干戈與衰病。萬事各傷神。</text>
<title>百祥樓。用壁上韻。</title>,<text>客遊懷抱獨登樓。無限遙山散不收。雲翳望鄕千里眼。雪蒙爲客十年頭。高飛却羨晴空鶴。不繫誰憐野渡舟。倚柱夕陽吟未了。忽驚孤月映長洲。</text>
<title>有懷溪翁</title>,<text>坐到高舂已息喧。雪深松巷不開門。鶴猶戀月呼群叫。鴉自乘昏接翅翻。滄海杳茫長繞夢。關山迢遆幾傷魂。人間死別兼生別。衣袖難乾積淚痕。</text>
<title>偶記頤庵贈別金雲夫遊楓岳詩。追步其韻。</title>,<text>海上巉巉萬玉峯。靑天削出綵雲中。金㙜可狎胎生鳥。霞洞應尋羽化翁。偃息吉祥心更靜。登臨眞歇眼何窮。煩公直上毗盧頂。莫遣中虧九仞功。頤庵詩矗玉東溟一萬峯。金剛名聞八區中。豈徒鑿谷安禪客。亦有栖巖服氣翁。我昔留蹤懷不忘。君今乘興討將窮。也須擺落塵心盡。勿遣靑鞋但策功。</text>
<title>偶閱書篋。得松老在淸溪所題一絶。盖竹洞人所書也。追思前事。不覺潸然。因步其韻。</title>,<text>小村楊柳帶烟霏。長憶淸溪野外扉。倩墨宛然遺唱在。不禁霑洒故人衣。附松江詩梨花時節雨霏霏。滿目干戈獨掩扉。迢遆塞天愁玉輦。老臣危涕日霑衣。</text>
<title>閑居偶吟</title>,<text>幽居少塵事。一學野人爲。過懶還忘櫛。長閑倂廢詩。片雲依遠峀。孤鳥擇深枝。更待霜天月。茅簷夜坐遅。</text>
<title>謾書</title>,<text>針氊誰穩卧。蝸角可堪留。願棄人間事。聊從象外遊。五城丹鳳下。三島綵雲浮。俯視齊州上。應同土一抔。</text>
<title>贈一松尙書 一松在龍灣。余在嘉山奉寄。</title>,<text>昔別愁千里。追歡夢一塲。離筵何草草。歸路便茫茫。遠信因風報。孤懷見月傷。龍灣知遠近。耐可更連床。</text>
<title>憶頭流舊遊</title>,<text>頭流山下岳陽村。翠竹丹楓掩海門。有釋尙傳韓錄事。隱居遺跡在仙源。</text>
<title>早春</title>,<text>峽裏陽和發。林間物象饒。早蜂暄始出。積雪凍全消。光景朝朝變。鄕關日日遙。故山春事急。安得趁雲燒。</text>
<title>過箕子廟</title>,<text>山河百變又兵戈。舊化仁賢事已賖。馬鬣缺殘衰草徧。龜趺剝落夕陽斜。九疇一誦空成感。三酹難陳只發嗟。下馬七星門外路。傷心喬木集寒鴉。</text>
<title>雨夜。忽憶白雲舊居。</title>,<text>喪亂無端馬首東。六年遙隔白雲峯。愁連半夜窓前雨。思繞寒流石上松。皓月幾尋幽賞處。綠苔應合舊遊蹤。因風欲寄東庵信。未死他時更可逢。</text>
<title>偶吟。戲示湖西舊伴。</title>,<text>洛陽春色屬誰家。不見天香第一花。唯記碧蓮池上夢。至今膓斷浣溪紗。</text>
<title>聽石娘伽倻琴</title>,<text>學得崇川指法尊。伽倻流水入精魂。淸如湘浦離群鶴。哀似華林失子猿。高調且將仙譜較。妙音休使俗工論。松風一曲無人和。獨唱新詞月照樽。</text>
<title>偶吟</title>,<text>有一閑人本愛山。岩居無日啓松關。土床烟足長欹枕。坐數踈林夕鳥還。</text>
<title>至後觀書</title>,<text>至後寒暉細細長。觀書仍覺稍添行。故園梅信今何似。病裏歸心日夜忙。</text>
<title>宿春州業娘家。娘能傳松江舊事。</title>,<text>當年使節駐春州。勸酒歌姬說不休。往事至今隨逝水。鳳儀山色使人愁。</text>
<title>有感</title>,<text>去國憂兼疾。偸生西復東。百年霜入鬂。萬事涕沾胸。鄕路迷天末。生涯寄峽中。兵戈長滿地。唯願寐無聡。</text>
<title>遣興</title>,<text>避世風塵際。偸生寂寞濱。岩栖存晩計。瓢飮任淸貧。夜枕土床暖。晨炊豆粥新。雲林成小隱。不必泣迷津。</text>
<title>夕望</title>,<text>夕陽在西嶺。暝色生葱籠。霜寒石流淸。木落遙山空。延佇竟誰知。獨坐聞松風。</text>
<title>金生溪堂</title>,<text>小屋臨淸渚。開窓可數魚。水聲侵卧內。山影落階除。愧我長爲客。憐君已定居。寄栖如見許。竟日靜觀書。</text>
<title>山居偶吟</title>,<text>寂寞應吾道。飢寒亦士常。偸生豺虎窟。浪跡水雲鄕。耕稼關心懶。吟哦引興長。傲然茅屋下。高枕送流光。</text>
<title>出峽</title>,<text>一分親愛出雲門。回首依依獨斷魂。正是客心難強處。梨花山店雨黃昏。</text>
<title>方山旅懷</title>,<text>携家來入峽。歸思日悠哉。山月盈還缺。溪花落又開。心隨朝海水。淚盡望鄕㙜。却羡幽栖鳥。故林知自回。</text>
<title>重陽對月。有懷古玉。</title>,<text>峽裏經年客。鄕心日夜催。已驚虫響在。更恨菊花開。月午千山靜。天空一鴈哀。相思逢令節。奈此獨含杯。</text>
<title>幽居卽事</title>,<text>坐見遊蜂趁晩衙。日移林影報煎茶。山童不慣當門應。懶出松蹊掃落花。</text>
<title>幽事</title>,<text>飄泊風塵未定栖。故園歸路幾年迷。老翁多病唯須藥。稚子無憂但覔梨。生理幸資鄰北舍。客懷多寫傍南溪。春風日日堪乘興。得句時時石上題。</text>
<title>重尋白雲寺</title>,<text>古寺居僧少。閑房客子悲。鍾殘上房曙。月掛子䂓枝。遊賞非前事。溪山似昔時。東庵今好在。尙記舊題詩。</text>
<title>別楊大年</title>,<text>勝絶專松壑。蕭條結草廬。長貧事耕稼。窮老樂樵漁。來往三秋盡。交遊十載餘。可嗟雲水地。分手意何如。</text>
<title>別麟兒出峽</title>,<text>麟兒今日別。出峽正含悽。怳見牽衣笑。如聞索乳啼。百年寧有定。萬事未同棲。回首千峯隔。歸程日又西。</text>
<title>雨夜忽憶聖代旅宿</title>,<text>北荒應有未招魂。九死飄零可忍言。却憶窮山淹旅泊。冷雲秋雨一家村。</text>
<title>山中。聞海賊撤兵盡遁。舟師追擊。燒蕩二百艘云。不覺折屐。書此識喜。因寄松堂。</title>,<text>妖氛一夕靜南邊。十萬熊羆解甲眠。遙想柳營絃管沸。將軍橫槊賦新篇。</text>
<title>題滄海畫蘭扇上</title>,<text>荊棘縱相掩。芝蘭猶自香。孤芳爲誰採。歲暮只心傷。</text>
<title>秋日。獨遊山㙜岩。</title>,<text>秋生西壑轉淸幽。散步松蹊得自由。縱有好山兼好水。奈無同伴與同遊。孤雲出峀閑猶在。獨鳥歸林暮更休。陳迹宛然空滿眼。十年人事入回頭。</text>
<title>過凝香閣舊基</title>,<text>菡萏池空沒草萊。凝香亭閣又成灰。庭前尙有梨花𡬾。明月誰傳白玉杯。</text>
<title>溫陽郡齋。逢玉娘還別。</title>,<text>生平愛唱後庭花。亂後那因聽爾歌。忽漫相逢還作別。郡齋風雪思如何。</text>
<title>歲暮</title>,<text>滿目荒墟𡬾影稀。幽居悄悄似郊扉。天寒古道人初絶。日暮踈林鳥自歸。滄海杳茫長路隔。白頭牢落寸心違。故鄕何異他鄕苦。九月風霜未授衣。</text>
<title>次韻。古玉過頤菴墓。</title>,<text>芝盖杳何之。星霜今幾秋。三花落已盡。逝水空悠悠。蒼茫閬風期。汗漫瑤㙜遊。吟魂肯此留。飄蕩窮齊州。</text>
<title>追記靑龍舊遊。奉寄松堂。</title>,<text>勝事回頭三十年。靑龍秋色映前川。始歸華表人爲鶴。少住塵寰海變田。南國㫌旗何處往。錦江消息此時傳。白雲猿鶴應相怨。恨不携君共着鞭。</text>
<title>有懷</title>,<text>地覆天翻閱幾春。千齡一念海生塵。此身恰似遼東鶴。城郭依依不見人。</text>
<title>憇新院西溪感舊</title>,<text>山木蒼蒼雲自堆。百年人事不堪哀。當時惜別傷心處。逝水滔滔去不廻。</text>
<title>逢崔德遠</title>,<text>每逢水部崔員外。却憶松江鄭相公。把酒劇談眞酷似。吟詩騷韻卽餘風。交期杳隔重泉裡。晤對空追一夢中。衰病獨愁常閴寂。賴君能得慰途窮。</text>
<title>寄汝仁</title>,<text>六載徒勞夢見之。窮途誰慰此心悲。遙天未暖看雲眼。中夜偏深見月思。病起一簾微雨後。書廻千里落花時。詩中只道相離苦。却恨南還未有期。</text>
<title>憶完山寒碧堂</title>,<text>架岩飛閣壓淸流。滿眼雲山散不收。水色映簷寒闘月。竹凉侵榻颯生秋。綺羅叢裡忘羇旅。絃管聲中任去留。華構亦隨兵燹盡。憶來惆悵卄年遊。</text>
<title>尹伯昇之亡。因憶壬戌舊遊有感。</title>,<text>明月西湖壬戌秋。蚕頭峯下並蘭舟。舊遊寥落人何在。勝事荒凉水自流。聞健兩公金繞帶。已衰孤客雪渾頭。阿咸却向泉㙜去。此日餘生更覺浮。</text>
<title>亂後始訪蕩春㙜</title>,<text>君王㙜上夕陽斜。一壑唯明滿樹花。山下故墟人去盡。不知春酒喚誰家。</text>
<title>宋相</title>,<text>靑雲曾際太平辰。白首三朝一老臣。仙果海中應待熟。壽星天上幾逢新。長留浩蕩三千界。肯憶奔忙八十春。定是有丹何用惜。願言分與壽吾民。</text>
<title>憶永思亭</title>,<text>憶昨南歸辦勝遊。永思亭上役吟眸。三山縹緲凌雲聳。二水縈廻抱野流。千里登臨長入夢。十年飄泊漫回頭。當時手種簷前竹。爲問霜竿幾箇脩。</text>
<title>可笑</title>,<text>金章紫綬有何榮。抵死營營逐利名。萬事世間都是幻。幾人形役誤平生。</text>
<title>忽憶慈山趙永禧山居</title>,<text>雲洞深深絶點埃。山園蕭洒小松㙜。門前楊柳千絲裊。谷口桃花幾樹開。千里望鄕長寂寞。一春探勝獨徘徊。永懷淸境兼淸韻。夢裡遐尋去復回。</text>
<title>送德遠赴連達</title>,<text>曾爲湖海客。歇馬縣南川。碧𡬾圍官道。黃雲滿野田。旅遊眞一夢。陳跡幾多年。白首難重到。因君更悵然。</text>
<title>閑中。忽憶忍齋相公几杖盛事。錄奉松堂。</title>,<text>父子俱膺几杖年。相門重見敞玆筵。座中賓客知多少。天上恩榮較後先。鶴髮隔簾聞廣樂。宮壺拜賜醉群賢。人間盛事誰堪擬。一首蘇詩足永傳。</text>
<title>悼念龍兒</title>,<text>豈料全家返故鄕。汝身無復在吾傍。可憐積雪空山裏。一片孤墳草已荒。</text>
<title>聞西川君尋梅簾洞。扶病遠歸。景慕瀟洒之趣。作此以寄松堂要和。</title>,<text>夙慕淸眞玉雪標。尋梅幽興更迢迢。暗香踈影應勞想。野水山蹊不憚遙。南岳雪中僧共賞。西湖月下鶴同飄。異時高躅今能繼。長使吾人鄙吝消。</text>
<title>重陽對月。有懷古玉。</title>,<text>登高處處幾㘅盃。抱病經旬戶不開。月色自隨佳節好。菊花應爲勝遊催。鴈歸南浦秋將盡。人在西州信未迴。回首笙歌分散地。冷雲空鎖舊松㙜。</text>
<title>逢舊友</title>,<text>八年飄蕩鬂成絲。一入脩門萬事悲。親友幸逢兵動後。良辰又値月明時。傷懷未忍霑巾淚。話舊寧辭到手巵。回首北城行樂處。日斜墟落草離離。</text>
<title>李判官有訓家。菊花盛開。洞中諸公會話。</title>,<text>十年關塞作羇遊。九死歸來滿目愁。寒水至今流澗曲。夕陽依舊在城頭。鄕鄰寂寞空衰草。親故荒凉盡古丘。賴有壠西能卜築。一尊相對菊花秋。</text>
<title>小至</title>,<text>節序催年換。艱危觸事驚。今辰萬感集。明日一陽生。禁苑梅應動。山坡草已萌。憶曾關塞路。遙起故園情。</text>
<title>喜雨</title>,<text>霡霂連宵雨。沾濡率土均。老農占歲熟。宿麥發苗新。幾慰黎民望。休愁白屋貧。明朝乘霽景。郭外好尋春。</text>
<title>次竹村韻</title>,<text>三畒蓬蒿一巷幽。蹇驢寧遣踏街頭。故山猿鶴何年別。京國塵埃此日留。撫事不堪梁傅淚。感時空抱杜陵愁。春風滿目侵芳草。峽裡歸心逐水流。羡子歸來早結茅。幽居悄悄似荒郊。夕陽遠望㘅城壁。春色先知入柳梢。靜裡卧看園種菜。吟邊閑課燕營巢。眞同寂寞揚雄宅。閉戶唯應作解嘲。</text>
<title>寄古玉</title>,<text>處世有何樂。感時空自傷。病惟探藥裹。懶不檢書箱。花盡門猶掩。人遙月復光。玉琴塵鎖匣。絃絶爲誰張。</text>
<title>古玉挽十二韻</title>,<text>一札纔傳信。誰知大化催。難將綿漬酹。却向寢門哀。尸解黃粱枕。神遊白玉㙜。風騷推鮑謝。朋契重陳雷。脫落襟懷曠。蕭然氣像恢。耽詩頻染翰。愛酒不停杯。世難栖難定。途窮命不來。醉醒眞樂易。寒餒豈摧頹。骨向鄕山返。魂隨旅櫬廻。琴絃從此絶。尊酒爲誰開。獨對三更月。悲吟一點梅。君少作春寒詩。膾炙於世。有一點纔著梅花圖之句。 他時憶賀處。忍棹酒船回。</text>
<title>昔日。與栗谷，孤潭，孤竹。共訪松江不遇。留待容軒。栗谷題五言律。示諸君要和。余之所作。茫不盡記。作此因寓感舊之情。</title>,<text>故舊泉中隔。歡娛世上稀。餘生雖獨在。萬死竟何歸。廢宅秋蕪沒。空山暮靄霏。回頭二十載。衰白寸心違。</text>
<title>暮春與舊洞諸公。遊藏義前溪。</title>,<text>暖風晴日興悠悠。出郭連鏕作勝遊。藏義寺前班細草。蕩春㙜下弄淸流。昔年親舊皆黃壤。今日餘存又白頭。把酒笑談眞一幸。日斜相對却無愁。</text>
<title>別原城牧伯之官</title>,<text>昔向酒泉乘興歸。淸虗樓上醉羅衣。仙源歷歷夢頻落。勝賞依依人盡非。却憶舊遊年幾換。欲尋陳跡計還違。滄江白石今何似。謾想前灘漾月輝。前詩有起看晴月漾前灘之句。</text>
<title>因曺德綏聞老娼春紅。亂離飄泊。旅食驪江云。感舊題之。</title>,<text>尋芳昔日駱峯東。五十餘年一夢中。豈料驪江兵動後。綠陰春去殿餘紅。</text>
<title>曾因栗谷聞。鏡浦居人云有時月夜笙簫聲。杳在雲間。異哉。</title>,<text>四仙遺跡海中山。羽盖芝輪去不還。湖上至今明月夜。玉簫聲在白雲間。</text>
<title>奉呈景明</title>,<text>久欽軒豁古人風。畦畛何曾更滯胸。萬事肯求談笑外。百年都付醉醒中。濡毫浪咏膓披錦。把酒長歌氣吐虹。白首遇知寧恨晩。相尋風雨慰途窮。</text>
<title>松下畫鶴</title>,<text>矯首蒼松下。悠悠望遠空。來時應失侶。意在白雲中。</text>
<title>竹岸畫鶴</title>,<text>獨立脩篁裡。雲汀絶岸高。一塵元不到。何事刷霜毛。</text>
<title>與友松昆季及仲寶，德綏。約話於德紹家。夜來雨雪交亂。想彦勁，仲寶。俱在十里外。勢難冒雨入城。歌姬亦愁沾濕。必不肯來。好事多違。恐負夙約。故作此。</title>,<text>夢回寒雨忽鳴簷。細筭佳期萬慮添。遠客想愁泥路滑。佳人應怕繡裳沾。良宵不屬朋遊樂。勝事翻爲造物嫌。雪裡綠醪如潑瓮。猶堪扶病醉厭厭。</text>
<title>高上舍傅川惠斑竹杖</title>,<text>誰送湘江血染枝。使余衰脚賴扶持。今朝忽發歸山興。欲趁溪花未發時。</text>
<title>昔在永平水洞。與芝川相公。有約不來。和寄來韻。</title>,<text>在野誰言勝在阿。吳歌不似考槃歌。石田最好閑無稅。雲水偏憐靜不波。秋入玉屛開錦繡。日斜丹壑掩松蘿。瑤琴彈罷歸來晩。延佇空岩意若何。</text>
<title>李實之挽</title>,<text>落魄窮途萬事違。有才無命似君稀。荒山一片埋瓊樹。浮世悠悠夢裏非。</text>
<title>春日西溪</title>,<text>勝日淸溪畔。相携盡舊知。松陰侵席上。春色泛花枝。已辦開襟話。寧辭到手巵。人生難再好。雙鬂已如絲。</text>
<title>長溪挽</title>,<text>早負高才一代鳴。宦成華顯際淸明。經邦事業期兼濟。拔俗文章合典衡。誠感辨誣恢大義。志存匡國策勳名。論材會見登公輔。褒秩先須列上卿。運値鞠訩猶萬死。命窮流竄幸餘生。聖恩尙許歸田里。朝議誰憐棄老成。旅泊西江身已病。心懸北闕淚頻橫。終南山色愁邊望。長樂鍾聲夢裡驚。萬事盖棺嗟已了。九泉含恨痛難平。新阡掩體依先壠。聯璧傳家闡世榮。永訣夜㙜今日淚。襲薰蘭室舊時情。未携綿漬緣衰疾。慚慟幽明哭失聲。</text>
<title>黑石硯</title>,<text>一片黑石硯。埋在誰家土。乾坤百戰後。幾年秘榛莾。何人試發掘。出世亦由數。玄璧烱生光。何勞就䂓矩。磨以點㓒墨。宛似雲霞聚。不是日本來。應從聖住取。恥居永嘉後。愧與豐川伍。誰料入吾手。萬物各有主。置之象床傍。尋常手摩撫。至寶始見今。絶品亦無古。</text>
<title>蘇齋相在海島時。慕其淸苦有題。舊作</title>,<text>日月何由照覆盆。鬼門深鎖瘴烟昏。珠沉碧海鮫人窟。血洒春林蜀帝魂。去國十年誰惜死。望雲千里幾含寃。黃茅苦竹柴門逈。草屋因成逐客村。</text>
<title>黃尼山。送烏竹杖。</title>,<text>折送湖邊烏竹枝。爲敎衰脚要扶持。從今步出柴門外。東里西隣任所之。</text>
<title>題四味堂</title>,<text>卜築華峯北洞幽。閑居嬴得樂優游。梧桐雨滴三更夜。楊柳風來六月秋。高枕剩成瀟洒趣。掩關寧識卯申憂。長敎老子遙相問。盡日開尊話未休。</text>
<title>次霞亭韻</title>,<text>麻浦瀦回栗島橫。小亭誰向此間成。褰簾劒峀晴爭聳。倚檻鷗波遠漸平。霞帶片帆來處散。隨斜日去邊明。閑中事物皆成趣。嬴得江湖判一生。</text>
<title>始聞布穀聲</title>,<text>卧病經旬百感生。掩關欹枕夢頻驚。幽居遠隔靑山下。今日初聞布穀聲。</text>
<title>尋舊巷有感</title>,<text>獨自行行過廢基。傷心遺事問憑誰。鄕隣寂寂兵塵後。風景蒼蒼落照時。花盡北岩春草沒。雨餘西壑水聲悲。多情最是林間鳥。向我殷勤噪故枝。</text>
<title>憶楓岳舊遊</title>,<text>一年重入海山中。眞歇㙜前興未窮。呼吸只應通帝座。登臨眞似馭泠風。雲邊秋色千峯合。月下泉聲萬壑同。淸境幾回空夢想。白頭無計脫樊籠。</text>
<title>尋白雲山村</title>,<text>萬壑千岩鎖碧霞。棘籬茅屋是誰家。林間路絶無人到。漏泄仙源有落花。</text>
<title>挽詞[一松沈喜壽]</title>,<text>悠悠天地入風塵。峒老如今有幾人。絶俗仙標宜久敬。忘年交誼最相親。長書寄處精神舊。妙筆看來骨法新。泣盡山陽聞笛後。不堪回首廣陵春。</text>
<title>挽詞[西坰柳根]</title>,<text>再獲承顔範。聞風五十年。相依失猶子。早許荷諸賢。大耋慳旬日。平生斷俗緣。官銜止郞署。人世是神仙。</text>
<title>挽詞[稚川尹昉]</title>,<text>八尺堂堂瘦鶴姿。一生淸介獨行餘。分毫非義不曾取。物我無心相與居。仲擧喜迎徐孺榻。武侯時訪德公廬。先人之友今誰在。九十春秋返太虛。</text>
<title>挽詞[北渚金瑬]</title>,<text>介自藏廉角。和猶秉㓗淸。郞官辭寵秩。典籍寄幽情。句愜陶詩穩。楷傳晉筆精。蕭然環堵內。此樂果誰爭。又此老今泉壤。人間轉索然。襟懷惟素月。榮利若浮烟。嵇紹眞如鶴。林宗了覺仙。易名當考行。交契大夫賢。</text>
<title>挽詞[鶴谷洪瑞鳳]</title>,<text>肯着胷中一點塵。全歸不愧百年身。林宗有道龎公德。此世無由見若人。又虹貫中天處士星。孤雲一鶴去冥冥。百齡人事休煩說。滿目風塵戰血腥。</text>
