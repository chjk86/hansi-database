<title>秋月 十四歲作○戊戌</title>,<text>月色由來爽。淸光最九秋。竹涼時滴露。人寂獨登樓。已覺改河漢。纔能辨斗牛。思鄕何處客。對此不勝愁。</text>
<title>憶堂兄子久 留○己亥</title>,<text>千里連枝別。秋風淚自雙。經年違大被。落月共長江。蟲織催寒草。螢流入破窓。終宵愁不寐。挑盡一靑釭。</text>
<title>偶作</title>,<text>家住碧溪曲。閑中淸興供。松風洗俗耳。水石開塵胸。霜楓錦千片。秋山雲萬重。所嗟弟兄隔。遊眺愧何顒。</text>
<title>瀟湘八景 選五首○壬寅</title>,<text>瀟湘夜雨群山如漆野蒼茫。暗雨隨風入楚鄕。連浦濕煙迷夜色。滿江驚雁動秋涼。蕭騷細和靈妃瑟。淅瀝偏侵古廟篁。更恐綠雲當日淚。秪今留怨洒瀟湘。洞庭秋月玉露橫江夜霧收。一輪明月洞庭秋。天空上下圓光涌。地拆東南爽氣流。銀色界連雲夢澤。水晶宮敞岳陽樓。團團萬里懸飛鏡。河漢無聲轉斗牛。平沙落雁江上西風動荻花。水波如練水汀賖。群飛紫塞三秋雁。亂落靑苔兩岸沙。點點遠從山外下。雙雙時向浦邊斜。一聲叫侶流霜氣。彭蠡湖平曳晩霞。漁村夕照萬里黃雲接海門。蒼梧山色未全昏。亭亭日脚天邊影。歷歷人家岸上村。網集澄潭淸見底。煙生遠浦白添痕。若爲借得龍眠手。移入丹靑筆下論。江天暮雪層陰朔氣擁南天。寒意凌兢向暮偏。捲地嚴風吹倏吸。滿空飛雪舞回旋。山容黯黯雲埋壑。水氣昏昏浪羃煙。獨倚江樓村酒重。誰知詩興聳雙肩。</text>
<title>送堂弟子芳 𧀯 之龍安 癸卯</title>,<text>草草杯觴是別筵。七城南望杳天邊。人生處處非逢處。世事年年說去年。魂佚豈知歸路阻。雁飛猶得信書傳。丁寧一語前期在。須及中秋月滿弦。</text>
<title>縣郭 己酉</title>,<text>縣郭依山小。村籬傍水流。綠楊藏晩閣。芳草覆煙堤。樹亞花爭發。田平麥漸齊。農人顏有喜。昨夜雨一犁。</text>
<title>風</title>,<text>日日東風疾。今朝又漲氛。野堂深更閉。山木遠多聞。狼狽依叢蝶。分披度峽雲。羈秋正擾亂。門柳共紛紜。</text>
<title>淸明日遣懷</title>,<text>暖日遲遲影。幽禽款款聲。客愁常闃寂。佳節又淸明。疾病朱顏改。光陰素志驚。洛陽春酒熟。花柳幾家情。</text>
<title>溪上小雨</title>,<text>小閣淸溪曲。微風綠柳斜。村煙低拂水。林雨細霑沙。短短穿泥草。輕輕着樹花。數家墻圃近。隨意種新瓜。</text>
<title>溪上</title>,<text>樓影侵山色。春溪帶晩坡。花深霑雨足。柳細受風多。戲蝶交穿樹。游魚逆上波。孤吟至日暮。林外返樵歌。</text>
<title>朴子仰 斗望，李泰卿 東亨 見訪。以詩謝之。因約後會。</title>,<text>日日東風愁掩關。空庭唯見暮禽還。春來爲客難開抱。病後逢君得破顏。芳草數村溪路近。垂楊一樹野堂閑。更期同賞文巖瀑。留待山𣞗花滿山。</text>
<title>暮春遣懷</title>,<text>客舍春仍病。溪扉晝不開。庭閑草欲遍。村靜鳥頻來。托意憑書籍。寬愁賴酒杯。漸看花事晩。深惜壯年催。</text>
<title>溪上</title>,<text>遲日淸溪上。幽懷只自知。小堂深寂寂。芳樹遠依依。病後衣裳懶。閑時杖屨宜。野雲如有意。山鳥亦忘歸。</text>
<title>雨</title>,<text>柳暗垂千縷。花深亞幾枝。高齋終日雨。一縣暮春時。霧氣連山隱。溪波小渚移。病來常闃寂。今夕倍愁思。</text>
<title>暮春有懷趙弟錫美 龜祥</title>,<text>春風看又歇。別恨可如何。水闊歸鴻少。天晴芳草多。年光催病貌。世事付狂歌。目極千山暮。愁邊一鳥過。</text>
<title>新燕</title>,<text>細草平郊路。微風老樹村。還尋舊巢至。似爲主人恩。靜愛簾前語。晴看柳外飜。故園江上在。見汝一消魂。</text>
<title>登石山古城 城在絶頂。遺址宛然。上有烽臺。而器械看望。頗疏虞云。</title>,<text>捫蘿登絶頂。藉草坐荒城。百戰山唯在。千春鳥自鳴。亂峯臨海盡。官路接湖平。聖代狼煙絶。烽人慣野耕。</text>
<title>登白蓮菴 二首</title>,<text>絶壑禪房小。緣崖石路回。老僧迎客拜。孤鳥聽鍾來。谷邃泉聲合。樓危野色開。勝遊難再得。歸馬不須催。其二 是日。自石山。過韓弼良溪堂。到白蓮菴。訪古攀雲磴。探春度野塘。草生山路狹。花擁寺樓香。晩樹兼天遠。平郊帶水長。披襟倚前檻。世事摠茫茫。</text>
<title>縣齋暮春</title>,<text>寂寂春風晩。依依麗日遲。野挑紅爛熳。官柳綠參差。意會忘言處。詩成發興時。閑來多獨往。不必有追隨。</text>
<title>送春</title>,<text>三月政當三十日。縣齋微雨近斜暉。春光半是愁中盡。舊侶多從病後稀。村塢葉齊花自落。野橋泥滑燕交飛。題詩爲報東君道。須趁明年早早歸。</text>
<title>春盡後寄贈泰卿 與泰卿有賞春之約。而病未果故云。</title>,<text>病臥官齋節序忙。故人佳約負尋芳。春隨流水留難住。愁帶垂楊攪更長。菱葉初齊微雨濕。桃花欲落曉風狂。那堪獨詠西樓上。光敎山前政夕陽。</text>
<title>次李生 寅燮 白蓮菴韻</title>,<text>病後經旬懶出遊。偶乘晴景訪春流。雲歸鳥度有何意。野豁山高開一樓。身外却看天宇闊。眼邊渾覺世緣浮。閑情未洽不歸去。明日閉門還可愁。</text>
<title>獨詠寄錫美 二首</title>,<text>五十忽云半。初心行已違。可能嫌鄧笑。先自識蘧非。文字少年習。江山何日歸。平生趙錫美。此意爾應知。發解嗟君晩。端憂覺我衰。悠悠百年計。寂寂暮春時。疾病侵尋劇。風塵出處疑。永懷成夜詠。山月照心期。</text>
<title>遣心</title>,<text>藥裹關心久。鶯聲惱客偏。度旬渾得臥。消日只饒眠。樹密前宵雨。田平一水煙。小詩聊自遣。不必要人傳。</text>
<title>坐夕</title>,<text>喧蟲爭及夕。歸鳥各知時。苦被千愁惱。渾成獨坐癡。亂煙籠樹密。殘月出峯遲。萬事聊隨分。孤懷更說誰。</text>
<title>夏日田家</title>,<text>四月麥欲秋。南風吹不休。草暄迷睡犢。林晩惱鳴鳩。護圃樊疏棘。添渠破遠流。今年頻得雨。卒歲倘無憂。</text>
<title>卽事</title>,<text>晩風薰細草。晴日映疏簷。晒藥收殘裹。齊書拔舊籤。鶯狂無定樹。燕狎自通簾。野老時相問。農談也不嫌。</text>
<title>次皇甫冉秋日東郊作韻</title>,<text>籬花被雨餘新摘。階藥迎霜減舊栽。到處題詩紅葉在。誰家送酒白衣來。軒當晩壑燒香靜。門映寒溪待月開。才薄已拚供世拙。力微猶得訪山廻。</text>
<title>蓮堂秋夜</title>,<text>蓮葉碧玉莖。月明秋水淸。幽人自無寐。良夜轉多情。浥露驪珠滑。翻風羽扇輕。徘徊成獨詠。河漢欲西傾。</text>
<title>初秋夜坐</title>,<text>高柳參差影。幽泉遠近聲。天收三伏雨。月放上弦明。未便忘詩句。忻能愜道情。無人會此意。詠歎到深更。</text>
<title>中秋夜 二首</title>,<text>勝夜分秋半。通年得月多。乾坤雙眼闊。今古幾人過。重露侵寒砌。疏星沒曉河。淸光難可駐。獨立近池荷。秋月圓如鏡。良宵殊未央。小池偏得露。虛閣自生涼。切切蟲聲近。依依樹影長。愧無新句好。何以答淸光。</text>
<title>八月十八夜。有懷大仲。任公埅</title>,<text>空齋遙夜思依依。霜雁飛高葉打扉。久坐漸知繁露重。孤吟似愛小燈微。情朋咫尺開懷少。鄕夢尋常合眼歸。君不肯來吾病久。獨憐秋月減淸輝。</text>
<title>月川途中 庚戌十月。余自洛省覲于恩津之縣衙。是歲大饑。所經四百二十餘里。居民饑困。行旅戒畏。輒述所見。以撥鞍馬之勞。凡得十首。文字之蹇拙。語意之重疊。非所避也。</title>,<text>漸覺長安遠。猶瞻太華靑。恩山何日到。四十二長亭。</text>
<title>宿龍仁縣 家君治龍五年。而前歲去歸。余之來也。適値災傷都事之巡到。而吏人爭來獻款。</title>,<text>舊縣趨庭地。吾行隔歲歸。吏人迎款款。村落見依依。夜角聞賓至。寒廚說歲饑。村翁重戒我。前路愼危機。</text>
<title>朝飯晴暉逆旅</title>,<text>歇馬投寒店。行人競晩炊。室空收橡實。籬缺臥松枝。短日勞鞭策。荒年怯路岐。似聞蠲半賦。閭里莫嗟咨。</text>
<title>宿素沙村</title>,<text>客路千山阻。人煙一水流。包空愁屈指。店小好低頭。亂角嚴村夜。疲氓困歲秋。臥聽翁嫗語。荒畝怯徵求。</text>
<title>過洪慶寺遺墟</title>,<text>洪慶前朝寺。成歡古驛程。川雲自浩劫。野水豈禪情。過客尋碑讀。居人繞塔耕。廢興無限意。斜日雨邊明。</text>
<title>天安途中</title>,<text>野入熊津闊。天連車嶺長。荒畦留稊稗。行路雜流亡。打鼓嚴宵警。張弓戒曉裝。間關二百里。前路半程強。</text>
<title>曉發德慶</title>,<text>客子侵晨發。天風掠袖寒。鳴泉深樹裏。落月遠峯端。薄酒成醺短。危眠着夢難。行人相對語。前路問平安。</text>
<title>渡錦江望公山山城</title>,<text>粉堞嵯峨彩構牢。行人指點立煙皐。江連白馬潮聲近。山帶鷄龍石勢高。當日城池承警蹕。卽今旌節要賢豪。饑荒滿目民憂劇。按使無煩飾畫舠。甲子适變。仁祖臨幸于此州。今置鎭將。留守山城。津頭。有彩舸頗麗。</text>
<title>山氓</title>,<text>山氓乞客糧。日暮色凄涼。赤子三丁役。荒田八月霜。鶉懸纔掩膝。狙拾未充腸。爲我重相戒。前途有劫搶。</text>
<title>入恩津</title>,<text>山斷忽平野。今朝眼却開。地暄南極近。天迥北辰巍。葉密編籬竹。叢長種岸梅。恩津知不遠。衙角數聲來。</text>
<title>寄贈錫美 辛亥</title>,<text>野闊浮官樹。山長出驛樓。那堪千里別。又是一年秋。病後懷人苦。書來慰我愁。饑荒嗟滿眼。珍重好爲謀。</text>
<title>暮春與趙子直 相愚 諸人。倣蘭亭會。投壺于終南之麓。以蘭亭記分韻。得會于之會。癸丑</title>,<text>昔人遊蘭亭。遺蹟傳圖繪。古今幾癸丑。風流此爲最。我生千載後。偶與玆辰會。襟期曠不隔。陽景屬方藹。蠶嶺自茂林。淸湍更石瀨。招携摠賢俊。歡意謝絲籟。投壺替流觴。式禮飭襟帶。自有眞樂地。何必形骸外。蕩蕩天宇朗。欣欣物象泰。吾心本一理。持養戒勿害。感彼舞雩人。先我覰其大。</text>
<title>銀川郡齋夜坐口號</title>,<text>霜落秋空雁警宵。岸楓溪柳摠蕭條。慇懃護惜籬邊菊。爲是佳期隔歲遙。</text>
<title>元日次韻 甲寅</title>,<text>天機回斡妙無聲。節序推遷自有程。萬事詎堪催老去。一年今又見春生。桃符似欲禳多病。椒酒難能下不平。賴得良朋詩起我。客床經歲倒深情。</text>
<title>次韻。贈別李子張 世機 京行。</title>,<text>惠好他鄕許斷金。論交雖晩意何深。靑燈夜閤連床住。赤葉秋山並馬尋。叵耐今朝催別恨。預愁春日費孤吟。多情獨愛西樓月。來夕還應照客襟。</text>
<title>又次子張見示韻</title>,<text>江皐炎景欲流金。竹簟松簷一榻深。倦枕却敎鶯喚起。閑窓只許燕相尋。離懷又送黃梅節。妙韻難酬白雪吟。不有夢中能識路。別來何處可披襟。</text>
<title>登金谷倉後岸 乙卯</title>,<text>小聚依回岸。層巓帶晩林。地名金谷勝。江色碧瀾深。近水疏籬短。緣崖細逕陰。春潮暮浩蕩。無限白鷗心。</text>
<title>歸途偶吟</title>,<text>雪水侵橋闊。春陽纈眼明。田禽飛自語。岸草燒還生。柳暗枝枝嫩。鷗嬉箇箇輕。江村歸馬穩。隨意數詩成。</text>
<title>拜外王考墓 在江都河陰里</title>,<text>三到丘原路。居然十四春。風煙凄草樹。雨露感精神。浮世盈懷淚。當時弄膝人。泉塗會骨肉。後死謾悲辛。余在壬寅春。以司馬新恩。省掃外王考墓。翌年。仲舅氏沒。余來會葬。今又隨外王母喪。到此。愴感之餘。仍成一律。</text>
<title>書感。與江都老人墨世。幷序。</title>,<text>江都燕尾亭 里有。外王母時舊女僕。女僕則已死。而其夫墨世爲名者尙存。依子女以居。頗有誠款。余於壬寅春。爲掃外家先塋。到島中。適以三月五日。王母諱辰。留宿其家。今過十三年。復到島中。以病來寓其家。則又是三月五日也。渠亦年至七十六。衰病俱甚。爲余問舊時奴僕存沒。相對愴然。余且念後雖來此。又當不復見渠矣。仍以一律。書感爲別。歲序隨人事。他鄕又此辰。平生逮事感。十載再來身。鶴去猶留表。鴻歸更趁春。憑渠話存沒。相對淚盈巾。</text>
<title>因雨淹滯題壁遣懷</title>,<text>信宿初因病。淹留似惜春。野禽交喚客。汀草細侵人。柳弱縈煙重。花移得雨新。所嗟非我土。孤坐負芳辰。</text>
<title>還河陰偶成</title>,<text>海國春風動。羈魂暗覺銷。人生三到老。丘木十年喬。跡似重來鶴。身如欲退潮。滄波浩無際。行止任萍漂。</text>
<title>西行舟中。次李判官 懏 韻。李文時有湖右之計。</title>,<text>凜凜悲秋意。臨流又送行。前期杳難卜。此別若爲情。水闊維楊野。山高百濟城。客愁渾不 缺。江樹暮煙生。</text>
<title>發驪州 時作春川之行</title>,<text>凍雨霏霏帶朔風。客行晨發二陵東。征人爲說春州處。一路遙穿萬岫中。</text>
<title>過砥平縣</title>,<text>古縣無環郭。寒山對戟門。斜陽一聲角。積雪數家村。老樹寒棲鶩。荒田暮放豚。今年饑更甚。太守念應勤。</text>
<title>阻雨。留宿外峴嶺底村。嶺在砥洪兩境間。</title>,<text>行止不自料。峽深氷雪繁。臘天三日雨。山路一家村。斲逕晨通井。添柴夜守門。淹留成再宿。聊謝主人恩。</text>
<title>夜雪</title>,<text>密雪宵仍急。屯雲暝未開。勢埋孤屋凍。聲壓萬林摧。嶺棧行人斷。巖扉獵騎回。客程從滯宿。陰沴恐爲災。</text>
<title>山村</title>,<text>細逕荒村僻。危峯亂石高。雪深看虎跡。林靜聽麋號。拙計唯須隱。浮生本自勞。桃源能避地。不必盡仙曹。</text>
<title>外峴嶺底。有一斗屋。去時阻雪再宿。主客俱不堪苦。回路 適又秣馬于此。主翁迎接頗款。與前頓異。是亦有緣業者。存乎其間耶。聊成一律。</title>,<text>再宿煩孤屋。重來亦一緣。雖因歸馬慣。似爲主翁賢。白認前宵雪。甘知舊汲泉。臨行更留約。相見指他年。</text>
<title>次李丈 懏 見寄韻 二首</title>,<text>好是林泉漫浪身。幽居新卜錦湖濱。披衣倒幘從兒笑。覓酒題詩任婦嗔。中歲宦情殊冷落。少時奇氣尙輪囷。田家苦況休多說。爲問何如世味辛。涼生虛室卯醺醒。江雨霏微乍濕庭。供世早知心力短。還鄕猶免鬢毛星。耕奴解事秋收秫。釣侶輸歡曉送腥。錦水丈人知此意。一封書到眼回靑。</text>
<title>伏次季父有懷靜庵先生韻</title>,<text>淵源心學靜庵功。斯道千秋識所宗。一部近思留準的。怳如親炙挹春風。</text>
<title>鳳凰巖</title>,<text>鳳凰高翺翔。人世迭遷易。偶尋碧梧枝。暫止瓊崖石。大運日淪替。淳風久凋失。凡禽假毛羽。衆眼眩名實。鵂鶹恣其間。亦欲與之參。土俗一何訛。信口而名巖。鳳兮豈棲此。隱見與道俱。重華邈難作。西伯嗟已無。歸飛碧海遠。樂與群仙遨。空悲楚狂歌。不見阿閣巢。層巖但寂寞。歎息那復道。聊爲換其號。作詩傳所好。我願將此詩。鑱之作大字。快解後人惑。如覩瑞羽美。然後携所好。傍巖結茅屋。鳳兮莫遠擧。共此琅玕食。</text>
<title>卽事 戊午</title>,<text>雨後汀洲草色催。板窓隨意面江開。睡起忽驚花信早。小軒晴日一蜂來。</text>
<title>題扇面送錫美湖南之行</title>,<text>春入湖山芳草生。此時送子江南行。江南芳草應無數。摠是湖山相送情。</text>
<title>失題</title>,<text>二月倏過三月又。飛烏語鵲江村深。春衣初就故人至。寒食欲來連日陰。野屋漸迷紅杏影。湖波添見白鷗心。請君無事數相訪。佳節暫時難再尋。</text>
<title>沙峴澗曲</title>,<text>水與石爭潔。縈廻細傾瀉。聲如琴筑鳴。色訝琉璃破。幽人坐忘歸。山日忽西下。</text>
<title>李生 涉 內挽 庚申</title>,<text>相國門闌德慶俱。阿娘晩出稟資殊。庭芳共說連枝玉。閨秀偏憐一顆珠。花灼夭桃能幾日。露晞朝薤不須臾。泉途更與遺孩並。留跡床頭但女圖。</text>
<title>贈別書狀官申公獻 琓 赴燕 辛酉</title>,<text>燕山一望一含哀。使節千秋幾往來。碣石古途非禹貢。薊城遺跡但昭臺。男兒許國丹心炳。志士傷時白髮催。今日送君無限感。朔風寒雪暮徘徊。</text>
<title>次尤丈和溟翁韻。題李承旨 東溟 梅鶴亭詩卷。二首</title>,<text>聞說高亭迥出塵。金烏山下洛江濱。黃公卜築名仍舊。玉老傳家代有人。翰墨至今留勝跡。煙霞終古管閑身。未應梅鶴終成隱。調鼎鳴皐際聖神。時李令在銀臺。有歸志。故末聯及招隱之意。高亭傑句勢爭尊。筆法仍看霹靂奔。獨鶴警宵涼滿院。早梅迎臘暖回根。仙姿自是三洲伴。素艶由來百卉元。共道風流成宅相。秪今堂搆屬賢孫。</text>
<title>贈錫美還鄕 二首</title>,<text>汩沒風埃鬢欲斑。逢君偸得一宵閑。白雲秋思鄕關路。可耐明朝送獨還。田園在眼未歸來。欲報君恩愧不才。惆悵今年秋又盡。逢人強把菊花杯。</text>
<title>七月旣望。泛月東臺下。敬次季父韻。壬戌</title>,<text>每吟雄賦想仙舟。六百年間入轉頭。時序如期還此夕。江山隨處又玆遊。蟾光正屬中元過。湖面新添積雨流。赤壁黃驪那復辨。淸風白露一般秋。</text>
<title>又次絶句韻</title>,<text>古事流傳壬戌秋。楊江勝集繼蠶頭。玆遊本自吾家舊。欲喚蘇仙問孰優。</text>
<title>分韻得蘭字</title>,<text>蘇公遊壬戌。勝蹟傳騷壇。五紀始一遇。玆辰良亦難。天氣或陰翳。好事多未完。江湖又曠遠。離索增悲嘆。今我獨何幸。故里恣淸歡。是時宿雨收。光風灑渚蘭。浩浩萬頃平。皎皎一輪團。歸寧許暇休。留滯荷恩寬。敢擬竹林遊。所幸菽水安。兄弟無胥遠。接袂成團欒。更有京洛友。相對照心肝。陪携共一舟。蕩漾生微瀾。禪臺壓江心。移席俯澄湍。逸興超汗漫。怳若凌雲翰。一觴復一詠。不覺夜漸闌。吾詩但自賀。未要後人看。</text>
<title>集蘇賦字賦 一律</title>,<text>天與吾曹此縱遊。西風淸露一江秋。蘇仙旣逝月長在。壬戌又來星自周。世變不窮惟擧盞。人生如寄更臨流。波光渺渺蒼空接。莫是憑虛上斗牛。</text>
<title>和金承宣守甫 鎭龜 次淸心樓韻 時。守甫奉命宣諭于尤齋先生。來留驪江○癸亥</title>,<text>鳳御丹詔下雲端。側席憂勞想玉顏。樓逼斗牛瞻象闕。路穿松柏泣喬山。宗臣宿德群公表。聖祖洪功七廟間。緬憶當時魚水契。未應今日愛身閑。</text>
<title>次季父韻題乾鳳僧處祥詩軸 甲子</title>,<text>平生夢想在東關。師自東來似故顏。六月漢京塵滿袖。逢師還愧問名山。袖一作帽</text>
<title>中秋夜泛月次李白洞庭湖韻 三首</title>,<text>湖山薄暮淡淸輝。雲際依微玉鏡飛。報道江城村酒熟。不妨乘興典朝衣。醉上東臺到夜分。滿衣霜露臥秋雲。夢喚謫仙酬大句。直敎驚起洞庭君。十里平沙斂夕煙。一輪明月獨當天。滄波極目通河漢。直欲乘槎到日邊。</text>
<title>旣望夜復遊有吟謝借艇</title>,<text>新秋旣望月明時。甓寺東臺天下奇。臺畔釣船吾自有。興來携酒不須期。</text>
<title>奉呈寧齋郞兼示九楊延村後浦僉同好。二首。○幷序</title>,<text>余於驪江遊覽之勝。嘗自以爲盡得之。然猶未曾觀笠巖氷湖之獵也。甲子季冬。新去國制。居閑無事。寧陵金祠隱仲玉。以歲除前六日。要伯氏曁外弟趙錫美，外姊兄朴君美。爲煮艾會。余亦往赴焉。後浦辛仲吉，文甫二上舍。得二鷹及八九獵夫以來。水北武士尹釴。持鷹者林藎。亦至。遂登于巖之巓。巖卽寧陵東麓外捍也。陡入湖心。與貝藪隔水相對。湖上下十里。長與藪並。氷堅如平地。覆以積雪。浩然一銀界。凡飛走之脫于藪者。大率以陵木爲歸。俯而臨之。莫得遁其跡。於是聚徒從十餘丁以搜之。左者左。右者右。各竄其命。交錯於眼中。然非入于網。非當于鷹。則皆不追也。最後有一錦翎。自藪越湖而來。及巖而遇鷹。落於前。再起爲鷹所獲。衆皆讙譁爲樂。余曰。今日觀獵斯足矣。何必多也。遂收獵隊。得一䴢四雉。以大觶賞獲者。有差。將夕。李友重賚。自原之白巖。佩壺追到。余弱于酒。是日。不覺盡深爵。曛而罷。仍並轡至錫美所居。對燈淸話。重賚醉甚。留寧齋。夜將分。又與仲玉。俱至。重賚解古琴譜。爲余作一闋。其音沖和淡泊。若有會于心者。余學爲三聲。而未能成。復命爵談謔。以至鷄鳴。翌朝。始各還。夫獵古制也。琴。雅樂也。治文武之事者。必由之。獵至於荒。琴至於淫者。末流之失。今吾儕五六親朋。與之同好。樂乎山水之間。邂逅爲此。而不馳騁以爲獵。不蕩佚以爲琴。蓋雖不足與論於文武之道。亦庶幾於古人之遺意矣。其視靑丘夢澤之爲畋。降雲鶴出游魚之爲曲。固不啻千萬矣。然各其所好異也。雖使之以此易彼。亦不願也。遂爲之文以志。錫美又拈出唐人遠上寒山石逕斜一絶。用其韻。與諸人共賦。是夕先歸者。仲吉，文甫，君美曁仲吉弟士正也。惜其不得與於希夷之古聲。不知仲吉諸君。以爲如何也。十里平林江岸斜。窮冬雉兔此爲家。黃昏獵罷聯歸馬。買醉還思典五花。驢背吟巾一任斜。醉歸何處不吾家。風流絶勝山陰夜。並轡江頭踏雪花。</text>
<title>次徐魯望 宗泰 寄示韻 二首○乙丑</title>,<text>知君爲政古人如。堂上鳴琴絶簿書。地勝近連群玉府。民淳半作有巢居。吟梅閣暖春風動。馴雉庭閑俗駕疏。早晩仙山留一約。去隨鳧舃訪精廬。年來世故劇紛如。且喜林泉有舊書。縱乏安陽承府檄。猶同洛涘賦閑居。歸田未老眞堪樂。報主無能自作疏。煙雨一絲春浪闊。黃驪不必讓桐廬。</text>
<title>送錦平尉朴 弼成 奉使入燕</title>,<text>都尉承綸出鳳城。春風楊柳拂行旌。花濃薊樹千重遠。草長遼河一帶平。使事卽知殊簡在。邊塵暗覺壯心驚。田居跡阻西郊餞。相送關山有月明。</text>
<title>贈書狀官季泉 善溥 宗弟 二首</title>,<text>薊門千里古皇畿。三月東風芳草悲。金幣衣冠還此路。人民城郭異當時。山河在眼英椎盡。天地無心節序移。試問荊卿舊遊處。如今屠狗復伊誰。容祖朝燕弱冠齡。東翁復詑繼家聲。千秋篇什傳遺韻。幾處樓亭記舊名。今日中原堪洒涕。吾宗此役更關情。應須努力靑氈業。物色分留屬子行。東岳集朝天錄。有倘識家聲庶不隳之句。故第二云。</text>
<title>寄贈金學士仲和 昌協 出佐北幕 二首</title>,<text>聖主憂邊閫。詞臣出幕參。乍違靑鎖直。須借碧油談。地接岐豐舊。營臨韎鞨南。平生弧矢志。回首想征驂。幕府今無事。邊頭不用兵。謝安推雅度。孫楚盛才名。出獵陰山暮。登臨碧海晴。還應帳中畫。未敢謂時平。</text>
<title>送老堂。伏次家親韻。</title>,<text>沙白長留月。江淸早得秋。室無迎俗客。心不着塵愁。晩翠龍門岫。繁陰燕子洲。由來眞樂地。未要外身求。</text>
<title>登渼陰金相 錫胄 角巾亭</title>,<text>相國遺亭漢水陰。夕陽停棹爲登臨。角巾晩計嗟無及。秋草空庭落葉深。</text>
<title>趙副學光甫 持謙 挽</title>,<text>丹穴奇毛世掌綸。素心氷蘖任淸貧。風波陸海無平路。夢幻浮榮等一塵。明主惜才非永棄。士林憂世佇同寅。九原難作嗟何及。江漢秋風淚滿巾。素一作刻。</text>
<title>伏聞中表叔成同知 雲翰 以年滿八十超資。諸子設席獻慶。不勝欣頌之忱。謹次季父賀詩。再拜奉呈。十韻</title>,<text>聖朝推化篤人倫。恭賀申恩大耋辰。共道飛仙平地步。吾知今代葛天民。八旬已滿身仍健。五福俱全慶益臻。盛事遠追耆老社。殊榮爭羨從臣親。蘭芝奕葉森成列。蓮桂聯芳藹映人。喜溢晨昏床笏擁。養兼山海邑麾頻。由來謙愼符康吉。定得神明護鼎茵。却恨宴筵違奉袂。遠思賓御盛垂紳。新詞竊效無疆詠。遐算重祈不老春。試向天門占象緯。壽星偏照海東垠。</text>
<title>送泰仁宰李子謙 益著 ○丙寅</title>,<text>共說詩山勝。偏知太守榮。少年分竹去。隣閫過庭行。薦橘秋盤爛。披荷夜閤淸。承明非我分。回首倍含情。</text>
<title>送珍山宰尹體元 以健</title>,<text>好去珍山守。才名水部郞。吟梅齋閤暖。餌朮郡廚香。訟牒春來少。琴心靜處長。從師欣更近。暇日幾升堂。</text>
<title>贈李學士進吾 墪 入燕</title>,<text>天地吾生晩。河山此路長。臨分欲贈語。撫事默含傷。薊樹空春色。燕臺自夕陽。由來多俠士。試覓舊屠場。</text>
<title>重寄副使書狀要和</title>,<text>二月關城雪正飄。客程何處住星軺。春愁似醉惟成睡。別語難憑獨自謠。興廢百年人代變。山河萬里道程遙。龍灣未渡猶吾土。可使音書便寂寥。</text>
<title>聘丈任公挽</title>,<text>世間靑紫競紛紛。公獨超然謝俗氛。外物盡除惟素性。古人不見尙遺文。十年抱病同玄晏。千載知音待子雲。一部羲經猶在案。秪今難復緖言聞。</text>
<title>除夕詠懷。寄舍弟猗叔 簹 求和。兼示錫美。</title>,<text>一燈空館悄無眠。四十頭顱又二年。冉冉天時來又去。紛紛世故撥還纏。銓衡佐席非吾分。甓社漁舟有宿緣。爲報東君少相待。歸期不失落花前。</text>
<title>光城府院君挽 丁卯</title>,<text>文彩登朝聳衆瞻。台階咫尺佇梅鹽。完名赫業今誰並。將鉞詞衡古罕兼。功著宗祊存愼默。位隆元舅履恭謙。哀榮共仰宸綸切。更奈慈親日迫崦。</text>
<title>立春 戊辰</title>,<text>病到新年減。春衣體自輕。冠童四五至。隨意傍花行。</text>
<title>冠台兒 庚午</title>,<text>汝年逾志學。元服重成人。孝悌期修行。威儀戒攝身。紹先詩禮在。頤性壽祺臻。用代三加祝。吾言不以文。汝今年十七。加以元服。而吾身有重慼。不得備禮。玆作韻語。以申吾祝勉之意。汝其體之勿替。庚午上元。父書。與兒台鎭。附次韻元服禮之始。義方憶古人。詩書須着力。忠孝勉修身。汝志堅無替。吾家慶漸臻。白紛徒自愧。先叔舊遺文。姪子台鎭冠日。敬次家兄韻。以寓申戒之意。余亦曾受先叔父訓誨之辭。而至今無一言體行。仍以是自警云。庚午上元日。季父書。</text>
<title>次猗叔遊龍門韻 壬申</title>,<text>龍門秀色入回頭。落日螺鬟萬疊愁。媿我又孤紅葉節。輸君先作白雲遊。天時冉冉菊花老。世事悠悠蓬鬢秋。村巷蕭條門獨掩。渚禽飛盡暮煙浮。</text>
<title>九月十四夜。乘舟向神勒寺。次權生聖行韻。</title>,<text>秋水寒沙一色平。更兼霜月十分明。扁舟不着塵埃氣。移向東臺聽磬聲。</text>
<title>自砥山歸途。感懷有作。錄示道巢兩從。兼寄省堂三姪。四首</title>,<text>餘生相見各相憐。四載三家酷禍纏。痛痒本來均一體。肺肝寧復在多言。由來枝葉一根分。歡愛無如骨肉親。殘命秪今俱未死。赤心於世復何人。溪山草樹摠依然。人事傷心異昔年。不有弟兄來往便。世間何處覓歡緣。丁寧兩句訓辭存。經術通明孝悌敦。修業保家宜自力。尙期 缺 蘖更培根。</text>
<title>歸後。又作四絶幷寄。自經禍故。每與僉君相遇。情意更別。尙恨不能源源合並。傾瀉衷曲。或若有不相悉之心。日昨聚散。益悤悤。又見湯撓不輕。歸來一倍蘊結。不能自遣。玆成拙語。聊以抒懷。庶僉君諒之。</title>,<text>孤燈明滅伴人寒。中夜愁腸攪萬端。七十慈親垂鶴髮。不堪時事正艱難。親心愛子本逾身。常恐持身負老親。今日更深惟疾戒。自因憂子識親恩。殘生隨處但悲辛。血淚相看尙作人。鶴髮兩堂餘景短。莫辭江峽往來頻。松楸餘蔭接三家。生死耕埋不要他。永擬子孫承一氣。休祥元只在心和。</text>
<title>上元夜。寄示猗叔。是日。猗叔初度。余以氷危不得會。○癸酉。</title>,<text>離心無遠近。寂寂掩柴荊。一水殘氷阻。中宵片月明。上元憐我老。初度想君情。倚枕哦詩久。寒齋睡未成。</text>
<title>次韻寄猗叔 二首</title>,<text>別日居然又過三。相憐病骨怯春衫。一壺投我澆愁酒。更覺攪腸百感咸。孤抱逢春只益悲。更堪玆日隔塤篪。江村一種柴扉掩。病裏愁吟復幾詩。</text>
<title>元統制 相 挽</title>,<text>三邊節制舊將軍。故里歸來一散人。北漠未伸鳴劍志。西湖還作跨驢身。家無甔石同寒士。時屬艱虞惜虎臣。咫尺龍驤泉路隔。夕風蕭瑟助悲辛。</text>
<title>金僉知挽</title>,<text>康衢閭井舊時村。桑梓家家故意敦。遺老尙看淳俗在。後生偏仰壽星尊。緋貂恩秩優高齒。松菊閑情話小園。耆耋邇來零落盡。哭公今日倍傷魂。</text>
<title>有知堂絶句 爲谷雲金公作。下一首同。</title>,<text>莫云古人遠。猶見古人心。丹靑凜如在。千載可同襟。</text>
<title>隱几</title>,<text>松檜靜無聲。山日欲亭午。齋空獨隱几。淸風時入戶。已忘身物我。焉識世今古。</text>
<title>石潭第四曲 次武夷櫂歌第四曲韻</title>,<text>四曲松崖萬丈巖。日斜林影翠毿毿。怡情正在幽深處。雲白山靑集一潭。</text>
<title>月夜。與趙子直同舟。訪洪叔範 得禹 於梨湖。</title>,<text>故人千里至。偶與九秋期。月色好如許。菊花香未衰。兼携剡中興。直到夜分時。莫怕江村遠。虛舟任所之。</text>
<title>壽母日。次堂弟仲培 𤲸 寄示韻。二首。○甲戌</title>,<text>難以兒身答母慈。壽辰祈祝只衷私。百年兄弟怡愉地。啜叔承歡也在玆。田園將母亦天慈。造化無心自見私。願把春江添壽酌。潘輿燕喜萬年玆。</text>
<title>志景</title>,<text>當空皎皎玉輪孤。滌盡陰氛點翳無。此夜江山增氣色。乾坤萬里一氷壺。</text>
<title>更化初赴朝。與一家諸人會睡村。次韻留贈。</title>,<text>會宿山齋送我行。百年今日弟兄情。國恩未報身先老。羞解漁舟向鳳城。</text>
<title>趙陜川 景望 內挽</title>,<text>自忝通家好。深知理梱宜。芝蘭庭戶彩。蘩藻夙宵儀。幾贊鳴琴化。俄成悼鏡詩。偏傷雙鶴髮。淚盡澣餘私。</text>
<title>贈別堂弟子芳奉親赴堤縣 乙亥</title>,<text>臨岐不覺喜兼悲。俱是西山景迫時。魯衛封疆分兩縣。患艱餘喘仰偏慈。潘輿正趁靑春暖。仙算同祈白日遲。獨恨此身虛竊位。君親恩義負公私。時家兄亦除湖縣。將奉親以往。余以叨冒匪據。進退方狼狽。故云。</text>
<title>別安牧梁大哉 重廈</title>,<text>第一椎州節度營。淸川形勝久聞名。樓臺慣閱皇華使。城郭能摧大業兵。衰髮已知遊興減。塞塵偏覺壯心驚。十年哀樂重逢地。惆悵關河又送行。</text>
<title>與湖伯。期會于西原菩薩寺。不利而還。二首</title>,<text>辛勤百里度重岑。六月蒸炎汗滿襟。惆悵寺門回轡去。強將行色比山陰。穿崖一路綠陰含。菩薩禪宮上黨南。不管旌麾違宿約。閑情好與老僧參。</text>
<title>與靑山宰鄭美哉。徽 期會白雲亭。</title>,<text>自絶塵埃想。齋居對俗離。偶隨流水出。聊赴白雲期。山色秋逾好。江聲夜更宜。怳疑笙鶴過。留燭下樓遲。</text>
<title>登水精峯</title>,<text>一峯中卓勢騰霄。環立群巒白玉雕。千載誕傳龜石古。九空靈液水精澆。眼前快眺乾坤大。頭上高臨日月昭。老釋更言文壯峻。可將遊脚試明朝。峯在俗離正中。上有龜石。舊傳甚誕。石背有小窪坎。水常滿。雨露澆之。大旱不乾。仍以名峯。</text>
<title>登文壯峯。次美哉韻。</title>,<text>平分湖嶺跨西東。白玉峯巒錦繡紅。噴石瀑泉飛絶壑。架巖僧屋住層空。高攀已覺天關近。俯視方知地軸雄。指點漢山雲外迥。天涯歲晏思無窮。</text>
<title>又次鄭仲久 濈 韻</title>,<text>削立群峯逼太淸。天王文壯最聞名。平看大陸千山皺。俯聽陰崖萬瀑聲。方外偶成三日伴。客中同是九秋情。明朝各自東西去。紅葉依依送獨行。</text>
<title>三山壽席醉後。贈侍妓白雲仙以當纏頭。丙子</title>,<text>白雲亭畔白雲還。洞仙正在雲深處。道人不似楚襄王。閑看雲來復雲去。</text>
<title>縣閣與仲培對月</title>,<text>移樽高館惜宵殘。弟勸兄酬意未闌。他夜豈無今夜月。異鄕難得故鄕歡。</text>
<title>送仲培還鄕臨別口號</title>,<text>春返湖山客未歸。送君今去倍依依。臨岐不必催征馬。別後還應悔別時。</text>
<title>林留守德涵 泳 挽 二首</title>,<text>昭代文章早致身。共欣經幄有儒珍。歸田自足簞瓢樂。希古惟將簡冊親。一起分司傾衆望。將衰沈疾惜斯人。只應感結泉臺下。存沒哀榮切聖綸。年來落落杳參商。漢左湖南道路長。只有襟懷勞夢想。相期憂樂共行藏。群材彙進嗟斯疾。一會終乖倍我傷。歸旐故山瞻已遠。謾霑雙淚寄哀章。</text>
<title>伯氏移邑後書感奉呈 二首</title>,<text>眇末偏慙雨露殊。棣華便養更移符。極知山海難酬答。惟有盈襟淚似珠。末句用鮫淚事再作三山三月留。歸來盡怪雪添頭。艱虞溢目君恩重。誰識孤臣進退憂。余前後留三山。俱浹三朔。今還。知舊見者皆言髭鬚頓白。故云。</text>
<title>登靈珠臺。還下圓覺菴小憩。臺西有遮日巖。可俯臨西溟。而余以垂堂之戒。不果上。</title>,<text>登山未盡一層高。却返伽藍憩寂寥。多少世間貪進者。險途行處不知勞。</text>
<title>謝俗離僧穎哲來訪</title>,<text>多謝山人勤遠訪。知吾別後憶山中。相逢爲說山中事。楓葉渾如去歲紅。</text>
<title>陽至後得仲培書有感。聊綴韻語相示。四首</title>,<text>幾微動處卽天心。此理須從靜裏尋。半夜潛陽回九地。眼前生意自昭森。我識天心本至仁。生生一氣屈還伸。縱然霜雪成凝閉。閉後方基無限春。一氣潛回在善培。群陰方壯未騰雷。終期鐵壁中宵劃。萬戶千門次第開。往哲丁寧三字符。一心通塞在斯須。當前至理森然是。覺處方知不遠吾。</text>
<title>外兄趙知禮 麟祥 挽 丁丑</title>,<text>江湖聚散每關情。何況今朝送此行。杯酒歡緣渾是夢。漁樵舊社尙餘盟。深衷早得同衾樂。曠抱常看一笑迎。故宅凄涼丹旐外。不堪春草滿池生。</text>
<title>送奏請使崔相 錫鼎 赴燕</title>,<text>東韓日月仰重明。封典還須待北庭。萬里詎辭勞使節。三階爭喜耀台星。煙迷薊樹鶯聲亂。野闊遼河草色靑。想到燕臺增感慨。悲歌誰復隱旗亭。</text>
<title>寄奏請副使崔參判 奎瑞 行軒</title>,<text>夙駕辭丹闕。時艱詎顧家。還煩漢金帛。欲答夏謳歌。天地吾生晩。河山此路遐。燕都古俠窟。感慨更能多。</text>
<title>金副學子迪 萬吉 挽</title>,<text>分憂南北値年荒。共識勞神爲一方。利器乍恢身却病。殊恩未報意空長。纔看禁掖催歸馹。謾有遺民泣憩棠。無那通才難再得。誰將與奪問蒼蒼。</text>
<title>李判書 秀彥 挽</title>,<text>每恨明庭返苦遲。何知泉路逝難追。洪流倒蕩終誰遏。一柱孤撑獨不移。互變滄桑浮世事。接隣籬落暮年期。白頭京口棲遑者。未暇悲公秪自悲。</text>
<title>李參判 光夏 繼大夫人挽</title>,<text>厚德思先輩。同宗仰閫儀。貳卿如己出。巍第又孫兒。至養無違志。高齡奈有涯。新塋接舊壟。未負下從期。</text>
<title>文苑傳硯。非薄劣所敢當。旣辭避不獲。謹依韻 效嚬。奉呈前太學士吳 道一案下。戊寅</title>,<text>詞垣忝竊愧虛名。技拙黔驢作一鳴。衣鉢敢論傳舊事。箕裘正恐墜家聲。疏蹤已倦仍衰疾。聖渥難酬只悃情。還有故人存繾綣。爲將新什許同盟。</text>
<title>安都事 相億 挽</title>,<text>溫溫風味雅容儀。安定門人卽可知。薄宦凄涼身更病。高才落拓數偏奇。歡情詎但通家後。交誼元從弱冠時。存沒秪今違一訣。禁廬春日淚空滋。</text>
<title>睡龍新築次洪壻 禹諧 韻 庚辰</title>,<text>殘齡偶占此江山。松櫪陰中屋數間。忽有漁翁來泛泛。夕陽相對較誰閑。</text>
<title>次錫美</title>,<text>餘生牢落雪盈頭。蒲柳殘骸不耐秋。素志詎徒求蟻穴。新居無愧學鳩謀。君恩繾綣紆三命。世事思量足百憂。自是供時才已盡。非關江海有盟鷗。</text>
<title>李杆城 鳳朝 挽</title>,<text>承家詞翰早超倫。白首微班困積薪。一第蹉跎眞是命。多言噂𠴲奈如人。明珠薏苡終誰辨。玉佩瓊琚秪自珍。賴有貳身看特達。北堂猶得慰慈親。</text>
<title>仁顯王后挽詞。四首。○辛巳</title>,<text>吉夢徵雙曜。陰功叶厚坤。歡融長樂殿。戒切濯龍門。簪珥忠規篤。宮闈惠化敦。末音猶儉制。遺澤泣黎元。再正長秋位。艱貞見塞淵。德光塗摯後。事絶漢唐前。景運方回泰。雲遊遽上仙。元良如己出。宗社慶應綿。宸慟懷良佐。徽音協美稱。誌幽昭御翰。虛右倣先陵。蠶月新春近。椒香舊殿凝。齊言會朝曉。長憶報鷄曾。倉卒趨朝日。煎憂侍藥時。微誠徒自迫。冥理竟堪疑。未死纏深痛。含生慕至慈。芳猷那盡述。顯冊媿蕪詞。</text>
<title>送外弟趙錫美之任善山。三首。○幷序○壬午</title>,<text>外弟趙錫美與余同年生。抱才沈屈。困於蔭路。年五十八以久。次得一善宰以去。適是先玄洲公曾所左降之地。而年又似之。是豈偶然哉。若余叨竊踰分。卒顚頓以歸。其爲忝先大矣。視錫美此行。得失果如何也。謹次先王考送玄洲公詩韻。以爲贈。兼以志感。然錫美亦宜自勉。以襲舊績。意倦卽歸。勿與俗吏同其哺啜。庶可無愧於紹先也。錫美固當自思之。升沈有數悟天機。莫歎蹉跎宿志非。枳鳳偶將先齒並。雲鳧還繼舊時飛。絃欹邑化風猶美。淸白家聲道自肥。似我叨踰竟何補。一身纔得返林扉。人間何地免危機。一笑歸來悟昨非。已許鷺鷗爲舊要。不堪鴻雁又分飛。淸時無補慙官達。弊廬猶存覺遯肥。應念少游平日語。隔江松菊鎖空扉。知君爲政亦忘機。鳳下古樓今未非。丹穴有毛看瑞彩。畫甍垂翼欲翔飛。烏山暮色當簷聳。淸洛春波繞郭肥。想得曲欄琴韻徹。入窓人靜月臨扉。附天時人事忽投機。官職行年摠不非。依舊舃鳧承祖去。至今樓鳳候公飛。江通渤海魚蝦足。地近蠻城杮橘肥。只是故鄕詩酒社。松筠惆悵掩荊扉。府有鳳下樓。玄洲所創云。○弟簹</text>
<title>睡村漫興 三首</title>,<text>驪江亭觀摠臨流。獨愛林居占地幽。山雨似嫌官路近。斷橋新漲白飜溝。谷水淙淙得雨流。繞階終日助淸幽。山翁睡罷無餘事。移石慇懃導小溝。靑郊十里淨煙光。霽後江天極目長。遠岫千重皆可數。螺鬟面面得斜陽。</text>
<title>自睡村乘舟向邑家記興</title>,<text>洲南洲北暝煙平。江路依微月欲生。乘興不嫌移棹緩。靑林盡處是州城。</text>
<title>睡村漫興 與仲培猗叔共和五首。</title>,<text>萬事無如睡味長。草堂遲日臥羲皇。晩來風送林塘雨。贏得西窓一枕涼。水南水北皆煙樹。相望依依十里路。曉起山窓却惘然。濕雲不辨柴扉處。陰雲已失江頭樹。急浪全無岸畔路。今日思君望亦迷。扁舟欲往尋何處。孤負隆私愧聖明。散材無術佐昇平。田園尙切朝宗意。爲愛江流接漢城。世路紛紛足是非。却來江上掩柴扉。靑山似欲迎人語。何事風埃久未歸。上一作畔附和歸臥風櫺午睡長。是非何處事張皇。且將欹枕看兒戲。堪笑朝炎未夕涼。風雲千載際淸明。事業行看做太平。若也往來徒屑屑。不如堅臥舊江城。堂弟𤲸上表歸田素計長。濟時難復致三皇。筌蹄世事相忘久。欹枕疏簾午夢涼。漠漠濃陰江北樹。萋萋芳草江南路。柴門一棹去還來。俱是江村湛樂處。積雨新收江日明。門前高浪浸雲平。邇來阻却源源拜。離恨爭如在洛城。尊庇君民計却非。秪今初服返巖扉。故園松菊皆依舊。應喜山人早賦歸。舍弟簹</text>
<title>贈猗叔 一首</title>,<text>未暮不歸去。停船盡落暉。猶嫌十里遠。一壑可相依。送罷獨惆悵。林皐斜日暉。歸舟不可見。煙樹正因依。</text>
<title>重三日送猗叔還鄕 二首</title>,<text>桃顋欲綻柳舒眉。政想田家事事宜。客舍閉門微雨裏。一春歸思送君時。重三佳節雨廉纖。病客歸心一倍添。江上草堂應更好。白鷗春浪映疏簾。</text>
<title>次猗叔還鄕後寄示韻。三首。○是日寒食</title>,<text>春愁撩亂惱孤襟。萬事悠悠只此心。客裏韶光行欲晩。鬢邊衰髮更難禁。渺渺煙波獨去船。故園東望却茫然。欲知別後相思意。寒食春風但晝眠。春江三月好楊舲。花滿山阿草滿汀。宵夢不知身在客。共君歸到舊巖扃。附原韻六日城塵鬧客襟。歸來秋月照江心。關情最是鴒原別。獨夜蓬窓思不禁。入京凡六日而歸江漢秋風吹客船。終南漸遠自依然。何時綠野休高駕。穩作眉山聽雨眠。篙師喚客催歸舲。掛席欲行風滿汀。急瀨重灣容易上。靑山未暮到郊扃。弟簹</text>
<title>又志感却寄猗叔</title>,<text>今朝寒食淚盈衣。一別丘原久未歸。安有涓埃酬聖主。行藏秪與素心違。附次韻塵箱空泣舊斑衣。獨向原頭奠酌歸。平昔未嘗離膝下。此生何忍永相違。弟簹</text>
<title>次王考題誾信軸首韻。贈乾鳳僧處祥 癸未</title>,<text>世事那須問。塵緣摠覺非。舊題僧軸在。仙賞竺岑違。病榻留雲衲。空齋掩夕霏。渠家亦灰劫。勤護祖師衣。處祥誾信沙彌之沙彌。</text>
<title>李左相 世白 挽 二首</title>,<text>黃扉七載倚扶傾。自信忠勤戴聖明。薄俗紛囂歸雅量。危機交錯任丹誠。素心肯爲居崇變。一疾終緣盡悴成。正屬艱虞失良佐。哀榮終始見宸情。旅舍前冬枉駕臨。逋蹤偏愧受知深。行藏縱愧矜愚意。夷險相期報主心。人事回頭成一夢。時憂溢目但孤吟。暮年雙鯉傳書計。篋牘凄涼忍復尋。</text>
<title>同堂弟仲培，從姪嵩鎭。約按使茂卿 喜茂 遊鬱巖寺。宗人址亦與焉。歸後有作。</title>,<text>勝絶鬱巖寺。流傳先集詩。偶成花樹會。兼愜水雲期。坐石開樽淨。尋磯放棹遲。歸來興不盡。明月夢淸漪。</text>
<title>伏次王考贐惠宗禪師韻志感。二首。○幷後序</title>,<text>綠水環蒼壁。孤庵在百層。板留王考句。人說惠宗僧。我已慙先蹟。渠誰繼小乘。巖臺亦蕪沒。感歎獨來憑。古刹靑林表。危巖綠澗隈。樓虛雲漫畫。徑沒雨添苔。往跡唯流水。高情尙梵臺。門前江更好。隨意放船回。門前江名。東溪合流處。鬱巖寺。本惠宗所創。而惠宗示寂後。其沙彌信英嗣守之。我王考實與惠宗。有方外契。嘗往來玆寺。板題十絶外。前後題軸詩凡十一篇。其惓惓可知。其後先季父。又並次軸韻。以勖信英。信英死後。更無繼者。今余之來。寺旣荒廢。軸亦無存。唯江山依舊而已。能不愴感。謹檢遺集。用軸中首題兩律韻。以寓余悲。</text>
<title>韓金川 斗愈 遷葬挽</title>,<text>治郡名高漢世良。遺民幾處泣桐鄕。舊情每憶姻家好。餘慶欣看寶樹芳。絳水新阡移馬鬣。延津雙劍會龍光。緘詞病裏空回首。江海迢迢近夕陽。</text>
<title>文谷遷葬挽 三首</title>,<text>山斗三朝望。江河萬古名。屈伸歸否泰。存沒盡哀榮。天道終環復。宸章並日明。秪今憂廈屋。風雨憶扶傾。往事嗟何及。儒林慘至今。猶傳臨命語。不盡愛君心。古洞雲煙冷。荒原草樹深。泉塗那復憾。追痛切綸音。寂寞邙山葬。居然十五霜。牛岡新改兆。龍劍又同藏。病隔生芻奠。悲深露薤章。秋風動江漢。天地日荒涼。</text>
<title>李生 重之 挽 甲申</title>,<text>白玉名家子。靑春上舍生。神駒方出水。美寶欲連城。至行驚先萎。奇才忌太淸。高天不可問。誰慰孟郊情。</text>
<title>寄冬至上使李判書養叔 頤命</title>,<text>潛陽未動朔風饕。碣石崢嶸勢更高。身老不堪相別遠。時危敢道此行勞。山河萬里中原土。興廢千秋幾箇豪。舊跡秪今何處覓。遼陽城郭半蓬蒿。</text>
<title>別外兄安參議 垕 謫延曙</title>,<text>吏議深文特見原。逐臣臨路泣君恩。衷肝不隔重宸邃。莫恨三年別國門。附莫向長沙弔屈原。特從寬典亦天恩。當時漢吏繩文法。不竄朱崖定鬼門。弟簹</text>
<title>敬寧殿齋宿。次閔靜能志感之作。</title>,<text>還來舊院肅精禋。侍藥無功未死臣。淸禁漏聲渾不改。怳疑身近玉欄春。</text>
<title>恭次御製社稷齋宮詠松韻 乙酉</title>,<text>偃蹇護齋宮。蒼顏閱歲久。影交彩雲五。響應簫韶九。巖壑性猶在。棟樑心安有。遭逢亦知幸。宸章許取友。</text>
<title>重甲</title>,<text>聖恩偏厚愧慵姿。匪據寧無衆口疵。樑棟力微支廈處。風波路險濟川時。丘樊在眼猶淹跡。疲瘵傷衷可察眉。重甲更慙吾老甚。此生深覺負心期。</text>
<title>金判書守甫 鎭龜 挽</title>,<text>故家詩禮典刑存。咫尺台垣位望尊。劫火燒空臨日月。風波閱險恃乾坤。重闈遽忍違親養。九地還應感主恩。跡屛江村孤相紼。艱憂溢目獨傷魂。</text>
<title>金相國士肯 構 挽</title>,<text>風波舟楫共顚危。鬢髮垂絲摠爲時。名並金甌慙薄劣。憂深廈屋倚扶持。一身報主心猶在。五十思親病不醫。今日送君歸九地。險途懷事更誰知。</text>
<title>金正言 萬謹 挽</title>,<text>璧沼掄才喜得人。故家文彩鳳毛珍。初登世路驚危穽。乍入臺端犯逆鱗。別駕投荒非殺諫。連州改邑爲便親。浮生脩短元天定。不必炎陬促殞身。</text>
<title>自邑村阻雨暮還舟中偶吟</title>,<text>急風驅雨暗津亭。欲放歸舟且暫停。好待夕陽波浪定。輕橈隨意下長汀。</text>
<title>所江防禦使李 汝柱 挽</title>,<text>西海關防戒未陰。廟堂論帥急韜鈐。雄刀謾有誅鯨志。客櫬先悲裹革心。玉塞長城身已病。金河累牘計徒深。龍鍾久愧訏謨地。臥疾田廬思不禁。</text>
<title>贈黃參判敬之 欽 赴燕</title>,<text>聞君銜命向燕山。犯雪衝沙隔歲還。六十七翁鬚鬢皓。四千餘里道途艱。惟將忠信行殊俗。肯以幾微見別顏。王事多虞須努力。君恩未報敢求閑。</text>
<title>記夢 幷後敍</title>,<text>中宵款奉兩慈堂。似爲離筵盛設張。樂府助歡情不極。義方垂戒色仍莊。絲桐豈足爲親喜。樽斝唯堪以禮將。驚覺默思東峽別。萬行哀淚自盈床。余久淹寒疾。臥在床褥。夜倩嵩侄。作京書數紙。仍就睡矣。夢若子芳兄弟奉季母居官府。而吾兄弟奉慈堂。又將赴遠邑。往會爲別。內外設筵。杯盤簡約。而妓樂甚盛。紅粉成列。內賓則宗姪婦若參席。外賓則尹台仲綱，閔台靜能聯座。此外亦有數三士子。而皆若子芳所親。將張樂進酌。妓舞諸具並陳。吾與子芳兄弟已啜酒一二杯。賓主歡洽。稍近蕩泆。余默察季母顏色。若有不樂於妓舞者。余卽令姑止擧樂。進前稟白。則敎以妓樂太雜亂。非吾所好也。余奉告曰。今日設樂。只爲親歡。親意不樂。則何用彼爲也。惟當順適親意而已。卽起出外。一時斥去數十妓隊及舞戲諸具。一筵淨盡。還入告達。則季母意甚歡。我慈堂亦宜之。仍出外告于親賓曰。季母今年七十九。慈親今年八十三。而兩家將遠離。前頭人事。何可定也。今日設宴。惟欲盡親歡。而季母之意不說於樂戲。故吾卽撤去之矣。諸賓中靜台。則卽答曰。慈敎至矣。深有敬歎之意。而綱台意不在吾言。顧傍人而言他。余於微醺。中心甚不快。戲批其頰曰。大臣有言。而君何不恭聽。綱怫然怒。若將相犯者然。余復曰。君何敢怒也。仍語靜台曰。此公狂疏。而心腸不邪曲。故吾嘗親與之。然大臣方有言。而不此之聽。與他人攙說。事體豈可如是耶。靜台遂斥其非。綱亦勉強遜謝。如是相較之際。夢忽覺。怳然如卽境事。不覺感淚盈枕。日昨伯氏奉家廟。赴眞珠府。余亦陪行至道巢舊堂。奉安經宿。拜送而歸。離合之恨。今昔之感。至今在心。無乃因此成夢耶。抑仲培溪築。近竹西。嶺外會合。或有流連之失耶。是夜仲培之不在竹西。亦未可知也。枕上賦一律志感。而恐復入睡。或致遺忘。卽呼燈。抆淚記之。時乙酉至月十二日鷄曉。</text>
<title>趙僉知 沔 挽</title>,<text>鄕里歸來一老尊。百年桑梓接田園。才名早壓三庠士。身計深關五柳門。大耋閑情親杖屨。貧家樂意有杯樽。秪今孤抱憑誰托。先契唯公又九原。</text>
<title>立春。四首。○丙戌</title>,<text>藹藹三陽動。欣欣萬象新。先賢符十字。持以祝明辰。軒冕無心久。林丘得趣長。新年何所祝。田里保安康。野逕人稀到。兼無門可關。茅齋映江色。春意動林端。臘雪才呈瑞。春陽已布和。今年時雨足。喜氣屬農家。</text>
<title>池邊小堂初成</title>,<text>疏簷不墍覆茅茨。恰似構巢太古時。莫笑林翁謀事拙。小窓幽意在荷池。</text>
<title>謝鄭堤川 重朝 送碧桃樹</title>,<text>丐君庭畔碧桃花。老眼初非愛物華。身退尙嫌林屋淺。數枝移近小堂遮。</text>
<title>疊記夢韻寄仲培 二首</title>,<text>落落晨星阻合堂。思量萬事摠乖張。夢中尙得承顏樂。席上仍蒙飭訓莊。身幻漆園心自訝。句傳塘草淚相將。海山雖好非吾土。須早歸來共一床。中宵夢罷但空堂。哀樂無端孰主張。淚盡蓼莪編在雅。身疑蝴蝶化爲莊。歡緣消歇那重得。病骨摧頹不自將。惟有惠連同此抱。雨窓何日穩聯床。</text>
<title>李參判 世載 挽 二首</title>,<text>藩節星槎逐歲新。四方宣力倚材臣。驕胡脅息看疑虎。猾胥輸心畏若神。王事艱虞期盡瘁。凶音倏忽怳非眞。朝衣纔脫皐衣遽。欲問高天奈莫因。論交雖晩契偏深。夷險相期報主心。計切軍民存鬱鬱。身勞原隰任駸駸。田園屛跡違簪盍。旌節經年憶枉尋。暮道襟懷誰復共。病骸寥落獨悲吟。</text>
<title>自金吾外蒙酌處。罷職還鄕。舟次渼陰。登夢烏亭。謹次壁上先王考韻。亭扁。蓋意在勇退也。</title>,<text>斗岸臨江起百層。虛亭迥絶若無憑。籠煙釣艇聞孤榜。隔樹村家認遠燈。日暮雲霞愁望闕。天陰風雨怯襄陵。殘齡閱盡波濤險。更憶前賢勇退能。</text>
<title>待命三朔。蒙罷出城。以時議方峻。未敢遽歸。移住東湖村舍。有臨江之勝。而遇東風甚惡。三日不得開戶。轉就渼岸。爲近三洲。而又連日値雨。不得往來。動遭艱阻。莫是數耶。戲而有作。</title>,<text>湖閣三日風。渼岸兩朝雨。淸江乍對眼。危檻困閉戶。移舟爲良朋。隔崖失佳晤。造物眞戲耳。踏地皆險路。天道本無心。吾生良獨苦。奇偶自相乘。虧盈孰非數。君子貴知命。所以行其素。</text>
<title>元統制 德徽 挽</title>,<text>正屬幽憂日。遙聞旅櫬歸。無緣哭新塚。尙記過鄕扉。專閫三方重。登壇兩世稀。關河餘部曲。秋色慘旌旂。</text>
<title>金醫益賢遠來相問。舊情不替。留一詩。次韻贈送。</title>,<text>廊廟非吾分。田園有舊廬。生全荷恩澤。閑廢合慵疏。野淨收秋稼。灘明集夜漁。山窓三日話。世事付盈虛。</text>
<title>九月十四日。與洞人登後岡。時菊花始盛開。</title>,<text>登高把酒卽佳期。不恨山翁病起遲。籬下菊花如待我。重陽過後始盈枝。</text>
<title>任令大仲往驪岸。而與余相違。錫美以唱酬詩軸來示。而其中有憶余之語。次韻寄懷。</title>,<text>君向驪江去。吾廬在水頭。柴荊存舊約。煙月負同遊。急節兼愁逼。歸心借夢酬。能留伴松竹。遲我稅征輈。</text>
<title>次韻。謝仲培寄茅花枕。丁亥</title>,<text>一枕茅花稱睡翁。海山秋意滿襟濃。憑來回笑邯鄲叟。惟恐浮榮入夢中。</text>
<title>會話睡村。次水村韻。四首。○水村。任令大仲號。</title>,<text>不謂衰如許。猶思少壯時。尋常文字會。到處酒樽隨。浪跡仍三逕。豪情尙一詩。山窓終夕雨。傾倒舊襟期。茅屋瀼西東。穿林細逕通。衰遲無一可。臭味得相同。竟夕留人雨。催春解凍風。江山屬吾輩。天不薄詩翁。山晩雲猶濕。江寒雨乍晴。柴荊住歸駕。疏糲對深情。畎畝餘生足。風波昨夢驚。窓前有松竹。共子結幽盟。共占滄洲趣。平分一水斜。逢歡誰是主。留宿卽爲家。林意迎春動。湖光得雨加。由來會心地。不必在幽遐。</text>
<title>再次 四首</title>,<text>跡倦歸吾土。才微謝聖時。朋來聊共樂。興到輒相隨。勝集寧論約。塵愁肯入詩。春花行爛漫。無日不佳期。茅茨小麓東。門逕接江通。孤棹往來數。故人襟抱同。竹寒深帶雨。松老遠含風。白鳥春波闊。心期兩釣翁。睡起窓櫳靜。長吟任帽斜。林煙埋野逕。江雨濕漁家。老去襟懷在。春來飮膳加。陽坡晴更好。後會不吾遐。衰年厭塵雜。茅屋住江關。簷短連疏竹。窓虛納遠山。逢君猶舊態。把酒共歡顏。却愛波心鳥。閑飛相逐還。</text>
<title>水村被原州新命而去。別後成一律。奉寄行軒。</title>,<text>客去江頭更掩門。獨憐松竹共幽軒。半旬不盡歡情洽。三逕空留晩計存。病後離懷惟作睡。閑中佳興欲忘言。相親賴有沙邊鳥。永托心期矢勿諼。</text>
<title>金佐郞聖登 鎭泰 挽 三首</title>,<text>緖業宗儒後。才名衆士先。誰能收上第。遽復夭中年。宦跡潛郞薄。歸魂客路綿。萱闈違反面。遺恨結重泉。詩禮欽風遠。潘楊托好新。故家存典則。衷抱見淳眞。禍福終何理。歡悲尙此身。蘭芽看並茁。天道會應伸。積雪郊村曉。凌寒枉駕時。不知成永訣。猶復擬前期。晤語渾如昨。凶音却可疑。機罾餘白首。無路哭靈輀。</text>
<title>平川申相 琓 挽 二首</title>,<text>雍容臺省上巖廊。尺五名家早歷颺。世變閱來心更鐵。君恩重處髮偏霜。危悰久滯東山舃。哀詔難追廈屋樑。一念憂時消不盡。九原應復戀吾王。席藁經年共患難。金吾門外又郊端。相將憂樂期終始。但信神明鑑肺肝。萬事世間無不有。孤忠死後可方安。緘詞寄意公知否。牢落殘骸獨抱酸。</text>
<title>朴從叔 商圭 挽</title>,<text>外家尊屬公猶在。鄕里親情老更眞。山水無爭娛暮境。昇沈有數任閑身。誰知一疾成千古。忍見新塋接舊隣。最是披箱垂淚處。片書臨歿尙精神。</text>
<title>朴大叔 鐔 挽</title>,<text>君家今日又悲君。天意何曾佑善仁。世好自存兄弟義。幽情舊結水雲隣。山中攻業盤唯薺。海曲耘田室若賓。江畔柴扉餘白首。忍看歸棹載靈輴。</text>
<title>鄭沃川 祖甲 挽 戊子</title>,<text>世好兼姻誼。親情自少年。家聲江漢後。襟抱酒樽前。閱變心猶故。傷離訃忽傳。他時湖畔路。忍復繫歸船。</text>
<title>金生 就礪 挽 二首</title>,<text>野外林塘靜。柴門几杖幽。詩書元襲訓。耕釣自忘憂。寂寂岷岑宅。茫茫岱嶽遊。分山他日約。揮涕舊溪頭。正抱亡琴痛。兼題哭友詩。行年差兩歲。鄕里共幽期。浮世奈如許。餘生能幾時。泉途足親愛。朝暮倘相隨。</text>
<title>農巖挽 五首</title>,<text>翽翽鳳鸞羽。溫溫圭壁章。祥宜儀聖世。器合置明堂。萬事驚灰劫。孤忠泣旻蒼。千秋編簡在。心跡後人傷。平步雲霄迥。咸推玉署賢。詞衡元世秉。鈞軸卽家傳。撥去同遺屣。歸來有釣船。惟應不朽葉。名姓日星懸。黼黻文章炳。淵源學業醇。明時容逸士。今代見完人。溷濁知應厭。支離覺我陳。聖恩嗟莫及。哀詔感臣隣。日月重明後。江湖獨往時。人材生不偶。天意莽難知。跡自甘棲遁。齡胡未耇耆。螟孫纔七歲。承嗣更堪悲。世好兼姻婭。襟期托弟兄。歡悲雙鬢短。出處寸心明。款款箴規語。依依痛癢情。存亡無限思。衰疾掩柴荊。</text>
<title>農巖夫人挽 己丑</title>,<text>哭挽農巖涕未乾。夫人哀訃一年間。程娘美質薰明道。孟氏芳猷儷伯鸞。玉折已知腸盡斷。城崩更耐淚成斑。惟應泉路相隨處。地下歡如在世歡。</text>
<title>李執義 箕洪 挽</title>,<text>名利關頭早脫身。依歸喜得大賢門。風霜閱變心愈勵。林壑辭榮望益尊。舊友百年能復幾。斯文今日更堪論。殘生轉覺支離甚。送盡親知會九原。</text>
<title>洪正言 萬迪 挽</title>,<text>百發穿楊藝。蟾宮桂再香。共推瀛選妙。誰料岱遊忙。原上鴒飛急。堂中鶴髮長。寶蕤收不得。神理竟茫茫。</text>
<title>依舊韻。和金寢郞 鎭望 笠巖煮花之作。</title>,<text>地絶隣仙寢。花紅染子規。佳辰寧卜日。勝友不論期。魚鳥春相得。湖山暮更宜。病餘成一興。留醉爲移時。</text>
<title>次訓將李 基夏 家兩世延諡禮席上韻</title>,<text>鱗翼功成奠大東。臨危更著死綏忠。由來奕世干城譽。不墜傳家義烈風。父子旌褒連楔煥。祖孫恩諡一筵隆。師垣是日增光彩。可想幽明感泣同。</text>
<title>伏見下判度支公御製二絶。追念元臣天意惻怛。不唯幽明之間。無復餘憾。於聖德。實有光焉。感激之餘。不覺愴涕。謹志以一律。</title>,<text>奎章曉下惜宗臣。往事傷心忍再陳。三接舊儀存寤寐。九原衷懇感精神。更來日月光逾盛。歿後風雲契轉親。尙喜扶傾喬木在。國恩終始敢私身。</text>
<title>猗叔入金剛。因官故徑還。見山氓淳古。有詩寄來。次其韻。</title>,<text>爲羨山氓飮啄閑。逢君應笑急回鞍。無懷舊俗今猶在。安得從渠樂考槃。</text>
<title>李判書 秀彥 遷葬挽 二首</title>,<text>惻愴人間世。蕭條歲暮時。徒聞啓幽戶。何處覓心期。萬事桑飜海。殘生雪滿髭。泉塗足歡會。早晩倘相隨。忍說天倫禍。驚聞孤嗣亡。家聲今寂寞。後事轉凄涼。有弟營佳兆。移阡卽故岡。平生憂世語。疲苶獨悲傷。</text>
<title>哀禹生聖範 洪傳</title>,<text>憶作三山客。與君初識面。君來自南方。弱冠頭角見。英英金玉質。所好在墳典。從遊日以親。縣齋朝陰轉。雖愧傾囷富。深期發軔緬。別來歲月屢。哀樂閱幾變。衰疾臥柴荊。書札存繾綣。昨年喜一鳴。三舍登高選。靑衿映春草。嶺路連江甸。一宿駐征驂。臨去增惓惓。人事儘難保。浮生劇飛電。誰知半塗駕。永負遠遊戀。庭闈計廻日。閭里佇榮宴。賀弔倏相乘。禍福一何舛。弱妻病在床。驚絶同危線。孩兒那復道。命微甚雪晛。彼蒼此何忍。嗟君何不善。丹旌返故里。行路臉亦泫。平生立揚志。庶答劬勞願。芝叢方擢秀。風霜忽摧翦。悲哉東野淚。厚地徹猶淺。書來告我哀。心折忍再展。存亡已隔歲。夢想猶在眄。一誄且後時。路隔蒿里奠。南天莽空闊。極目秋色遍。洒涕送歸雲。寄將寒雨濺。</text>
<title>黃修撰 啓河 挽 三首</title>,<text>早展靑雲步。爭推玉樹姿。封囊輸感激。講幄佇論思。怳惚瓊樓召。蒼茫岱嶽期。高天不可問。與奪竟誰知。聞道乘驄發。霜威屬外臺。誰知一旬病。却作半途廻。悵望行塵隔。驚吁訃報催。淸標那復見。衰疾獨含哀。不見尙書久。驚聞學士亡。松篁猶保翠。蘭蕙遽凋芳。禍福終顚倒。彭殤孰短長。浮生都是幻。何必謾悲傷。</text>
<title>尹甥 東輔 挽 庚寅</title>,<text>往年哭汝兄。汝幼方始丱。爺孃尙可慰。賴汝在膝畔。汝質旣純淑。汝貌又淸婉。日望汝長大。幾嫌汝猶短。居然丈夫身。喜見七尺幹。娶婦成雙美。嘉悅兩無間。怡愉奉左右。歡意溢門梱。汝每悲汝兄。庭闈結長恨。誰料汝隨兄。倏去不顧反。平生孺子戀。奄忽恩愛斷。阿爺與阿孃。腸絶無一寸。弱妻淚成血。但願同汝盡。呼汝汝不應。此寧汝所忍。佳苗方擢秀。佇看秋實滿。摧折在須臾。不待風霜晏。浮生本如夢。脩短等一幻。高天亦何心。一氣任聚散。有山窈而長。鬱鬱臨湖岸。爺孃旣占域。兄弟先接近。相悲且幾時。團會指早晩。歸汝安汝宅。冥期諒無限。</text>
<title>孟大諫 萬澤 挽</title>,<text>前身自是玉簫仙。誤落風埃逐世緣。臺省淸標推步武。藩維惠績倚巡宣。逋蹤久恨歡期阻。淹病俄驚急訃傳。最憶廣津追送意。秪今回首獨歸船。</text>
<title>次錫美喚睡亭韻</title>,<text>太守官閑睡趣長。畫欄高處傍琴床。三年好臥紫霞窟。萬事都輸華胥鄕。簾下日斜聞鳥語。枕邊風動襲梅香。怳然驚罷遊仙夢。水色山光翠滿堂。</text>
<title>靜觀齋遷葬挽</title>,<text>靈芝舊洞鎖雲煙。鳳去居然四十年。賁育不如超急浪。豢芻堪悅味遺編。高風剩使頑夫激。緖業欣看嗣子傳。無奈玄扃開復閉。獨留池月自虧圓。</text>
<title>哭安兄 垕四首○外兄安參議。流落海西以歿。相望落落。遽隔幽明。而一哭無路。玆賦數絶抒情。非以詩也。</title>,<text>淸疏襟韻酒杯間。塵慮何曾一點干。紅紙緋袍聊爾爾。飮仙身世隱朝班。酒後高吟氣更豪。千篇敏捷見揮毫。珠璣箇箇虹光動。拙斲騷壇愧我曹。文網當時未易明。卽知公案在人情。親疏共說無疑行。不待爰辭信一生。海曲爲農苦歲飢。溪童野叟欲相欺。尋常酒債稀年壽。工部生涯偶似之。</text>
<title>韓參判 聖佑 挽 辛卯</title>,<text>淸名直氣聳朝紳。到老剛腸不受磷。短髮垂絲思報主。苦心含檗肯謀身。危途久任風波險。暮歲方知雪竹眞。一慟公私江海闊。病懷寥落獨霑巾。</text>
<title>舊牧使李 世維 挽</title>,<text>百里逢迎日。殘骸屛退時。柴荊慙禮數。閭井頌恩慈。一望仙鳧隔。俄驚隙駟馳。傷心峴首路。片石幾人思。</text>
<title>鄭姪 華柱 挽 二首</title>,<text>養疾仍耽靜。怡心且隱農。池塘扶杖外。花竹閉門中。生趣斯爲足。榮名摠是空。百年親愛意。翻恨未長終。每到先丘下。停驂訪野壇。憐君專靜味。迎我作歡顏。簪紱謀身拙。田園得所安。東溪今寂寞。忍復過柴關。</text>
<title>次泰姪韻</title>,<text>一壑身如病鶴還。聖恩難答重丘山。絲綸御札催登道。床席殘骸怯啓關。非爲忘時耽靜僻。顧慙無力濟屯艱。江湖不盡憂君意。未及沙鷗自在閑。</text>
<title>次嵩姪韻</title>,<text>由來大器必成遲。男子窮通自有時。憂戚賤貧皆玉汝。古人於此見心期。詩意似太沮縮。故解之。</text>
<title>次厚姪韻</title>,<text>男兒事業古人云。立德立功其次文。須識靑朱元外物。太空來去任浮雲。詩意若只以業文爲志。故勉而進之。</text>
<title>登南漢山城將臺有感</title>,<text>鐵壁千層險。元戎百尺臺。城因溫祚舊。地是漢都陪。往跡森猶在。邊塵暗不開。書生有雄劍。登眺更徘徊。</text>
<title>洪判書君澤 受瀗 挽 二首</title>,<text>厚德當朝山嶽姿。三孤峻望接台司。雷霆破柱神愈靜。氷雪埋根色不移。早識素心存野墅。飜嗟未疾限天墀。艱虞溢目耆英盡。一慟摧腸匪爲私。姻好朋歡二十春。世間憂樂鬢俱銀。城西門巷琴書靜。江畔形容枕席親。投老自深同病意。傾懷只任一生眞。祗今衷抱憑誰托。萬事蕭條獨此身。</text>
<title>金都事 鎭瑞 挽 壬辰</title>,<text>氣若神駒不受韁。世途榮落任風霜。人間未竟啼烏哺。地下還隨斷雁行。</text>
<title>趙弟錫美挽 五首</title>,<text>月日差先呼我兄。天敎並世得同庚。塤篪膠漆平生意。表從親兼知己情。林塘一曲共君營。晩計丁寧在耦耕。種栗栽桑村上下。預開三逕結幽盟。霞標遙隔赤城仙。鳧舃南飛滯六年。疲苶獨留江北岸。釣磯秋水閉門前。嬴博新墳隔故園。一年春草托情根。白頭身計無南北。生死相依未返魂。江山魚鳥摠含情。秋色依然散菊英。風雨對床那復得。舊堂無主掩柴荊。</text>
<title>寄金相國汝成 昌集 燕京之行</title>,<text>陰氛朔雪暮崢嶸。默想星軒啓北征。萬里河山夷夏界。百年冠蓋古今情。餐旃壯節尋遺館。採蕨淸風記舊城。摠爲國恩酬未了。危途自覺一身輕。</text>
<title>尹判書仲綱 世紀 挽 二首</title>,<text>喬木承家遠。巖廊屬望尊。險夷唯寸赤。榮辱摠殊恩。一病丹墀隔。孤忠雪髮繁。平生報主意。寂寞掩丘原。薄俗難開抱。唯君見素衷。恢通曠士度。孝友大家風。世故傷離合。心期擬始終。晨星眼中盡。寥落一衰翁。</text>
<title>東園宗會。次族姪叔馨 德欽 席上韻。癸巳</title>,<text>宗會追前軌。重來愧老身。猶能扶杖至。肯避把杯頻。舊蹟東園勝。衷情百世親。相期永無替。留語勉同人。</text>
<title>又次族姪麟卿 聖錫 韻</title>,<text>同源睦義不忘初。分派寧論後屬疏。舊宅尙存文酒地。十年重會別離餘。新規且設三條約。古道宜思百忍居。東峽老翁還此席。夕陽歸駕肯嫌徐。契約定以宗會。問喪餞別。故第五云。</text>
<title>金主簿 昌緝 挽</title>,<text>農巖難弟賴君存。未老如何又九原。室有芸編安素履。心驚灰劫抱深冤。歸舟留約言空在。旅舍來尋夢忽翻。更奈曲淵孤往處。紫荊花散相公門。</text>
<title>韓姪錫甫 永祚 挽</title>,<text>去年哭君舅。尙有吾弟在。旣又哭吾弟。惟君涕相對。君舅我外弟。並齒許深契。吾弟差少君。行年較兩歲。氣味合膠漆。親情無內外。君性旣雅靖。君才又穎銳。齠齡自馴飭。何曾煩責勵。早孤抱深慼。志業增砥礪。力貧奉慈顏。庶答劬勞惠。有妹喪所天。衣食共寒餒。諸孤若己出。滿室色融洩。遺慶驗種穫。巍科折蓮桂。由來名利場。得失爭纖芥。衆方競馳逐。君乃思避退。城西門巷幽。一室深自閉。甘旨惟吾職。夙夜心不懈。西南山海境。榮養分符再。稽首拜君恩。張筵獻壽斝。豈不愼疾憂。炎方多瘧癘。歸來苦未健。對病乏良劑。所畏勞親念。自力勉巾帶。天道庶無忒。神明扶愷悌。經歲轉沈肓。百身那得貰。一念在親養。呼天願自丐。行路爲於悒。彼蒼終夢翳。我老滯田廬。雲樹隔迢遞。襟懷托夢思。顏面憑書遞。憐我手足痛。惓惓情冞係。殘骸迫朝命。強起來京邸。握手敍悲悁。驚心見瘦憊。萬事摠蕭條。君惟我心會。病歇輒來訪。病苦又伻替。數月斷還往。君病已無奈。歲暮陰氣增。風霜折蘭蕙。善人多不福。嗟君果何罪。白首病纏身。朝暮寄斯世。骨肉凋零盡。忍又送君逝。君逝亦何恨。泉塗足歡愛。早晩我亦歸。好去但相待。</text>
<title>金忠州 鎭華 挽 二首</title>,<text>早冠靑衿選。爭推玉樹標。驚心桑海變。屈首簿書勞。林屋經過日。琴堂對話宵。浮生元夢幻。陳跡摠蕭條。偶作東華客。送君官上游。臨流吾舍在。歸日後期留。一望仙鳧隔。俄驚隙駟遒。憑將旅枕淚。灑向下江舟。</text>
<title>和堂姪宗甫 泰鎭 韻</title>,<text>久將心事托靑山。軒冕何曾在念間。報道白鷗宜少待。天恩已許及春還。來詩三章。可見相愛之意。而謂之知我則未也。我豈欲遲廻宦海間者耶。行止久速。惟義之視。天批旣許。待春還鄕。而猶必徑歸。終覺未安。以此姑淹。吾平生行己只如此。求以自高。非其心也。病未盡和三章。只答其一。深望更來一笑相對耳。聖上知賤臣情病。前後面諭。許不縻以職事。吾去就。庶亦綽綽矣。</text>
<title>呂相 聖齊 夫人合祔挽</title>,<text>淚盡滄桑境。心傷靜好詩。人情共嗟惜。天道本推移。雙劍寧終隔。重泉是素期。千秋同斧屋。詎復恨生離。</text>
<title>尹大諫 世綏 挽</title>,<text>忠孝承家見典刑。聯翩雲路弟兼兄。微班已被天褒重。逸足方看晩道亨。棠茇頌騰仍舊蹟。薇垣望峻更新榮。君恩未報親年老。忍有何辭送子行。</text>
<title>夢窩相公有詩。以余居處陋爲念。依韻和呈。</title>,<text>荒郊矮屋草爲門。潦倒殘骸一線存。未死猶瞻天北極。求歸空憶水東村。風波踏地何時定。螻蟻容身到底恩。旅泊更愁無着處。夜來淫雨壞垣藩。末句雨時。實際也。</text>
<title>疏齋相公得余及夢相兩容畫草。揭壁以左右。會神自詑。余亦得疏相所寓新村圖。貼座右。更覺意趣。悠然反勝於對形脈脈。恨不能並描夢相所住也。玆疊前韻。以博一詩代畫。</title>,<text>一郊相望各關門。聞說披顏畫草存。舊德共知支廈屋。殘骸本合着山村。不圖形像聯台曜。只有心肝戴聖恩。更覺襟期兩無隔。粉牋移得水邊藩。</text>
<title>申修撰 靖夏 挽</title>,<text>相國嗟難作。家聲尙有傳。文章追正始。襟韻寄林泉。跡謝塵區夢。名留玉署聯。殘生餘白首。萬事獨潸然。</text>
<title>金判書達甫 鎭圭 挽</title>,<text>鐵石心肝圭璧章。傳家詩禮襲芬芳。氷淸自絶脂膏染。松勁元從雪霰彰。身似布韋居戚畹。士歸衡鑑聳詞場。泉臺不盡君親念。厚地英靈掩豈亡。</text>
<title>發東江舟中。次堂姪 泰鎭 韻。奉寄疏齋相公。</title>,<text>平湖落日浪無聲。自哂遲遲泝峽行。京國四年頭盡白。一心猶切戀宸情。</text>
<title>宋判書 相琦 夫人挽</title>,<text>夫子淸朝望。中閨令範全。從封入座貴。儲慶一兒賢。匣劍龍分鍔。床琴雁落絃。何煩千字誄。應富悼亡篇。</text>
<title>鄭龍安 重朝 挽</title>,<text>晩作江湖伴。柴扉隔水開。閑情魚入網。豪興酒盈杯。一別仙鳧遠。他鄕旅櫬廻。那堪菊花節。衰疾獨歸來。</text>
<title>趙掌令 錫周 挽</title>,<text>同鄕夙契又同年。車笠心期至白巓。槐府丐還吾忝矣。柏臺知止子超然。村燈社酒貧堪樂。大耋微痾化似仙。依舊江山春欲動。爲誰重棹鑑湖船。</text>
<title>春祝 戊戌</title>,<text>父老欣相告。今年樂事增。九重無疾病。四野共豐登。</text>
<title>敬寧殿樂章</title>,<text>思齊聖后。維德之行。以順承天。坤道乃亨。化被邦國。令聞不已。於萬斯年。歆我禋祀。坤亨曲猗淑聖毓名門嬪京室。柔嘉在中。陰敎旁達。至哉坤德黃裳吉。翼夏擬塗。媚姜媲任。永言孝思惟小心。葛覃昭儉。樛木逮下。敬戒夙夜基王化。含章可貞。自天申休。於顯厥猷邦以孚。載烈彤史。垂範椒闈。彌千萬祀永流徽。柔嘉曲維我后。天篤生。儷乾元。配日明。終始愼玉度。卓冠今古。惟謙恭履尊榮。惟塞淵居艱貞。長秋位再臨。益彰徽音。仁育物。顯宜人。揭厥美。垂無垠。億代昭耿光。嗚呼不忘。侐閟宮。神所寧。鍾鼓鏘。黍稷馨。式禮心莫莫。享祀靡忒。神格思。怳在茲。旣右享。無斁斯。穰穰降百祥。俾熾俾昌。塞淵曲</text>
