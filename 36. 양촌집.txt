<title>賜朝鮮國秀才權近</title>,<text>題鴨綠江鴨綠江淸界古封。強無詐息樂時雍。逋逃不納千年祚。禮義咸修百世功。漢伐可稽明載冊。遼征須考照遺蹤。情懷造到天心處。水勢無波戍不攻。高麗古京遷遺井邑市荒凉。莽蒼盈眸過客傷。園苑有花蜂釀蜜。殿臺無主兔爲鄕。行商枉道從新郭。坐賈移居慕舊坊。此是昔時王氏業。檀君逝久幾更張。使經遼左入境聞耕滿野謳。罷兵耨種幾經秋。樓懸邊鐸生銅綠。堠集烟薪化土丘。驛吏喜迎安遠至。馹夫忻送穩長遊。際天極地中華界。禾黍盈疇歲歲收。</text>
<title>命題 八首○洪武二十九年九月十五日</title>,<text>王京作古王氏作東藩。維持五百年。衰微終失道。興廢實關天。慘澹城猶是。繁華國已遷。我來增歎息。喬木帶寒烟。李氏異居東國方多難。吾王功乃成。撫民修惠政。事大盡忠誠。錫號承天寵。遷居作邑城。願言修職貢。萬世奉皇明。出使出使承嚴命。辭親作遠遊。載馳焉告瘁。靡盬每懷憂。蕩蕩天門闢。行行驛路悠。願陳忠款志。萬一達宸旒。奉朝鮮命至京聖主龍興撫萬方。遠人來貢有梯航。鬱葱佳氣皇居壯。煥赫文章帝業昌。曉霧收開仙仗日。天風吹送御爐香。小臣獲被恩榮渥。入侍丹墀近耿光。道經西京千載箕封枕海門。八條遺俗至今存。峩峩遠岫圍平野。衮衮長江繞古村。萬里梯航常入貢。三韓疆域永爲藩。殷勤爲與居民說。得遂生生是聖恩。渡鴨綠塞邑蕭條樹老蒼。長江一帶隔遼陽。皇風不限華夷界。地理何分彼此彊。任見波濤掀小艇。欣瞻天日照遐荒。誰知此去怱怱意。願奉恩綸報我王。由遼左鶴野漫漫道路長。名藩碁布捴䧺強。遠方慕義修朝聘。諸將宣威拓土彊。駟馬敢期題柱志。關人休笑棄繻狂。幸今四海同文軌。最好遊觀上國光。航萊州海十丈風帆萬斛船。雲開蒼海渺無邊。星垂雪浪相涵映。水拍銀河共接連。可向半洋悲壯士。不須三島問群仙。舟中偃仰堪乘興。自是浮槎便上天。半洋。山名。在萊州海中。一名嗚呼島。田橫之客五百人自死之地也。</text>
<title>命題 十首○是月二十二日</title>,<text>始古開闢東夷主 昔神人降檀木下。國人立以爲主。因號檀君。時唐堯元年戊辰也。聞說鴻荒日。檀君降樹邊。位臨東國土。時在帝堯天。傳世不知幾。歷年曾過千。後來箕子代。同是號朝鮮。相望日本東望洪濤外。倭奴稟性頑。未嘗沾聖化。常自肆兇奸。剽竊侵隣境。偸生寄海山。願將天討去。問罪凱歌還。金剛山雪立亭亭千萬峰。海雲開出玉芙蓉。神光蕩漾滄溟近。淑氣蜿蜒造化鍾。突兀崗巒臨鳥道。淸幽洞壑秘仙蹤。東遊便欲凌高頂。俯視鴻濛一盪胷。新京地理海國千年遇聖明。我王歸附貢丹誠。牧民寵受朝鮮號。作室新開漢邑城。一水繞南流蕩漾。三山鎭北聳崢嶸。區區地理何須說。永荷皇恩樂太平。辰韓三韓曾鼎峙。千里困兵爭。勝負力相敵。兼幷功未成。王公初擧義。金氏遠輸誠。自此至今日。吾民得遂生。馬韓渺渺馬韓地。區區鯨海濱。三方初割據。一統竟和親。鋒鏑千年後。桑麻四野春。况今逢聖代。遠俗被同仁。弁韓東國三分際。民生久未安。紛紛蠻觸戰。擾擾弁辰韓。古壘悲風起。荒臺澹月寒。自從成統合。彼此永交懽。新羅伊昔赫居世。新羅始祖之名。姓朴氏。 開邦五鳳年。漢宣帝五鳳元年。新羅始祖立。 相傳千歲久。粗保一隅偏。却獻鷄林土。來朝鵠嶺天。綿綿三姓祀。永絶正堪憐。新羅。朴，昔，金三姓遞立。耽羅蒼蒼一點漢羅山。遠在洪濤浩渺間。人動星芒來海國。昔耽羅人來朝新羅。有客星之應。羅主喜之。賜號星子。其子孫至今傳稱。 馬生龍種入天閑。地偏民業猶生遂。風便商帆僅往還。聖代職方修版籍。此邦雖陋不須删。大同江箕子遺墟地自平。大江西拆抱孤城。烟波縹渺連天遠。沙水澄明澈底淸。廣納百川常混混。虛涵萬像更盈盈。霈然入海朝宗意。正似吾王事大誠。</text>
<title>命題 六首○十月二十七日</title>,<text>聽高歌於來賓 樓名萬國來賓會玉京。高樓爲向路傍營。酒熏和氣淪肌骨。歌咽淸聲感性情。風動佩環珠玉碎。香飄舞袖綺羅輕。遠人遊賞知多少。爭似微臣此日榮。閱伶人於重譯 樓名遠客承恩出鳳城。天街白日馬蹄輕。上樓最愛軒窓逈。擧酒貪看技樂成。笑語詼諧誠可喜。腰肢孌轉 一作轉變 更堪驚。如今得閱伶才巧。大醉陶然荷聖情。引觴南市。酩酊而歸。南市。樓名。百尺高樓壓市廛。遊人登眺興悠然。長街萬貨紛交錯。華屋千甍遠接連。屢引金觴看妙舞。更聞瑤瑟賦新篇。皇恩旣渥那辭醉。酩酊歸來月上天。開懷北市。落魄而還。北市。樓名。鍾阜山前北市樓。朱甍突兀控神州。觀光遠客承恩至。度曲佳人勸酒留。縱飮開懷眞軼宕。扶歸落魄亦風流。沈酣德澤曾無比。感激唯思粉骨酬。醉仙暢飮。遊目於江皐。醉仙。樓名。勝日遊觀上醉仙。欄干徙倚向江天。風烟縹渺連圻外。雲水微茫接海壖。美酒不辭成酩酊。珍羞且得飽芳鮮。一聲淸唱羈愁盡。深感皇恩祝萬年。鶴鳴再坐。聞環佩而珊珊。鶴鳴樓上久徘徊。環佩珊珊緩步來。已喜淸歌和寶瑟。况看纖手捧金杯。南臨帝甸山河壯。北對天門日月開。得被內臣宣聖澤。遊街三日醉扶回。洪武丙子夏。帝遣使臣徵本國撰表者。臣近以與於潤色。白王赴朝。帝赦不問。欽蒙恩命。隨班文淵閣中。光祿賜食。內府賜衣。遊街三日以賜宴。命題賦詩若干首。御製長句四韻詩三篇以賜。昭回天光。下飾微物。誠罕世難逢之異寵也。予於是又獲攀附翰林學士劉公三吾。年德俱高。仰若山斗。許公觀，景公淸，張公信，戴公德彝諸公。鸞章鳳彩。飛翥禁林。皆不以海外小生卑鄙之。謙恭禮接。溫以顏色。予每欲摳衣受業。質問所疑。益學其所未知。言音殊異。又無象譯。卒莫能成。一朝奉勑旨東還。追思前事。怳然若夢登天上。而覺在塵土。尙幸天章留光篋笥。所當十襲珍藏。以爲子孫永世寶也。洪武三十年丁丑春三月上澣。陽村權近。到本國書。</text>
<title>進天監華山神廟詩 幷序</title>,<text>成均博士臣等。伏値主上殿下神武應期。受命啓統。以揖讓而有國。乃定都于漢水之陽。其明年秋。寢廟旣成。冬十月乙未。躬服衮冕。蒸薦大室。神人闔悅。祥慶畢至。希世之典。一擧備悉。猗歟休哉。自昔聖帝明王之作。必有文臣歌詠頌讚。以發揚其盛德神功之懿。被諸管絃。勒諸金石。鏗鍧炫晃。振耀千古。有若周詩大明，綿瓜，生民，淸廟之類。或美其受命定都。或稱其立廟奉祀。宣昭德烈。因以勸戒。載諸簡冊。爲萬世經。降自漢唐。亦莫不有詞賦之作以美其君。故其一時功業之盛。亦足托以垂於不朽。况我殿下巍蕩之德。超軼漢唐而追堯舜。誠宜有詩以揚德美。以傳罔極。而臣等俱以非才。幸際熙運。獲忝絃歌敎化之職。親覩盛美。豈敢喑無歌詩以泯其聲。不揆鄙拙。輒依古作四言詩三篇。篇各有序。冠于篇端。樂與諸生歌詠抃躍。謹再拜稽首獻于道左。雖其詞語粗淺。不足以宣暢其美。倘命大師一採而陳之。不勝幸甚。天監。美朝鮮受命也。王有盛德大功。而天命人心集焉。代高麗氏而有國也。天監于下。眷厥有德。俾長以君。式求民莫。維彼有麗。其政不淑。命我代之。萬民悅服。○民悅維何。會朝淸明。市肆不易。民靡見兵。揖讓于室。歸戴以誠。大寶克正。其永維寧。○烝哉我后。翼翼其敬。德以仁隆。而繇武定。昭事不回。受天之命。誕興作君。有朝鮮境。○維朝鮮境。殿海之東。檀興箕乂。闡以醇風。三方割據。王氏統同。我后之作。基緖益隆。○曰羅曰濟。曁高麗氏。私立號稱。散無其紀。我受帝命。克正于始。履箕之封。傳億萬祀。○於皇天命。赫赫靡常。覆彼昏德。興我哲王。嗟嗟來嗣。鑑此不忘。克敬爾德。億載無彊。天監六章章八句華山。美定都于漢陽也。朝鮮受命定都于漢水之陽。以基萬世之業。四方道里之均。舟車所通。人民便焉。華山峩峩。漢水湯湯。天作之固。壯于金湯。我興受命。來定于陽。卜協其吉。永允于臧。○華山嵩嵩。漢水活活。天作之區。平衍以闊。道里攸均。舟車畢達。建都于玆。遠邇胥悅。○滔滔漢水。于國是環。風紀之蓄。襟袍以完。王來爰宅。臣庶乂安。於萬斯年。永鎭三韓。○華山屹屹。鎭于神京。鍾英降神。佑我文明。明明我后。穆穆群卿。協心而治。萬世大平。華山四章章八句新廟。美立廟親祀也。相地定都。先作寢廟。旣成而蒸。以親奉祀焉。新廟赫赫。其崇翼翼。迺先于宮。迺營迺作。敬迓祖考。式序昭穆。來燕來寧。享祀不忒。○於皇祖考。世篤勳德。克昌于後。式開王迹。我應以受。奄有大國。載用追崇。宗祀是極。○躬薦大蒸。龍衮有章。粢盛苾苾。管磬鏘鏘。登降灌献。禮備而臧。介玆繁祉。萬壽無彊。○潔蠲籩豆。於樂鼓鍾。烝烝孝思。翼翼其恭。卒事旣飭。益殫厥悰。子孫千億。萬福攸同。新廟四章章八句</text>
<title>進風謠 幷序</title>,<text>忠州耆老臣等。誠懽誠忭。拜手稽首上言。伏以主上殿下神武聖智。受天景命。革除舊汚。以新庶政。卽位之初。謀臣進言曰。自昔帝王易姓受命。必遷厥邦。以興一代之治。前朝季世。運祚衰替。良由王政之失。抑亦地德有盛衰也歟。天眷有德。以開上聖。宜建新都。以基億萬世無彊之休。以答上天維新之命。上心兪嘉。伻遣大臣。相地于鷄龍山之陽。厥區祕奧。厥壤肥沃。山川磅礴。襟袍完固。金城湯池。天作地設。風水之勝。自昔而稱。誠可爲王者之所都也。考卜幷吉。以聞于上。其明年春。上親臨觀。法駕南狩。輦過弊邑之境。擧邑臣民士女老幼。懽欣抃躍。顒望耿光。以自慶幸。誠千載之一遇也。臣等俱以駑賤。纏綿衰疾。棲息田畒。于玆有年。前朝之季。政弊國危。常恐老質顚擠金革。莫以保其殘喘。幸賴殿下聖德廣運。天與人歸。坐膺大寶。市不易肆。民不見兵。四境之內。按堵如舊。一朝之間。得出塗炭之中。而躋于仁壽之域。生民之福。曷可勝言。是以。臣等區區犬馬之誠。瞻戀感祝。未嘗暫弛。矧今玉輦來巡郡境。扶杖拭目。獲覩天日。欣慶之懷。倍萬常品。伏自思忖。愛君之道。惟在進言。謹獻風謠一篇。非徒諂諛。敢寓箴警之意。庶可小伸臣等拳拳忠𢢽之萬一。伏惟聖慈採擇。臣等無任慶抃感戀之至。拜手稽首獻詞曰。茫茫海國。奄甸大東。篤生聖哲。偉德神功。應時革命。文治其隆。民無兵禍。世格時雍。謀臣獻策。智士效忠。曰王者作。必遷厥居。以基永命。在厥攸初。相臣來相。鷄龍之墟。山川環拱。氣淑以儲。風水之勝。協于圖書。上命攸司。予其親觀。從以衛士。便道往還。凡百寮士。毋曠爾官。星言出舍。稅于田間。周咨以度。問民疾瘝。攸徂相慶。望之如雲。黃童白叟。踊躍懽忭。忠誠懇款。欲獻暄芹。陳其風謠。拜手以聞。不頌以戒。庶答聖恩。天生蒸民。立君以牧。定都宅民。在愼厥德。厥德不修。民情反側。勞則生怨。怨斯作慝。惟怨惟慝。卒顚以覆。於戱君位。當守以仁。欽天攸命。安養斯民。敬修厥德。百祿騈臻。於千億祀。永主人神。愚忠進戒。敢告臣鄰。</text>
<title>進嵩華詩 幷序</title>,<text>議政府贊成事臣近伏覩主上殿下駕還都城。以莅新宮。上敦繼述之孝。下慰來蘇之望。宅中圖治。迓續永命。宗祀以光。國步載安。朝野臣民。罔不懽慶。况以臣近備員政府。親覩盛美。抃躍之情。倍萬常品。窃伏惟念古昔帝王。建國遷都。莫不各有詠歌之詞以美其功。被諸律呂。垂示罔極。考之周詩。公劉遷豳。大王遷岐。文王遷豐。武王遷鎬。靡不有詩。編爲雅頌。遂使數千載下得以想見當時君上治功之盛與夫臣子愛君歸美之誠。而皆有所感發而興起焉。則詩歌之力爲不淺矣。今我主上殿下聦明聖智。仁孝溫文。夙夜惟寅。動法古昔。鋤去弊蠱。登崇俊良。治功焯著。中外靖嘉。天子錫命而嘉賞。島夷輸貢而來朝。隆功偉烈。視古無讓。顧我漢城之都。實應圖籙。太上王之所定也。宗廟社稷之所在也。民迺重遷。不適有居。殿下乃以宗祀之重。堂搆之義。不可以不遷也。告廟獲吉。營宮而還。所以尊宗祀定民志。而奉太上之懽心也。其視古昔遷徙之擧。義尤重焉。是宜奮肆欨歈。手足舞蹈。長言之於康衢。播揚休聲。以永厥聞。豈可喑嘿無詩以泯其傳哉。是故。臣近不揆鄙拙。僭献詩章。敢欲形容聖德之萬一。雖詞語粗淺。聲律舛戾。不足以鋪張聖代功德之懿。然於臣子區區歸美之誠。亦所不能自已者也。伏惟聖慈收採焉。其詞曰。嵩嵩華岳。滔滔漢江。環拱完固。天作之邦。淑氣攸積。啓我有德。誕膺眞符。九變之局。惟神斯基。惟聖斯復。神聖相承。永保民極。○華岳嵩嵩。漢江滔滔。流峙旋繞。天作之都。龍孫訖籙。仙李敷榮。先乎千載。其徵孔明。天之所啓。我后其眞。於萬斯年。以開大平。○滔滔漢江。嵩嵩華岳。舟車所會。天作之國。都人遑遑。若徯我后。王曰還歸。以重堂構。迺作新宮。乃張治具。來燕來寧。福祿是聚。○漢江滔滔。華岳嵩嵩。金湯其固。天作之宮。天作伊何。啓我朝鮮。篤生聖哲。世德相傳。嚴恭夙夜。永畏于天。子孫繩繩。彌億萬年。嵩華四章章十二句</text>
<title>蘭竹章 幷序</title>,<text>蘭竹。美大夫也。大夫能以文德翊戴二聖。開國定社。勳業旣茂。來巡南方。以宣王化。尙慶福晉之間。咸被其澤。以漸扶桑之域焉。蘭之猗猗。于原于濕。有芬其馨。有毓其葉。君子採之。維馨之襲。邇于明光。以握以入。德美斯薰。王心載協。開國承家。永樹勳業。○蘭之猗猗。維葉之長。蘭之馥馥。維葩之芳。可以近之。君子之旁。可以佩之。君子之裳。君子攸好。維德之光。維德旣茂。永矢不忘。○竹之猗猗。于山之林。維節挺挺。傲彼雪侵。君子之操。載眞厥心。險夷不變。維正之忱。排難定社。式至于今。振肅憲紀。罔有不欽。○維蘭之秀。維竹之茂。君子之德。君子之有。宜民宜人。王命來巡。王命曰欽。民被其仁。民被其仁。益勉于德。漸于扶桑。萬世無斁。蘭竹四章章十二句</text>
<title>和三峯先生鶴歌</title>,<text>三峯嶄嵒漢之陽。故人卜築於焉藏。興來孤嘯登高崗。久與雲鶴同翺翔。歸來京闕服朝章。雲愁鶴怨遙相望。鶴兮來舞何昂昂。風淸月白鳴聲長。主人撫琴心內傷。鶴去謌闋終茫茫。安得駕爾歸故鄕。</text>
<title>擬古和陶</title>,<text>我生性懶拙。常厭塵俗喧。衡門絶來往。適我心期偏。時乘高丘望。閑雲生遠山。山中有隱士。長往何時還。相思撫琴歎。悠悠竟誰言。孤松生林壑。衆卉爭春姿。飛霜昨夜下。摧脫皆枯枝。唯此歲寒操。卓然獨魁奇。淸風洒我帽。偃仰復何爲。幽貞不可得。局束如含羈。佳菊有幽芳。我來餐落英。餘芬襲巾服。足以慰我情。采采寄遠人。不盈筐之傾。矯首天一涯。孤鴈雲間鳴。終然泛尊酒。爛醉輕浮生。山禽繞嘉樹。日夕雙翔飛。與君遠離別。妾心徒自悲。閨空素月照。歎息將疇依。露寒秋風早。願君當遄歸。容華縱云改。德音永無衰。結懽如金石。珍重莫有違。</text>
<title>春夜。與金翼之觀李周道 行 關東紀行。</title>,<text>坐與故人對。共讀故人詩。孤燈照春夜。缺月明梅枝。悠然江海志。余豈難別離。遙思江東地。處處遊觀奇。徘徊紅塵底。久混夸毗兒。張翰有歸興。何待秋風時。但爲靈修念。所恨幽蘭衰。勉旃至歲暮。莫負生平期。</text>
<title>次韻曺仲實修撰 信</title>,<text>松影侵書榻。梨花落玉巵。吟餘驚換節。醉裡任危時。彭澤泛黃菊。商山歌紫芝。寥寥今邈矣。徒使我心思。</text>
<title>送同年李益信佐幕全羅覲省</title>,<text>旌旆征南路。煙花欲暮春。連山角聲壯。芳草馬嘶頻。慷慨長纓志。斕班彩服人。從軍有詩興。遠寄舊交親。</text>
<title>同劉博士 敬 宿</title>,<text>京輦歲華速。秋風庭樹凋。聯床曾四載。共被更今宵。燈結自靑烱。廊虛轉寂寥。感君憐我病。晤語慰無聊。</text>
<title>贈吳部令 偃機</title>,<text>一室庭除靜。三年旅况孤。官閑詩有集。隣近酒堪酤。下榻賓朋至。摳衣弟子趨。多慚鄙賤者。汩汩混泥塗。</text>
<title>有感</title>,<text>大道有興替。浮生多是非。仲冬天氣暖。宿霧日光微。朝市風流變。郊墟煙火稀。時危無補效。袍笏謾牙緋。</text>
<title>扈從城南</title>,<text>數日江城霧。初冬海宇天。旌旗風卷土。鼓角月低川。群馬鳴枯草。蒼鷹突斷煙。鑾輿巡勝地。應獵後車賢。</text>
<title>次韻全齋李先生賀樞齋李正尹蒙受賜米</title>,<text>正尹。溫州人也。來仕本朝。與全齋同里而居。東方避地隱君子。妻孥相對懽菽水。暮年從仕卽爲貧。白髮鬖鬖垂兩耳。吾王繼廩親不待。千鍾應悲負百里。得意豈有南北殊。天下皆知尊德齒。二公所願學孔子。生平交道淡如水。官輸廩粟賜北家。車聲雷馳莫掩耳。南隣徤筆掃賀章。滿牋風雨掀一里。君不見弱冠抱疾腹空虛。四壁獨立人不齒。</text>
<title>送李周道修撰覲省行</title>,<text>之子出京國。彩衣光陸離。白雲天外意。紅樹路中歸。日暮登樓賦。秋風陟屺詩。嗟予獨何奈。朝夕戀慈闈。</text>
<title>送李養實</title>,<text>松山讀書生。歸覲晉陽城。緫角臨官道。班衣照野程。浮雲天外白。落日渡頭明。去去勤溫凈。芳年樹令名。</text>
<title>春晚卽事</title>,<text>綠樹園林已暮春。綿蠻鳥語惱幽人。風吹弱柳初飛絮。雨壓殘花已委塵。縱飮仍成長日醉。吟詩能得幾篇新。今朝欲解餘酲在。更覔淵明漉酒巾。</text>
<title>安校勘 垂 宅醉歸</title>,<text>醉揷花枝入夜歸。馬蹄泥汚木綿衣。一年春事無餘日。忍見朝來落蘂飛。</text>
<title>政房書懷</title>,<text>鉛槧年來簿籍繁。銓曹有法不須論。可憐多病踈慵客。深夜燈前眼眂昏。</text>
<title>安史官宅飮贈歌</title>,<text>孟冬雨霽風怒吹。杜門坐讀前賢詩。忽聞剝喙鳴板扉。有客入謁談笑奇。要余騎馬有所之。錦筵酒煖回春姿。懽娛却恨日暮時。張燈未覺更漏移。憶昨春風此醉歸。月明頭上簪花枝。重來飽德傾玉巵。嫋嫋淸唱兼桐絲。信知高門積善基。文成遺澤無窮期。雲仍衮衮歌於斯。長男已入鳳凰池。次男亦是麒麟兒。君不見萬世尊仰祠仲尼。吾邦從祀更有誰。自註。文成公配食文廟。 自從用武吾道微。公能興學扶綱維。嗟余腹空未有知。亦幸私淑聞訓辭。濫居客右非分宜。酒酣舞袖仍僛僛。人生此會自覺稀。大醉如泥君莫嗤。</text>
<title>睡起</title>,<text>白日偸閑入睡鄕。邯鄲世事又奔忙。不如花下傾春酒。醉裡悠然萬慮忘。</text>
<title>四皓用裵同年韻 仲倫</title>,<text>采芝遺老隱商山。鶴髮鬅鬙映兩顏。唐虞世遠更誰適。白日高歌天地閑。</text>
<title>登止觀寺西峯</title>,<text>地僻山藏寺。溪回水繞樓。煮茶聞軟語。策杖上高丘。野菊寒含露。岩藤老帶秋。京都知幾里。登眺極悠悠。</text>
<title>定慧寺</title>,<text>寺古三間靜。山深一逕微。憑虛風滿袖。躋險石鉤衣。寶刹容塵迹。禪窓息世機。談玄終永夜。欲往淡忘歸。</text>
<title>宿禪月寺</title>,<text>狂散仍多病。年來萬事慵。蓽門生有守。藿食計無容。世事矛頭米。人情飯後鍾。禪窓一夜宿。欹枕聽風松。</text>
<title>次李通州寄詩韻 詹</title>,<text>南北三年別。茫然信不通。秋風關塞遠。何日笑談同。</text>
<title>次韻送騎牛道人 自註。李周道嘗遊關東。每月夜騎牛。自號一可道人。</title>,<text>道人隱城市。卜築岐路邊。園中有嘉卉。屋下生冷泉。閉門自怡悅。甘受兒童喧。隣家問酒酤。午榻看雲眠。時乘舞雩興。赤足凌潺湲。回頭歎人世。逝者如奔川。遙思騎牛地。明月滿海壖。浩然賦式微。出處斯萬全。奚囊拾秋景。驢背載芸篇。歸哉不可挽。曷月余亦還。</text>
<title>村中阻雨</title>,<text>山村秋雨夕。天氣斗凄涼。驟勢來飄忽。微蹤接渺茫。雲低寒幕重。風引亂絲長。蓬戶煙橫綠。茅簷溜滴黃。牧牛兒半濕。聞鸛婦潛傷。生目憂禾穗。寬懷倒酒觴。開門看老樹。掇菊嗅幽芳。欹枕還愁夢。登樓卽異鄕。行催朝魏闕。心切覲慈堂。三日留歸轡。徘徊意未遑。</text>
<title>送金直長 彌 兼寄鄭三峯</title>,<text>十年宦學未歸休。慣向長程送遠遊。灎灎離狂隣舍酒。颼颼征袂野風秋。鷺飛細雨經官渡。蟬噪斜陽上驛樓。寄語瓜亭安穩否。誰知南北憶君愁。</text>
<title>次李知印韻</title>,<text>十載松都客子留。風塵滿扇獨含愁。高齋盡日看書坐。槭槭庭柯又一秋。</text>
<title>題杏村小樓</title>,<text>地僻輪蹄絶。樓成歲月賖。桐高能蔽日。樹密欲藏家。遺構基將廢。前修躅已遐。寄語蕭相後。師儉莫驕奢。</text>
<title>憶三峯陶隱諸公</title>,<text>強解人間事。常懷長者憂。佯狂空度日。搖落更逢秋。地角親朋遠。琴心古意幽。渡遼書未就。南望極悠悠。</text>
<title>夜吟</title>,<text>散步中庭自咏詩。一天雲月夜晴時。乍看不省稍頭雪。誤擬梅花滿舊枝。</text>
<title>送朴校勘 遐 歸覲</title>,<text>歲暮京華雨雪紛。郞君覲省彩衣薰。嗟余未慰門閭望。陟屺遙瞻芒浦雲。自註。時母氏在楊根郡芒浦。</text>
<title>戱贈裵同年 仲倫</title>,<text>賈生之後有賈島。於君定是爲前身。逢人雙淚泣世道。逃佛一朝歸彝倫。自註。裵少爲桑門而復。後尹正言紹宗以事免。裵見之。遂涕泣故云。</text>
<title>元日帖字</title>,<text>玉漏催春箭。金莖奉露盤。雞人初報曉。瑞日上雲端。</text>
<title>元日退朝。贈金同年 摯。</title>,<text>才能不類一時人。深愧金門侍從臣。宦學十年成底事。居然添得鬂邊春。</text>
<title>金同年次韻。又作一首。</title>,<text>書生狂散動違人。深荷君恩作近臣。慨念鄧侯興漢日。多慚二十四年春。</text>
<title>晨興</title>,<text>淸晨獨坐聽雞鳴。酒煖爐頭宿火明。醉裡悠然春欲半。南柯一夢卽浮生。</text>
<title>同宋寺承 文中 訪蔡糾正 克敬。次朴免詩韻。二首</title>,<text>春歸院落日何長。風送飛花過短墻。可是燕兒欺醉客。含泥却落汚琴床。狂歌到處引杯長。拍手傍人如堵墻。把筆題詩無好句。爭如大醉臥方床。</text>
<title>入直咏榴花</title>,<text>宮殿深深晝漏遲。遙聞淸蹕下丹墀。天心憂國遊觀省。後苑榴花自滿枝。</text>
<title>急雨。李副令 元紘 呼韻。</title>,<text>五月炎蒸白日長。風吹雨氣忽生凉。浪浪簷溜庭除滿。坐見階花泛水香。</text>
<title>送李使君 集 赴合浦幕</title>,<text>元戎大旆鎭南陲。入幕嘉賓亦偉奇。自笑少年多慷慨。尊前謾賦送君詩。</text>
<title>送李史官 伯由 晒史海印寺</title>,<text>皮裡春秋善否臧。仍將直筆立周行。如今又向藏書窟。實錄昭垂日月光。</text>
<title>宮梅 二首</title>,<text>一枝春色照含章。獨擅奇香近帝傍。葵藿謾存傾向懇。大陽曾不爲回光。庾嶺春生雪欲殘。枝頭氷玉自團團。莫令羌笛還吹落。長得天顏帶笑看。</text>
<title>次藝文諸公館中庭松詩韻</title>,<text>徂徠雪後請觀松。翠色常浮萬壑風。誰向禁林移一本。孤標欝欝歲寒中。</text>
<title>得陶隱書</title>,<text>世事紛紛感歎深。得書還慰別來心。遙知燕坐閑吟處。雪滿家山松竹林。</text>
<title>寄廉民望待制</title>,<text>當時應製與君俱。每日長途並轡驅。豈意黃鍾遭廢棄。獨將拙手畫胡蘆。</text>
<title>到陽村</title>,<text>十載趨朝得一廻。隣翁挈榼慰余來。直將潤色絲綸手。能倒山村麥酒杯。先生外祖政丞復齋韓文節公宗愈。晚年退臥漢陽。嘗遊褚子島一絶云。十里平湖細雨過。一聲長笛隔蘆花。直將殷鼎調羹手。還把漁竿下晚沙。先生此詩。盖用其語法也。復齋文章。大爲樵牧兩先生敬服。而本集不傳。幸此一絶得於季父提學公傳編。又恐湮沒。附著于此云。</text>
<title>次韻藝文諸子賦梅</title>,<text>籬下寒梅綻素衣。嬋姸含露玉肌肥。折枝却恐花容損。閑傍幽香日日歸。</text>
<title>次韻陶隱諸公神孝寺蒲桃架</title>,<text>草龍顚倒臥簷頭。五月僧窓別有秋。欲慰口乾何日得。起攀高架望南州。自註。時母氏在楊根。用唐巨得賜蒲桃。以母患口乾歸遺故事。</text>
<title>直廬書懷</title>,<text>街鼓逢逢入夜鳴。直廬人靜一燈明。十年廩祿慚尸素。謾向淸時浪得名。</text>
<title>雨中。用簡齋韻招金翼之。</title>,<text>性僻唯耽句。詩成勝得官。看花欲步屧。憂雨更憑欄。蟻醞含濃味。烏紗受薄寒。春泥藜杖在。會見過蘇端。</text>
<title>次韻寄陶隱</title>,<text>門外黃塵萬丈深。春生京國獨傷心。知君白日翛然味。莫向人間玉爾音。陶隱詩附一溪澄淨四山深。白日翛然世外心。京國故人安穩未。因風莫惜報徽音。</text>
<title>次韻金中郞 若采 春雨</title>,<text>天地開生育。風雲忽晦冥。茫茫連塞暗。漠漠拂烟靑。勢若催農務。聲能入客聽。看花知近日。百物已蘇醒。</text>
<title>次藝文諸公韻</title>,<text>尊酒八磚地。榴花五月天。壁間題姓字。却愧混諸賢。</text>
<title>丁巳立春</title>,<text>嶰律春初動。蓬門暖始回。端居觀物化。生意滿枯荄。</text>
<title>送金堂後因寄金正言去礦 自註。堂後。爾音。正言。子粹也。</title>,<text>匹馬千山路。孤鴻八月秋。歸寧之子迫。惜別故人愁。芋栗村中樂。蓴鱸物外遊。也應同去礦。笑我獨悠悠。</text>
<title>中秋。寄李正郞。種學○二首</title>,<text>明日照天宇。餘輝入我床。樹間驚鵲夢。草際暗螢光。玉露洗空凈。金風吹夜凉。廣寒如可到。欲拂桂枝香。玉斧修成後。氷輪輾上初。白光鋪地遠。淸影滿林踈。淅淅風生樹。凄凄露濕裾。仲文才思妙。佳句復何如。</text>
<title>病中答廉庫使 廷秀</title>,<text>一園桃李雨餘稀。病裡經春帶減圍。枕上感時愁更重。門前屛迹事還微。攢峯竦誚心猶染。三徑將蕪客未歸。世上寧爲人所棄。莫因形役冒非機。</text>
<title>登牛岾</title>,<text>陰崖氷厚馬虺尵。路似愁腸曲九回。莫患崎嶇難跋涉。世途猶是坦途來。</text>
<title>李海進士歸寧</title>,<text>京都將歲晚。客子遠遊悲。夜夜持環夢。時時陟岵思。孤鴻雲縹渺。匹馬路逶迤。好去拜家慶。回輈愼莫遲。</text>
<title>敬孝大王挽章 恭愍王</title>,<text>克承先烈儼垂衣。二紀昇平庶績熙。撥亂恢恢安國祚。柔聲翼翼奉慈儀。畏天述職遵侯度。尊祖明禋篤孝思。今日龍湖攀不得。小臣瞻望涕漣洏。</text>
<title>柳貞愼公挽辭</title>,<text>將相才兼德。彌綸道合時。一心勤翊亮。萬姓倚安危。星隕予初恠。山頹世共悲。聊將憂國淚。揮洒望乘箕。</text>
<title>李忠靖公挽辭 諱希泌</title>,<text>仁智干城將。安危社稷臣。兩朝勤燮理。百戰備艱辛。擾擾枕中夢。悠悠松下塵。吾生叨半面。執紼倍傷神。</text>
<title>成判書挽辭 唯德</title>,<text>華屋悲風起。哀榮事已休。人生有修短。天意豈恩讐。慘惔雲烟曉。凄凉草樹秋。挽歌轉悽楚。行路揔知愁。</text>
<title>全判書挽辭 三首○敬先</title>,<text>早年敭歷到天官。今日槐安夢已闌。曉出都門霜滿野。怯風吹盡斷雲寒。獨坐峩峩整豸冠。當時風烈振朝端。可憐舊栢空蕭瑟。日暮烏飛天正寒。謹愼持身早有譽。功名畢竟揔成虛。兵曹舊日同僚客。執紼今朝淚滿裾。</text>
<title>閔判書挽辭 自註。元朝國學生員。諱璿。</title>,<text>三韓右族默軒孫。文彩風流今尙存。早入虞庠參胄子。頻持漢節化黎元。春歸別墅花初謝。雲掩佳城日欲昏。幸與令男同綴榜。都門執紼倍消魂。</text>
<title>偰監丞夫人挽辭</title>,<text>避地儒仙到海東。茂陵多病酒壚空。共姜早守從人義。孟母能知敎子功。春嫩桂花開兩朶。今年兄弟同枋 秋深萱葉謝孤叢。傷心久向山阿立。丹旐搖搖颺曉風。</text>
<title>次韻送金遂良歸川寧 二首</title>,<text>學博優登仕。時危更遁肥。行藏唯信命。義理獨硏幾。祖帳酒盈斝。歸途風動衣。熊羆會有獵。直釣臥苔磯。京國秋將晚。家山土亦肥。悠然賦歸興。去矣識時幾。贐別新詩卷。行裝舊布衣。應尋梨浦上。濯足釣魚磯。</text>
<title>醉歌行。贈金寺丞 摯。</title>,<text>春風遊子被花惱。纍纍正似喪家狗。顚狂走覔愛酒翁。囊錢不計無與有。嬌兒綽約二八餘。顏如桃李眉如柳。尊前琵琶切切彈。滿坐皆是同心友。人生翻覆劇雲雨。放歌須盡杯中酒。杯中酒發我眞。耳熱嗚嗚仰天久。雲光慘淡天爲愁。憤悱欲訴仍杜口。狂風不惜紅雨飛。亂落何曾擇姸醜。醒時可忍對此看。一飮會須連十斗。</text>
<title>苦熱行。贈金翼之。</title>,<text>彤雲浮天大如車。燭龍吐焰焚長虛。微陰隱伏九地底。祝融熒惑相騰拏。烈威赫赫山岳焦。萬類銷鑠無遺餘。慵軀支墜不自持。竹簟大臥增欷歔。松山故人憐我病。期遊紫霞飛素書。開緘宛見泉洞幽。淸風颯爾吹襟裾。行尋石逕蹯松陰。飛泉切切鳴瓊琚。臨流露脚發孤嘯。直疑夢覺身蘧蘧。故人顧我雙眼靑。粲然一笑何軒渠。玉杯載酒浮水面。野膳狼藉兼山蔬。林深盡日不見人。俯歎身世仍踟躇。吁嗟南畒氓。卒歲常拮据。手背龜拆田起塵。服勞望秋動耰鉏。繅絲身不衣。養苗口不茹。安得大翼揷兩脅。飛上天門叫當宁。霈然下膏澤。復使元元蘇。</text>
<title>送日本釋大有還國</title>,<text>林際遺芬遠不窮。扶桑釋子振宗風。一龕靜坐心灰冷。萬里遊觀眼界空。馬島雲光鄕樹外。鵠峯秋色客窓中。情懷每向詩篇寫。言語須憑象譯通。海濶蓬壺連浩渺。天低星斗漾冲融。故人刮目知多少。舊壑松枝盡指東。</text>
<title>次韻埜堂許揔郞 錦○二首</title>,<text>書室焚香凈掃塵。里仁何日托比隣。幾回欲學醫民術。愧我才非濟世人。自註。揔郞通醫方。世利紛紛逐馬塵。埜堂高臥善無隣。他時應爲蒼生起。莫道東山屬此人。</text>
<title>送鄭大司成奉使日本</title>,<text>崧嶽天低北。扶桑日出東。鯨濤連浩渺。使節講交通。慷慨男兒志。周旋儒者風。遠尋徐氏迹。應有陸生功。漸海聲初曁。無波譯已重。格苗文迺誕。事葛德彌弘。銀漢星芒煥。咸池曉色紅。梯航紛玉帛。劍佩會英雄。帝闕承聽履。賓筵拜貺弓。名將勒金石。赫赫耀無窮。</text>
<title>座主牧隱相國寄詩于我大父誠齊相國。次韻三首。其一代大父作獻牧隱。其一自獻牧隱。其一獻大父云。</title>,<text>陳力扶王後。怡神罷相餘。圖書開一室。杖屨步前除。忽憶聞佳句。曾蒙過弊廬。更期花雨夕。來往莫相踈。自註。公詩有何當陪杖屨。花雨看踈踈之句。學徹天人際。詩興雅頌餘。斯文有源委。後進得階除。補衮曾調鼎。明農欲結廬。自註。公有乞退之志。 嗣王方願理。睿睠不應踈。積德百年後。遐齡八秩餘。忠淸承閥閱。勤儉率門除。告老今投紱。圖王早起廬。愚孫自癡駭。與世甚爲踈。</text>
<title>次韻李祗候 結○二首</title>,<text>同里相從久。新詩欲和難。命辭如玉潔。綴字似珠團。乍讀頭風愈。長看眼海寒。雖無瓊玖報。祗欲永爲歡。薄宦奔馳足。良時會合難。春風吹欲暖。夜月照將團。簷下梅香細。階前竹影寒。會須賖美酒。嘯咏更交歡。</text>
<title>中庵所畫李周道騎牛圖 自註。中庵。日本釋守允。</title>,<text>周道心無累。中庵畫入神。兔毫生意匠。牛背載詩人。村僻山千疊。波明月一輪。白鷗相與狎。浩蕩有誰馴。</text>
<title>次韻李周道 行○四首</title>,<text>門巷連官道。園林似野居。笑談三益友。事業百家書。矯矯凌天鶴。洋洋縱壑魚。隣人相報道。此有臥龍廬。誰謂喧卑地。中藏吏隱居。閑園種花卉。丈席授詩書。下榻應徐孺。趨庭有伯魚。里仁知所擇。欲問爾東廬。忠臣當授命。志士恥閑居。壯奮頻看劍。吁嗟忽廢書。事須觀蚌鷸。信必及豚魚。會有南陽顧。應難臥草廬。一爲塵土客。城市久僑居。謀拙慚尸祿。心慵不讀書。夜愁連蟋蟀。秋興起鱸魚。何日相携手。林泉往結廬。</text>
<title>送金大素判官 肇 赴忠州</title>,<text>仁聖憂民物。循良出士林。繭絲須作戒。杼柚可傷心。野濶陽村遠。雲橫月岳深。何當成邂逅。相對聽堂琴。</text>
<title>送曹溪芬禪師</title>,<text>紺岳山光聳翠微。飄然錫杖逐雲飛。遙知高臥重峯裡。溪水松風晝掩扉。</text>
<title>公主挽辭</title>,<text>象服儀相稱。魚軒位自崇。令終曾有俶。餘慶更無窮。椒室帷初撤。粧臺鏡已空。今朝揮淚處。丹旐颺悲風。</text>
<title>趙密直挽辭 諱思敏</title>,<text>早年忠義擅聲名。寵拜鴻樞髩尙靑。急難能遷原廟主。自註。辛丑倉卒之際。公爲監門衛護軍。奉遷孝思觀神主于江華。 殊勛應溢景鍾銘。方期盛代親調鼎。豈意今宵忽殞星。執紼行中誰痛甚。南隣舊客涕頻零。</text>
<title>朴簽書 形 宅牧丹</title>,<text>花王富貴擅東風。爛熳春光滿院紅。露裛奇姿濃欲滴。日烘和氣暖相融。根深獨得裁培力。枝重偏鍾造化工。綠野堂中淸晝永。賞吟何幸得從公。</text>
<title>賀姜代言 隱</title>,<text>射策明庭得比肩。銓曹又與接華聯。十年膠漆情彌篤。一日雲泥望自懸。錦帳春吟傾賜醞。銀臺夜直惹香烟。門前桃李應芬馥。須向高堂敞賀筵。</text>
<title>奉寄西隣李舍人 結，李糾正 稷，安注書 魯生。</title>,<text>陽村今寓杏村齋。環堵蕭然半已頹。地僻小樓常獨倚。家貧外戶任長開。自註。外戶無扉故云。 寵榮自信潘生拙。講說多慚匡鼎來。最喜里仁多益友。每聞淸論滌塵懷。</text>
<title>奉送全羅道按廉鄭揔郞 釐○二首</title>,<text>竹堂曾與接華襟。故得平生托契深。學問自能明實體。威名早已服群心。天香初降春風暖。玉節遙馳曉色侵。此去便應尋舊迹。紗籠定有幾篇吟。掃除先壠涕霑襟。自註。公先壠在本道。公所守墳也。 雨露春蕪感益深。負土昔年曾竭力。凾香今日轉傷心。仁風遠播民皆化。威令能行寇不侵。從此一方無一事。頌聲洋溢變嘔吟。</text>
<title>六月十六日夜。李舍人 結 與安注書 魯生 携酒見訪。詩以爲謝。自註。效韋蘇州。</title>,<text>地僻寡輪鞅。高樓含夕淸。詞人挈榼至。對咏仍細傾。煩想一消散。微風生兩楹。草根露華滋。候蟲有哀聲。歡諧未云洽。去住良可驚。相期後夜會。莫負華月明。</text>
<title>愛葵吟</title>,<text>鹵莽陽村翁。何曾養花木。只愛墻下葵。一種自生育。雨露所霑濡。莖幹遂挺直。紅葩自向日。綠葉能衛足。開落亦有序。上下相繼續。物微理固然。君子當默識。</text>
<title>傷葵吟</title>,<text>夏燠百花盡。庭葵獨姸芳。自有至性在。的的向大陽。陽翁靜相對。日夕歌時康。羲和不停馭。忽此商飈凉。殘葩已云委。使我生感傷。願言存本根。以待回春光。</text>
<title>中秋法王寺翫月 二首</title>,<text>華月溶溶湧海隅。秋空如水片雲無。林間乍見金蛙冷。桂下遙憐玉兔孤。爽氣凌凌侵几案。淸輝的的照尊壺。就中賴有廬山遠。爲勸陶潛酒續酤。月色窺簾入坐隅。焚香書榻一塵無。晤言今夕那堪睡。樂事良辰不可孤。梵宇炯如銀作界。僧懷淸似玉爲壺。歡娛却恐尊醪盡。爲問隣家入夜酤。</text>
<title>十六日。到家得前夜李舍人諸公欲來小樓翫月之書。又用前韻。</title>,<text>梵宮僻在古城隅。曾喜詩僧俗語無。翫月有期何可負。喫茶相對不爲孤。豈知賢契勤投簡。未害良宵更佩壺。固覺南樓多夜興。爲君還欲典衣酤。</text>
<title>其夜。陪姜代言 之顯，李舍人諸公登三峴北峯。又用前韻。</title>,<text>黃昏乘月上丘隅。肴酒仍將稱有無。九陌輪蹄人跡掃。一天星斗鴈飛孤。更深恐見周生術。境勝如遊費子壺。風露凄凄醒醉面。須呼稚子更添酤。</text>
<title>次韻答安注書 六首○自注。前則答來書之意。後則自敍。注書理莊子。故詩用莊語。</title>,<text>故園迢遞隔遙岑。不耐秋風久客心。詠得新詩仍見寄。商聲髣髴振枯林。樓外秋山聳碧岑。樓中客有振衣心。十年京國逢搖落。歸夢時時繞故林。桂玉頻經不爨晨。忍飢吟咏強雕眞。慙予未有監河粟。知子難甘原憲貧。凄凄風露凜秋晨。珍重來詩寫蘊眞。十載未成歸隱計。自慚身與道俱貧。男兒自勵益堅思。至死安貧守不移。未有故人能往食。子桑趨擧苦歌詩。風聲淅淅動秋思。坐久中庭樹影移。可是書生多好事。偶收飛葉自題詩。</text>
<title>寄題龍山秋興亭</title>,<text>田家作苦不曾休。禾稼成時喜有秋。亭上我能同此樂。山中人亦可相遊。野風䬃䬃吹烏帽。江雨蕭蕭洒釣舟。安得從公一歸去。登臨消盡十年愁。</text>
<title>謁玄陵</title>,<text>西出都門十里途。蒼蒼松栢滿山隅。雙陵隱映雲常掩。一路逶迤草欲蕪。福地此時崇象設。豊牌千載揭鴻圖。小臣無力酬天地。獨立蒼茫拜鼎湖。</text>
<title>重過玄陵</title>,<text>昔日頻來地。三年始一回。山光帶遺恨。松韻送餘哀。盛德延宗社。殊恩洽草萊。再經陵寢道。佇立久徘徊。</text>
<title>送朴全古 自註。七宰公普老之子。</title>,<text>蓬矢桑弧早有期。詩書禮樂亦須知。彤弓勳業將無墜。黃卷工夫更不虧。夏課聯文能絶類。秋來負笈遠從師。明年丹桂應芬馥。努力高攀第一枝。</text>
<title>朴評理 普老 挽辭 諡敬烈公</title>,<text>高步巖廊尙少年。材全將相久兼權。牧民政最龔黃後。却敵功高衛霍前。豈意精魂藏白日。難將理數問蒼天。邦人共惜長城壞。遺烈須憑太史傳。</text>
<title>次韻答張判官 躋</title>,<text>九日登高不待媒。龍山勝處錦筵開。也應爛醉扶歸路。滿揷黃花踏月來。自註。張詩有九日登高之語。</text>
<title>成密直 士達 挽辭</title>,<text>德爵尊皆具。詩書學亦優。棘闈留藻鑑。華屋照銀鉤。身世還如夢。人生本自浮。門闌餘慶在。不用淚長流。</text>
<title>永慕亭詩 自註。郭壯元麟使日本不反。其孫大司成忠守作此亭。</title>,<text>倜儻壯元郞。落落志節奇。拜命使絶域。國耳忘吾私。樓船去不反。杳杳終難追。孝子抱永慕。慼慼多苦思。晨興日東望。滄海何淪漪。海水亦云淺。此恨無有涯。海水有時竭。此恨無窮期。賢孫搆新亭。欲寓心所悲。哀哀起攀呼。栢樹多枯枝。居諸照下土。出自東方來。音容不可接。涕淚常自垂。邈矣墳上草。西靡空離披。自註。世言壯元墳在日本。其草皆西向而生。 由來忠孝門。餘慶當不衰。伯道未有子。天道何無知。應令讀記者。千載增歎噫。自註。大司成無子。牧隱作亭記。</text>
<title>李氏壽父園中四詠</title>,<text>松孤松盆上種。老幹不曾長。葉自帶烟霧。枝多經雪霜。歲寒心有操。陰薄意猶凉。君子求同氣。宜令日在傍。竹此君不可無。爲種一庭隅。祗欲成三益。何煩敵萬夫。風霜摧不變。雨露洗還蘇。勁節應彌固。將願賴爾扶。梅庭院一枝梅。輕輕冒雪開。臘前春意動。月下暗香來。冷豔曾無累。貞心自不摧。逋仙多愛此。日日繞徘徊。蘭九畹幽蘭秀。淸風送國香。操琴知有意。紉佩謾多傷。馥馥餘芬遠。猗猗奕葉長。應將承寵命。手握入明光。</text>
<title>次韻民望見寄</title>,<text>蕭蕭落葉滿中庭。久雨來人絶叩扃。寂寞詩懷何處展。擬從高榻倒長甁。閑日唯堪喚督郵。賓朋不至與誰酬。尙知文擧尊盈酒。座上還能許我不。</text>
<title>李斗岾畫達摩請讚。戱贈二絶。</title>,<text>毛穎初行几案中。斯須幻出老禪翁。由來紙上元無物。於此當觀色卽空。平日窮經得切磋。一心天地致中和。猶將糠粃鑄堯舜。不用區區畫達摩。</text>
<title>慶貞烈公挽辭 二首○慶侍中復興</title>,<text>喬木三韓有世臣。扶王兩代秉陶鈞。巍巍功業關宗社。落落風儀表縉紳。靑史空傳淸儉德。蒼天不憗老成人。可憐珠履三千客。薤露聲中愴恨新。累葉蟬貂具達尊。須知積善必昌門。忠誠許國扶明主。淸白傳家遺後昆。今日共悲邦國瘁。他時唯有典刑存。吾生亦得遊東閣。執紼行中倍斷魂。</text>
<title>題菊澗</title>,<text>澗上幽人一畒宮。鮮鮮秋氣滿蘺東。欲知今日思君意。如見吾家文正公。自註。曾大父文正公。自號菊齋。</text>
<title>城東迎駕。次尹 紹宗 待制詔。</title>,<text>東巡畿甸閱春畋。獵火燒原欲漲天。米進相如銜橜戒。遙瞻馳道向風烟。</text>
<title>南氏宅梅花 三絶○在</title>,<text>院裡梅花滿樹開。幽人相賞共登臺。明朝直恐風吹盡。有意携壺月下來。氷雪肌膚一笑開。飄然乘月下瑤臺。欲知他日相逢處。群玉山頭駕鶴來。踈影橫斜冷豔開。黃昏月色上高臺。前林尙有消殘雪。春信先從庾嶺來。</text>
<title>南氏宅賦梅三絶。因兩家皆無紙。故未書已有日矣。南公得紙分惠。仍求梅詩。又作此爲謝。</title>,<text>春風有興卽吟詩。未久茫然揔不知。忽得溪藤書一句。流傳還恐被人欺。一樹梅花一首詩。放翁風味有誰知。慇懃送紙求題咏。須信先生不我欺。</text>
<title>擊瓮圖 自註。用弟慮逋韻。</title>,<text>玉斗碎時虧伯業。珊瑚擊處有驕心。爭如幼日多奇氣。倉卒全人慮已深。救人豈有從井理。投鼠皆知忌器心。拯溺不勞濡手足。早知君實智謀深。</text>
<title>王明妃</title>,<text>朔雪漫天不見春。妾身曾是漢宮人。琵琶一曲知音少。千載分明怨恨新。夢裡頻遊漢苑春。依然自負出群人。覺來却對氊廬雪。怨恨時時舊益新。</text>
<title>次韻奉獻崔侍中 瑩</title>,<text>忠淸許國六旬年。百戰風塵靜四邊。辭第義高揮白羽。傳家聲遠選靑錢。慶鍾堂上三槐影。氣壓營前萬竈烟。壯節益堅夷與險。兩朝勳業格皇天。</text>
<title>次韻李相國 我太祖 引月凱還。賀詩二首。其一爲公之子二郞而作 我恭靖王。二郞亦名將也。引月之役。二郞從相國。倉卒之際。不離公側。摧陷之功爲多云。</title>,<text>三千心與德皆同。師律如今盡在公。許國忠誠明貫日。摧鋒勇烈凜生風。彤弓赫赫恩榮重。白羽巍巍氣勢雄。一自凱還宗社定。須知馬上有奇功。鶴與鷄群本不同。少年忠孝孰如公。身輕一鳥眞人傑。勇奪三軍有父風。志自愛親隨顧盻。力能摧敵定雌雄。邦人共賴長城在。將相傳家世有功。</text>
<title>姜文敬公挽辭 二首</title>,<text>立身行有度。養志孝彌豊。老矣方哀毀。俄然已令終。沙堤猶昨日。廊廟有遺風。積善傳家遠。緜緜慶不窮。吾生雖已晚。尙及老成人。謹愼持身德。溫恭待物仁。黃扉初罷相。綠野欲怡神。豈意騎箕速。終令愴恨新。</text>
<title>次甘露寺壁上詩韻</title>,<text>搆寺何人巧鑿平。江邊地接亞夫營。天低山色連雲聳。水落潮痕繞砌成。樓上淸風當戶倚。舟中明月扣舷行。今朝却向紅塵去。還恐愁端日日生。</text>
<title>次碧瀾渡板上韻</title>,<text>登眺江樓日。奔馳宦路年。何當伴鷗𪆽。歸釣碧山前。</text>
<title>送楊廣道按廉安諫議十八韻</title>,<text>吾道文成後。英材大諫公。興儒功不朽。自註。文成公以功配食文廟。 傳世慶無窮。奕葉聲華遠。連枝孝友豊。萱堂三子貴。桂苑一時雄。伯氏才尤俊。王官位益崇。學明遊泮上。威凜坐臺中。芸閣讎書秘。薇垣染翰工。純誠勤就日。新寵命觀風。任重辭難免。仁深澤必洪。凾香分闕下。祖帳設城東。列郡爭迎謁。明禋有感通。樹林秋染絳。旌旆晚搖紅。政令家家喜。謳謠處處同。褰帷慰父老。弭節謝兒童。欲見閭閻活。先憂杼柚空。周咨常汲汲。靡盬獨忡忡。孰謂爲儒腐。皆稱許國忠。應將稽古力。事業保初終。</text>
<title>贈西峯禪者</title>,<text>爽氣朝朝逼。光陰日日催。道人能反照。一笑粲然開。</text>
<title>與裵同年遊朴淵。次其韻。</title>,<text>山峻崖谷險。上下靈湫深。飛雪瀉兩間。爽氣浸衣襟。臨流坐舒嘯。愧我常陸沈。奔雷殷地脉。神物藏潭心。奇岩積如鐵。茂木生成林。題詩汙石面。恐見人攸箴。蕭洒儀曹郞。耿耿抱丹忱。憂民力不逮。慷慨有悲吟。民方遇湯旱。望爾作說霖。天子不乘危。孝子不臨深。胡爲昧是理。到此欲開襟。馳坂亦可戒。從橋何患沈。吾知在淵者。滿腔都忠心。當時樂般遊。八駿來丘林。負石乍驚動。所以彰規箴。終然見責罰。誰爲明其忱。我來訟此語。泓下如有吟。前耻旣已雪。爲我起行霖。</text>
<title>朴淵</title>,<text>一種淸潭上下分。春山雨後氣氤氳。崖崩瀉下千堆雪。日照蒸生五彩雲。石底尙知龍自蟄。岡頭應有鶴離群。玆遊滌盡紅塵迹。始信奇觀愜素聞。</text>
<title>次李斗岾韻。送韓舍人赴咸安。自註。時固城妖人。稱弥勒變恠甚多。</title>,<text>君不見虞帝格苗頑。韶簫九成鳳來翔。又不見高宗復殷道。庭有桑穀生表祥。人言南州多異瑞。君今奔命乘乘黃。當時同侍赤墀下。知君補世籌策長。宸心憂民選良宰。往施仁政應多方。妖言豈能久惑衆。海寇不敢來肆狂。唯將肺腑一丹藥。醫得黔蒼膏與肓。山川鬼神莫不寧。二儀交泰調陰陽。坐宣王化被南國。處處蔽芾春風棠。政成一日入臺閣。飄纓整笏神暘暘。莫因折腰賦歸去。使我空吟駒食場。循良自古多大拜。來作霖雨慰民望。</text>
<title>贈栢庭禪師</title>,<text>庭前栢樹碧參差。祖意玄深不可知。自有傲霜凌雪態。元無易葉改柯時。晴窓講法風聲冷。夜榻安禪月影移。欲識吾儒從事處。後凋曾學我宣尼。我是先朝侍從臣。知師承命入楓宸。能宣祖訓宗風振。特被天章寵渥新。早信禪心同物我。將因淨智報君親。臨離話舊寧無感。遙望山陵洒涕頻。</text>
<title>三韓國大夫人權氏挽辭 廉侍中悌臣夫人</title>,<text>天賦柔嘉福慶俱。平生尊富古猶無。科名世美兄連弟。冢宰家傳父與夫。貢士賀榮光竹帛。冊妃新渥照褘褕。今朝靈櫬歸幽宅。滿路緦麻左右扶。</text>
<title>送進士韓有文歸覲西原。三首</title>,<text>終日摳衣學不違。如今告別向親闈。趨庭更得聞詩禮。好趁春風折桂歸。西原刺史是吾兄。南望常懷眷戀情。自恨係官難往拜。今朝回首送君行。自註。伯兄和公爲牧伯。泮宮諸子盡才賢。文敎如今倍昔年。爲報當時同榜客。好來披露覩靑天。自註。西原有吾同年。</text>
<title>送生員金漢寶歸關東</title>,<text>庭柯策策動高秋。客子思親賦遠遊。太學故人言有贈。長程歸馬絆難留。白雲縹緲海天濶。紅樹參差山路幽。安得與君携手去。鏡湖明月弄漁舟。</text>
<title>入直次金大諫韻</title>,<text>重來高步鳳池濱。文彩風流壓近臣。共說朝家重儒術。登庸皆是讀書人。遠卜荒村臥水濱。自期從此侶波臣。忽蒙寵拜恩榮重。糜粉何由報聖人。</text>
<title>送楊廣薛按廉 稱</title>,<text>昔年游學泮宮中。連袂相從志又同。今日贈行非諛語。好將仁術濟民窮。行飛鴈序遠分離。每送南歸恨莫隨。此別孰知私自幸。應將辭色慰吾思。自註。時伯氏宰淸州。仲兄大師住淸州崇善寺。吾生早遇叩盆悲。三尺孤墳在路岐。旌旆過時輕一語。可能阡樹免樵兒。</text>
<title>題省中壁</title>,<text>掖垣人靜日何長。院吏趨迎錦帳郞。昵被君恩難自報。只將忠直上封章。</text>
<title>夜直書懷</title>,<text>院落深深夏夜淸。風吹錦帳暗香生。愚衷只是憂天意。耿耿無眠過五更。</text>
<title>送江陵道按廉徐佐郞</title>,<text>籍甚爲郞久。飄然出按初。旌旗馳驛路。車盖餞郊墟。賦退宣威後。民蘇布政餘。此行忠孝具。且慰倚門閭。</text>
<title>入史直。奉次座主牧隱相國詩韻。</title>,<text>入直鑾坡夜似年。座中諸子盡英賢。區區實錄陰晴耳。秉筆多慚誣上天。登第如今十五年。當時座主是名賢。幸陪史職聯宵直。三復留題到曉天。</text>
<title>聞公州判官宋子浩陷倭</title>,<text>狷介懷剛志。循良有最聲。臨危寧避患。赴敵卽捐生。予奪蒼天遠。忠誠白日明。我聞肝肺熱。悒悒不能平。</text>
<title>題目菴卷子</title>,<text>茫茫元化自推移。萬狀皆形擧目時。唯有此身難反照。上人爲我借金篦。</text>
<title>送裵修撰晒史七長寺次韻</title>,<text>秉筆曾修史。乘軺又出城。文知董狐直。裘似子華輕。覽事悲今古。歌詩咏性情。要須存舊典。盜賊正橫行。</text>
<title>長湍路上。寄斗岾。</title>,<text>東向湍州匹馬遊。暖風芳草路悠悠。鳳岩別業知名久。安得隨君上釣舟。</text>
<title>斗岾次韻見寄。又用其韻。</title>,<text>春風出郭飽淸遊。江水長流往事悠。忽得故人傳好語。更期他日泛漁舟。</text>
<title>在長湍作</title>,<text>査峩鐵壁趁江回。兩岸春風花正開。野外斷山隨地好。沙中小逕出村來。舟人截浪牽漁網。田父提壺勸酒杯。往事悠悠無處問。碑文剝落盡莓苔。日晏江村霧不開。柴門犬吠識人來。䓗䓗草樹霑多露。漠漠來牟長舊荄。春盡自憐花滿地。令嚴誰勸酒盈杯。欲排煩悶尋詩去。曳履彷徨獨上臺。</text>
<title>奴好珍射雉爲具。以詩誌之。</title>,<text>僮奴挾鏃向山行。錦羽離披就掌輕。常畏罹羅深自伏。何知帶箭忽遭烹。杜雞固合憐無罪。莊鴈還宜殺不鳴。此是區區煩豢養。爭如一發作香羹。</text>
<title>聞提壺有感</title>,<text>城中禁酒出城東。行到山村瓮已空。爲報隔林啼鳥語。提壺酤美與誰同。忽忽傷心咏大東。民家杼柚已皆空。非因禁令方無酒。不給晨炊處處同。</text>
<title>龍野路上</title>,<text>春深龍野草萋萋。匹馬歸來路向西。咫尺紅塵還浼我。重遊何日濯淸溪。</text>
<title>次神勒寺板上韻</title>,<text>我來愛此好江山。終日乘舟又倚欄。水底森羅開佛刹。林間隱約見仙壇。指心頓敎遙傳慧。載事雄文酷似韓。珍重老禪勤授簡。留題還愧後人看。</text>
<title>題玄峯妙上人卷子</title>,<text>高峯矗矗揷雲天。欲往無蹊望又玄。羨煞吾師因妙力。有時飛上便翛然。</text>
<title>送海禪者</title>,<text>大地茫茫六尺身。幾年奔走浪經春。歸來坐斷團蒲上。山鳥岩花是故人。</text>
<title>四月初八日。在長湍作。</title>,<text>田翁日暮罷春耕。高掛孤燈禮佛生。遙想鳳城三十里。踈星淡月照天明。此日農夫盡輟耕。紛然歸佛願修生。江村寂寞無燈火。只有中天月色明。城郭家家不事耕。觀燈終夜露華生。誰知懶慢村夫子。獨掩柴扉臥徹明。</text>
<title>送金副令方礪歸金海</title>,<text>昔年村御史。今日客京師。剛直多違世。懷藏自識時。故人生別恨。征鴈促歸期。安得從君隱。淸江理釣絲。盜賊暗南紀。朝廷方出師。憐君歸故里。適此値危時。自有經綸策。寧無際會期。他年廊廟上。憂國鬢如絲。</text>
<title>送絶傳上人</title>,<text>我志在天下。我身拘海東。學問竟孤陋。事業終何功。欝欝將老矣。俯仰心有忡。上人參方去。棄世脫屣同。浮雲本無心。出岫行遠空。何當寰宇淸。携手登華嵩。</text>
<title>送明大選</title>,<text>佛氏外倫理。吾儒排異端。趨向旣胡越。由來相入難。但以寡塵累。時焉相往還。淵明友惠遠。文暢能識韓。逍遙形骸外。詩酒成長閑。我生千載後。慕古常慨歎。明也我不識。求文儒士間。諸公各有贈。琅琅珠走盤。吾辭甚蕪拙。把筆多慚顔。秋風滿征袂。飛錫歸故山。何當吾亦逝。芋火尋懶殘。振衣上岩壑。雲月同盤桓。</text>
<title>入直次同舍韻</title>,<text>自笑吾生老筆耕。愁懷欝欝久難平。霜風吹急水初凍。玉漏更長天未明。藥石言踈慚諫職。葫蘆才薄盜虛聲。唯知向日如葵藿。十載徘徊不出京。</text>
<title>致堂詩 自註。金判書懷祖自號。</title>,<text>城南百里慶源村。德水縣 鈍齋別業傳快軒。如今堂搆有賢孫。致愛致慤心常敦。豈惟時祀修蘋蘩。孝思翼翼連晨昏。早年移忠朝至尊。巍峩冠冕趨天閽。勉將功業承華勛。使我家聲能永存。中塗歸來甘避喧。手種松菊開閑园。良晨愛客羅酒尊。白日思君時負暄。天公錫類令昌門。椒聊遠條盈升蕃。怡怡伯仲吹篪塤。一家和氣如春溫。固應積善餘慶繁。衮衮公侯何更言。吾知忠孝是德元。猶川有源木有根。出自方寸彌乾坤。嗚呼薄俗胡自惛。獺猶報本烏酬恩。</text>
<title>入直聞兩府耆老會議之事。感歎而作。</title>,<text>盜賊踰三紀。風塵暗四方。詢咨庭議衆。經濟廟謀長。諫職空韜舌。憂懷久結腸。可憐邦本瘁。須要撫黔蒼。</text>
<title>眼疾。二篇寄李斗岾。辛酉冬作</title>,<text>日者斗岾合明眼藥。余戱之曰。眼暗則當閉目學頭陁爾。何用藥爲。不數日。余得是疾。痛不堪忍。不能視物。於是作是詩以贈斗岾。以謝前言之戱。且以責其不謹於疾而失於言也。不識肝將病。唯誇眼尙明。居然阿堵裏。忽有翳花生。銀海光常眩。金篦刮未成。當風先出淚。視物却逃睛。豈是播糠眯。恐爲因色盲。離群眞子夏。遁世異庬萌。莫與文章美。何曾內景淸。臨池慚逼語。降渚畏歌聲。兀兀只知睡。昏昏無所營。羨君虛白室。宴坐閱書精。熱濕蒸爲患。矇矓視不明。昏昏唯瞌睡。默默愧偸生。自信年方壯。那知病已成。未能移氣體。曾莫護瞳睛。左氏禍焉避。張公心不盲。甚慙眸子眊。須擴善端萌。欲見故人至。願聞天下淸。會當瞻日色。何至認錚聲。藥物宜先備。貲財不必營。羨君靑白眼。玩世閱人精。</text>
<title>入史直。又次牧隱詩韻。</title>,<text>春秋書法是編年。貶絶姦回責備賢。我以不才參載筆。頻來直宿但欺天。八磚風味似當年。樂聖銜杯揔世賢。曾是登瀛人所羨。違顔咫尺九重天。叨居諫院已經年。忠詐評題畏後賢。抗䟽未能除弊事。愚如杞國謾憂天。</text>
<title>癸亥除夜。入直諫院。</title>,<text>夜與年將盡。春隨漏以生。居然添甲子。又此賀元正。曠職言何補。無才老可驚。千門未開鎖。不寐聽雞聲。</text>
<title>卽事</title>,<text>夜深新月照天明。行路相驚避富平。自註。漢成帝微行。自稱富平侯家人。 未進白龍魚服戒。多慚諫院得題名。</text>
<title>尹鈴平君挽辭</title>,<text>累世衣冠裔。平生富貴全。循良有遺愛。強健享稀年。一夢精魂秘。千秋德譽傳。信知多積善。濟濟子孫賢。</text>
<title>入直呈諸同舍</title>,<text>宮漏頻傳夜向晨。花屛錦帳靜無塵。三年諫職成何事。深愧昌黎著諍臣。</text>
<title>長湍路上。還京作。</title>,<text>出城三日靡遑安。恐有天章下九關。依樣葫蘆慚薄技。不材樗櫟玷淸班。尙憐湍水朝宗遠。遙望崧山縹緲間。芳草長程風日暖。行吟兀兀跨驢還。</text>
<title>東亭廉相國爲前後門生設宴 興邦</title>,<text>妙年三掌試。今日又開筵。濟濟連簪履。洋洋奏管絃。一時文會盛。千載美談傳。幸忝龍門客。裁詩愧斐然。</text>
<title>次韻賀護軍權文毅辭職赴試。遂擢高第。</title>,<text>府衛班曾顯。詩書學亦通。三場專妙藝。一箭獻奇功。獨步詞鋒銳。先登筆陣空。修文終偃革。方略在胷中。</text>
<title>北風歌</title>,<text>六月北風吹正狂。朝朝天氣如秋凉。蓬蓬拂拂隨激揚。聲如萬騎鳴刀鎗。或如烈火猛勢張。或如怒濤趨壑忙。田苗欲秀半已黃。農夫恐失西成望。况是連旬遭亢陽。可憐草木同罹殃。有時雲升雨欲滂。吹漓杲杲穿日光。昌黎千載遺文章。上訴無由通帝傍。風伯愈怒尤披猖。天人感應何杳茫。五事得失休咎彰。我時官曹忝省郞。曠職不言常括囊。朝衙夕直空趨蹌。滿眼塵沙官道長。嗚呼不得知時藏。</text>
<title>乞櫻桃</title>,<text>長日昏昏懶讀書。邇來消渴似相如。尙知深院朱櫻熟。誰摘酸甜送㢢廬。</text>
<title>六月十五日。諸郞會于慶龍。予以瘇不赴。</title>,<text>良晨設席俯東流。白石靑松一洞幽。今日莊周柳生肘。濠梁不得共來遊。</text>
<title>昌谷成密直與趙判事唱和。詩韻凡十一篇。次寄趙判事韻。自註。判事諱云仡。自號石澗栖霞叟。隱于漢南。</title>,<text>我愛栖霞翁。心源常皎潔。有如千丈皮。汪汪甚澄澈。薇垣抗直言。遺失無毫髮。晚節托逃禪。歸來棄簪紱。行藏合時宜。物外情更逸。邈哉不可攀。矯首望雲月。我愛昌谷翁。仙標如玉潔。早窮群聖書。方寸已瑩澈。啓沃捧龍顏。甘旨供鶴髮。中途遭艱屯。于以困赤紱。樂天無怨尤。自信能自逸。旣虧當復盈。坐待幾望月。</text>
<title>新亭韻</title>,<text>春來野草正芬菲。一上新亭萬慮微。鶯弄樹陰求友語。燕隨簷影帶雛飛。淸霜席上風吹帽。短日尊前雪集衣。過眼四時無限景。先生宴坐翫天機。</text>
<title>自敍韻</title>,<text>書劍無功欲老蒼。何曾肘後係仙方。存心只願全三樂。爲善非關降百祥。謾抱文章師甫白。焉將吏理效龔黃。窮通在命非容力。歸去林泉有舊莊。</text>
<title>見寄韻</title>,<text>軒冕於人是倘來。胡爲不去久徘徊。細推物物皆天性。葵藿唯知向日開。右自敍滔滔江漢接雲天。中有虛舟泛杳然。兩岸行人皆欲濟。須君整拖好風前。右比趙公</text>
<title>有感</title>,<text>名韁挽我日奔馳。遇事堪悲染素絲。已矣六經俱掃地。只將容悅要人知。俯仰堪輿有此身。那將物則委根塵。寥寥洙泗微言輟。邪說旁流久惑民。</text>
<title>雨中有感</title>,<text>庭院寥寥滿砌苔。幽人看雨暢詩懷。日長門外春泥滑。唯有簷前燕子來。</text>
<title>入京韻 自註。成公以誣得罪。流竄後蒙赦入京詩云。半途已見風波惡。猶自悠悠宦海間。</title>,<text>西渡郊關拭眼看。望中遙喜見崧山。此身再荷生成力。頭上天光咫尺間。</text>
<title>思鄕韻</title>,<text>白雲天末是吾鄕。處處登樓客恨長。最憶南江烟雨裏。釣船終日泛滄浪。</text>
<title>邀東谷韻</title>,<text>呼兒掃地奠氷漿。六月淸風滿袂凉。一笑相邀消永日。坐隨桐影更移床。</text>
<title>詠竹韻 自註。成相公與趙公唱和之詩止此。</title>,<text>此君相對憶湘君。血點斕斑半未分。千載雪霜懷勁節。一軒風日拂蒼雲。</text>
<title>苦熱行</title>,<text>陰陽爲炭天地鑪。漫空火氣凝虛無。旁流赫赫焚人區。如在甑中蒸肌膚。山焦澤涸草木枯。農夫望雨相嗟吁。祝融挾日飛天衢。恐致渴斃三足烏。彼挑撻兮何所圖。揮汗日日馳長塗。我時塊然坐袒𨈬。畏觸熱焰慚非夫。君不見蓬萊殿閣跨金鰲。中有迎風寒露壺。羽衣綽約眞邈姑。絳節聯翩朝夕趨。我欲與子同乘桴。浮海往從群仙徒。炎塵不到淸景俱。坐養文彩鸞鳳雛。不願周王八駿驅。不願方朔靈桃偸。有時乘雲凌上都。帝閽拜受行雨符。滂沲一洗越與胡。滌盡煩酷令民蘇。子不我聽反謂迂。喟然三嘆空嗚呼。</text>
<title>十二徒避熱口號</title>,<text>六月奔走紅塵客。來上山堂避炎溽。山中故人欣笑迎。爲酤美酒慰枯渴。脫巾長嘯臨前楹。俯見城市如咫尺。吾生不得擺俗緣。益歎區區身世窄。安得振衣歸去來。長往山中弄明月。</text>
<title>錄翊衛軍語</title>,<text>我行原野中。四顧秋草荒。溪邊見卒伍。張蓑成屋梁。不堪久曝露。所以備雨暘。自言衛京闕。遠來別家鄕。家鄕是海畔。棄爲盜賊場。我屋更無人。婦女營農桑。近聞寇又逼。不知存與亡。昔者我在邑。志力壯且強。奮身捍偸狗。折噬不敢狂。豈唯保家室。郡境亦以康。今我隷兵籍。受制如銜韁。驅迫到畿甸。鎩翮困低翔。固圉旣無備。淸塞風塵揚。阿誰送供費。所携唯空囊。新蒭給朝夕。貿致升斗糧。駑馬放前壟。疲病行欲僵。主將好講武。逐獸千仞崗。馳驅不自已。奔若星火忙。往往雖有獲。殘膏焉得嘗。我身尙可勉。我馬已玄黃。亡命所不忍。待死安分常。聞此爲踟躇。惻惻心內傷。榮枯有賦命。固窮聖所臧。一朝樹功業。門戶生輝光。君看列戟者。本自起戎行。勉旃保忠節。此言終不忘。</text>
<title>送慶尙道按廉李司藝十四韻</title>,<text>彼美芹宮彥。曾爲桂榜魁。楷模元禮學。俊逸謫仙才。王命初宣化。民心共徯來。絲綸批暫輟。旌旆去方催。天闕凾香出。都門祖席開。郊原秋日薄。驛路暮山回。烟火蜂房綴。風霜蜃毒摧。蹇帷行問俗。覽物或興懷。綺繡多新什。紗籠有舊裁。甘棠施雨露。細柳淨氛埃。春暖應旋軫。時淸更擧杯。附葭常自幸。吟藥昔相陪。款曲交情舊。遊從笑語諧。別離寧不感。南望獨徘徊。</text>
<title>送全羅道按廉陳正郞十四韻</title>,<text>染翰趨梨掖。峩冠坐栢臺。風儀眞蘊籍。志節正崔嵔。方擢兵曹秩。皆推按部材。濟時那苟免。受命往惟諧。代祀神明感。嚴程馹騎催。威豪風肅肅。惠困澤恢恢。嘉穀村中積。妖氛海上開。靑山分地里。明月照尊罍。美化時時闡。新詩日日裁。爲僚能記否。惜別獨多哀。托契情相密。忘形道不乖。又因賃屋住。再得卜隣來。離索人誰顧。凄凉首自回。何當迎反旆。花下共傾杯。</text>
<title>宿葦浦</title>,<text>田原今夜宿。霜露九秋初。自笑謀生拙。誰知學業踈。委畦禾鹵莽。覔句腹空虛。坐待明星出。凄風吹滿裾。岑寂人方靜。凄凉獨坐吟。濤聲知海近。風冷覺秋深。捕蟹煩僮僕。盟鷗愧我心。何當謝簪紱。歸去碧江潯。月落秋天暗。雲橫海氣浮。冷音蟲轉苦。高嘯客多憂。補國將何道。爲農只自謀。薄田經旱潦。勤苦始微收。我行原野際。不覺嗟歎長。滿畒皆稂䅎。登場欠稻梁。護村山自繞。藏徑草多荒。徵斂無由免。居民半已亡。</text>
<title>途經狻猊西丘。有懷往事。自註。庚申秋。與裵尹子貞，金副令摯，李翰林均。自延安府還京。晚渡碧瀾。露宿此丘。今子貞已矣。復經於此。言念存歿。悲慨盈襟。</title>,<text>昔與二三子。中宵登此丘。卸鞍仍是枕。披蒻卽爲裘。晤語防慵睡。哦詩慰薄游。重過懷往事。存歿恨悠悠。</text>
<title>送息菴遊方</title>,<text>參訪唯携影。操持已息心。浮雲大虛遠。澄水古池深。寧有風幡動。無勞月指尋。他時一宿覺。會是見知音。</text>
<title>宿村舍</title>,<text>野外田疇薄。村中稼穡收。月明孤客夜。露冷候蟲秋。人世難爲計。吾生不自由。明朝還策馬。却向九街頭。</text>
<title>固城君挽辭 杏村李侍中之胄</title>,<text>玉樹初生冢宰門。于今尙有典刑存。蘋蘩奉祀孝思篤。棠棣敷華友愛敦。寵拜鴻樞仍列爵。俄成蝶夢已迷魂。小生執紼偏多感。曾附葭莩舊有恩。</text>
<title>題覺菴竹月軒</title>,<text>仙山渺雲端。敻與塵世隔。高人此盤桓。卒歲樂幽寂。夢覺坐軒中。肅肅心有適。蒼筠繞簷楹。素月明几席。冷影炯相涵。淸光紛照觸。勁節貫四時。千江同一色。此理竟誰評。覺者當默識。</text>
<title>開城君宅落成之宴。奉呈漁者丈前口號。</title>,<text>秩秩初筵盛。潭潭大廈深。宗親今日會。孝友百年心。庭院浮和氣。絃歌有古音。葭莩眞我幸。攀附聽高吟。</text>
<title>草屋歌 幷序</title>,<text>草屋歌。爲童頭子作也。予嘗著草屋童頭說。草屋又請歌詩。余以拙辭者屢矣。草屋與予同日拜司議。先除判事。今乃投閑。益能自樂於草屋。又來請之。故不辭而賦之云。金震陽京都繁庶十萬家。朱欄碧瓦競紛奢。就中草屋小如蝸。上雨旁風猶得遮。晨昏自安亦足誇。燥濕有備夫何嗟。門掩寒天雀可羅。簷虛永日宜烏紗。窓前夜凉延月華。屋頭春暖開梨花。中有碩人寬且薖。上窺姚姒窮無涯。茅茨土階聖德蔑以加。周基陶復如綿瓜。豊中臥龍今已遐。風雲歘起淸塵沙。杜陵大雅軼騷些。成都之堂名與劍閣爭嵯峨。榱題數仞非所嘉。峻宇雕墻顚覆多。蓽門圭竇養天和。肯羨邵夫安樂窩。客來隔屋酒可賖。醉中脫帽相吟哦。任看白日疾如梭。予髮種種顏常𨠑。涪湛信命於我何。先生此道無疵瑕。早年賓興捷大科。聚陞淸要紆靑緺。曾從西海療民瘥。至今猶唱甘棠歌。我昔同日拜宣麻。朝趨諫苑肩相磨。知公才是馬中驊。異產固應生渥窪。長途逸足正奔波。駑在後空唅呀。偶因一蹶放山阿。驤首更得鳴玉珂。駿骨不宜駕鼓車。終當籋雲飮天河。</text>
<title>華月吟</title>,<text>昊天有華月。皎潔三五盈。淸光無私照。萬里同一明。美人久不見。遠在白玉京。相思坐中夜。爽氣侵軒楹。彼月有時缺。此心無變更。道阻諒難悉。發玆長嘯聲。</text>
<title>次遼使詩韻 桑麟</title>,<text>中天白日破羣陰。四海蒼生免陸沈。聲敎遠漸通使節。材華高步冠儒林。逢迎自幸蒙靑眼。終始相堅有赤心。珍重新篇煩寄示。朗吟秋夜撫瑤琴。秋來古舘肅陰陰。坐對芸編炷水沈。籍甚美名傳汗竹。凜然淸節映霜林。初筵坦率慙非禮。傾盖從容寫此心。最喜東方民慍解。薰風吹自五絃琴。</text>
<title>送遼使</title>,<text>皇明六合車書同。駕馭濟濟皆英雄。總戎分閫鎭遼東。威加朔漠多奇功。群賢入幕氣如虹。凜凜四域蜚英風。桑君倜儻有丹忠。飄然持節來箕封。淸儀玉立照秋空。談論河決驚諸公。詩如彩鳳鳴梧桐。筆似潭底蟠蛟龍。肅瞻先聖謁學宮。登降禮貌何從容。今朝旋旆苦怱怱。馬頭金勒搖玲瓏。驪駒一曲感我衷。鵠峯曉色浮䓗蘢。矯首碣石瞻飛鴻。</text>
<title>六月二十二日。與仲氏陪家君到慶龍寺。終日雨不止。因成三首。</title>,<text>磵上禪扉啓。樓前古木奇。淸風吹滿榻。密雨亂侵墀。鯉對叨陪語。鴒原可賦詩。方袍徒飽暖。絶滅竟何爲。山雨來逾急。溪流怒更喧。河疑天上決。雷向地中奔。鍊石將焉補。傾瓢又復翻。愁吟難自出。終日坐南軒。地僻山含木。溪喧水沒沙。梵鍾時出寺。歸轡暮還家。雨滿蓑能重。泥深路更賖。玆遊陪杖屨。自樂復何嗟。</text>
<title>山中孤桐。喩尹生員次權代言韻。</title>,<text>落落懸崖峻。亭亭直幹長。特生能獨立。遠害似周防。根自蟠空谷。陰宜覆畫梁。文章殊外露。聲律固中藏。風雨常傳響。烟霞逈得光。未逢良匠手。徒結美人腸。枝豈招凡鳥。巢將引彩凰。嶧陽元有貢。端合獻明堂。</text>
<title>自解四篇。奉呈李斗岾。</title>,<text>欲陟大行山。坂險步步難。欲涉大川水。舟楫恐不安。路長馬不進。徘徊獨長嘆。碩人樂天命。永矢在考槃。達士安所遇。擊柝與抱關。慚予務苟得。十載未掛冠。可笑不自量。役役塵土間。時出城東門。將往高山遊。高山望不極。歸路阻且脩。徒行脚無力。欲御車無輈。却步且暫進。役役不自休。紛然道旁子。過眼無停留。嗟予尙在後。孑立無朋儔。淹滯亦自取。夫復何怨尤。工師用衆木。小大各有宜。苟能利其器。何患無所施。乘田與委吏。聖人爲不卑。咄哉積薪嘆。似是還似癡。賢才必擢用。豈在前後時。居上亦先盡。此理又須知。囂囂且自樂。天命復奚疑。三十至三品。盛滿常自危。却步與重來。盡是吾分宜。禮賓亦顯秩。蒙恩今又移。人看疾走者。尙謂吾行遲。疾走不足貴。顚躓亦可疑。先後同一歸。躁進復何爲。休嫌將臭惡。必有調羹時。</text>
<title>同年合內宴。奉呈恩門牧隱相國。</title>,<text>觀馬年來冀北空。羣賢共入彀絃中。自慚毛毳參門下。得向靑雲遇順風。</text>
<title>題延安府聚景樓 公少時作</title>,<text>聚景樓依舊。吟詩我自今。池光連大野。天色接低岑。客子難逃醉。皇華亦見臨。陽臺成一夢。雲雨惱予心。</text>
<title>題漁村詩卷 孔伯共</title>,<text>蒼山之陽大江邊。茅屋竹籬相接連。民風朴略羲皇前。耕田釣水終歲年。上供征輸猶有錢。仰事俯育常懽然。有士歸去辭班聯。綠蓑靑蒻何翩翩。晨起持竿乘小船。泛泛隨潮行泝沿。江烟漠漠月中還。蘆雨蕭蕭蓬底眠。任看光陰如逝川。載酒自樂時烹鮮。高歌濯纓且扣舷。得魚不得俱忘筌。嗚呼此士眞才賢。吾知終入非熊畋。</text>
<title>樹字用古人韻。送生員李文和歸覲。</title>,<text>昨夜秋風來。蕭蕭入庭樹。遊子戀庭闈。長揖飄然去。</text>
<title>上書後卽蒙兪允。仍命更寫全文以進。不勝慶忭。作詩呈諸同舍。</title>,<text>諫院封章上九天。君王容受便欣然。莫誇漢帝書惟美。命寫全篇進御筵。一作置案前</text>
<title>賀崔元帥 茂先 破鎭浦倭船 公始作火炮</title>,<text>明公才略應時生。三十年倭一日平。水艦信風過鳥翼。火車催陣震雷聲。周郞可笑徒焚葦。韓信寧誇暫渡甖。豊烈自今傳萬世。凌烟圖畫冠諸卿。天誘公衷作火炮。樓船一戰掃兇徒。漫空賊氣隨烟散。盖世功名與日鋪。永誓豈惟期帶礪。專征應亦賜弓鈇。宗祧慶賴邦家定。億萬蒼生命再蘇。</text>
<title>送砧上人歸金生寺</title>,<text>崇善遙遙隔白雲。我興南望日將曛。師歸爲向吾兄道。病弟年來不出門。</text>
<title>江陵吏全思祐惠魚。以詩寄之。</title>,<text>客從東海遺雙魚。腹有丁寧尺素書。巨口細鱗眞有味。故人誠意不相踈。衣冠舊俗村中在。山水奇觀戰後餘。何日滄溟鯨浪息。尋君我欲卜隣居。昔日相爲同隊魚。秋宵共被又觀書。世途難免分離久。交道何因貴賤踈。利器會當成一試。窮經須要勉三餘。吾生知爾不能薦。默默多慚諫職居。</text>
<title>壺峯贊 幷序</title>,<text>壺峯上人自剃髮入山修禪。所造旣深。爲其流所服。先王嘗徵入。咨其道要。特加殊禮。親製一偈書以賜之。以鐵鉢先焉。師寶藏之久矣。予得而敬覽之。臣伏以先王萬機之暇。留神翰墨。而筆法之妙入神。天縱而性能之。非儒臣文士所能窺其髣髴也。然而天章宸翰。流落人間者鮮矣。臣伏讀之際。悲感交集。肅然如瞻衮冕。而僾然如聽綸音也。臣於禪學。所未曾講。不敢議。不勝悲感之至。謹賡載以贈壺峯上人。以露臣區區之意云爾。雲漢文章煥。蘭亭俗筆空。鼎湖龍已遠。揮淚洒悲風。右贊御製外確體自重。中虛性本空。三塗除熱惱。共得飽香風。右贊賜鉢六塵身外了。萬法眼中空。獨臥壺峯裏。靜聞松栢風。右上壺峯</text>
<title>送詔書使國子學錄張溥使還</title>,<text>皇明御宸極。四海通舟車。多士共躍鱗。濟濟聯華居。先生斯文表。經術爲菑畬。家聲繼留侯。道學傳橫渠。崛起振英聞。玉佩鳴瓊琚。周旋奉帝訓。羽翼侍皇儲。於樂辟雍地。巍冠講詩書。受命下天闕。叱馭經險阻。誕布寬大詔。協氣充州閭。駕言回征輈。旌旆何旟旟。風高秋日淡。霜重樹葉踈。雲鴻飛杳杳。矯首空踟躇。</text>
<title>送詔書副使行人段 祐 使還</title>,<text>秋空縹緲鴈南飛。持節郞官萬里歸。驛路晚山橫點點。征鞍曉月照輝輝。波恬渤海浮輕舸。雲近蓬萊望禁闈。幸是東藩非化外。時因風便報音徽。</text>
<title>代人贈段行人使還</title>,<text>皇明四海車書同。駕馭濟濟皆英雄。段公豪氣長如虹。承恩直入明光宮。淸秋奉詔來鵠峯。鵠峯氣色何䓗䓗。君臣祗懽歌帝功。齊呼萬歲聲如嵩。華軒載駕歸忩忩。馬頭金勒搖玲瓏。離亭再拜傷我衷。恨無羽翼飛從公。矯首碣石瞻雲鴻。</text>
<title>代人送誥命使國子典簿周 卓 使還</title>,<text>宇宙開昌運。風雲奉至尊。九重端黼扆。萬國醉衢罇。朔漠非遐域。朝鮮作外藩。畏天心有切。執壤義彌惇。舜德曾綏遠。湯仁更固存。昭回光一札。渾噩若三墳。日月貞明際。乾坤再造恩。䟽封承舊業。恤典慰忠魂。睿澤通幽顯。殊榮曁子孫。皇華懷靡及。儒雅藹孤騫。父老欣相慶。官寮競駿奔。路長山擁驛。地僻水縈村。露菊披黃豔。霜楓帶赤痕。遠遊乘傳置。更唱奏篪壎。俊逸風騷富。從容禮貌溫。侯邦方錫命。使節忽旋轅。咨訪誠知務。馳駈豈憚煩。願將傾嚮懇。一一達金門。</text>
<title>送誥命副使行人雒 英 使還</title>,<text>昭回雲漢照秋空。一札天章降海東。盛代建侯初錫命。吾王繼世更輸忠。玄菟地僻封彊遠。華表雲橫驛路通。最喜賢臣來奉使。應將輿意奏宸聡。</text>
<title>代人送國子周典簿 卓</title>,<text>聖人垂拱御明光。使者馳驅涉遠方。制冊新頒周典禮。衣冠復見漢儀章。山河萬國同文日。雨露三韓異姓王。珍重此行須努力。好將功業更流芳。</text>
<title>賀潘二相賜姓詩 時王田于西海。射猪墜馬。藩一矢亡之。名福海。</title>,<text>前聖因生別立宗。後王賜姓同親屬。別宗猶是起家榮。同屬實爲稀世澤。三韓閥閱世臣家。潘薛自來多積德。是生賢俊佐吾王。密邇天顏常咫尺。講戎西海獵熊羆。駭獸狂奔驚輦轂。踆烏挾日不飛飜。猛士如雲皆辟易。公獨捐身赴急危。翩然策馬飛鳴鏑。白羽才加剛鬣傎。倉卒能扶天柱側。三軍仰望共咨嗟。萬象咸新重蘇息。王心載寧嘉乃忠。錫以丹書藏石室。小臣承命草絲綸。措辭蕪拙慚下筆。眷顧無已賜國姓。仍紆宸翰粲圭璧。此恩崇重山岳輕。欲報正如天罔極。嗚呼臣子孝與忠。一身當任親賢責。豈唯公鼎調塩梅。更向長川作舟楫。靑春風彩照岩廊。白日功名光竹帛。安危注意望不淺。願輔王室萬世永無斁。</text>
<title>成均席上餞崔博士。得芹字。克孚</title>,<text>崔郞年少最能文。泮水優游詠採芹。逸氣可凌曾點瑟。高才眞握郢人斤。嚶嚶谷鳥初遷木。矯矯天駒欲躡雲。願展平生稽古力。須將堯舜致吾君。</text>
<title>明妃曲</title>,<text>明妃嬋姸傾國色。漢家天子曾未識。初憑繪素試後宮。後宮謂選堪置側。競用黃金媚畫工。毫端換質極容飾。明妃稟質淑且眞。豈肯冶容邀蔽惑。低頭羞澁斂雙蛾。扼腕睢盱描不得。臨軒按圖定姸媸。玉質却見遭棄斥。乃除宮籍出椒房。一朝遠嫁凶奴國。胡天萬里霜雪繁。行行日與鄕土隔。殊音異類不可親。一死自潔非所惜。憶在深宮十載餘。衣是漢衣食漢食。且厚資粧嫁我行。漢恩自深天罔極。宸心豈是私妾身。爲欲和戎息兵革。苟堅小諒輕自裁。禍結釁生將不測。邊庭塵起龍虎爭。億萬蒼生陷鋒鏑。故將不死報漢恩。隱忍偸生受凌辱。花顏一笑非爲胡。務悅胡心除漢敵。明明此心誰得知。唯把琵琶彈一曲。琵琶曲盡恨無涯。孤墳秋草今猶綠。</text>
<title>梧桐歌。贈田判事。德成○自註。判事家庭。梧桐自生。</title>,<text>我昔移來杏村宅。樓前碧梧高百尺。朝陽雖無丹鳳宿。夏日能蔽朱烏啄。淸飈滿院綠陰積。境致逈與塵土隔。吾心本自樂幽獨。初看此樹愛之酷。謂欲托此樂吾樂。不願身駕揚州鶴。一朝風雷動地發。深根老幹俱顚拔。草堂枏樹淚垂臆。金䕨大木誰能築。天將桐孫遺友生。孤枝挺出當軒楹。風中自作琴瑟聲。雨後如聞環佩鳴。烏巾野服日無營。凉氣入骨心神淸。吾將從遊償素情。請君許我毋相輕。君家有酒我欲傾。我有新詩君且聽。</text>
<title>黑翁行 幷序</title>,<text>友人金主簿 諱翼。字子烏。 貌甚黑。自號黑竹子。隣里呼爲黑人。一日與友共會。忽披簡齋詩集。集有里翁行。沈吟久之曰。此乃黑翁行也。何不道黑翁意乎。其友視之則里翁行也。一座皆笑。予爲賦黑翁行而戱之。黑翁爲人貌如漆。平生翰墨空度日。黃昏讀書只聞聲。陰雨擁蓑誰見行。墨竹共道陳玄面。烏衣便是王謝燕。不獨前史有黔夫。古來黎獻何代無。</text>
<title>丁卯四月十二日。受點馬之命。明日發京。時進貢馬已到義州。</title>,<text>受命辭中禁。開程向塞州。只知王事急。曾信此生浮。松岳晴雲暖。金郊去路脩。行行催馬過。漸遠却回頭。</text>
<title>宿龍泉岾</title>,<text>夜入龍泉驛。春山隱月中。吏迎知舘近。馬駐見庭空。役役身如寄。悠悠路不窮。鷄鳴催馹發。遠向鴨江東。</text>
<title>慈悲嶺僧舍</title>,<text>岊嶺山何峻。陰崖險益尤。路傍精舍靜。磵上小亭幽。馬困時來歇。人疲共坐休。慈悲名有實。求此濟煩憂。</text>
<title>入平壤城</title>,<text>路入平郊遠。江隨古郭斜。千年餘樹木。百里富桑麻。舊俗風猶厚。仁侯世已遐。岐分經界正。覽想一長嗟。</text>
<title>大同江上。見元帥李公所作官船。</title>,<text>長江一帶繞城流。兩岸行人集渡頭。須信公材兼將相。鎭邊來作濟川舟。</text>
<title>早發向安州</title>,<text>鷄鳴孤館夢初驚。馳馹怱怱過古城。頃刻閑忙隨處異。舟中曉月滿江明。</text>
<title>東臨路上</title>,<text>溪路逶迤綠樹深。珍禽相喚送嘉音。此中乘傳猶堪樂。唯恨憂民未展心。</text>
<title>過靜州</title>,<text>蕭條路傍郡。十室在山前。桑柘村居僻。雲霞海氣連。遺民嗟已困。太守幸稱賢。我過能來餉。臨觴爲惻然。</text>
<title>次義州板上韻</title>,<text>門前江水隔遼陽。兩地風烟共一光。塞上塵淸知國泰。田中沙覆恤年荒。平郊路遠行迢遆。大海波連望渺茫。自古固關唯在信。何須萬里築城長。江水西流古亘今。幾人於此作詩吟。我來適値民窮際。發詠無非惻隱心。</text>
<title>鴨綠江泛舟</title>,<text>國有封疆險。天分地理雄。三江深不測。一道往難通。水闊波連海。風生浪拍空。小舠如箭疾。利涉謝篙工。</text>
<title>婆娑府野。閱進貢初運馬一千匹。自註。時先來點馬唐令曺少尹在婆娑府野。點馬已三日矣。予又渡江同點。</title>,<text>舟浮鴨綠到婆娑。群馬如雲滿野坡。豐草靑靑肥徤甚。揔應騰踏飮天河。</text>
<title>次麟州壁上孔伯共韻</title>,<text>門前朝日馬嘶鳴。道指松京似砥平。馹路往還身自老。悠悠南北寄吾生。</text>
<title>宿東臨站。贈龍州守金侯。</title>,<text>阻絶官途遠。經營旅館新。野荒人未墾。山近乕爲隣。夜宿猶驚魄。晨征更撫身。可憐賢刺史。莅此送迎頻。</text>
<title>宣州路上有感</title>,<text>讀書曾有志。必欲濟斯民。自笑無長策。徒能致此身。繁霜零四月。久旱貫三春。田野誰開墾。行行不見人。</text>
<title>大同江上。送唐令還都。自註。四月二十六日。還至平壤。將如京也。得都評議使牒。令唐公獨還。使子同曺少尹點二運馬。</title>,<text>長江水闊泛仙舟。送子朝天獨滯留。自愧如今來相馬。十年經籍委悠悠。</text>
<title>宿肅州</title>,<text>寂寞郵亭夜。孤燈照壁明。思家情未已。欹枕夢還驚。愧我煩廚傳。憐渠慣送迎。高吟天欲曉。隣舍聽鷄鳴。</text>
<title>嘉州路上。逢偰密直自京師還。欽蒙宣諭。許令本國冠服皆襲華制。長壽</title>,<text>萬里朝天使。三韓許國臣。從容陳下志。密勿近嚴宸。雨露恩榮洽。衣冠制度新。海邦何陋有。一是被同仁。</text>
<title>端午日。隨州點馬。</title>,<text>客中佳節逝如流。晨閱黃朱晚未休。賴是邊州風俗舊。一盃菖酒可澆愁。</text>
<title>泰州山村</title>,<text>飛雨初過露未收。漏雲斜日一聲鳩。山中有地多開墾。羨殺居民宅里幽。</text>
<title>入撫州。張萬戶出迎。</title>,<text>將軍擁騎出郊迎。落日川邊畫角聲。且莫據鞍誇矍鑠。如今天下已昇平。</text>
<title>安州野點馬</title>,<text>雨足原頭草色靑。在烱群馬盡䮐䮐。吾王進貢誠非淺。願助皇威討不庭。</text>
<title>嘉州點馬</title>,<text>驛路飛騶疾若星。上樓端坐倚風欞。驪黃擾擾終迷眼。恨不曾觀相馬經。</text>
<title>還平壤。登浮碧樓。</title>,<text>古寺依蒼巘。高樓拱碧波。長郊平縹渺。遠岫列嵯峨。登眺煩懷豁。留歡醉興多。江中査可得。直欲上銀河。</text>
<title>大同江泛舟</title>,<text>縹緲烟波繞古城。舟中絃管更多情。歌聲嫋嫋穿雲上。舞袖翩翩照水明。</text>
<title>得都評議使牒。又令畢點五運馬後還京事也。明日發平壤。又向安州路上作。</title>,<text>點馬符仍下。還朝志未申。送迎民自困。來往我何頻。畏日渾身汗。長途滿面塵。此行雖靡監。羞見驛中人。</text>
<title>題寓居安州天王寺壁上</title>,<text>寂寥僧院在州閭。六月軒窓可寓居。渡上行人潮退後。田中耘叟雨晴初。山橫野外平原闊。水繞城隅古堞餘。日日登樓吟興足。偶成詩句壁間書。</text>
<title>登天王寺山亭。戱贈曺少尹。</title>,<text>偶因王事得同遊。綠樹陰中共坐休。相馬九方寧取色。登山携妓足風流。</text>
<title>淸川江。同安撫王公泛舟。</title>,<text>載酒中流月浸江。夜深絃管奏新腔。風塵滿面功名路。此日相逢信少雙。</text>
<title>聞蟬</title>,<text>久客思京國。新蟬報樹頭。乍聞如喚睡。頻噪轉添愁。日永天方暑。陰生氣欲秋。對時寧不感。歸路遠悠悠。</text>
<title>聞三運押馬使柳公還至義州。以詩奉寄。</title>,<text>三旬寂寞寓僧窓。喜聽行軒過鴨江。想得遼城皆起敬。誦詩專對正無雙。</text>
<title>還京路上。至中和次諸公韻。時刺史呂公。親敎生徒十餘人。</title>,<text>乘馹昏昏觸熱行。相逢談笑眼還明。爲州政最先興學。御史仁深不任刑。蕩蕩乾坤容直道。欣欣草木識賢名。他年誦德碑須立。不讓蕪辭播令聲。</text>
<title>次黃州板上韻</title>,<text>四面山光翠作重。人烟稠密繞諸峯。祈祈雨足盈畦稻。欝欝雲籠滿壑松。酒席月明情更逸。舞衫香動愛偏鍾。共言賢守徵黃迫。他日岩廊必得容。</text>
<title>又作一絶</title>,<text>中天月色透簾明。樓閣深沈夜氣淸。耿耿客愁眠不得。窓前蟋蟀轉哀鳴。</text>
<title>路上謝牧伯</title>,<text>齊安路上載紅粧。雙笛聲高醉興長。此是書生難遇事。况看飛騎獵山崗。點馬行錄終</text>
<title>送孔伯共 俯 赴西北面。三絶</title>,<text>岊嶺空山戴白雲。茫茫南北路岐分。謌姬解唱淸新句。却向離筵不忍聞。自註。伯共嘗爲平壤歌兒。作詩一絶。至今傳爲短歌。上句述其意也。屳鶴翩翩下九天。縞衣來舞大江邊。可憐月白風淸夜。城是人非便悵然。自註。伯共所爲作詩者。今不在平壤城故云。淸川江與大同江。到處乘舟倒酒缸。今日送君還悵望。舊時鷗鷺白雙雙。</text>
<title>送全右尹仲叔奔伯氏喪。次崔判事韻。</title>,<text>故人將遠適。惜別共登樓。惆悵鴒原上。飄零一葉秋。</text>
<title>金正郞樓上。次尹茂松韻。紹宗</title>,<text>九街樓閣控長川。車馬連門揔地屳。自笑不才居席右。醉顏還欲洒泠泉。</text>
<title>七月十八日有感</title>,<text>瑤臺月見蟾蜍食。銀漢星回烏鵲橋。久訝此言曾是誕。始知冥數自相招。天心反覆誰能料。人世榮華解不驕。哀樂要須情性正。關雎風化藹周朝。</text>
<title>夜宴王判事宅。用屛上詩韻。</title>,<text>瀲灎金尊月色多。徘徊不問夜如何。興濃盃酒那辭醉。聲動梁塵更聽歌。露濕紅粧凝冷豔。風飄華袖弄輕荷。歡餘却起滄洲趣。歸釣孤舟雪滿蓑。</text>
<title>戊辰年西都從軍作</title>,<text>次鄭揔郞西都所咏二首 捴千載箕封地。游觀可解憂。君王來略地。賤子賦登樓。往事已牢落。壯心多謬悠。中流誰擊楫。悵望渡江舟。邦國幸無事。巡遊方及時。江城吹畫角。舞殿鎖蛾眉。壯志在功業。此身輕別離。平生遇槃錯。利器可能施。從軍少懷投筆志。今作請纓行。戰陣寧無勇。詩書可用兵。見危當授命。赴敵欲捐生。中夜聞鷄舞。誰知慷慨情。次李待制韻 詹幼學惟期壯欲行。自慚經術未能明。文章豈識規模大。義理終迷蘊奧精。心上經綸難振起。胷中鄙吝更萌生。十年廩祿成何事。謾向淸時玷姓名。寂寥閭巷絶來過。頭上光陰逐逝波。風月吟中無好語。杯盤醉後動狂歌。辭幽豈得如遷木。取則唯知在伐柯。忽枉珠璣分氣像。故人嘉惠正偏多。次浮碧樓詩韻勝日連鞍出郭遊。山前傑閣俯長流。娟娟遠岫平郊外。汎汎扁舟古渡頭。千載繁華相代謝。四時風景豈終休。登臨悵望東南久。縹緲烟波送客愁。</text>
<title>西都雜咏。同李待制次其韻。</title>,<text>箕子廟行尋微逕陟孤峯。墟墓荒凉對碧松。鳳去高崗嗟已遠。鱣橫勺水竟難容。明夷正志能全道。洪範敷言孰繼蹤。屈節小邦宗祀永。盛心非是要侯封。九梯宮紫翠峰巒控大邦。芙蓉一朶揷長江。九梯宮廢尋幽址。萬歲歌傳調舊腔。山海縱觀游目遠。雲霞高步寸心降。翛然白日登仙境。定是人間未有雙。觀風殿觀風古殿在層城。尙想當時玉輦行。俗習八條敦禮讓。天開一統嚮文明。朝宗江水知民意。洞達軒窓識聖情。自註。用宋太祖語。 今日嗣王繩祖武。小臣何幸見昇平。麒麟窟山前窟穴最深幽。聞道眞人昔此留。麒麟自馴天上至。鬼神爲導地中遊。冥冥有路通仙府。渺渺無蹤絶俗流。語恠縱然非聖道。題詩聊記所傳由。朝天石江中盤石號朝天。此語荒唐自古傳。窟穴寧知通道路。虛空未易駕雲烟。神人自與凡民異。往事皆隨逝水遷。千載白銀灘下渡。只今唯有往來船。聖容殿原廟深嚴面勢安。五雲飛繞翠松間。江流衮衮思王澤。天日明明識聖顏。宮樹鳥啼春自老。禁門人靜晝常關。永懷開國規模遠。再拜歸來恨滿山。風月樓車馬街頭敞綺樓。登臨四顧境還幽。風來柳岸翠絲舞。月照荷池香霧浮。畫井地平喬木老。迎屳事往大江流。今逢玉輦時巡狩。須信名都控上游。</text>
<title>五月朔日蝕</title>,<text>晨起自盥櫛。獨坐茅簷前。初旭上東表。曈曈明八埏。群動倂興作。萬物咸煕然。淸陽忽無色。慘淡如寒烟。擧目望天宇。破鏡雲間懸。知是老蟾魄。侵日流饞涎。踆烏不飛啄。羲伯難施鞭。恣食愈無憚。益張呑吐權。地下小蟣蝨。驚吁心似煎。力迷莫上救。憤惋終何宣。須臾天乃定。晃耀還復圓。物像更昭晣。好風吹和姸。我心亦怡悅。負暄終夕眠。</text>
<title>次李待制韻</title>,<text>北狄怨西狩。吾王方一游。乘輿巡海甸。旌旆映江陬。人衆三軍振。天扶百祿遒。繁華看古國。勝槩有高樓。設險城開堞。分田井畫區。公私俱富足。外內可攘脩。師律須嚴得。輿情肯察不。馳驅當用範。遵養豈終休。世貴孫吳策。心同胡越舟。魂飛彼非敵。腦噬我能柔。牧野應如乕。桃林竟放牛。豈徒新汚俗。將見任淸流。干羽敷文洽。梯航向化投。帝秦曾愧魯。佐漢合封留。濟世英材會。爲儒壯士羞。煌煌中興業。過曆邁宗周。</text>
<title>演雅。次鄭捴郞韻。</title>,<text>千載名都百雉城。桑麻深處聽鷄鳴。鵠峰佳氣遙相接。鶴野降戎已定盟。燕雀皆知成屋賀。鷦鷯自有擇枝情。不材久忝鴛鴻侶。欲伴沙鷗送此生。羔裘豹飾自袪袪。金馬門前早上書。鶴唳九皐非衆鳥。龍登三級豈凡魚。曾知鳳髓人間貴。深愧駑材客右居。請誦中興銘鰈域。隨師聞道已生蛆。</text>
<title>思歸。用故人韻。</title>,<text>浿水思歸客。松山有舊居。往來今尙阻。消息復何如。遠別身猶徤。頻搔鬢已踈。南江雙鯉在。難得寄音書。</text>
<title>憶踐</title>,<text>踐也在山寺。身長今若何。三年不見汝。幾日共還家。只要攀丹桂。寧須佩紫羅。願言勤學業。慰我鬂添華。</text>
<title>憶黔童 卽蹈。去年六月一日生。</title>,<text>前年爾初降。晬日我能歸。提弄森如昨。相思熟謂非。夢來頻入抱。見後定牽衣。佇望東南久。閑雲渺渺飛。</text>
<title>偶吟</title>,<text>早歲風雲志。中年水石心。客中捫虱坐。睡後對山吟。何日休官去。今朝得酒斟。醉來天地大。高臥送光陰。</text>
<title>端午日。次李待制詩韻。</title>,<text>此日是端午。今吾久客身。感時多慷慨。撫事倍酸辛。世味如菖歜。天資似艾人。年年逢令節。奔走宦途塵。</text>
<title>又寄呈李待制</title>,<text>去年端午在隨州。考閱游龍進天廐。今年端午在西都。望見飛龍在天路。光陰荏苒隨逝波。世事紛紜作雲雨。傷心風景眞不殊。擧目山河亦依舊。爺孃分離兄弟遠。爲緩愁腸進菖酒。四海風塵猶未淸。書生恐向干戈老。</text>
<title>是日。與諸公冒雨泛舟。</title>,<text>諸公招邀江樹林。烟波渺渺天垂陰。霏微雨氣凉滿襟。超然自有蓬瀛心。披蓑上船扣舷吟。瓮有白酒相酬斟。伯共蕭洒懷好音。高歌濯纓聲出金。江長岸闊輕霧沈。澹粧窈窕山橫簪。隨潮北上又下南。綠波如拭逾澄深。江山自古人自今。眼中往事猶蕭森。樂極哀來不可禁。頭上歲月常駸駸。風塵世路何嶔崟。安得忘機飄蕩如沙禽。</text>
<title>次朴揔郞韻。記擊毬事。</title>,<text>江城勝日奏鈞天。濟濟材官捴少年。雲裡忽投明月寶。游龍爭逐御樓前。</text>
<title>次李待制西都卽事詩韻</title>,<text>花月樓臺御氣通。翠華高拂柳陰中。殿前龍乕千夫壯。閫外熊羆萬騎䧺。風引鈞天來輦路。雲浮瑞日繞離宮。西秦未可輕東晉。自有偉人安與冲。</text>
<title>聞尹三宰留都下世 珍</title>,<text>相國下斯世。西都聞訃音。經營方此急。牧御有誰任。達理生何惜。憂時病轉侵。傷心歌疹悴。悒悒涕沾襟。</text>
<title>路上鐙折。李待制贈皮條。以詩爲謝。</title>,<text>征戰方興日。安危可慮時。愧無高士智。難免衆人嗤。折鐙誠爲拙。先鞭未有期。羨君三達德。自衛且能施。</text>
<title>次鄭捴郞詩</title>,<text>鳥飛擇木止。龍藏固淵沈。我生落塵網。焉得歸山林。憂來坐長嘯。永想梁甫吟。嵯峨天門遠。蔽日雲生陰。故人贈佳句。高價踰黃金。相期正不淺。歲晚無渝心。</text>
<title>謝人惠魚</title>,<text>故人珍重惠雙魚。異味供廚喜有餘。客裡已無彈鋏歎。腸中又得學屳書。</text>
<title>宗兄開城宅聞胡歌樂而解其意</title>,<text>花鴨飛上天。可以備矰繳。君心自推移。淵遠固難測。軒冕是倘來。富貴非求得。唯當身無事。及時宴親戚。不見東逝波。奔流無暫息。人生亦有涯。白髮難再黑。</text>
<title>西都雜咏 三首</title>,<text>葦簟扇子葦簟編爲扇。驅蠅不可無。織文猶質素。露節且廉隅。披拂淸風起。操持直柄扶。庾塵猶可障。憐爾在西都。澤蘭拂子猗猗澤蘭葉。作拂尺餘長。苦厭蠅多集。得爲人所將。揮來微有響。弄處細生香。止棘眞堪逐。宜令在我傍。骨骨鳥 自註。西都人言。此鳥多則麻不成。骨骨桑間鳥。時時向客鳴。促音無足聽。愁思自難平。性質憐渠小。乾坤貸爾生。若爲彈射盡。復見壟麻成。</text>
<title>駕幸成州溫井。扈從路上作。</title>,<text>曉出都門細霧霏。絹城初日漸熹微。六龍扶輦雲中遠。萬馬分曹野外圍。玉井自溫時最好。金輿來狩古應稀。幸叨侍從遊仙境。擬向溪山得句歸。</text>
<title>歇馬路傍。獲麕兒。</title>,<text>楊柳陰中歇馬來。池心臥木自生苔。留連洗足成箕踞。觸熱煩襟一豁開。一雙麕子草間來。忽爾遭烹血汚苔。莫道書生無捷手。獲禽不待網羅開。捷手。一作疾足。</text>
<title>次古泥城</title>,<text>淸時大戒舍郊烱。萬幕如雲滿古城。部伍令嚴人語靜。風前遙認徵招聲。</text>
<title>渡慈州灘。望高代山亭。</title>,<text>査牙粉壁俯長流。群馬侁侁集渡頭。徒涉豈無沾濕患。巨川須用濟人舟。觸熱長途白汗流。望亭惆悵坐江頭。綠陰滿地涼無限。送我何人借小舟。</text>
<title>駐蹕溫井</title>,<text>古井靈源陰火侵。親勞玉趾遠巡臨。鏗鏘樂奏傳淸律。娟妙山橫聳翠簪。萬窗燎明星錯落。三軍令肅夜深沈。但愁南北風塵起。振旅何時捷音。</text>
<title>記所見</title>,<text>日暮陰雲生。霏微洒帷幄。遙聞鳳吹聲。縹渺隨風落。倡優喜前庭。旅進事跳擲。捩身騰上空。至尊含笑樂。牽來生馬駒。驕悍風骨卓。桓桓羽林郞。制御執鞭策。狂奔怒益張。人立摧山岳。盤旋歘如電。萬馬皆辟易。微臣遠瞻觀。膽慄爽精魄。俄驚白衣來。瓮盎得歡伯。一爵寧心神。相對恣談謔。伯共襟韻淸。殷勤慰寂寞。夜洙誦出師。聲如響鳴鏑。孔明千載心。使我增感激。</text>
<title>次李待制詩韻</title>,<text>湯泉山氣佳。黛色含烟雨。兩宮此駐車。三軍嚴分伍。浴蘭淸心神。臨軒閱歌舞。選妓妬驕饒。伶官趨俯僂。紛紛變轉人。雜進何旁午。騰驤神馬駒。首絡靑絲縷。爆飛選流星。帳列成環堵。扈駕多群英。乘時奉明主。我無攀附才。却羨林間羽。</text>
<title>次韻李待制賀李內相受賜倭扇</title>,<text>遠人輸寶物。明主御新宮。異貺頒天上。微凉出掌中。交加梅竹凈。粲爛水雲通。欲識宸心在。須揚杜閣風。</text>
<title>春日城南卽事 鄭三峯批云語奪造化</title>,<text>春風忽已近淸明。細雨霏霏晚未晴。屋角杏花開欲遍。數枝含露向人傾。</text>
<title>戊辰冬十月二十四日。奉西北面宣慰之命。龍州路上。時牧隱奉使朝京。</title>,<text>上相朝天請自行。君王賜醞慰忠誠。那辭遠涉馳千里。不欲偸安苟一生。塞雪朔風吹甚冽。海雲殘日照猶明。公歸定布陽春澤。何幸斯民見大平。</text>
<title>到義州。謁恩門牧隱侍中。</title>,<text>久係蒼生望。今承明主知。心爲宗社計。身向海山馳。強徤神交贊。忠誠衆不疑。定蒙天眷至。萬世峙丕基。</text>
<title>次烏川鄭相國韻。題義州義順舘板上。夢周</title>,<text>亂山迢遆隔遼陽。遐邇同瞻帝德光。接海風烟樓自逈。連天草樹野多荒。百年事往堪悲感。一帶江流正淼茫。幸是封彊民奠枕。登臨何害引盃長。</text>
<title>宿郭州山村</title>,<text>日落荒郊暝色生。忩忩馳馬傍溪行。不知山下有人屋。忽向林間聞犬聲。苛政可嗟兼猛乕。窮年何忍見遺氓。燈前一餉猶難飽。莫酌村醪 三字漏。</text>
<title>到平壤城</title>,<text>天寒重到浿江城。物色依然似有情。潘鬂自嗟愁裡變。楚腰堪愛掌中輕。離歌嫋嫋悲還咽。美酒盈盈醉又傾。奉使往還何日了。今年却說去年行。</text>
<title>座主牧隱相國自京師回。出迎興義路上作。</title>,<text>上相持使節。萬里今言旋。忠誠徹帝黈。景命光海壖。都人喜以迎。冠盖遙相連。西郊好風日。芳草何芊芊。隔林鳥語軟。翳葉花枝鮮。壺尊列行帳。處處佳山川。公來坐怡悅。物像增春姸。小子逐群彥。再拜肩輿前。感深不自已。歌詩慚斐然。</text>
<title>[誌]</title>,<text>奉使日曆。記奉使所歷之地所見之事也。踰鴨綠渡遼河。以北抵于燕。浮河而南入淮泗。歷徐兗之墟。溯江漢以達于京師。由淮而北。過齊魯之東。以涉渤海。往還萬餘里。城池之大。宮室之壯。甲兵舟車之富。人物財賦之繁。所見旣廣。而筆力有不逮。不能盡其詳。姑擧其略爾。噫。以海外蕞爾之儒。得逢天下同文之日。御使命而朝帝庭。因以廣其觀覽。以償平日遠遊之志。豈不幸哉。是以不揆淺陋。凡有接於耳目者。必記而詩之。非敢爲作。要自不忘耳。余學本淺。措辭甚拙。况記事尤難工。觀者幸毋誚焉。洪武二十二年歲在己巳秋八月晦。永嘉權近誌。</text>
<title>六月辛丑。出宿于金郊。是日雨甚。</title>,<text>一統尊王日。三韓正始初。請朝誠有切。至再意無餘。定被天施澤。行逢雨滿居。家親遠來餞。旅舘似吾廬。</text>
<title>留平壤城。都巡問使陸公麗設宴。醉後述懷。</title>,<text>我生冒祿爲吾親。我志長在蒼江曲。我生奔走爲吾居。我志長在蒼山麓。親今無恙位已通。君恩如天之罔極。所以可休不自休。又向長途觸炎溽。况逢四海淸無波。八蠻百越通重譯。三韓自古禮義邦。世修侯度尊中國。臣今奉表朝帝庭。喜瞻冕旒光穆穆。西都勝日開錦筵。沈酣骨髓皆德澤。醉來狂興成長歌。歌呼萬歲如嵩嶽。皇明聖曆垂無彊。東藩永世保宗祏。微臣亦得游太和。終向江山伴鷗鹿。</text>
<title>風月樓賞蓮。進退格。</title>,<text>萬朶芙蕖冒綠池。一樓風月柳邊迷。翠雲蕩漾天無暑。香霧空濛夜正遲。自是根株連華岳。曾無枝蔓染淤泥。悠然吟弄敀來興。須信濂溪不我欺。</text>
<title>發隨州路上有感</title>,<text>催車出登道。畏日流炎曦。駈馳踰山坂。馬困人亦疲。行行不自息。王事有程期。風來草樹動。吹我凉膚肌。眷彼病畦者。曝背勤鋤犂。孜孜望秋稔。輸稅身忍飢。我生幸免此。奔走何由辭。</text>
<title>宿義州</title>,<text>江上孤城地自偏。桑麻閭井正蕭然。封彊尙賴將軍略。堡障須憑刺使賢。古壘草深埋戰骨。荒村木岸帶炊烟。今逢聖化東漸日。最喜遺黎得晏眠。</text>
<title>寄書報家</title>,<text>雙親七十有餘齡。心逐愚兒萬里行。今日封書報消息。回頭南望若爲情。</text>
<title>雨中渡鴨綠江</title>,<text>出國初踰境。乘槎欲上天。波瀾恬不起。河漢逈相連。暗淡山橫黛。微茫水帶烟。三江浮一葉。應是望如仙。</text>
<title>湯站路上賦蚊蝱</title>,<text>路上蚊蝱滿目飛。低回隨馬集人衣。莫將利口侵膚血。手下俄生撲滅機。</text>
<title>宿開州城北懷古 自注。元初有遼遺種金山，金始二王子。據東寧府欲圖興復。設科取士。唱榜日城隅面立此城。其所負固也。</title>,<text>四面崖巒似劍鋩。猶收餘燼欲圖王。鼎中自恃金湯固。可笑逋俘竟速亡。文德眞能致大平。詞章焉用救將傾。可憐一掬開州土。呵喝聲中鼓角聲。</text>
<title>過龍鳳站。溪上歇息。通事吳眞釣得小魚數十尾。</title>,<text>向午行將歇。停鏕下路傍。細沙憐雨霽。高樹愛風凉。垂釣溪流淨。烹鮮野飯香。遠遊多少事。老去說應長。</text>
<title>途中作</title>,<text>遠涉荒郊草。仍穿茂樹林。逶迤山逕轉。回復石溪深。渺渺人無迹。冥冥獸有音。往來皆阻絶。日暮可傷心。</text>
<title>宿連山站北。始有把截軍及女眞人家。</title>,<text>分水來初過。連山去不賖。尙疑穿虎穴。始喜見人家。語異須憑譯。情交卽慕華。中原行漸近。遊歷自堪誇。</text>
<title>過蚶水站。有百戶王禮設酒。</title>,<text>我行來自遠。今日見王官。白閣臨靑野。丹槍映碧巒。迎門如舊識。設酒便同懽。四海皆兄弟。須知帝度寬。</text>
<title>宿頭舘站近郊</title>,<text>抹馬踰山坂。依人宿野田。鳥巢深樹暮。犬吠小村烟。夷語居民雜。華風外國傳。交通無彼此。四海一家年。</text>
<title>入遼東城</title>,<text>漫漫平野渺無垠。粉堞橫空望似雲。傑閣翬飛增壯勢。雄藩虎據稍前聞。風塵已息三邊警。旗鼓長閑六衛軍。奉使遠遊胡不樂。如今天下正同文。</text>
<title>留遼東古城驛。聞都司指揮同知朱 勝，胡 旻 兩公嘗被宣召赴京。欽蒙賞賜。回還入城。時又有一指揮賷賞賜錢到遼。賜與征北軍人以赴征。遠近爲差。</title>,<text>勛臣分閫日。盛代止戈時。誥諭文謨煥。褒嘉賞賜施。藩維䧺海上。節鉞耀江湄。賚及三軍士。懽呼共祝釐。</text>
<title>都司指揮僉事張公興設宴於其第以慰之</title>,<text>杖鉞來䧺鎭。開軒設盛筵。高懷憐遠客。豪氣壓群賢。日永尊壺上。風淸几案前。誰論夷夏異。談笑共懽然。</text>
<title>七月朔丁卯。都指揮使賈公 珍 饋羊酒。朱，胡兩公皆送酒餚。</title>,<text>信宿遼東晝漏長。看雲默默坐虛堂。白衣牽得緇羊至。朱邸分來綠蟻香。醉裡却忘鄕國遠。客中偏覺歲時忙。乾坤此夕生秋氣。好是開襟納晚凉。</text>
<title>宿鞍山驛 自注。平遼城六十里至。</title>,<text>我生四方志。欝欝東海隅。軀幹已老大。未得遊八區。今逢天下泰。帝德隆唐虞。幸哉奉使命。千里來馳駈。遼城鎭海北。繁庶眞名都。桓桓公侯老。烈烈方召徒。乘時翊天命。杖鉞恢皇圖。升堂得成禮。優待顏有愉。招邀爲設饗。饋遺仍供廚。拜辭出城郭。四牡臨長途。莫投鞍山驛。迎接有館夫。逢人感情義。但愧言音殊。信知四海內。盡是吾友于。晨興又催騎。去欲趍天衢。</text>
<title>宿牛莊驛。古劉家莊。或作女家。盖三字聲相近。通用也。</title>,<text>茫茫遼野濶。地與天相連。雲低無涯渚。草遠迷人烟。惟南衆山杳。隱隱靑娥姸。征邁屢回首。故國是何邊。沮洳路多水。馬困行不前。駈車者誰子。恐泥勤推牽。任重道亦遠。勖爾當勉旃。</text>
<title>過沙嶺驛。時有緫兵官領海船數百隻。輸賞賜錢泊于遼河。</title>,<text>曉發女家莊。近岸檣如束。蕩蕩千步場。斬草營壘壁。云是緫兵官。過海輸錢帛。賞賚戍遼軍。以報征北績。我欲窮睇觀。漠漠朝霧塞。行邁渡遼河。河流甚渾濁。日高天始開。曠野望無極。蚊蝱撲馬飛。擾擾難駈逐。向午至沙嶺。觸炎苦煩酷。急呼汲泉來。水似潑灰黑。進思紫霞洞。淸溪激白石。松陰滿地凉。六月膚起粟。冷泉處處生。甜潔眞靈液。山川淑氣鍾。名藥多堪斲。海中三神山。詎非爲我國。終當敀去來。卒歲樂幽獨。</text>
<title>晚發沙嶺。夜行九十里。達朝至板橋驛。避暑也。然蚊蝱又甚焉。</title>,<text>遠客冒炎暑。旅舘來歇身。落日下平野。晚凉天氣新。乘此又征邁。反以勞我神。蚊子滿草際。紛然飛吶人。將帛頭項。尙自侵肌頻。泥深路脩阻。夜半行迷津。不知南與北。仰面瞻星辰。雖云免煩熱。奈此多苦辛。黎明始投館。艱難焉具陳。</text>
<title>板橋驛欲發程。擔夫有未至者。留待其來。及晚而行。路淖馬跌。衣裝盡濕。夜行二十里至蘆溝鋪。前途水深。不得復進。有屋低濕。欝蒸良苦。屋上覆以土。平坦如臺。登攀待朝。蚊蚋之苦。倍加於前。黎明。行至十三山驛。尹平理以下皆跌。路泥馬困也。自注。十三山驛前有石山。三峯對峙。通事李玄云。十三山無乃石三山耶。華言石與十聲相近。其言甚當。故詩作石。</title>,<text>淸晨欲發程。擔夫有未至。淹留待其來。日已將夕矣。王事不可遅。行行更催騎。馬倒泥水中。我服盡沾漬。因思式微篇。永矢向君志。扶携倒蘆溝。前途復多水。小屋甚低卑。難袪欝蒸氣。屋上平如臺。登攀猶可喜。又苦蚊蚋多。咬以如針觜。驅除無暫休。達朝不得睡。尙嫌夏夜長。星斗屢瞻視。黎明始啓行。路上多顚躓。及至石三山。始悅泉甘美。新浴且澣衣。自慰仍撫己。敀來各相逢。說此應冷齒。出險要不忘。聊以作詩記。</text>
<title>宿連山島驛。是日七夕。賦牛女。</title>,<text>迢迢河漢水。耿耿牛女星。此夕有嘉會。颯然通精靈。歡笑別離多。世俗輕嘲侮。寧知天上日。一歲一朝暮。萬古常若斯。此是久長期。若使日諧好。顏鬢曾已衰。天孫萬古在。世人幾遷改。如何不自悲。却嘆神仙會。</text>
<title>過曺家莊驛。路上望石塔。自注。遼東護送鎭撫許儒眞言。其下有溫泉。</title>,<text>客行曺家道。石筍長參天。仰望久嘆嗟。莫知所由然。許君向我道。其下有溫泉。我欲洗塵垢。靡盬難留連。徒將未澣衣。揮汗行翩翩。安得與童冠。詠敀春風前。</text>
<title>過東關驛。有欽差二人頒賜軍人冬衣。</title>,<text>七月方流火。冬衣早已頒。我歌安且吉。馳日過東關。</text>
<title>宿沙河驛 自注。自牛莊至沙河，高嶺諸驛。皆海西俟。納哈出敀附後。洪武二十二年九月所立。</title>,<text>聖代開邊日。胡人納土初。驛程新館宇。閭井舊丘墟。野豁雲垂地。山橫黛入虛。迢迢遼海右。萬里引舟車。</text>
<title>過瑞川古城 自注。在沙河，高嶺二驛之間。</title>,<text>森森喬木滿空城。古井烟埋水自淸。下馬讀碑思往事。隔林蟬噪送秋聲。</text>
<title>宿山海衛遷安驛。古長城之尾遷門鎭也。自注。北據大山。南臨大海。故名焉。</title>,<text>薊北長城固。燕東重鎭分。雄包山海大。威制犬羊羣。繞郭池生浪。粧街柳拂雲。塞門天下隘。備禦要屯軍。</text>
<title>過楡關。宿蘆峰驛。</title>,<text>楡塞秋初入。蘆峰雨已晴。晚風吹袂好。新月照鞍明。渺渺鄕關夢。悠悠驛路征。宦遊懷靡及。白髮忽添莖。</text>
<title>到永平衛灤河驛。指揮來請。至衛司廳設宴。</title>,<text>盛代提封遠。高城設險堅。市㙻連郭外。墻屋接河邊。婉轉歌姬舞。雍容地主賢。邇遐同一體。聖德大如天。</text>
<title>指揮管童。前元承相也速之子。本國奇平章之壻也。請留。對以王事之急。乘月渡小大二灤河。宿七家嶺驛。路上許鎭撫唱月明行路好一句。因足之。</title>,<text>澣海秋無浪。灤河夜渡船。月明行路好。此去是朝天。</text>
<title>宿永濟驛。路上詠堠子。自注。自遼東至山海衛。每五里置一堠。十里置雙堠。築土爲之。高數尺。自山海衛以西至北平海。十里置一堠。以甕爲之。塗以白灰。高數十尺。廣輪數十圍。虛其中以通烟火。又結層欄於前。彼此相望。若地勢有阻碍。則必擇高曠可望處爲之。非但知道里遠近。使有警則相望擧火以候變也。自北平以南山東諸路所無。</title>,<text>亭亭堠子白如雲。十里相望路自分。過了此邊還過彼。長程西日又將曛。</text>
<title>宿薊州漁陽。言述古今。</title>,<text>薊門風起動胡塵。蜀道迢迢泣玉人。畢竟逆臣生賊子。天心報效最昭陳。</text>
<title>有北胡僞左承勝吉。挈家投降燕府。來宿是驛。自注。將駱駝四頭。馬三十六匹。車五兩。</title>,<text>塞北降胡至。風沙已絶蹤。妻孥隨馬隊。童竪跨駝峰。飮湩難支日。蒙裘莫禦冬。故應圖賞賚。王國遠來宗。</text>
<title>入北平城。前元舊都也。</title>,<text>翼翼都城鎭四方。百年財力亦䧺強。楚聲忽入酣歌裡。非是天亡自速亡。</text>
<title>到燕臺驛。進見燕府。先詣典儀所。所官入啓。以是日先大后忌。不受禮。命奉嗣葉鴻伴接到舘。七月十五日也。</title>,<text>聖代宗支盛。賢王爵土尊。都城形勝壯。市巷物華繁。白玉開宮殿。紅雲繞陛軒。齊居停受禮。翼翼孝思敦。</text>
<title>十六日朝。典儀所引入端禮門。王坐承運門受禮。又命奉嗣饋食。奉嗣引至西園典膳所致食。</title>,<text>端禮門前曉日明。甲光輝映擁親兵。赭袍當殿趨庭拜。異味來廚賜坐傾。鹿囿雨晴纖草茂。鴈池風過細紋生。少年奉使游觀足。老對兒孫字細評。</text>
<title>典儀所官張公請題燕山老人關山行旅圖 自注。周參政倬使還詩。僕爲序。故知僕爲儒請之。不得辭。</title>,<text>縹渺關山裡。行行路自通。少年遊歷處。晚歲畫圖中。野店經春雨。江船避晚風。敀來古勝境。黃髮伴田翁。旅舘看圖畫。江山興自濃。雲深埋水石。地古長杉松。未解河舟纜。猶聞岳寺鍾。遅遅驢背客。政是愛三峯。</text>
<title>十七日。將辭燕府。王命葉奉嗣饋食如前。令留賜宴。</title>,<text>公館開華宴。親王慰遠人。泛尊醪旣旨。凸案味皆珍。翦帛簪花重。裁羅舞袖新。仁恩醺到骨。大醉發天眞。</text>
<title>十八日。進辭時王詣佛寺燒香。先太后明忌也。兵衛甚衆。旣還賜鈔。又命奉嗣致饋。俄又有三王子連騎而出。亦詣佛寺燒香也。</title>,<text>侁侁甲冑擁街頭。日照紅雲滿地浮。駕出端門儀衛備。金旗翠扇望如流。和色溫言接外臣。三朝連賜內廚珍。又頒楮幣恩偏重。爲體吾皇一視仁。蕩蕩天門白日高。殿中端拱絳紗袍。遠人獲覩尤奇事。三鶴聯翩駕鳳毛。</text>
<title>是日到通州。通津驛發船。古之桑乾渡。今謂之白河。亦名潞河。</title>,<text>晚出城東路。宵登水上舟。身從千里至。心共一河流。浩渺天光遠。澄明夜氣浮。吾生同泛梗。蹤跡自悠悠。</text>
<title>十九日。到直沽里。南北二河合流入海處也。自注。北河順流而下。南河逆流而上。</title>,<text>勞勞馳傳客。喜此乘畫船。打鼓櫓聲發。長河雲水連。檣烏疾於馬。晝夜飛風前。倏忽數百里。換舟驛樓邊。日暯開流上。又煩人力牽。誰知朝宗意。與水俱沛然。</text>
<title>過流河驛 自注。河間府淸縣。</title>,<text>混混河流濁。荒荒岸草長。陲人牽綵纜。遠客逐牙檣。水逝嗟浮世。雲橫望古鄕。百年能幾日。奔走鬢毛蒼。</text>
<title>過滄州長蘆縣</title>,<text>日出河霧空。舟中睡初起。夜行問幾程。忽已將百里。盥櫛倚船窓。颯然風來水。節序逝如流。我行靡所止。泛泛遠乘査。戀戀思陟屺。時興望東南。敀意滿江涘。</text>
<title>過磚河驛。燂湯洗澡。</title>,<text>落日下洲渚。水夫來遆舟。垂楊陰庭戶。古舘何淸幽。燂湯洗塵垢。兩腋風颼颼。黃昏牽百丈。又溯河之流。江空煙霧消。水濶星辰浮。偃息柂樓底。晝夜行不休。但知道路遠。未覺跋涉憂。松山數千里。回首良悠悠。隔岸有蟲聲。如聞故園秋。豈無感時念。惻惻生旅愁。王事信靡盬。我身難自由。古人畏簡書。此道誰愆尤。况此桑弧志。及壯當遠遊。去去達江漢。觀光帝王州。</text>
<title>冒雨過吳橋縣連窩驛</title>,<text>遠衝三伏熱。喜得一江秋。颯颯風吹幔。霏霏雨洒舟。驛樓藏柳岸。畫鼓殷蘆洲。又泛南河去。吾生本自浮。</text>
<title>過德州安德驛。船上有古扇。尹評理請題一絶。</title>,<text>古舘陰陰枕水傍。綠槐深處日何長。畫船就得齊紈扇。分與行人一片凉。</text>
<title>四女樹 自注。德州之南四十里。濱河有老槐一株。幹長丈餘。枝皆傍出。縱橫覆地。多用木枝柱之。若本國漢陽松。其下可坐百人。以其初四女所植。故因名其地爲四女樹店。</title>,<text>纖纖女手種槐枝。柯葉縱橫近水湄。滿地淸凉消酷熱。百年陰德使人思。</text>
<title>過古城縣 自注。自通州府行至此。已過千里。</title>,<text>遠來千里外。尙在一河中。岸轉知舟過。星涵覺水空。檣烏元逐浪。畫鷁好迎風。八月秋將近。乘槎興不窮。</text>
<title>過武城縣甲馬營驛</title>,<text>中河日晏尙酣眠。百丈能牽上水船。夢覺一聲撾鼓裡。始知行到驛樓邊。</text>
<title>舟中記事 自注。由北平至京師。水驛數千里。河流蟠回。或南或西又或北。一二里路且至三四其曲。晝行旣午。西日在右。避坐於左。俄而舟向北。則日轉於左。避之而右。則舟又向南。日還在右。夜觀北斗。或在舡尾。或在舡頭。又或在傍。變遷無定。以此識舟行之向方也。</title>,<text>一水蟠回萬里通。愁腸正與此河同。舡窓日影須臾變。忽在西邊忽在東。迢迢河漢水相通。八月乘槎也自同。浩渺不知身在處。仰看星斗認西東。</text>
<title>次舡板上詩韻 自注。予自遼東至北平。歷馬馹凡二十六。自通州至臨淸。水馹一十一。見廳壁船板。題詩多矣。音律或多不叶。至書古人詩。亦或錯誤失意。如書老杜句。作江碧鳥逾白。此類甚多。吾東方馹館寺樓所題。亦多類此。予嘗愧中國之來觀者。中國乃反如是耶。予在北平時。周參政倬之胄曰瑀。克肖者也。來與予語。壁上有自謂謫屳後之人之作。亦此類也。瑀笑曰。題壁者豈有知詩者哉。徒取笑外國耳。吾東人之諺有曰。敎子能不題壁足矣。周氏之言。與此相契。意必中國亦有此等語也。至此馹。船板有書一絶曰。湖海遨遊二十年。今朝又上御河船。秋風好送征帆去。晝夜何勞百丈牽。只此一首爲勝。故錄之。因次其韻。</title>,<text>萬里遊觀及壯年。忩忩馳傳又乘船。西河過了東河去。高枕閑看綵纜牽。</text>
<title>過魏家院。蓮滿洲渚。連亘十餘里。自注。距臨淸縣八十里。</title>,<text>遠泛長河厭濁流。今朝喜見淡如油。蘋花浪靜淸無底。菰葉風輕弄自柔。楊柳一村羅幕重。芙蓉十里錦雲浮。空蒙水面凝香氣。疑是身登太乙舟。</text>
<title>過閘口 自注。鑿河北流。每至地傾舟難通處。必積石爲梁。以瀦上而注下。使通舟行。謂之閘。其口隘而流疾。臨淸縣有三閘。其二在河口。相去甚邇。登岸步過。其一稍遠。用二繂挽舟而上。然不甚疾。夜到東彰府崇武馹。前有一閘甚險。舟却而退。添三繂盡人力。而後得上遆船。欲行。水夫云。上流復有七閘。不可夜過。因留宿焉。明日。果歷五閘。其二尤險。上岸而過。及至荊門驛。其前又有二閘。舟上繂絶。又却而退。再進得達。其一亦不甚險也。每遇閘。必有惧心。因作詩以自戒云。</title>,<text>長河沄沄千里奔。閘口急流如倒盆。拿舟欲上萬鈞重。弱纜持檣相輕軒。隨波却退又復進。臨險慄慄飄神魂。篙工叫呼人力盡。倏然飛躍登龍門。優游遠逝自可樂。數里更此遭艱屯。人心變化逐境異。小忤慼慼順則欣。惟危易溺甚於水。要使戒惧常自存。吾儒謾讀十六字。到老不省終狂昏。</text>
<title>過安山湖 自注。湖廣數十里。其源自西而東。下達濟南。其支北爲淸河。南引大河。皆䟽鑿也。余初疑河水本濁。而北流稍淸。盖河入此湖之南。隨而東注。湖水渟滀淵澄而北注。其北流者。湖而非河也。湖之北有蓮洲。洲心有碣。岸有人家。</title>,<text>雨宿依涯渚。風行泛渺茫。蒲洲欣遇沐。蓮浦愛吹香。事往餘碑碣。堤平接屋墻。櫓搖收綵纜。帆掛上危檣。濟巨憑三老。朝宗會萬方。愧非專對學。空賦遠遊章。極目湖光濶。回頭驛路長。𩿨盟慚久負。烏哺嘆遑將。泛梗元無定。恭乘自有鄕。敀來聊卒歲。朝夕奉高堂。</text>
<title>入黃河 自注。自湖達河十五里。河口塡塞。水淺舟難進。水夫猶喜報云。此水涸旬有餘日。項者站船至此不得行。別沽小船以進。今幸有雨水生。舟可達河。及旣入河。適有東風遡流西上。舟行自疾。夫過涸水得雨。溯急流得風。非有天助能然乎。我國家事大之誠能感天地。可信矣。</title>,<text>淺水行舟欲進難。篙工猶喜雨增瀾。推移得達黃河裡。更快張帆溯汗漫。三韓僻在海東堧。事大誠心格上天。夜雨洒添將涸水。秋風吹送溯流船。</text>
<title>黃河</title>,<text>舊聞黃河天上來。今見濁浪連空開。東流奔放疾於瀉。飈馳電邁聲駈雷。龍爭鼉吼振鬐鬣。怒濤極目高崔嵬。或如甲騎戰平陸。刀搶奮擊何䧺哉。東風吹帆溯流上。快若逸驥施鞭催。小生遊燕歷齊魯。欲賦遠遊慚非才。自將胷中有豪氣。俯視河水同看杯。唯思禹功被萬世。倚舷發嘯聲正哀。</text>
<title>過鄆城縣兩河口。河南流。以通于泗。自此至淮安。皆順水。</title>,<text>搖櫓聲中欸乃歌。輕舟南下捷如梭。沿流自有悠然趣。高倚船窓盡日哦。</text>
<title>過汶上縣關河驛。又過濟寧州城南驛。</title>,<text>汶上乘舟落日斜。櫓聲咿軋水生波。夜深直過濟寧驛。百里風煙知若何。</text>
<title>過魚臺縣谷亭驛。次船板詩韻。</title>,<text>河濱日出霧初收。兩岸蘆花已是秋。壯歲忽驚雙髩改。遠遊方覺一身浮。舟中覽物添詩興。枕上思敀動旅愁。處處繁華雖信美。自非吾土賦登樓。</text>
<title>過沛縣泗亭驛 自注。河支南注。泗水西來。會于沛城之東。</title>,<text>僻處箕封國。嘗觀禹貢書。今來過沛泗。更得問靑徐。溝洫玄圭後。風雲赤幟初。夏亡流水在。劉蹶古宮餘。橋市輕煙鎖。船窓過雨踈。悠悠思往事。停棹爲躕躇。</text>
<title>過徐州夾溝驛。陰雨舟中述懷。</title>,<text>我行半天下。與在一室同。舟浮數千里。溯沿河水中。崖高波流下。跬步望不通。雖遭堤平處。陰雨彌長空。山川且莫覩。况乃文物豊。逢人欲有問。語異難開聦。相對各默默。直是如盲聾。所以志不展。欝欝常在胷。安得有羽翅。飛上凌秋風。周觀八極外。敀來臨華嵩。下視小天下。一覽超鴻濛。</text>
<title>過荊山店 自注。在夾溝驛下三十里。</title>,<text>江上峰巒點點靑。紅樓碧樹望如屛。舟中獨唱漁家傲。鷗鷺雙飛下晚汀。</text>
<title>夜雨。泊徐州城下。自注。有二河會于城之西北隅。一自北由夾溝而下。一自西由汴梁而來。其源皆出黃河。</title>,<text>風雨凄凄洒畫船。夜深來泊古城邊。曉窓忽覺還家夢。萬里羈心更渺然。</text>
<title>過房村驛 自注。驛南有石灘二處。謂之呂梁洪。上灘因雨多水。拿舟而下。其下多大石尤險。舟不得過。登岸謁龍神廟有碑。元翰林學士盧摯文也。遆乘他舟以行。南岸衆石磊磊出草間。如放羣羊。余初視以爲羊。更視之石也。水渚又多露石。色皆靑。嘗觀禹貢徐州之賦。有泗濱浮磬。吾意是古鑿磬處也。</title>,<text>夜雨浪浪河水生。石灘容易泛舟行。焚香拜謝龍神惠。只諒勤王一片誠。岸頭衆石似羣羊。疑是初平舊牧場。聞導泗濱浮磬出。磷磷碧玉露河傍。</text>
<title>過邳州下邳驛。泗水東流。沂水北來。至邳州城西而合。</title>,<text>迢迢殊方客。汎汎中河舟。鼓枻入淮泗。萬里來浮游。宛彼下邳縣。會此沂水流。渾然共無迹。晝夜逝不休。求懷捨瑟者。胷次良悠悠。從容得自適。誠異赤與求。伊人已云遠。高風千古留。乾坤雨初霽。灝氣凝淸秋。郊原庶物富。巨細皆可收。我生在僻陋。夙昔歆嘉猷。今欲趨闕里。俯伏陳束脩。詠敀舞雩下。以寫旅憂。思之不易得。佇仰頻回頭。溪毛尙可薦。此意空綢繆。放歌扣舷歎。商聲滿汀洲。</text>
<title>八月初一日。夜過宿遷縣鍾吾驛。</title>,<text>海上三韓使。河中八月槎。星臨雲漢近。地隔路岐賖。遠泛身如梗。頻搔鬂欲華。夜深風露氣。秋思滿天涯。</text>
<title>過淸河口驛 自注。泗自北淮自南。至北驛前而合。又其束十里。大河經流。自北而來合于淮。水駃風逆。拿舟而下。</title>,<text>浩浩三河口。風濤怒拍天。孤檣危自䙚。輕纜弱難牽。不欲凌波上。唯思泊岸邊。順流猶未易。注目正茫然。</text>
<title>發淮陰驛 自注。驛西築堤爲堰。其兩邊各置機輪。幹舟而轉。以置開河之中。謂之埧。盖開河地高。水不得通淮故也。西有大和衛。南有淮安府。皆大城也。</title>,<text>城郭連䧺鎭。舟車會要衝。地平家滿岸。江濶浪掀空。轉艦機輪壯。開河水驛通。買羊酤美酒。共醉櫓聲中。</text>
<title>過白馬范光二湖</title>,<text>日落湖光濶。風生水氣凉。浮雲相蕩漾。遠樹自蒼茫。遊歷誠堪託。咨諏愧靡遑。孤帆侵夜色。獨坐見星芒。</text>
<title>過高郵州 自注。前元至正甲午年間。羣盜據有此城。命丞相脫脫征之。請兵於我。我送精兵以助。</title>,<text>四面長河百雉城。熊羆皆服我師精。魚書狐火今安在。漢帝龍興致大平。</text>
<title>過儀眞縣 自注。路逢本國宣州人李喜身。自言從本國金義征進南巒。克捷而還。義今爲儀眞衛指揮。喜身爲淮安衛百戶。發向本衛。</title>,<text>路逢鄕士笑顏開。見說王師萬里回。自是天誅無敢抗。只誇驍將海東來。</text>
<title>渡揚子江</title>,<text>海日開陰霧。江風滿畫舡。蕪城高樹外。瓜浦片帆前。隱隱山橫野。茫茫水接天。中流胷次豁。四顧正悠然。</text>
<title>宿龍江驛。緣江石壁。新構觀音殿。石置屋。半出空中。</title>,<text>地遠江流濶。山圍石壁長。庵開屛障畫。檣束羽林槍。自幸觀中國。時還憶故鄕。白雲橫海上。滿目渺蒼蒼。</text>
<title>奉天殿朝見後賜宴于會同舘</title>,<text>中夜金門闢。千官玉珮齊。軒墀仙仗集。宮殿瑞雲低。帝澤淪肌冾。伶才奪眼迷。賜筵那避酒。兀兀醉如泥。</text>
<title>謁文華殿</title>,<text>靑宮近在紫垣東。玉色端臨寶案中。四海謳歌心共戴。萬年宗社本彌隆。春光藹藹浮深殿。日表明明照遠空。誰識三韓傾嚮懇。千秋申祝倍臣工。</text>
<title>初八日。進謝賜宴仍辭。</title>,<text>曉隨羣彥入金門。咫尺天威望至尊。風送爐烟香滿殿。雲移仙仗日臨軒。公堂賜宴恩難謝。禁陛辭敀語更溫。走出掖垣猶踧踖。此心應是到家存。</text>
<title>聞十國 自注。秦，晉，燕，齊，楚，周，蜀，魯，湘，潭。 親王皆朝京師。</title>,<text>列爵分茅土。仁親庇本支。復行封建日。斯有會同時。麟趾周宗盛。龍顏漢業煕。小臣聞盛美。歌詠載成詩。</text>
<title>初九日。朝在會同館。欽聞駕幸穎國公傅友德之第問其疾。</title>,<text>聖主仁深禮大臣。鑾輿問疾寵光新。渾家厚荷生成德。圖報唯應有粉身。</text>
<title>是日出宿龍江。時帝以王年尙幼。亦不許入朝。</title>,<text>海國朝宗志。天皇字小仁。流言空擾擾。聖訓更諄諄。出郭踰橋市。登舟宿水濱。紫金山漸遠。却望首回頻。自注。紫金山。古之鍾山。今京城之鎭。</text>
<title>儀眞舟上。遇其衛鄭 郞只夕，金義二指揮。立談而別。自注。二人皆本國人也。郞只夕嘗在前元。與崔濡等謀立本國庶孼爲王。來侵邊境。兵敗而足。金義殺朝使蔡斌而逃。皆投納哈出。又從敀朝得爲指揮。征蠻之役。二人皆赴。時義母在本國。義問之無慼容。</title>,<text>邂逅河堤上。鄕音尙自存。髩華霜雪落。身事雨雲翻。萬里成勞敗。三韓有故原。立談猶問母。曾是孝心敦。</text>
<title>重過高郵城</title>,<text>十里孤城廣野中。六橋高似臥波虹。輕舟直截千門過。一水縱橫四面通。</text>
<title>舟中細雨</title>,<text>閑倚船窓午睡餘。一江秋雨碧踈踈。綠蘋紅蓼汀洲靜。安得披蓑坐釣魚。</text>
<title>漁父</title>,<text>浦口醒風滿客舟。白頭翁在白鷗洲。一江烟雨蓑衣裡。笑殺征人老不休。</text>
<title>淮陰驛阻風雨</title>,<text>古舘逢秋雨。長江急晚風。淹留敀路阻。寥落客窓空。懷土情無極。登樓望欲窮。河流緣底急。日夜向天東。</text>
<title>宿小金城驛</title>,<text>旅敀人稀秋夜淸。碧天雲霽月華明。悠悠枕上數敀路。不寐屢聞長短更。</text>
<title>宿沐陽縣僮陽驛。賦中秋月。</title>,<text>去年中秋翫月時。緩舞妖歌行玉巵。今年中秋客遠方。明月淸風如故鄕。故鄕今夜說遠客。遠客孤吟憶疇昔。人生百歲有哀樂。月光兩地都照燭。君不見公子華筵媚淸夜。高歌起舞淸輝下。又不見深閨思婦情悁悁。金波照眼雙淚懸。停杯對影亦風流。欹枕不眠生旅愁。自是所感有異別。天上孤輪常皎㓗。我今更欲一問之。月有虧盈人別離。破鏡三五當復完。征夫幾日刀頭環。白兔有藥空自擣。姮娥孤栖今欲老。安得刀圭使入唇。朱顏不變長如春。及當月圓人亦圓。金尊相對俱歡然。</text>
<title>過興國驛</title>,<text>淮北辭舟楫。齊東得路岐。愧無題柱節。將慰倚閭思。野豁秋風遠。天低落日遅。郵亭望中過。一一數堪知。</text>
<title>過上林渡。有老夫操舟。</title>,<text>秋郊雨足漲溪流。楊柳陰中漾小舟。多謝長年今白髮。濟人南北不曾休。</text>
<title>十六夜。宿上莊驛。</title>,<text>故鄕人未去。今夜月仍圓。旅宿那堪睡。羈愁自可憐。壁空燈影照。樓暗鼓聲傳。萬里身拘役。敀途渺海堧。</text>
<title>宿付疃驛。逢贊成事安公 宗源，知密直皇甫公 琳。 同宿而別。自注。安公進賀聖節。皇甫公進賀千秋。</title>,<text>驛路將歸客。天門慶會臣。相逢千里道。俱是一邦人。談笑眞如夢。分離各慘神。何當鵠峰下。重與洗行塵。</text>
<title>宿桃林驛</title>,<text>客臥虛堂月正明。凄涼風露欲三更。忽驚枕上持環夢。知有窓前擊拆聲。萬里羈遊身尙健。十年經術志無成。嘐嘐不用嗟生晚。自幸如今見太平。</text>
<title>宿諸城縣東關驛</title>,<text>海上平原廣。城東古館深。粉墻明繪色。碧樹茂秋陰。倦客思鄕念。寒蟲繞砌音。凄凄不成寐。何處擣淸砧。</text>
<title>宿丘西驛</title>,<text>憩宿丘西客。將敀海北人。一心唯報主。萬里更思親。驛路加餐久。鄕關入夢頻。悠悠遊宦裡。奔走馬蹄塵。</text>
<title>宿諸橋驛</title>,<text>王事駈馳不自休。入朝天闕過萊州。東峰日出扶桑曉。北海風來碣石秋。閭井一村桑欲落。田原千畒稻初收。幸今四域同文軌。及壯何辭萬里遊。</text>
<title>次圃隱鄭贊成韻</title>,<text>泰運逢何易。周觀亦得難。舟行徐兗地。道過魯齊山。海國敀期近。郵亭醉夢殘。遠遊償素志。不用貴長閑。</text>
<title>宿黃縣龍山驛。逢欽差二人同飮。</title>,<text>長堤日落欲黃昏。馬首東敀指縣門。漠漠綠楊孤舘路。離離紅棗幾家村。山橫野外秋光秀。海近城隅夜氣渾。幸是相逢傾盖舊。一燈談笑共壺尊。</text>
<title>宿登州蓬萊驛。詠懷古迹。四絶</title>,<text>蕩蕩陶唐乃聖神。授時賓日最勤民。信知帝德如天大。暘谷和均四海春。祖龍鞭石竟無功。誰見神山不死翁。三十五年眞一瞥。終敎鮑臭滿車中。方士紛紛競騁邪。漢皇何不鑑秦家。武陵異日生秋草。萬里空祠萬里沙。自注。萬里沙。神名。武帝求仙到登州。祠之而還。手脚生蛆衆力疲。人心天命已離隋。樓船百萬終安用。薩水流尸自可悲。</text>
<title>留蓬萊驛待風。次壁上尹贊成韻。</title>,<text>鄕程連海北。郵傳過山東。寂寞空消日。淹留致阻風。馬蹄塵未拂。鴈足信難通。濟險當終吉。操心要固窮。</text>
<title>翌日又用前韻</title>,<text>旅泊秋將晚。敀心日向東。帷空憐缺月。衣冷畏寒風。遠地身方倦。滄溟路不通。蓬萊多羽客。有力濟吾窮。</text>
<title>曉雨作</title>,<text>爲客八千里。自注。由本國抵北平朝京師。還至登州八千里。 思親十二時。羈愁難自遣。秋氣復堪悲。季子裘將敝。楊朱淚欲垂。不眠天又曉。風雨颯凄其。</text>
<title>紀地名詩三首。淹滯之中數其經歷也。</title>,<text>北渡桑乾水。南浮揚子江。金陵朝萬國。鍾阜鎭中邦。齊魯宗親盛。幽幷醜虜降。三韓非化外。松岳氣鴻庬。雨暗沙門島。風高碣石山。燕鴻今已至。遼鶴幾時還。水接蓬瀛濶雲橫海岱閑。扶蘇何處在。夢繞紫霞間。黃縣秋風晚。靑州落日沈。浿江敀路阻。渤海客愁深。方丈疑無有。嗚呼吊古今。隅夷東表地。渺渺望鷄林。</text>
<title>登蓬萊閣</title>,<text>蓬萊古閣在高丘。破礎頹垣野草秋。徐市不還天渺渺。安期難遇水悠悠。鼉噴雪浪長風壯。鼇戴神山灝氣浮。秦漢到頭何事業。白雲千載使人愁。</text>
<title>謁龍神廟</title>,<text>斷峰臨海閟宮深。肅肅令人起敬心。風送舟航祈必應。日修香火祀時忱。仁洪廣濟含溟渤。利涉資生配大陰。萬里朝宗今過此。冀將神變到鷄林。</text>
<title>九月初二日發船。泊沙門島待風。</title>,<text>秋晨天氣佳。和暖如春晷。篙師乃發船。海晏波不起。來泊島嶼中。祠宇肅淸閟。利涉賴陰功。默默心有冀。沙邊數店小。落日相投止。同州五六人。沽酒交歡醉。澄明暮天晴。空翠無涯涘。敀心若懸旌。搖搖待風至。</text>
<title>宿島上村家。聞鄰婦夜哭。盖倭入寇害其夫也。</title>,<text>海賊侵孤島。空村氣慘然。可怜夫殞命。唯有婦呼天。淸血沾雙袖。哀聲徹九泉。夜深聞愈切。遠客爲無眠。</text>
<title>初三日。曉有南風。欲發船。因一緫旗船未至。留泊而待。旣晚乃至。其夜南風甚快。又因緫旗舡未致祭。遷延至初四日旣午乃祭。風轉而西。不得發船。留宿舟中。</title>,<text>引逸天心顯。遅違人事非。得風空有喜。越海却難敀。漂泊經時節。淹延送夕暉。舟中高枕臥。去住任神妃。</text>
<title>初四日二更。得風發船。</title>,<text>九月南風夜又來。海天空濶片帆開。雲收北極星辰遠。水接東溟島嶼回。破浪早懷宗愨志。乘桴誰取仲由材。從今眼底難爲水。小視眞堪似一盃。</text>
<title>過嗚呼島 自注。俗謂之半洋山。</title>,<text>蒼蒼海中山。萬古浮翠色。觀者盡嗚呼。爲吊田橫客。一士足可王。擾擾多五百。天命已有敀。人固難容力。苟得小者侯。猶可存宗祏。如何却自裁。以比經溝瀆。死輕尙能堪。義重寧屈辱。田宗旣已亡。烏止于誰屋。欲報平生恩。殉身是其職。烈烈志士心。永與雲水白。至今有遺哀。凜凜秋氣積。山飛海亦枯。忠憤無終極。</text>
<title>初五日。到旅順口。風順不疾。舟行甚安。</title>,<text>海入蒼山口。波掀白石頭。要津曾置驛。曲浦可藏舟。水共長天濶。身兼一世浮。順風帆自穩。涉險不知憂。</text>
<title>宿木場驛紀事 四絶</title>,<text>客從海南至。還望海北雲。始知一山外。海水隨處分。窓來北海風。門到南山雲。風吹山雲散。蒼翠增一分。客行萬里道。日夕望白雲。人與白雲似。飄飄南北分。冥冥夜來雨。漠漠秋空雲。雨雲入夢散。惆悵嘉期分。</text>
<title>雨中過金州途中作</title>,<text>海畔靑山草樹秋。蕭蕭寒雨滿氊裘。荒凉野路行人斷。駈馬東歸不自休。</text>
<title>夜到孛蘭店驛</title>,<text>雨止雲猶密。天昏夜向深。人從泥上去。蟲在草間吟。淅淅風吹帽。凄凄露入襟。遠投孤舘裡。一路暗難尋。</text>
<title>留孛蘭店驛。無馬也。</title>,<text>久客思鄕敀意忙。出門無馬又彷徨。天邊殘照日將暮。海上高風秋自凉。那堪異域對搖落。獨向愁時歌慨慷。東望羣山更怊悵。安得六翮如雲長。</text>
<title>初九日。出車一兩。曉發孛蘭。夫剝。九月之卦也。有君子得輿之象。今吾儕以重九得車。復而將泰之吉兆也。喜而志之。</title>,<text>九月陽欲剝。君子方得輿。來復泰將至。彙征終有譽。</text>
<title>宿麻河鋪。車遅不及復州驛也。</title>,<text>日落客程遙。野風吹淅瀝。十夫挽一車。艱重如轉石。寸步不能移。敀心徒自迫。憩宿路傍鋪。寒蟲助悽惻。</text>
<title>早發過復州驛。舍車得馬。</title>,<text>孤館候天明。駈車客又征。風高秋草老。霜重敝裘輕。輾轉踰平陸。招搖過古城。還能乘馬出。自幸不徒行。</text>
<title>宿盖州驛</title>,<text>郵亭寒夜長。孤客耿無夢。鴈過旅情多。鷄鳴敀意動。功名徒自勞。經術終底用。歲晏芳樹凋。良辰誰與共。</text>
<title>重過鞍山驛</title>,<text>雀噪空庭日似春。一盃眞可洗行塵。客遊萬里無相識。今日欣逢舊館人。</text>
<title>題隱微堂卷 自注。隱微，春暉，壽慶。三堂皆遼東舘夫之自扁也。</title>,<text>愼獨工夫在隱微。須將誠敬暫無違。靜時常着操存要。動處先觀善惡幾。幽顯自來非異致。聖賢終是可同敀。子思喫緊爲人意。位育中和只一機。</text>
<title>春暉堂</title>,<text>高堂縹渺白雲橫。遊子思親每悵情。自愧匪莪蒙覆育。難將寸草報生成。春暉常燠手中線。曉雪新添頭上莖。敀慰倚門應未遠。皇天必感孝思誠。</text>
<title>壽慶堂</title>,<text>黃崗杳杳天一方。中有孫家壽慶堂。早歲趨庭已聞禮。如今陟屺頻沾裳。俱存無故樂斯在。靡盬不遑愁更長。心祈遐筭松椿壽。手展新圖桑梓鄕。晨昏每嘆旨甘缺。頃刻何嘗思慕忘。可怜孝懇格天地。終得榮養辭戒行。君不見三韓亦有具慶者。萬里來遊歸意忙。看君此圖倍惆悵。不暇悲君還自傷。</text>
<title>發遼東宿鐵場村。自此至都羅里。所居之人皆本國流民也。</title>,<text>時節方搖落。客行今欲旋。北風吹塞上。西日轉山前。澗道明紅葉。村家暗碧烟。居民皆我俗。象譯不須傳。</text>
<title>過鴨綠江</title>,<text>遠遊塞北與天南。今日沙頭又係驂。鶴野晚山靑似黛。鴨江秋水碧於藍。故鄕屢入客中夢。異域終敀醉後談。喜聽庭闈消息好。不辭杯杓已沈酣。</text>
<title>過鐵州。聞知州妻死節。盖倭入寇。獲知州之妻。其妻自投于水。賊共援之。敬嘆不敢近。購以金贖。知州貸人白金而贖。避之他所。又爲賊所擒。無金莫贖。妻不屈節遇害。</title>,<text>海賊侵凌數。邊兵備禦踈。貞娥不屈節。過客空增歔。投水生何惜。無金慟有餘。誰編烈女傳。英烈足褒書。奉使錄 終</text>
<title>[雜著序]</title>,<text>襍著序。己巳仲冬晦。以言事竄牛峯。未閱月。國家代德。又爲臺評所貶。遠謫寧海。風霜辛勤。山水跋涉。可恠可愕。觸耳目而駭心膽者極矣。方有去國違親憂愁痛憤之感。雖欲作爲歌詩。舒憂娛悲。所不敢也。又不忍也。明年春。又移興海則去國已踰三月。天道已至小變。憂愁痛憤。未若其初之甚。似可以有言也。窮荒寂寞之瀕。又無所因而感發。故喑無歌詠殆半歲矣。夏閏四月。又遷金海。路于永。永之守鄭君。三峰相之嗣。僕甞試其入學者也。請賡小樓大臨韵。大臨。予執友也。今在蔚。同竄也。蔚去興海僅數十里。隔岸相望。思之而不得見也。觀其所作。能無感歟。况鄭君之請勤乎。故用其韵。自後繼而有所著云。陽村誌。大臨。河浩亭字也。</text>
<title>次永州小樓詩韵</title>,<text>鄭君爲政似前修。端合明時出宰州。闕下分符宣聖化。邑中歌袴解民愁。千畦沃壤開簾見。一帶長川繞檻流。十載䆠途將老大。謫來江海得淸遊。</text>
<title>次淸道郡淸德樓詩韵</title>,<text>日暮登樓客。蹉𧿶欲白頭。樹風如送雨。麥氣已生秋。邑古坤靈秀。山橫黛色浮。流離還得幸。靑眼有賢候。</text>
<title>次密城嶺南樓韵</title>,<text>高樓百尺控長天。風景森羅几案前。川近水聲流檻外。雲開山翠滴簷邊。千畦壠畒禾經雨。十里閭閻樹帶烟。匹馬南遷過勝地。可堪登眺忝賓筵。</text>
<title>次金海燕子樓詩三韵</title>,<text>駕洛遺墟草樹靑。海天空闊眼增明。樓中此日登臨客。去國難堪戀戀情。玉手纖纖二八春。舞衫羅襪動香塵。文章埜隱琴中趣。能繼高風有幾人。自注。妓玉纖纖者善彈琴。故宰相埜隱田公甞倅雞林。愛之贈一絶云。海上仙山七點靑。琴中素月一輪明。世間不有纖纖手。誰肯能彈太古情。公後出鎭合浦。呼置左右。日使彈琴。樓中題詠。多用其事。首篇卽其韵也。海邊逐客方留滯。天畔高樓可上臨。一代風雲成大古。千秋陵墓至如今。自注。金海卽首露王所都。陵墓尙存。 燕飛簾幕黃梅雨。鶯囀園林綠樹陰。寂寞壯心驚節序。幾回西望費長吟。</text>
<title>巖遯朴君能詩善書。予舊交也。不見已十餘年矣。時客于金海。相見叙舊。因贈予詩累十篇。次其韵酬之。自註。朴詩當別錄藏之。以爲後觀。</title>,<text>末路少靑眼。故人唯赤心。幾年南北別。鴈斷與魚沉。萬事變雙鬂。百年存此心。相逢開一笑。淸夜靜沉沉。遯世潛龍態。栖岩老鶴心。應嗤人代裏。薄俗自胥沉。勝地何嫌謫。淸談可會心。贈詩因絶妙。措意最深沉。遐想絶塵累。高才降我心。誰憐岩壑底。奇寶久潛沉。歲月桑楡景。風霜松栢心。何甞將外慕。帆過嘆舟沉。明奪离婁目。齋傳顔子心。德馨薰佩服。不用貴檀沉。處世眞如夢。思君謾有心。不眠淸夜永。星斗曙將沉。陟岵思親淚。登樓去國心。茫茫浮䆠海。何路免淪沉。天資同櫟質。學術有蓬心。自愧虛名誤。曾宜晦且沉。</text>
<title>又酬巖遯見寄</title>,<text>少年攀附交相熟。今日團圞意益親。以我海山三黜客。羡君天地一閑人。巖叟潛光能自逸。陽翁負罪有誰親。何當得脫樊籠累。共作林泉物外人。</text>
<title>金海舊無倅。去年以合浦節制使兼領府使。以其位尊職重。不能親莅府事。又置判官以副之。吾友李君 敢 方爲之。今聞節制使解其兼。而府使復出。李君以爲節制不兼領。則判官亦當革。卽棄去。群議以爲府使雖復。判官不能遽廢。且慕李君爲政。皆願其復來。岩遁作詩以送。予亦次之。卽前詩韵也。</title>,<text>爲客賴依賢地主。論詩又値舊交親。似聞解職將歸去。自後誰憐遠謫人。二年吏理淸如水。一郡民情愛若親。河內寇公當見借。由來天道必從人。</text>
<title>梁州城樓詩 幷序</title>,<text>梁爲州瀕于海。倭耗尤甚。遺民避地僑寓於金海之村。僅守官號者數𥜥。戊辰。晉陽河君得孚爲宰。君文學儒者。屈於防邊蔽郡。爲失其所。故時按部黃驪李公憫之。特枉駕訪問。留詩以慰。繼而和者有若松堂，草屋，飯牛叟。諸公皆時之選也。厥後河君見代。黃驪，松堂相繼爲內相。牛叟先徵於栢臺。草屋再入於薇垣。梁亦成城。民復舊業。梁有再振之勢。而題詠者多至顯榮。誠可嘉也。庚午夏。沈侯于慶以萬夫長兼宰于梁。河君以朝命蕫塩課于金。會遇而言。欲以其詩揭于城之樓以爲梁榮。謁予謫次。請記其事。故書于左。若夫城梁者。河君之志。而李君申成之。今沈侯又踵而完之。三君協心。克濟登玆。梁民繇是按堵如舊。永奠乃家。尤可嘉也。故倂及之。因次其韵。古邑遭漂蕩。賢侯繼作爲。民醇猶守禮。訟簡可吟詩。置戍能防寇。環城又池。人烟皆復舊。蚕婦採桑枝。</text>
<title>又用前韵酬岩遁</title>,<text>世路升沉曾信命。天涯流落久思親。僑居古寺僧岑寂。門外時來問字人。</text>
<title>送金陽圭公移錫七長寺詩 幷序</title>,<text>上卽位更化之初。流放共驩。而予謫來德原。明年春。遷于興海。皆海曲荒僻之區。夏又徙于金。金雖益遠。邑巨民稠。人皆以是徙爲幸。予亦樂蒙涵育之仁而自慶。及至則判官益陽李侯。予舊知也。舘予于金陽古寺。寺之主瑜珈圭公。質實無僞者也。憫予竄逐。日夕在側。予得李侯爲依歸。遇圭公爲友善。益自慶而樂之。不知身之謫於遠也。未浹旬月。李侯見代。圭公亦移竹之七長。相繼舍去。朝而失其依歸者焉。莫而失其友善者焉。夫人會而相離則悲者。情之常也。况當流落困窮之際。而失其所依歸。憂愁抑欝之中。而失其所友善。則其攀戀悵恨之情爲如何哉。嗚呼。人之離合聚散皆天也。非人所爲而有幸與不幸者焉。予以負罪放竄之餘。得不死而遇公于玆者幸也。忽此相離。又何不幸之若是歟。雖然。竹之爲州與忠相隣。而有山曰芒異在其境上。其西則七長。而東則忠之陽村也。吾家舊業在焉。距七長僅十餘里而近爾。若被天澤。獲自便而爲民。歸而耕于陽村。則携筇臘屐。陟芒異之巓。以尋公于七長。汲泉煑茗。潄滌塵煩。以忘今日之憂。其爲幸益多。而自慶而樂爲益大矣。不知天意果使何時而得此哉。臨別惻惻。不能無言。故書此以爲贈。繼之以詩云。金陽古寺最淸幽。逐客南來到此留。去國情懷難自寫。共僧談笑可寬憂。階前綠竹風聲細。窓外靑山雨氣浮。今日黯然生別恨。何時携杖更相求。</text>
<title>次許隨州亭上詩韵</title>,<text>亭在淸溪上。尊開綠樹間。醉來迷出處。眼底見仙山。</text>
<title>密城守余公寄惠銀魚。謹用嶺南樓上牧隱詩韵二絶。一呈余公。一呈郡敎授官同年朴君。</title>,<text>嶺南千里白雲橫。北望時時恨不平。忽見江魚傳尺素。開緘宛爾笑談聲。風化樓前一路橫。先生講道佐昇平。誰憐海上謫來客。古寺無人聞雨聲。</text>
<title>次龍宮客舍板上詩韵</title>,<text>一郡風煙十里間。政淸刑簡吏民閑。門前直道澹臺路。窓外群峯謝眺山。幸與故人相會合。可憐逐客得生還。從今欲遂爲農志。䆠海由來最險艱。</text>
<title>次天德社觀空樓詩韵 自註。社有二樓。東曰政堂樓。吾外祖復齋文節公爲政堂時所來登也。故名之。西則觀空樓是也。</title>,<text>靑䆩仙境渺難攀。唯喜人寰有此山。繞砌泉聲驚客夢。滿樓雲態伴僧閑。悠悠空理三生裏。擾擾浮名一醉間。今日登臨多感歎。壁中如對祖翁顔。</text>
<title>次韵奉簡知申事子通學士 權執經</title>,<text>逐客經年始得回。手中雲雨自堪哀。溪山雪後松間寺。一笑相逢亦快哉。聞說豊山別墅開。風流權李盡高才。兩家酒熟常相識。一擔槽床數往來。自註。李壯元文和與權學士子通。同里而居。槽床往來。卽其實錄也。山下淸川抱一村。幽人垂釣度朝昏。飄然長嘯歸來晚。膾滿金盤酒滿樽。逐客歸來歲暮天。烟窓日晏尙酣眠。從今準擬陪淸賞。幸是交情自昔年。</text>
<title>甫州路上。別陶隱先生。</title>,<text>謫後相逢似夢中。臨歧忽忽又西東。從今只有歸田計。歲晚同爲隣舍翁。</text>
<title>次安東映湖樓詩韵</title>,<text>客裏登樓感歎多。倦遊嬴得鬂絲加。海天流落空懷國。鄕郡歸來未有家。碧瓦凌風膚起粟。金書照日眼迷花。長川逈與銀河接。直欲迢迢泛一槎。</text>
<title>送龍宮郡守奉牋入賀新正</title>,<text>五雲宮殿欝崢嶸。肅肅眉班玉佩聲。想得當年參侍從。醉隨䲶鷺賀元正。謫來南國又經年。矯首時時戀九天。今日送君陪表去。拜塵西望倍茫然。</text>
<title>海印寺</title>,<text>巖壑盤回一路通。萬重山擁梵王宮。天慳地秘寰區奧。殿古廊回結構雄。突兀書岩流瀑外。荒涼碁閣夕陽中。自註。書岩，碁閣。皆文昌侯崔致遠所遊處也。 孤雲遐躅無人繼。千載悠悠鳥沒空。</text>
<title>宿甘露寺</title>,<text>煙蒙古寺曉來淸。湛湛庭前栢樹靑。松韵悄然寰宇靜。凉風時拂柳絲輕。</text>
<title>病中得聞按廉使成均司藝李公 文和 承命上道。不及拜餞。吟成絶句四首奉呈左右。伏希一粲。</title>,<text>去年僧夢壯元郞。今夢先知掌一方。自註。今夢者。天德會前一日靈松師夢。見閣下前後吏卒導衛。乘馹而行。已與閣下言之矣。今果驗焉。 每每山僧元夢喜。他時又夢上巖廊。當年出按舍甘棠。民吏懷恩久不忘。莫恠屈居參左列。群心喜似見孃。逐客今爲病客身。僧窓欹枕獨吟呻。聞公受命乘軺去。惆悵無能往拜塵。庭院婆娑一樹梅。逢花有約共㘅杯。可憐菩蕾將開遍。公去何人喚我來。</text>
<title>題友人村居 五首</title>,<text>大竹村中里有仁。怡怡伯仲共圃鄰。一樽笑語團圞處。和氣熏然滿坐春。春閑居野外伴農民。雨過田原淑景新。醉睡覺來人正靜。滿園桃李鳥呼春。夏雨餘門巷綠苔生。松竹林間暑氣淸。白日羲皇無一事。醉憑烏几聽鶯聲。秋積雨初收潦水淸。千畦禾黍野風生。銀蓴玉膾江村裏。弟勸兄酬醉大平。冬野外風高雪積門。圍爐一室似春溫。原頭獵罷歸來晚。庭有懸猿酒滿樽。</text>
<title>到益州</title>,<text>洪武庚午夏五月。逮繫淸州。因有大水之警。蒙宥從便。未幾又被臺評。謫來益州。其夜大雷電以雨。明日記于壁上。時白露節後九日也。西原當日水漫天。肆眚洪恩已霈然。此夜益州雷雨急。誰憐逐客獨無眠。</text>
<title>書懷</title>,<text>窓外靑山似削成。愁時擧目轉分明。秋風日日吹巾杖。欲上高岑望玉京。</text>
<title>月夜奉謝知州事惠酒</title>,<text>謫來寥落寓禪窓。何幸良宵得酒缸。猶有風流堪詑處。老僧能解唱高腔。自註。時寓居彌勒寺。有老僧能歌。</text>
<title>中秋</title>,<text>去歲逢秋齊魯東。如今謫在益山中。年年佳節思歸客。得酒愁顔又一紅。秋風玉露洗銀河。月色由來此夜多。惆悵浮雲能蔽日。停盃一問欲如何。自註。是日密雲。僮奴吹笛老僧歌。蹇父呼來把琵琶。誰信陽村多興味。謫來奇事亦堪誇。</text>
<title>是日有雲。及晚開霽。月色淸朗。又題一絶。</title>,<text>西風一陣掃長空。夜漏遅遅月正中。默禱衡山雲自霽。韓公人厄匪天窮。</text>
<title>望山有感</title>,<text>當面山光聳翠微。秋來覊思轉依依。若爲得脫樊籠去。千仞崗頭一振衣。</text>
<title>全州倅歸妓不納。後又惠餚酒。以詩奉謝。</title>,<text>鬂絲禪榻學觀空。萬境俱捐色卽同。但自未能除口業。忽承香味感深衷。</text>
<title>九月朔日蝕</title>,<text>六合大無外。陰陽互推移。周天定躔度。消長自有期。所以精曆者。千載可坐知。如何日有蝕。聖筆特書爲。陽是君子德。宜盛不宜衰。彼月有時缺。此日何可虧。天象旣垂譴。人心當懼思。昔我在西都。姤陰方眇微。遽然慝氣作。掩此中天輝。今玆欲剝落。碩果須扶持。云胡辰不輯。又使嗇夫馳。瞻仰久嗟嘆。孰諒予懷悲。須臾復光景。萬像咸熙熙。南軒稍和暖。負暄還自怡。</text>
<title>九日。金公 益精，李公 斯正 諸君携酒來訪。金公次書懷詩韵。又次以答。金公偶與金壯元同名者</title>,<text>賓筵秩秩禮初成。霜後黃花照眼明。欒固山前當日客。如今依舊憶松京。自註。去年奉使於遼東。欒固鋪路上過重九故云。</text>
<title>子埜康先生馳馹見訪。別後寄詩二首。其一賀圃隱相國復職。扈駕南都也。次其韵答之。</title>,<text>道屈身因屈。文窮智亦窮。謫來依古寺。深省聽晨鍾。北闕書曾上。南冠縶自同。故人時枉駕。惆悵又西東。右自叙才名曾籍甚。經術極硏窮。望重調殷鼎。功高上景鍾。拯沉猶己溺。持論豈雷同。曳履承天寵。休聲振海東。右賀圃隱子埜先生詩幷錄 後一首爲圃隱作 [康好文]偶入招提境。興亡意不窮。雲行餘古塔。日落動踈鍾。客裏千愁散。天涯一笑同。誰能慰幽獨。叢菊在籬東。處險思謙退。推仁救阨窮。材能扶大廈。筳豈犯鴻鍾。補衮誠彌切。垂衣德卽同。三峯迎玉輦。佳氣向天東。</text>
<title>康先生又寄長句四韵。次其韵。</title>,<text>靑天白日照臨明。方寸寧容罔上情。不覺狂言如矢直。但知公道似衡平。得霑輕典恩難報。每憶高堂泪自橫。欲吊湘纍才調薄。敢將詞賦要留名。自註。來詩有請續離騷之語故云。康先生詩又錄高議雖同日月明。那將直道順人情。一封朝奏天彌遠。千里南遷路不平。禪榻寥寥黃葉盡。親居眇眇白雲橫。請公須續離騷怨。江水無窮有令名。</text>
<title>又次一首</title>,<text>千載三韓遇聖明。小臣愚戇忤時情。工驩流放民心服。夔契登庸世道平。地遠京華人到少。天連雲海鴈飛橫。感公珍重雙金贈。愧我非才浪得名。</text>
<title>冬十有一月。蒙恩放歸陽村。次普能師韵。</title>,<text>承命驚欣更撫身。得爲天地再生人。小臣罪重難蒙免。聖德眞同萬物春。</text>
<title>題盾谷李公書室 自註。盾谷在陽村東南十里許。友人李九齡居之。家有元遺山集。用其詩韵。折花雲山二啚亦其珍翫。故幷賦之。</title>,<text>啚書一室凈無塵。長日逍遙興味新。早向急流成勇退。應嗤䆠路謫來人。羅衫窣地動香塵。玉質凝粧百媚新。手折牧丹心自比。寧知陌上採桑人。蔟蔟春山雨洗塵。英英雲氣滿林新。回巖古木團茅裏。知有長閑避世人。</text>
<title>題天台馥庵上人手卷啚後</title>,<text>芰衣蘭佩德惟馨。薝葍林中啓六扄。欲識氣機橫處妙。天無聲臭自淸寧。峯巒隱映白雲中。松檜森森有梵宮。門外扁舟能濟渡。吹來吹去是香風。博山雲起水沉烟。貝葉牀頭氣郁然。鹿尾細風時一振。直敎餘馥遍三千。習習風生九畹中。幽人細履繞蘭叢。誰知亦有搴芳者。自吊行吟澤畔翁。</text>
<title>次韵留別乃乳禪師</title>,<text>䆠路身曾竄。郊村地自卑。星回歲云暮。風冷夜何遲。語軟相逢日。詩成惜別時。從今須努力。願不負交期。</text>
<title>庚午除夜</title>,<text>此日是除夜。今吾在異鄕。靑燈照睡暗。白髮帶愁長。山海身流落。庭闈夢眇茫。何慊憔悴久。明發得韶光。</text>
<title>辛未元月</title>,<text>四十已云老。此言今信然。偸生三黜後。未死百年前。醉夢功名誤。窮愁學術偏。敢希心不動。搖蕩若旌懸。</text>
<title>謝竹州守朴公惠苽</title>,<text>邵平苽圃日何長。蔓上踈花未吐黃。多謝故人垂厚貺。玉膚生粟斗淸凉。</text>
<title>次卞博士 季良 見寄</title>,<text>悠悠世事似浮雲。謫後歸來卧蓽門。京國故人傳尺素。開緘吟翫慰覊魂。曾慚淺學好爲師。惟幸藍靑早發輝。特遣山奴携酒訪。應憐謫後得歸來。</text>
<title>謝安觀察惠蓴 二首○敬良</title>,<text>家僮驚報使人來。得奉芳緘手自開。宛對玉壺風露氣。銀蓴皎潔滿盤堆。吾生計拙素無儲。謫後歸來借屋居。欲墾荒田望秋稔。空廚烟冷煑園蔬。</text>
<title>陶大老惠扇。兼示嘉章。八旬之歲。字畫甚細。奉讀再四。敬嘆無已。謹賡高韵四絶。二謝扇。二紀德。</title>,<text>天涯明月自團團。遙想淸凉滿廣寒。忽被老師方便力。隨風圓影掌中看。明月淸風共作團。能除熱惱滿襟寒。睡餘欣得快心目。似與故人相對看。和氣溫然自一團。出塵蹤跡最淸寒。八旬能作蠅頭字。世上如公未易看。南極壽星光自團。秋空雲靜影流寒。英精降作人中瑞。桃結仙山必得看。</text>
<title>林令公 濕 挽詞</title>,<text>高步鴻樞鬂未秋。牧民遺澤在諸州。今朝忽聽玄堂閉。隣笛聲中恨不休。</text>
<title>驪江宴集詩 幷序</title>,<text>上卽位三年辛未冬十有一月。吾座主韓山牧隱先生承恩命朝京。次于驪江別墅。都觀察使安公設酌以慰。日旣暮。天朗月淸。登舟中流。興酣而罷。詰朝江氷合。舟難通。越明日。都評議使司牒至。左代言臣詹傳旨若曰。韓山君 穡 在忠驪間。都觀察使其飭廚傳。以禮敦遣。安公祗承。又往置酒。是日雲陰微雪。江氷自釋。先生又與安公同舟沿流而下。時侍座者簽書種學。先生男也。驪興郡守權緫。其甥也。近與都事李愚。俱門人也。獻酬成禮。相與懽洽。雲月微明。天水渺漫。恬波無浪。飛雪時落。亦舟中之一勝也。又明日。陶齋李學士承修文之命。馳馹而至。又與登舟如昨。陶齋。一時文章大手。而先生所試辛亥解元也。安公。雙淸相國之嗣。而雙淸卽先生之同年。世交甚篤。公早以文行淸愼。敭歷華要。今又以重選。專制一方。思輯民生。以宣上德。矧遭先生被徵入朝。豈不欲致誠意於左右。以副聖上優禮徵還之意哉。此其誠心所格。氷自渙釋。以成此日舟中之樂也。顧不美歟。驪江山水之勝。自古而稱。人事多乖。勝友難集。吾儕於流離之餘。値此會合。誠所難得。安公以專制之威萬務之繁。亦未易而得此也。又况仲冬嚴凝之時。浮舟游樂如今日者。不知其有幾。一坐之賓。望尊如韓山。威重如安公。文雅如陶齋。通顯豪英如諸公者相與同舟。又不知其有幾。自有此江以來眞絶無而僅有者也。近以不才。得與斯會。誠幸也。是不可以不誌。故作爲長句四韵一篇。奉獻都觀察使節下。無任慚汗之至。黃驪山水自淸奇。冠盖相逢若有期。別院絃歌筵秩秩。長江雲月夜遲遲。浮査縹渺通霄漢。飛雪霏微落酒巵。幸與諸公陪盛集。風流文彩勝當時。</text>
<title>題梅谿上人送平田詩卷末。六絶</title>,<text>卜築谿頭地自偏。竹籬柴戶掩寒天。仙翁邂逅開顔笑。人與梅花共粲然。臈盡谿山雪向晴。寒梅初綻暗香生。仙翁邂逅煎茶處。踈影橫斜水自淸。右紀二上人相遇谿上寒梅三兩枝。乾坤淸氣入人脾。仙翁別後相思意。嚼出新香自詠詩。雪漲南溪水自生。滿枝春意動芳英。仙翁別後應無夢。夜夜梁間落月明。右紀梅谿憶平田歲暮空山雪作堆。天寒飛鳥不歸來。仙翁別後相望處。磎上梅花幾樹開。昨日尋梅信杖扶。淸香滿鼻冷侵膚。仙翁別後相思意。只恐歸時掃地無。右紀平田憶梅谿</text>
<title>絶磵 二首○松風軒益倫</title>,<text>冷冷磵中水。㶁㶁循除鳴。凄凄入僧夢。耿耿無所營。道將泒俱遠。心與源雙淸。晨明凈盥潄。汲之貯銅甁。楊枝便濡洒。用以霑郡生。願言借一勺。濯我煩熱情。欝欝翳松崗。瀏瀏振松風。松吟本無意。風至本無蹤。道人遣有相。高卧山之中。山中道阻遠。欲往憂忡忡。貞心不受變。淸韵觸處通。願言寄一陣。滌我勞煩胷。南行錄終</text>
<title>賀門下左侍中平壤伯趙公 浚</title>,<text>烈烈貞肅公。堂堂王室輔。積德世生賢。將相常繼武。侍中振家聲。逸氣隘寰宇。早歲好讀書。晝勤夜添炷。孜孜窮典墳。勉勉蹈䂓矩。義理闡程朱。詞華追李杜。對策塲屋間。宗匠乃先取。挺拔多士中。文彩生毛羽。朝班耀簪紳。原隰明繡斧。好善伴鸞凰。疾惡除䝟貐。宏材必大施。民草望霖雨。灼知天命歸。倡義翊明主。征伐鄙殷周。揖讓師舜禹。功開萬世基。位冠三公府。兩鬢尙春光。一身是天柱。啚畫照凌烟。寵命加恩數。恂恂禮彌恭。事師如事父。偉歟光陽公。步驟詩書圃。鑑識最精明。能辨玉與碔。鶴髮老不衰。壽考受天祐。門生領門生。再閱罕今古。献壽設賀筵。冠盖塡街聚。師弟道自敦。懽然盡肺腑。敎化從此行。相業當先務。文治致大平。爲儒眞不腐。小生幸遭逢。盛事欣獲覩。又聞佳句新。忽覺頭風愈。圭復載詠歌。不知手之舞。荒辭序卷端。定被人嘲侮。作頌亦斐然。非才慙吉甫。</text>
<title>送楊禪和</title>,<text>卸却塵緣養道深。將機敷露祖師心。歸山獨坐千峯下。嘯月孤猿抱樹吟。</text>
<title>上呂泉權相國 仲和 詩 幷序</title>,<text>甲戌夏。近僑寓玄化洞吾宗領三司事相國邸茅之北。一造謁而退。後數日遘疾。彌月不瘳。呻吟枕席間。常以不得再進于門屛爲愧。忽一日。公遣長鬚歸珍羞曰。予昨侍宴。上命徹所御俎以賜我。恩寵旣渥。我不敢私之。宜以頒諸宗族隣里。以揚君賜之榮。近力疾起拜而受。又不得躬造以謝。且言曰。惟公以宏材精識。淸德雅望。遭遇盛朝。開國之日。制作典章。笙鏞黼黻。以興一代之治者。上必於公咨訪而後定。公諳練朝章。淹通經史。每事必援今引古。纖悉精備。以對淸問。輒蒙嘉納。退則謙謙謹密。若不能言。未甞有一毫自矜之色。及其燕居之處。啚書自娛。不以家累營心。蕭然若寒士之家。宸心以此重之。物議以此高之。是宜位領三司。尊冠百僚。以承恩寵之渥也。近於公爲子孫行。甞以硏墨末技。獲事公於銓房文司者二十有餘年。恩義之遇旣深且久。所當朝夕繼見。事之如親。而乃慵踈怠緩。虧廢禮信。升門堂而捧謦欬者。動累月而僅一次。其負於公多矣。當在責以無禮。攻而絶之。所不辭也。今乃不絶而收之。頒恩以及之。是公寬弘之量。仁厚之德。抑亦至矣。感激於懷。不能自已。聊成拙詩二絶。伻献左右。上以賀公受賜之榮。下以謝予知感之情云。詩曰。盛朝崇重老成臣。雅望巍巍領縉紳。侍宴歸來仍賜俎。恩波覃及里閭人。雨中伏枕日何長。忽見家童喜欲狂。報噵相公分內賜。珍羞猶帶御爐香。</text>
<title>送神印宗玉明上人</title>,<text>釋門文豆婁。神變最第一。幻語驚世人。機權甚秘密。上人學其傳。升堂而入室。所性不在玆。孝友本天質。詩酒伴儒生。豁達無拘必。昔我謫海濱。再至慰憂欝。相逢京國中。交道更親昵。忽此來告歸。倚閭在朝日。贈語愧荒蕪。中情難具述。雞林渺天涯。秋氣正凜栗。跋涉勉加飧。旋車須自疾。</text>
<title>安判門下挽詞 宗源</title>,<text>世傳經術是鴻儒。洒落襟懷貯月壺。烏府肅將三院紀。鳳池尊領百寮趨。門連節鉞多賢子。堂滿簪紳有弟徒。崇重老成開國日。却嗟無復獻嘉謨。</text>
<title>卞開城妻氏挽詞</title>,<text>婦人敎子至三遷。昆季才名捴是賢。忽聽姮娥奔月去。此生遺恨正綿綿。</text>
<title>送浮屠</title>,<text>甁錫南歸客。雲霞獨往人。心灰今已冷。面壁幾經春。海上松篁古。山中笋蕨新。果哉難可挽。猿鶴與相親。</text>
<title>題河開城畫梅卷。六絶</title>,<text>萼浮曉溜巖溜曉流澌。落雪凝不釋。休將山中春。漏洩向塵陌。枝橫籬落孤村歲暮時。積雪擁籬落。忽見一枝春。斗覺天工力。踈影橫水幽澗淺且淸。踈柯影相映。冏然脫纖塵。肅肅心逾凈。暗香浮月携筇步荒園。玉樹凝月色。苒苒異香浮。時從鼻端得。橫隔片烟寒林雪欲殘。薄暮烟初羃。相看尙絅姿。愈覺君子德。半粘殘雪寒雲曉來霽。玉屑粘凍枝。生意靜中吐。可觀貞復時。</text>
<title>謝三峯惠蠟燭</title>,<text>外直中通色自黃。能令夜夜吐光芒。故人持贈情何厚。欲向書窓戒怠荒。</text>
<title>贈巖遁</title>,<text>海上謫遷常握手。村中愁寂幾搔頭。今來京國幸相遇。俱是散人非品流。久嫌群蟻喧床足。忽見雙魚落案頭。珍重贈言何以謝。愧無瓊玖汗如流。高懷登眺泰山頂。逸興詠歸沂水頭。欲識閑中眞氣味。悠然天地與同流。舊隱薜蘿縈洞口。歸程楊柳拂街頭。春風匹馬飄然去。惜別那堪涕泗流。</text>
<title>寄報令監務次巖遁詩韵</title>,<text>寄語三山太守官。爲州先務在民安。但將日日耕桑課。致使家家笑語歡。遁巖蕭洒是儒官。曾守淸貧志自安。老去喪明眞可惜。頻垂問慰使心歡。張生自托浙東官。心不爲盲守道安。得使陳詩容左右。勝將絲竹共成歡。</text>
<title>寄巖遁</title>,<text>故人高尙早休官。歸卧林泉事事安。愧我趍塵將白髮。未同言笑強爲歡。謫去曾逢李判官。殷勤能慰我心安。竹風樓雨金陽寺。日與先生每醉歡。堪恨司明目失官。知無可奈要當安。他時會見金箆刮。重對淸瞳一笑歡。</text>
<title>寒食。城東卽事。</title>,<text>春半郊原風日晴。燒痕微綠草芽生。野禽亦得知時節。飛送嘉音上下鳴。</text>
<title>次鄭大卿韵</title>,<text>尺五城南天氣新。暖風遅日最宜人。欣欣草木皆相得。沂上于今欲暮春。</text>
<title>偶題</title>,<text>楊柳靑靑桃杏紅。園林處處是春風。出門日日醒還醉。身世悠悠似夢中。</text>
<title>題淸心堂 內臣委仁富自扁</title>,<text>欲靜天光發。神淸夜氣生。時時常守此。方寸自虛明。</text>
<title>送幽巖上人</title>,<text>月白風淸。山色溪聲。眼向天端活。路從雲外行。雖無定處。慶快平生。頓息萬機心迹絶。雪花片片舞苔程。</text>
<title>贈信閎上人</title>,<text>狂簡成章也斐然。與師相對更多緣。三剛正立波安海。五眼圓明日向天。道合何須論異路。心閑更復大空禪。靑山落照忙歸轡。不與松窓月下眠。</text>
<title>閎上人訪予。予亦以詩送之。</title>,<text>我心無處較淸神。故對氷燈話夜晨。莫訝相逢還惜別。都緣老去少同人。</text>
<title>送華嚴濟生君</title>,<text>早窮賢首敎。仍慕善財名。口演三乘法。身經萬里行。門風元自峻。道貌老彌淸。歸去秋山裏。跏趺對月明。</text>
<title>新都八景。次三峯鄭公 道傳 韻。</title>,<text>畿甸山河 巫山一段雲疊嶂環畿甸。長江帶國城。美哉形勝自天成。眞箇是王京。道里均皆適。原田沃可耕。居民富庶樂昇平。處處有歌聲。都城宮苑天作鴻都壯。雲橫雉堞開。觚稜金碧欝崔嵬。釰佩此徘徊。上苑三春樂。深宮萬壽杯。君王勤政坐朝回。花影轉樓臺。列署星拱弦直長街闊。星環列署分。天門冠盖藹如雲。濟濟佐明君。庶政皆凝績。英材㹅出群。籠街喝道遆相聞。退食正紛紛。諸坊碁布新邑天開府。諸坊局布碁。千門萬戶正參差。冠盖日追隨。市肆家家富。園亭處處奇。遠聞歌吹月明時。適際大平期。東門敎塲五校容儀壯。三軍號令行。東門鉦皷響鏗轟。萬騎耀戈兵。日照明金匣。風生動畫㫌。獻禽奏凱象功成。四域振雄聲。西江漕泊南海恬風浪。西江蔟畫船。烏檣櫛立蔽雲天。委積與山連。紅腐千倉粟。靑生萬戶煙。公私富足各安然。王業永綿綿。南渡行人雜遝爭官道。繁華近國門。街亭日日擁高軒。迎送倒芳樽。野路連江岸。汀沙帶水痕。往來皆向此中奔。誰識濟川恩。北郊牧馬豊草長郊外。淸川斷岸邊。龍媒萬匹競騰騫。藹藹五花連。走坂蹄生電。嘶風鬣舞煙。無邪一念正超前。思欲獻駉篇。</text>
<title>次三峯遊眞觀寺詩韻</title>,<text>石逕草深微雨過。林亭地僻好風多。山靈應笑驅馳客。未脫朝衣掛薜蘿。</text>
<title>次三峯東池詠蓮詩韵 四首</title>,<text>翠盖田田冒一池。紅衣濯濯雨晴時。經過固合耽佳句。莫恠吾行每自遅。賞蓮常欲共臨池。况復年皆少壯時。有約不須嫌晝短。也宜明月夜遅遅。亭亭萬朶滿平池。紅綠相輝映一時。謾道風來香荏苒。恐敎吹落願風遅。夜來狂雨雜顚風。池上紅衣掃地空。欲把靑荷成一醉。誰沽美酒滿筒。</text>
<title>藏義寺淸齋。奉敎陪復齋鄭政堂 㹅 至撰醮詞。次其韵。二首</title>,<text>盤廻石逕入烟蘿。出郭遊人向此過。有約欣逢開口笑。聞詩不覺側頭哦。靑山送雨暮雲合。碧樹含風秋氣多。我欲索酤陶令酒。那堪只喫趙州茶。門隔紅塵一院幽。雨來窓外領新秋。風流安石登山興。詞命裨諶在野謀。此寺固應無此議。玆晨幸與得玆遊。冷冷最愛階前水。靜坐蕭然洗客愁。</text>
<title>次復齋贈安養詩韵</title>,<text>乘閑時出郭。林下訪高人。汲井聊煎茗。看山久岸巾。晴窓偏得月。虗室自無塵。幸此有幽趣。從今來往頻。</text>
<title>上三峯詩 幷序</title>,<text>恭惟我殿下受命開國。定都漢陽。以乙亥冬十月乙未。親祭大室。受群臣朝。肆宥境內。越三日丁酉。上御正殿。賜門下左政丞臣趙 浚，右政丞臣金 士衡，判三司事臣鄭 道傳，三司右僕射臣閔 霽，享官藝文春秋舘大學士臣鄭 㹅，臣韓 尙質，中樞臣 尙敬，臣洪 吉旼，四室參乘中樞臣金 希善，臣洪 彦修，臣尹 邦慶，臣崔 融 等內廐馬各一匹。下逮諸執事賜爵有差。乃宴群臣于殿內。群臣上壽。皆呼千歲。樂部奏文德武功之曲。上心懽愉。謂判三司事曰。每聞此曲。予懋乃德。卽解所御烏犀帶以賜。於戱。明良相遇。治定功成。大禮旣擧。慶賞斯行。猗歟休哉。眞千載一盛際也。近以不才。幸獲遭逢。側於群賢。以佐判三司事右僕射諸公于禮曹于奉常。以竊觀其制作之事。且以微詞撰進登歌一二章。又蒙落點。以爲移安都監判事。仍受內香。奉迎四室神主于開城。乃於後九月己丑。入安于廟。夫以猥賤瑣末之資。僻陋荒踈之學。際會聖朝開國之初。從群公之後。展其微效。得以從事於宗廟禮樂之間。其私自慶幸。曷可道哉。况覩諸公恩渥之厚。不勝歆嘆。謹裁長句四韻詩一篇奉呈云云。聖君開國應千齡。佐命勳臣間世英。四室祀嚴彰孝敬。九功歌奏象文明。廐分駿馬承殊錫。帶賜通𡱝荷異榮。何幸小生觀盛美。裁詩陳賀不勝情。</text>
<title>送李公觀察全羅。得談字。</title>,<text>原戎曾鎭錦江南。却敵安民有美談。授鉞君王重命遣。擁車父老更來參。甘棠惠化今應洽。細柳威聲舊所諳。終始益堅平日志。須敎靑史永無慚。</text>
<title>次筠渟韵。送忠淸道都節制使李公還營。</title>,<text>廊廟材堪佐盛時。南民願借上心知。旌麾又向雄藩去。更見紗籠護舊詩。</text>
<title>題海松卷子</title>,<text>海上孤峯聳半空。蒼松欝欝送淸風。仙翁心跡俱蕭洒。一片炎塵不到中。</text>
<title>題原平板上 古瑞原郡</title>,<text>可惜瑞原吏。艱勞他郡無。兩都中宿處。三道會來途。京近民多猾。田磽野半蕪。經過每懷此。不覺爲長吁。</text>
<title>偶題</title>,<text>朝來便覺雨催春。陌上垂楊綠已新。莫遣東風吹造次。恐敎飛絮更愁人。</text>
<title>次昌寧成侍中 汝完 賀金政丞 士衡 詩韵</title>,<text>右相位上公。器偉才亦雄。遭時翊興運。不勞衣一戎。弊蠹盡除革。賢畯俱登崇。隆平政治洽。擊壤歌田翁。勳名光閥閱。奕世有成功。襲封食大邑。巍冕趍天宮。安危共注意。聖眷日以鍾。受命出征東。又與祖烈同。威聲讋海寇。來降多率從。佐后矢文敎。克綏皇降衷。</text>
<title>送吉祥法主 進退格</title>,<text>脫身棄紈綺。投迹寄烟霞。道邈未甞接。禪風曾所多。求詩將適遠。贈語實非誇。此去歸須早。高堂喜必和。</text>
<title>哭柳令公 潘</title>,<text>罷相閑居十數年。東門僻處好园田。今朝忽解天㢰去。可恨淳風世莫傳。</text>
<title>次牧隱先生韵。題門生鄭通州詩軸。</title>,<text>滄海茫茫似鏡平。爲尋蓬島放舟行。相邀列郡爲賓主。應與群仙作弟兄。雲斷遠峯浮地碧。天開初日浴波明。未陪杖屨遊淸境。難洗胷中欝欝情。</text>
<title>次牧隱先生韵。送仁山禪者遊方。</title>,<text>深山路滑自難尋。仁者由來有樂心。此日獨穿雲水去。他時應亦喜跫音。</text>
<title>送忠淸道觀察使韓公 尙敬</title>,<text>精敏天資美。忠淸世德傳。戴商功夙著。分陜化初宣。治道將升泰。風謠定入編。會看棠樹葉。蔽芾映春烟。</text>
<title>韓山伯牧隱先生李文靖公挽辭</title>,<text>自我先生翼典常。素王風振海東邦。朝衣屢拂三台列。仙桂曾分兩國香。久棹瀾波心不動。再經榮辱德彌昌。斯文莫嘆天將喪。賢子賢孫尙在堂。</text>
<title>舍弟遇奉傳鶯詩二篇。詞旨婉曲。說盡人情。奉讀之際。深有所感發。厚意之重。無以報謝。敢不寶藏。晨昏諷詠。以自觀省也。今謹依韻各和其意。奉呈雙梅堂左右。伏兾更加翦拂以終惠焉。雙梅堂。李文安公詹自號也。</title>,<text>鳥有可貴者。其名稱曰鶯。羽毛盡黃色。冲和氣所成。能將載好音。出谷時來鳴。丘隅自知止。終日常嚶嚶。嗟我昧所適。中心詎能明。人而不如鳥。聖訓眞堪驚。杜鵑尙再拜。况此睍睆聲。憐渠繞园樹。長慰高堂情。邇來忽不聽。無以破愁城。芳根旣有托。棲宿夫誰爭。但願春不老。千年以爲生。舊日喜聞鶯。今日悲聞鶯。昔妾在鄕里。忻忻弟與兄。朝從東家食。暮向西隣行。此時有此鳥。飛上桑樹鳴。蚕眠身多暇。耳愛綿蠻聲。如今遠父母。秋葉何飄零。跋涉幾山水。千里來玉京。玉京雖信美。豈無懷土情。欲往不可得。日夜念歸程。忽聽栗留語。涕淚縱橫成。滿眼故園思。感嘆無由平。原田麥已熟。去去終吾生。</text>
<title>風荷</title>,<text>亭亭相倚並。嫋嫋自推移。莫導無持操。棹頭非詭隨。</text>
<title>雨荷</title>,<text>受霑本無着。未溢先自傾。渠心善持滿。植立得圓成。</text>
<title>偶題</title>,<text>萋萋碧草雨晴初。綠樹陰中偶自鋤。一陣南風涼滿袂。誰知城市有幽居。</text>
<title>咸中樞 承慶 挽辭</title>,<text>早脫名韁物外遊。十年江海狎沙𩿨。閑情每向新篇寫。淸節當從古史求。子有功臣餘澤遠。官爲學士寵恩優。我於萬里歸來日。聞訃難禁不憗愁。</text>
<title>題國初群英眞跡 三峯欲傳國初之人親筆。使或作詩文。或將古人詩文書之。名曰國初群英眞迹。先生亦書此詩及甞所賦和三峯䳽歌一篇。三峯又送與獨谷成公求題詠。公示華嚴丘公曰。予欲賦而書之。畏一書法不敢也。師善寫者。其擇之。丘公聞之曰。獨陽村之筆好。公曰。師得之矣。世知此于文章。不知其書法之妙如此也。戊子春。丘公來寓興德社。蹈一造謁。丘公親爲蹈言之。</title>,<text>師友三峯數十年。早欽譽望出群賢。功夫縝密常持守。義理精微已貫穿。氣若吐虹衝北斗。手能扶日上中天。廟堂不變書生志。經術還兼節制權。待士洪恩雙白壁。傳家淸德一靑氊。深謀决勝於千里。廣度包容則百川。垂訓要明斯道正。能言力闢異端偏。竹堂自幸甞聯步。棘院多慚得比肩。交匪翟公貧富變。榮如郭氏始終全。索書不鄙家鷄陋。爲寫新詩愧斐然。自註。三峯相國命索拙書。寫此以獻。往年予爲三峯先生作鶴歌。蒙韓孟雲先生可之。今幷書以献。</text>
<title>次韵題鷄林府吏崔佐詩卷 幷序</title>,<text>庚午春。予被劾逮繫鷄林。留數日。有吏崔佐以其私。勞慰甚厚。因出詩一軸示之。卽鄭，徐兩相國未達時感佐請留宴慰之勤而作者也。後兩公皆登相府。赫赫有盛聲。諸公和者若干人。繇是佐有知人好客之譽。重於鄕黨。予亦感其義而欲和之。時方在謫。有去國違親之憂。未暇爲也。後九年戊寅夏。佐來京。亦携是詩以見。和者又多於舊。皆名士大夫之筆。佐一遠方小吏耳。能於覊旅塵埃之中。而識二公有豪爽卓越之氣。傾家餽慰。累日無倦。固可嘉矣。凡縉紳之士有至其府者。未甞不得見。又得被其交譽。舂容巨篇。其多若此。非其賢且篤好。能然乎。然或乘星軺。或耀晝錦。皆榮顯於一時者也。佐之虔恭趍拜。猶恐不及。以兾片言之譽宜矣。若予也。負罪竄逐。拘繫縷絏。雖平日所相識者。猶且背馳而却走。若將浼焉。而佐也曾無鄕曲之舊。交通之分。致餽勤欵。以慰欝抑。盖其尊賢好客之誠出於天性。無所爲而然者也。豈不賢哉。今隔九年之久。不遠千里之途。又來請詩。其勤亦其至矣。故賡諸作之韵。幷書此以歸。但二公已矣。諷詠之際。感愴盈襟。故末句及之。昔有兩儒官。少年聯馬鞍。同遊月城下。數日對酒歡。風流氣盖世。探春情興何時休。歸期忩忩不可駐。驪駒一曲生別愁。出城日已晏。更上路傍樓。有崔佐非俗吏。挈榼來尋勤挽留。看花痛飮樂復極。醉醒三日宿蕭寺。他年黃閣中。二子說不已。十年存歿泪可沱。但看醉墨整復斜。</text>
<title>次松堂趙政丞韵 二首○浚</title>,<text>沙堤依舊對門斜。喬木三韓積善家。道上問牛憂國切。朝中薦鶚進賢多。勳臣鉄卷聯雙軸。寵相麻書疊五花。已噵魯論分二半。更加一半著功何。街頭風軟柳絲斜。春滿京都百萬家。爕理道從天地著。贊襄功在廟堂多。晴囱影拂階前樹。書榻香來屋上花。可笑區區謀野獲。退思淸燕似公何。</text>
<title>六月初十日。承招入集賢殿聽候。時諸公已散。唯尹博士 發 獨在。</title>,<text>雨餘深殿淨無塵。中使傳呼學士臣。不及霜蹄花底散。尹生先識有來人。自註。尹喜光知老子之至而候之。</text>
<title>入承旨房。次李學士韵。</title>,<text>偶承宣召入西軒。院裡淸高豈易論。盡日風來楊柳岸。芰荷香氣滿金門。</text>
<title>入直</title>,<text>三入中樞十載餘。院人仍噵是簽書。容華已變摧頹甚。自笑今予卽舊予。</text>
<title>金中樞妻氏挽辭 自註。時中樞奉使未還。</title>,<text>芳年修婦道。能使室家宜。可惜望夫日。俄成奔月期。高堂猶有父。哭泣却無兒。此恨難堪說。聞之孰不悲。</text>
<title>次韵贈淸川伯李公 居仁</title>,<text>有美人間貴。飄然地上仙。家庭餘善慶。弟姪緫時賢。蘭竹淸芬遠。琴樽醉興偏。龍門容後進。况復世交緣。</text>
<title>王評理 興 挽辭</title>,<text>少年風采映簪紳。罷相閑居閱幾春。醉夢不醒千日酒。浮名已作一朝塵。日長深院花無主。雨過空庭草自新。未見兒孫扶櫬去。令人惆悵倍傷神。</text>
<title>次獨谷贈呂興伯閔公 霽 詩韵。效其體。</title>,<text>世上誰踈懶。陽村一病翁。來門無好客。索飯有癡童。功名疑夢裡。鬂髮變愁中。未得掛冠去。自憐歸意濃。</text>
<title>次靈通社主寄扇成政丞詩韵 四首</title>,<text>上相朝回一院幽。納凉何更扇中求。黃扉閣上淸風裡。便是蕭然壑與丘。堂上槐陰滿地幽。淸飈自至不須求。山僧送扇應方便。欲播仁風遍野丘。高卧雲霞洞壑幽。公候門下肯來求。一輪明月傳家句。始覺詩僧在虎丘。山中凉月出蘿幽。濯熱何從水上求。𩘴𩘴淸風生兩腋。欲乘冷馭上丹丘。</text>
<title>次古人畫梅韵。與李學士同賦。詹</title>,<text>臈盡江村未有花。尋梅終日到昏鴉。忽逢玉質蒙烟霧。不覺來從兔穎家。</text>
<title>次李學士題扇 詹</title>,<text>相親炎熱時。却棄寒凉月。人情有變移。我意豈相絶。</text>
<title>次李學士 詹 賀海道都節制使金公 英烈 營造戰艦</title>,<text>渺渺西江入海流。舟中旌旆擁飛樓。知公濟巨多才略。萬斛龍駕浪浮。</text>
<title>次李學士 詹 宿國淸寺詩韵</title>,<text>閑來僧院問無生。卧聽鍾聲半夜鳴。怪底魂淸無夢寐。一簾秋月滿床明。</text>
<title>次扇上詩韵</title>,<text>扇上有新詩。眞爲幼婦碑。淸風穆如處。便覺少人知。</text>
<title>次洪公 吉旼 還敀舊宅詩韵 許中贊文敬公瑱也</title>,<text>巍巍許中贊。餘慶綿雲來。手植松已老。偃騫臨高臺。彌甥有洪氏。豪氣眞雄哉。五世福未艾。歌斯知幾回。昔與姜 隱 李 結 輩。杯盤日日開。如澠酒不渴。甁罄寧耻罍。我時添賓席。痛飮常醉頹。諸公有嘉作。每獨慚非才。南渡世事變。西流年矢催。訪舊半存沒。敀來掃庭苔。松下更置酒。對月仍低徊。功成善勇退。笑我趍風埃。</text>
<title>追憶三峴舊遊。又成 一首。</title>,<text>三峴舊多友。日日相從來。酩酊每乘興。熙若登春臺。風流姜 隱 子顯。器度信美哉。茂松文無敵。尹紹宗 伊溪德不回。李溪 能琴斗岾老。李結 豁達胷襟開。洪公 吉旼 最好客。旨酒常滿罍。安 魯生 宋 愚 亦英邁。而我獨摧頹。春風與秋月。唱和各展才。翻覆雲雨散。荏苒歲月摧。逝者長已矣。白骨生靑苔。存者各南北。不得共徘徊。公乎更辦酒。洗我胷中埃。</text>
<title>次奉安驛亭詩韵</title>,<text>古驛亭開茂樹間。晚凉來憇覺身安。山林僻處民居少。廚轉稀時吏後閑。崖路俯江誰險。溪流激石自生寒。我來莫噵無供給。馬飽靑蒭尙厚顔。</text>
<title>渡龍津有感。復用前韵。</title>,<text>小舟輕樣碧波間。穩涉眞同坦道安。往事悠悠都是夢。浮生後役役時閑。物情譽毀名爲累。䆠路昇沉膽可寒。未向穎川成洗耳。淸江深愧照塵顔。</text>
<title>吳濱驛</title>,<text>樓外長江野外山。好風常在兩楹間。登臨縱是淸肌骨。揮汗田夫可忍看。自註。英華云。夏淸涼。宜念曝日而耕者。</text>
<title>拜政堂堂參後呈諸同列</title>,<text>政堂文學寵非輕。濫荷榮陰愧且驚。經術豈能施實學。詞章曾是盜虗名。愚庸只有丹心在。衰病難禁白髮生。旅進朝朝仍旅退。徒然伴食更無成。</text>
<title>次左政丞成公 石磷 喜雨詩韵</title>,<text>感應之機本不空。一心俄頃格玄穹。旱中萬物霑霖雨。政與高宗用說同。</text>
<title>哭復興君趙公 眻○戊辰。誅林，廉之事始起。公斬廉興邦家奴也。</title>,<text>早䆠皇元志氣雄。能因奮臂戢貪風。深謀克贊開邦運。專對偏留奉使功。晚透禪關三昧術。曾知世累萬般空。决然今日公何患。我自情鍾恨不窮。</text>
<title>題李參贊詩卷 居易</title>,<text>李相先塋焚黃賀詩。予旣序之。恐賡和者有次韵牽強之病。別作長句四韵。以唱後作者使皆聽其自爲也。千載西原岳降神。扶王世世有賢臣。國公功合三韓地。秋月襟無一點塵。寵配主家光益振。恩霑先隴慶彌新。滿庭蘭玉浮佳氣。更厚栽培萬葉春。</text>
<title>得禁字。題孟先生詩卷。希道</title>,<text>早猒風塵滿面侵。掛冠敀興浩難禁。事親養志終廬墓。敎子傳經豈貴金。投杖靑山晴更好。垂綸碧磵淨愈深。林蔬每遣家童拾。村酒相過野老斟。庭草不除俱得意。嶺雲常在共無心。從今更展同時策。須佐明君布德音。</text>
<title>送柳侍史赴密陽。得送字。斗明</title>,<text>柳君我所愛。才名早出衆。方乘憲府騘。佇聞朝陽鳳。一鳴遠謫州。縉紳惜相送。內外勢雖殊。治人理同共。勿謂割雞時。牛刀焉可用。久別暫相逢。遽去如一夢。春風布陽和。谷鳥出幽洞。政成迫徵黃。來作明堂棟。</text>
<title>送權侍史 弘 點馬</title>,<text>烏府聯裾喜得君。同將白簡叫天門。可憐杞梓遭拋棄。樗櫟偏蒙雨露恩。吾宗積德衆皆言。世美相望具達尊。莫患早年功未樹。澗松含翠自深根。秋氣凄凉霜露寒。憐君點馬跨征鞍。郵民莫作涓人見。曾是烏臺侍史官。當時點馬鴨江陬。滿眼驪黃動客愁。今日送君還戀憶。我兄持節作遨頭。淸川江上久淹留。醉後題詩古寺樓。點馬莫嫌卑冗甚。十年廊廟得優游。自註。吾甞因點馬。留安州四月。今吾兄爲義州牧。故有終二首。且期他日大用。以慰侍史也。</text>
<title>奉謝江原道都觀察使韓公 尙敬 惠東坡和陶詩。兼示所作關東雜詠。</title>,<text>淵明高節最堪師。千載流傳醉後詩。未悟昨非慙老大。秋深三逕有歸期。曾信東坡百世師。精神都在和陶詩。展來試得吟中趣。却恨吾生在後期。功名役役走京師。未向溪山一賦詩。忽得關東題詠妙。海門思欲訪安期。柳巷先生我所師。羡君問禮又聞詩。峨洋妙意傳家法。惟恨知音欠子期。</text>
<title>題靈通寺樓</title>,<text>五冠山下古叢林。風滿樓臺綠樹陰。境絶塵喧常閴寂。溪因雨過更澄深。西峯爽氣連朝暮。北嶺閑雲亘古今。惆悵無由問前事。土橋依舊未消沉。</text>
<title>哭朴密直 永忠</title>,<text>久隨旌旆樹邊功。寵拜鴻樞位已崇。世事早能婚嫁畢。生涯長任醉醒中。白鬢紅頰身猶徤。黃狗蒼鷹志尙雄。忽向幽堂成大夢。那堪紼翣起悲風。</text>
<title>謝江原道使相家語玉燭之惠 韓尙敬</title>,<text>素王家語最精微。方冊雖存識者稀。多謝先生持贈意。明燈况復助光輝。</text>
<title>次蘭坡 李居仁 聯句韵賀李政丞 居易</title>,<text>駙馬寵恩兄弟並。國公遺澤子孫鍾。再扶昇日咸池上。獨播淸風杜閣中。</text>
<title>又得三字</title>,<text>平生克備達尊三。終始汾陽壽老聃。世德相承知有本。胷中秋月照澄潭。</text>
<title>次韵謝同年李咸陽惠紙 恒茂</title>,<text>一封書至自南州。尙想蓴鱸物外秋。老去䆠途詩㹅廢。今朝喜與楮生遊。</text>
<title>送咸觀察使 傅霖</title>,<text>山水關東勝。蓬灜海上連。精鍾生俊傑。氣逈得神仙。昔我訓蒙士。惟君最少年。聦明眞性禀。經術是家傳。慷慨懷常激。精微理極硏。學能行並進。才與識俱全。蟾窟攀詵桂。蛾班着祖鞭。御天龍變化。賢德鳳飛騫。開國勳庸大。圖形寵渥偏。樹風悲不止。苫凶痛堪憐。憂制終三載。哀誠澈九泉。求忠當孝子。敷政要仁賢。榮錫分茅爵。威專扙鉞權。英聲摧賊膽。惠化息民肩。只在吾心正。無忘聖德宣。臨離贈此語。厚意重拳拳。</text>
<title>次趙雨亭韵答鄭春谷 趙諱璞。鄭諱擢。</title>,<text>白岳山前一草亭。綠陰深處午風淸。相思不得成良晤。難寫胷中繾綣情。連袂朝天萬里餘。舟中共食楚江魚。如今更覺誠心厚。肴酒殷勤且摘蔬。</text>
<title>次春谷韵</title>,<text>南都出鎭構新亭。德感民懷政自淸。河內冦公難久借。宜登台鼎𢠢群情。論交已是十年餘。契闊眞難數寄魚。鄭谷想知多僻處。卜隣將欲種園蔬。</text>
<title>復次前韵</title>,<text>昔與登臨望海亭。雲開溟渤政澄淸。知公雅量能同大。履險曾無惴慄情。腹裏詩書萬卷餘。愛民仁信及豚魚。齋居更想多幽興。冒雨栽花又課蔬。</text>
<title>復用前韵</title>,<text>武夷山繞晦菴亭。百畒方塘徹底淸。活水至今流不息。難分一泒洗塵情。王化來宣補衮餘。凜然淸節邁懸魚。須將利器施槃錯。勿問傭人賣菜蔬。右酬淸城 淸城君卽春谷我家黃菊滿園亭。文正高風永世淸。與子幸蒙餘慶厚。勉思承繼共殫情。樂在胷中無欠餘。人非魚也豈知魚。孔門願學心齋者。陋巷蕭然只飯蔬。右訓永嘉 永嘉君諱弘。先生曾王父菊齋文正公。於弘爲高祖。天地眞同逆旅亭。下爲重濁上輕淸。濂溪大極無餘蘊。自愧陽村未得情。朝來步屧上春亭。頓覺溪山雨洗淸。俯仰乾坤成一嘯。悠然沂上詠歸情。秦焚六籍幸遺餘。却恨還多魯與魚。珍重先生能樂道。不知肉味况知蔬。利欲紛拏作僞餘。斯民不幸自相魚。漢陰寧有機心在。抱瓮惟知日灌蔬。闕疑曾學愼言餘。矢直何人似史魚。可笑樊遅遺遠大。惟知問圃欲爲蔬。右酬淸城一樓風景勝高亭。終日登臨興味淸。客裡厚恩難可報。誓將金石比交情。勳業能成學問餘。天淵神化似鳶魚。致君堯舜公無讓。時遣羊來踏我蔬。右酬安石春風淡蕩百花亭。宿雨晴時氣轉淸。數日齋居同笑語。親情不减弟兄情。華宗除子更無餘。問禮問詩似伯魚。百事可成知有本。尋常咬得一根蔬。右贈天用 天用與公眉壽字無邊風月滿蓮亭。洒落胷襟亦與淸。想得二公成邂逅。窮通不變共盟情。右記安石樂甫水州會合 樂甫。雞城君李公來字。安石高樓百尺餘。雄風如化北溟魚。公今攀附登雲路。可拔園中舊日蔬。右贈樂甫</text>
<title>送京畿按部金議郞 端</title>,<text>郊畿分左右。按部得賢才。楓陛絲綸降。棠林茇舍開。疲民肩可息。猾吏膽應摧。王化由先邇。惟君往敬哉。</text>
<title>次鄭判中樞 洪 韻。送同年金判事 摯。</title>,<text>聖朝圖畫炳凌烟。難把踈慵得比肩。唯羡澗松含晚翠。願如山木保天年。儻來軒冕知吾累。自樂簟瓢爲子憐。安得飄然携手去。滿懷塵土濯風泉。</text>
<title>送岬山住持圓公詩 幷序○性圓</title>,<text>圓公。神印之傳法也。氣淑而性靜。言寡而行修。予固重之。以爲方外之友。又屬豚犬以開其蒙。圓公晝夜訓誨不倦。期於有成。予益重之。建文三年春。得住雞林之岬山寺。以其母之居于其隣也。不辭而行。將以致養於晨昏。意欲携豚犬與俱。予以其稚且弱也。不忍遠遣于千里之外。不許其偕往。圓公色若不豫然。又擇其徒之慈惠者善付囑之。夫圓公。佛者也。寂㓕是宗。辭親割愛是學。固吾儒者所當排擯而遠斥也。然圓公則不然。知孝之大而欲養其母。知義之大而欲收人之弱子。是於儒者之道。不戾天命之性。仁義根於心。不待學而發見於日用之間者。可見矣。故書此以贈之。又嘉其孝。作一絶云。縹緲雞林海上城。今朝南望送君行。慈烏反哺岬山下。雪裡定應新笋生。</text>
<title>詠陳氏宅槎峯次韵 義貴</title>,<text>天工刻鏤巧成峯。誰識千年化石松。宛有烟霞丘壑趣。坐來如聽一聲鍾。</text>
<title>次雙梅堂猫乳詩韵</title>,<text>鼠自嫌貧尙可虞。每愁飢齕及書廚。聞君德化猫相乳。爲寄如拳一小雛。爲家如國戒無虞。鼠竊寧容入遠廚。自是養猫同養將。定知牙爪㓕胡雛。</text>
<title>次天使淮南陸伯瞻顒春宴曲</title>,<text>繡幕圍春氣融暖。金樽對月酒常滿。玉釵鳳髫態自濃。嫋嫋淸歌兼急管。城頭烏啼暮雲低。靑蛾起舞斜日題。莫催歸馬臨風嘶。坐看飛星流向西。</text>
<title>次伯瞻見贈韵 二絶</title>,<text>學業空踈不自修。無由得入聖門遊。謾言夷夏同天性。孤陋如今嘆白頭。昭回白日發天光。出自咸池照四方。欲識一元無息處。雪中梅萼吐新芳。</text>
<title>次伯瞻見贈韵 二首</title>,<text>小生曾得近天闈。優荷如春帝德輝。粲爛奎章親鴈札。氛氳香氣賜來衣。九街樓觀承恩醉。萬里鄕關奉勑歸。睿澤淪肌無路報。夢魂常繞五雲飛。雙鳳㗸書下紫闈。翩翩采羽映朝輝。九天日月頒堯曆。五色文章補舜衣。旅館方欣傾盖舊。驛程難挽着鞭歸。若爲揷得如雲翼。霄漢翺翔與子飛。</text>
<title>次伯瞻春日見寄韵 二首</title>,<text>草樹春敷榮。好鳥鳴其嚶。讌坐感時物。浩然高興生。蕭灑玉堂彦。聞道眞吾兄。乘軺使絶域。帝運開太平。邂逅展良晤。綠醑尊中盈。願言保終始。莫忘今日情。我昔被寵榮。禁林聞鳥嚶。文淵集群彦。遇我如平生。摳衣願承敎。事以猶父兄。一朝返鄕國。戀懷苦未平。君今奉使至。謙謹無驕盈。宛若見諸子。慰我拳拳情。</text>
<title>題伯瞻釣叟圖</title>,<text>槎牙老幹幾經春。白髮漁人隱海濱。會見熊罷終入獵。好將仁術濟斯民。</text>
<title>昨見釣叟圖。作太公賦之。及觀佳作。乃賦子陵也。故又次韵。以太公壓子陵。</title>,<text>眞釣求魚計不踈。時來牧野展雄圖。客星謾向桐江隱。加腹依然是僕奴。</text>
<title>謝伯瞻梧竹圖</title>,<text>高梧一樹挺朝陽。碧玉雙竿貫雪霜。幸際文明天下泰。鳳凰覽德下高岡。</text>
<title>次伯瞻韵 二首</title>,<text>門垂黃金柳。坐有綠綺琴。相對兩佳士。玉樹臨儒林。冷冷大古響。朱絲間淸吟。殷勤永今夕。終始同此心。淑氣正催鶯。園林向晚淸。微風吹綠醑。斜日照朱楹。興逸新詩句。情濃寶瑟聲。別離何足惜。聯騎共朝京。</text>
<title>送禮部陸伯瞻使還</title>,<text>离照重明萬國安。群生咸被帝恩寬。正頒堯典羲和曆。春滿箕封弁馬韓。使節動星方發彩。詞源觀海更增瀾。鹿鳴宴勞應優渥。濟濟廷臣刮目看。又曾向文淵閣上看。信知觀水必觀瀾。瞻前忽後難窺聖。肆外宏中捴似韓。御札親承奎璧煥。儲恩更沐海天寬。小生無力酬洪造。倍祝皇圖萬世安。</text>
<title>代人贈送伯瞻使還 二首</title>,<text>聖代輿圖廣。天心付畀全。北驅窮朔漠。東曁到朝鮮。西被流沙外。南踰㢓海堧。華夷歸有德。日月照無邊。共入陶鈞內。誰言覆載偏。皇猷開煥赫。胡醜掃腥膻。復啓中華統。非因曩代權。功光湯武上。業邁漢唐前。割據皆含璧。英雄競著鞭。貔貅雄武烈。鸞鳳萃文淵。冠冕千官盛。梯杭萬國連。塩梅殷鼎鼐。玉帛禹山川。溟浡波曾息。燕然石已鐫。威收用黃鉞。治定頌朱絃。翼翼洪基壯。巍巍景祚綿。嗣皇眞聖哲。輔相捴忠賢。欽恤刑期措。寬仁澤必宣。丕承思祖述。善繼貴相沿。綏撫恩覃及。褒嘉賞乃延。十行頒御札。三錫重賓筵。文錦浮紅暈。輕羅漾碧漣。曆分欽若後。春盡泰來先。偉矣南宮彦。飄然上界仙。詞華登桂籍。風彩暎花甎。持節辭螭陛。揚鑣跨馬韉。緬來箕子國。載賦叔孫篇。才入機雲妙。名將賈贄傳。事唐誠最著。使越美奚專。修靜道同躰。放翁詩可肩。禮容持素履。家法守靑氊。星斗胷中炳。龍虵筆下纏。鵠峯春婉娩。龍岫月嬋姸。綠蟻宮壺灔。靑娥舞袖翩。俳優紛雜遝。仗衛共蹁蹮。舊俗何嫌陋。圖經定見編。梅開尋澗水。茶好煑山泉。野菜香堪茹。林葩爛似燃。柳絲搖濯濯。草色弄芊芊。佳節行方届。征車苦欲還。我王誠欵欵。侯度每拳拳。承命榮彌渥。輸忠誓益堅。子孫期不替。朝覲永無愆。賤子生遐域。微才自可憐。慕華徒景仰。居陋獨周旋。學問眞踈淺。詩書豈貫穿。每遭君子至。常愧性資顓。語異難承敎。思歸便式遄。懽諧猶未洽。別恨苦如煎。贈處將何道。逢迎會有緣。三韓作蕃屛。固圉萬斯年。皇明誕作寰宇淸。旃毳不復能縱橫。西琛南金筐篚盈。頓顙北闕爭來庭。東方有國隔滄溟。爰自箕子風化行。知尊中國有義聲。世修執壤無遑寧。惟吾老王賢且英。剗除叛亂功乃成。高皇曰嘉示寵榮。許以王爵更國名。王拜稽首深感銘。誓萬子孫爲藩城。父以傳子弟讓兄。兄辭弟受敦親情。竱心一力常𥷋傾。繼繼益篤輸忠誠。今天子嗣眞聖明。仁濡普率安群生。溫溫陸郞金玉精。裒然遭遇飄長纓。親承玉節辭帝京。萬里原隰駪駪征。手奉丹詔頒新正。鮮鮮羅綺浮光晶。君臣拜受寵若驚。齊呼萬歲聲喧轟。每懷王事有常程。對酒不飮催歸旌。鴨江漫漫鶴野平。春風馳驛如飛星。丹墀入奏天必聽。海外億萬命生靈。永世皥皥與耕。</text>
<title>送端木待詔使還詩 禮</title>,<text>曾陪群彦赴文淵。頭上親瞻咫尺天。凡骨縱除仙府籍。賜衣猶襲御爐烟。賢王寵錫龜纏印。膚使高才鳳翥篇。此日喜迎還送別。夢隨旌旆到花磚。</text>
<title>送章寺丞使還 謹</title>,<text>東國賢王孝且仁。父傳兄讓篤親親。演綸褒奬彛倫正。錫印榮除爵命新。漢節却廻天上路。越金難作橐中珍。只應咳唾成珠玉。淸韵琅琅滿海濱。</text>
<title>送林行人使還</title>,<text>銅柱扶桑四海遙。盛時聲敎煥文昭。裕孫成德湯傳甲。協帝重華舜繼堯。曆改月正尊大統。天開星象拱中霄。臨分贈別無長策。莫謂吾謀似繞朝。濟濟群賢翊聖朝。小生曾得近丹霄。親承御札文如漢。且識皇儲顙類堯。却到海東聞訪落。每瞻天上嘆於昭。夢魂常繞文淵閣。誰謂山河萬里遙。</text>
<title>送相監生使還</title>,<text>髦士出淮海。氣雄才亦馴。硏窮聖賢學。道藝無比倫。皇明啓熙運。駕馭皆俊臣。九有煥文治。鹿鳴宴嘉賓。來遊璧雍裏。裒然氣益振。絶足自超詣。聲名騰縉紳。一朝被綸命。頓轡東海濱。市駿匪求馬。要得驚代麟。我王思無斁。有駱且有駰。龍媒及鳳臆。紫騮與靑驎。駉駉盡在野。矯矯皆若神。考牧獻天廐。萬匹如雲屯。長鳴奮鬐鬣。足以靜塞塵。靡盬戒旋軫。振策凌淸晨。歲暮積霜雪。行邁良艱辛。節義古所重。功名當及辰。由來汗血驥。千里志一伸。去去展高步。籋雲登天津。戮力佐時乂。四海施陽春。</text>
<title>題獸醫王名仲遠字說後</title>,<text>名家知子有高才。市駿年來已築臺。萬里天衢馳絶足。追風逐電浮氛埃。王良相馬世無倫。後胤如今有此人。皁櫪豈誇毛仲美。三槐欝欝更靑春。</text>
<title>題獸醫周驥彦德字說後</title>,<text>德驥曾聞著魯論。如今喜見渥洼孫。高才豈是駑駘伍。天廐偏蒙駕馭恩。矯矯天閑萬匹龍。曾知逸驥最驍雄。肯從鍾上禾蒭老。會向明時策駿功。自註。右二獸醫。從大僕祝少卿，兵部端主事來市馬者也。端公爲作字說。書于簇以歸。乃謂予詩。故賦此云。</text>
<title>次獨谷韵。送三道漕轉都軆察使林公整。</title>,<text>都門祖席動悲歌。別恨其如靡盬何。睿眷欲資舟揖用。似君材畧世無多。</text>
<title>辛巳冬十月初九日。太上王浴于平州溫井。殿下問安。次于歧灘。其夜微雪。</title>,<text>上宮西狩浴溫泉。省問宸心日翼然。禁衛曉嚴來野外。行廚暮設滿江邊。寒聲微洒三更雪。暖氣還添萬竈煙。此地昔曾陪羽獵。須知今日勝當年。</text>
<title>次彌勒堂</title>,<text>野外高風冷。天邊短日催。溪山隨處好。車駕出城來。舜孝一心切。湯羅三面開。問安非校獵。獻賦愧吾才。</text>
<title>次溫井用歧灘韵</title>,<text>陰火炎炎煑玉泉。浴來肌骨便脩然。離宮爲設原田上。樹羽來臨野岸邊。夜靜令嚴聞漏鼓。曉寒人語起炊烟。聖心慈孝無今古。曆數應傳億萬年。</text>
<title>奉敎製進。次使臣少卿祝孟獻韵。二首</title>,<text>星使遙持玉節過。小邦欣感意如何。德齊巍蕩天爲大。治洽雍煕海不波。詔降如綸褒奬極。衣分在笥寵恩多。區區舘待慙殊薄。且向離亭聽我歌。筆力能廻造化春。佳章神畫惠來頻。風雲入手流形妙。星斗羅胷命意新。言動可觀情繾綣。容儀便覺氣淸淳。圖南一擧天池闊。遙望鵬程不可親。</text>
<title>奉敎製進。次祝少卿冬至詩韵。二首</title>,<text>使臣命降中宸。一接風儀意轉親。粲爛壐書光射日。氛氳宮錦暖浮春。華夷混合無他道。天地生成有此身。幸際復亨時進泰。共君齊拜賀今晨。地底陽生節序催。憐君奉使異鄕來。客愁應似添宮線。詩興還如動管灰。舜政已齊修土榖。殷羹當用作塩梅。公歸有日無緣住。莫厭殷勤勸酒盃。</text>
<title>代人贈祝少卿使還 三首</title>,<text>聖皇端拱九重宸。萬里邊陲見若親。使節來臨宣異寵。群情感激被同仁。從容禮貌人皆美。妙絶才華世罕倫。添儐數旬承顧盻。臨歧送別倍傷神。使綸命布陽春。際海渾霑雨露均。傾盖笑談新若舊。揮毫飛動妙如神。駉駉運進追風足。懇懇難留許國身。爲向舟墀善敷奏。吾王忠順自天眞。祝公英邁固多能。萬里遊觀氣益增。侃侃片言堪信服。溫溫禮貌豈驕矜。詩應神助知無敵。畫逼天眞見未曾。此日黯然生別恨。何時更挹酒如澠。</text>
<title>贈送臨淸釣隱詩 幷序</title>,<text>大僕祝公。鄱陽之世胄也。其先皆以儒雅著稱。公克濟世美。好學洽聞。其未筮仕也。構亭于江之上。扁以臨淸。絃誦之暇。垂餌而漁。自號釣隱。盖釣之爲事雖細且鄙焉。然以孔子之聖。亦甞釣而不網。是其待物之仁。非截流盡取之可比。且其持竿也必正而固。投餌也必徐而審。垂綸也必直而靜。手必拱坐必危。心必定而不馳。視必專而不散。然後釣可得而有獲也。是於學者漁獵經史之間。息焉游焉。勤息有養之道。不爲無助。人子事親。養志之需。亦所不廢。其視庸夫利於販賣。鑱於口腹。數罟汚池之慘。操舟駭浪之險。皆不可以擬倫也。是以。自古幽人逸士高潔自守者。必於是而自託焉。若磻溪之非彲。桐江之客星。尤其表表者也。祝公初以是自居。其志豈眞在魚也哉。卜獵之載。非所希也。物色之訪。非所期也。晴朝月夕。灝氣滿天。垂綸坐歗。胷次悠然。俯臨長江。浩浩淸漣。與我胷中天理之流行者。混融一體而無間。超萬物而獨立。付萬事於忘筌。直與沂上詠歸之興同一氣象。此其所以自適其適。樂之於心而託之於號者也。三公之貴。萬鍾之富。擧無足以易之者矣。欽遇皇明奄有四海。以道德爲竿綸。禮義爲鉤餌。盡拔天下有道之士而登用之。祝公於是奮鬐躍鱗。始登仕版。躋華踐要。爲時之良。今嗣天子尤加器任。增秩以寵。特命持節于海外之國。所以重使事也。公乃跋涉山海。淹延歲月。險阻艱難之備甞。賢勞困悴之旣極。未甞小有憂愁欝抑之態。惟孜孜焉使職是力。寬裕自如。和易與人。臨淸平日所養之趣。藹然輒見於辭氣之間。至其發爲詩文。則淸新流麗。源源不窮。飄然有出塵之想。是則隨吾所處。樂無不在。天壤之間。無往而非臨淸也。豈以身之出處。地之彼此。而易吾胷中之所樂哉。推廣是心。以及於物。不假濡沫。而使自得於江海可也。公將使還。不鄙予而徵詩文。故敢以此而進。願承敎焉。鄱陽江水淸且深。小亭翼然江之陰。有容持竿日日尋。志不在漁常獨唫。磻溪釣璜垂直針。鷹揚雋烈誰能任。桐廬客星久已沉。凜凜淸風吹古今。聖賢高躅留碧潯。眼底萬物空蕭森。出處殊塗同此心。直敎千載人皆欽。寂寥不皷昭文琴。胷中至樂無知音。臨流兀坐涼滿衿。不覺歲月馳駸駸。歘爾徵起紆纓簪。風彩磊落傾士林。振鬣雄嘶萬馬瘖。𦬼雲歷井仍捫參。玉皇睿鑑如天臨。命掌房駟圍田禽。威加北漢南踰郴。豺虎遁走皆成擒。東遊奇氣增嶔岑。俯瞰溟浡同蹄涔。當事不敢忘規箴。高懷豈受纖塵侵。賓庖有魚炮且燖。公燕鹿鳴歌食芩。樽前只許魯酒斟。槖裏曾無南越金。節旄來趁淸霜砧。去時方炎桑落葚。海外僻地久滯淫。舒憂嘯詠鏘璆琳。西歸我思慨釜鬵。送別繾綣情難禁。知君天上霈傳霖。永使萬方枯涸咸霑淋。梯航世世爭輸琛。</text>
<title>送端木天使</title>,<text>箕子千年地。端公四海名。周咨持使節。道學振家聲。幸結新知樂。那堪別恨生。相期誠不淺。夾輔致昇平。</text>
<title>送周監生使還</title>,<text>蘊籍儒林秀。追隨使節來。讀書明實學。草檄有高才。海國民風古。天涯驛騎催。此行眞特達。應得上雲臺。</text>
<title>奉敎製進。送潘行人使還。</title>,<text>帝德如春覆育均。小邦偏感被同仁。九章寵命頒玄衮。萬歲誠心拱紫宸。漢節自能持雅操。越金焉得浼行塵。相逢忽忽還相別。好去承恩玉殿春。</text>
<title>次端木天使詩韵。送董監生使還。</title>,<text>人生天壤間。有志事可必。多君抱奇才。意氣自超逸。去去佐明時。文德冒出日。露花紅錦鋪。煙柳翠絲密。羡看騏驥資。雲路正奔駃。</text>
<title>次天使東八站路上詩韵口號 兪士吉</title>,<text>僻在海隅慚陋學。曾從天上泛仙槎。箕封自古遵王道。舜德如今協帝華。幸見車書文軌混。何嫌冠盖往來賖。相逢爛醉眞良計。百歲人生亦有涯。</text>
<title>觀獵。奉呈天使三大人。</title>,<text>星軺觀獵出都城。群馬駪駪作隊行。獸竄草間難得脫。禽飛雲表却遭烹。三驅正値開羅網。四海方臻洗甲兵。此日原頭聊講武。騎徒齊奮有歡聲。</text>
<title>再用前韵。奉呈天使三大人。</title>,<text>口宣天詔到藩城。有脚陽春見此行。德洽敷文來鳳舞。恩寬治小戒鮮烹。伊周固已常論道。衛霍何須善用兵。曾是三韓非化外。願留雄筆振風聲。</text>
<title>次天使僉都御史兪公詩韵 士吉</title>,<text>征途數日得攀鞍。可怕霜威逼骨寒。臨別繞朝難贈策。逢時貢禹競彈冠。千年際會承三接。萬里扶搖在一搏。願爲小邦留妙筆。珍藏世世永傳看。</text>
<title>送內使楊公使還</title>,<text>上林嘉卉本多奇。最好風前玉樹枝。昵侍九重承帝眷。遊觀萬里達民思。燒香黌舍文儒敬。校獵郊原武士馳。共噵內臣知急務。合將才畧佐明時。</text>
<title>僉都御史兪公使還。王命臣近護送鴨綠江邊。士吉</title>,<text>聖朝遣使選才賢。御史風威最罕前。肅肅乘騘皆止避。遙遙馳馹忽來宣。眼中物象三韓地。脚底陽春萬里天。從此東人常景慕。願毋金玉送新篇。</text>
<title>洪武二十九年夏。內使溫公奉大祖高皇帝之命。來使小邦。我老王亦命臣近隨車赴京。欽蒙聖恩慰諭而還。越三十五年冬。溫公又奉新天子詔命以來。王又命臣近護送鴨綠江邊。</title>,<text>曾隨旌旆謁天庭。又向江頭送使星。補主誠深心自直。愛人恩篤骨堪銘。天邊寒月孤光白。海上群山幾點靑。別後相思何日已。時時西望數長亭。</text>
<title>送王天使使還</title>,<text>自牧齋中隱逸人。聖朝來作老成臣。綸音曉降鴻臚列。玉節秋過鴨綠濱。德洽懷柔恩似海。禮成酬酢氣如春。隨車送別還多恨。每歷郵亭倍愴神。</text>
<title>哭成大司憲 石瑢</title>,<text>美質兼加學問功。材名早出縉紳中。棠林惠化留遺澤。栢府威聲振古風。哀毁只緣殫子職。蒼茫眞可悢天公。當時共結同庚契。此日傷心豈有窮。</text>
<title>送金堤縣令李 伯撰</title>,<text>睿想憂民切。疇咨擇士精。惟君方得郡。乃父亦專城。帶犢明新令。乘𩣭有舊聲。均勞無內外。政最更飄纓。</text>
<title>貢院見杏花。用屛上詩韵。奉呈諸公。</title>,<text>得賢志欲佐邦家。兩眼冬烘鬢雪加。豈念園蔬將播種。不知墻杏已開花。易書炫耀迷孤。評點淋漓散暮鴉。再掌禮闈慙不分。流傳桂苑永應誇。</text>
<title>奉敎和進太上王製詩韵</title>,<text>東巡北狩御離宮。嗣聖時時淚洒風。天道孔昭回玉輦。飜然改過美焉窮。</text>
<title>送李右使稷奉使</title>,<text>聖代恩光滿海隅。羡君乘馹向天衢。雲中必擧三淸鶴。轅下難馴萬里駒。好達群情深感激。還承睿澤更霑濡。公家勳烈期無墜。努力一心忠義俱。</text>
<title>送完山府尹尹公 坤</title>,<text>巨鎭分南北。完山最是奇。千年鍾王氣。一代啓鴻基。舊俗還淳日。勳臣出宰時。贈言慚鄙拙。聊以慰吾思。</text>
<title>送梁秀才 允悔 歸覲</title>,<text>一葉知秋欲落初。思親汲汲戒征車。風前殘暑收歸路。雨後新涼滿大虛。孤舘月明聞蟋蜶。澄江潦盡打鱸魚。高堂舞彩來須早。䲶鷺翺翔有直廬。</text>
<title>奉次銀臺諸學士詠梅詩韵</title>,<text>高人偏愛臈天梅。培養盆中最早開。一榻淸香春婉娩。數枝踈影月徘徊。雪林香動認眞梅。不覺寒葩臘月開。繞樹千回情未足。傍人莫訝又徘徊。乾坤淸氣最鍾梅。氷雪團團滿樹開。夜靜不辭寒入骨。參橫月落且徘徊。滿林殘雪一株梅。春意先從冷艶開。玉兔影高寒更甚。肯容蜂蝶得徘徊。腸懷鉄石口吟梅。相業能令治道開。自是廣平風韵在。追攀高躅莫徘徊。花中巢許是爲梅。雪虐風高也自開。美實可資殷鼎用。豈從林壑獨徘徊。天催春信動香梅。萬玉妃皆一笑開。似向含章簷下見。競將粧點自徘徊。窓前素質雪耶梅。縞袂飄然皓齒開。玉貌豈緣羌笛落。瑤臺月下定徘徊。逋仙窓外數枝梅。玉蘂輕盈欲盡開。怊悵肘生莊叟柳。莫陪群彦繞徘徊。自註。予方患瘇故云。寒多白屋本無梅。病裏昏昏眼倦開。聞說高人憐玉質。爲邀詞客共徘徊。</text>
<title>送平陽君趙公赴完山 自註。時踐爲半刺。</title>,<text>出宰從來貴。多君少壯時。殊勳蒙睿睠。寬政慰民思。風雪歲將暮。關河行正遲。臨分憶豚犬。苦語不成詩。</text>
<title>次獨谷韵。賀李代言 升商 掌試成均。</title>,<text>經術相承積善家。每魁蓮榜世傳誇。含香且得提文柄。舞彩仍將戴賜花。</text>
<title>題柳少年山水圖 方善</title>,<text>墨池龍起雨濛濛。石走江翻鬼泣空。一陣好風天地霽。分明元化在胷中。靑山雨過白雲濃。草樹皆霑閏物功。頃刻解成眞態出。信知人可代天工。</text>
<title>趙政丞 浚 夫人挽辭</title>,<text>侍中孫配侍中家。世上榮聲豈有過。只得明珠留一顆。却忙奔月伴姮娥。</text>
<title>奉次獨谷成政丞 石璘 題李政丞 居易 淸樂堂詩韵</title>,<text>世德非喬木。宗盟是泰山。恩光輝日下。義氣薄雲間。治定時堪樂。心淸事自閑。安危皆注意。丘壑豈能還。</text>
<title>次韵謝雨亭蓴羹見餉 二首</title>,<text>數日同齋宿。高懷更眷思。頻繁霑異味。妙絶聽新詩。蓴菜銀羹滑。香醪玉斝遲。交情眞鄭重。膠漆永爲期。新邑來何寓。高樓最可思。齋居堪屛迹。醉興共吟詩。雨霽靑山近。天長白日遲。登臨多野趣。亦足慰幽期。</text>
<title>送邊文州 處厚 之任</title>,<text>聖主憂民日。郞君出宰時。煩苛應務去。寬厚要先施。茂樹孤蟬咽。長途五馬馳。此行兼舞彩。忠孝兩無虧。</text>
<title>癸未正月二十三日大雨</title>,<text>今年正月異他年。隔日陰晴雨雪連。久訝玉峯浮地上。忽驚銀箭滿雲邊。詩懷竟夕難排悶。病耳通霄耿不眠。俚諺比方娘手大。誰將理數問蒼天。</text>
<title>金典書 瞻 來過</title>,<text>昔年宮洞日相隨。童稚情親更有誰。䆠路窮通曾信命。聖朝遷擢政逢時。精硏禮樂知沿革。博涉經書辨信疑。自愧持蠡難測海。賁然門巷喜來思。</text>
<title>寄贈金同年 摯 乞竹</title>,<text>錄竹滿園種。高齋幽興長。涓涓滋雨露。擢擢傲風霜。勁節眞同調。虛心亦可方。請公醫我俗。分送翠雲光。</text>
<title>漁父辭。次雙梅堂用古人韵。</title>,<text>長江釣魚者。迹與心雙淸。不自識榮辱。何甞思利名。孤舟獨往還。夜泊沙頭宿。江楓吹碧烟。曉㸑燃綠竹。一竿生涯亦有餘。汎汎長隨鷗鷺居。高歌濯纓樂在中。忘筌且復兼忘魚。</text>
<title>孔岩許公醉而墜馬。戱贈一絶湊。</title>,<text>許子平生醉度年。高風直過竹林賢。塞翁墜馬焉知福。好向長途更著鞭。</text>
<title>題昭格殿</title>,<text>地湧靈泉淨。山藏道境幽。經營開寶殿。咫尺隔塵區。霄漢仙居逈。雲霞鶴馭留。度人多妙訣。降福永千秋。</text>
<title>癸未九月晦。奉香宿馬山驛。其夜有雨。朝至碧蹄驛。墻菊盛開。</title>,<text>佳菊誰栽古舘傍。黃朱錯落滿東墻。涓涓新沐三更雨。粲粲能經十月霜。在驛尙堪稱隱逸。泛樽難爲作重陽。最憐衆卉皆搖落。獨保淸寒晚節香。</text>
<title>送前知申事權公 執經 出牧尙州</title>,<text>妙齡喉舌荷恩榮。寬厚天資自老成。十載田廬閑日月。一時門士幾公卿。旌旗出守承新寵。雲漢遺黎得再生。去去勉修忠義烈。聖朝廊廟任賢英。</text>
<title>復用乞竹詩韵。寄金同年 摯。</title>,<text>爲問園中竹。新稍幾箇長。籜披如點血。節露自儲霜。俗士有醫術。此君眞藥方。數莖如得種。陋巷亦增光。</text>
<title>送張觀察使 子忠</title>,<text>慷慨高懷出士林。數州遺愛洽民心。按臨左部威聲振。秩峻中樞寵渥深。黃鉞曉分丹闕下。繡衣春照錦江陰。勉旃更展匡時策。須使功名冠古今。</text>
<title>送酒謝同年金公 摯 病中來過</title>,<text>䆠途奔走雪侵頭。十日都無一日休。物議難逃尸祿責。鬼呵宜有負薪憂。乃因枕上身多困。却使門前客不留。爲遣麴生聊致謝。兾憑杯杓洗愆尤。</text>
<title>金居士雪中騎牛遊皺岩</title>,<text>雪裏溪山特地奇。遊觀牛背任行遅。皺岩可是非人境。長使儒仙爲賦詩。</text>
<title>金侍中騎騾訪江西惠袁上人</title>,<text>廊廟宏材社稷憂。騎騾淸嘯到山丘。肯將禪話裨經濟。只可蕭然野外謀。</text>
<title>書筵三絶。奉呈諸公。</title>,<text>玉色臨軒白日明。潭潭廣廈集群英。從容進講操存要。思到無邪卽是誠。束帶趨朝近耿光。叨陪淸讌講虞唐。寂寥庭院歸來晚。猶自衣冠惹御香。墻頭垂柳颺金絲。殿閣參差晝漏遅。玉案無塵封事少。讀書聲逐細風移。</text>
<title>寄監牧諸公</title>,<text>曉日辭金殿。春天放牧塲。寧憂風馬逸。免使老農傷。昭𣂈山花艶。供廚野菜香。川原隨處好。吟詠興彌長。</text>
<title>次雲岩禪老詩韵 省敏</title>,<text>塵土難成物外遊。遙思禪榻幾回頭。何當滿壑松風裏。相對披襟爲小留。謫裏曾從海上遊。雲蹤初見寺樓頭。當時不得施衣別。他日唯期挽袖留。自註。昔予謫在益州彌勒寺。敏公來訪。始與相識。</text>
<title>次獨谷韵賀金代言利</title>,<text>曾從試士棘圍來。自幸冬烘尙得才。講道每蒙陪玉案。尊賢何羡上金臺。天心固重忠言切。物望皆期至治開。老我喜懷尤有兾。公乎更益勉旃哉。</text>
<title>次南贊成事 在 韵。贈薛直提學 偁。</title>,<text>夾輔皇儲羽翼成。商山晚歲樹聲名。已將稽古蒙恩眷。莫歎霜髥滿鏡生。大器曾聞必晚成。白頭今得遇昇平。韵中兵甲將施用。吉兆先從夢裏生。薛自言甞夢帥十萬兵。</text>
<title>次獨谷韵。賀李代言拜參知議政 升適。</title>,<text>早抱才名遇聖知。每懷民隱若吾悲。上林嘉樹應全借。會見將巢第一枝。</text>
<title>送鉄化監務金泮。甞有思親詩文數篇。</title>,<text>䆠路思親切。鄕關出宰歸。一官詩有集。三載覲無違。邑裏歌多袴。堂前舞彩衣。私恩與公義。勉子永音徽。</text>
<title>次獨谷韻賀尹代言 思修。效其體。</title>,<text>皇天降才必有試。豈要醒吟與醉睡。紛紛品彙本不齊。萬竅怒號唯一吹。大哉王國多俊賢。紆餘卓犖有同異。吾觀尹氏尤雄奇。相知固自童丱始。逮事先子叨半面。優待後生不予棄。追陪諸彦醉華堂。置酒招邀亦甞被。瑤環瑜珥有兩兒。跳踉竹馬聯作騎。峩峩頭角稍長成。白眉最良眞非啻。學成射策側縉紳。蔚若蘭苕翔翡翠。粹面溫溫仁義容。撑腸磊磊經史字。往年杖鉞巡郊畿。盤錯皆稱遭利器。羽翼來輔元良賚。喉舌進居機密地。從今大用已有期。始信皇天降才意。爲告事上須盡忠。當官須盡義。萬變酬酢一以貫。御馬應須有銜轡。挽回世道知子有宏材。明目達聦須要致其四。博求精擇斷以一至公。天下之大無難事。子兮子兮益勉旃。治道此外非有二。重爲告曰治道此外非有二。</text>
<title>次雙梅堂見寄韻 時公罷相在臨津別墅</title>,<text>曾從廊廟儼垂紳。端合明時輔弼臣。學徹精微施有序。文探造化妙如神。閑居綠野詩添藳。獨釣蒼江迹出塵。自愧高官無補效。卜隣何日乞吾身。</text>
<title>題偰氏三節堂詩卷</title>,<text>偰氏高昌貴。綿綿譜系長。一家多積善。三節並流光。義不生降賊。貞能早守孀。童年知割股。母病療居肓。勉強寧遭變。從容自盡常。人倫於是至。天理乃彌彰。仙桂聯芬馥。朝簪揔顯揚。見幾行已速。避地智尤良。爵祿崇封邑。兒孫永作鄕。從今承世美。餘慶洎無彊。</text>
<title>送東北面都巡問使呂公 稱</title>,<text>王國藩維壯。賢侯智略雄。將壇明曉日。祖席動春風。浪靜東濱裡。塵收北塞中。尹公碑尙在。功烈定應同。</text>
<title>次李僉書韵。送全觀察使 伯英。</title>,<text>夙昔襟期本自同。今朝祖席設城東。丁寧持贈無他語。須向棠陰似邵公。</text>
<title>門生壯元李大諫惠梨。以詩答之。垠</title>,<text>柳生肘上卧藜床。寂寞惟酣睡味長。忽得仙梨來大谷。肺肝淸勝飮瓊漿。自註。時方患肩𤺄。故用柳生之語。</text>
<title>次尹參判司平祗詩韵</title>,<text>累葉蟬貂是世臣。少年高步鳳池春。旣將勳烈藏盟府。益竭忠誠佐聖人。</text>
<title>次韵寄鄭政堂 擢○自註。時公被劾在城南。</title>,<text>江山形勝展新圖。中有高人爲我呼。想得村醪今正熟。閑禽日日勸提壺。早將忠義佐明時。扶植堂堂萬世基。一蹶豈妨千里足。天敎閑裡更工詩。江村寂寞嘆離群。矯首常瞻鵠嶺雲。會見鶴書將赴隴。相逢日醉任黃曛。</text>
<title>乙酉正朝賜宴。次獨谷詩韵。</title>,<text>濟濟群賢似九官。聖朝寧有一民寒。更霑湛露朝元日。不醉無㱕要盡歡。</text>
<title>乙酉正月十四日夜。夢見霽亭先生。覺而賦詩。奉呈賢孫參知座下李 升適。</title>,<text>唾成珠玉錦堆腸。白髮紅顔老益強。落月還疑照顔色。泰山堪恨一毫芒。吾衰可卜周公夢。天道須徵魏國昌。自註。用三相堂故事。 幸與令孫同政府。每看風彩仰流光。</text>
<title>金都揔制 乙貴 挽辭 自註。母氏與弟相繼而逝。</title>,<text>高步鴻樞整佩冠。天資淳厚且能寬。庭闈奉母皆稱孝。尊俎邀賓每盡歡。駒隙忽驚西日迫。鴒原堪嘆北風寒。積哀成毁嗟何及。萬事悠悠已盖棺。</text>
<title>題李使君 殷 詩卷。得相字。自註。甞少尉州。爲倭所怯。不屈至對馬島生還。</title>,<text>慷慨志士懷忠良。平生所養眞至剛。早年操筆趨廟堂。公卿共嘆才能長。宰州仁政追龔黃。視民不啻如己傷。慟念海寇來侵疆。每欲一掃安黔蒼。上相登壇師律臧。威聲凜凜凌扶桑。頑兇褫魄難走藏。稽顙請降輸肺腸。衆心瞿瞿怯且恇。異類欺謾焉可量。毅然赤心欲自當。牛酒往勞登賊航。蜂屯蟻聚何穰穰。好言中變還猖狂。競抽白刃露鋒鋩。欲肆蠆毒紛跳梁。忠肝愈烈伸揚揚。口宣威德能鋪張。賊感不敢加暴戕。共泛滄海天茫茫。回頭故國不可望。斑衣染齒難交相。誓將節義報君王。此心耿耿何甞忘。胸中星斗輝光芒。至諴上徹神斯彰。生還得瞻天日光。咫尺霑沐施恩滂。又今醫砭民膏肓。剖符到處絃歌洋。可憐屬國鬚帶霜。茂陵秋草空悲凉。公今早還身尙強。出入中外功彌昌。聖君方佇塩梅甞。永使竹帛垂煌煌。</text>
<title>哭知議政府事雙梅堂李文安公 詹</title>,<text>與子交親久。今踰三十年。翰垣叨繼後。試席濫居前。自註。公爲藝文供奉。予爲檢閱。及予知貢。李公爲同知貢擧。 學問皆㱕實。詞華揔可傳。吾疑無復質。不憗恨蒼天。</text>
<title>次星山君虞庭李公 稷一 題尹柒原 祗 新亭詩韵</title>,<text>一區佳境在城東。亭上遐觀更豁通。公退從容常自樂。客來摸寫揔能工。爲家蕭相眞堪法。謀野裨諶未是雄。佐命功高心轉小。宜從黃閣播淸風。</text>
<title>雪中吟成五言唐律一首。七言絶句二首。奉呈樂甫李學士來座下。幸傳誦於趙雨亭 璞。同加斤正。</title>,<text>雲物堪書處。乾坤欲雪時。繽紛來有勢。飄散去無期。未訝梅香動。唯看柳絮奇。從今見三白。豊瑞可前知。新都僦屋任無家。對雪哦詩只啜茶。病裡得閑高枕卧。寂寥門巷日初斜。皚皚白雪遍人家。晨起呼童便煮茶。要使詩脾淸氣入。滿牋揮筆任欹斜。</text>
<title>送僧之伽倻山</title>,<text>珈瑘山色欝蒼蒼。千載孤雲跡渺茫。今日送師空悵望。此身何日脫名韁。</text>
<title>謝忠淸道使相烏玉之惠</title>,<text>平生膠㓒是陳玄。曾許相携度歲年。此日書窓欣得見。便呼毛頴寫新篇。</text>
<title>謝金甘露大禪師惠鶴翎扇雙張</title>,<text>仙蹤縹緲海山中。駕鶴冷然上碧空。爲念塵寰多熱惱。故分雙翮送淸風。</text>
<title>次內願堂惠扇詩韵 省敏</title>,<text>趨塵常憚暑。得扇荷深情。翻袖月輪轉。滿襟風氣淸。手堪攀桂影。耳似聽松聲。莫怨秋來棄。循環理必生。</text>
<title>次韵送文上人㱕覲。門生周冕弟僧。</title>,<text>我觀浮圖淸俊流。每欲冠襟加頂脰。吾門周生孝且仁。有弟亦是禪林秀。曹溪一勺早已甞。吸盡西江未誇富。灰心忽復知憶親。兩意悠然雲出岫。吾心天理本自全。蘊在方寸包宇宙。強欲割愛非所安。晨昏念慕日相湊。是有本源誰使然。請君於此宜潛究。由親豈無施等差。知新要在能革舊。行吾職分道非外。愷悌君子神明佑。莫超倫理更求眞。此言非誑君信否。</text>
<title>次魯谷李同年 恒茂 詩韵 二首</title>,<text>六經俱掃祝公舞。數仞難窺夫子墻。碌碌功名尸素甚。羡君無事日傾觴。魯谷雲深境自幽。仙翁高蹈更無求。春風笋蕨秋松菊。不願人間萬戶侯。</text>
<title>次韵題吉再先生詩卷</title>,<text>高依重義自輕生。身上簪纓匪所榮。守道克全臣子節。鳳溪千載永流聲。舞彩欣欣善事生。策名科第爲親榮。却緣委質堅臣節。忠孝雙全播令聲。市朝遷革恨偸生。况肯身紆組綬榮。賴是周家恢大道。西山容得採薇聲。澤上羊裘舊友生。徵來誠欲共安榮。終然不奪江湖志。要使遐傳節義聲。誠孝格天意。禫晨風日淸。烏啼悲未哺。駒隙慟難停。聖制遵無墜。斯文晦復明。良心誰不有。感涕爲君零。</text>
<title>言志。寄知申事朴公 錫命。</title>,<text>牧隱文章罕古今。海東千載耀儒林。可憐遺胤携孤影。未刻豊碑有苦心。敢望除官承寵命。思因典郡盡時忱。往來近境銘神道。猶可治民布德音。自註。壻李種善欲刻其先人墓碑而未得。願爲隣境守令。以畢其志故云。</text>
<title>乙酉十月二十六日夜。夢見鐵原侍中崔公 瑩 登高樓。與賓客飮酒。余在樓下望之。吟成一句云。高樓突兀倚靑空。未就其下。公使人招余。取吾胡床而去。予逡巡未上而覺。足成四韵。奉呈公之孫壻代言孟公。以寓景慕之意云。</title>,<text>高樓突兀倚靑空。崔相登臨氣自雄。淸白傳家能秉節。忠誠許國最多功。群仙合向尊前對。凡骨寧容席上同。被召逡巡難敢進。覺來猶自感予衷。</text>
<title>李政堂 元紘 挽辭</title>,<text>早年攀附竹堂中。自與天倫友愛同。彩服孝誠垂老切。銀鉤書法逼神工。台堦輔政儀無忒。貢院掄材鑑至公。今日邦人悲殄瘁。爲將衰淚灑秋空。</text>
<title>病中寄弟直舘 遇</title>,<text>病裡思親豈暫忘。呻吟枕上夜何長。堪嗟東逝無停水。可恨西峯欲夕陽。五十慕深誠孝至。三千罪大聖謨彰。寸丹自愧難披露。只願高堂永壽康。</text>
<title>謝韓弼善 尙德 惠牛心</title>,<text>邇來調理失平安。猒見朝朝苜蓿盤。悅口方霑惠芻豢。同心深感似金蘭。食蔬豈易逢羊踏。求藥誠難得兎肝。幸受羲之當日炙。無魚長鋏不須彈。</text>
<title>次張大司成 德良 謝作林亭記詩韵</title>,<text>嘉樹陰中早結廬。下開蓮沼丈尋餘。不須汲汲休官去。可仕令宜吊望諸。</text>
<title>次韵奉送孔漢城 俯 承命往韓州書牧隱墓碑。二首○碑河浩亭所製</title>,<text>海上多仙境。韓山一點靑。精英鍾淑氣。蘊奧發諸經。百世師遺範。千秋炳列星。勒碑恩命重。可比鼎鍾銘。牧翁文冠古。河相出藍靑。道學眞王佐。詞章出聖經。撰碑垂後世。綴字似秋星。又得漁村筆。何誇孔鼎銘。</text>
<title>雨亭趙安石惠雉。仍有詩。次其韵以謝。來詩有四月飛霜甚可驚。如何十月又雷鳴之語。</title>,<text>夏霜秋潦已堪驚。又使冬雷殷殷鳴。天意未知何所譴。合將休戚察民情。聞雷昨夜夢初驚。坐久寒雞不肯鳴。名位謾高身已老。憂來不禁感懷情。執雉人來喜且驚。誦詩如聽鳥嚶鳴。渾家得飽烹調味。久客難忘繾綣情。如神剖决鬼猶驚。天爲明時擇善鳴。功大尙存憂世念。仁深常篤濟窮情。</text>
<title>題一漚上人詩卷</title>,<text>萬波收處一漚生。起滅無蹤海水淸。固覺還原同大化。肯容輪轉各分明。自註。人之死生。如漚起滅故云。</text>
<title>上洛府院君金公 士衡 挽辭</title>,<text>寬厚天資德望尊。聖朝開國作元勳。聯翩鉄券藏盟府。煥赫金章繼相門。心爲憂民常自渴。眼因哭子更多昏。蒼天不憗誠難料。薤露聲中正斷魂。</text>
<title>次韵題延城君金公 輅 出鎭平壤詩卷</title>,<text>昔年泮水育群彦。濟濟冠佩爭光明。就中小金最聦惠。風儀峻潔傾諸生。及壯功成位將相。案頭經史猶常橫。西都出鎭展䧺略。國家倚賴如長城。溫溫陽春布惠澤。欝欝大樹多威聲。瞞官吏絶野狐媚。按堵民無棲鵲驚。八敎復明箕子國。三軍齊肅亞夫營。宏材奚啻副公議。寵眷自應紆聖情。未及瓜期却告瘁。㱕朝旌㫌催回程。腐儒衰晚且多病。慚愧不得趨塵迎。</text>
<title>耳聾</title>,<text>年將耳順反成聾。似聽蛙鳴滿大空。人語只看唇自動。客來堪恨意難通。不知臧否猶開笑。欲辨聲音未有功。恠底病中聦更甚。床前聞蟻與牛同。</text>
<title>蒙賜御藥。仍遣醫官視疾。</title>,<text>九重珍劑賜來新。繼遣名醫濟病臣。仁洽生成天罔極。才微報效海無津。敢辭白骨成糜粉。只有丹心感鬼神。遺草不言封禪事。願將無逸保千春。</text>
<title>自遣</title>,<text>言非書字欲通難。妻子眞同貊與蠻。兀兀病身微一粒。悠悠愁緖亂千端。年踰知命豈知命。位在服官焉服官。滅耳不聦天降罰。封君厚祿可能安。</text>
<title>聞雨亭趙公 璞 來問而惠薏苡</title>,<text>呻吟伏枕數旬餘。豈意高軒枉弊廬。自是交親情最厚。未成會晤恨何如。應機英邁䧺無敵。從善謙恭實若虗。何日醉聞佳句妙。坐看亭外雨踈踈。明珠升斗有贏餘。忽見今朝滿草廬。不畏謗言同馬子。只愁消渴似相如。滑流唇上堪供老。暖入腸間可補虗。自愧未成瓊玖報。誓將相好永無踈。</text>
<title>薛自華承命來灸</title>,<text>薛公承勑忽來前。七壯炎炎灸耳邊。下手便令毛骨動。侵膚直似肺肝煎。焰從天日光先吐。烟靄春空暖已宣。儻得對人聞笑語。更無他望送殘年。</text>
<title>卽事</title>,<text>經年閉門卧。里巷少來過。聾甚癡仍甚。慵多病轉多。興居違早晚。坐立任欹斜。兀兀唯堪睡。無心把筆哦。</text>
<title>伏蒙東殿賜柑橘</title>,<text>團團仙菓裛天香。顔色玲瓏尙帶霜。病眼忽驚看寶璧。渴喉欣得飮瓊漿。千奴合向栽時得。四老難從擘處藏。一嚼沈痾渾去體。感恩唯祝壽無彊。</text>
<title>贈金少監 臊</title>,<text>病逢醫手固難哉。多謝金公日日來。榮衛可調雖已順。聦明旣蔽豈能開。浮生似夢身爲患。暮景如流鬂易衰。肘後仙方如可學。願乘風馭上瑤臺。</text>
<title>自詠</title>,<text>懶慢無堪本不才。况因老病更摧頹。耳邊蛙樂連空聒。眼底鴉華逐物來。白髮不梳渾似雪。丹心雖在已如灰。只將午睡消長日。一枕神遊亦快哉。</text>
<title>賜東陽酒</title>,<text>滿壺仙醴號東陽。芬馥醺人自異常。𠗮𠗮春空迷桂影。盈盈曉露裛蘭香。甞來漸覺多佳境。飮後方知有醉鄕。天上酥酖能勝未。從今不羡紫霞觴。</text>
<title>門生鄭還等十一人來問疾</title>,<text>門生來問疾。座主卧難興。名姓書雖達。言辭接未能。魂迷眞夢蝶。形怯似秋蠅。猶自聾爲幸。無聞愛與憎。</text>
<title>聞舘閣諸學士會藝文舘有感</title>,<text>病餘深省自堪驚。殆死方能僅得生。兩耳不聞焉用洗。一身雖在已無營。擁裘更怯春寒重。卷幔唯欣曉日明。見說耆英會文苑。幾多金玉振䧺聲。</text>
<title>卽事</title>,<text>三年廢吟久。禪月可歌非。詩律病中進。世情聾後微。髮踈眞種種。神瘁轉依依。除却睡鄕裡。吾將誰與㱕。</text>
<title>偶題</title>,<text>曉窓扶病起。幸此得吾生。痛定頭猶重。身閑意自輕。偶吟詩便就。瞌睡夢還成。乘化聊歸盡。曾無係戀情。</text>
<title>書懷</title>,<text>濫向榮班久顯揚。邇來衰病合韜藏。將身直欲比砂礫。有耳不須如鼎鐺。枕上得詩聊自詠。盃中斟酒共誰甞。春風狂興今猶在。童冠歸來意最長。</text>
<title>書懷</title>,<text>布衣之極是封留。愧以非功忝列侯。寵過災生眞所畏。年衰病至尙何憂。在床偃仰眠還覺。曳杖逍遙息且游。已得一身閑日月。吾生此外復奚求。</text>
<title>夜卧</title>,<text>夜床人寂寂。獨卧思悠悠。幼學老無用。君恩生未酬。曉霜雙鬂改。春夢一身浮。餘日知多少。從今萬事休。</text>
<title>見蝶 二月二十九日</title>,<text>翩翩黃蝶舞簷榮。病眼初看忽自驚。尙畏寒威多凜冽。不知時序近淸明。深深未是花間見。栩栩飜疑夢裡成。肩上掛衣難再得。老衰寧免爲傷情。益齋少樂府一絶云。脫却春衣掛一肩。呼朋友入菜花田。東馳西走追蝴蝶。昨日嬉遊尙宛然。</text>
<title>雞雛</title>,<text>愛養雞雛謹護藏。知仁遺訓要無忘。憐渠不廢晨昏職。在我當除日月攘。夢白直須安賦命。䑛丹難與學仙方。古來得失何時了。遭縛宜令老杜傷。</text>
<title>自嘲</title>,<text>欲閱詩書眼已昏。將從人語耳難聞。吟詩只可因排悶。把筆焉能用著文。偶爾有形疑造物。嗒然喪我似離群。更將何事關胸次。富貴眞同一片雲。</text>
<title>粉乃彈琴</title>,<text>參差人事本難全。翼足由來賦與偏。盲婢琴中雖度曲。聾翁枕上豈聞絃。淸歌妙舞眞堪樂。衰疾殘年自可憐。但得悠然閑興味。便同歸詠浴沂天。</text>
<title>自譽</title>,<text>吾家多積善。於我最光亨。父作封君貴。兒承駙馬榮。有居何患陋。當食不求精。尙足供衰老。晨昏謝聖明。</text>
<title>自毁</title>,<text>吾家多善慶。我道不元亨。章句盜名字。勳盟叨寵榮。當官曾是曠。處事豈能精。以此至衰老。恐辜仁主明。</text>
<title>杏花</title>,<text>一林殘雪未全銷。曉雨晴來上樹梢。嫰日釀成和氣暖。微酡顔色更驕饒。</text>
<title>次蹈春宵對月韵</title>,<text>玉斧修成未可期。春宵月色勝秋時。蘇仙先得予心樂。一刻千金解賦詩。</text>
<title>奉寄鄭判事 節○時被劾在仁州</title>,<text>郊畿雖甚邇。謫去自堪憐。種菜開新圃。爲農課舊田。地偏烟接海。野濶草連天。莫道恩波阻。宸心急用賢。</text>
<title>盆蓮</title>,<text>庭畔難開沼。盆中可種蓮。泥心抽碧玉。水面疊靑錢。泒自濂溪出。根從華岳連。何嫌花未折。坐對興悠然。</text>
<title>宮主來餉</title>,<text>昭代深蒙再造恩。肅雍穠李映柴門。謙恭婦道心無傲。淑婉天資禮自存。病口忽甞羞有旨。衰顔更得酒添溫。關雎美化知由子。曾是中宮儉德惇。一作德合坤。</text>
<title>驪興府院君閔公 霽 挽辭</title>,<text>積善傳家閥閱門。巍巍德烈照乾坤。舘甥早見乘龍貴。宅相仍看駕鶴尊。雅量圍碁邀好客。遺言垂範敎諸昆。呂江水與天潢接。餘慶流長永有源。</text>
<title>齒落</title>,<text>曾恃年芳兩鬂靑。無心修煉學黃庭。可憐牙齒如秋葉。頭上霜來便自零。</text>
<title>自詠</title>,<text>耳聾眼復暗。齒落舌空存。視物已難辨。吐剛焉得呑。聽言常聵聵。瞌睡只昏昏。身世曾忘久。深居樂避喧。</text>
<title>灰湯止渴 自註。蹈自楊弘達家至。用糯稻稈斬去穗及根。取其中心。淨器燒灰。溫湯待澄。去滓飮之。</title>,<text>肺渴喉乾苦未痊。夜來茶鼎繼山泉。急如漏甕沃焦釜。飮似長鯨吸百川。兒子爲求方藥至。僮奴旋作秸灰煎。人寰難得上池水。願向蘇覃古井邊。</text>
<title>客至</title>,<text>客至門前不出迎。病餘殘喘僅偸生。步雖信杖還欹倒。坐必憑軒得穩平。案上詩書曾掃地。鏡中霜雪更添莖。布衣已覺封留足。辟榖多慚藥未成。</text>
<title>西苽</title>,<text>外裝蒼璧內藏氷。善釋枯腸滯氣凝。性淨旣曾懷皎潔。體圓終不露觚稜。蔓延地上寧容蟻。剝在盤中亦絶蠅。堪笑蒲桃州可博。願爲奴僕自難應。</text>
<title>豆腐</title>,<text>碾破黃雲雪水流。揚湯沸鼎火初收。凝脂濯濯開盆面。截玉紛紛滿案頭。自幸饔飧猶不廢。何須蒭豢更煩求。病餘 一作殘年 日用唯眠食。一飽眞堪萬事休。</text>
<title>蓄菜</title>,<text>十月風高肅曉霜。園中蔬菜盡收藏。須將旨蓄禦冬乏。未有珍羞供日甞。寒事自憐牢落甚。殘年偏覺感懷長。從今飮啄焉能久。百歲光陰逝水忙。</text>
<title>五加皮</title>,<text>五加稱有五星精。十月收根五月莖。豈但飮時喉自潤。能令老去眼還明。烹來茶鼎味何苦。點入酒杯盃益淸。倘是仙方眞有效。衰年齒髮可成嬰。一作長生。</text>
<title>五味子</title>,<text>朱實離離綠蔓長。酸甛霜後可時甞。山齋採掇勤蒸曬。藥院題封謹護藏。病眼訝看丹鼎粒。渴喉欣飮紫霞漿。胸中査滓眞堪洗。兩腋生風信有方。</text>
<title>偶題</title>,<text>學道難成鬂已絲。愧將樗櫟玷明時。藥因衰病無奇效。詩爲淸貧有苦辭。老婦視餐憂吐逆。稚兒得食免啼飢。欲希陋巷簞瓢樂。胸次須除物我私。</text>
<title>薦門生前參軍金知迥</title>,<text>當日叨司考試場。登名諸子荷恩光。數奇有客獨淹滯。仁篤何人能發揚。精敏天資眞可用。硏窮學問亦知方。明公倘借吹噓力。京職州官揔不妨。</text>
<title>蹈來餉</title>,<text>女奴携酒饌。云自蹈家來。貧約憐渠甚。飴甘慰我衰。人倫慈孝至。家道瑟琴諧。菽水歡須盡。孜孜益勉哉。</text>
<title>梨</title>,<text>山菓來從大谷中。盈藍氣味帶霜風。玉膚露洽咽喉潤。金色香淸耳目通。苦索何須嫌稚子。珍藏愼莫笑衰翁。千回上樹今難得。老病年來恨不窮。</text>
<title>杮</title>,<text>葉落園紅境自深。赬虬遺卵滿秋林。金丹散向千枝結。霞液均分萬顆斟。固蔕自能承上澤。含章常用沃君心。牧翁解道如飛將。破陣功高亘古今。自註。牧隱詩云。擁飯南窓志氣昏。黑甛鄕裏一乾坤。快哉紅杮如飛將。破陣能令萬馬奔。</text>
<title>薏苡</title>,<text>場圃秋高百榖登。葉間珠實綴如繩。老衰已覺病難療。滋補尙思方有徵。可向東陵瓜地種。何憂南海謗言興。朝來更啜一盃粥。欲伴赤松嗟未能。</text>
<title>薑</title>,<text>通神去穢德何殊。不撤吾曾學聖謨。生處陰陽皆欲備。用時乾濕各相須。深藏細壤懷金卵。挑入輕籃帶雪鬚。牢落冷齋添氣味。莫將三篚笑寒儒。</text>
<title>選女</title>,<text>九重思窈窕。萬里選娉婷。翟茀行迢遞。鯷岑慙杳冥。辭親語難訣。忍淚拭還零。惆悵相離處。群山入夢靑。</text>
<title>夜坐 二首</title>,<text>夜靜倚屛睡。病餘筋力疲。呼茶澆渴肺。覔句撚霜髭。老罷知無用。懷藏謾有思。愧微功可記。列爵添恩私。聖代方興泰。吾生已老衰。謬蒙稽古力。寧有濟時思。病未逢良藥。詩難得好辭。不眠過夜半。殘喘僅如絲。</text>
<title>謝議政府惠生獐</title>,<text>牢落寒齋疾病纏。勉將踈糲養殘年。忽承相府恩覃及。驚見家童喜若顚。豈是束茅來自野。却疑包杞隕從天。平生一飯常懷報。况飽調和鼎鼐邊。</text>
<title>生日自壽 十一月初六日</title>,<text>兹辰吾以降。五十七年秋。老喜兒孫在。貧從婦女憂。病餘猶不死。醉後復何求。更欲由今日。優游卒歲休。</text>
<title>次門生金參贊 科 詩韵</title>,<text>日向金門得意游。御爐香惹彩衣浮。講論每欲追三代。懷抱眞堪隘九州。已喜拔茅皆俊乂。能令止棘絶朋儔。王心啓沃誠多益。奚啻楊梅可潤喉。</text>
<title>次弟執義 遇 詩韵</title>,<text>身世堪驚兩鬂霜。餘生焉得問蒼蒼。愧將舊學終無補。欲制頹齡豈有方。病入膏肓唯未死。名縻列爵竟難藏。卯君才力能強健。定向明時近耿光。自註。東坡弟子由己卯生。坡稱卯君。執義亦癸卯生故云。螢窓早著讀書功。此日堪憐未送窮。豈是踈狂違世道。祗應耿介有高風。自註。時以言事落職。 憂歡不在榮枯裡。進退唯憑用舍中。曉鏡莫嫌頭白早。磻溪將問釣璜翁。</text>
<title>次弟執義詩韻四首。轉呈吏曹諸公。</title>,<text>經邦爕理致隆功。四境黎元絶困窮。紫闥雲開瞻白日。黃扉天近播淸風。凡才盡入陶甄裡。寸木皆歸楔中。唯有汙溝遺斷在。未逢銀漢上槎翁。右上左政丞成公 石璘開國功兼佐命功。仁心常切憫人窮。早陪螢榻聞秋雨。今向鴒原惜晚風。會識寶刀埋獄裡。忍敎遺斷棄溝中。時來儻被推移力。圖報寧無結草翁。右上判書星山君李公 稷昵承綸綍贊王功。啓沃嘉謨豈有窮。宮漏聲中霑惠露。御爐香裡趁輕風。每將古聖陳筵上。能使群賢入彀中。有弟才堪文翰任。可憐長作灌園翁。右上知申事黃公 喜濟濟群賢共效功。早將經術各硏窮。甄明啓事山公法。雅健文章吏部風。用物不差權度內。搜才盡入網羅中。兄賢人樂吾何敢。有弟長爲田舍翁。右上參議已下諸公</text>
<title>次友人畫梅詩韵</title>,<text>窓前偃亞數枝梅。常自姸然一笑開。可認暗香浮月動。似逢生意趁春回。扶踈未見影橫水。灑落尙堪寒入骸。羌笛謾敎吹欲盡。玉容終不下空來。</text>
<title>病鶴</title>,<text>鶴聲嘹亮九秋天。毛羽摧傷罟弋邊。知汝更穿雲漢去。風淸月白戱靑田。</text>
<title>喜聞兒子吉川君又産一男</title>,<text>吾家曾說九封君。累世偏蒙雨露恩。此日光榮應倍舊。眼前已見兩王孫。</text>
<title>春谷次拙詩見寄。又用其韵奉答。</title>,<text>綿綿愁緖似抽絲。牢落寒齋又歲時。病口苦嫌多食忌。老懷難得盡言辭。讀書學道終無效。辟糓求仙只忍飢。自笑未拋妻子累。每將憂樂撓吾私。</text>
<title>復用前韵奉答春谷</title>,<text>老來方覺墨悲絲。身世蹉𧿶異舊時。二豎欲除寧有術。五窮不去更難辭。賦詩雖拙聊排悶。得食非珍尙救飢。堪羡和風春谷裡。欣欣草樹自無私。</text>
<title>送僧遊方 己丑正月作</title>,<text>甁錫飄飄萬里遊。乾坤渺渺眼前浮。澄心見已三生了。下脚行應一步休。皎月分江寧有碍。閑雲出岫自無求。自漸蔽塞如墻面。長卧幽齋已白頭。</text>
<title>復用絲字韵答安捴制 魯生</title>,<text>殘喘微微僅若絲。衰年疾病已多時。悲歡在我猶難任。脩短由天豈可辭。身得長閑唯有睡。家霑厚祿不憂飢。書窓玩復珠璣句。却愧胸中未絶私。</text>
<title>謝慶尙道觀察使鉄城君李公 原 卵醢新大口魚之惠</title>,<text>衰年多疾病。世事轉空踈。適口無堪食。撑腸只有蔬。味珍蒙醢卵。鱗細得新魚。欲謝殷勤意。提毫未盡書。</text>
<title>立春帖字 己丑正月十二日</title>,<text>北斗星初轉。東風氣已新。天心無厚簿。陋巷亦靑春。</text>
<title>謝領議政河公枉駕問病</title>,<text>領府崇班絶百寮。晉山勳望泰山高。守持剛正堅如鉄。剖析精微細入毫。浩浩詞源追李杜。巍巍相業鄙蕭曺。哀矜老病仁心切。來問窮廬不憚勞。次韵 浩亭河崙早年豪氣冠同寮。積力功成識見高。顔樂尋源應合契。周圖得緖豈差毫。道心經緯同雲谷。詩思波瀾壓水曹。違豫彌留人共惜。須親藥物莫辭勞。</text>
<title>奉次領議政河公 崙 感興詩 五首</title>,<text>大道寓方冊。有誰能服膺。庸材甘自棄。豪氣好相凌。縱得天資美。其如物欲興。群邪多勝正。此理固難徵。萬化浩無際。四時都在春。亶聦雖作后。輔弼必資臣。燕石寧爲寶。齊竽易混眞。知人堯舜病。九德竟誰陳。邪正難相合。賢愚固異科。勿憂譽與毁。唯務實非華。志欲承三聖。談宜闢二家。哀哉迷似是。貿貿競傳訛。明睿韓山伯。文章是性知。歐蘇才並立。籍湜汗相馳。圃躓功曾缺。峯摧禍亦施。難將成與敗。說盡一篇詩。浩亭眞卓立。至道已甞聞。正大超諸子。休明遇聖君。經邦臻盛治。詆佛起斯文。多謝沉痾裡。佳章幸見分。浩亭詩幷錄邈矣檀君氏。鴻荒命始膺。箕封施敎化。燕虜肆憑凌。自爾幾離合。徒然相廢興。欲爲來世鑑。無籍可能徵。降及新羅始。猶爲太素春。結繩知歲月。立橛辨君臣。居㓒初開暗。文昌欲向眞。幸哉王氏作。學校漸敷陳。先王慕中夏。雙兾設初科。孰究淵源學。爭趨月露華。紛紛爲捷徑。灼灼各名家。珍重韓山老。殷勤欲正訛。前朝好文士。擾擾少眞知。吾道實如寄。異端因盛馳。峯談方欲闢。圃志未能施。可惜陶齋子。空留數卷詩。吾衰今甚矣。於道未曾聞。簡冊初希聖。軒裳欲致君。材踈徒速謗。志苦不成文。敢請陽村子。收功到十分。</text>
<title>次許漢城 衢 詠雪韻</title>,<text>書幌增明報曙光。簷間凍雀絶飛翔。紛紛玉屑漫空洒。浩浩銀濤遍界粧。睡穩袁齋侵閉戶。宴酣梁苑墮傾觴。從今喜見豊穰瑞。飢卧何憂似子桑。</text>
<title>次韻謝東北面都巡問使林公 整 魚肉之惠</title>,<text>將相宏材萃一身。久勞中外獨賢臣。如今東海風濤息。最覺明公政化新。牢落寒齋病在身。晨昏苦厭藥君臣。忽看魚腹含書至。適口欣霑異味新。</text>
