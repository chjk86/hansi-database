<title>筆溪小集</title>,<text>淸溪一道循階除。草堂纔容千卷書。靑山相對兩不厭。更有孤雲閒卷舒。客來繫馬摩庭樹。樹影如萍散復聚。酒醒茶歇獨立時。榴火離離綠天暮。</text>
<title>池上</title>,<text>覆堦芳草已秋香。撲樹回風送夕凉。紅藕一池人坐處。白雲孤鳥遠山長。</text>
<title>贈別</title>,<text>瑤䔢采采望天涯。八月南州有所思。細雨荒城蟬斷處。西風孤艇雁歸時。鷺梁津畔空雲樹。燕子樓前是路歧。夢裡猶爲回首問。連嘶君馬欲何之。</text>
<title>約山亭逢李 儒東</title>,<text>旣成春服試氛氳。溪上逍遙見白雲。滚滚東風佳節返。遅遅麗日素琴聞。已啼山雀飛還寂。未折林花動欲醺。不必登臨行約伴。直來勝處便逢君。</text>
<title>奉先寺</title>,<text>花覆寺門深。風澹孤煙上。鳥啼僧不來。遠磬時自響。蘿際知有徑。雲泉窅獨往。</text>
<title>葵花</title>,<text>早花遅日苦難齊。纔到花開日欲西。也待明朝初日出。殘花已落葉空低。</text>
<title>澗屋新秋</title>,<text>秋聲不可數。木落砧杵悲。漸覺虫語起。日夜滿庭陲。天機誰使然。百年無靜時。</text>
<title>書褱</title>,<text>一鴈蕭蕭去。千林颯颯增。霜虫吟似病。寒堞起多棱。風雨褱人夜。郊墟歲暮燈。名山頻入夢。前日送親朋。</text>
<title>別洗劒亭</title>,<text>空山步步水聲遙。烟際歸驢獨木橋。來日朱欄人不在。殘楓寒雨自蕭蕭。</text>
<title>忽忽</title>,<text>忽忽身仍坐。悠悠夜始歸。亂星寒自動。驚葉走相依。境遠爲虛白。籟繁如是非。秋風終有極。鴻雁幾時飛。</text>
<title>除夕</title>,<text>避地天涯去。猶然此歲迴。光搖憐蝕燭。花缺怨攀梅。夜色寒無際。詩愁𣾘未開。浮生長若是。現在復方來。</text>
<title>紙鳶</title>,<text>埜小風微不得意。日光搖曳故相牽。削平天下槐花樹。鳥沒雲飛乃浩然。</text>
<title>上元翌日送客</title>,<text>鐘轉長橋十里烟。夜深城郭特蒼然。籟生歌哭相連處。界盡樓臺極望邊。酒未留朋沽可惜。月纔違節霽還憐。輕寒惻惻消難遣。坐擁書城且一眠。</text>
<title>西郊早行</title>,<text>晨光猶在樹。城下盡如烟。雪壓荒郊店。氷膠極浦船。徑隨牛矢後。埜曠鵲飛邊。十里看歸騎。崩橋入遠天。</text>
<title>孔德里</title>,<text>岸雪誰人家。籬根擁老槎。鷄聲當午永。驢影入橋斜。城樹來時路。江邨宿處霞。遙看烟縷直。市罷有嗁雅。</text>
<title>宿南而淸書室</title>,<text>眉宇憐渠瘦更淸。梅𤗉春入詠詩聲。燈前酒浪明如月。架上書函揷若城。殘梅色淡似人醒。俱是淸晨送歲情。起視樓臺鍾動處。輕陰漠漠尙餘星。</text>
<title>廁上</title>,<text>墻頭日上花影短。墻根潑潑玄蟻散。土解石動蟲子出。弄腹伸股皆蠢蠢。春山綠碧春無涯。天際孤雲亦一時。忽忽東風來去中。但看芽草日參差。</text>
<title>小閣</title>,<text>小閣鉤簾一夜淸。牎前玉樹露盈盈。鍾鳴大道生虗月。宿烟樓臺沸遠聲。</text>
<title>楊柳詞。送任姊兄 希澤 之安岳。</title>,<text>楊柳千枝復萬枝。枝枝春色別人思。秊秊折盡春應减。別意何如未折時。洪霽橋邊日暮雲。初鶯可作別時聞。今宵一夢楊山館。柳絮搖搖不見君。微微花在葉間依。黯黯人從草際歸。不及長亭楊柳樹。自能西望立斜暉。</text>
<title>雨收</title>,<text>嶺上雲黃似有虹。雨聲猶在荳花中。戴簑老叟立堤外。溝水出來桑樹東。</text>
<title>庭卧</title>,<text>靑天一何碧。了無雲彩動。蛛絲颺其間。日色空中弄。裊娜心俱遠。茫茫欲成夢。</text>
<title>泉雨閣。仝懋官得蟬字。</title>,<text>晴亦泠泠雨。四時鳴石泉。山空何所有。雲出與之然。衰柳蒙塵易。高松送蔭先。朱樓消夏處。一士感孤蟬。</text>
<title>夢踏亭</title>,<text>荷花孤立萬莖心。人語風來水閣陰。大報壇西斜照後。一聲蟬去碧深深。</text>
<title>挹淸亭 五首</title>,<text>獨坐松下人。遠看知是誰。支頤久不起。似識還似癡。搖搖兩蜻蜓。飛去不知處。白雲過墻來。高樹碧無語。客來紅閣凉。馬繫綠陰合。人旣無俗顔。馬亦閒垂鬣。林風吹不盡。衆蟬鳴漸歇。山中觀物化。翛然坐瘦骨。七月人間雨。晩炎都未收。忽覺微吟際。踈眉已有秋。</text>
<title>忠勳府</title>,<text>到處蟬鳴同我居。忠勳古府晝常虗。提壺挈榼早秋後。與客登樓新雨餘。日腳偏明樹上鵲。雲陰乍潤池中魚。翛翛翠竹曲欄下。偶爾詩成隨意書。</text>
<title>九日。同李炯菴放舟洗心亭下。五首</title>,<text>萬里秋天潔。空明襯暮𣾭。扁舟無一物。鼓枻誦離騷。遙看極浦帆。黯黯高捲去。船頭人已西。猶自望東嶼。雲鱗布寒夕。日光澹西弄。遙山𥳽一角。船去波猶動。秋風起木末。來雁響洲渚。蒼蒼瑟瑟邊。吾與子容與。江頭菊花叢。明日非重陽。惆悵不能歸。坐對寒波長。</text>
<title>徐觀齋東莊。會李懋官，柳惠風諸人。左麓有普德小菴。僧指百餘。客有黃生吹洞簫者。</title>,<text>堆雲疊石數峰橫。樹裏招提路不生。置屋貴能知畫意。論交盡道有詩聲。老僧合掌螺烟立。秋士停簫雁陣行。還到水簾深處坐。忽驚山鳥自呼名。</text>
<title>筆溪夜坐。次任 弘常 毅之。</title>,<text>昬昬睡睫壓重紗。一醉無心戀歲華。鄰客有詩期此夜。床梅如雪綻其花。深燈暈屋圖書現。細月呑城畢昴斜。始自東方微籟起。須臾鷄犬萬人家。</text>
<title>三踈軒雪夜</title>,<text>雲陰降雪暝中明。有樹如無虗影生。寂爾人從燈裏坐。瑟然風自屋頭行。相看煖酒俱寒意。俄聽昬鍾又曉聲。稍稍梅花驚歲暮。蕭條襆被又西城。</text>
<title>黃昏訪炯菴</title>,<text>日下天邊光未已。萬戶炊烟凝遠紫。歸人處處行欲急。凍屨雜雜寒聲起。脂燈初點屠市中。犬聲時在鍾樓東。西崦蒼蒼檜頂雪。太白一星當先出。暝色能令瓦鱗平。望眼更愁橋虹滅。踽踽衝寒何所去。白墖之下梅花發。</text>
<title>夜訪柳連玉</title>,<text>夜行何蹌蹌。澗道多低仰。餘雪照衣裾。棲禽驚屐響。道見一來者。或非我㕛生。相看久不辨。猶自望其行。蒼蒼市盡處。惟見一燈低。斗柄當額上。纖月睨笠西。初更逢柳君。四更尋李子。今宵亦云半。如是歲暮矣。燈燼寒漸墮。杯杓猶羅列。耳闃忽有籟。酒醒牎外雪。今夜幾人宿。獨行橋與陌。已有先我者。雪上有數跡。</text>
<title>書靑莊壁</title>,<text>雲陰墖之末。朝雪覆君家。君家惟古木。烏鵲歲時多。</text>
<title>立春詩。爲觀齋賦。</title>,<text>南山有氣藹然斜。如酒將溫忽湧霞。地種蕉心能自卷。天生鶯舌孰敎它。輕風淡淡不爲厲。喬木濛濛欲再䔢。彩勝辛盤都俗物。宜春帖子只堪誇。與春偕到吉祥言。君子攸居和氣存。烏鵲群飛各有樹。砧舂自得不開門。靑靑烟立天何遠。裊裊鷄鳴日乍溫。悠鬱忽如衣帶重。悄然梅下湛芳樽。</text>
<title>題寧邊池亭</title>,<text>游魚方潑潑。春水善回散。晴天明小餌。芳草照隔岸。風來澹終日。樓中柳絮亂。</text>
<title>藥山暮歸</title>,<text>開城草笠黑紗巾。蕉色輕衫美少年。日暮東臺看瀑布。雨中騎馬渡肯川。</text>
<title>香山普賢寺</title>,<text>千里客西州。終年博此遊。鳴鍾孤寺夕。綴石細風秋。淡境初生悅。遐情忽爾愁。山中諸漏盡。跌坐聽泉流。</text>
<title>武陵瀑</title>,<text>籃輿伊軋峽叢叢。仰視寥天映數鴻。百丈飛泉橫石白。一竿初日犯人紅。逶迤樹隔歸僧沒。惆悵雲深去路窮。却悔忘勞尋絶頂。了無奇事只倥偬。</text>
<title>夜登練光亭</title>,<text>微波夜動練灮亭。白白城根倒亂星。冷月升空烟降地。櫓嶋如織樹蒼靑。</text>
<title>梅落月盈</title>,<text>牎下數枝梅。牎前一輪月。淸光入空査。似續殘花發。</text>
<title>有嘆</title>,<text>暗藏黑夜心。强爲靑天語。縱不曰人知。還應自靦汝。或默不默處。或笑不笑處。阿傲何不眞。天常乃失序。有志貧難就。可爲驕不肯。天應惜全材。所恨終相等。古禮人或行。群聚笑更嗔。非徒已不學。重沮人所遵。</text>
<title>紙鳶謠</title>,<text>風吹吹。棗搖搖。寒城帶喬木。埜曠天寂寥。回看山際雪嵯峨。鳶尾背日輕雲飄。</text>
<title>白蓮峰早朝賞雪</title>,<text>卷簾寒多不妨寒。襟曠帶脩當欄干。梅花炯炯欲明滅。微陰猶在牎屛閒。前山一色無皴坼。遠雪微黃射日腳。巖下如菌村屋頭。擧尾翛翛坐雙鵲。黑烟豎空久不斜。一半界天爲蒼霞。出門四顧只茫然。金絲襞積交眼花。莫敎兒童踏狼籍。政恐堦庭汙人跋。我身徹底將化冰。山骨入地皆應白。憶得夜來月明時。隔岸幻出河之麋。老屋堆積鹽山重。繚垣崢嶸粉堞疑。窪隆起伏不可際。此意畫師誰相契。滿繪山水彈粉弓。淡墨更灑蒼茫外。</text>
<title>觀齋新移</title>,<text>花枝瞥瞥袂相携。聯步跫然遠墖西。弱樹移飛相命鵲。午棚深見獨行鷄。春情似睡從何著。烟性如空卻是迷。拈出新移眞面目。畫厨書架一時齊。著入聲</text>
<title>太常西園</title>,<text>西園返照醉中深。酒海蒼茫倚墨林。螘戶蠭房街細折。龍飛鳳舞嶽橫臨。遊絲不耐暄暄境。嗁鳥難禁癢癢心。兩睫苦爲春所壓。渺然無際睡來尋。</text>
<title>六角峰。次懋官賞花。</title>,<text>摠爲登高出。應無人在家。暖蜂屯豔艸。風蝶混繁花。帿靜游絲發。蹊明匹練斜。暮山增設色。烟氣遠先加。</text>
<title>路傍艸堂有琴聲</title>,<text>雙牖虗相映。啚書望更深。春風搖埜馬。夕蘂澹林禽。眉宇遙難辨。琴聲略可尋。爲君添畫意。驢背一遅吟。</text>
<title>北營</title>,<text>空庭晝靜落花聞。霽樹遙縫隊隊雲。身欲遍遊千億散。春憐餘在二三分。池暉攝屋翻爲影。澗翠沾人自送薰。一望坡坨芳草綠。粉墻西畔射成羣。</text>
<title>日有食之</title>,<text>余旣見其食。不忍不見其穌也。注目於水。坐以待之。旣而眼有遊絲凡三日。夏中朔之巳。日體缺其弱。雲氣如白烟。脉脉灮相混。屋皆憔悴瓦。園各潦倒樹。衣紋悄欲黃。相顧盡踽踽。迷離眸屢拭。嚬澁口疑焦。人影如蜓翼。淺失一重綃。餘灮尙亂射。下民焉敢仰。炯炯匜中水。水靜知日㨾。有如嚼圓餠。口角齒根脫。還如古銅鉤。剝落地中出。漸黑駸駸朽。纔明耿耿咽。未合將軍符。空留逐臣玦。圈子忽深凹。窈然蟄將閉。未及中天時。已有啣山勢。春秋食必書。胤征𥌒奏皷。當食食非災。不妨因此懼。喜瞻魄轉醒。恰生三之二。羲車保全轍。火烏穌左翅。俗云暝國。嚙日要啣去。愚夫喩不肯。乃云舌巨。吾且召之來。使坐當語汝。𨓏昔訛言興。有瓜經一畮。奴來競傳播。遽問眞見否。拍手誓無欺。已而果不然。喝退勿復陳。且看日已圓。快似燈添油。暈消燄獨朗。忽覺耳開聦。滿道人聲爽。</text>
<title>滯雨㕛人家</title>,<text>卽知君所便吾居。縱使君來我亦如。今也借椉誰有馬。歸兮彈鋏豈無魚。秋聲已兆前宵後。寒事應連此雨餘。棗重桃垂深處坐。夕簾涵泳一庭虗。</text>
<title>寄炯菴</title>,<text>爲士不悲秋。常恐狐貍噉。讀書奇字過。視之如不覽。汲汲循俗套。更張大不敢。秋聲入人深。耳朶無由感。嗟余亦幺麽。弱冠且恬憺。擧頭見秋色。心動忽自憯。忠臣義士傅。嗜讀如昌歜。嗚咽不能已。况復日慘慘。蕭蕭葉下臯。切切蟲入坎。白雨連鴻背。寒風鎖𧕄頷。溪燈破菊蕾。池閣敗菡萏。不禁蕉杯引。多情蕙帶攬。頓覺天際遠。細雲皺而澹。所懷意中人。蒼蒼隔葭菼。</text>
<title>秋懷</title>,<text>吾肯吾後默然知。盡付蒼茫却信誰。本欲留芳先自苦。終難涉世强爲癡。古人遂有佯狂者。下士由來大笑之。忙少閒多當第一。可囂囂上亦怡怡。策策楓梧遞響風。仰空咄咄詈征鴻。硏磨不出書生困。榻坐皆穿志士窮。方或爲圜天竺杖。得何如失楚人弓。秋來一切懷長短。揔入寒宵薄被中。不知何處昨之宵。志大平生夢亦遙。幻理難憑羊踏菜。寓言都悟鹿藏蕉。誰家小枕黃粱熟。卽事寒燈赤葉搖。嗒卧遂爲南郭想。蒲團兀兀壁仍朝。登山臨水若爲悰。霜腳嵌靑葉脊彤。天地蕭蕭豺祭獸。朋交落落駏依蛩。閒將筆鉞誅書贋。快掉觥船濟病慵。卻恨黃花香太冷。也應如我性非濃。祗有方便善耐貧。讀書相證眼光眞。羞爲沒世無名氏。願見如今上等人。皮裡能知堅白辨。眉間不掛軟紅塵。蕭然安往非吾適。海鳥忘機尙可親。離騷只是怨人謌。徒亂中情勿愛他。牙頰逢秋頗碨磊。衣冠與俗日婆娑。太玄行世誰知否。太白當前不飮何。定使吾身淸死了。黃花紅樹月霜多。</text>
<title>外舅李公 觀祥 挽 五首</title>,<text>丈人强健月初傳。欹不身欹射則穿。日日箯輿巡郡堞。遙知經略察山川。杏花都護府中開。嬌客詩成妓立催。子弟之行賓士禮。紅𣰽毺上賞銀杯。荷亭置酒鼓聲殷。翁旣忘形婿亦醺。誰識當時先自感。慘然良久看秋雲。太不能忘以至訶。告歸之日頂摩挲。謂吾愛汝無如我。由是公亡痛甚他。今年顔髮或應衰。每到思時只舊時。自別公來頤細黑。公靈知我尙無髭。</text>
<title>送李懋官之平壤</title>,<text>欲向綾羅島裏居。名花中著一精廬。船頭去賣春來酒。柵外驅歸日暮豬。</text>
<title>春集沈園 六首</title>,<text>遠樹團圓綠。游烟映帶遅。孤吟吾盡日。相命鳥欣時。照影水堪愛。聞香花最奇。平生此子意。丘壑置之宜。幽步自然遠。流泉細更遅。春深沽酒地。山靜聽鳩時。遙指孤煙艶。難言眞境奇。豈無同好㕛。招以赫蹏宜。逝水停觴暫。空山送晝遅。共携群子弟。俱趁好天時。迅羽遙明滅。懸花互耦奇。百章垂柳下。往聽㮚留宜。嫰蜨相隨至。翩翩下復遅。人烟登覽後。天籟坐忘時。破戒詩從众。攻愁酒出奇。洗樽池上可。磨墨石邊宜。總爲春醉重。賓主話俱遅。螘子穿衣處。蠭聲過硏時。具形花絶妙。設色柳何奇。欲試斜陽筆。䧺黃抹峀宜。春山心所愛。赴約不能遅。空翠人聲外。生香花發時。陰晴如此適。品物自然奇。俯仰獨成趣。好風淸晝宜。</text>
<title>慶會樓古池</title>,<text>格格驚飛鸛上松。池葒淺纈有魚蹤。游絲咫尺無尋處。時聽人聲響碧峰。</text>
<title>東郊</title>,<text>春禽多舌柳多絲。遊子紅閨暫別離。節序平分如此晩。路歧無數自前悲。三叉流水潺湲響。一髮雲山綽約姿。行到蘼蕪最深處。有誰思我獨過時。</text>
<title>苦熱</title>,<text>化身如可期。儂當作何念。願作芭蕉心。淸晨白露點。</text>
<title>訪左穌山人</title>,<text>悠楊蝴蝶映天飛。林屋初秋望翠微。細雨冒來滋鬢髮。便衣徑出减腰圍。文禽接翼烟中語。遠水縈風柳底歸。極目山河凉剪剪。小橋惆悵不堪依。</text>
<title>秋齋聞雨</title>,<text>空齋白雨逐簾紋。塊坐如愚抵日曛。道是胸中無宿物。蹔聽書味一氤氳。</text>
<title>贈別白韌齋 東脩 客東萊水營</title>,<text>墮地爲男子。生當報君父。何必自做官。編氓亦水土。閥閱矧如君。忠貞懷乃祖。君才寔穎脫。諒弗比鹵莽。在私有知己。於國猶禦侮。英䧺自捉刀。大巧非弄斧。文足談經史。武足挽弓弩。氣足壯關防。幹足䧺樓櫓。礦人懼隱爐。廒吏服虛簿。刺口陳水利。探囊取郡譜。多從名士游。名士貧何補。只緣心慷慨。不能善俯仰。人人誰憐汝。醉酒咯咯吐。俠藪傳名姓。靑樓弄謌舞。凉燠在須臾。千金手散聚。交人三十載。落落少眉宇。昨日鄕里兒。風雲隨步武。今君獨何爲。飄零悲落羽。空餘舊石癖。維飢亦摩撫。無端抱經綸。農可賈則賈。此公雖可笑。其中亦有取。欺於人十倍。不欺人毫縷。錄錄何鷄狗。斑斑猶兕虎。南方一千里。去去客營府。春生修竹鄕。花發番倭墅。憂來望東海。胸次一爲愈。波瀉出紅日。水樹迷孤嶼。樓船坐觀兵。興發自擂皷。丈夫不出已。出亦觀所主。功成人不知。矯如鴻鵠擧。</text>
<title>洗釖亭水上。余結趺石坡草畫處。</title>,<text>出郭二三里。胸中略有詩。可憐眞物態。不襲古姸媸。小硏泉聲歷。空鞋菊影窺。後人應見異。此刻定如斯。</text>
<title>北漢</title>,<text>山川應接不須忙。到處翛然萬事忘。流水之邊最蕭瑟。古人於此定彷徨。楓林徹底塡霜暈。名士通身貯酒香。前去伊何看我指。諸天縹緲入斜陽。</text>
<title>踰文殊門</title>,<text>遙遙行李入雲閒。鳥道縈紆摠是攀。落日烟生懸度國。秋風客在鐵圍山。禪房掩映霜千樹。畫角蒼茫水一灣。且喜時淸空險阻。女城高倚片雲間。</text>
<title>扶旺寺。夜逢李 儒東 次杜。</title>,<text>拱立天風逼素欄。石門淸絶夜吹湍。烟霜迥似涵銀汞。檜栢高應敵颿竿。初地依依燈照白。孟冬歷歷葉渝丹。逢君不作尋常喜。佳㕛名山湊合難。</text>
<title>登白雲㙜絶頂 三首</title>,<text>三峰初日射微頳。千仞都將一劈成。鳥獸俱含鍾聲響。雲霞常現石金精。人方履頂吾看趾。仰似懸疣俯眩睛。高處茫茫惟遠勢。縈靑繚白指端橫。地水俱纖競是涯。圓蒼所覆界如絲。浮生不翅微於粟。坐念山枯石爛時。有石超畿甸。遐哉眺幅圓。荒思民奠日。皴是水疏痕。遠樹形因淡。深崖底欲昬。飢僧時獨望。烟處飯應存。</text>
<title>期石坡于南漢開元寺。余歷崦峴丙舍暮至。</title>,<text>我遅應見待。此地久期居。返照猶松頂。輕烟半寺門。辨跫先認至。隔戶也知存。相契非今日。經函對不言。</text>
<title>南漢同石坡</title>,<text>南漢題詩二士同。秋懷更與酒襟通。楓杉老大淸陰後。煙雨消沈百濟中。一線天含池水白。半規日射寺門紅。何人解得旁行字。石語秋深綠瓦宮。聖佛圓灮笠影同。哦然一笑性靈通。高天杖策諸天外。落日行吟積葉中。女堞寒山連古翠。僧營列幟閃殷紅。可憐褞祚祠前栢。猶自靑靑向舊宮。</text>
<title>東林寺歸路</title>,<text>從僧覔酒信軍持。酣醉無聊必有詩。小竇流泉鳴甚慧。橫槎孤鳥坐如癡。白雲舒卷長隨我。紅葉徘徊欲戀誰。正是夕陽無伴侶。寒山萬皺立移時。</text>
<title>法華庵</title>,<text>浮圖縹緲梵王宮。簷馬丁當積翠中。貝葉千𢎥散花雨。茶聲一沸悟松風。敀禽入遠無多點。落日盈空摠是紅。坐久不知雲繞䣛。半根苔石數株楓。</text>
<title>重陽</title>,<text>重陽節返悵何如。楓樹無姸菊未舒。舊俗登高聊復爾。當時落帽一軒渠。詩愁莽渺迎霜際。酒所從容墮雨初。一歲人惟悲此日。鴻來作客燕辭居。</text>
<title>月瀨襍絶 四首</title>,<text>毋將一紅字。泛稱滿眼華。華鬚有多少。細心一看過。坡坨色深淺。綠草風以暈。獨有含櫻鳥。時來刷紅吻。了了魚相聚。寥寥人屛息。啞然忽發笑。顴影寫咫尺。快活昆侖奴。靑泥蹋赤踵。要鎌明賽月。午飯高於塚。</text>
<title>花開洞。次惠風。</title>,<text>流水桃花地。孤雲片石村。高人元似冷。名酒不須溫。樹拂彈琴影。苔深洗硏痕。十游無此適。偶坐遂黃昏。主人曾記否。屈指數肯尋。旾序將敀閏。花辰半入陰。倚吟惆悵樹。飛集可憐禽。日暮空絲管。樓㙜處處音。可識今春雨。玆園只一尋。橫枝花最白。成葉樹能陰。虛牖通䢜蝶。迴欄憩習禽。誰能言下悟。幽境似唐音。</text>
<title>李十三齋中聽雨</title>,<text>樹葉不嫌大。雨腳不嫌麤。長風一回旋。萬籟肆迭趨。正値黃昬色。牕櫳水墨濡。泓渟此何境。相對如江湖。兀兀將神去。遙遙入菰蒲。</text>
<title>洪湛軒 大容 茅亭次原韻</title>,<text>端正治園木。蕭閒結草廬。數弓秋逕細。一笠午簷虗。汲綆時鳴院。風萱自弄除。未聞招隱操。空著絶交書。身入中原𤄃。心於世俗踈。願逢知己死。不受每人譽。偃蹇眠被褐。婆娑飯帶蔬。壯懷天際薄。奇氣屋中噓。客去關門早。詩成倚杖徐。裵褱今歲暮。臭味孰同余。</text>
<title>任恩叟姊兄爲利仁驛丞。臨行請詩。</title>,<text>無事眞堪睡一遭。驛亭秋筍伴官醪。西山爽氣朝朝別。只是鄕愁似馬曹。</text>
<title>訪十三</title>,<text>長夏蓬蒿滿地靑。一朋詩到話孤亭。菖蒲葉脊蜻腰纈。石竹花邊蝶粉零。物化玲瓏歸細玩。禽鳴瑣碎入閒聽。醉鄕日月堂堂逝。微意誰知掌酒萍。</text>
<title>送金眞宰 允謙 北遊</title>,<text>黃楡秋早塞天淸。靺鞨斜陽著色輕。草畫淋漓如草檄。颼颼紙面作邊聲。長程一月縱吟閒。西水羅邊地盡還。鬱鬱先王豊沛邑。魂魂左海祖宗山。還憐客久見聞新。臨海邊胡俗共親。縹緲輕裝馳馬女。翩儇水技刺魚民。肅愼遺墟吊古謌。大江東去意如何。閒將馬箠挑沙磧。愛拾珊珊石鏃多。</text>
<title>同湛軒，燕嵓，炯庵。登僧伽寺。炯庵先歸。約以歸路會普通亭。而歷北漢遊曹溪。再合觀軒，炯庵宿。紀行之什。</title>,<text>太古以來開北漢。穹林鉅石相雄長。燕嵓先生飛雲履。湛軒夫子靑藜杖。高秋正値長者遊。我不辭家聞卽往。蕩春㙜畔水逶迆。僧伽寺末斜陽朗。樵路參差隱前侶。隔林唯諾空山響。縱橫崩石夾如陛。麗王馳道依稀想。西南水陸俱分披。快哉始登庵前望。木覓山尖出半眉。可憐城邑人煙漲。煌煌大星懸東方。木葉飛入潮音唱。郞當鈴護磨崖佛。憔悴楓依秀台像。逢僧問路且止宿。明日褰衣踰疊嶂。是時朝陽白欲漬。霜深澗谷多悽愴。浮嵐不重皴勢微。古松相疊瀉痕漾。昌陵店屋隱樹中。此閒一曲猶堪賞。崎嶇暗門入山城。圓覺岧嶤隣扶旺。數里身入樹中行。雨點踈踈葉聲仰。到寺雨大不得前。數牛之鳴宿已兩。露積峰頂若倒甕。山映樓圍可載象。信是奇偉心所服。水石楓林恣跌宕。東門戌削瞰東郊。地氛初霽天晴曠。泓渟蕭瑟不可言。遠雁流哀菊初放。羣山聚似襞積皺。大道橫如匹帛颺。曹溪瀑名擅百年。距玆無多遂轉向。不從前入還倒尋。峻岅之下難於上。危石蹲蹲被全壑。聞道霖時水頗壯。覽極神疲旋出洞。黑崖過盡纔白壤。屨頭栗殼遍步武。禾間草蟲跳尋丈。普通亭子今何如。主人有約曾三訪。粉墻周遭水聲深。古槐離立庭陰敞。於焉邂逅若合契。握手非意還惝怳。炯庵山人聯騎出。鬅頭小奚携新釀。落落離家三四日。忽然圓聚皆無恙。洞簫南榮怨秋音。松明北院催夜餉。沈吟却憶前度年。絮話各叙來時狀。惟將眞率破拘束。大笑呵呵仍抵掌。誰令此夜久不朽。願將文字傳吾黨。莫待悠悠事過後。繁華寂寞俱怊悵。我作此詩已隔晨。不如眞境終難忘。</text>
<title>懋官夕至。適有風雨。留之共宿。</title>,<text>嘯傲經年不下樓。終難磨滅氣橫秋。卷中師㕛眉相語。畫裡山川卧自遊。一杵初鳴霜始至。百虫皆作月西流。君來莫怕飛觥遠。名士須從痛飮求。雨痕如沐月垂樓。坐覺今宵萬里秋。西笑盲人多妄想。南圖鵬鳥欲何遊。眺空仄仄星河亂。聆地溜溜木葉流。我有幽憂君善解。二人相得復何求。詩書百帙庋之樓。時復爲文以抵秋。濁酒猶然還是禮。淸宵如此詎無遊。籬間露重蛛絲裂。屋角燈虗雁字流。士也平生靑眼貯。元來知己一言求。</text>
<title>淸受屋夜坐</title>,<text>樓臺極目夕霜飛。使我庭柯葉遂稀。頓覺秋容如畫譜。還憐酒令似詩歸。虫鳴雨後偏圍燭。山翠寒來倍映扉。差喜圖書淸小屋。一番惆悵御新衣。天高無雁不南飛。星漢初橫地籟稀。紅樹之中君獨住。黃花也盡我誰歸。憑欄自去看秋嶂。信步時來欵夜扉。酒後悽然頻促膝。倩人扶燭起更衣。每到君家步屧飛。常時吾自出門稀。菊花叢裡張燈話。澗水聲中負手歸。不愧詩書空契活。自憐朋友共柴扉。古人投轄眞今是。月落參橫且挽衣。驚鴻落木一時飛。自此黃花亦復稀。秉燭爲遊良有以。逢君不醉定無歸。歲寒松韻生虗室。夜靜經聲度遠扉。坐數郞當銀漏咽。輝輝霜腳倒簾衣。車車馬馬市塵飛。回首城中朋㕛稀。坐惜灮陰成晼晩。可堪燈火作依逮。蕭然事外餘黃菊。搖落山前偃白扉。萬葉亭臯都凈盡。月如流水易沾衣。風靜香烟淡自飛。端居瞑目俗緣稀。秋聲太半詩中入。夜色無端酒裏逮。脈脈靑燈含小屋。蹌蹌寒葉赴虗扉。有時一犬鳴如豹。樹杪星灮競滴衣。</text>
<title>再次寄淸受屋</title>,<text>霜集疎籬露碎飛。山桑隕盡候虫稀。最難爲意秋冬際。將以同吾惠好逮。千里思朋須命駕。萬人如海獨關扉。酒醒時節徧多感。砧急誰家寄遠衣。書筵瀟洒羽觴飛。隱几蒼茫綺語稀。出世初非嘲小艸。窮途誰與贈當䢜。九秋風雨牢騷葉。萬壑黃昬寂寞扉。想見肯脩心皎潔。涉江行採芰荷衣。空齋冷雨帶烟飛。四壁蕭然一事稀。志士眉端貧不到。騷人鬢上歲云歸。黑酣最妙還欹枕。白醉多情更靠扉。怪我朋來能濟勝。細君頻典嫁時衣。意氣時時欲奮飛。睡來還復把書稀。閒愁正在沈吟處。世事無如痛飮歸。一抹靑山窺靜几。數株枯木守窮扉。胸中凈盡繁華想。千仞岡頭憶振衣。冥鴻天末自高飛。人不如禽色擧稀。堯世翁無買山隱。唐時士有乞湖歸。薄遊城市寧懷刺。到處烟霞可結扉。皎皎場駒誰所詠。好賢君獨似緇衣。盤桓不去葉飛飛。搖落之人似我稀。日暮途窮何世界。登山臨水送將歸。凄凉畫角橫霜雁。蕭瑟風帘颺酒扉。膓斷紅閨團扇怨。篋香銷歇舊熏衣。</text>
<title>曉渡銅雀津</title>,<text>馬踏空船霍霍鳴。寒星江底漾還明。冥濛不辦梢工立。犖确相隨賈客行。郭外殘燈猶夜色。路傍何樹作秋聲。翻驚暝裏丘陵轉。日出飛霜滿客纓。</text>
<title>振威</title>,<text>零露沾衣袂盡垂。路傍逢石偶題詩。闌干紅日寒山出。老大黃楡故郡知。極目那禁秋士感。臨風自詠楚人辭。南行去去憑誰話。佳處雲烟獨識之。識音志</text>
<title>素沙</title>,<text>薄暮行經古戰場。亂鴻飛盡遠烟黃。崩雲吐似車輪轉。落日凝成瀑布灮。此地誰令如夢寐。何心更自久徊徨。沈沙折戟還憐汝。冷雨凄風幾度忙。空濶鞭梢革履舟。馬前橫著大江流。秋天杳杳堪舒嘯。落日荒荒獨遠遊。漸覺挐音沈極浦。俄看雲影幻虗洲。沙頭佇立茫然久。楓葉蘆花去路愁。</text>
<title>題店壁</title>,<text>岐路連天不可端。出門三日又江干。湖南山水緜緜色。秋季園林歷歷寒。宿處星灮侵夜飯。起來鴻影落晨鞍。男兒儘是游無定。秪恐如斯歲月闌。</text>
<title>自溫陽還</title>,<text>禾聲時瑟瑟。亭午到人墟。遠峀靑如瀉。平沙凈可書。霜飛烏舅冷。水落雁奴踈。獨自心中念。黃花滿故廬。馬首鴻飛勁。天風木葉高。擊壺眞志士。彈鋏定吾曹。晩柹明如火。空江冷似刀。蒹葭愁絶處。擬賦續離騷。</text>
<title>越眞樹亭</title>,<text>寒山皺削夕陽時。曠埜飄然一馬騎。天色至淸顔可映。雲膚極細口堪吹。流年付與婆娑樹。終日吟成碨礧詩。客裏黃花愁已老。折來三嗅欲貽誰。</text>
<title>葛山店舍曉雨</title>,<text>卧數歸程睡不成。懷君更自念平生。心勞大抵由形役。苦住元來勝樂行。南國山河多雁影。中宵風雨又鷄聲。鳴機軋軋兒啼混。店主生涯倒有情。</text>
<title>朝雪</title>,<text>漠漠輕陰鳥去遅。杈枒萬木日暹時。政逢辛卯季冬雪。却憶昌黎伯古詩。坐睡茶僮雙䣛抱。行吟山客皓眉垂。遙憐吾友頻呵硯。書裡幽光閉戶知。</text>
<title>家居絶句</title>,<text>天灮正綠濶。今日好逍遙。白雲望可飽。行吟以爲謠。游絲綠樹外。烟氣復闤闠。且以思君故。極目到無際。細君春多病。歸家厭酬對。尋醫薄暮過。纖月在人背。</text>
<title>將入金剛。登金水亭。候同伴不至。</title>,<text>亭根石趾水環環。朝日蒼茫在笠端。遠峀陰晴堪悵望。烟波皺展入橫看。花叢有露春寒淺。沙岸無人雨點殘。綠草汀洲何處路。思君不見倚闌干。</text>
<title>八潭</title>,<text>石素川淸繞化城。夕陽收盡洞庭明。降香中使無消息。梵唄空傳海外聲。</text>
<title>臨東海</title>,<text>深淺何能目力求。風霆百怪滀爲幽。鰕夷列傳無三史。徐巿人烟外九州。此岸吾當觀日出。今行恨末値鯨游。永懷羅代奇男子。秋雨同觀落葉舟。</text>
<title>懋官鑄蠟爲梅。名曰輪回花。</title>,<text>蠭之未採我如斯。輾轉中間了未知。記取東園花樹裡。某年月日遇風時。</text>
<title>柳川店</title>,<text>古店尋誰宿。風埃滿幅巾。橫沈烟似水。離立黍疑人。馬齕殘依壁。虫鳴懇到晨。無端此燈下。又作一宵因。</text>
<title>新晴次𣤭齋</title>,<text>山麓皆明膩。新晴倍日光。遊絲句水纈。紅雨含泥香。粒有蟲來議。巢看燕自量。怡然觀物化。何用惜春忙。</text>
<title>附 窄菴夜訪柳連玉詩 四首</title>,<text>濛濛上絃月。脈脈黃昏雪。有客椉興來。囊中酒錢出。客持離騷經。訪我雪夜半。知君不平心。一彈廣陵散。奚琴不成律。濁酒杏子酸。一彈聊一飮。笑問有何歡。雪裡喜朋來。醉中惜年暮。庚申夜集後。居然三夜度。</text>
<title>免喪後謁李丈 熽。苦勸余以詩。云不見子落筆久矣。使其子十三伴宿。</title>,<text>光陰如水事如烟。哀樂郁無住眼前。酒煖人間愁失日。山靑分外許忘年。宮商子夜西琴作。雲霧中堂浙畫懸。極目凄凄天雨雪。一鷄孤唱萬家眠。李文子喜經學鐵絲琴。有杭士陸飛，嚴誠，潘庭筠畫。藥竈新消榾柮烟。歲寒燈火立春歬。梅花人比林和靖。雪霽山如趙大年。世界元從黃土弄。天星宛見酒旗懸。蒲團悟得閒滋味。槐穴輸他試小眠。嶺末天長雪化烟。遙松墨色暝樓前。堪憐細月先寒夕。獨傍踈梅殿逝年。舞已翩翩如竹亂。心何忽忽似㫌懸。出門信步惟君輩。握手相迎枕股眠。雪屋漫漫總潑烟。荒邨一帶卽門前。參橫月落今何夕。酒白燈靑似舊年。作賦休須皇甫序。著書堪笑國門懸。身將隱矣名安用。絶壑嶙峋擁褐眠。</text>
<title>次李君十三</title>,<text>燈靑窻紙薄。老屋著寒林。月抱纖纖影。梅存耿耿心。友朋非壯歲。天地忽窮陰。愛汝門前雪。黃昏逕易尋。</text>
<title>夜訪徐稼雲借屋讀書處。時李懋官，柳惠風不期而至。</title>,<text>初更燈火映門深。李柳翩翩不意臨。至友元同斯世降。眞詩各出自家音。輕雲一點天邊月。積雪千章苑北林。小醉回頭仍此歲。幽憂强半日侵尋。連宵風雪掩關深。月逼中旬歲已臨。十日平原眞善飮。大兒文擧是知音。徒聞附驥行千里。不及飛烏惜上林。始信人間皆逆旅。重携襆被定誰尋。</text>
<title>仁之書舍</title>,<text>留賓細細酒頻添。淨室燈輝仄帽簷。一線螺烟靑繞鬢。下絃眉月淡橫簾。生平鴻不因人熱。大易龍居勿用潛。閉戶續修甁史草。梅花節候二年兼。</text>
<title>觀齋夜飮</title>,<text>別㨾風懷現在吾。居然二十六年無。文章浩蕩千秋業。心胏槎枒五嶽圖。水𪋧烟殘人未去。洞簫聲歇坐還孤。南榮缺月寒將隱。愁聽丁東漏咽壺。</text>
<title>十三書樓</title>,<text>氣候潛推黯淡中。春來數日不禁風。松濤滅沒圍虗屋。雪意升沈貯碧空。處士終非居水北。高人元自隱牆東。窮年兀兀吾何有。草木虫魚較異同。</text>
<title>次韻翠眉</title>,<text>彈絲欲響畫中山。座右梅花代訂頑。鍾外不知烟樹隔。月邊無際女城環。緗簾夜話消閒病。襆被春寒感酒歆。已道孤齋如小舫。更看遙火似漁灣。</text>
<title>夜坐書懷。寄示觀軒。</title>,<text>自有如霜月。非關春與秋。柳踈稠屋外。人白靜階頭。顧影無誰語。思君似此愁。俗音能善感。遠遠發新謳。</text>
<title>雨中</title>,<text>虛簾浪影度微風。雨冷桃花不放紅。思入天涯身在此。硏山蒼翠閉門中。</text>
<title>㮚園庄遇李有一</title>,<text>歷落須眉一笑齊。雕蟲小士揔醯鷄。江城夜雨松杉嘯。簾幕春風蠟燭嗁。好事人驚攜屐厲。多情酒喜扣門低。當窻記取哦詩處。嶽色平沈拄笏西。</text>
<title>黃昏</title>,<text>破屋靑燈映樹根。書聲暫轍爲黃昏。搖來蟋𧍓叢鈴響。蘸了天河堊箒痕。志士難禁三幅淚。名山欲著一家言。飛騰意氣年年在。寂寞逢秋又閉門。</text>
<title>寄小石山房 五首</title>,<text>不識買鄰義。寧知裹飯仁。平生不可忘。論語耦耕人。朝陽拾露栭。夜火編霜蟹。摩挲欲贈誰。持玩百回罷。村平屋不礙。鄕月比京多。顧影還相謔。婆娑奈爾何。圖史發深藏。燒香傍細君。時時還似客。只是久離群。爲君設一想。令君狂欲顚。椉君不意中。直入君門前。</text>
<title>題李光燮龢仲廣州庄舍</title>,<text>敗屋麤籬畔。人稀白露深。病添捫蝨態。貧足負暄心。宿蜜筒加帽。新醅甕冒衾。不堪聞瑟瑟。衰葉襍虫音。</text>
<title>信宿李處士心溪草堂</title>,<text>山中桂樹隱思君。草澤胡爲鳥獸群。遠水縱橫人獨去。野田蕭瑟路微分。午時墟落惟天籟。丣字柴門宛古文。一笠亭陰聊共憩。秋空杳杳潑孤雲。盡把哀情說與君。不堪籠鎖在鷄群。偶然覓句非三上。卛爾張軍僅八分。抹月批風貧士宅。經天緯地古人文。著書明道將安托。今我還爲後子雲。儒門詩學孰如君。風雅遺音儘可群。約略秋從黃葉入。參差屋向翠微分。願言杯酒延三益。未擬聲名直一文。客子來時方落日。峩冠負手詠停雲。跋涉寧辭御李君。高蹤澗壑邈難群。居民少說風塵事。稚子能知利義分。柹葉秋田抄楚史。私明土室誦朱文。不嫌留客豊年飯。䆉稏遙連萬頃雲。苦節柴桑共翟君。時時把釣入鷗群。兒令隔壁書聲送。客許聯牀睡味分。只有遊心師萬物。敢論隻手衛斯文。儂家政在秋山下。牛背何人望夕雲。田閒幽步獨尋君。殘照牛羊又一羣。遐峀空靑衣上落。長林金碧畫中分。蠛蠓知雨爲行陳。啄木求蟲有咒文。盡拾天機歸眼底。飄然方外攝飛雲。百鍊剛腸只信君。紛紛撼樹蚍蜉群。盡携家室遊方外。獨抱遺經坐夜分。捫蝨經綸眞不俗。粲花牙頰摠成文。古人先獲鍾情語。東埜爲龍我是雲。叉魚釃酒盡隨君。埜客來看處處群。一雁初迴秋幾許。數家相望水中分。禾頭暖日生波暈。空裡遊絲裂縠文。十里田園詩滿眼。閒將心事伴烟雲。秋懷搖落共夫君。天末驚心送雁羣。幾樹消沈烟一匹。半庭淸淺月三分。愛聽今世多情語。喜讀先民得意文。莫道村醅無厚味。此中高義薄魯雲。</text>
<title>舟宿廣興倉下。二更乘潮至雲陽渡。</title>,<text>大船祈神喧咽咽。小船沽酒燈未滅。檣背天低影纖月。鼕鼕擊鼓無鼓節。解纜呼邪聲欲絶。江邨女兒愁離別。風急西南雁字裂。長年三老衣百結。浦口潮生山似玦。飛霜夜入孤篷缺。篷底湫深坐卧劣。生涯備具情還悅。懸瓠閣柴帶燧鐵。逶迤汲道通烟穴。我欲手製輕舸一。中邊削木平如漆。點塵不令棲鬢髮。敗袽初無防隙决。屛几帷牀遮曲折。帆橫櫓縱皆新潔。車馬於行屋於歇。數口不愁妻孥挈。斜陽持曬網如雪。竹外賣歸桃花鱖。刊落士名入商列。往來江淮與吳越。</text>
<title>舟行襍絶</title>,<text>蟋𧍓荒田㟁。依舟薥黍風。祖江纖月白。木覓數烽紅。蟹舍煙霜外。漁罾荻葦中。躬耕吾不怨。身乏一經通。小船如豆殼。來往鷺絲風。石法多焦黑。楓身摠老紅。人烟從一上。秋色起空中。目擊潮增减。方知與月通。船枝時時吼。高檣不抵風。遠雲鴻頸白。深水鯉髯紅。目盡蕭踈際。身從浩蕩中。試看三十里。天壓海門通。錦囊三寸管。零瑣記民風。水淨雲鱗白。田荒飯粒紅。狂歌辭日下。抱膝入舟中。孺子滄浪意。吾其楚陸通。天水相黏處。歸帆側受風。暮山旋變紫。霜樹頓添紅。鷺立然疑頃。鴻飛阿堵中。野橋連細逕。時有一人通。明農千載意。惆悵詠豳風。碌碌懷鉛槧。時時踏軟紅。有身甘袴下。無智扣囊中。自笑謀生拙。蜣蜋抱馬通。黃帽陰陽學。能知隔日風。拳鬚湔更黑。棃頰醉難紅。秋色簑衣上。潮聲鼾睡中。天機生質朴。妙處自能通。窮鄕將買屋。寧擬振文風。詩禮傳儒素。桑麻習女紅。浮名功令外。眞意力田中。恐沒芳香迹。離騷寫一通。</text>
<title>夕訪農舍</title>,<text>片白田閒水。針魚匿馬蹏。蜻蜓還邁邁。鴻雁亦捿捿。歧路心猶豫。幽憂醉似泥。瓜牛廬畔夕。人在月弦西。</text>
<title>九日次杜</title>,<text>書釰翛翛未返林。秋迴雁字映蕭森。魚梁曲折通禾徑。牛屋荒寒接樹陰。海上諸山如是暮。田間九日若爲心。農家口急身猶緩。百戶舂聲數戶砧。</text>
<title>次杜示李宜菴 六首</title>,<text>心靜還知丈室寬。酒酸猶博片時歡。十年人似齊門瑟。半世文多楚相冠。感此孤蟲催歲暮。飄然曠野履霜寒。鄕邨寂寞眠常早。月壓柴荊始出看。烟低樹短野何寬。落落天涯念舊歡。紅葉初深聞葛屨。黃昏獨立見方冠。鯉魚書信連江雨。蟋𧍓繁音滿地寒。悵望杯尊違故里。秋花明月不成看。秋來飮戶十分寬。海上萍逢幾日歡。落拓共彈明月鋏。崔嵬猶戴切雲冠。豳風畫裡黃花老。農丈星邊白露寒。蔀屋靑燈情轉勝。奚囊詩草夜深看。殊鄕餬口帶圍寬。夢裡歸家不是歡。終古名賢多畎畞。至今貧賤恨儒冠。草蟲籬落嗁明月。客雁天衢怨薄寒。歎息庶人章旨好。太行雲句爲誰看。閱盡人情且自寬。肎隨濃淡作悲歡。田如宿債思焚券。身是迂儒可溺冠。風雨紛披爲薄暮。江山渲染入初寒。年年百里乘潮客。檞葉村中打稻看。醇醪合使薄夫寬。久客翻爲破涕歡。猶有書香留信宿。居然埜色染衣冠。多聲木葉流霜白。未曙茅茨澹月寒。荳殼禾叢離別後。不知何日夢中看。</text>
<title>觀穫</title>,<text>牛蹏白露遶涔涔。十斛螺鬟曉日啣。約略麤陰生坐處。一竿蒲席學秋帆。</text>
<title>出黃精坪</title>,<text>茅葦乾聲夾路秋。夕陽寒傍土饅頭。迅飛不辨何毛鳥。遠腳相交亂渡牛。百里雲山輸畫卷。一竿行李付漁舟。飄然願入荷花國。皓月澄波載酒遊。</text>
<title>暮到麝泉 三首</title>,<text>薄暮烟霜合。溪禽濕不飛。相逢携笈者。共待拾樵歸。燭影穿圓牖。書聲落翠微。貧妻饒雅致。料理入山衣。苦吟晨未輟。虗閣月西飛。衆樹交生影。停烟半不歸。山寒燈焰小。窻閴硏香微。莫歎聯衾窄。煩君吉貝衣。歷歷芳陰樹。今無葉可飛。寒花甁底活。寒月夢中歸。此地空書帶。何人望少微。尋君頻絶巘。石角解鉤衣。</text>
<title>題畫</title>,<text>衣帶飛揚竹杖橫。石梁偏向水中明。問君何事當風立。一隻葫蘆買酒行。</text>
<title>夜入麝泉。與靑莊李子劇飮達宵。曉大雪。二首</title>,<text>城裏迢迢屋後峰。鳳凰千仞祕高蹤。群烟下界痕俱合。獨月中天態逾濃。年少猶爲婪尾觶。歲寒長對後凋松。與君一夕眞難得。落魄平生我孰容。和雪和煙尾半沈。忍飢群雀響修林。衣裳照映千峰色。燈火空明一院心。談屑飛將梅共墜。經窻坐與歲俱深。翛▣酒榼前邨路。篛笠披來冐遠陰。</text>
<title>椉月訪所謂亭 二首</title>,<text>一色樓前月。盈盈欲漬衣。春風傳別院。膏燭嗣寒暉。粔籹盤初出。樗蒲座始圍。且從年少樂。休怕夜深歸。寂然賓主意。跌坐瓣香聞。酒煖憐春至。衣寒覺夜分。梅花流素月。河漢絶纖雲。人境淸如許。胡爲不憶君。</text>
<title>夜集許明厓，李存菴。</title>,<text>曾宿村邊記鵲巢。數家煙火路相交。靑山去處明衣影。白月飛來失樹梢。當代詩城欣並遇。閒愁酒國屬全拋。丈人今日高軒過。榮甚干旄訪浚郊。</text>
<title>和嘐嘐齋金公 用謙 襍詠 八首</title>,<text>一碧境中山。百年家在下。欄干昔倚處。修竹已盈把。山雲頭北嶽皴。白日何明膩。時從鳥過邊。爍爍翻空翠。嵐水機非一種。靈幻忽無端。欲將玻瓈證。玻瓈倒是頑。水纖塵路不動。遍地皆銀汞。獨立人間世。婆娑笑衆夢。月花白能紅暈。風微亦遠香。古家喬木在。七十五春光。花楓高屋還小。葉飛塡瓦溝。硯池紅溜溼。衣褶紫暉流。楓庭晷移來緩。簾衣望裏虗。無人頻載酒。花落枕邊書。書泠泠起潛鱗。格格驚棲羽。微物盡天機。希音自太古。琴</text>
<title>思齋金文穆公延謚詩韻</title>,<text>黨籍昭昭二百年。江河不廢日星懸。逶迤細仗隨丹誥。縹緲傳臚下碧天。丘墓有光書大石。雲仍相慶設長筵。程門語錄元無別。兄弟斯文並嫡傳。</text>
<title>哭張 僎 幼輔</title>,<text>吾東盛理學。門路爭毫末。東西辨四七。兩湖論人物。文字日相尋。眩惑不可述。我友生有異。弱冠善究竟。絺衣若不勝。嶷然中有秉。外物尙不遺。矧此談性命。籤書設難義。如吏持獄律。出言祛浮氣。如冶鍊眞鐵。精氣與繁氣。已判一原初。異哉南塘說。暗合榕村書。杜門學爲己。不敢黨師友。誦禮四十七。習碑三百九。質測從泰西。小學宗鄦氏。今人所不屑。此道君而已。時時高骨馬。訪我日斜去。相逢總唯唯。惟君解人語。流俗厄文明。紅疹欺秊少。餘子果非才。今君獨先殀。丹旐去不廻。形神日以杳。泉原無講席。寂寞誰相對。狐貍嘯荒檟。鬼火延書帶。茫茫百年閒。片碣遂無字。誰知土一坎。埋君未了志。</text>
<title>㮚郊</title>,<text>溪水年深岸漸違。石根猶見雪痕微。草從極浦橫邊出。人自圓坡斷處歸。北郭烏鴉浮夕氣。西山楊柳弄星輝。虛庭遲友移時立。惻愴春風善入衣。</text>
<title>南仲有 德隣 挽</title>,<text>河豚無味報新烹。落筯丁寧感死生。里衖靑春凄欲暮。杏花凋盡哭君聲。披帷斯在八分碑。朱盒香殘小印欹。地下茫茫才子子。錯敎慈母恨吟詩。</text>
<title>次雪翁柳公 逅</title>,<text>耆舊誰相問。窮山長碧苔。柴門踈柳出。溝水片花來。絶粒仙緣旺。橫經世念灰。後生無可畏。感激設深杯。</text>
<title>初夏</title>,<text>紅盤縷雪杏州魚。包葉櫻桃五月初。最是斜陽消不得。明窻試榻率更書。</text>
<title>李汝剛將覲靑山縣索詩</title>,<text>官樓書課日初長。小別那禁憶故鄕。獨自携壺尋野色。麥風吹斷棗花香。</text>
<title>述懷 四首</title>,<text>風流徐進士。彈我雍門琴。慚非盖嘗賢。徒使涕沾襟。文章播早譽。夙昔多好心。朝遊碧潭下。夜眠花樹陰。容貌一何麗。鞍馬相追尋。秊䔢忽已謝。未遇一賞音。山川隔萬里。感歎良在今。皎彼靑莊士。終年獲飯遅。猶如信天緣。窺波立不移。閉門三十載。衣塵集不知。書中有世界。孤笑忽伸眉。繁華配高性。文藻合貞姿。前修愼名節。少忍百年飢。寄語岐路子。棲棲復何爲。卓犖經明輩。本非風塵士。窮廬一見我。慷慨許相死。行道卽安敢。交人以爲恥。空懷破浪志。末入悲謌市。名園有臺沼。風日始淸美。無酒莫浪愁。有客還可喜。揮鋤試經綸。紅藥滿庭戺。溫溫柳惠風。媢嫉誠何人。恒言具至理。細思入無倫。藻采袖中記。威儀席上珍。西南罷倦遊。舊屋甑生塵。前日鬻靉靆。稀烟驚四鄰。往歲風雨多。艸堂遂已淪。爐金豈不祥。冠玉猶長貧。已矣天所命。我亦同生辰。惠風與余同生十一月初五日</text>
<title>幾何柳公歸自燕邸。書其夾室。</title>,<text>屋小庭多轉寂寥。土恒風日菜花搖。憑君細繹幽燕夢。爭似香煙冉冉消。</text>
<title>滯雨元翁書樓</title>,<text>酒淺憂深澆下遅。出門孤往有誰知。黃昏却向南山宿。元老齋中聽雨時。</text>
<title>次任 夏常 奉先寺韻</title>,<text>萬念俱不起。敢問此何境。簾光晝如水。菜花搖新影。香爐灰自陷。藥竈烟初冷。習靜不墮禪。言下疇能省。</text>
<title>坐幾何室</title>,<text>槐樹襍靑黃。冥濛出遠墻。那堪千里目。天末又斜陽。</text>
<title>河橋甥館雨中</title>,<text>樓頭殘暑一時空。吹雨踈簾狼籍風。除却南鄰槐樹外。微茫都入水雲中。</text>
<title>贈李畊之</title>,<text>意到卽尋君。不識君家小。隘巷不見山。▦▦▦▦▦。愛玆席門下。猶有人讀書。壯遊絶華表。新聞邁虞初。催君發歸槖。瑣細羅芬馥。關門止我飮。小杯從華俗。聯翩冷金箋。焚香索我字。感君意纏綿。斯世良不易。臨風一揮灑。儻見平生志。</text>
<title>題幾何室所藏雲龍山人小照</title>,<text>岷峨碧天下。江水所自出。長庚照李樹。閒氣挺豪傑。胸次蟠竹石。詞源貫天地。常存遐擧情。肯爲簪組累。前日遇吾友。片言輸眞意。中外卽一家。羣議不足道。鷄林一卷詩。木瓜瓊瑤報。詩中有知己。珍重一言付。小照來颯爽。迢迢鴨水渡。萬里懸弧日。人間蜡月五。生死結寸心。酒一香一炷。未登淸閟閣。欲繡宛陵句。拜像如拜佛。閏集堪千古。</text>
<title>題洪湛軒所藏潘舍人 庭筠 墨蹟</title>,<text>南海何時竭。楚岸連平地。相逢潘秀才。應詬前生事。</text>
<title>病中有懷雨村先生</title>,<text>沈沈圓樹一蟬遙。萱草萱花雨未消。萬里知名猶外事。一身多病又今朝。僑居恰送秋千月。客路頻從第五橋。獨有伊人忘不得。阜城門外雁迢迢。</text>
<title>六月十三日集落木菴</title>,<text>那堪大暑絶纖雲。熨得生衣細浪文。緬憶空山松下坐。翻思忽地雨聲聞。與君撥棄愁千斛。終日懵騰飮十分。漢上題襟聊爾爾。翺翺不入俗人群。</text>
<title>白門逢朴燕嵓 趾源</title>,<text>纖月流輝碧葉西。薄雲殘暑更凄迷。何知邂逅人三四。共聽秋蟲一夜嗁。</text>
<title>松石雲龍圖歌。戱爲燕䓵作。</title>,<text>燕䓵先生好奇古。解衣盤礴燈前舞。酒酣大呼疾磨墨。碗水羅列銅斗側。颼颼但聽筆聲走。似有神來停不得。爬行爲葉拏爲根。濃淡自成靑碧色。仰看松身高百尺。佶屈偃蹇蹲奇石。須臾空際凸雙瞳。倐然爪甲生眞龍。水雲滿紙天欲溼。火翅閃疾風䨓從。只恐波濤翻屋壁。使我樓中之物漂流一朝隨阿伯。畫龍固未易。龍亦非一類。我縱不見眞龍之變化。也應升天入地𥳽弄骨節當如是。胡爲長歗視秋空。搖曳故令生長風。鏗然擲筆氣如虹。滿堂賓客寂不語。惟有小燭搖殘紅。君不見公孫舞釖悟草書。我今作詩慚未工。</text>
<title>遺安齋李公 輔天 挽 三首</title>,<text>郭外風㫌和淚飛。故山書帶雨霏霏。翛然六十餘年事。留取人間不染衣。書裏靑燈曉色分。漢南黃葉屋頭紛。至今鄕社騎牛侶。猶記當時誓墓文。生芻一束托幽扃。石馬山圍丙舍靑。已驗人間眞處士。紛紛休怕少微星。</text>
<title>效馮定遠意</title>,<text>梧桐葉大砌流烟。促織虗堂更可憐。咫尺天河愁未渡。牽牛星畔月如船。澄波皎雪憶回文。消息無端夢裡雲。但向江南敲橘樹。將書寄與洞庭君。明河垂屋樹熹微。螢火雙雙戶外飛。爲報君家蘇小道。沈郞秋骨不勝衣。</text>
<title>暮訪麝泉</title>,<text>谷裡人家數頃田。黃昬棘刺暗相牽。地膚微月蝙如沸。瓠葉凄風蟪始煎。依舊雲霞藏拂水。至今花石笑平泉。東南一壑猶文藻。佳客登臨憶去年。</text>
<title>關侯廟</title>,<text>廟靜聞開鎖。行深夢裡如。封名同白起。祀典繼朱虗。碧瓦秋烟合。修廊落照餘。井泉徵譜牒。好事幾人書。</text>
<title>池上</title>,<text>閒行過粉墻。輒坐愛幽塘。翡翠啣魚疾。芭蕉伴石凉。靑山連小徑。平楚轉微陽。春雨碧桃在。猶聞泉底香。</text>
<title>悼鄭君 玄穆○三首</title>,<text>纔看年壽倍童烏。羞死人間白首儒。飛去暫應如彩羽。失來長自恨明珠。天文寂寞▣▣▣。烟雨消沈北漢圖。却憶伯孫銘墓日。窓前磨石與君俱。伯孫李氏子學於余。壬辰沒余撰墓誌銘。汗簡崔鴻夙昔期。衛郞名理到今思。時文閱盡非君㕛。小字呼來亦我師。隻燕廻春甥館路。靑山淚入永平詩。精䔢間氣無多在。停筆茫茫左海悲。時時載酒子雲亭。倒屣翻驚一妙齡。鐘鼎奇觀留響榻。坤輿遠勢拓圖經。安知太白非金粟。纔信東方是歲星。莫遣波斯來問塚。片心應化遠山靑。</text>
<title>聞澹園郭氏入道山 七首</title>,<text>汾河仙子白雲鄕。何處靑山古錦囊。一點人間知己淚。應隨流水到榑桑。北方詩句語還高。崷崪家園倚彩毫。上黨元來天下脊。封圭自是一時豪。庭樹花肥踏月歸。入門如見羽人衣。分明憶得詩中景。似此胸襟烟火非。山西家世振文風。楊賈詩名遍海東。日下爭傳先㕛記。江南首數別裁翁。靑綾手榻米元章。深篋猶傳萬里香。坡老當年心似鐵。白頭那得記篔簹。三絶平生兩得之。翩翩更憶畫蘭時。閒將詩筆推餘意。想見翻風泣露姿。神交枉被俗人驚。落地人生揔弟兄。欲向斜陽西峴望。養虗前日哭嚴誠。</text>
<title>題端坐軒</title>,<text>飮酒不歸去。墻頭夕照黃。君看時節晩。寒露柝榴房。</text>
<title>寄燕嵓</title>,<text>落魄時時號酒狂。人間何處耦耕堂。少年却抱乘桴志。豊歲還求辟糓方。寧以經綸爲市井。莫將科擧認文章。白頭屢被兒童笑。閥閱如今媿孟光。</text>
<title>重陽日。心溪處士入城。翼日炯菴陪其大人與之同出。余欣然羡之。於是有廣州之行。八首</title>,<text>丈人且安步。歸卽借隣牛。高士肅前導。門生能亂流。衣冠頗異俗。行路盡回頭。令子有賢季。可無家室憂。循此古城下。復尋江上船。蜻蜓滿沙路。鷗鷺浮靑天。月早依山際。帆黃映水邊。蹔得郊原趣。寧辭相後先。結客少黃金。憐才有赤心。風霜不憚險。信宿爲知音。日暮子眞谷。酒酣梁父吟。臨分贈無物。相指期山林。先民有至言。守拙歸田園。擧世不知返。移家聊避喧。消搖白石澗。耦坐靑松根。雖乏營生智。躬耕遺子孫。披草歷秋川。園林時翳然。踈星灑茅屋。明月破溪烟。濁酒幸無厭。親朋聊共延。淸霜昨夜至。愛此黃花姸。鯈魚若無質。映立水空明。纔具一雙眼。强如三寸丁。秋天含淺白。苔蘚舞深靑。莫便驚人影。已忘垂釣情。秋山日已荒。桑葉知先黃。擧網緣淸沚。蹇裳擷埜芳。行人愁落日。遊子念重陽。遙見莽蒼際。數家砧杵忙。迴隄隔禾黍。鳥雀鳴相還。野馬由旬外。斜陽尋丈閒。秋晴百濟樹。天入漢陽山。遠色將霜意。頓殊三日顔。</text>
<title>書心溪草堂。六言 四首。</title>,<text>漆林亭亭書屋。落日澹澹漁罾。披衣石徑兒拜。携手秋原客登。一卷陶詩獨把。半牀殘夢誰尋。西崦人家路晴。南山豆畞秋深。明月纔鋪黲色。白雲如潑銀泥。秋塲已喜新掃。人影堪憐乍迷。煨㮚爐灰夜歕。殺鷄塒羽朝飛。飮時酡頰對映。送處枯筇獨歸。</text>
<title>通津道中</title>,<text>風衣從萬皺。帶綬倐雙飛。海口秋山細。天邊晝月微。禾深邨屋小。烟淡店人稀。落日樵肩上。蕭蕭一擔歸。落照千年地。秋山接沁洲。白雲雙去雁。紅樹一耕牛。結耦懷沮溺。同碑慕辥劉。黃花江海路。吾道付悠悠。</text>
<title>柴門</title>,<text>曉山堆半綠。初旭出臙脂。小雨柴門外。寒天落葉時。舂聲帶踈屋。野色入秋籬。卽事欣相契。森然畫裡詩。</text>
<title>農家獨坐</title>,<text>空屋晝蕭騷。土山低擁茅。閒來頻照鏡。倦極自磨刀。潛睡貓依竈。獨行鷄上槽。此中有佳句。搔首不知勞。</text>
<title>觀刈卽事</title>,<text>衣白禾間望。何人牛背來。寥天圉埜席。晩葉落秋杯。泉響忽如决。雲鱗時自廻。霜隄餘蟋𧍓。偶爾一聲哀。</text>
<title>蛛絲</title>,<text>蛛絲有至理。艸蟲持堪玩。寧惟助多識。性情一蕭散。嗚呼蒼雅名。擧國聞未半。余亦志小學。差池半塗歎。</text>
<title>暮到夷樹堂</title>,<text>農人暮相慰。鄕里活依然。燈早窓猶碧。月濃山更玄。霜蟲稀在地。寒雁易流天。篛笠前村路。雙星靨靨懸。</text>
<title>秋野</title>,<text>夕陽閃閃紅粉。麂眼䟽籬斜抱屋。半灣淸湖浸蘆根。一匹秋烟斷山足。村邊稻畦映人明。倒影魚梁飮黃犢。崔氏碑前細路多。露下人歸寒草綠。</text>
<title>感懷</title>,<text>借馬亦云勞。徒行也自高。兩三黃葉樹。歇擔憩林臯。厭聽南畮荒。愁看北風勁。旣無種陰德。蹔此修苦行。</text>
<title>思友 二首</title>,<text>親朋屈指患長貧。平剔燈花不寐頻。䆉稏集中騎馬客。芙蓉峰裡挾書人。村墟白露涓涓夕。井臼微霜澹澹晨。如此秋深歸不得。屢隨漁艇泊通津。懋官觀穫天安郡。題其集曰䆉稏。惠風有讀書芙蓉峰詩。不是吾儕是小人。茫茫心計向誰陳。初年捉鼻羞干祿。平日輕財笑買隣。土室何山開別業。水車來歲試經綸。年年十友書同購。白首相期共隱淪。</text>
<title>夷樹堂夕思 二首</title>,<text>江海秋聲日夜喧。荻花風起蟹燈繁。長波帶雁漂孤岸。寒雨隨人到遠村。砧杵不分黃葉處。衡門遙指碧山痕。那堪夷樹堂前夕。畫意詩情摠斷魂。不願功名不願仙。治生端悔失靑年。執籌休怪王戎鄙。問舍方知許汜賢。子母靑錢通亥市。弟兄紅稻接秋田。他年置屋滄江上。脩竹千竿月一船。</text>
<title>舟還</title>,<text>淸江傲眼洗還空。擁褐篷窓聽北風。馬首巢由顔更厚。室中韓范鬬無功。蕭森羣木三秋變。隱約連山百里同。緩帆斜陽緣渚去。渡頭飛盡蔽天鴻。</text>
<title>泊杏洲</title>,<text>岸濶船舷淺。遙山一碧時。暮潮因月盛。秋柳入煙衰。獨雁高猶警。稠砧斷更悲。可憐漁火外。重疊小茅茨。杏洲京江下流。頗有樓觀之勝。</text>
<title>寄寧邊明生 三首</title>,<text>翩翩更憶弱冠初。西士如今競說余。盡喚紅娘乘小艇。荷花蕩裡擘窠書。濯水追凉樹影多。氷泉自泛綠沈瓜。丈人頻問郞何事。又被明君載酒過。人事那堪轉眼非。舊遊消息十年稀。東㙜路是西州路。莫學羊公醉後歸。</text>
<title>元玄州掌苑暑直中。遇嘐嘐金公 用謙，李君懋官。分韻得嶂字。</title>,<text>官淸惟典菓。廨舍隣靑嶂。時來到庭堦。白日松濤漲。婆娑寓直翁。杯杓森相向。時物亦芳䔢。新春月旣望。柔艸碧初抽。遠花紅欲放。鳴禽有和聲。好風吹酒浪。俯泳石泉流。仰視天宇曠。空懷節士植。緬憶醮壇刱。古人跡有幾。玆遊懽始暢。依戀不能去。斜陽掛樹上。</text>
<title>人日立春。偕薑山賦。</title>,<text>伊昔聯翩夜話頻。繁華斷却幾年春。胸中自足氤氳味。海內空思磊落人。薄雪寒庭依石髮。朝陽破屋映書塵。劇憐佳節忽忽返。只爲孤吟笑此身。</text>
<title>夜宿薑山 十首</title>,<text>燈火照心硏。愛此端居室。鐘聲俄復沈。纖月流易失。春風女字梅。零亂伴書帙。盤中歲時菓。對客談初畢。共指秋樹圖。閒尋石癡筆。沈吟境逾靜。淡泊交還密。鋪衾坐待煖。空庭鶴鳴一。三日不歸家。落梅花滿室。矧玆百年交。眉睫寧相失。好事無卜日。偶吟成小帙。燭跋堆已久。茶事猶未畢。方其酒酣時。率然俱命筆。新春月影稀。微風雪聲密。虞翻昔有言。足矣知己一。兄弟也非氣。夫婦而不室。人無一日㕛。如手左右失。硬黃榻古畫。緗簾素帙。相隨忘歲月。此樂何時畢。新蕉若抽卷。遠峰如卓筆。森然悅心目。玩繹窮微密。豈無爭與辨。與子終歸一。伊余有素志。名山雙築室。丹砂井在玆。漁舟路易失。相携采藥行。道藏三四帙。秫畞春共耕。官稅早秋畢。績妻理松火。兒童課荻筆。書聲歲晏淸。雪屋叢篁密。不須辨名姓。高士傳中一。崢嶸五言城。瀟灑方丈室。文章抱杞憂。富貴輕楚失。風雨照孤燈。攤盡縱橫帙。新春習靜坐。淸曉嚥津畢。香深㮚色爐。墨滯棗心筆。棲棲笑林宗。寂寂慚高密。梅花澹忘言。相對高人一。雨色連萬家。炊烟斷一室。韶顔自此去。壯圖嗟已失。春風入堂戶。爛然吹百帙。廻薄萬古心。酒中呈露畢。噓吸粲花評。森羅竹石筆。末路少情鐘。今人忌友密。獨憐東竹垞。藏書敵天一。自解陳蕃榻。徑入龐公室。春杯綠蟻來。雨䛡晨鷄失。詩愁忽如海。搔首傍亂帙。河漢欲微霽。流雲去未畢。蒼山暗水墨。枯林辨敗筆。燈光澹將寒。烟氣遠逾密。擬纂甁花史。佳朋月之一。捷徑無終南。索價非少室。詩書吾自得。歧路爾何失。蟲魚辨字部。山水披畫帙。張敏神交在。稽康至願畢。茶槍帶酒碗。杜詩配韓筆。行藏雖落拓。文理逾縝密。不受俗人覊。素心長如一。元白旣並世。機雲復同室。與子開闢稀。相逢百憂失。維時屬新春。淸月照幽帙。薧魚佐談詩。坐待嚴鼓畢。吟哦不知疲。口角含殘筆。晨燈墨香斷。煖閤花跗密。耳根閴四隣。湛湛酒杯一。靑春期不朽。著書藏石室。閒杪手已胝。異話睡頻失。書畫購吳裝。風雅來巴帙。尺牘照茅屋。四海名姓畢。常持張羽扇。喜用陳旭筆。萬里物加貴。同堂人匪密。若能知此意。與我二而一。</text>
<title>李懋官鐵腳圖歌。次薑山。</title>,<text>東方慧眼靑莊氏。畫鳥偏能盡鳥技。奚兒欲捕婦人疑。鉗紙明窓一莞爾。都將硃墨扶成雅。院中諸生無一似。偶然筆墨壓黃筌。爭似書家出靑李。石湖詩中有餘意。陳思賦裡前身是。翹吭曬暉睡半睫。素腋分明肩背紫。爪細猶憐握枝勢。身微久絶飛天理。人間臘日足網罟。不入他家圍樹裡。鳩兒太佞鵲太黠。睢盱數粒來探旨。我代禽言評此卷。風刺自托翎毛史。夜宿簷端晝傍簾。主人忘機鳥獨揣。不啄不鳴誰知者。今世人無師曠耳。江南雲木恨未棲。羽毛摧頹阻千里。行當驅汝卧田間。笠澤殘經補耒耜。鳥棲而眠鳥出寤。老夫晨昏斯已矣。雙荷收掌付阿駒。家集行時幷入榟。附 薑山原韻前有卛居後李寧。東方無絶技。近日寫生佳處知者稀。虗舟醉眠徒爲爾。泥金竹鶴涉樊籬。設色花鳥虧形似。誰能畫此埜田黃。眼前突兀東隣李。讀書萬卷工體物。偶然遊戱前身是。日本名紙鷄子白。高麗貢墨雅光紫。明窓雪屋供點染。妙解通靈具至理。正翹側刷態殊絶。珊瑚瑟瑟叢刺裡。使我神明還舊觀。畵中定得詩中旨。且須火急添功力。濠梁之崔非良史。君不見今人不識鄭漁仲。此意由來吾獨揣。丈夫平生不得志。䟽魚注蟲眞佳耳。安得從君窺指訣。歸歟他年卧田里。本艸經外辨鳥獸。農作圖中把耒耜。布衣所願只如此。風塵落拓嗟已矣。題罷長歌重太息。故園春色迷桑榟。附 炯菴次韻我輩豈非磊落人。不堪寥寂出小技。近正之學別具解。鳥名爲雅花爲爾。爾雅先從心眼細。惟其有之是以似。此妙向誰談亹亹。鄭樵復出吾宗李。吾宗玩亭業毛詩。拈出箋䟽頭頭是。我試遊戱摹鐵腳。渲染顔色爵弁紫。細瑣幺麽翎嘴具。意匠頗能費料理。頭如顆蒜眼劈椒。唶唶嘖嘖活紙裡。伊今鑒賞舍君誰。果然透得畫外旨。茴香睡鵞紅蕉鶴。䟐𧼕只是庸畫史。書生筆氣常人殊。畧寓微情君能揣。兩鶉忘歸群雀保。石湖小詩如提耳。以此題畫畫意明。愼勿飛入王祥里。飮啄不羡黃鵠志。却笑陳王輟耕耟。緜毳寧愁刮地風。數粒盈嗉斯足矣。何處山木不宜集。棃棗梅杏竹桐榟。附 泠菴次韻君不見今之才子學三絶。石鼠多技反無技。請君安坐喫茶飯。費筆費墨徒勞爾。大抵其畫非不工。鳥與烏同蟲卽似。元無半點讀書氣。望而知之如苦李。高人落筆得微物。遍問傍人是不是。輕朱淡墨間發色。肩背依稀成黯紫。形貌是非不足問。畫雀先須講雀理。春雀翹翹冬雀團。此正誰家雪樹裡。雖非盤礴李將軍。自是風流趙承旨。南宗北宗行當捨。求之六經與三史。此意欲傳傳不得。難以麤心笨手揣。閒來試掛北窓下。如聞啾啾滿愁耳。田家細雨勺陂東。䆉稏秋風夢千里。何當携手返故山。野水連天看耙耟。知君畫爵不求爵。能傾一爵斯足矣。對君彈此將歸操。爰伐琴瑟椅桐榟。</text>
<title>滯雨靑莊館。示泠菴，薑山。</title>,<text>髡柳拂曙啼鴉起。春愁漠漠彌千里。曹溪墖半白烟長。引慶山南雨脚始。靑莊貧士愁路滑。出無衣兮行無履。尙覺新年好事多。夜話頻煩睡初美。依俙似聞春漕滴。覺來簷淄時入耳。亂夢玲瓏更相續。妙哉無情復無理。昨從人家草書迴。風雨聲猶連十指。朝來忽驚敲門急。故人催詩窘未已。春蠶自縛不須恨。故蠭鑽紙聊復爾。開門莞爾江湖思。平地漫漫三尺水。</text>
<title>春寒</title>,<text>惻惻復何戀。春寒眞可憐。碧溪人渡後。紅旭酒醒前。伐木已殘雪。焙茶初發烟。山妻早勸粥。就煖卻添眠。</text>
<title>再用前韻寄炯菴 三首</title>,<text>夙昔崢嶸志。低眉肯受憐。詩傳千里外。人似百年前。勝㕛如它石。賢兄不異烟。南山最深處。破屋只高眠。獨往人頗笑。多情我自憐。移家白雲裡。開徑翠微前。一客時沽酒。三春或斷煙。茅簷八九雀。相對向陽眠。捿身乾凈界。風物自堪憐。雲木望無盡。春山長在前。裵褱石牀月。飄散竹爐煙。泥路不須出。擁書成小眠。</text>
<title>曉別</title>,<text>前山風雪斷人行。月落河傾鷄復鳴。一點銀燈愁獨去。曙鴉驚散角門聲。</text>
<title>和仲牧次蘭坨先生元夕</title>,<text>春風仙李國。明月漢山州。海外同佳節。天涯足勝流。新衫消半醉。快馬破閒愁。自笑蓬廬士。平生志遠遊。</text>
<title>元夕集觀齋。次元詩。二首</title>,<text>佳辰步屧喜相通。此夜何星聚海東。月下松門人盡白。雪邊書屋燭微紅。三更頰影留殘醉。一枕茶漚響遠風。願把諸君移小照。草堂啚裡配盧鴻。尋常賓客絶交通。文藻追隨古墖東。斷送紙鳶千點白。蒸成糯飯百斤紅。水流滅沒修林月。橋影參差飽袖風。漏盡鍾鳴還獨笑。萬人都似踏泥鴻。</text>
<title>宿壺衕呈金司諫 復休</title>,<text>憶昔騎竹年。婆娑在隣曲。猶及夫人世。諸父先公速。阿孫貌參差。詔余來伴讀。移家許同僦。志喜分新祿。居然三十載。依依在心目。別離少眼靑。功名凋鬢綠。却誦宛丘詩。翻驚子夏哭。來宿非故里。跫音斷空谷。星月覽夜窻。松濤駕茅屋。虗堂拜我師。無以慰幽獨。伶俜開蒙。啣恩結心腹。靑山艸已宿。悵望人如玉。</text>
<title>訪舜徒僑居。讀觀梅花。</title>,<text>晩步從先導。聯裾儼上堂。庭隅明淺雪。木末斂斜陽。梅落參橫夕。詩憐什襲香。燈光流屋角。驚起一禽翔。</text>
<title>次玉笥集</title>,<text>潑墨千松點雪消。鵞黃細柳弄新條。梅花日月奚囊晩。仙李山河玉燭調。瀟灑衣香荀令座。婆娑帶孔沈郞腰。緗簾咫尺春如海。酒浪無風也自搖。</text>
<title>次題踈軒嶺南詩卷</title>,<text>翩翩自倚少年雄。拂盡征衫萬里風。滄海三人詩半月。東南一眼水連空。楓林古戍時驅馬。橘柚秋營看䠶鴻。此日書生誇得意。樓船扶醉夕陽中。</text>
<title>薇樓夜集 二首</title>,<text>浮嵐暖翠隱君堂。瀟洒唐巾伴石牀。獨往山中觀鼻白。孤懷天末炷心香。芳隣一夜詩城近。佳話三春酒味長。守屋樵靑分付了。先生歸去不須忙。詩宗南北擅斯堂。各夢何妨共卧床。酒浪燈搖千樹影。鬢絲風颺一爐香。山中春雪茅茨小。門外稀星步屧長。頗喜狂書如鶻落。因人又作幾番忙。</text>
<title>戱倣王漁洋歲暮懷人 六十首○幷小序</title>,<text>余百無一能。樂與賢士大夫遊。旣與之交好。又終日亹亹不能已也。人頗笑其無閒日焉。高人藝士鎭相隨。畫癖書淫我自癡。終日詼諧頻絶倒。誰知獅子弄毬時。靑莊李 德懋靑莊饑死也何妨。縱死詩書骨亦香。寂寞繁華知一致。莫將榮悴問行藏。燕嵓朴 趾源燕嵓文筆馬韓兼。豎古橫今悟字拈。自是經綸馳騁到。許生不信是虬髯。徐觀軒 常修磨墨淸晨萬慮輕。爐烟不斷一簾橫。煎茶獨許金成仲。解聽松風檜雨聲。柳幾何 琴珍重朱門且曳裾。好風天末托飛車。莫欺寒屋朝虀闕。吏部家人爲煮魚。柳泠齋 得恭知己天涯自有鄰。詩名遠落蜀江濱。憐君姓柳直相似。已有錢塘畫柳人。尹踈軒靑年詞賦八叉驚。塲屋皆傳繡虎名。近日嶺南詩句好。天敎敵手遇邊生。李十二𪋧泉扁舟來往峽江春。弟品兄才絶世珍。做士做農無不可。要非鴨江以東人。屬國生涯盡可哀。石田茅屋老風埃。年年鴨水人爭渡。不學耕桑一法來。李心溪 光錫函丈淸宵講禮經。萬山秋月爲君停。古心古貌今誰在。留與斯人作典刑。李雲隨 晩中大器嘐嘐一代儒。十年不見想淸癯。貧愁不到灮陰地。獨抱溪堂太極圖。李薑山 書九一段風流海外存。十年長對炯菴門。它人盡道薑山冷。不見霏霏半夜言。金石坡 龍行嶔崎歷落自家風。丘壑雲烟腹笥中。却到規模縝密處。鳳雛終是半英雄。柳雪翁 逅書屋梅花落晝眠。南山春色日翛然。高人白髮三千丈。里巷淸風九十年。嘐嘐先生金 用謙晝永鄰人載酒初。新春檢字拓牕餘。後生多怪怱怱甚。如遽還書莫借書。任在澗 希聖小兒跳躍反天眞。土偶雖尊是假身。中外文章流別處。西河月朝獨精神。落木菴洪 希泳中華書目問如何。撿鏡人人似飮河。怪煞呼名如舊㕛。朙淸士比鯽魚多。李布衣 萬運干戈亂後舊章殘。洛蜀分時正史難。不患如今文獻少。胸中月表際三韓。金養虗 在行日下追遊已十霜。崚嶒一士卧東方。便便不負平生腹。半是詩愁半酒香。洪湛軒 大容朱墨餘閒萬里愁。孤雲舊縣夢中州。人生若上西洋舶。估客優於關內侯。元玄川 重擧吐納靑霞日出濱。玄川奇氣幕中賓。元知詞賦非華國。獨采風謠善覘隣。李進士 熽方冠一著出風塵。貊國菑烟遠水春。俠氣眉間消盡否。靑山捫蝨老詩人。林雲巢 秉浩雲巢三度入金剛。閱盡參同始返鄕。我欲陰求從石曼。何人物色在光黃。李薰菴 瑩經說伊來聚訟憂。古巾閒對碧松幽。鄰人十載稀知面。夜夜書聲到白頭。林龍邨 配垕吾㕛淸詩玩至今。孤舟應洗綠蘿襟。梅花發後春江濶。却憶黃驪處士林。趙敬菴 衍龜抄書終日不聞聲。忽漫披帷客始驚。記得春山人似海。松根危坐認先生。黃翊贊 胤錫方音譌誤四聲微。西法無傳七政違。惟有南中黃翊贊。幾何翻切洞玄機。李惠寰惠寰超妙出淸新。譬似蓮花不染塵。一自詞家開法眼。東方無箇讀書人。姜豹菴 世晃緗素塡門日日催。磨人萬墨白頭來。會心書畫無多子。莫向時人抵襪材。鄭石癡 喆祚靑銅三百酒人乎。身後文章笑殺吾。繙罷洋人儀象志。閒窻榻得海魚圖。李存菴 崇運詩囊烏帽五陵春。一月平分鎖直辰。病眼休讐黃裔錄。冷官應笑白頭人。土木窩崔 重純忽忽形骸酒一觴。黯然猶憶古詩章。無寧日讀唐人集。猶勝黃槐擧子忙。李翠眉 儒東雕蟲毁譽太卑卑。不見琵琶企腳時。直到僊僊鸜鵒舞。斯人未必在文辭。朴大雅 宗山非宋非唐獨了然。自家談藝妙誰傳。文章未必求新譽。不及平生一稚川。族兄 道龍愈讀唐臯命若何。家貧不赴力田科。神童快勝麞邊鹿。座客何須別問鵝。鄭大雅 文祚俗子牢籠大可羞。循循雅飭自名流。麟兒昔日賢無比。俚語猶慚入話頭。萬山樵夫柳 煥德書畫稀傳品更尊。滿城車馬獨關門。風塵得失吾何與。只是期期未敢言。李注書比例新書演幾何。文瀾移上墨君多。煌煌御批奎章策。不負鴻詞博學科。白先達 東修時淸壯士樂躬耕。盡室基麟峽裡行。聞道前冬殘雪後。携鷹東出過砥平。李大雅 英章空谷歸騾不可招。淸風棧道雪初消。彦昇門卷今寥落。爲問何人廣絶交。李大雅 羲山建蘭新榻試雙鉤。私印鐘岡小篆求。小李將軍堪喚汝。丹靑重擅水精樓。金錦山 斗烈當今篆隷推眉目。盡道翩翩金錦山。三百九碑蟬翅搨。若爲看盡始東還。李宣傳 光燮將軍愛士亦風情。六藝相看世俗驚。去矣朱門移懶骨。暫消碁局賭宣城。柳進士 師模年少何人能好古。柳君魚雅亦吾師。班荊晝地談倉史。神武門前芳草時。李功懋。靑莊弟也。元有鎭。玄川子也。解聽名利李功懋。愛好人倫元若虗。儘是兩家佳子弟。更兼知讀父兄書。李簡秀 鼎九玻瓈小鏡照新衣。傅粉何郞絶世稀。主客圖中堪配食。綠陰黃鳥四隣飛。李大雅 儒秀車服偏從讀畫餘。風謠却見稗官書。憐君獨有中原癖。左傳當陽定不如。李雨邨 調元小照東來洌水堂。松風謖謖讀書牀。天涯詞伯無人識。獨爇名香畫味長。陸篠飮 飛齋東竹篠近何如。遠憶機雲入洛初。酒椀茶槍消息好。臨風頂禮舍人書。潘秋𢈢 庭筠潘郞文采出東吳。價重鷄林摺扇啚。料道春來頻鎖直。可應風月憶西湖。鐵虛閒堂 保長白千年積氣深。冶亭詩句發鴻音。燕京酒後千書紙。那識儒衣裏俠心。博明中江榷使著書才。石室名山泛覽廻。又被高麗羅碩士。終朝問答碽妃來。吳西林 穎芳頭白江南萬里涯。吹豳新錄等身誇。先生佞佛君休笑。周子猶存孝子家。沈雲椒 初吏部相思客裏新。吳山一棹隔風塵。那知驛壁懸書客。便是東山篆石人。袁庶常 枚消息天涯返輶軒。鶯花杜曲一消魂。何人解上司勳墓。只有江東詠史袁。瀧鶴臺 長愷榑桑二月泊韓船。淸見梅花十丈姸。講罷伊藤童子問。何曾理學讓朝鮮。竺 常春秋辭令至今存。封建千年姓是源。一部蕉中鈴木事。直追班史駕中原。光源大師 周奎朗讀華音一遍詩。羽由書畫出塵姿。倭中釋子眞堪笑。說到天台雁蕩奇。木 弘恭學半社中開講席。蒹葭堂裏盛文儒。風流何限成書記。萬里携來雅集圖。岡田宜生弟 惟周蘭亭一派雪樓看。且到渠家氣燄殘。伯仲詩名驚海外。岡田可以配公安。</text>
<title>弘濟院送者三十騎。贈詩爲別。</title>,<text>沙路緜緜水縈抱。微黃岸芷春猶早。回頭悵然不見人。崇禮門西有鳥道。</text>
<title>書狀官。約上馬分韻下馬題詩。違者有罰。幷報上使及懋官。自坡州始。</title>,<text>萬里三韓使。郊坰四牡齊。草連官道北。江隱小城西。旅食憐皤腹。家書斷赫蹏。</text>
<title>抵崧京</title>,<text>天際拏雲鸛鶴明。春陰滿地水無聲。書生忽作臨風笑。一騎迢迢萬里情。</text>
<title>靑石洞</title>,<text>茅店誰沽酒。開爐獨老翁。亂山欺白日。病馬怯春風。人語菑烟外。溪聲石棧中。餘寒眞可惜。不放一花紅。其二一水泓渟樹裡經。崧京西北石山靑。陰厓晝闃聞征鐸。官道春深駐使星。數里孤烟新店舍。半竿斜日舊沙汀。出門自此天涯近。絲雨絲風去不停。</text>
<title>蔥秀</title>,<text>古壁題痕尙宛然。枯林拳曲夕陽懸。當年不有朱天使。遮莫東方漏流泉。</text>
<title>瑞興</title>,<text>迢迢鞌馬入平蕪。拂面風沙似薊途。聞道遼陽天尙早。春光不到契丹啚。</text>
<title>平壤</title>,<text>玉笛聲中酒國春。紅欄一帶遠山顰。輕帆樹映書船雨。芳徑人歸細馬塵。萬里飛騰箕尾埜。十年小別浿江濱。不堪行李衝斜日。滿路番風吹墊巾。</text>
<title>夜赴亞營</title>,<text>江上靑峰十二時。畫樓高處起來遅。星河拂瓦天風冷。島歟浮空樹影疑。匹馬新春將遠別。一燈深夜赴桂期。芳尊瀲灧葡萄色。秪負儂家四韻詩。</text>
<title>贈妓</title>,<text>伊昔相逢進宴辰。蟬衫楚楚壓纖身。如今消瘦君休笑。秋聽圖中舊侍人。汪季用作秋聽啚。爲王西樵。</text>
<title>次都事出普通門</title>,<text>散漫春流𤄃。墟烟古井飄。背城凡幾柳。落日半危橋。箕子陵猶在。東明迹已消。故人書不至。膓斷浿江潮。</text>
<title>登百祥樓</title>,<text>斜陽不到處。一望朔雲知。樓影悲丁卯。江聲想乙支。艸回新堰色。樹老古城枝。已道西州遠。西州更路岐。</text>
<title>嘉山</title>,<text>白雨消沈半嶺煙。杏花一樹近庭姸。經旬不讀家藏畫。只有嘉山似米顚。</text>
<title>龍川良策館絶句 五首</title>,<text>片石水中央。數峯成小嶼。翻疑樹影多。不見魚遊處。新柳碧垂徑。遠花紅糝枝。雙飛水上鳥。到影忽參差。古館雖荒絶。雙池亦霮䨴。獨有紅欄妓。時來照眉黛。焉得此一丘。置之家園側。却憐天一涯。春花自開落。褰裳陟高阜。睠言懷九州。此別成千里。那能不暫留。</text>
<title>義州贈和仲</title>,<text>龍灣館裡鬬新茶。階雨瀟瀟𥢼杏花。忽漫相逢如舊識。眼明今夕似歸家。</text>
<title>呈書狀</title>,<text>勾驪地盡朔天開。萬里長程月再回。向晩官樓吹角罷。九連山色渡江來。</text>
<title>野宿</title>,<text>金石山前宿。無家夜憶家。篝燈依艸樹。磧月照棃花。寂寂千蹏馬。翻翻數點雅。爲憐風景久。白露滿天斜。</text>
<title>蔥秀</title>,<text>數峰仍對岸。下馬眺平川。鏡裡花搖綬。煙中柳墮緜。邊荒空勝地。使价偶春天。彷彿聞鷄犬。前岡深渺然。</text>
<title>摩天嶺。俗名會寧。</title>,<text>白雲礙高樹。靑山溼微雨。車聲畫轣轢。列騎盤前路。茅茨入谷靜。古庿臨厓小。如雲彼姝女。見我衣冠笑。四月十八日。云祈關矦罷。仄仄弓鞋步。輕輕金犢駕。平原去如水。綠草風流利。居僧掃香烟。過客拾珠翠。棃花復幾許。騁目紅欄底。天邊俯萬壑。大雪驚初霽。</text>
<title>遼陽州</title>,<text>𧂀玆生東國。地蹙不敢嘯。西臨尉遅墖。决眦遼天鳥。翻疑入海舟。積水環四眺。時物埜中變。行役猶未了。浮雲起萬里。河流方淼淼。地大物亦久。化鶴來華表。尼父大聖人。登山知魯小。</text>
<title>次金科豫</title>,<text>軒車穿大陸。城郭壓全遼。萬里逢佳話。千金抵一宵。</text>
<title>分談字贈金科豫</title>,<text>海內皆兄弟。天涯合席談。桑蓬眞愧我。不得到江南。</text>
<title>贈新民屯藥肆主人。次上使。</title>,<text>安穩風沙擁小壚。藏身眞似費公壺。新茶也解療寒疾。不用君家煮紫蘇。</text>
<title>太子河</title>,<text>太子河流急。遼陽暝色鋪。烏雅浮白墖。日月限靑蕪。空濶千年想。縱橫萬里途。至今悲壯士。匕首失䧺圖。</text>
<title>大黃旗堡遇大風</title>,<text>土雨冥冥不辨天。疾飊吹馬馬頻顚。英䧺鍛鍊元如許。看取風霜險阻邊。連天草色夕陽銜。客路塵淸曉雨𩁺。游氣空明驚陸海。輕風料峭見車帆。千林樹映靑灰屋。四月寒生碧苧衫。暇日輶軒眞不負。一爐香伴一書函。</text>
<title>北鎭庿</title>,<text>脩廊晝寂一人無。䆗窱虹門見綠蕪。更有西園亭子好。小巖新刻御松圖。目極遙天一綿環。庿門開處甓紋斑。石欄西畔斜陽足。看盡巫閭萬疊山。</text>
<title>松山堡。此蓋劉綎戰地。自此多京觀。</title>,<text>靑草回風晝寂寥。夜深山鬼話前朝。當年漫說春閨夢。今日誰知夢亦消。</text>
<title>東潞河。贈鮑紫卿。</title>,<text>有客椉舟到夕陽。自言嫁娶住蘇杭。南朝寺外鐘聲遠。西子湖頭樹影長。萬里生涯春水宅。一天魂夢白鷗鄕。三韓使者腸堪斷。回首烟波入杳茫。</text>
<title>秋感贈內</title>,<text>茅齋罷倦遊。長抱著書愁。碧樹斜吹雨。丹山獨倚樓。尊空誰共夕。髮薄暗生秋。準擬携君去。煙波駕小舟。</text>
<title>田舍遣悶</title>,<text>界尺淵淵響。高歌宿醉殘。坐談王覇易。立辦米鹽難。風雨秊俱往。山川日以寒。撥灰還獨笑。佳句到無端。</text>
<title>奉送尹副使 坊 之燕 五首</title>,<text>湯湯衣帶劃靑丘。不到天卥不遠遊。落日烽烟連渤海。深秋木葉下幽州。鳴鞭躍馬當𡺞事。臨水登山此地愁。萬里親朋知憶我。正陽門外月如鉤。千年白墖尉遅功。秦帝長城萬里䧺。太子河聲殘雪裏。巫閭山色碧雲中。驅馬四顧天如盖。遊氣三時樹欲空。誰識都門河朔飮。倦遊纔罷一燈紅。茫茫楡柳入雲間。直道初傳萬騎還。燕代白虹無壯士。秦時明月自䧺關。秋荒李勣曾開府。雪壓田疇舊隱山。馬上相看眞一快。天涯遮莫念刀環。離宮佛寺出嶙峋。罨畫䟽牕掩映頻。紗帽版袍新貢使。淡雲微雨舊詩人。輶軒吉日差庚午。華表斜陽話甲申。祇爲風光如昨日。夢魂長繞玉河塵。荷花𡺞節記虹橋。自我歸來葉未凋。直北關山多送別。大東杼柚久蕭條。金元割據秋俱冷。趙李經過酒一消。望斷星槎何處泊。潞河千里不通潮。</text>
<title>曉坐書懷 七首</title>,<text>淸曉聞驢鳴。忽覺山邨僻。微霜覆溪流。囱燈映寒碧。枯林出扶踈。破月光仍白。家人俱在玆。床几無變易。二人不可見。明發將安適。夜長心轉多。欲起還復休。匪直衣食戀。遙懷天地愁。一蟲時咄咄。众葉驚颼颼。朱炎如昨日。靑鬢忽已秋。千言賦幽懷。未暇一身謀。新羅處海濱。八分今之一。句驪方左侵。唐師由右出。倉庾自有餘。犒饋禮無失。細究此何故。其用在舟車。舟能通外國。車以便馬驢。二者不可復。管晏將何如。遼河出蒙古。水狹流亦長。明明殷太師。經理肇我疆。公孫與渤海。出沒皆自此。平原浩無際。畜牧連千里。日月雖荒裔。風氣猶華人。庶返汶陽田。稍慰吾民貧。掘地得黃金。万匀空餓死。入海採明珠。百斛換狗矢。狗矢尙可糞。明珠其奈何。陸貨不通燕。海賈不踰倭。譬如野中井。不汲將自渴。安貧不在寶。生理恐日拙。太儉民不樂。太窶民多竊。壯遊一月餘。又復起遐心。行役豈不勞。所思良足欽。所思果何如。飮酒樂未央。飮酒不足道。風流不可當。贈我字與詩。浹月猶芬芳。茸茸景山樹。宛在天一方。虛室無伴侶。遠夢誰與語。存心復在眼。宛記昔遊處。卥山出縹緲。落景雲中沈。携手上綠河。迎風雙解襟。虹橋酒半酡。畫扇遮微吟。車輪走咫尺。脈脈不可尋。翻衾一長吁。隔手成古今。</text>
<title>恩叟兄歸自瀋陽</title>,<text>一編行記寫烏絲。對酒當歌落月垂。渤海風烟如夢寐。中京夜雨憶分離。鷄鳴遠水初生骨。葉脫寒山自列眉。老死窮廬何足道。勸君毋負少年時。</text>
<title>次韻唐員外鴛港贈別</title>,<text>燕山消夏憶遅遅。翻見卥風撼柳絲。万里如今非小別。九歌從古怨生離。天高海濶裁詩處。月色虫聲望遠時。簾外花棚無恙否。雙雙兒戱總堪思。</text>
<title>寄人嶺南客中</title>,<text>天涯微雪憶情親。南國槑花別後春。無賴繞庭三四匝。今宵詠月爲何人。</text>
<title>月夕訪冷菴</title>,<text>繞屋山空靜。開門月自淸。誰知千古意。寒夜話平生。</text>
<title>放歌行。演冷菴語。</title>,<text>君不見漢陽城中盛繁華。撲地萬家無吾家。又不見上上膏腴連四境。惠風之田無一頃。縉紳案中千百人。歷數揔無期功親。吾曹落拓有如此。縱有時名能不愧。時時出門逢舊面。拉向旗亭偶一醉。人生窮達自有時。古來英䧺皆若斯。但將袴褶渡鴨綠。姓名猶足驚吳蜀。何不歸來築蝸廬。忍饑潔身長著書。</text>
<title>落梅詩。爲礬川學士。</title>,<text>欲知開落際。相守坐侵曛。高潔正如此。蕭條那復云。驛亭何處折。羗笛不堪聞。明日出門去。迴燈持照君。</text>
<title>次韻李進士 英實 移居北岳</title>,<text>知道頻年未定居。北山棲息近何如。松高自出炊煙上。階下仍爲澗水初。三百槑䔢開爛熳。五千枝葉說扶踈。向來不堪題凡鳥。謝鳳迎門更起余。</text>
<title>宿山雲室</title>,<text>名園入縹緲。山翠落衣重。徑細仄微月。天虗聞暗松。文章從子問。生理向人慵。但有知心在。何辭訪遠峰。</text>
<title>次人嶺南幕中韻 三首</title>,<text>忽忽閒居集百端。夢中猶自跨征鞍。路從王會圖中問。客向登樓賦裏看。羅代山川雲樹杳。唐時碑碣夕陽寒。相思命駕非難事。擬掃衡門候呂安。酒氣翩翩出指端。吟成弔古飮歸鞍。烏巾幕府談兵入。畫角轅門舞釖看。湖海千家脩竹合。伽倻万疊白雲寒。他鄕恰送三冬月。一夜風砧睡未安。奪得纏頭錦一端。南姬賣曲坐雕鞍。紫雲屢被司勳問。明月還同庾亮看。紅燭樗蒲頻守夜。綠牎絲竹不知寒。僑居志在編金石。誰是如今李易安。</text>
<title>送楊口族侄</title>,<text>牧民無大小。小猶千戶統。况當此歉歲。官事理宜綜。峽監險必輸。船粟出必壅。點丁籍無虗。舞文姦不縱。平生學經濟。願與君子共。吾民日憔悴。尤宜敎而用。甲科非興學。鉤鉅豈止訟。耕桑法俱廢。先須講蠶種。勞人失地力。弊原吾窃恐。安危有黃閣。諫諍足侍從。翩然駕鳧舃。板輿專城供。白雲滿雪岳。碧樹春無縫。卥京憶開宴。酒酣風謠誦。今年見歌麥。楊人口碑頌。莫學近時語。得州先問俸。</text>
<title>三秀齋夜話</title>,<text>踈星千井夜。烟樹澹將春。白屋茶鐺雨。紅燈酒市人。風流歡宿昔。時物愛淸新。每欲忘家累。梅䔢滿四隣。</text>
<title>集東城</title>,<text>花枝澹澹角巾風。門外垂楊綠漲空。萬戶笙歌春始動。名園賓客日相通。沈吟人似無聲樂。平遠山如設色工。尙憶習池歸酩酊。樓㙜一半夕陽紅。</text>
<title>南小營射矦</title>,<text>靑山粉鵠眼中明。澗水泠泠出夾城。曉雨含殘樓閣影。春陰泛入管絃聲。銀鞍簇處餘花落。珠履登邊軟艸生。酒國風流消白日。文章半世笑浮名。</text>
<title>觀齋小酌 二首</title>,<text>去年三月出都門。今日親朋聚故園。半院風花紛滿眼。一簾天影淡忘言。新生蛺蝶飛初軟。舊種櫻桃葉已繁。握手無端思遠道。口中華語至今存。一徑飛花䆗窱門。畫中人物似卥園。相逢有事傳新句。久坐無聊索好言。碧草微風碁子散。芳林落日鳥聲繁。煕怡物色歸吾筆。目擊森然道始存。</text>
<title>題趙山人 泰岩 石巢山房 二首</title>,<text>愛石先生眞不癡。風霜傲骨立相宜。紛紛千古無完物。只一雲根是我師。樵人告石指雲中。天趣嵌空迥不同。莫學時人聚瓦礫。枉將雕鏤作三峰。米帖上皇山樵人以異石告</text>
<title>奎章閣八景應令</title>,<text>扃鐍森嚴護百神。羽陵秋色杳難津。流丹百尺藏經閣。飛白千年望氣人。希世精英留翰墨。彌天禮樂浹絲綸。灮華日月渾如昨。翼子謀長聖慕新。奉謨雲漢淡淡卥風太液秋。踈星碧樹隱芳洲。池灮的歷荷千柄。夜色微茫月一鉤。天語每從香裡近。侍臣多向鏡中游。淸閒尙自勤三接。書畫船開講席幽。書香荷月初開延閣榮名儒。拭目人文闢海隅。艸埜誰呈三禮賦。近臣方進百官圖。槐花落後頒功令。棫樸吟時正士趨。太史頻占雲五色。罘罳紅日盪天衢。奎章試士雲幕高臨畫鵠平。手柔弓燥喜天晴。勝多數見分曹飮。地近常爲襄尺行。草際靑山連皷響。風中飛鳥㥘絃聲。桓桓决拾皆君子。道是無爭却有爭。拂雲觀德極目千門疊素濤。宮筵一樹獨淸高。良宵政憶修唐史。逸韻何須怨楚騷。靑被卥垣知夢冷。絳紗東閣畏風饕。幾番仙醞隨花信。恩浹詞臣呵凍毫。皆有梅雪虞絃物態入淸彈。玉宇蕭辰騁遠看。禁苑寒花新露白。畫家秋樹夕陽丹。全身冷豔欺春信。本色淸高倚歲闌。最愛迢迢華省夜。明震細月引盤桓。弄熏楓菊九九寒消瑞日紅。逍遙步輦出離宮。半灣碧沼桃花水。一路朱欄柳絮風。呦鹿歌成香國外。釣魚詩在酒帆中。宸心豈是空遊玩。已見仁言漢詔同。喜雨韶灮秋來物色故依然。一笠紅亭看水田。農丈星高靑瑣側。豳風圖近紫宸邊。民憂不以豊年緩。穡事偏爲聖主憐。久仰先王崇大本。五推儀注費窮沿。觀豊秋事</text>
<title>登瀛洲二十韻應令</title>,<text>臣等旣撰進奎章八景。承命入侍。各賜韻書一部以奬之。仍下御製曰登瀛洲。蓋以臣等初覲耿灮。擬之榮感之極。献詩後。又蒙紙筆厚賞。眞天地覆幬之恩哉。仍幷記之。秦宮卥畔霱雲浮。芝蓋飈輪望裡遊。仙李風灮方盛世。大唐人物盡名流。才名特見王門召。姓字眞同玉籍收。雅望如今開幕府。仙緣自古說瀛洲。人皆可得榮何有。世但聞名境是幽。附翼攀鱗元異數。褰裳濡足只閒愁。已從天上高懸榻。更向人間別置樓。人數减於毛遂伴。寵灮爭似李膺舟。方知雅俗生來異。始覺仙凡咫尺由。倐忽靑雲隨驥尾。微茫碧樹出鰲頭。淸官豈是風塵物。名士初非火食儔。衮衮登壇朝玉帝。潭潭居府揖浮丘。寰中妙選如斯是。海上名山似此不。地應啚書瞻列宿。天生才氣冠神州。秋深別界靑綾直。月入朱門綺席留。琪草瑤花供祕玩。石渠天祿恣冥搜。天香滿帶蘭坮硏。法醞初宜內府羞。太一眞人聞博學。無雙國士借前籌。上仙只自文明出。下士還將服食求。詎但詞林鳴國盛。煌煌樹立仰宏猷。</text>
<title>酪洞趙進士書樓</title>,<text>夏景深深紫閣卥。屋頭濃翠似塗泥。淸風下馬蟬聲急。白日登樓鳥去低。已掃紋枰期竹遙。相將酒榼度烟溪。伊來薄官何須說。還是同君惠好携。</text>
<title>送鄭直閣 志儉 之尹龍灣 二首</title>,<text>拭目天章筆硏開。空慚書局引微才。陝卥經略還今日。無那陽關把酒杯。淸秋馹騎鴨江頭。莫作幾微遠別愁。意氣時時城上望。烟波落日是靑州。</text>
<title>奎章閣燕射禮日應令</title>,<text>己亥九月二十五日。上御奎章閣。閣臣晒書進箋。仍行燕射禮于拂雲亭。亭僅一笠。楹以竹。六稜覆茅。侍衛地窄。皆席于階上。而樂陳于前。設九帿於閱古樓之傍。閱古樓者。藏書之所也。初臣等坐稍遠。間以儀仗。上命之近而賜食焉。令其容可俯而視也。盤朱漆而圓。器十有五。薧羹魚香淨不侈。諸臣皆平坐侍食如家人禮。午刻射半之而宣醞於奎章閣正殿。肴菓餠餌器如歬。至夕侍射者皆退。惟閣臣及承旨宣傳官等侍列燭於殿。仍宣夕飯。中官斟酒。以醉爲度。上曰須檢書官等人各一卓。蓋朝饌不足。堂上宣傳官以下合卓故也。臣等以蟣蝨之微。猥在侍食之列。一日之內。天語屢及。至於酒食瑣屑之事。亦煩洵念。至此臣等相顧感泣。莫知攸措。時臣等伏於南楹之曲。往往從燭影下見侍臣皆伏。食案滿前。贊儀讀儀注訖。諸臣始食如儀。上顧而樂之。語及民間事。亹亹不已曰。此所謂千載一時者也。如樂而不返則斯荒矣。諸臣齊聲以爲盛事。或有起立贊歎者。於是上命左承旨鄭民始傳曰爾等同此盛擧。作詩如古歌謠以獻可也。臣卽起而請于承旨曰。歌謠云者。若詩之雅頌之謂歟。曰然矣。乃與臣德懋臣得恭臣理修。各賦一篇。翌朝呈于摛文院。千一聖人臨東方。上膺奎運開鴻荒。重修禮樂古明堂。別給筆札今天章。集賢四庫配盛唐。聯句七言超栢梁。魚水同堂際會昌。夔龍玉佩鳴鏘鏘。飛閣觚稜接混茫。雲漢昭回爛有灮。列祖謨訓垂洋洋。堯情舜思瞻羹牆。歲歲春秋日旣良。湛露賡歌樂未央。或賜之酒觶可揚。或命之射弓斯張。陪歡列侍儼成行。玉趾親迴靈沼傍。鳧雁齊飛泛蘭槳。遙從池面望書香。是時秋末多輕霜。禁林墜葉點微黃。九矦風正颭旗忙。仙樂嘈嘈吟鳳凰。宣飯筵高飫肥粱。曝書天晴驅脈望。前席殊恩出尋常。有時天語聞琅琅。仰瞻金榜何煒煌。九枝燈燭出深房。歸雅閃閃匿斜陽。遠山如一黏圓蒼。文武弛張俾可忘。已見宸心戒太康。愧將薄技侍君王。女其作詩臣敢當。九如三祝稱我觴。万歲千秋頌無疆。</text>
<title>送李正言 思祚 赴任結城縣</title>,<text>江海迢迢皁盖浮。諫臣休暇得南州。他鄕竹樹連天色。去路鰕魚滿地秋。何處深盃逢敵手。有時飛夢到遨頭。斜陽定識尋詩久。黑齒荒城弔古愁。</text>
<title>送南承旨 鶴聞 赴任星州牧</title>,<text>聞道鳧飛急。天寒鳥嶺愁。朝廷重循吏。州郡盡名流。訪古藍輿遍。橫經學舍稠。伽倻堪拄笏。黛色滿官樓。</text>
<title>金淵叔書室次放翁</title>,<text>十載空餘舊滑稽。悲懽歷歷不堪提。殺鷄共作山中話。秉燭重吟漢上題。豈有論交忘戴笠。居然通籍愧燃藜。巡庭且愛黃昬色。淡月偏將菊影迷。</text>
<title>送崔承旨 台衡 赴任北靑府</title>,<text>摩天嶺下州。頭白莅民愁。望海知長臂。修隍想挹婁。貂鼯饑早雪。鞍馬老深秋。京洛詩堪寄。咸關五日郵。</text>
<title>送金淵叔北行</title>,<text>咸關雪後見家書。官道黃昏聽役車。鐵嶺蟠根千里盡。胡雲縱目一鞭餘。漁船水拍毛夷界。獵火天長肅愼墟。袴褶雄心眞羡汝。龍鐘還笑草玄廬。</text>
<title>任德汝 厚常 所次陳眉公</title>,<text>酒醒詩思乍凄凄。雪屋靑燈煖帽低。苦負盈庭千斛月。深憐閉戶一丸泥。得過身世同寒鳥。全德形容比木鷄。多謝故人留我宿。分衾何異借枝棲。</text>
<title>摛文院絶句十二</title>,<text>永肅門何高。紆迴三百步。修林礙日輝。宛入名山路。院屋依岩趾。宮垣壓數尋。日斜敀不得。仙仗忽高臨。喬木匝千章。微陰隔一岡。依稀烟際雪。似接頖宮牆。朱戶晩雙開。泓泉流一曲。時來綠袍官。手菓餌仙鹿。虹門東望遠。苑水接薑田。依舊春塘樹。還思赴擧年。一通書万卷。博極浩無涯。抄目天方雪。終篇忽見花。東房炊積葉。炕煖起居宜。不有看書穩。寧敎退食遅。宋閣明宬合。昇平故事存。要開一世眼。只是學中原。時從直閣飮。數赴翰林邀。入院淸無事。燒香答聖朝。時名非獨步。書學笑重臺。標識三千字。都經御覽迴。生色香山紙。䨓文閒白菱。裝成韓遘版。欲繡趙吳興。聞說文淵閣。牒呈觀祕書。育才皆國士。何用布衣踈。</text>
<title>曜金門外卽事</title>,<text>靑草金莎小岸春。殽蔬狼藉酒鱗鱗。平生不解修邊幅。鞋襪巾裳一任眞。</text>
<title>卥臺春望</title>,<text>千家夕照宜。翠岸立多時。倦蝶遺輕粉。繁花糝弱枝。不禁春冉冉。須戀日遅遅。酒肆客高卧。敀鞍素月期。</text>
<title>中書池閣次前韻</title>,<text>携酒曲欄宜。吹簫日暮時。池花同照影。院柳獨攀枝。狹路衣香暫。重門月色遅。此情長黯黯。不是恨佳期。</text>
<title>弼雲㙜次放翁。同南大成 玄老，任進士 希默。</title>,<text>照眼春山句易成。盡情花發一旬晴。行逢井畔娟娟蜨。愛聽壚頭恰恰鶯。野席殘棋靑草合。郭門敀騎遠烟平。浮生半日堪回首。茶竈依然石上橫。</text>
<title>出惠化門。循城而卥二里。有倉曰城北屯。居民皆♣種桃。紅霧蒸成。隔岡有破寺。所謂北寺洞者。</title>,<text>一雨郊原麗矚新。春天數騎踏芳塵。桃花地僻空倉晩。洴澼僧稀古寺貧。碧樹園中尋水響。亂山高處見城身。莫嫌灌圃生涯拙。我輩十年無此人。閒來耳目一時新。埜客鬚眉不染塵。滿地飛花驚節暮。出城嬴馬笑官貧。溪頭亂石留殘墨。山頂流雲擁半身。最是夕陽光景絶。白沙堤外醉歸人。</text>
<title>混混亭 二首</title>,<text>莫敎行樂妨烏紗。看取爲園髮已華。屋後陰成遮路樹。山中開遍待人花。欣然就水頻欹枕。便欲携爐自煮茶。雅集如今輸我輩。傍人錯道晉卿家。芳池吹皺一窓紗。情勝偏知感物華。徑著便衣來看瀑。未將公事負尋花。棃雲杏雪春深屋。檜雨松風日暮茶。歸馬不須愁路遠。指端空翠是吾家。</text>
<title>送玄道，德汝，畏心諸君入金剛山。</title>,<text>愛子名山志。飄然海上探。騎驢唐進士。揮麈晉淸談。明月逢仙侶。深花掃佛龕。胸中餘窈窕。晨卧聽風潭。人道金剛勝。須君自一行。稠峯皆漱濯。亂水盡空明。節序方三月。風煙只數程。舊遊猶在眼。忽復動高情。未道輿行遠。還看寺路低。碧花叢附地。綠石半沈溪。厓急天常小。林窮晝易迷。玆遊如蔗尾。妙在自東卥。近海橫全嶺。迤東積素峰。山靈呵毒螫。瀑勢恐神龍。梵宇丹靑起。陰厓鐵鎖逢。尋詩忘白日。開盡木芙蓉。</text>
<title>寄任盛初 夏盛 江陵子舍</title>,<text>落日平湖色。輕巾被酒時。名山環蘂國。滄海接鰕夷。白舫吹簫度。蒼頭采藥隨。還將釣鰲興。一唱浪淘詞。</text>
<title>次韻墨溪諸子</title>,<text>吾愛吾詩苦不齊。中年忽復似江卥。尋常一榻看雲出。怡悅千林聽鳥啼。午睡欲來嫌酒重。鄰翁數到患碁低。偏憐首夏柴門雨。拂盡飛花滿碧溪。</text>
<title>次韻綸菴送洪川峽</title>,<text>風塵皎皎獨殊趨。不向人間枉乞湖。春草方深還送汝。峽窻將瞑也思吾。貧猶好施堪稱俠。畊且看書等是儒。握手偏憐知己少。卽今家事失初圖。</text>
<title>寄徐稼雲客中</title>,<text>南雲唱斷竹枝詞。日暮榴花的的垂。盡道憑欄看月色。幾人千里解相思。</text>
<title>東岳詩壇</title>,<text>一壑迢迢返照東。故家文藻百年空。松高老屋闈全綠。苔澁磨厓蝕半紅。攬物偏知懷往事。停觴聊自溯長風。溪迥莫道門深掩。牆缺還看路細通。</text>
<title>次韻方喜</title>,<text>六月人間怕赤暉。却來岩下卸生衣。庭深鼯鼠緣靑樹。山遠驢蹏信翠微。了了還驚童子語。悠悠已息丈人機。棗花簾子氷紋簟。坐對爐香吐夕霏。</text>
<title>柳雪翁 逅 挽</title>,<text>先人年輩少。王父外家存。顔髮瞻常近。文章晩更尊。呼孫書絶句。送我入中原。万里聞無恙。重來涕淚昬。魂車悲旣夕。灑雨道峰靑。磊落思前輩。徊徨失典刑。東方高士傳。南極老人星。遺像中堂在。猶疑警欬聆。</text>
<title>次韻任姊兄蘭衕幽居</title>,<text>頭白英䧺閉戶深。風塵鞴馬更誰尋。方知半世多閒話。頗悟時名負素心。數㕛鄰居分月色。全家淸福庇松陰。人間昬嫁行當畢。五嶽圖中逐向禽。</text>
<title>次韻任參奉金水亭秋遊</title>,<text>深淺重陽酒。蕭閒遠客心。江聲樓底石。秋色郡卥林。古宅詩書在。金丹歲月沈。平生永州道。只愛似山陰。</text>
<title>巵齋舊宅賞梅。和諸作。</title>,<text>園木今如此。孫枝已過身。空聞花樹宴。緬憶竹林人。雅集圖中月。烏衣巷裡塵。寒梅將古屋。猶似昔時春。</text>
<title>寄懋官出直</title>,<text>仁和坊裏醉歸遅。正是天門雪下時。笑煞春泥徒步客。無人醵贈揭奚斯。</text>
<title>永肅門外別將廳寓直</title>,<text>詞垣敢擬比肩行。慚愧新銜徹底淸。入院閒多消不得。萬松終日作風聲。彤庭旭日射罘罳。早起開門雪始知。誰向閣中修故事。冷官偏喜作新詩。雙闕迷離樹影平。脩廊步屣閴無聲。黃昏彷彿聞開鎖。不是宣呼也自驚。三宵襆被直金門。淸㒱尋常近至尊。却怪微臣天亦應。小星長傍紫微垣。紫微坦傍一小星。陳希夷語。</text>
<title>昌慶宮前桂坊寓直 二首</title>,<text>金爵觚稜杳入天。葳蕤宮樹碧于烟。翻驚直裡灮陰速。日暮支頤聽遠蟬。巾裳披拂一簾風。牀几翛翛動艸虫。夜半槐陰如積水。月輪飛出桂坊東。</text>
<title>奎章之寶新成。陪進至春塘㙜。是日都政。</title>,<text>霏霏細雨濕烏紗。太腋香風捲早霞。不向人間覓邸報。却來天上看荷花。不知身入幾重門。忽見烏牛卧樹根。秧綠映人飛鷺白。一灣流水似郊原。</text>
<title>直中雨後</title>,<text>晝院含幽景。微分樹罅天。斷雲明去。驟雨勒鳴蟬。酒淺迎秋際。官忙未老前。絲毫如有報。不敢恨流秊。</text>
<title>靑莊寮兄監印八子百選於內摛文院。聞其辨𢎥字音義甚祥。大爲諸學士稱賞。詩以賀之。</title>,<text>聚珍新榻遍迥廊。風雨時時滃墨香。人似宣和書畫學。官如戶部職方郞。纔驚鏡背知乾德。絶勝星名辨注張。聞道黃封頻賜院。羡君聯襼日翺翔。</text>
<title>夜與柳徐二寮。書進御製講義條問。翌日有賜扇之恩恭紀。四首</title>,<text>昭代文治賁作人。奎章日講仰經綸。如今藝苑知名士。揔是君王敎後臣。迢迢雙闕雨聲懸。內閣華鐙獨耿然。只爲明朝宣賜急。艸綸終夜不成眠。煌煌發問幾千言。砑紙橫聯百十番。惶恐小臣書未了。三更繳入集賢門。油箑輕明好映空。殊恩珍重記微功。炎天赫日今如許。拜謝瓊樓一陣風。</text>
<title>濟用監。與許奉事遞直。</title>,<text>婆娑官柳早驚秋。休說烏紗未白頭。酒肆卥風吹繫馬。衙門斜日滿登樓。天寒小菊開猶澁。地迥繁砧響易浮。惟有方塘堪寄意。與君携手看魚游。</text>
<title>染署直中次杜</title>,<text>高秋廨屋隱踈林。池上天風動蔚森。襆被寒霜官道外。薜蘿紅日影堂陰。頗憐寓直成閒坐。却悔哦詩費壯心。庭畔靑山空入望。廻廊寂寞響孤砧。牧隱影堂隔署東南墻</text>
<title>重陽鎖直摛文院。時懋官直䆃寺惠甫直尙方。飛牋迭唱。頗勝事也。</title>,<text>一夜砧聲禁苑東。飄搖柳葉御河風。身忙不管秋全暮。官冷常愁酒易空。鎖院荷衫渝舊綠。朝天蠟炬澹晨紅。茱萸揷帽人間事。斷送金門豹直中。</text>
<title>夜坐再寄惠甫</title>,<text>一更三點下丁東。句引鐘聲送遠風。鳳閣微霜初落葉。銀㙜明月倐飛空。天寒暫換新綿白。酒渴頻喚小柹紅。最恨深嚴人未到。終宵碧幔院門中。</text>
<title>摛文院絶句 五首</title>,<text>中天雙闕迥流丹。望月烏紗獨猗欄。禁直秋來眞楚楚。菊盆輝映玉燈寒。朝入瀛洲暮石渠。新銜博訪設官初。三通廿史無臣輩。却笑卥▣有檢書。檢書官三字。見坤輿啚說。自恨平生未學琴。天門綠綺坐成瘖。風流一著渾閒事。恐失君王解慍心。賜院鍾聲琴瑟各一惠甫相逢笑不頻。靑莊鼎足解留人。講筵纔罷文書靜。坐撒胡荽且一巡。北院松陰特地寒。枕流㙜下舊詩壇。今人盡說劉希慶。誰識當時摠府官。院舊揔府北庭。有劉村隱希慶手槇赤松也。</text>
<title>奉和鄭直提學紀恩詩</title>,<text>徹齋序曰辛丑九月十九日夜二皷。以領籤傳于臣志儉曰。秋雨新晴。月色政佳。良宵不易得也。玆下壺酒。兼付燒肉之具。以慰豹直之無聊。須與檢書官共之。此事載之日曆。以備故事爲可。臣志檢與檢書臣齋家。祗受寵命。遂拈心字。各賦五言古詩一篇。以志異數云。伴直學士院。追隨翰墨林。恩榮固非一。異數偏在今。維時夜初求。星月政昭森。燈輝澹華閣。寒樹影交侵。彷徨若有思。攬衣重沈吟。鞾聲上梯急。領籤驚忽臨。獸炭照四筵。紅鍋沸涔涔。薰灼盤中肉。蘭椒氣半沈。黃封色如鵞。㶑灧銀觴斟。長跪致慇懃。避席仍整襟。君王惜佳夜。鄭重垂玉音。豹直良亦勞。微寒詎能禁。郞官勝公榮。卥廳自可尋。聖人體下情。酒食貺中心。禮豈臺餽並。味比頃臠深。酒酣同擘牋。賦詩菊花陰。身微不自達。耿耿懷丹忱。秉筆書日曆。永爲後代欽。</text>
<title>直染署兼司</title>,<text>秋冬亦非遠。水色變淸池。衙舍曠如此。郞官閒幾時。煙黃知欲雪。樹暝若無枝。未必愁孤坐。開卥賦小詩。</text>
<title>摛文院賦雪十四韻</title>,<text>至月廿四。余與徐寮遞直。適有事至申牌未出。再被沈鄭工學士留住。共飮賞雪。仍命雪爲題。令曰詩成卽放。不成在此過夜。脫直䢜心急。遅回又一番。漫漫初下雪。冉冉遂▣昬。未解同雲溼。仍舍昨日暄。寒山元淡影。遠樹忽迷痕。珂馬聲俱重。烏雅噤不翻。虗明若無積。搖曳一何繁。滿目遊蟲撲。因風亂毳髡。映深輝祕帙。吹劇度重垣。天壓嶙峋闕。烟橫䆗窱門。紅蕉徵畫史。翠羽引槑魂。狂憶田間獵。淸思竹裡村。烏絲披玉版。獸炭煖金尊。謝傅風流在。梁園故事存。賦詩才漸退。象物愧陳言。</text>
<title>閣試春帖子</title>,<text>杯中春酒映南山。長得韻光護聖顔。宋帖催呈經典閣。唐花遍揷起居班。祥禽得氣聲初變。御柳含風綠已還。想到堯眉憂賑貸。玉樓遅日未應閒。</text>
<title>宋平丘 日休，李寮懋官。小集于柳掌令 煥德 南衕園屋。</title>,<text>驩然把酒勸深鍾。耳熱綿裘卸一重。藝苑新聲蠅附驥。驛丞歸興馬如龍。春風藥竈鳴幽澗。暮色書厨對碧峰。最愛先生長閉戶。九街晴雪怕泥濃。</text>
<title>抄啓文臣講製及御眞奉審日。通禮院官員輒與焉。上數稱其勞。歲旣暮。試官講員差備官以次受賞。任兄恩叟亦蒙胡椒之賜。感而有作。遍求諸和。</title>,<text>頻年贊謁侍書香。慣接詞臣到煥章。是日胡椒恩最重。古來緜蕝禮殊常。微身際會文明運。薄宦瞻依日月灮。共說吾王聲敎遠。馬夷輸貢海天長。</text>
<title>次韻秦太虗梅花詩。奉和任在澗。</title>,<text>書生食硏硏田槁。破屋翻驚北風倒。怡然一笑向槑花。不向眉端掛煩惱。詩書幾處載君名。拈出芳香苦不早。元來漢魏以上人。食實揔不知花好。唐時宰相一消魂。鐵肝石膓都如掃。山人不記手種年。白頭相守瓦盆老。饑來飮水讀仙書。靜裡焚香譜芳艸。須知門外盡窮沍。雪嶺嵯峨揷靑昊。</text>
<title>戱和柳惠甫尙衣院直中 二首</title>,<text>自笑先衰蒲柳質。春風跨馬只堪憐。天公不斷烟花種。怪煞君顔似少年。相逢磊落舊須眉。傲兀春山被酒時。眼底繁華都細瑣。笑看紅粉伴纖兒。</text>
<title>兼司直中</title>,<text>紅廊百步畫如年。金鴨香淸一炷煙。無奈深春長瑣直。可憐殘夢尙朝天。靑帘花木鳩音外。玉笛樓臺燕子邊。坐愛瀟瀟池上柳。兩行新葉鏡中姸。</text>
<title>壬寅春季之六。携綸菴李君登弼雲眺杏花。小飮于山底園屋走筆。</title>,<text>聞君自峽來。拉向城卥曲。杏花已爛熳。沽酒坐晴麓。思君積懷抱。日斜話諄複。近日苦無暇。那能免拘束。一月不家食。終歲著公服。迎風已囅然。何况窮遐矚。地濶南山小。迢迢見万屋。宮池色如染。隔水聽布糓。高樹尙無葉。叢條漸抽綠。各言節物佳。誰道光陰速。衆人紛未息。超然伴幽獨。柴門各修潔。愛此山中俗。吾亦有心人。偶出非干祿。君本經濟才。被褐在空谷。誓將携手隱。學圃裁花木。潑墨瀉春山。與君指點讀。夕陰花更白。遊絲軟如縠。脈脈衣香失。隆隆馬蹏促。天街照淡月。且從酒家宿。</text>
<title>酒席拈東坡韻。送李承旨 惠祚 赴任順川府。</title>,<text>小戶猶堪飮碧筩。䧺詞直欲愈頭風。離亭皁蓋千山外。官道黃鸝四月中。傲吏偏憐霜髮白。殊恩新錫茜袍紅。鳴琴舊蹟欣相近。十載南民徯我公。</text>
<title>有旨書進屛風一事。柳寮爲作長歌。遂和其意。時壬寅四月二十日也。</title>,<text>在昔宣和米南宮。御前召入書屛風。鋪張皇宋一万年。呵斥二王如兒童。小臣自顧才力短。比蹤昔賢眞羞赧。但將力役酬細字。寧堪翰墨供遊戱。君王愛書不愛紙。試藝總爲恩榮地。近世齊名曹與徐。曹星州允亨，徐茂朱懋修。 金扁錦贉皆其書。豹菴 姜判尹世晃 去歲入禁中。風蘭露竹題評俱。奎章學士日揮毫。內府收藏何所無。風流一代盛於斯。檢書之書胡爲乎。八珍日月充鼎俎。螺蛤亦自登天厨。院中小吏疾磨墨。八疊宮牋冷金色。傳呼半日亘永巷。知道催書猶脅息。傍觀拱手立如堵。謂宜矜愼休相逼。漁洋詩句妙天下。信筆往往成誦憶。都將姸醜付來日。揮灑何曾費一刻。鏗然擲筆時一笑。天趣還從忙處得。沾沾自喜近中華。掩口不向時人誇。時人信古不信今。低視中華當奈何。吾聞此道貴書氣。耳食紛紛楮墨費。孤山草訣石峯碑。邨婦狂奴少風味。學書逾高識逾卑。鴨水以東知音誰。君不見小兒 之書 天機在。點畫漸熟神漸改。又不見蘇杭帳簿紙一片。可憐位置偏瀟瀟。乃知凡胎與仙骨。皆由習成非才罪。琵琶段氏一轉語。政是人天大分界。前無所承後無受。至竟妙解君知否。百萬知我不須說。感激天門拜稽首。今書家動引鍾王。唐以後則槩乎不欲觀也。余嘗謂學魏晉書不若學宋明人書。宋明人書。不若直學中國今人書。試取中國市肆帳簿視之。無論工拙。皆風氣迥殊絶矣。有非東國諸公終身習學者所可幾及。先透此關然後可論時代。又况書籍愈古愈失其眞。旣僻左海外。見聞不廣。安能一一辨其眞贋。嘗得思古齋石刻黃庭初榻示人。皆驚怪不信可笑。又世稱鑑賞家。必以閣帖棗木版銀錠爲眞。余謂閣帖東來者都是一樣。不須妄論先後。近見翰林吳省蘭奏御存稿有閣帖。不必以銀錠痕爲貴。作跋語云云。方信余言有符。</text>
<title>次士樹南主簿南營水閣避暑之作</title>,<text>澗道天灮一疋明。喬木左右夾曾城。淸泉白石山中舊。駟馬高車眼底輕。把酒深杯搖積翠。投壺畫閣答虗聲。斜輝尙作人間熱。迥首千家暮色平。</text>
<title>白堂口號</title>,<text>槐夏翛翛白苧涼。一樓蒼翠蔭朱陽。生涯不似人間住。物候偏從靜裡長。坐處惟堪浮大白。口中何用設雌黃。入門高揖休相問。後輩風流也不狂。</text>
<title>出直</title>,<text>四日一歸家。歸晏日常晡。入門散徒隸。繫馬秣靑芻。稚子見我稀。欲來復躕躇。匍匐向其母。忽顧如蟾蜍。小女年始七。長女十歲餘。爭來勸盤飧。繞膝復挽裾。恰如古印鈕。蟠結众獅雛。伊昔母在堂。余始生女初。提挈未移步。有時立不扶。逢人詑奇事。有若世間無。一孫喜尙爾。見此當何如。兒今忝仕宦。朝服闕中趍。聯翩直華省。錫賫榮寵殊。次第有三子。不知王母呼。居然作人父。歡笑坐撚鬚。種樹不食實。膓摧淚眼枯。</text>
<title>寄李十三峽居</title>,<text>峽田連丙舍。之子事躬耕。獨抱匡時略。而無干祿情。蟲魚窮埤雅。機柕倣南京。夙昔期偕隱。深慚計未成。</text>
<title>賜乇羅馬</title>,<text>圉人靑半臂。意氣忽臨門。敢以雕蟲士。頻蒙錫馬恩。疑人雙耳動。慕水一唇翻。嘆息無長步。乇羅卽大宛。</text>
<title>賜上林稻。有會食院中之敎。蓋人多不可以升龠分也。恭紀。</title>,<text>䆉稏卥風玉殿陰。䆃人筐筥出瓊林。嗜同昌歜能明目。馨比梅花當點心。石銚烟靑通御氣。畫廊舂急動秋音。敢將斗斛論君賜。粒粒恩私並海深。</text>
<title>和鄭直學賜稻 三首</title>,<text>蓬屋炊煙一點新。庾郞三九未全貧。空將齒白誇編貝。可笑長安索米人。秋來搔首硏田荒。破帽疲驢赴直忙。煑得天家鸚鵡粒。半斤鐺裏飽恩光。偏憐嘉糓日邊裁。不受人間早澇灾。擬献天門耕種術。至今誰是汜勝才。</text>
<title>文孝世子誕生第七日。爲九月十三日英宗大王誕辰。宣飯恭紀。</title>,<text>天家湯餠局。四海菊花尊。舊慶頻秋季。新休屬後昆。見羹知聖慕。推食感君恩。定識謳謌地。年豊又一番。</text>
<title>夕日散步摛文院堂中。有懷靑莊。</title>,<text>不信光陰逝水然。初秋人去恰冬天。黃昏栢樹寒鴉外。靑瑣槑花細月邊。好把丹砂消地瘴。爲誰雲母搗官牋。奎章襮直眞多事。千里裁詩恐未傳。靑莊所莅沙斤驛有地瘴。以丹砂浸井水辟之。凌壺公作丞時。搗雲母作牋。卽石鱗簡之始。可備沙斤故事。</text>
<title>利仁驛亭。次寄金井柳寮。</title>,<text>君生戊辰我庚午。有大因緣非過語。校書同分漢署香。佩印共牧周官圉。長亭皁盖日相望。盡是吾曹出入處。吾曹揔披不世恩。長帶兼銜來復去。講筵十日達伏謁。悠悠客夢飛紅籞。衙門鈴索靜不喧。忽驚淸詩自君所。開緘一讀百摩挲。劇干如花十五女。欣聞捐捧賑饑口。肯使郵人賦碩鼠。再拜賀君不負丞。小惠亦自殫心膂。靑春好上永保亭。御風冷然如列禦。湖山遠躡翠翁塵。目盡卥南望齊楚。朱欄千尺壓潮頭。百里靑松夾島嶼。翩然朝發夕余至。可以從君作豪擧。雁臣蹤跡兩相似。奎章閣裡敀避暑。君能吐句類虞揭。我且臨摹逼敺褚。髯徐瘦李日應嗔。使我賢勞獨如許。知君不敀良有以。笑我風流本齟齬。靑樓朱箔錦水陽。底事詞人久容與。眞似椉槎漢時客。偶入君家牛女渚。平生不讀香奩集。籍口寧賣三都序。余作惠風詩集序 驛亭懷人落日時。遠雲離披學浦溆。郵筒往復繼長慶。珍重南來代縞紵。</text>
<title>再次金井丞。時約同遊永保亭。</title>,<text>掌馬不妨呼典午。厭聽芻人牧人語。買骨時無郭隗才。享土功慚非子圉。閒來獨上驛樓望。此是古人哦詩處。誓將淸白答君恩。收拾身名我當去。覊人有夢戀故園。好鳥含情思舊籞。未論俸錢買秫田。且課兒僮開竹所。生憎厨子盡髯漢。可笑官無一妓女。還憐吏胥乏生涯。升斗穿窬似饑鼠。蕭條十驛幾款段。蹄晩頭垂困腰膂。悠悠万事付姑息。惟有春愁不可禦。微紅官酒乍騰頰。自爲高謌聲半楚。危欄明月碧池東。下有幽花隱小嶼。殊鄕物色足逍遙。我欲乘風將遠擧。迢迢朱棟壓滄海。列營絲竹無寒暑。筵前美人狎蠻素。帳下褊裨擁遼褚。樓船橫泛百濟卥。白衣談兵吾自許。更有翩翩柳檢書。寮寀平生不齟齬。萍水奇緣定不偶。我輩詩篇天所與。搜奇剔怪不相放。何異燃犀照牛渚。共說蓬萊花釣宴。回首無端驚節序。一雙飛蓋遅阿誰。草色緜緜入浦溆。擬聽君家褱古作。不數烏棲與白苧。</text>
<title>驛亭次西陂集 二首</title>,<text>此來頗享驛亭春。幽徑箯輿取次巡。布穀聲中催馹騎。杏花多處散騶人。偏憐日永攤書卷。且喜官閒鎖印頻。一出天恩同賜沐。好飛靑蓋避紅塵。官居忽忽已深春。旬賑行看過九巡。敢有流民啚上事。慚非循吏傳中人。卥淸片夢天香近。南國新花夜雨頻。明日錦江回首地。馬蹏離別暗征塵。</text>
<title>送嚴丞旨 思晩 赴任濟州牧 二首</title>,<text>飄然飛舃駕滄溟。三姓遺墟草樹靑。始信寰中皆積水。還從規外見明星。仙山暮色連官舍。金橘秋香落訟庭。枉把瓊厓論甲乙。此行元是仗王靈。風帆瞬息絶南溟。一點乇羅萬古靑。蚌蛤胎圓逢望月。驊騮氣旺感房星。心䧺海路同衣帶。化遠天涯卽戶庭。閒補前人聞見錄。鹿潭携筆訪仙靈。</text>
<title>次韻任奉事下第</title>,<text>休歎功名染署遅。淸池喬木也相思。春愁盡入關門日。酒病仍添下第時。白首厭呈三禮賦。烏紗肯作五噫詩。東山捉鼻當年事。慚愧添丁有一兒。</text>
<title>三次永保亭長篇。寄花山丞。</title>,<text>流頭不及過端午。雛燕呢喃學新語。病卧三旬不騎馬。草色離離滿廐圉。眼中不見李生久。把臂誰與論出處。常恐吾曹竊虗名。恩重身微未敢去。移家漸近鳳城南。煙樹微茫接紫籞。烏鞓聯步上玉。銀筆尋常侍君所。時人指點亦可畏。美惡何論入宮女。自憐蹤跡似覊禽。世更疑吾如社鼠。但當努力向肯去。四人同心復共膂。聞君近隨直指使。知君性不憚强禦。歲饑春窮催租急。忍見公門紛夏楚。智異山高㵢水碧。朝陟曾巒暮幽嶼。論交且可托方外。立朝定不由科擧。縣裏銀魚驛樓酒。快飮可避河朔暑。淋漓雨墨配霞牋。飄拂雲衣伴月褚。蓬萊別院爲君起。十日不斷聽邪許。當卥竹響風流利。滿地桐陰月齟齬。良辰擧酒落新樓。君在天涯悵不與。玉筍班中鷗鷺夢。扁舟興入流霞渚。閒來更讀內賜書。雲漢昭回御製序。是日賜䨓淵集 風雨翛翛直廬夜。階鶴長鳴憶浦溆。靑衫脫却頭未白。同作江南老桑苧。附 靑莊次韻。奉獻徹齋學士。且置閣務劇蠭午。令公試聽下官語。下官儻受令公知。不辭甘心爲僕圉。槎枒肝肺鬱奇氣。詎堪低垂蓬蒿處。行隨使者踔一騎。飄然萬里燕中去。彷徨躑躅玉蝀橋。悵望烈皇舊紫籞。緜州李生錢塘潘。與我論交大酒所。歸來依舊一床書。專於嬰兒靜於女。照水影好憐山鷄。緣木技拙慚石鼠。韋布亦含水土恩。有願區區效心膂。通籍金門非夢思。感激由中涕難禦。唐朝供奉漢待詔。接武徐郞冷與楚。柳號冷齋。朴號楚亭。 學士紫瀾大瀛海。檢書黑子小島嶼。惟公降精東壁星。主盟詞垣赤幟擧。吾曹生並右文世。伴直中書今五暑。汲深端合資脩綆。褱大那能容小褚。莊子褚小者不可以褱大 群書名目解題陳。小學偏傍說文許。容我骨相不媚嫵。略我才具太齟齬。天人性命百家語。語到精深公每與。方其怳惚又玲瓏。太眞靈犀燃牛渚。兼銜驛丞自我始。不循資格以齒序。在前穅秕颺千里。頭流之左灆㵢溆。灆溪，㵢溪。沙斤近地。 地瘴令人骨戌削。別後秋風將換苧。</text>
<title>禁直秋懷</title>,<text>桐葉初飛竹露嗁。千家暮色掖垣西。星河皎潔臨高樹。樓閣參差抱碧溪。病起書聲餘裊娜。酒醒燈影暫凄迷。年年直裏添詩卷。禁苑煙霞入品題。</text>
<title>直廬詩成示諸寮</title>,<text>平生處蓬蓽。僦屋常屢徙。居然四五載。日持華省被。官居視如家。遊息以爲恃。深房與淸室。兩具冬夏美。如何天地恩。偏庇一螻蟻。小堂落新成。天然一髹几。軒楹具體微。丹碧燦可喜。靑分玉堂樹。淸聽禁橋水。焚香夜辟蚊。下簾朝避晷。稍忘束帶勞。嘯傲安所止。高明戒逼神。苟完斯可矣。却笑古中書。棲棲棬棚裏。居寵忽若驚。庶幾愼終始。</text>
<title>謝梁進士 德貞 惠茶</title>,<text>怪我平生不飮煙。頭網美味嗜還偏。風爐活火松陰下。來試郵亭第一泉。</text>
<title>渡燕岐銅津</title>,<text>秋色三分客未還。卥南驛路幾時閒。斜陽又渡燕岐水。隔岸仍看馬上山。</text>
<title>早發溪山店向卥原</title>,<text>數家茅店劇蕭然。偶托征人一夜眠。獨樹微茫鷄唱外。朝霞淸淺馬蹏前。空慚旅食煩州縣。忽見秋光憶墓田。休說楓林紅尙早。好山元不爲楓姸。</text>
<title>西原</title>,<text>曉宿燕岐界。朝至卥原牧。西原四十里。乃在衆山腹。東望山漸多。徑路頗迴複。前臨大川流。四面攢雲木。峩峩節度營。淸秋擁皷角。三忠皆死義。光輝暎詞屋。登陴一長嘯。撫古憑遐目。雲陰變野色。長風動禾穀。陂塘貯寒水。往往飛屬玉。正値中秋節。上塚有遺俗。遙憶上東門。士女紛相屬。</text>
<title>忠州道中示人</title>,<text>平生慕遠遊。不信行路難。徒步入金剛。寄宿僧房單。六月西渡遼。風沙撲人顔。那能免饑飽。未覺有催殘。人生不自料。筮仕作郵官。驊騮四百蹏。皁隸氣桓桓。前徒列後椉。出入有傳餐。飛揚碧繖影。無復舊儒酸。逶迤行部後。程限亦稍寬。秋天適凉燠。客意增淸閒。丹陽山水地。邂逅思縱觀。出門三四日。可笑體不安。供張亦已盛。腥膻窄紅盤。三嗅食不甘。酒淡飯常寒。迎送固非一。無怪力已殫。夜卧寐轉輾。癈戶炊烟蟠。鬢黃厭棲塵。手紅爲據鞍。非無歷覽勝。辛苦亦多般。升沈志易遷。處樂還無歡。行路難如此。請君仔細看。</text>
<title>彈琴㙜申將軍 砬 詞</title>,<text>寧飮琴臺酒。不食月川魚。琴臺飮酒可消愁。月川鬼泣沈江餘。當年誤學輩水陣。畢竟殉國堪欷歔。秀吉䧺呑六十州。甘心假途凌三都。倭奴短兵天下畏。礟丸况復東來初。儒者之邦尙禮義。讀書不解讀孫吳。爭辦一死竟何補。坐令漆齒成長驅。申公勇略常冠軍。野戰數能驚北胡。桓桓受鉞下靑冥。眼中直欲無南虞。那知漢卒擠睢水。忍見陳濤摧戰車。至今戰血不成粦。水面洗盡紅糢糊。万家同日招魂葬。天摧地裂聲嗚嗚。釖鋒赤盡織田平。馬首高懸淸正顱。琴坮此恨未足雪。但見愁雲百年縈寒瀦。舟人漁子話龍蛇。我來草樹迷空墟。寒雅飛下祭壇夕。斜陽澹澹荒祠隅。君不見鳥嶺蒼黃元帥走。始知將軍此日非區區。</text>
<title>堤川</title>,<text>十里縈紆鳥道斜。偶逢茅屋似仙家。回頭絶頂看微雪。處處山田蒿麥花。</text>
<title>義林池</title>,<text>義林古池秋耿耿。貯月含風三百頃。瀵爲淸渠溢爲壑。西南漑盡堤川境。堤上松皆百年餘。紫翠濛濛環四嶺。我聞神龍徙宅時。尾痕劃成前溪永。杳冥幽愁不可際。但見深蒲露鶴頸。白日湖心不敢釣。萬斛空靑逼人冷。波灮一道忽中變。半是浮萍半雲影。鏡裡人家二十戶。朝日照見柴扉整。洞庭笠澤身未到。應似賀老門前景。苔石如磯一樹圓。身孤眺濶能遙領。水傍蕭蕭茅葦地。可惜平田荒數井。欲買漁具老此間。手弄荷花泛舴艋。朅來偶佩驛丞印。誰信初心慕箕潁。何肉用妻都未謝。名區一入眞堪幸。馬蹏拍拍穿雲峽。目馳心遷未得精。猶勝今年長鎖直。坐擁殘書眠畫省。</text>
<title>踰永春蘆隱峙 二首</title>,<text>急峽蒼蒼黨遠天。白雲紅樹路茫然。問君直上緣何術。爲學螺螄一百旋。戱唾孤鳶背上毛。寥天一握隱松濤。來時漫自愁昬黑。落日還看十丈高。</text>
<title>永春雜絶 三首</title>,<text>冷官身世學浮家。醉吸東江五色霞。枉把茶經來品水。此山無水不宜茶。終朝牽笮半江廵。南窟幽幽北壁皴。別爲紅閨移小艇。縣官何似縣夫人。秋來山菓正堪嘗。一曲琵琶侑夜觴。林下夫人風味好。不須留客買紅粧。</text>
<title>舍人巖。凌壺公贈名雲英石。</title>,<text>大癡仙人去不還。石法乃在丹陽山。丹陽之山㝡深處。振衣千仞凌孱顔。靴紋斧劈落鏡裡。下有橫奔碧玉水。踈松杳杳生其顚。木末天光昂首視。流杯之所自天成。石上棋局猶分明。神鎪鬼削不師承。爭奇闘秀非經營。元靈日磨三斗墨。胤之著盡幾兩屐。驚呼一時狂欲絶。半生傲遊歸不得。風流零落我初到。醉卧願傍燒丹竈。攀躋壁罅得微徑。四面靑厓亭更好。紅蘿八月色未深。稀葉自零幽壑陰。手拂蒼苔尋古篆。頭邊磔磔驚棲禽。朝霞鎖盡洞門路。雲中鷄犬知何處。身是天台賦裡客。却憶山陰道上路。</text>
<title>振衣山莊。奉寄徹齋學士。</title>,<text>君不見雲英石勢如翺翔。一生不厭長相望。面岩置屋自瀟洒。碧山圍繞東卥房。入門一株茱萸紅。風雨無人鳥啄囪。歎息名區閱數姓。喜爲鄭公之新庄。主人豈非有心人。買田初欲居丹陽。縱然此地不一到。夢魂長在雲霞傍。明時際會不可失。岩穴莫思深遁藏。歲輸粟米十餘斛。付與漁船達京江。高秋晩飯風味好。一回把匙一思鄕。</text>
<title>島潭</title>,<text>太湖靈壁人間少。案頭常嫌硏山小。丹陽水次一相笑。落日雙槳欣自掉。三峰落落如雁行。天然秀色江中央。遠望只疑堆一拳。迫視亦足隱孤航。宛轉初無拒水怒。參差欲似浮空泝。月裏山河長不减。鏡中眉黛應相妬。石根蒼蒼水色偏。江流避弱恒趍堅。峽束厓靑江一回。舟行似邊還非邊。迢迢背後見皺蹙。百斛玻璃涵小麓。魂夢㱕來定不迷。回望石門似天目。</text>
<title>淸風舟中</title>,<text>舟行窮短日。灘急信長年。石出觀魚地。山低放鶴天。厨傳方絡繹。觴酒敢留連。最羡烟波外。逢迎吏似仙。</text>
<title>驛館謝趙進士 鎭大 惠雙鯉 五首</title>,<text>衙罷翛然對此君。斷屠三日厭羶葷。忽驚食指蠕蠕動。一擔紅鱗恰到門。丁寧尺素慰相思。珍重雙魚下箸時。戱廣門人蚶蛤議。今朝不向放生池。盤中苜蓿幾搔頭。攤飯偏知久客愁。喚取麴生忙解菜。一春風味赤鯶侯。天然鬐鬣映風濤。付與椒蘓百味熬。正好先生捫腹卧。半床淸晝夢琴高。由來美味壓松江。未必令人憶武昌。便擬移家湖上住。桃花流水約漁郞。</text>
<title>次夢寤集示沈戚從 奎鎭○三首</title>,<text>驛樓高處坐忘還。客意悠悠拄笏間。數日微陽梅子雨。一簷空翠米家山。人㱕麥浪連天碧。衙罷桐陰滿地斑。晩向淸池看洗馬。烏紗紅拂愛官閒。百里郵筒幾往還。長亭物色馬蹏間。偶來客舍尋紅友。人道官居似碧山。鳥語稀時鈴索靜。蜨飛終日菜花班。紛紛迎送心逾懶。頗喜君來始破閒。鵓鳩聲裏酒人還。終日哦詩簿領間。卵色新箋來岬寺。麝香官墨出公山。神遊物表魚千里。道在書中豹一班。㱕計差池成坐隱。碧欄紅閣奕棋閒。</text>
<title>寄沈戚從 三首</title>,<text>相思况復日冥冥。別後苔深繫馬庭。水閣薰風開酒國。江天烟雨阻詩星。光陰鼎鼎催懸艾。官迹悠悠學泛萍。定買扁舟來遅我。臯蘭寺畔葉零。鳥引㱕心入杳冥。蠭將暖意閙虗庭。支離春夏初長日。絡繹卥南幾使星。繞榻松濤齋似舫。涵空雨色樹如萍。年荒自笑無殊績。賑口私添二百零。來時雨雪屬玄冥。榴火居然映戶庭。㱕夢尋常懸魏闕。頭銜慚愧應奎星。山鳩喚送千村雨。池鴨衝開一道萍。惆悵繚垣人不見。含桃時有數紅零。</text>
<title>訪靑林李參奉 喬年 次杜 二首</title>,<text>閒將杯酒樂沉冥。偶爲逢迎一下庭。物色襄陽耆舊傳。天文湖海小微星。飛花冐屋都成雨。落絮緣溪半化萍。歎息先生眞好古。如今此道盡凋零。經世初心久已冥。獨追風雅繼家庭。三春井臼連蕭寺。一席箎竾聚德星。且喜在山非小艸。還慚長價誤靑萍。朅來未了橫經問。前路愁看夕露零。</text>
<title>涵齋沈學士 念祖 挽 五首</title>,<text>文徵無徵事已驚。論交何况失平生。雲間學士書空在。江左休文更未成。去日春風吹畫戟。來時雨雪黯丹旌。蕭蕭鳴馬卥郊路。儻憶中原萬里行。追遊中歲憶題襟。氣味相求似引針。城屹五言無敵手。論成九品見公心。精神蔭映吹噓地。諧謔流傳翰墨林。不信靑雲知己在。未曾謀面已交深。直裡談詩夜幾闌。慚非屈宋作衙官。風流自覺朝端少。禮數偏於我輩寬。絡繹天章傳筆札。蟬連王謝盛衣冠。金門一別眞如夢。腸斷空梁月影寒。滔滔誰解聽人言。只有蕉齋不可諼。片語堪收知我錄。窮道已廢借書軒。生芻奠罷靑山遠。獨鳥飛來白日昏。回首天卥行部地。芙蓉堂冷一招魂。十行雲漢仰昭回。馹騎棠陰賜祭催。別恨消沈張緖柳。高名蕭瑟李膺槐。瓊琚玉佩千秋事。華屋山丘曠世哀。頭白眭夸偏憶舊。風塵日暮獨徘徊。</text>
<title>次贈冷齋寮㕛 四首</title>,<text>嘐嘐慕古人。鷄鳴風雨晦。所歎年灮晏。炎凉迭相代。倀倀誰與語。的的花共對。我酒固非狂。君詩自多態。卽此偶遊戱。寧足槩吾輩。收拾向身心。庶幾游方內。延生自有術。無憎復無愛。自無才適用。非關道韜晦。虗名誤聖恩。新銜刱昭代。平生二三子。復此日相對。耻作時世粧。寧爲兒女態。相期在磊落。抗志追前輩。藏名烏帽底。避世金門內。持此報明主。不受別人愛。校書正偏傍。籤經質疑晦。文章係人品。寧復論時代。淹貫三百篇。君才可專對。老聃不知聖。猶復戒驕態。流蕩一忘返。何異滔滔輩。聲名在身後。意氣存海內。勖哉比興義。千金須自愛。落日多奇變。遙山遞明晦。蝴蝶倐飛去。鳴蟬已相代。騰騰百年閒。惟有酒可對。深荷發幽香。晴烟媚夕態。永謝名利關。寓心文字輩。天地不在遠。神仙卽戶內。洗盡胸中棘。聊以全吾愛。</text>
<title>車嶺</title>,<text>樹石相繆處。微分一徑通。店烟寒不洩。峽雪午初融。乍渡肩輿水。還驚側帽風。欲知行近遠。頰醉已銷紅。</text>
<title>慕老院</title>,<text>冷風雲散後。喬木日斜時。埜市人聲襍。荒橋馬影危。七年官未解。三日路猶遅。羡汝持竿者。扁舟錦水涯。</text>
<title>上元日寄閣寮</title>,<text>暮角嗚嗚獨閉門。他鄕佳節不須論。文章謬被故人許。仕䆠未酬明主恩。月靜簷鈴閒自語。雪深窓竹影猶存。傳柑盛事偏相憶。衫袖摩挲舊酒痕。</text>
<title>次贈尹元之德坪幽居</title>,<text>都大紅塵醉未醒。肯敎兒子出門庭。雲山去約騎牛侶。池閣閒抄相鶴經。高柳幾回溪上望。春砧曾向店中聽。驪駒白馬休相說。羡爾幽居入畫屛。</text>
<title>萍菴見訪驛亭送別 二首</title>,<text>錦江三度見春波。薄官都將日月過。醒醉不知禽語變。往來眞覺馬蹏多。夢回西掖靑綾直。興入南山白石歌。店樹連天泥路滑。明朝相憶柰君何。南國春醪卷白波。官齋㸐燭夜經過。明星的歷池光動。綺席蒼茫樹影多。病起尙能誇健筆。情衰不復買淸歌。江湖滿地親朋少。前路逢迎問幾何。</text>
<title>李夢老見訪</title>,<text>相逢每覺飮廵增。不語先知妙句凝。百濟寒烟連古渡。二更踈雨集春燈。囪前好竹搖靑玉。池裡遊魚冒綠仌。記取詩人憑眺處。紅樓一曲樹層層。</text>
<title>次顧秋亭 國泰 所知集中韻 四首</title>,<text>數日無鄕信。官齋斷客踪。正逢南國月。遙憶上元鐘。栽竹限千樹。對門惟一峯。吾將老此地。有意肯相從。偶托金門隱。難追五嶽踪。詩傳採風錄。書倣景雲鍾。作客依紅㕛。之官近碧峰。飄然天際想。短僕一驢從。局促愁官長。踈狂樂野踪。珠明終按釰。筵小詎撞鐘。對酒憐芳樹。鉤簾受遠峯。未應談俗事。有客日邊從。悵望歸人背。空留去馬踪。澗深時見鹿。寺癈不聞鐘。游氣爭春樹。遙天媚夕峯。憑欄靑野色。鄕思忽無從。</text>
<title>舟泛窺岩。溯流至滄江。襍絶 五首。</title>,<text>劉碑蘇墖尙存無。搨本依稀廿載餘。耳食紛紛談往事。河南文筆綠天書。碑爲賀遂良撰。墖權褱素書。馬頭尖影落亭亭。石刻分明眼忽靑。不學當年平濟碣。向人空借醴泉銘。靑山盡入掌中杯。隱約帆從峭壁迴。錦褥華茵都不管。春寒耐上自溫㙜。一幅淸江碎晩霞。春山猶學鬢雲斜。無情最是唐朝客。不解功成葬落花。元央數隊自相依。緩步沙頭曬落暉。照水明粧千古事。雙雙猶向故宮飛。</text>
<title>舟中次寄萍菴 二首</title>,<text>浦柳輕明漾麴塵。敀船得意掛銀鱗。扶餘江上雲如絮。興首村邊鷺似人。城郭依依堪弔古。平蕪漠漠獨傷春。空慚早歲滄洲客。幾度驂騑枉問津。江面橫遮十里塵。河豚初上水鱗鱗。松毛靜屋留高士。鴨觜船輕訪酒人。白鳥翻飛天際雨。垂楊搖動鏡中春。扶蘇舊蹟憑誰問。落日蒼茫不辨津。</text>
<title>萍菴來宿</title>,<text>松聲初合竹烟消。又見輕黃上柳條。客裡風流逢舊雨。樓前月色淡春宵。江湖滿地無來雁。靑艸粘天有斷橋。斗祿縻人敀不得。可堪霜髮鏡中飄。</text>
<title>次示宗孫胤思</title>,<text>二分春色客來初。風竹猗猗畫閣居。似是馬曹時見馬。安知魚樂子非魚。離亭夜雨催花木。小市淸明到酒車。懶癖名心終勝。學書還復厭求書。</text>
<title>次寄沈戚</title>,<text>寂寂風簾酒易醒。睡餘蒼蘚糝堦庭。池頭雨細移魚種。竹裏燈靑讀馬經。詩句詎能關世道。姓名還自近天聽。年灮向晩君恩重。又上郵亭看翠屛。</text>
<title>嚴戚 元理 來宿</title>,<text>松枝入欄碧。銀燭照還幽。愛此小塘色。爲君高閣留。名山輸夜語。細雨屬春愁。天地一長歗。酒人今白頭。</text>
<title>和嚴樵夫 二首</title>,<text>雲山瓢笠托行藏。往往移家入醉鄕。當日客星驚太史。至今詩話說滄浪。柴門迥帶棃花冷。古道微聞葯草香。莫向人間傅姓字。君平已與世相忘。</text>
<title>和嚴樵夫</title>,<text>山色共誰看。古琴時一彈。自憐樵指禿。世厭酒腸寬。海國春收釣。松風晝不冠。丁寧因樹屋。頭白種幽蘭。</text>
<title>贈夢賚亭主人趙行源 二首</title>,<text>平遠山前碧玉流。落花千點載歸舟。當年枉涉滄江路。不見詩人趙倚樓。春江細雨自鳴榔。蘋葉萋萋遠樹凉。宣武迪功都碌碌。頭銜新做捕魚郞。</text>
<title>奉次悟川堂叔父幽居韻</title>,<text>偶來非擇勝。漂泊自荒村。送客柴門月。行歌獨樹原。兒能躳秫畞。婦亦按花園。小侄之官久。時時遣使存。</text>
<title>次沈戚長篇</title>,<text>万事乘除付自然。或蟠泥中或升天。少小不肯事干謁。一邱一壑甘棄捐。處世初無眼靑白。消憂惟有酒聖賢。詞翰平生聊復爾。詩書十載攻未專。輕裝卥出幘溝婁。走馬直登巫閭巓。燕坮艸色迷如夢。相逢意氣何翩翩。千年碣石大俠藪。万里幽冀舊山川。歸鞍收拾筆端竗。別魂繚繞車中姸。閉門風雨朝煙斷。寂寞床書空艸玄。豈意聲名達九重。召入玉皇香案邊。錦卥樓臺閒又閒。烏紗紅拂吏如仙。月中調馬到別院。雨後瀹茶誇新泉。風流文采定何似。可笑身兼迂與顚。柳絮欲動眠暫起。杏花未落病初痊。望鳥多在箯輿外。尋詩獨立小樓前。一林淸露晨開硏。數技紅燭夜張筵。官情不如歸興濃。光陰荏苒今三年。弔古爲讀唐人碑。夕陽去泊扶餘船。最愛能詩沈繹堂。接迹風人明月篇。隔水相望如黃姑。思君日夕心旌懸。</text>
<title>脫直日。奉邀玄川，紫厓飮酒。次漁洋 三首。</title>,<text>行窩高處樹陰重。一識榮於萬戶封。尊酒敢言追北海。艸蔬還復飯林宗。簷端婀娜翔風燕。樓角蒼茫曳雨龍。始信炎天淸事在。幾年烏帽聽晨鐘。新陳衫袖酒痕重。懶惰仍敎筆硏封。數老須眉皆古色。諸郞文采復吾宗。尋常半道要元亮。慚愧東頭住士龍。正好歸時驢背晩。一輪淸月禁城鐘。池閣名花繞數重。酒泉瀟洒舊移封。風流一世追先輩。詩學千秋認正宗。枉把空踈思附驥。還從邂逅忝登龍。鹿門偕隱平生計。夢入黃驪甓寺鐘。</text>
<title>次寄養虗堂金公 在行 生日韻</title>,<text>蓼峩三復淚痕新。忍見杯樽賀此辰。少小千金輕一諾。如今九食遇三旬。淡雲句裏傳家世。細柳圖中憶遠人。頭白文君渾漫興。海天蝸屋劣容身。</text>
<title>李副率 喬年 騎牛過訪於驛舍</title>,<text>騎牛十里近。閉戶一生淸。丙舍瞻松檟。离筵佇姓名。自能尊所學。寧復悔高情。余亦思江海。登樓聽雁聲。</text>
<title>次寄沈戚從</title>,<text>曉月姸娟掛碧岑。夢中眉宇尙森森。秋來忽覺梧桐瘦。夜坐偏知蟋螄吟。欲老形骸先示病。臨歧鞍馬摠關心。遙憐竹樹湖邊屋。誰識從前閉戶深。</text>
<title>聞李君 東瀷 緣江采藥溺死 二首</title>,<text>超然功令外。齷齪意何甘。可贖其身百。重憐不弔三。忍能貽众戚。遂使懼多男。騎鯨千古事。遺恨滿江南。夢裡衣驚涇。年來病或差。區區非抱柱。邁邁豈懷沙。采藥終須侶。緣江莫置家。那堪童丱友。彈淚向秋花。</text>
<title>九日鎖直摛文院。送酒南礬泉承旨。</title>,<text>休官一事無。得句費招呼。痛飮眞名士。登高幾大夫。秋陰連鸛鶴。宮樹冷茱萸。寂寂達佳節。應憐鎖直吾。</text>
<title>送書狀官宋掌令 銓 赴燕</title>,<text>已覺登車萬里空。未應地到鴨江窮。東臨碣石疑天上。西笑長安似夢中。此去梅花迎客白。相思燈火隔年紅。初寒久鎖靑綾直。枉向行人問采風。</text>
<title>直中偶成</title>,<text>身同凡卉列羣芳。螢火何能補太陽。雪積暮山天更黑。煙橫禁樹月微黃。梅花得氣憐春返。豹直關心畏夜長。但使淸閒無掛戀。金門便是水雲鄕。</text>
<title>有人問年。詩以答之。</title>,<text>騰騰任運不須愁。君問吾年笑未休。一箇廬山都過了。坐來三十六峯頭。</text>
<title>月正次待敎韻</title>,<text>小臣憂國但祈年。微物遍知覆燾天。借汝顔紅觴一擧。敎人髮白漏頻傳。亭亭耐雪攀花勝。冉冉乘鸞貼畫仙。禁直岹嶢燎雙晰。千門斗柄迥垂圓。</text>
<title>寄麝泉李㕛</title>,<text>天公與爾太俳諧。幼出長貧事事乖。親老不甘魚子飯。妻寒也拾鵲巢柴。頻憐僦屋同楊閏。多怪還鄕似橘淮。海內詩名眞偶耳。好從年少放形骸。</text>
<title>上辛日。扈駕社壇祈穀。</title>,<text>槖筆從乘輿。齋祓宿社宮。壇壝夙灑掃。象笏趨群工。至尊正默禱。天宇有昭融。觚稜接初日。帟幕迎新風。神貺自無聯。宸誠寧有窮。托迹枚馬閒。列班黃散中。願比風人義。年年歌屢豊。</text>
<title>壇享恭紀</title>,<text>列幕帶睥睨。旌旗繞祠宮。羊豕鸞刀士。笙磬朱衣工。蠟炬照高林。枝雪夜俱融。更深碧壇靜。星斗夜無風。香烟化天色。冉冉入無窮。微聞玉佩響。折旋階戺中。君王禮已摯。神其錫我豊。</text>
<title>歲首上謁太廟。次詣永禧殿毓祥宮彰義宮延祜宮景慕宮。禮也。口號用前韻。</title>,<text>蒼皥按新節。法駕詣先宮。聲音象韶頀。制度參考工。神人且悅豫。天地氣先融。修林集甘露。羽族鳴祥風。停鑾訪芻蕘。馳驛賑貧窮。鬱鬱望南殿。華表出雲中。繁華彰義路。不數漢新豊。附 冷齋次韻君於往代人。其猶米南宮。身居百僚底。氣䧺詩筆工。微才見收錄。至治際昭融。紫騮衝軟塵。靑鼠掩輕風。惟玆一朝榮。可償十年窮。黃門散騎班。句陳豹尾中。上辛從法駕。太社祈年豊。</text>
<title>金 應煥 畫 二首</title>,<text>遠山無影水無鱗。政是秋天欲暮辰。咫尺烟霜歸未得。一溪紅葉礙車輪。邨邊杖策酒微醒。沙觜緜緜埜水靑。誰向南宗傳妙訣。數柯秋樹一茅亭。</text>
<title>兩頭纖纖曲</title>,<text>兩頭纖纖鐵蒺藜。半白半黑斑花犀。腷腷膊膊雙闘鷄。磊磊落落駿馬蹏。</text>
<title>題畫冊</title>,<text>空濛雪後天。泱𣾘林間月。狂來不知寒。醉卧無巾襪。延緣鴨觜船。澹蕩鵞黃柳。擬訪陸天隨。移家笠澤口。</text>
<title>送麝泉之燕</title>,<text>日下聲名伯仲高。三韓書記酒中豪。都人競買白松扇。南士來看靑黍刀。王會衣冠餘舊俗。皇華問答屬吾曹。急裝西出天空濶。萬里城連渤海濤。</text>
<title>寄積城使君。使君方抄宋史。</title>,<text>秋花澹澹小樓居。一穗香烟燕坐初。遙憶乘鳧山縣客。別來應著等身書。</text>
<title>摛文院感舊</title>,<text>炎天束帶懶逢迎。閒倚西窓待月明。一自蕉齋仙去後。更無人喚檢書聲。</text>
<title>直中因付軍銜啓辭。有復職調用之命。恭賦志感。</title>,<text>本期事畊稼。偶此直金門。敢有私人目。初非暗轉恩。欄花窺墨戲。苑翠積鞾痕。秪喜秋凉近。還應侍至尊。</text>
<title>鉤簾</title>,<text>鉤簾見新草。對酒愜幽情。古鼎微香宿。春池小雨鳴。交從貧處重。事到懶時輕。舊好消難遣。詩成一曼聲。</text>
<title>內閣直中</title>,<text>蜨飛纔一尺。忽復趁烏紗。地潔明孤鶴。天淸煦百花。紅泉通別境。朱棟隱輕霞。坐憶尋春侶。便衣過酒家。</text>
<title>著書</title>,<text>著書成小隱。簾影自涵空。宿醉三竿日。飛花一畞宮。微言嗟久絶。眞賞與誰同。煙艸芳池北。移筇燕子風。</text>
<title>晝眠</title>,<text>古人常秉燭。今我晝還眠。但恐有知者。非關無事然。文章妨大道。杯酒謝情緣。養得九分懶。悠悠從逝年。</text>
<title>東二樓偶成</title>,<text>十年書局廢閒行。萬里交遊空復情。偶一憑欄春望足。前山鐵屋杏花明。</text>
<title>直夜小醉</title>,<text>常愧烏紗負素心。落花明月自沈吟。中年頓覺灮陰速。一飮遍知意氣深。儤直三宵成戒律。祕書千卷當園林。齎糧五嶽平生夢。頭白天涯抱玉琴。</text>
<title>恩暉閣雨中</title>,<text>悠悠觴詠外。世事一浮沉。碧樹樓中遠。香烟雨裡深。新書憐宋槧。古榻惜唐臨。縱道縻官久。猶然隱者心。</text>
<title>江華摩尼絶頂。次同伴。</title>,<text>空壇携酒話千年。山木蕭蕭石路懸。水國人烟鴻影外。檀君秋色馬蹏邊。由來積氣浮坤軸。底事寒潮應月弦。今日不須天塹險。夕陽惟見釣魚船。</text>
<title>燕尾亭。次李翰林 崑秀。</title>,<text>樓船皷吹沁州城。夾岸爭瞻奉使榮。最是關情迎送地。雙峰落日向人明。摩尼遠望有雙尖</text>
<title>次寄柳僚</title>,<text>獨立事明主。誓不受人恩。赴公一何數。是我眞杜門。究觀天人際。窮探禮樂原。素心諒未已。歲月疾如奔。昨見桃李笑。今看杏子繁。眼前一杯酒。千秋思罪言。</text>
<title>仝柳惠風出直。宋瑞適至。</title>,<text>一春長鎖直。與人自相踈。君今宰東縣。適來主弊廬。微凉近麥秋。隔巷聞繅車。朝餐杏洲魚。暮熟花山蔬。晴池綠半篙。列坐三人俱。室中空所有。蕭然淸暑圖。今日偶得酒。屢空常晏如。余時帶厨院。而花山在抱川。故七八及之。</text>
<title>次惠風官齋見寄</title>,<text>功名俱似魯爰居。却把踈慵耐薄書。采葯還應訪句漏。耦耕時復羡長沮。官逋有恨春多訟。峽稅無常歲逐畬。民産未敷先桎梏。非君司牧孰憐渠。</text>
<title>自述和胤思</title>,<text>平生不願仕。矢志非口腹。慨然慕文淵。北地試田牧。一笑散千金。聊以風碌碌。雖乏經世姿。用之家亦足。移居近水竹。未必深抱犢。藏書一万卷。十家相借讀。行車息肩背。燒瓴固恒屋。移藷遍南北。歲荒當積畜。耕桑與井臼。力省功更速。將身牖我迷。一一返華俗。消詳義倉制。世世瞻我族。中年斷家事。蕭然絶嗜慾。時命苦多達。居然縻爵祿。鹽驥遇伯樂。心折一回矚。矧伊君父恩。倫常並天屬。區區八年來。未忍遂初服。似與家人踈。長向禁中宿。君來已半載。更有知未熟。昨覩寄我作。一往見心曲。歎息吾宗秀。文詞映初旭。時名方鵲起。丈夫寧雌伏。不惜分俸錢。爲君營小築。吹噓力雖微。跌宕緣可卜。客心切歸覲。行役忽相促。靑天有暵熱。路遠無樹木。關心兩夜店。繚繞魂空逐。怱怱强裁詩。悄悄頻剪燭。請堅棄繻志。秋期當拭目。</text>
<title>尙方直中</title>,<text>碧苔點虗庭。淸晝禽聲悅。古井不知年。石甃宛雙玦。肅肅近紫微。依依戀金闕。名山志屢違。容華坐消歇。</text>
<title>長慶橋絶句</title>,<text>橋在景慕宮前可百笏。今上元年賜今名。北距太學二里而近。人物市貨之從惠化門至者。莫不經過于此。左右甃石如繩。其泉淸淺無漂澼。其種樹以咫尺爲度。夾岸人居皆廛屋也。幽深靚麗。當爲城中石橋第一。恨不作天祿辟邪之屬。如高梁蘆溝之制也。余往歲移家在橋西十餘步。玆詠其槩。以俟掌故者擇焉。長慶橋連頖水橋。水邊楊柳一行遙。東風解作漫天絮。西日偏憐拂馬條。樓前碧甃直如弦。堤外寒流罥薄烟。新徙市人三百戶。一時看月石欄邊。桃溪一帶隱河身。蔞菜河豚小市春。惠化門外車馬少。雨中時見賣花人。黃封蜜餌配豚蹏。月朔宮官賜胙齊。却爲春光粧點得。朱衣人在水東西。垂楊夾道庿門紅。官邸靑帘處處同。昨日翠華行幸罷。一痕紅土淡如虹。少頭一望草萋萋。幾度紅閨怨馬蹏。惆悵夜深人去後。獨留殘炬照芳堤。祠官課樹苑官同。開得名花陸續紅。四月繁陰迷去路。不知身在水聲中。驚看趣馬試龍旗。隊隊驪黃塞路遅。盡道法鞍渲染好。赤文蒼暈水牛皮。櫻桃過盡㮚留殘。御愛松聲百步寒。好爲酒人消午渴。撿書園裡冷金丹。余家有蘋婆二樹荷花風動碧池頭。占斷宮邊十畞秋。留得鳧鷖三四輩。與他斜日作汀洲。金粉䟽囪見倚樓。麟坪歌舞水東流。棃花亭畔繁華地。付與閒人來射矦。惆悵樓㙜倚夕曛。企齋秋色落衣紋。紅泉翠壁無人買。却上危橋望白雲。誰家牎裡一燈光。麂眼籬頭樹葉黃。政好讀兵秋夜永。內魚廛畔買牛肪。冷冷鐘磬閟宮秋。御幄浮空蠟炬稠。向曉千官陪祭罷。稜恩門外月如鉤。霜落河堤葉盡流。酒燈遙辨宋家𢈢。人閒曉月何人見。只有巡牆夜不收。怱怱人影落晴空。消却黃昬一半虹。似近如遙都不辨。攢天砧杵馬行東。菁田渺渺水移痕。遠岸微分雪裡村。怪我時時尋不見。了無一事坐黃昏。</text>
<title>眞冷園御愛松歌</title>,<text>君不見長慶橋西御愛松。故址傳是南怡宮。種松者誰趙江陵。已見兒孫成老翁。橫枝四出如相引。三十二柱擎不盡。伸臂走赤虬。昂首結層菌。常愁枝易長。去礙酪山近。天晴積翠常如溼。夜靜波濤驚四集。虧蔽長憐傍門開。攀援郤喜容人立。我聞永廣楊三州樹無數。徒令合抱隨斤斧。磊呵獨數生民院。寂寥猶傅成謹甫。安興宮社稷壇。枝偏蔭高難避雨。豈如此樹偃蓋如屋裡。一樹蟠拏一百武。生成定識非人料。異數曾見回天笑。憶昨文禧庿未成。紛龜食勞經營。君王朝步自閟宮。玉趾屢爲松陰停。深深御榻摩蒼官。冉冉天香濕翠屛。至今園屋有輝光。行人指說居人榮。摩挲五鬣倚歲寒。放筆高吟遙和天保銘。山谷銘天子壽山之松曰天保松。</text>
<title>次成祕書重陽雅集</title>,<text>秋暉雖短話能長。公館蕭然瓦蘚蒼。每向酒人增氣色。舊於泉石作平章。冥鴻去去無留影。冷蝶依依尙趁香。鎖直功名眞不薄。且將筋力答君王。絳樹扶踈紫籞長。寥天嶽色共蒼▣。微官上直無三昧。秋士悲歌有九章。坐久閒階移菊影。吟殘小閣落楓香。風流莫說傾都下。醉墨曾驚日本王。金石摩挲歲月長。白頭茅屋講三蒼。秋懷愛讀閒居賦。醉筆狂臨急就章。落照明霞皆異色。西風黃菊自天香。獨將著述傳兒子。誰數當時顧野王。難道霜毛鏡裡長。俄驚萬樹改靑蒼。硏朱夾注離騷譜。彈鋏高吟蟋蟀章。儤直樓㙜宜酒所。祕郞眉宇只書香。微蠭尙有區區義。看采奇花背献王。種竹都添一歲長。鉤簾自對數峯蒼。翁從太乙燃藜火。兒入中書寫講章。家業肎敎文字冷。俸錢輸與酒杯香。高名不爲卑官壓。江海終成百谷王。幽懷陡覺引杯長。孤鳥行邊遠色蒼。宛在伊人眞隔水。斐然吾黨各成章。寒花自作重陽態。祕袠初開什襲香。競說臨淸新樂府。祗今誰是趙康王。樹帶斜暉影許長。天迴肅氣忽深蒼。陳言世自輕芻狗。大廈材須急豫章。佳友偶成千里約。好花頻送四時香。蕭條異代騷人感。不及刪詩遇素王。癡將短髮較心長。遠屋微茫夕景蒼。悵望佳人難再得。愁看織女不成章。篝燈忽聽無邊葉。洗硏時聞隔日香。等是雲煙飄過眼。未須前後說盧王。霏霏經說夜初長。遠溯商瞿及后蒼。佔畢富如唐六帖。酒盃寬似漢三章。多情獨步階前月。好事仍燒竹裡香。近日毛甡譏正學。笑看吳楚僭稱王。</text>
<title>寄尙州洪使君 元爕。用前韻。</title>,<text>登樓天濶雁飛長。落落吾濟鬢又蒼。鳥嶺秋雲隨皁葢。釰池黃葉打銅章。離愁猒作三刀夢。藻思驚輸一瓣香。休把書名煩比擬。恐敎人笑夜郞王。使君數當代書家。幾虗拇指以待余。余固欲不敢也。</text>
<title>寄霞石幽居</title>,<text>水南叢桂別來長。蘿月娟娟丈石蒼。四海襟期嵇叔夜。百年醒醉賀知章。江橋小雨漁樵冷。野店西風菓餌香。政憶偏師摩壘處。看君射馬更擒王。</text>
<title>送公瑞李君赴燕</title>,<text>天入秦城盡處長。全遼秋色接蒼蒼。行宮碧瓦蒸龍氣。大漠黃旗拂鳥章。意氣眞成千里別。姓名聊博百年香。直將異見窮霞客。不數卥藏大法王。</text>
<title>大殿誕日。起居罷後。吟示舊僚。</title>,<text>凄凉風樹話餘生。又趁王盧隊裡行。敢道烏紗非世念。援琴猶自不成聲。低回自覺退朝遲。感激溫言似昔時。賜菓携來雙褏重。不知今日倚廬誰。</text>
<title>蕉堂夜坐</title>,<text>夜山天遠欲無痕。剝啄聲高老樹門。燈畔秋花圍玉硏。月邊寒葉下金尊。名心久向題襟冷。病眼愁從讀畫昬。明日與君宜說劒。翩翩黑衛訪吾園。</text>
<title>日本芳埜圖屛風歌</title>,<text>白花迷離照金地。深屛宴客徵花事。異聞不數吾妻鏡。信口拈出櫻花義。東海之東春色別。此花風流稱第一。大版城中堆似錦。浪䔢江上飄如雪。異域芳香詑殊勳。中州九錫何須論。帶釰跣行者誰子。提籃彳亍來花市。麗人雙頰欲微酡。紅繖烘明暄午晷。明衣箇箇硬不皺。肩幅呀張綻花繡。帟幕斑斕五色幮。少年狎坐花𣰽毺。柹漆圓盤鋪細麪。泥金小盒堆蘩蔞。頭邊少髮剪作䯻。拇端雙屨鉤成曳。總丱兒童餘古俗。橫杠擔子猶唐制。相逢各自認鄕園。有紋如錢表肩背。松濤十里隱高屋。華表微茫俯林麓。衣香脈脈縈愁緖。寶馬雙牽踏空綠。妖姬十三齒不染。對客梳頭髮未斂。紅鐺恰被素手移。繡襦剛辦酥胸掩。春風流利酒聲柔。水邊新葉明朱樓。紅雨家家鐵蕉肥。此閒但無黃㮚留。摩挲畫圖三嘆息。復愛玲瓏鈒金飾。宗生白頭未破浪。幾人解說蜻蛉國。徂徠茂卿振風雅。淡海蕉中盛蓮社。自從萬曆議封貢。百年文物通辰馬。詎但繁華雄百蠻。頗憐制度能周官。長歌擬續職方紀。徐巿一去秋漫漫。</text>
<title>天祿筆山歌。爲綸菴李生作。</title>,<text>蘆根附地如黃連。化爲天祿何蜿蜒。因形鑱削不費力。一角隆起雙尾拳。怒口哆開却似喜。昂然側首蹲其前。緣身八雛態各殊。或走而橫或倒懸。老物那無皮發癢。意若搔墮其雛然。問爾何從渡鴨水。有客昨自幽州還。博雅休論辨豹鼠。遠游且誇逢用端。想其摩挲初得時。幾回發視宵無眠。仇池石換韓幹馬。此物歸吾良有緣。屭贔令人寒起粟。手顫不敢捫其顚。莫是海外金荊榴。天生芳氣如龍涎。晴牕閣筆見突兀。眞似從禽原藪閒。</text>
<title>和欽堂</title>,<text>懵騰睡罷問黃粱。無復山川記醉鄕。志士凄凉悲老大。楚人搖落歎芳香。繁砧搗盡千家月。遠雁勾來一夜霜。慧業平生消不斷。又看稚子艸書忙。</text>
<title>過麝泉，鹿隱。聽琴次虞山。</title>,<text>偶向忙中得少閒。紛紛時事不相關。最憐書氣升眉宇。別有琴聲泛指間。萬點葉將秋色去。一群雅帶夕陽還。遠烟淸淺驢蹏倦。又駄詩愁過碧山。高卧眞堪徹底閒。衡門不向酒人關。詩成流水昬鴉外。畫在隣家秋樹間。事業蕭然三徑畢。鬢絲添却十年還。爐灰自陷風簾靜。看盡樓頭數疊山。佳約翩翩錦帶書。燕中新聞邁虞初。彈琴須學阮千里。作畫聊爲唐六如。太息朱顔留不住。可堪黃葉落無餘。只憐廡下童鴻冷。聞說瓜牛亦有廬。麝泉父子。時借住人家外廊。鶻落驚看醉後書。隱囊紅拂客來初。靑山謝朓詩中似。秋樹營丘畫裡如。斜日半竿丹竈外。香烟一穗黑甜餘。十年烏帽非眞我。此地雲松好結廬。</text>
<title>再次示麝泉諸子</title>,<text>十年初識去官閒。御愛松深獨閉關。放鶴天長黃葉外。讀書臺迴翠微間。浮名咄咄我何有。往事悠悠都不還。背負葫蘆携一鹿。他時偕入向平山。兀兀窮經未暫閒。何人開破鐵門關。每因日暮褱天末。已覺秋聲在樹間。纖月欲低纔送影。遠鴻雖急不成還。草堂圖裡詩中境。翡翠翎橫對硏山。</text>
<title>燕岩室次前韻</title>,<text>數樹衡門特地閒。天然畫意逼荊關。孤褱又値秋冬際。相賞眞如松石間。賣葯偶隨流水去。借書多背夕陽還。無心獨數天邊雁。一笑癡看夢裡山。寥落人間四十非。狂來筆墨自橫飛。松毛屋破蟲猶在。卵色天空雁亦稀。送客靑山連酒帆。皷琴黃葉下簾衣。羊求徑裏偏蕭瑟。愁把孤筇晩猶歸。</text>
<title>濩落</title>,<text>濩落今年計。蒼茫十月陰。白頭歸隱晩。黃葉聚根深。鳥黠無閒啄。鴟寒有晝吟。此心非荷簣。只是懶追尋。</text>
<title>酪山秋思</title>,<text>明澹一泓泉。照人岩底眠。秋深行藥地。嘯入倚樓天。泱𣾘雲如馬。凄迷樹化煙。名山元咫尺。休怪卜居偏。幼歲信蒼頭。誤隨樵徑幽。當溪苦難越。失侶恨相求。自訝踰曾巘。今來只小丘。吹䓗如昨日。始悟此重遊。</text>
<title>綸庵兄弟及鹿隱來訪。次漁洋。</title>,<text>方袍瀟洒倚松根。癡對秋空去雁痕。公道分明惟白髮。夕陽惆悵近黃昬。數家砧杵連沙岸。幾樹垂楊護石門。笑拂書塵迎舊雨。晴囪脈脈蠧魚奔。</text>
<title>四悼詩</title>,<text>柳彈素 琴米雪集高柯。風簾盪寒旭。忽憶少年時。夜飮彈素屋。倚䣛調嵇琴。慷慨不終曲。爾時天雨雪。白墖禿如鋈。翩翩石鱗燈。驚起靑莊宿。平生幾聚首。此事竟難續。寂寞黔川道。孤墳寄荒麓。弔客悲虎賁。家人泣癡叔。空傳潞水談。巷無周髀讀。詎期中秋月。哀絃動三蜀。李有一 儒東市色深於染。古道寂如眠。人閒壹鬱語。賴爾一相宣。文心與俠骨。俯視九州蚊。靑衫太學班。禮法頗拘牽。笑揖糟丘生。相逢俠斜間。白日忽西馳。靑雲不可攀。翩然猒濁世。去去不復還。世議唐寅狂。人驚陸培文。若輩竟遐壽。未必知斯人。敢將衰世意。飮酒戕天年。李復初 灮錫杏葉明山阿。茅茨隔秋水。昔赴鷄黍期。宛憶心溪里。離別幾何時。遘厲忽焉死。夬夬夙好禮。儼然關中士。摳衣直齋門。吟弄太極旨。一部人䫉㨾。亭亭擢泥滓。奇文破儒酸。碧色化腔子。竟付蒼蠅弔。嗟無庾衮視。含斂違節次。素學安足恃。倪迂死不潔。世事良如此。李德操 蘖晉人尙名理。淸譚亂厥世。德操議六合。何嘗離實際。匹夫關時運。破屋志經濟。胸中大璣衡。四海一孤詣。物物喩性體。形形明比例。鴻荒諒未開。名言孰相契。天風吹鸚鵡。翻成出籠計。蘧廬罷殘夢。靑山葬靈慧。春秋不暫停。万化無非逝。高歗送飛鴻。乾坤暗雙涕。</text>
<title>夜月寄靑莊短歌</title>,<text>酪山界天天夜黃。須臾吐月如半璜。山頭樹葉如破簾。迷離似欲凝淸光。向東老屋深十丈。喝退燈燭褰帷幌。亂頭粗服延望舒。酒人不嫌於禮踈。老死闤闠眞可憐。平生見月皆吾餘。不須漫惜西流月。看到卥流灮更別。盈盈似水仍不濕。冉冉如煙定無質。夜長境淸不樂何。坐看一點浮山河。三十二柱靑松架。松花釀酒酒如瀉。狂歌一飮千留犂。松陰醉卧無冬夏。</text>
<title>謝贈欽堂見過</title>,<text>桑葉滿高園。鵲聲在茅屋。幸有素心人。時來慰幽獨。稚子喜見客。忙報酒新熟。市餠章赤白。冬葅泛黃綠。貧賤兩無猜。襍然道衷曲。念君苦多病。猶未謝儒服。流離歎瑣𤥐。偪側憂蠻觸。平生等身書。竟無一人讀。遠思紛襞積。秋山談如沐。行當理長鑱。去去黃精斸。</text>
<title>服蜜漬地盆子。偶效坡體。</title>,<text>天公善藏蜜。分藏諸果中。蔓生與樹生。種種不可窮。自有一津津。非關味淡濃。懸在各枝頭。寧愁雨與風。癡人眼無慧。曾不如飛蠭。蠭獨噀腠理。偸甘自爲功。請說地盆子。壘築一何工。圓如覆橡房。粒粒含殷紅。哀酸動齒牙。芳液易消瀜。細看蜜在處。只與鍼芒同。造糖兼造酣。同甖理必蟲。天若貯專味。偏嗜不相通。異哉播众植。分劑極玲瓏。眞甘性不壞。蜜漬乃經冬。與客說名理。將無疑空。</text>
<title>次尹尙書 塾 枉駕弊廬之作</title>,<text>席門車轍破幽期。慚愧家貧貰酒遅。日出烟霏開遠屋。歲寒烏鵲聚深枝。高名久入東林籍。樂府猶傳南海詩。好向明廷作鴻漸。肯隨時世掃蛾眉。</text>
<title>題畫二絶</title>,<text>雙鳥握枝懸。一唬枝一動。瓊花盡西向。春風淡如夢。水濶荷華小。天晴野鴨驕。夕陽無定色。秋柳動瀟瀟。</text>
<title>過鹿隱，麝泉。次石湖。余素不善疾作。而是夜爲酒所使。走成十疊。</title>,<text>歷落𡼲崎也自豪。中年百感作牢騷。詩從久病情還勝。士到長貧品更高。孫楚酒樓多月色。楊雄秋室泛松濤。祗將翰墨供遊戱。還怕浮名未易逃。直把螟蛉視二豪。還須痛飮讀離騷。繁砧滿地秋天㢠。雙檜吟風細月高。蔗杖三更迴醉舞。蠻牋十疊起文濤。吾詩自喜眞襟在。免作唐逋與宋逃。五陵衣馬洛陽豪。襍佩多於正則騷。南部風流非潦倒。伊州詩格自淸高。行吟鳥道靑天色。笑拔鯨牙碧海濤。時向通人徵逸事。襟褱往往醉鄕逃。時鹿隱說伊州妓事。又示其東遊詩集。子是詩雄復飮豪。別裁僞體繼風騷。滑稽未必譏方朔。謹敕猶爲效伯高。醉眺篝燈如月暈。卧聞茶鼎作風濤。書生食籍關冥數。百甕寒葅恐未逃。坐憶飛騰宿昔豪。遼風薊雨夢騷騷。春城絃索家家響。野店梨花樹樹高。賸有新書傳許浚。更無恩榜唱金濤。苦心政似黃公女。枉向時人倣默逃。金濤延安人。登洪武辛亥制科。東國書行於天下者。猶東醫寶鑑而已。落落低看百代豪。反離騷是學離騷。星河彷彿離人近。風葉尋常去地高。燈下孤琴傳遠籟。匣中䧺釰斂寒濤。名香到處堪蹤跡。却笑倪迂竹裡逃。脫帽翩翩草聖豪。寒天万葉響蕭騷。風燈撩亂呼盧急。夜屋蒼茫擘阮高。癡絶自方金谷帖。霍然思起廣陵濤。軟塵如海生涯薄。徑欲淵明記裡逃。蟲魚細瑣定非豪。枉用尋詩自繹騷。樵客歸來燒芋熟。畫人居處起樓高。笑看落月千尋竹。思入天風万里濤。賣葯知名猶可耳。何人又說灞陵逃。看君意氣擘箋豪。嘆息淸才僕命騷。十日長安騎馬懶。一天風雪把杯高。香烟瘦欲亭亭立。硏墨窪成淰淰濤。自愛梅妻貧不去。嫦娥笑煞月中逃。文章流別幾英豪。還笑昭明異賦騷。老去酒無婪尾好。窮來書有等身高。梅幮月入三分白。竹院烟橫數尺濤。獨抱遺經憂世道。紛紛儒墨自相逃。時有西學之禁</text>
<title>靑莊弟楙賞檢書於廟宮。陪班日見訪。</title>,<text>愛爾無塵念。烏紗亦復佳。貧如黃木閏。忙過太常齋。花萼承恩重。文章接武偕。筍班無共語。過我吐孤懷。</text>
<title>京山園屋。偕成祕書，宋敎官，柳奉事聽琴作。</title>,<text>一人聞不贏。千人看不費。焚香與彈琴。獨享定無謂。天寒迓數子。日暮意亹亹。山扉燭影碎。雪屋茶聲沸。新槑吐條肄。几席含淸氣。旣彈亦已歌。斗酒笑相慰。諧謔發天機。坦卛無忌諱。主人有高性。與众自殊彙。潛心究古樂。忘情薄滋味。亦復愛蒼籕。時時看墨戱。北山佳可隱。許我結隣未。作詩謝諸公。慚非後生畏。</text>
<title>重入院中記事</title>,<text>閣中人物總神仙。憶我追遊政少年。今日凭欄談舊事。月輪三十二回圓。</text>
<title>晩赴太湖約</title>,<text>嘯罷寒雅數點橫。懷人何處說平生。烟中遠樹分華表。馬首微星出禁城。退食尋常隨薄暮。衝泥也復作閒行。好將詩話添隨筆。鸚鵡杯濃膩燭明。</text>
<title>鑷白</title>,<text>尙有兒童志。翻驚生白髭。終古盡如此。吾何獨歎爲。其端極微細。鯁棘猛於鰣。恨不翛俱白。也趁頰紅時。生憎色半化。根熟如蓴絲。司馬溫公詩。蓴羹紫絲滑。山谷詩。蓴絲色紫菰首白。 一笑謂兒子。女讐藏在頤。非矛復非鋋。虐我使不支。忙請聶公來。搜討畧無遺。外雖禦其侮。自覺中已衰。蹉過幾寒暑。時吚尤可知。不能馳駿馬。不能擁美姬。不能茹強肉。不能飮寒巵。平生所好書。欲視更迷離。漸爲後生避。頻作挽歌詞。緬想百秊內。預說良足悲。靑松生我臍。金莎頹我眉。文章與勳伐。誰復載豊碑。曠懷處玆事。勿爲众所欺。呼妻速具饌。典衣莫少疑。求仙計亦踈。繫日思已癡。仕宦十餘歲。碌碌愧無裨。素乏圭璋譽。空負烟霞姿。幸冀日未申。靜坐娛餘曦。黃昬更無及。秉燭安可期。招㕛苦嫌遠。釀酒苦嫌遅。願佳㕛醇醪。意到卽相隨。攬鏡一長歌。歌竟成此詩。</text>
<title>再疊示觀深齋綸客</title>,<text>半月一照鏡。輒復明一髭。一葉知歲秋。佳木空爾爲。貧賤失少壯。恨如多骨鰣。萬事苦多違。此物竟如時。孩兒作老翁。暮雪催朝絲。三十畧覆脣。二十初生頤。觀其變化頃。不過十干支。顚毛綠半蛻。棄我忽如遺。韶顔似酒醒。淡淡紅已衰。人意貴適意。修短那得知。齎糧訪五嶽。開闔放群姬。春風上瓊樹。正好開酒巵。隨花繫紫騮。逐水聽黃離。醉來忽磨墨。興劇自塡詞。猖狂外形骸。遺落絶歡悲。懷古一長嘯。書氣盎鬚眉。千秋不朽事。茫茫沉水碑。不是金丹娛。翻成烏帽欺。升沉洵有命。進退自無疑。匪夷復匪惠。似黠還似癡。松聲攬午枕。百鳥喧裨裨。好山非一面。襞積展幽姿。杳然動高興。野馬搖晴曦。遙遙托素契。落落永相期。世味如順蔗。佳境轉不遅。安得乘黃鵠。跨海凌風隨。怡然對素髮。笑賦橘中詩。</text>
<title>張平山神將龍馬圖歌</title>,<text>舊聞靑莊評此畫。歎其恢奇而譎恠。馬睨欲東人睨西。人瞳馬瞳相違乖。十䄵一賞時噴飯。今朝魄動懸高齋。飊如罡神握筆履斗尾。猛如鐘馗拔睛啖小鬼。神威在腕不在釰。衣有風聲鬂有焰。氣之所奪無重物。久看渾忘兜是鐵。似松非松樹一枝。森森似有精靈出。龍馬初從碧海隈。須臾地坼波濤開。前蹏跋岸尾捎空。半身猶鱗腥氣來。天人御獸不用轡。靈物行空非踏地。鞾翻見底騎更急。眞怒而嗔定非戱。吾知張君酒人乎。酒酣飛揚爲此圖。厭將神理隳形器。別遣奇想馳幽途。狂呼筆墨皆奮迅。元氣淋漓雷雨震。至今村人祛夜瘧。小兒開門怖不進。畫壽元知五百䄵。作歌付與耳孫傳。</text>
<title>夏太常墨竹歌</title>,<text>不見圖中竹。焉知風之自。湍水激其左。泠泠非靜意。便覺微凉動衣襟。未必眞聽颼飀音。前輩風流一悵望。粉本零落烟煤深。憶昔太常馳墨藪。盛名不落湖州後。震川文筆如歐陽。媲美千秋兩不朽。當時已歎襪材稀。後世誰憐銅狄壽。畫竹元從讀書來。公尤爾雅無塵埃。吾聞竹性喜沮洳。此竹乃在空山隈。大者爲簜細者篠。餘意叢篁夾嫋嫋。一竿如影淡相亞。一竿如笑體方夭。沈李浮瓜渴不勝。對此可以消炎蒸。人間何物不忌俗。偏於此君不相能。欲令石陽公子峀雲氏。焚其筆硯攦其指。頓忘宿昔胷中本。八十䄵後識此。徑欲移床就竹根。此手持一卷忘朝昏。誰能一日食無肉。苦憶當年畵竹人。</text>
<title>蘆洲雪雁圖歌 小序</title>,<text>不知作者。上有朱文小圓印。迷不可辨。方印虎符之印。或曰彭鯤躍。沈師正常師之云。曹生一日鬻書來。急命童子搜其懷。壞色一卷驚隳前。大笑牙籤手自開。江天冥冥蘆景折。江雁紛紛落寒雪。前無舟楫後無烟。四顧褱徨政愁絶。人方愁絶雁方喜。一一飛鳴不避水。聚如瓦礫起如。約畧江干竟十里。分披乍覺影近人。唼呷疑聞聲滿紙。捕鴈畵鴈眞癡人。何必迫視知其然。縱橫百出態各殊。不知意匠窮何邊。但見矯矯亢亢矜毛羽。筆一落時形已具。眠者爲縮啄爲伸。忽漫相呼齊引素。雪爲皓質天更黑。雁非白鳥飛還素。悄若潛踪入畵啚。愼勿高聲驚雁奴。胸次槎枒有如此。此作儻非高人歟。雲爲家兮水爲國。春北秋南爾自得。寄語炎天褦襶子。煩君一眄寒江色。</text>
<title>讀車原頫雪寃記</title>,<text>休道金宮夢裡身。白雲元不受紅塵。君王尙記蕪亭粥。自種靑葱贈故人。太祖大王夢。原頫召之。冒雨撒葱種田。昔旣饗君之葱。君不可飽吾葱乎。今瑞葱之名。卽其事。寂寞雲岩鎖紫霞。誰將心事祭黃花。只疑漢室論功地。碧血翻驚四皓家。原頫議建儲事。後被河崙搆禍故也。跡似希夷暫出山。心如貞白却辭官。千䄵心史功臣在。微義須從向郭看。朴公彭年雪寃記心史。用鄭所南事。抱節捐生志可哀。列祖仁網揔恢恢。莊陵一世多名節。只爲當時倒帽來。皇甫公仁奏白。原頫不覺倒帽。朴公彭年忘却手中之笏云。</text>
<title>蕭雁堂同觀深齋</title>,<text>春在遊絲碧樹端。停觴不語拓窓看。書程自愛遅遅日。花信猶憐陣陣寒。豈有鴻詞酬盛世。羞將短刺謁高官。方來過去都非我。今夕須爲今夕歡。南山一面出林端。時與高人拄笏看。白日偏於茶事永。春風散入竹聲寒。生涯淡淡花爲國。年代悠悠鳥紀官。還我閉門心太古。不知塵世有悲歡。</text>
<title>送羅朱溪 烈 大興之行。用杜集送孔巢父韻。</title>,<text>花下仙禽飛不住。衝起緋烟碎紫霧。群鵶啞啞作人語。何不來棲上林樹。自憐毛羽人間殊。那復低回怨日暮。口渴長思醴泉飮。翅弱猶尋蓬海路。君今落拓向江海。明時長往知誰故。吾曺郤未斷火食。自異鳴蟬飮淸露。幸沾斗祿飽君餘。時復烏紗登玉除。人生有志莫相奪。君㱕舊隱携舊書。卽今館閣儲賢才。若比朱溪應不如。道人東西南北住。到處潛藏若豹霧。偶然去作漣江尉。零落梅花三百樹。飢寒不足庇妻孥。華髮居然感遅暮。萬事都將白眼看。一生不識朱門路。胸中去留頗容易。擺脫人間百千故。別時紅杏媚晴昊。到日朱櫻摘晨露。湖中鮸魚一尺餘。痛飮可以煩憂除。誰憐佳句落天涯。坐送長安千卷書。任存城南草色多。一日相思一歲如。春日遅遅頭上住。春天漠漠多輕霧。高花的歷如懸空。緫爲花繁不見樹。杯廵到手君莫辭。萬世過眼猶朝暮。趁此春風未歇時。得錢且向旗亭路。旗亭垂柳可繫馬。履舃紛紛盡舊故。相隨任喚鰕爲目。早㱕從嗔羊畏露。矯首靑天萬里餘。海鶴不肯馴階除。飄然長揖出門去。背負一囊桑苧書。欲從湖叟問釣艇。茫茫烟水將焉如。</text>
<title>夕陽樓憶舊志感。時伯氏在郊西別業。奉寄 用前韵。</title>,<text>昔我齠齔東城住。今日看花眼如霧。舊時墟落作平田。井上人家非古樹。憶陪長老麟坪宮。折花㱕來山日暮。相望之地十里遠。往往嗁呼失㱕路。行年四十眞須臾。逝者無停新者故。兒輩游戱滿眼前。我獨凄然感孤露。返照蒼茫一匹餘。啾啾乳雀喧庭除。西山祠屋薦花未。數日人來不得書。杏花十株眞可念。風雨不動今何如。</text>
<title>題春院美人啚</title>,<text>落蘂飄魚鱗。松光流翡翠。如聞屧響來。夢斷迴廊邃。</text>
<title>題松枝鵓鴿啚</title>,<text>松聲乍寂寥。𣅯日堪惆悵。何來繡項鳩。嗁得空山響。</text>
<title>次韵送元玄川還山</title>,<text>蕭然物外養高䄵。出處翻爲志士憐。貊國春深因樹屋。釣絲風捲缺瓜舡。仙緣晼晩丹砂井。世事消磨白眼天。惆悵小車留不得。故人杯酒落花邊。</text>
<title>次韵宋春▣ 銓，李抄啓 顯道，南松禾 寅老 見訪。</title>,<text>自愛王城隱。林園夏日淸。夢中猶岳色。胸次半松聲。蝴蝶飛邊醉。舂鋤叫外晴。悠悠天際想。笑指白雲生。繫馬柴門㓗。迎人僕隷淸。薺花分野色。葦箔映繅聲。遠樹含初暑。孤蟬破小晴。光陰催餉客。取次綠瓜生。東城饒菜果。五月客盤淸。凉意在眉宇。君應聽繘聲。襍花無節序。深樹失陰晴。江海終蕭洒。行藏觀我生。</text>
<title>閏五月十日皇壇陪駕作</title>,<text>不見輕烟淡粉樓。誰知壇墠寄靑邱。仙遊杳杳非中夏。靈雨蕭蕭作小秋。心史千年猶有地。厓山萬里已無舟。逢人莫問昌平樹。一例斜陽杜宇愁。</text>
<title>北營次李鎬</title>,<text>漂澼天晴自遠音。繚垣苔石伴穹林。飛流洒作三分雨。濃綠挼成萬斛陰。馬首沉吟團扇倦。地邊晩飯畵堂深。金門白岳元相近。郤對斜陽話素心。瀑水喧豗不辨音。偶然騎馬到雲林。時時鳥影迴塘裡。往往苔香老石陰。飛雨忽隨譚柄細。夕陽偏向酒人深。儒林未必非耽隱。誰識當時擊磬心。</text>
<title>池閣避暑</title>,<text>樹裡飛泉灑角巾。石門孤往更無隣。最憐小閣深於艇。一簇芙蕖擁醉人。</text>
<title>題畵</title>,<text>茸茸短艸間。知有石根水。鳥啄莫相疑。颼颼風竹耳。</text>
<title>詠嬰兒</title>,<text>照鏡頻疑我。聞禽忽學渠。最憐匍匐處。頭似醉蜘蟵。</text>
<title>奉命編纂武藝圖譜通志。宿梨峴外營。</title>,<text>夜雨鳴高枕。秋風生畵樑。留連仍勝地。意氣一飛觴。俸有水衡賜。書憐中秘香。聖朝綏遠畧。該博媿名堂。</text>
<title>棃營夜賦</title>,<text>琪樹西風澹澹過。虗樓一面鑒銀河。炎凉揔是無多子。纔見新荷又老荷。</text>
<title>訪崔輝祖隱居</title>,<text>落照迷茫十里餘。遠山晴雪隱君居。行藏政似蛩依駏。詩句還驚獺祭魚。畵裡生涯因樹屋。閒中物色帶經鋤。未論酒食相徵逐。須向東城數寄書。</text>
<title>次元玄川直中</title>,<text>壁立玄川子。於今實寡儔。惠應終日愛。貧不夕陽憂。皎㓗歸山袂。飄搖入海舟。稀年知孔邇。恩仕敢言休。</text>
<title>滯雨龍灣。次鶴山副使韵。</title>,<text>欝欝西征火未流。遼河南北去應秋。皇華集裡添遺事。王會啚中托遠游。馬耳山連車鐸響。鴨頭波夾酒舡浮。明朝莫謾愁離別。風雨三更滿戍樓。</text>
<title>七月六日。渡細河宿關廟站。</title>,<text>銜命越千里。驅車猶未休。五更關廟路。一葉細河秋。路入烽烟背。天長蜀黍頭。從前燕薊客。應不識邊愁。</text>
<title>朝陽寺</title>,<text>山川旣云邁。節序復何如。杳杳牽牛夕。迢迢戴斗墟。淸緣依佛火。新聞譯番書。敢道重來未。邊門夢亦初。</text>
<title>哀朝陽</title>,<text>大凌河水向東流。無限黃泥罱客舟。日暮歌聲何處至。宣房瓠子使人愁。</text>
<title>靈感寺夜坐。同柳惠甫，李十三。</title>,<text>月上觚稜凈綠烟。空堦荇藻坐翛然。靑山舊說興中府。古寺猶傳鐵木䄵。金鴨香寒纔下箔。艸蟲聲切罷談禪。平生寂寂吾三子。誰識行裝半九邊。</text>
<title>熱河次鐵侍郞 保 寄示韵</title>,<text>繞出秦城背。相逢我自東。契曾先縞紵。遊不負桑蓬。落落談詩快。翩翩上馬雄。別來逾廿載。援筆媿吳蒙。</text>
<title>贈安南吏部尙書潘輝益，灝澤候，工部尙書武輝瑨。</title>,<text>馮李題襟日。東南故事傳。星看䂓外布。犀有水中眠。杳杳珠江雨。霏霏橘戶烟。相思君更遠。到國已經年。同文徵桂徼。異事說炎洲。筩布輕蟬翼。爐香起蜃樓。征衫梅子雨。歸夢荔支秋。我欲傳書札。難憑萬里舟。</text>
<title>次韻潘輝益。代副使作。</title>,<text>家在三韓東復東。日南消息杳難通。行人遠到星初動。天子高居海旣同。挏酒眞堪消永夜。飛車安得溯長風。知君夜夜還鄕夢。猶是鉤陳豹尾中。</text>
<title>陪宴避暑山莊。用前韻。</title>,<text>天作燕京又北東。山川飛舞萬方通。皇莊鬱鬱開閶闔。譯館遙遙辨會同。蠻客冠衫輝早旭。蒙王車轂闘輕風。黃袿翠尾相逢處。身在匀天一夢中。</text>
<title>古北口道中</title>,<text>遠雲危欲堕。偏向夕陽低。漢節秋風裏。秦城古木西。大河流不息。平埜氣常迷。海內誰知己。悠悠信馬蹏。</text>
<title>莫抵密雲</title>,<text>歷歷幽燕道。車中記遠遊。牛羊靑嶂夕。鞍馬白檀秋。人靜溪初響。烟橫樹欲浮。最憐歌吹地。燈火滿紅樓。</text>
<title>翰林館同張船山 問陶，熊吉士介玆 方受，石修撰琢菴 韞玉，蔣丹林 祥墀 食蠏共賦。</title>,<text>忽驚蒲葦夢。公館酒帆秋。自信無腸客。翻愁有監州。榴房推半殼。雀矢起雙眸。不是彭蜞誤。須君任去留。</text>
<title>題羅兩峯 聘 畫梅扇面。贈錢秀才 東璧 歸嘉定。</title>,<text>偶爲看畵出。蕭寺得佳朋。人是家家玉。花仍箇箇仌。一枝成惆悵。小別惜瞢騰。嘉定風流地。多君屬中興。</text>
<title>題白菴吳 照 石湖課耕啚卷</title>,<text>吳家灣接范家灣。終古詩人此往還。只有靑峯吾自樂。非關白眼傲塵寰。雲山蕭寺記南朝。湖上人家畵裡遙。縱使十年趨紫陌。胸中邱壑定難消。</text>
<title>題兩峯畵竹蘭艸</title>,<text>道人畵竹時。還从色相起。君看竹成後。竗不在形似。莫說無人采。非關爾不香。聊將一孤萼。含笑答春光。</text>
<title>爲兩峯內子方氏婉儀。書其半格詩卷。</title>,<text>寫韵仙緣重。圖詩婦敎淸。才應低柳絮。第本出桐城。瑣細皆名理。孤高亦性情。夜㙜吟社冷。誰復念羅橫。兩峯出示寒閨吟社卷。時方氏下世已三歲矣。</text>
<title>別舡山吉士</title>,<text>慚愧多情鬂易華。可堪斜日照三叉。離心脉脉依風纛。綺語霏霏落粲花。古雨今雲如夢裏。澹煙喬木是天涯。君歸試向醒園宿。凾海篇中說四家。</text>
<title>爲丹林庶常次其大人雪洞詩韻。雪洞在湖北。有林園之勝。天下和之者千有餘人矣。</title>,<text>蕭閒吾自樂吾鄕。樓瞰平湖萬斛凉。長嘯孤雲天一握。相思白露水中央。幽蘭百畝離騷譜。大藥參同壽世方。鷗鷺盟成翁老矣。鳳凰池且付兒郞。</text>
<title>題扇山書扇見贈</title>,<text>有美船山子。來從劒閣西。才堪用脩敵。勾欲道園齊。自愛依人鳥。偏憐照影雞。江南聚頭扇。珍重數行題。</text>
<title>題王椒畦 學浩 畫扇見贈</title>,<text>秋山一幅亂麻皴。老屋踈林點染新。另有神交在便面。夢中人是畫中人。</text>
<title>次韻禮部尙書曉嵐紀公 昀 詩扇見贈</title>,<text>辱題僧孺館。勝御李鷹車。披扇驚文藻。陳詩媿正葩。蟲心猶慕鵠。駑足敢先驊。喜我書厨潤。㱕沾玉井霞。先生有玉井硏銘。硏今㱕鶴山副使。附 原韻 [紀昀]貢篚趨王會。詩囊貯使車。淸姿眞海鶴。秀語揔天葩。歸國憐晁監。題詩感趙驊。他䄵相憶處。東向望丹霞。</text>
<title>次韻辛筠谷翰林 從益 見贈之一</title>,<text>廣袖長衫道士冠。欄街愁煞遠人看。君應買骨先從隗。我以封侯抵識韓。萬里相思魂夢在。千回佇立別離難。空添一種平生恨。當日悤悤話未闌。</text>
<title>題羅峯先生鬼趣圖卷</title>,<text>墨痕燈影兩迷離。鬼趣圖成一笑之。理到幽明無處說。聊將伎倆嚇纖兒。</text>
<title>贈別熊翰 方受 孝廉 方訓 兄弟 二首</title>,<text>紫禁城南映早曦。朝鮮館外樹參差。爐灰自陷茶杯冷。正是懷人不語時。一東頭住一西頭。蕭瑟機雲旅食秋。何事孝廉忙十日。鼎彜書畵爲人謀。紹玆孝廉爲余求古器。自往琉璃廠十日數矣。</text>
<title>贈張船山㱕四川</title>,<text>蜀客題詩問碧鷄。行人驅馬出黏蟬。相思揔有回頭處。江水東流日向西。蟬音提。漁洋誤押先韻。故今正之。</text>
<title>別後寄羅兩峯</title>,<text>似癡如夢淚涔涔。空裡情緣畫裡吟。何事天西回首地。殢人離思又秋陰。千䄵小別酒初醒。四海論交眼盡靑。我貨都非銀子買。詩囊畵軸笑零星。天涯黃葉落來多。半格詩空恨若何。儻把生離論死別。羅昭諫羡竇連波。緗簾禪室憶書聲。夢裡梅花照眼明。今日登車心不快。薄氷殘雪動離情。兩峯見贈詩。有遙想薄氷殘雪侯。定思林下水邊人。</text>
<title>寄王苹溪秀才。苹溪爲余未面而刻寄姓名表德二小印。求余書扇。後定交於兩峯畵所。</title>,<text>所學非功令。其人君子哉。恥作風流想。偏憐爾雅才。羊脂方寸印。蕉葉數巡杯。蘆雁圖中字。篝燈展幾回。感深貼鐵筆。風致說王郞。晝卧留章艸。淸談憐晉裝。事皆存畵意。語輒帶書香。珍重詩人旨。榛苓托興長。我定爲定死。逢君一惘然。時名方鵲起。美胃本蟬聯。六萟還今日。三蒼熟早䄵。憶曾尋㕛處。携手玉河沿。苹溪與余同訪吳白菴，曾賓谷於玉河西沿紫藤榭。</text>
<title>賦得薊門煙樹</title>,<text>有氣如銀汞。霏霏布地成。埜從空裡斷。天入樹根朙。靜欲涵人影。深疑沒馬行。頓生洲渚想。車幔一帆橫。</text>
<title>薊州</title>,<text>孤城呑埜色。木葉盡飄零。薊酒天然白。盤山未了靑。關河當落日。冠盖幾長亭。眼藥逢僧買。寒雅噪晩庭。</text>
<title>沙河驛重陽</title>,<text>車轍微茫野菊殘。古橋流水映衰蘭。蕭蕭幾點沙河雨。吹作重陽一路寒。</text>
<title>九月十日。謁聖淸廟。</title>,<text>秋原楓葉點微黃。灤水悠悠古道荒。惟有箕封舊時容。伯夷祠下展重陽。</text>
<title>淸風臺次鶴山副使</title>,<text>少師三諫父師幽。大老同歸第一流。千載重尋孤竹國。白雲紅樹廟宮秋。</text>
<title>右北平</title>,<text>孤竹祠邊立馬遅。永平城外水漣漪。風沙不辨盧龍塞。艸樹猶傳射虎碑。廣袖長衫前度客。澹雲微雨舊題詩。如今旅鬂凋雙綠。不似當年脫穎時。</text>
<title>澄海樓次副使</title>,<text>罡風萬里攬衣裳。飛觀橫臨碣石長。竟信滄溟多一勺。未應淸淺變三桑。拓牎燕樹行人少。彈指遼天去鳥忙。我有相思在南國。願隨潮水泊維揚。</text>
<title>姜女廟次鶴山先生韻</title>,<text>望夫千載事悠悠。山海風煙坐裏收。剩有寄衣傳樂府。曾因善哭顯春秋。荒城落葉砧聲㤪。壞廟蒼苔履迹愁。遠憶良人征戍日。溫其如玉載梁輈。</text>
<title>次明人王致中詩碑</title>,<text>豈以驅馳歎獨勞。撼人寒暑換新袍。關門落日依衰柳。城上秋天入莫鵰。澄海樓空千里目。熱河詩帶七分豪。思量四十前頭事。夢裡淸森舊閣高。</text>
<title>出關書懷</title>,<text>長恨秋深易夕陽。黯然還對紙窓光。無情也是牎前菊。作意離披寫影忙。</text>
<title>楡關望鄕</title>,<text>長亭落葉酒旗風。滄海微茫數點鴻。萬里城南消息斷。扶桑如薺月如弓。</text>
<title>小黑山九月二十二日</title>,<text>矯首虹流節又還。心懸千里起居班。家人正說天涯話。人在西風小黑山。</text>
<title>祖家石闕</title>,<text>元戎四世樹風聲。躍馬橫戈緫弟兄。竟使千秋銜石闕。誰知當日壞長城。愁雲尙結平㙜恕。異代翻驚鐵券盟。羞對南人南向䠶。誰敎拇指角痕平。祖大壽拇指角環肉痕相合。事見國朝寶鑑。</text>
<title>北鎭庿望毉巫閭山</title>,<text>繞山行一周。天地夏爲秋。逖矣燕開國。蒼然舜作幽。白雲千里出。懸水四時流。終古登臨者。多從半面求。戌削看山色。坡陀見廟門。界天排众皺。拓地展深根。古木遼王邸。寒雅賀老村。尋碑嵌石畔。幽讀破苔痕。香殿流金翠。碑廊鎖紫霞。山名傳爾雅。祀典肇重華。葉下仙人石。秋深道士家。驂騑催上路。惆悵繚垣斜。</text>
<title>甜水站</title>,<text>搖扇無多又擁緜。別家明月五迴圓。前宵夢化東飛翼。滅沒三韓萬里煙。朝來空翠溼雲根。幽逕無人破蘚痕。縛箇茅亭通水閣。滿山紅葉未全髡。</text>
<title>瀋陽襍絶</title>,<text>耶里河邊烏㹀呼。瀋陽城外白浮圖。夜來風雨黃泥滑。愁殺行人十里湖。十里河。土人訛稱十里湖。此站最多泥潦。凄風闌雨最高峰。靑石悲歌說孝宗。太息紹興都冷了。卽今冠盖日相逢。四庫新書搨聚珍。閣成文溯應文津。祝公恰共翁公住。不識行人是故人。翁侍郞方綱爲校正文溯閣四庫書。今夏來瀋陽。芷塘祝公德麟同來。計其日子。正度瀋時也。明駝卧處喇嘛僧。玉壐卥來異敎興。寺裡雲松平似剪。靑山一髮見昭陵。吾家瓠老早蜚英。京輔曾馳趙尹名。三入瀋陽勞更茂。浮言枉著鄭䨓卿。澤堂贈大瓠詩。有京輔子能追趙尹。侍臣吾已謝終徐之句。公時畿伯也。西門車馬漲黃塵。市井繁華隔世新。何處寒烟埋碧血。此間無地弔三臣。曾明羅李難明案。復證三臣致命辰。我愛新書如好色。時人還笑入燕頻。羅德憲李廓見全韻詩。余於戊戌見之。洪翼漢三學士死節事。見開國方略中。</text>
<title>遼陽</title>,<text>石田茅屋作人寰。飯稻羹魚摠等閒。不有胸中空濶想。誰能穿出万疊山。</text>
<title>還到鳳城。寄內閣諸寮。</title>,<text>長程楡柳尙依依。玉節淸秋万里歸。馬上山川無限酒。日邊魂夢若干衣。喜聞謌吹城中遍。更憶文書直裡稀。我有玲瓏談柄好。到時期宿莫相違。</text>
<title>留柵門</title>,<text>行逐朱炎與雪迴。遠窮灤水下金㙜。眞成破浪乘風志。不是登高作賦才。萬里秋深黃葉少。中原地盡大江來。家書已得平安字。潦倒邊門濁酒杯。</text>
<title>宿湯站</title>,<text>漸覺天涯夢。頻逢日下書。陽山婉孌。湯站樹扶踈。鬂髮輸詩卷。風煙屬使車。今晨霜意重。遊子意何如。</text>
<title>寄李雨邨</title>,<text>生來不見看雲樓。万里人歸磊落州。蜀道靑天嗟遠別。秦風白露又深秋。纔聞宦跡追貽上。還把文章配用脩。留得十年香一瓣。樂浪西畔夢悠悠。</text>
<title>寄翁侍郞</title>,<text>蕭然金石出風塵。落筆長謌句有神。不覺淸談高一格。蘇齋門下瓣香人。</text>
<title>寄贈江秋史</title>,<text>自信胸中考古圖。愁看贋帖遍街衢。丁寧寄語江秋史。元祐人書再覯無。</text>
<title>寄贈宋芝山 葆淳</title>,<text>朅來詩畫滿人間。十載辭家遂不還。落拓沈冥都可意。政須邀醉宋芝山。</text>
<title>贈別 小序</title>,<text>余以五月辭陛赴熱河。還至燕京參萬壽宴。往來西山圓明園者幾四十日。復路渡鴨之夕。有召命。騎三百里飛撥抵京。以賫表。官陞軍器正。再赴燕京。到平壤館干鍊光亭。遇李陽智 鴻祥。話別志懷。一年車馬再天涯。握手關河兩鬢絲。書局幾曾輸月俸。棃營競說賦春詞。李與余同撰修輿地勝覽。食軍銜祿半歲。又嘗被命製壯勇營春帖子。恩榮不世君仝被。夷險當前我敢辭。且喜他鄕靑眼在。好將謌曲付紅兒。</text>
<title>浿上絶句</title>,<text>江城雪意自茫茫。復有逈汀百尺檣。不是邯鄲董玄宰。誰知畫境異煙霜。華亭於邯鄲道中。悟畫家霜景與煙景淆亂。水次停驂去未能。冷然詩思一時凝。可憐此日長林道。十里如花盡木仌。</text>
<title>過滻水望見藥山東㙜。寄薑山仙吏。</title>,<text>憶曾嬌客館紅營。今日東㙜眼暫明。歲月蒼茫龍女水。雲烟縹緲荇人城。名區賸有追遊地。長路彌深去住情。近得天涯消息否。雨邨詩話久刊行。雨邨著凾海。內收升庵四十種。自著雜種四五十部。有我輩語。</text>
<title>嘉山詩姬六娥索詩走筆</title>,<text>不意勾欄籍。相逢閨集人。圖成秋聽久。堂號我聞新。錦瑟天邊夢。桃花嶺底春。風流非負腹。好事莫翻脣。附 和貞蕤先生 蔡炎林 字曦照。浙江湖州人。寧遠州佐。煙花知翰墨。不是倚門人。韻事中原少。風流客路新。元央機上月。蘭蕙鏡中春。別有相憐處。更深點絳脣。余宿寧遠州。炎林與驛丞泰字岱瞻。聯車夜至。索近𧀎。讀前詩曰漁洋先輩。若覩此作。定錄上椉。弟等草茅下士。何足重君。炎林走筆和之。略不搆思。又賦一絶云客星万里過荒州。傾蓋言懽愧莫酬。他日東䢜應窃笑。中華二士欠風流。亦楚楚成章。</text>
<title>龍灣館別金大雅 箕懋</title>,<text>浿雪漫漫鴨水長。遠鷄聲共馬蹏忙。靑燈惜別無繁唱。紅褏牽情有淺觴。此夜家人千里夢。到時梅蘂七分香。誰憐歲暮軒輶客。獨立天涯細月光。</text>
<title>留龍灣。次六娥見寄。</title>,<text>沈香欲刻管夫人。坐對鷗波雪後春。今日欹斜書一紙。錯疑風竹寫來新。不是尋花問柳人。等閑休賦夢遊春。商量百日書中約。獨坐無端笑靨新。</text>
<title>灣館夜賦</title>,<text>星河千里夕。深雪一樓明。醉有還家夢。詩翻出塞聲。輶軒慙小吏。袴褶笑書生。莾莾漁陽道。悠悠送別情。</text>
<title>宿九連城</title>,<text>樹樹斜陽似有情。好山晴雪爲誰明。君王若許開邊策。準擬携家此地畊。</text>
<title>柵門冬至</title>,<text>征西車轍接深冬。惆悵佳辰客裡逢。水際靑烟迷古木。雪中紅寺背危峰。周原獨抱千年想。華髮偏欺万里蹤。已覺天星差五度。夢魂長自繞箕封。</text>
<title>通遠堡</title>,<text>雪屋通明擁地爐。半床茶碗配甆壺。黃花滿女梳頭畢。笑看高麗入貢圖。</text>
<title>次李參奉 箕元 子範途中</title>,<text>至月駸駸四牡閒。殊方枉自念刀環。孤烟淡著天邊樹。微月平分畫裡山。萬里風謠勞載筆。十年簪笏解凋顔。遨遊願托雙黃鵠。鴨水燕㙜一日還。</text>
<title>連山關</title>,<text>急峽無非雪。危橋一半仌。虎皮前代驛。羊角異鄕燈。地屬朱蒙舊。文猶渤海徵。京東思考古。䢜詑著書增。</text>
<title>再次冬至韻</title>,<text>灤陽夏接薊門冬。來歲春應此路逢。十載制科崔致遠。萬言封事趙重峰。微才碌碌慙專對。前輩堂堂敢比蹤。可笑周旋憑衆譯。柵門纔啓一丸封。</text>
<title>二嶺行</title>,<text>君不見靑石摩天二嶺路。行人悵望雲中樹。雲中樹杪尙可攀。磊磊之石不知數。往往人踪襍虎蹏。仰視百丈驚熊棲。春行如秋畫如夜。山鬼挈伴來相迷。天寒飛鳥絶鳴叫。折木杈枒餘舊燒。風雨猶傳孝宗歌。香烟不斷關侯廟。我昔西遊歲戊戌。暫向茶棚庵裡歇。庵前躑躅開爛漫。登頂忽驚天外雪。今年三度此嶺隈。夏往秋回冬復來。連峯畫地跨遼瀋。一線似爲朝鮮開。吾聞今之巨流古之浿。玆山恰在箕封內。聘辯難返魯陽田。乘槎欲窮黃河源。倚筆高吟蜀道易。感邀當年叱馭志。大雪政如彈粉弓。髣髴身在王濛記。仌泉冒雪圓更滑。緘鐵愁看馬蹏脫。奇境元從入險得。此來休怪遅遅發。更欲煎茶坐石根。明歲簪花䢜故園。</text>
<title>狼子山早發</title>,<text>他鄕一醉歲駸駸。馬首高謌出塞吟。行近遼陽山漸細。試看關外雪尤深。殘燈尙帶閨人夢。曙月先驚遠客心。記取河邊曾宿處。數行楡柳冷烟沉。</text>
<title>二道井</title>,<text>齋糧愧鄭莊。叱馭笑王陽。万里邊雲黑。中原落日黃。貂寒驚歲暮。馬倦覺天長。誰識千年後。孤雲再入唐。</text>
<title>三次冬至韻</title>,<text>詎云文史足三冬。自詑殊恩曠世逢。絲笠飛揚懸翠羽。地爐圍繞割駝峯。林柯月冷禽驚睡。籬落霜深虎有蹤。徙倚北風看櫪馬。狼居長羡漢時封。</text>
<title>四次冬至韻</title>,<text>金㙜卥去恰經冬。舊雨新書幾處逢。蕭后㙜空烟外樹。碧雲寺老水邊峯。名猶鷄肋終無味。遊似鴻泥暫有蹤。三入中原君莫笑。古來木鐸歎儀封。</text>
<title>五次冬至韻寧遠州</title>,<text>酒碗茶鐺好禦冬。店人買客日相逢。征塵泱𣾘憐微雪。大野支離喜遠峯。馬首居然迥月魄。天涯到處寄雲蹤。泥金扁額猩紅榜。此地家家盡素封。</text>
<title>六次冬至韻。閭陽驛早發。</title>,<text>身如松栢自凌冬。事異盤根錯節逢。河水連天通北口。長庚配月隱西峰。歲時羊酒勞㱕夢。海上魚書去絶蹤。料道近山泉味好。一包龍井買斜封。</text>
<title>東關驛路旁。有觀日處云。</title>,<text>世人無視學。謂日出海中。海本附地毬。日自麗虛空。蒼茫百里水。無非日所自。君看大野裡。日亦冒平地。西人喩濛影。深錢攝高水。啁啾盧肇輩。論潮不成理。渤海吾西海。來此却東望。曾於在國時。聞否日卥上。我嘗陟金剛。此海更無外。笑彼日觀峯。万里在吾背。水天開一線。月星漸踈斥。金灮噀成帚。團規半脣赤。長波勢相引。有如黏不脫。須臾倐輕躍。似聞聲滑笏。旁氣之所逬。本輪凹不凸。久視體逾瑩。疑其爲冷物。目力還一暝。胸次久盪潏。舊曾設虗想。看亦不出此。人視以爲邊。料竟無涯涘。此時此海人。政有頂戴晷。出然入應似。日爾月亦宜。五字破群蒙。莫例觀日詩。</text>
<title>中前所</title>,<text>山海悠悠歲色殘。古城烟火酒旗寒。空濛一路無人處。雪意偏從遠樹看。</text>
<title>楡關</title>,<text>踈燈照客餐。曙色拂征鞍。歲入幽州莫。天圍碣石寒。十年三到處。四海一邊看。减却飛騰意。方知道路難。</text>
<title>永平府</title>,<text>雪裡靑山一髮橫。天涯歲色又嘉平。千年客返黏蟬道。落日人稀射虎城。笑指翠翎誇職品。猒將黃酒作人情。相逢莫說朱顔改。言語都非故國聲。</text>
<title>詠魏際瑞事</title>,<text>摩挲一尺黍皮刀。山店人稀夜月高。底事金精峯裡客。呑聲泣向鄭兵曹。</text>
<title>沙流河述懷</title>,<text>吾生抱微尙。弱冠弄文史。比隣無知面。虗名在万里。岧嶤白衣選。三十筮初仕。出入從椉輿。黃門散騎裡。奎章起居注。强半執筆記。躑躅懷明主。驅馳自玆始。今年萬壽宴。派赴熱河涘。背上巫閭雨。杯底玉泉水。頗通外國語。屢逢天下士。反命纔數日。回馭逐冬使。婷娉所嬌女。迎婿不遑視。多詩歎奚爲。觀樂媿未止。小說續虞初。方言補揚氏。生涯總畫圖。俚語皆文理。歷數東國人。遠遊無我似。髫齔慕中華。身親斯可喜。五嶽如可陟。辭家如脫屣。賦命固有定。諒非人所擬。今朝坐梳頭。髮白乃如此。寒風皺朱顔。軟塵黧白耳。少壯不猶人。衰謝良已矣。曷月竣王事。䢜歟敎兒子。閑居究六經。還應道在是。</text>
<title>榛子店</title>,<text>狐裘滿女不知寒。韓使來時倒屣看。一自息菴詩話後。人人都說季文蘭。</text>
<title>次韻子範枯樹店</title>,<text>一株非活復非枯。枝也長存葉也無。髣髴庾山秋後賦。依然和仲醉時圖。燒殘野火身仍黑。送盡寒雅立更孤。不是春風貪結子。肎隨桃李作華跗。</text>
<title>棗林莊</title>,<text>風寒十日掩車帷。舊市新城揔不知。一帶荒林芻馬店。依稀記得棗紅時。</text>
<title>通州</title>,<text>脈脈車簾落日含。望中烟樹是燕南。崢嶸歲色輶軒語。牢落行藏潞水談。蘋果熟時曾貰酒。臘梅香裡又停驂。孤吟忽覺雙眸倦。十里悠揚一夢甘。</text>
<title>邦均店次壁上韻 鄭儼字望之䢜省粤東一律。癸卯初秋也。對壁上又畫梅花竹石。丁未歲咫軒題一絶。其旁云鄭君邑里未著。吾不知有鄭。鄭不知有吾。後之覽者。想必啞然而笑也。咫軒。玉田張運堂號也。亦翩翩名士者矣。</title>,<text>竹亦天然笑。梅應徹底寒。叢生孤石畔。畫與遠人看。鄭谷詩猶在。張顚墨未乾。懸空懷舊雨。惆悵却無端。</text>
<title>和子範遼野</title>,<text>士初觀野。茫洋一晌癡。陰晴迷舊候。星宿失前規。忽訝平林短。翻疑去鳥遅。莫云窮眼力。明日更無涯。</text>
<title>次韻翁覃溪落葉詩帖</title>,<text>愛汝題詩不减紅。多情還是各西東。何由化作王維石。吹落扶桑万里風。</text>
<title>題曾賓谷 煥 西溪漁隱卷</title>,<text>淺水纔浮革履船。葦間風日去延緣。巖廊一片蓑衣夢。忽漫披圖已五年。一副胸中將就園。鷗波亭對鶺鴒原。漁洋未老卥樵逝。膓斷江南黃葉邨。</text>
<title>題船山雪中狂飮圖</title>,<text>酒卽杯中水。能含天地意。不知雪何能。使人堂戶邃。世人見其卧。强名謂之醉。試看樹頭白。玲瓏有奇致。</text>
<title>題崔景偁竹樓圖卷</title>,<text>我有竹裏想。一日千百幻。乍願密万个。妻子隔呼喚。乍願開一面。層樓出雲半。夏念雪離披。晝念月凌亂。復欲噉𥠧笋。臟腑出脩幹。崔君擬竹樓。畫啚共把玩。芝山及兩峯。意匠悉瀾漫。起樓各不同。愛竹兩無間。可人王子猷。餘子如旣灌。將身出畫外。所留惟几案。復欲入其中。屢欬卷石畔。如登墨君堂。笑唔秋聲觀。淸風旣流利。遠煙復橫斷。梢空氣忽奮。將雨色先換。髣髴聞解籜。睡雀驚虗彈。不學黃岡人。綠節恣剖判。系君竹樓詩。風褱一蕭散。</text>
<title>羅兩峯人日生日</title>,<text>維天降圖畫。將以昭人文。新年日之七。弧矢爲羅君。異哉花之禪。筆墨天下聞。廣說文字緣。履舃多如雲。拈示楞伽義。方丈一爐熏。遙遙海上人。頂禮致殷勤。今日天氣佳。可以一醺。草木含性氣。收效在寒溫。人生各有事。窮達何足云。人間六十壽。未足爲公欣。如是復如是。了千萬朝曛。</text>
<title>庚戌除夕</title>,<text>身是瑤臺第幾仙。綠袍長侍五雲邊。飄然万里輕家室。來住燕山又一年。</text>
<title>養花園邸</title>,<text>勳業忠襄伯。如今第一流。協中維世道。順外贊皇猷。鰈域頻靑眼。鰲扉久黑頭。翩翩公子好。留客小園幽。</text>
<title>呈彭雲楣</title>,<text>聞說登龍客。䢜來似飮河。樓臺無地起。桃李在門多。十皷排㯶𣓌。千文折枇杷。憶曾携摺扇。書贈小郞過。</text>
<title>玉河館絶句</title>,<text>提督來時喝道長。門前分給日供羊。陪臣到處蒙天賜。克食頻宣上副房。洞闢儀門快點燈。通官叫罵促晨興。正官三十趍西苑。特許迎鑾看走仌。紫灮閣下幔城寬。擊皷吹笙摠䆠宦。陪宴侍臣齊擧首。石欄干畔看撞竿。兩岸虹橋一字開。樹根堆雪巧新培。西華門內朝天路。飽看金鰲王蝀迴。靑衿盛事辟雝開。石皷新增一十枚。河北醇儒元祭酒。婆娑留得半庭槐。行人歲歲致寒暄。金大司空遣使存。不作龍灣知印夢。依然王府渭陽尊。翰林館樹接紅廊。門外城陰逗雪灮。一道黃塵飛不定。銅鈴響緩槖駝綱。慚愧東方禮義名。馬人一隊慣偸爭。世間踈濶無如汝。徒跣蓬頭萬里行。只信跟人懶且迷。暗中還自買東西。鴻臚供給芻糧足。通夜如何馬刮蹏。僕夫通夜鼾如䨓。雪地纔鋪蜀黍稭。銀子半斤何所用。百般要渡鴨江來。南炕稍比北炕溫。薥黍纔燒十數根。睡到天明猶未足。忽驚牢子報開門。高選唐詩茅八家。六經奎壁共裝車。序班莫漫愁潛買。百種新書奈若何。</text>
<title>沙河驛早發</title>,<text>春氣自飛揚。曉夢苦難久。厨人戒先行。畫角已三吼。明霞拂屋簷。初日照馬首。漠漠野中路。依依河畔柳。千里念故園。四海懷良友。旋歸準一月。去路餘八九。風餐與露宿。二載於奔走。余志在王室。身家敢自有。</text>
<title>昌黎縣</title>,<text>遠樹如葱夾路長。背人斜照下茫茫。眼明今日昌黎縣。一疊雲山似故鄕。</text>
<title>靈壽寺湯泉</title>,<text>一笠亭邊一水頭。停車半日寺門幽。眞驚覆屋無留雪。道是穿墻有伏流。石眼沈沈鏡殿同。春風只許氣樓通。靈原自有天然熱。不籍人間燧火功。脫盡衣裳氣似春。也知離垢勝絲身。燖鷄煮菽渾閒事。一脈溶溶壽我民。靑石圍成玉女盆。靈泉功比菊花源。三層木榻留人煖。一曲滄浪晝掩門。霧蔚霞蒸一鑑開。逝將執熱濯塵埃。莫言曾點風雩早。我欲冬天雪裡來。十年烏帽走紅塵。照影欣欣自在身。我且彈冠如正則。莫將心覆笑閽人。寒泉明玉枉消魂。淸水芙蓉擬一番。客裡無人搔背癢。敎他靈液自溫存。一甌魚眼試先嘗。聊爲情人洗冷觴。片石承跗如小島。恰疑飛鳥踏蓮房。翻思童丱泳淸溝。慙愧年來已白頭。今日幸無譏我裸。蹔將雙掌學浮鷗。諸葛行鍋太費工。笑看洴澼越人功。從知世上圍爐客。不及臨池袒裼翁。</text>
<title>松山</title>,<text>躑躅悲歌歌正長。荒城車轍日微黃。孤烟漠漠新春色。平楚依依古戰塲。當日濁流翻䧹。祗今京觀徧牛羊。行人拾得沈沙戟。閒說麻姑海上桑。</text>
<title>遼西襍絶</title>,<text>半斤鹹水一鍾茶。吐哺頻驚飯有沙。嬴得行人三日渴。大凌河上買油鰕。風拍飛塵雨拍泥。最難行處是遼西。平梁屋底烟煤窟。耐可圍衾聽曉鷄。羸驂兀兀夢難圓。邊樹多風影盡偏。記得二年來去路。到家應滿万三千。</text>
<title>答子範譏余後至</title>,<text>淡黃斜日雨沙天。一路風狂馬欲顚。莫怪我行常殿後。也應君在簸揚前。</text>
<title>北鎭廟寄日下諸子</title>,<text>我生九夷中。識字誠區區。詎期十年間。三謁毉巫閭。中華博覽人。有時還慕余。地是箕疇舊。文猶唐宋餘。抗交略名位。情眞非面諛。偶書輒裝池。小話必吹噓。文林與酒所。無席不招呼。恨未展歸期。一歲留燕都。我身縻使職。旋歸敢虗徐。依依慘別手。脈脈送征車。登高望遠海。慨然念君諸。微才任專對。智慮恐踈迂。行當俟稍暇。浩然賦遂初。載訪山人迹。言尋高士居。風霾阻幽興。山色慘未舒。倀倀坐禪房。咄咄空裏書。山靈倘垂鑒。良會重可圖。</text>
<title>夷齊廟</title>,<text>瀟灑殷人廟。微茫遠樹層。路應隨馬得。名共展禽稱。餓死又何怨。歸來聞作興。只憐偕隱日。同氣是良朋。</text>
<title>將訪桃花洞。阻大風悵然有作。</title>,<text>樵人舊入瑯儇谷。偶然一往忘揷竹。我今欲訪毉巫閭。大風吹沙沒車轂。天地濛濛白日黃。四圍不見山蒼蒼。縱使憑陵上絶頂。未逢窈窕先猖狂。回頭悵然尋舊路。空自飢寒怨日暮。眞似秦時採藥船。將近蓬萊風引去。去年我出九關台。直從背後窮山隈。衛家嶺西花兒樓。終古東人無往來。自信名山幸不祕。那知一朝逢魔戱。虔告山靈乞一日。重來莫負幽尋意。賀老昔隱桃花洞。一時名與山俱重。凌臺小孫侍杖屨。註脚不落癡人夢。白雲深處一床書。至今猶說僊人居。自從虞舜宅幽州。厥鎭有此毉巫閭。中有四時之縣水。疊石排雲二百里。峯巒環抱深六重。異産更著瑯玕美。歷代崇封秩五嶽。降香勅建黃金閣。行人三到呂公嵓。眼中直欲招笙鶴。胡爲冥冥鎖烟霧。不見朝鮮人泐句。歸來怊悵卧荒店。夢裡桃花千万樹。</text>
<title>玉田</title>,<text>薄雪郊原尙早春。輕風吹水自粼粼。空懷碣石懸金士。不見玄霜種玉人。日下靑山遮遠夢。天涯碧草碾敀輪。題襟到處煩相憶。舊句重吟味更新。</text>
<title>閭陽驛早發</title>,<text>快活眞如鳥脫籠。好將歸興溯春風。夢廻池北談詩處。路入京東考古中。細柳輕霞搖淺碧。遠山初日吐殷紅。長途畫卷知誰贈。極目天然設色工。</text>
<title>和荇莊詩扇</title>,<text>佳人錦字隔雲端。消瘦誰憐帶孔寬。馬上春風燕樹綠。夢中新月鴨江寒。多情扇面題詩遍。羞澁衣香下語難。遙想倚欄孤眺處。暗將書札背人看。</text>
<title>懷人詩。仿蔣心餘。余以不才。三入燕京。中朝人士。不鄙而與之傾倒焉。倦游旣罷。棖觸于中。追述舊事。得知名五十人。漁洋爲七絶。蔣淸容爲五言。</title>,<text>彭芸楣 元瑞芸楣黼黻手。修辭匹雅頌。聞說新參政。賢於卜與夢。東人望如歲。要乞一言重。紀曉嵐 昀曉嵐今龍門。胸涵四庫富。灤陽說鬼椉。鬼亦嘲學究。推轂戴東原。遺書爲我購。翁覃溪 方綱覃溪洪趙流。金石窮錙銖。丑月日十九。瓣香祭髯蘇。引我上淸閟。高會參文殊。鐵冶亭 保軒軒鐵冶亭。弱冠交有神。草隷旣擅場。騎射復絶倫。誰知十年後。暫結灤陽鄰。玉閬峯 保冶亭及閬峯。時論比軾轍。招邀蘇米齋。共此杯酒設。專對推二難。東人佇玉節。吳白華 省欽汪琬死百年。中原無古文。崢嶸順天尹。嗣響亦云勤。君莫輕叔子。斯人未易論。吳稷堂 省蘭稷堂有別才。繤述工組鏤。裁成十國詞。精華筆端湊。憐君閣帖跋。符余論書舊。陳井養 崇本講官𢛢晩歸。語長客已催。依依曲廊畔。壘石依踈槐。君爲下榻人。我切聽蟬懷。李雨邨 調元羹堂罷官去。多作成都遊。猖狂意殊得。絶似楊用脩。欲聞二三子。須從函海求。祝芷堂 德麟我行指口外。芷堂方住瀋。恨未上文溯。共君河朔飮。但聞褫官級。未必鐫詩品。潘德園 庭筠蘭公夙緣重。万里三相見。漸看禪理精。偏憐宦遊倦。拈花送遠客。經聲度深院。李墨莊 鼎元墨莊吾同庚。纔過强仕年。自云世間事。漸覺不如前。不驕亦不媚。行藏隨自然。羅兩峯 聘兩峰師冬心。筆墨又一變。二兒各名世。練塘及銕硏。文如李孝灮。岱宗開新面。孫比部 星衍孫郞工篆隷。心絶芬華慮。走馬客函秦。校書秋帆署。殷勤寄石經。好向東溟去。洪翰林 亮吉𥠧存學辯博。矢口成騈儷。茫茫志廣輪。考古秋毫細。一覽英才集。天涯當把袂。伊南泉 秉綬汀州一万里。南泉寔冠冕。書摩蔡襄肩。勾卑高棅選。山堂話雨夜。爲誰燈火剪。龔荇莊 協荇莊詩有自。母家爲漁洋。觴我天壇側。蠟蠋吐紅芒。各贈通家譜。信誓無相忘。汪釰潭 端灮劒潭慷慨姿。弱如衣不勝。淸詞吐如烟。裊娜看不定。憶爾江南夢。誰把文無贈。萬華廷 應馨華廷老詞匠。家世推鴻博。縱酒宣南坊。履舃紛交錯。離懷忽棖觸。瀟雨止還作。馮給事 應榴夙聞中朝論。馮公學最淹。先功注玉溪。後責箋子瞻。坡門得毛鄭。吾將癈施塹。江秋史 德量昔與江秋史。數晤覃溪室。奇文與僻事。十徵不失一。最愛元祐人。眞蹟多於鯽。陸侍郞 費當代稱二陸。耳山及硻士。良以縞紵情。致我書一紙。太息名人蹟。於今亦已矣。宋主事 鳴珂九九鎖寒社。澹思卽其一。鬼趣圖中作。優入江西室。詎有驚人語。添君玉堂筆。吳梅原 廷爕梅原詩自好。槳余還不置。眞書十數幅。大有吳興致。愧余長怱怱。猶未窮其邃。吳白菴 照昭南通六書。奇氣舃墨竹。風雨隨指發。葉葉如相逐。他生石湖傍。漁簑期信宿。張水屋 道渥水屋狂者流。自贊復自罵。但逢齷齪人。嘲唾不少借。世以詩畫云。我愛眞無假。蔣醉峰 和翩翩少蔣生。詩畫動天笑。蒼雅固家風。用拙惟克肖。載酒書畫舫。來問字原表。葛御史 鳴陽曾於夢覺堂。相逢葛御史。質朴無吳語。通名有色喜。校刻復古編。便可稱名士。孫雲麓 衡舍人有至性。往往苦留客。僮僕候車音。篝燈照深夕。相贈輒傾槖。何曾有恡色。張船山 問陶船山䫉可押。个然中有銕。習靜椒山寺。蕭然禪味悅。傳家有淸白。相期在名節。熊翰林 方受熊生負傲骨。㕛朋爲性命。尉佗城邊草。綿綿入新詠。停車一相憶。三韓路脩夐。石修撰 韞玉琢堂淡且湻。結交非俗人。賦就食蠏詩。落筆見天眞。銕筆不求名。聊以寄精神。蔣丹林 祥丹林出竟陵。詩不染鍾惺。爲人寫便面。細楷如黃庭。遙和雪洞什。賀子得寧馨。王椒畦 學浩椒畦寫山水。染如元人。含情托紈扇。贈以心所親。眞交不在面。此意良足珍。曾賓客 燠以子江湖計。偶此金門寄。邀我紫藤榭。置酒看墨戱。一讀漁隱圖。丁寧歲寒意。曹翰林 振鏞儷笙致小紙。乞詩兼乞字。我自書我句。何與乃公事。贄我一函墨。多儀享可愧。嵇知縣 承羣都門人海中。日暮嘗獨立。胡爲數眄我。翻成下車揖。荀龍足淸範。葉鳧方下邑。宋芝山 葆湻芝山本骯髒。布衣揖卿相。偶作長安客。不隨人波蕩。飄然載畫筆。長歗入上黨。王考功 寧㷆考功居山東。我乃萊海外。不意杳冥中。結想在吾輩。相逢一感涕。有㕛負廿載。章桐門 煦熱河軍機房。中書多玉人。就中疾書者。自號爲桐門。重訂池邊約。落月映深尊。沈匏尊 心湻匏尊別來久。聞猶耽古玩。𡺞𡺞搨鏡背。寄與覃溪看。燕㙜話石皷。屈指驚聚散。莊中書 復旦迤過拜斗殿。便是莊君宅。玉貌映書幃。驚問朝天客。他年雲樹夢。珍重雙魚托。成將軍 策滿洲副都統。三年鎭盛京。留葯不留餽。太息官箴淸。饗之水火罏。款我如平生。興將軍 瑞別支高皇孫。將軍是世襲。被服如儒生。揮毫見晉法。驚動屬國班。众中來一揖。回回王子王子宿衛久。頗通諸國言。亦有旁行字。從以漢䛡翻。一聽竟不忘。道遇能寒暄。王苹溪 肇嘉右申多才藝。內蘊不外颺。觀其坐頗久。目視無轉向。佇看德器成。毋孤遠人望。豊紳都尉 殷德駙馬年十六。才情驚夙就。尊是今皇婿。貴爲矦家胄。門前有遠客。倒屣猶恐後。完顔將軍 魁倫白晢魁將軍。喜作指頭畫。題扇便不辭。落落意殊快。端門辨色時。約共連朝話。錢秀才 東壁飮石名家子。妙年懷利器。聊將練帬書。暫當梅花寄。我雖未相人。斯人當早貴。張春溪 伯魁張君困公車。談詩語頗壯。預愁作官日。浚民以自養。此意已高人。定買秦溪舫。</text>
<title>閣吏金義鉉談玉流之勝。遂次其韻。</title>,<text>我聞玉流洞。山叢水舒舒。每當春夏交。万綠堆庭除。中有素心人。婦績而夫鋤。目斷倦鳥外。耳靜一蟬初。四序足佳日。行謌隨所如。自有數畦芋。客來饑可茹。慨然想幽踪。愧此直中書。</text>
<title>題畫扇</title>,<text>草深僅沒舂鋤趾。水淺能浮倒影花。料得春山孤靜意。一拳苔石數堆霞。</text>
<title>辛亥七月。同靑莊冷菴奉命纂輯國朝兵事。開局於秘省。而靑城適就直太湖。燕岩玉流諸公偶集。</title>,<text>華省都忘畏日薰。一灣流水御溝分。庭羅幾品平章石。窗納尋常錫貢雲。踈柳眞同名士瘦。殘荷猶似美人醺。吾詩自在吟哦列。蟬嘇蟲音摠是文。庭院時聞草樹薰。遠山秋色已三分。冠裳襍遝非今雨。樓閣岧嶤有宿雲。病裡風懷妨綺語。酒中佳處在微醺。紛紛耳食談秦漢。秪有靑城解屬文。丁簾秋暑尙餘薰。樹杪明河耿夜分。數點蕭騷茶鼎雨。一泓澎湃硏池雲。林泉有約詩堪續。蓏菜忘貧飮可醺。腕底忽添松石賞。驚人不獨熱河文。燕岩畫松石官閣淸香藹宿薰。隔旬人去巧相分。余去年再入燕京。見黃州官樓新落。而太湖纔被謫矣。 征槎再泊齊安月。倦馬孤穿岜嶺雲。水調淸詞頻入夢。竹樓春酒不成醺。可憐此日題襟地。共說風流際右文。炙手休言勢可薰。新樓好與冷官分。聯床聽雨燈如菽。畫紙談兵陣似雲。詩澁難逢隣翁解。厨貧猶借步兵醺。世間儒學輕𩎖韐。誰識孫吳亦古文。欲齊姸媿一蕕薰。毁譽何須色臭分。万事登塲如傀儡。千秋過眼只烟雲。談憐縹緲中原勝。酒畏迷離暑月醺。多少江湖論隻眼。敢云星象動天文。自笑名高謗亦薰。淸狂寧向若曹分。天長箕尾飛騰野。路展巫閭襞積雲。墨藪詩林輸一夢。水邊花下憶同醺。希音枉被群公賞。時譽何嘗値一文。澗底幽花獨抱薰。西風澹澹近秋分。蟬聲欲斷三更雨。樹色長含十里雲。彈指光陰驚小別。倚樓天地屬殘醺。烏紗久結明時戀。辜負當年誓墓文。榴火俄看灼灼薰。西隣棗熟已堪分。沈吟紫閣迎秋雨。緩步紅欄眺夕雲。閒局功名留著述。冷官風致任醒醺。難忘此地金門側。幾度疲驢赴校文。接屋濃陰膩欲薰。万蟬聲許四隣分。天風衫褏都生浪。時雨山川自出雲。殷地無多庚後熱。泥人還是卯前醺。烏絲小格羅紋紙。自寫貞蕤十疊文。延閣芸香百步薰。醉鄕南北許平分。金難諛墓今韓愈。燕岩出示湛軒全誌 爵不逾人後子雲。哈蜜瓜香經雨老。波斯桃頰望秋醺。祕省有匾桃 靑莊故自迢迢輩。多怪楷書似籀文。</text>
<title>與靑城集祕閣</title>,<text>紛紛闈墨說升沈。笑柄輸君補語林。時試闈新過。客有擧落講士子金銀杕杜之屬。凡十餘事者。 樹與高樓催暮色。天連孤鳥入秋陰。編書局老頹毛穎。款客盤稠錯翰音。徒步司經貧轉劇。余與懋官並無馬。用揭奚斯事。 誰憐繡句已囊琴。酒所留連夕景沈。木天秋氣泛脩林。人方隱几同南郭。我已忘機似漢陰。共祝硏田無惡歲。可憐山水有淸音。騎驢約訪盧鴻乙。背後奚奴挾素琴。淸晝爐香裊水沈。閉門公館卽山林。金錢的歷寒花影。碧笏參差众壑陰。襍樹俱含豳畫意。百蟲皆作楚騷音。平生壹鬱悲秋語。便是千年賀若琴。酒鱗微皺雨聲沈。坐到昏雅繞上林。万事都敀閑說話。浮生能得幾光陰。崢嶸著述抽金匱。鄭重恩私荷玉音。却笑行藏期作吏。不知何處去鳴琴。</text>
<title>二客來訪松下拈白華</title>,<text>二徑原因二仲開。淺於時地得深桮。黃花白露無非敎。明月淸詩有別才。此樹可能爲屋重。幾人眞辦看山來。安仁賦裡年年感。一例卥風雁字催。</text>
<title>明日客以御愛松詩見寄。復次前韻。</title>,<text>百年懷抱幾回開。作揖蒼公共引杯。雪裡長含君子色。雨中爭說大夫才。蟠侵駱峀留根住。褰向長橋命翠來。掃徧淸陰遅半日。錯嗔僮懶敎人催。茅亭一面爲君開。下有名泉合洗杯。風雨忽驚貞白夢。畫圖誰是畢宏才。浮華落後人方到。纖翳空旹月定來。但使論交長色在。不愁臨鏡二毛催。綠蕤風動一簾開。艾納香侵琥珀杯。塵尾初移都講手。龍鱗長伴著書才。山深鐵幹拏雲去。夜靜絺陰喚月來。多少世間車馬客。尋紅問紫爲誰催。房櫳悄向月明開。旹有松花拂酒杯。百卉凋零看定論。千人蔭映足稱才。尋常白犬迎門卧。彷彿朱衣入夢來。珍重木公須晩用。紛紛節目莫相催。</text>
<title>北營</title>,<text>崇山帶飛閣。幽壑隱丹楓。延眺白雲外。繞行秋澗中。慚非箕穎迹。悵望舞雩風。暝色隨人步。蕭蕭雁入空。</text>
<title>賀燕岩作律詩</title>,<text>從古文章恨橘鰣。幾人看見燕岩詩。曇花一現龍圖笑。正是先生覔句時。</text>
<title>挽元玄川 重擧</title>,<text>盡室隱龍門。白頭咬菜根。濱危猶直道。矢口卽名言。杯酒時流忌。文章異域尊。斯人雖宿草。風使薄夫㪟。天意憶葵藿。秋容惜蕙蘭。七旬書局俸。三品葬時官。完此平生㓗。甘爲沒世寒。脂韋方習熟。誰識古人難。詩有長慶富。吏有道州循。辭受貧愈峻。交游老漸眞。蕭瑟臯比地。崢嶸木石隣。傷心絃誦迹。不及燕毛辰。</text>
<title>送京山李布衣 漢鎭 寓居永平先隴</title>,<text>松栝數十株。短嶺三四疊。夜坐聞細泉。晝行穿落葉。十里少經過。四隣無書笈。去矣京山子。居之意殊愜。隱者多帶性。處士寧游俠。當䄵射虎志。老作鵪鶉獵。微雪映地爐。邨醪已潮頰。有田雖未寬。猶勝名塗狹。詩遣卯君和。書成丙舍帖。懷岩石。日暮簫一擫。</text>
<title>金生 祏孫 乞梅詩</title>,<text>瀟洒山中日。寒花復韻人。流香通飮戶。作影覄吟身。翠羽牽情夢。靑蕤結子春。何年光福下。爲爾買芳隣。</text>
<title>次韻靑城</title>,<text>虗擬長繩繫日行。居然又見月西生。梅催玉笛聲中蕊。酒泛豳風畫裏觥。燈火似知留客意。雲霞長帶倚樓情。䄵來家事猶關我。躡屐心追向子平。</text>
<title>送燕岩之官安義</title>,<text>一縣如巢穩庇身。好飛鳧舃作陽春。杯廵到手驚新別。肉食當前念舊人。万口爭傳濡 音難 水記。十年擬結燕岩隣。可憐落月琵琶夢。三洞迢迢細馬塵。</text>
<title>送㕛人歸湖中</title>,<text>澤國饒風烟。繞屋皆菰蘆。有一隱居人。詩書以自娛。東岡百株松。勺陂千頭魚。翩然發雙矢。仰笑戈飛鳧。人生適意耳。富貴非我須。嘆息烏紗客。春泥溢短驢。腰疲晨束帶。目暗夜鈔書。忽忽十年間。成就復何如。文章負知己。江海失居諸。惆悵送君䢜。曙色迷嗁烏。</text>
<title>題金生 華湻 詩卷</title>,<text>春鳥秋蟲自一時。未應刪後更無詩。樝棃橘柚皆吾好。翡翠鯨魚任汝師。珍重後生關世道。可憐片語見襟期。爐烟不與炊煙斷。此意悠悠契者誰。</text>
<title>題徐童卯戌詩畫卷</title>,<text>愛爾天然畫遠林。更兼詩語似唐音。我兒恰到甘羅歲。只有陶通覓㮚心。</text>
<title>陪駕洗心㙜。恭和御製。</title>,<text>裁剪誰敎百卉硏。風從槖籥器從埏。靑陽射鵠人如海。黃道椉龍聖御天。太史新占雲正現。斯文淸鑑鏡高懸。陶甄八域歸皇極。花底衢尊敞法筵。羽衛爭先覩。金吾不呵喧。仙官聯桂籍。法部盛棃園。國士感知遇。聖主忘勢尊。輝煌攀寶墨。㶑灧貺深樽。盡日千旗靜。新林百鳥喧。天厨臨絶澗。御履涉層園。春遠難爲迹。㙜平善處尊。不嫌紗帽重。花影倒金樽。</text>
<title>以眼昏辭官示諸寮</title>,<text>眼暈著樹生虗紋。有時金屑流紛紜。又如輕波蕩發圓。承暉倒寫屋霤翻。搖搖忽忽此何物。拂之非花禦非蚊。嘆息從前作細字。禿盡一塚中書君。內閣文書如掃葉。十年校讐窮朝曛。前身負債億億万。今生一字酬一文。不然定有駑𩢠相。鞭箠日輸三百斤。虐用其外足傷明。况復辛酸膓內焚。隱痛孤兒不逮養。有祿何曾徹厚墳。三牲無味万鍾輕。世上榮悴如浮雲。區區別有戀主義。際遇不係官卑尊。由是遅徊亦云久。無奈一夕雙眸昏。我官羞與樂工比。詎宜擿塡隨詞垣。小人謂我飽且颺。誰知至今妻無帬。儻追高踪沈驎士。餘年靜默依邱樊。獲近耿灮猶有路。周旋月講朝三元。</text>
<title>城市全圖應令</title>,<text>君不見漢陽城闕天中起。繚以層城四十里。左廟右社宏樹立。背負叢山面遠水。天開地闢南平壤。舊邦新命先王以。文明日月近榑桑。慶會風雲護仙李。六曹高臨白道傍。七門聳出丹霞裡。民惟五部之統轄。兵乃三營所管理。戢戢瓦鱗四万戶。彷彿淪漪隱魴鯉。畫工思入秋毫細。映以玻璃縮以紙。五城衚衕列次第。大都宮殿䟽源委。風俗猶傳董越賦。方言舊說倪謙紀。事有孫穆類外別。圖從徐兢經中揣。設色詳於輿地家。掌故宜先職方氏。川渠巷陌紛可數。歷歷闤闠連郊鄙。豆人寸馬還笨伯。屋僅如黍樹如蟻。杜陵花接舂陵氣。別有光景生微紫。仙山樓閣卷何有。汴河淸明𢎥可擬。震爲弘化離㪟化。讀畫先從禁籞始。分開昌德與昌慶。建陽一門中間峙。靑䓗樹認春塘路。軟羅巾歸泮宮士。北苑松陰特地寒。羽衛肅肅皇壇祀。西望觚棱最高處。慶煕金榜晴空倚。乍聞漂聲近御溝。復有槐花拂彤戺。小李金碧夕陽山。愛此玲瓏入骨髓。梨峴鍾樓及七牌。是爲都城三大市。百工居業人摩肩。万貨趨利車連軌。鳳城羢帽燕京絲。北關麻布韓山枲。米菽禾黍粟稷麥。梗柟楮漆松梧梓。椒蒜薑䓗虀芥蕈。葡萄棗栗橘梨柹。有剖而鱐貫而腒。章擧石首鰈鱅鮪。栢葉灑菓潤欲滴。緜核護卵明於舐。賣腐篩筐高似墖。盛瓜網眼踈如麂。蟹笥在首兒在背。浦女靑靑吉貝縰。或試其重擧一鷄。或壓其嘶負雙豕。或買牛柴自牽轡。或相馬齒旁揷箠。或瞬其目招駔儈。或解其紛勸妯娌。或有彈琴倚新聲。或有吹簫誇絶技。誰云畫樂不畫音。指法亦足審宮徵。唐詩杜律貼對聯。樓梯處處憑長几。迎門喚客者爲誰。鞋鼻尖尖偪有耳。易知難忘染靛局。滿壁靑痕搨掌指。皷冶皮革恒比隣。上掛鞦銜下釜錡。葦簾中人頗似閒。坐秤川芎與白芷。梳頭少婦元旹粧。綯索垂垂門半䦱。忽若閒行過康莊。如聞嘖嘖相汝爾。買賣旣訖請說戲。伶優之服駭且詭。東國撞竿天下無。步繩倒空縋如蟢。別有傀儡登塲手。勅使東來掌一抵。小猴眞堪嚇婦孺。受人意旨工拜跪。老少八色號紙牌。甚者如狂窮日晷。瓊畟剖成二赤豆。拍膝擲之环珓比。風車紙鳶捴依然。瑣細不嫌求諸邇。餑餠花餻節已過。市色居然月建巳。如來生日作燈市。雜遝傾城上元似。泛水鳴匏聞坎缶。入麪蒸楡有饛簋。少年一隊簇擁去。鷂兒在臂矜毛嘴。鵓鴿名字過數十。雕籠彩笯風旖旎。舒雁舒鴨恣呷唼。酒家臨水糟爲壘。有𥌒叫罵兒童笑。欲渡未渡橋已圮。狗屠更衣人不識。狗隨而嘷怒睨視。可笑南宮報捷人。何急於汝衣半褫。阿郞寶馬一品衣。靑扇黃囊擁羅綺。崧陽草笠茜紅衫。掖隷翩翩輕步履。井邊黃篾箍筩叟。柳下雙丱黏蟬子。三三五五各有求。來來去去紛無已。吏胥之拜拜以腰。市井之唾唾以齒。不鞍而騎何處圉。挾籃而拱誰家婢。徒而寬襪是黃門。眄而蹇裳卽紅妓。物众地大無不有。亦能偸竊藏奸宄。赤索邏者來睢盱。众中側身立而俟。須臾辟易官人來。軺車之坐高可跂。荷傘隨者喘最急。且聽且趨諾唯唯。烙竹烟盃長一丈。螺鈿小畣輕可喜。蕉葉扇欹大如帆。曳地便輿議政是。令史義不廢張纓。腋隨何嘗離半跬。帽灰鼠者未陞品。帶烏角者初筮仕。一幅森羅大都會。世態人情畢輸此。太平文物侔中華。休養生成四百禩。此圖豈非關世道。蔀屋不違天尺咫。眞同盤礴郭河陽。不數風流趙承旨。始知王會圖非偶。休言急就章皆俚。借問興仁門自別。匾獨也方城獨雉。最憐城北屯邊俗。不種桃花以爲耻。空翠飛來舊宮路。行人解說龍蛇燬。石礎人立池灮淺。白鷺飛踏松枝死。指點林端射垛明。亦有樵兒暮乘垝。立辮鬚者彈虛弓。坐屈指者調橫矢。太平館東明雪樓。紅表丹楹宛在彼。惠廳均廳國之淵。倉庾崇崇万億柹。黃昏幾點平安火。分與南山屬司烜。微茫郊署辨羖䍽。磊落天閑滚騄駬。對畫應須說畫義。丹靑妙諦通於史。濬川䟽尋魚孝瞻。志地篇修鄭麟趾。拜賀吾王昭儉德。民風朴素無華侈。南自乇羅北不咸。東至于山西馬訾。四千餘里耒所刺。三十六國船不使。民不遊手屋皆富。金不欺秤俗盡美。立國仁城義市中。不以繁華佳麗恃。鳳凰來巢麟在藪。煕煕壽域惟民止。只將淡墨歲一掃。畫裡人烟應倍蓰。擬追張華漢宮對。掖垣瀟雨吹燈蘂。</text>
<title>金剛一萬二千峯再試應令</title>,<text>移筇一日一峯頭。百歲三分始一周。河曲九千崑㝡大。秦居百二雍堪儔。高低自有千般異。崱屴都將一覽收。皆骨爲名山是石。多楓之故地宜秋。群奇滿眼知難悉。众皺無邊布籌。縮入丹靑猶掛漏。散爲千億恣窮搜。名言定自禪經出。題品還從巧曆求。近海蒼茫元氣積。滿空飛舞素峰稠。人生幸在高麗國。天下應無歇惺樓。朶朶皆從雲變化。登登盡是玉雕鎪。浮圖自作天然級。瀛海初非分外洲。百道泉來知壑众。四旹寒在覺林脩。峯陰直接金城界。路遙通鐵嶺郵。恰帶斜陽眉際現。逈如微雪指端浮。浮嵐暖翠光皆動。拔地參天勢更遒。疊嶂羅森狂欲拜。層巒攢蹙笑迎眸。無情有態回頭失。異地同名屈指愁。乍望奔騰如有驟。旋看拱揖似相酬。天風忽送笙簫韵。木葉時同梵唄流。險處髮隨山勢勁。閑來語帶水聲柔。齎糧五嶽懷前輩。搔首靑天問舊遊。弱水三千仙不到。南朝四百寺空留。幽囱碧笏圍衣榻。古壁蒼苔上瓦溝。竗吉相驚眞鉅麗。众香城處最深幽。緣溪繡菊垂垂側。抱石叢篁細細抽。高似吳門分白馬。險於夔峽下黃牛。尋常駕壑緣神木。幾度懸空汲鐵鉤。一線天通癡鳥雀。兩山斧劈㥘猿猴。危看一柱能支广。高有千尋奮繫舟。恠恠奇奇元自別。尖尖碎碎不相侔。爭流竟秀斯何地。尋壑經邱且未休。避世華人名艸艸。降香元使事悠悠。遐蹤佛有垂槎泛。遺俗僧傳走瀑泅。福地神靈藏乕迹。洞天風雨起竜湫。鴻荒艸木齊東語。鰲海桑田杞國憂。白墖靈源長夢想。靑鞋布襪幾夷猶。書傳永述今千載。地入新羅舊九州。方士無緣空采藥。聖人聞此定乘桴。泰山日觀風斯下。華岳車箱較孰優。一逐飛仙遊未易。也非行脚住無由。琳宮日落華鯨吼。紺殿天寒怖鴿投。是處堪移宗炳卧。幾人能不向平羞。槎枒黛色心俱化。窈窕風湍耳與謀。方外高游斯汗漫。寰中小士任啁啾。依然摩詰圖中也。得似山陰道士否。楊老書同漣水米。玄齋筆比十洲仇。易知難忘開新徑。側眺橫看認某丘。愧乏鴻詞鳴聖世。但聞靈境秘遐陬。三更剪燭詩仍就。一夕談山病已瘳。再訪奇峯三十六。海山亭畔狎輕𩿨。</text>
<title>流霞亭行三試應令</title>,<text>烟柳濛濛一十里。門對春江半江水。舟人行客盡回頭。指點流霞舊亭子。覩名因地想聖人。堯情舜思留江濱。艸木皆傳御愛名。華扁不改竜潛辰。此亭正自關文運。有待奎章閣初建。烟水全輸鏡湖勅。雲㙜久割華山券。有敝可游深可息。復許藏修繼酒食。此意詎直供游衍。要使人人來矜式。侈以太僕之名駒。寵以黃封之百壺。導以耀日之金牌。夾以從風之笙竽。欄窓倒影俯空綠。賓從如雲蔽江麓。日斜波鳴大魚立。錦帆迎人欹一幅。金碧山圍漢南路。蔚藍天入𩿨亭樹。齊言今夕樂未央。風流揔是名亭故。中使催詩飛馬來。揮毫落紙何䧺哉。湖堂故事欣再覯。國之斦急惟賢才。共約吹簫步汀月。相期襆被衝城雪。登樓一嘯水天寬。消盡人間褦襶熱。自是明廷黼黻身。未忍便結樵漁隣。至今望湖亭畔艸。靑靑猶似下帷春。</text>
<title>挽李陽智 鴻祥</title>,<text>帖子春營召。編書內閣名。從來數先輩。摠未獲斯榮。策馬三韓隘。論交万里傾。雙鳧飛不竟。膓斷孝烏聲。心忪花底屧。氣短省中杯。不有難忘質。那成觸緖哀。忽疑淸浿別。猶望北關回。酒態將詩骨。千年竟夜㙜。</text>
<title>初秋病裡書懷</title>,<text>絡緯嗁河近。書燈樹裡明。生衣妨病骨。寒雨損幽情。往事都成淡。浮名只自驚。藏身猶有術。種菜學雲卿。</text>
<title>扶餘縣齋立春</title>,<text>縣紱無情緖。殊鄕又一春。今朝三尺雪。深念地中人。</text>
<title>倉樓晩春</title>,<text>新綠參差蔭晝堂。堂階一半卽滄浪。河豚欲上桃花晩。野鴨分飛杜若香。細雨波光搖碧簟。夕陽人語壓高檣。至今皺削荒㙜石。猶自依稀說濟王。</text>
<title>夜宿漕倉。示鴻山使君。</title>,<text>十里滄江夕。天陰一火低。遠烟沉廨屋。新葉暗官隄。病裏詩還就。公餘酒偶携。偏憐吾二邑。爲似瀼東西。</text>
<title>自溫㙜倉舍</title>,<text>霽景偏西好。曾城帶晩霞。樓前當面石。窓裡隔隣花。聚族蟲謀粒。多聲燕識家。松風供一笑。支枕聽烹茶。</text>
<title>縣齋奉示撫松畸人</title>,<text>歀客銀絲膾。迎風白苧衣。茶鳴詩忽就。麥熟訟初稀。鼃吹依荒墖。龍腥落古磯。此邦饒勝蹟。休笑幅員微。</text>
<title>疊前韵示撫松子</title>,<text>唐師蔽海氣堂堂。眞似樓船破樂浪。埜艸知爲宮殿地。岩花猶作綺羅香。斜陽蝸角千年墖。細雨𩿨波百尺檣。太息英䧺俱寂寞。臯蘭寺下禮空王。</text>
<title>失題</title>,<text>兩行官柳碧於烟。樓外長江似月弦。時向白沙洲上望。數峯靑峭是林川。</text>
<title>過懋官墓</title>,<text>無室無官剩此身。黃花憔悴白頭新。傷心自古秋冬際。獨上靑山酹故人。</text>
<title>夢賫亭十詠</title>,<text>夢亭新月桂樹何空缺。謂宜添一樓。擬搨月輪看。亦有此亭不。蘭寺暮鐘瀟洒唐朝士。鐘音非世間。猶疑杯渡地。淸梵出魚山。虎岩風帆錦水魚三尺。恩津鹽百斛。今朝上江好。西風在帆腹。鷄岳晴嵐東峯缺處望。稍黑知鷄龍。愛有霏霏色。隨風成淡濃。浮山落照列峀帶微紫。空江變深碧。獨立數昬雅。鉤簾有遠客。天㙜牧篴草色濟王宮。迢迢牛背夕。不聞玉樹歌。但聽山陽笛。石灘夜雨急雨絲絲直。寒泉曲曲懸。玲瓏千萬籟。共赴一宵眠。柳村晩霞幾樹春江柳。輕風漾麯塵。何來一匹白。橫着遠㱕人。湓浦雁陣先飛已映天。後飛猶貼水。不是雁飛低。樓高一十里。滄江漁火蟹籪圍荒徑。魚杈倚素舲。最憐風雨夜。留得幾殘星。</text>
<title>續褱人詩 十八首</title>,<text>彭芸楣 元瑞王字周文換面來。螘封盤馬鬬淸才。曾將片語干黃閣。方略書成失總裁。紀曉嵐 昀執贄由來遍九州。雞林弟子亦蒙求。飜驚歲暮懷人作。玉井珠泉万解流。翁覃溪 方綱覃溪學士癖於蘇。燕處長懸笠屐圖。宛轉人行金石裏。恰如九曲螘穿珠。羅兩峰 聘不見高人羅飯牛。夢中明月古楊州。烟雲供養今何似。膓斷天涯讀畫樓。張水屋 道渥世無風子亦寥寥。畫意詩情未是驕。莫道近來貧到骨。千金容易博今宵。鐵冶亭 保聯輝棣萼盛門闌。異國人攜草聖看。自笑詩名驚老鐵。每逢東使問平安。陳伯恭 崇本百䄵文獻屬商邱。館閣陳龍又黑頭。最愛開成眞蹟好。爲君新起石經樓。孫雲麓 衡媚嫵孫郞憶采風。鴨江千里阻郵筒。家雞埜元多事。倩寫箕疇付一通。龔荇莊 協烏龍江草不知春。日下紛紛話未眞。我有顧郞金縷曲。秪今誰是賞音人。伊墨卿 秉綬一盞遙飛話雨堂。風心偏向墨卿長。針頭芥子緣何似。不接梅厓卷裏香。洪稺存 亮吉菰蘆人物六朝文。眉宇靑霞迥出群。禮學千秋論配食。康成廡下策元勳。孫比部 星衍一斗隃麋寫擘窠。腕中三百九碑多。玲瓏舘裏丹黃卷。緫被先生手勘過。潘香祖 庭筠千花成墖禮瞿曇。憶共觀音寺裏譚。聞說長齋潘御史。乞攜埜笠過江南。江秋史 德量姓字翩翩夢筆餘。詩名七十二泉如。收藏擬續思翁跋。鑑定鵝溪兩世書。張船山 問陶每因淸範想文端。此是先生舊種蘭。莫把詩人看不朽。須知名節到頭難。蔣醉峰 和拙老人孫尙典刑。鷄鳴風雨子衿靑。書生不是功名薄。再錫宮袍覲帝庭。吳白菴 照江西墨竹中興䄵。四海三蒼一脈傳。不著靑衫他亦得。石湖春水釣魚船。王考功 寧㷆分外懸空宿契申。快如三世悟前因。玲瓏百道穿書穴。一笑還驚梵雅隣。</text>
<title>輓茂林脩竹齋 三首</title>,<text>不爇名香久。憐君宿草中。那能觀畫再。忽憶弄簫終。市賣曾攜釰。薪摧舊種桐。凄凉非屬死。百感到微躬。一墮三韓俗。多才適取譏。生涯同蜑戶。流品別烏衣。頓覺風心盡。居然賞鑑稀。論成腴瘠外。不染是全敀。五十烏紗命。寥寥七品除。衆咻媒曉樂。一謫累藏書。賦就閒居後。圖成雅集餘。閱人昭穆蹔。觀世欲何如。</text>
<title>徐觀齋祥日 三首</title>,<text>舊屋中分變小池。郤將遷徙詔孤兒。眼前桑海傷心事。白雪樓荒說蔡姬。貝葉題詩縱復橫。邊欽徐五擅時名。當䄵豪俠今安在。蕭瑟靑山顧阿瑛。宴死尋常勿我嗔。可人元是塚中人。阿䄵未信催爺急。忍見丹旌躡後塵。</text>
<title>輓徐 有䄵</title>,<text>師君如橘頌。末路藉通才。壽域身先殀。賢關坐獨猜。相隨蝦代目。一去鳥無媒。蒙養兒誰托。蒼茫後事哀。</text>
<title>留飮徐水部。鄭子靑夜至。</title>,<text>靑綾肅肅近周廬。十載奎章注起居。上直難逢藍尾酒。論交懶作赫蹏書。徐郞索笑梅初動。鄭谷孤吟雪正踈。此夜風心餘見臘。冷金箋色暎襟裾。</text>
<title>李旭秀斯入檢書</title>,<text>資輕務重號難能。十六䄵看選四增。鼻吸休論三斗醋。頭銜且喜一條𣲝。官箴有守從先進。雅道無傳屬中興。免試殊恩眞不負。大家文脈盛雲仍。</text>
<title>新寮直中 二首</title>,<text>中批墨痕新。君王念舊頻。鳳毛驚小友。驢迹笑陳人。延閣題名日。朝衣攬鏡晨。公私關痛癢。寮寀幸比隣。嫫母慙前輩。新人做㨾難。職卑才望峻。地狹聖恩寬。棄蒯都無妨。持縑莫比看。細書千萬字。珍重寸心丹。</text>
<title>華城進饌日。恭次御製。</title>,<text>層城佳氣望中新。文母來臨万物春。祝慶山呼千甲子。陪鑾地近一由旬。通衢徧是簪花士。列郡均爲賜酺人。聖孝極天恩至渥。四時長願翠華廵。</text>
<title>恭次御製將臺</title>,<text>民心孚聖孝。城鉅不爲勞。荊州南海利。馬服北山高。電掣戈鋋合。星馳袴褶豪。祥光將月色。咫尺認龍袍。</text>
<title>陪駕北山洗心臺。恭次御製。</title>,<text>欄楯不設自高臺。長得春深黼座開。歲遣恩光覃万品。日推嘉慶祝千桮。</text>
<title>賞花釣魚。恭次御製。</title>,<text>千章雲木蔭平臺。万種名花次第開。好向鳳池深處去。忽驚天上送流桮。</text>
<title>失題</title>,<text>在家三日亦何爲。偏怪中書鎖直遲。參過長官愁局促。抄來封事厭支離。群生浩蕩皆春意。微物陶甄荷聖慈。難道夢中都幻境。夢中猶自侍彤墀。</text>
<title>北屯桃花下拈韻。同泠齋諸子。</title>,<text>花間生活樹間扉。一道紅霏暎紫暉。呷水鯈魚憐倒影。驚人蛺𧌃解分飛。醉醒俱病難爲酒。凉熱同時未適衣。如此城闉閒境在。那堪雅集十䄵稀。</text>
<title>戲應李別軍職 石求 索詩</title>,<text>小李將軍愛小詩。酒酣嗔我劈牋遅。也消三百饅頭顆。便是先生落筆時。</text>
<title>惠慶宮周甲誕辰賡韻</title>,<text>鳳曆延皇覽。龍顔暎壽觴。天人俱悅豫。禮樂備鋪張。賜米新恩澤。簪花舊典章。元孫同日慶。開啓兆東方。</text>
<title>今上發言成章。向補詩人申光河心州通判也。呼寫責旨四言十二句。天然合韻。命諸臣賡進。抄啓文臣六人因陪班歷余。聯成古詩。卽次其韻。</title>,<text>酒器零星三四事。詩卷叢殘五七字。頭上烏紗二十䄵。自信胷中無俗意。窗前朝夕御愛松。此是先生小排置。從玆高卧計亦得。但恐厨煙靑未易。頗怪隣居絶往還。大邦宗伯留紅刺。自笑雄心輕万里。三度燕山馳馹騎。</text>
<title>贈騎驢客</title>,<text>君非會昌赴擧士。又非太原虬髥客。𩦺子蕭蕭長三尺。幘溝婁東𧴖貊。問君胡爲出門久。愛向名山訪好友。好友元知不易得。差可譚詩李與柳。覔詩載𩦺𩦺欲顚。羞澀囊空餘百錢。明朝又向嶠南去。新羅地盡波連天。紫禁城南忽相見。猶是煙霞舊顔面。莫笑到家三不遇。幾人於君題鳳徧。別意還與雪俱深。𩦺蹏不方猶可尋。</text>
<title>恭次華城御製 五首</title>,<text>肅肅喬山路。鸞旂歲一行。瞻依留御像。褱保築心城。返亟天應惜。霑輕雨有情。万人齊手額。隔水辨形名。聖孝褱明發。春風作雨聲。愛深傳以畫。慕切見於羹。下馬蒼梧近。方舟漢水平。定知觀感速。人海復人城。瞻望復瞻望。君王無限情。仍之一宵雨。駐此六軍行。晻藹珠邱樹。縈紆柳葉城。微臣忝櫜鞬。蹕路賀先迎。感昔千秋節。紆玆一日行。晝猶思定省。孝已格神明。細雨留塘馬。春旗卓御營。仁風蘇百物。佳氣滿新城。拜陵千乘出。三宿在華城。可愛留人雨。從知望幸情。到疑春晝短。回惜馬蹏輕。共說吾王孝。遅遅此路行。</text>
<title>恭次御製中和尺頒賜詩韻</title>,<text>玉尺王風古。賡歌盛事重。自當分惜日。敢以寸撞鍾。上聖身爲度。新衣肘可容。求伸看屈蠖。高卧笑元龍。</text>
<title>答柳本藝依聚星堂韻詠雪 本藝泠齋次子</title>,<text>無樹無枝飛素葉。倉頡字之呼作雪。更有歐蘇賦詩來。刻露淸高語超絶。柳家二郞眞奇才。眎我一篇心便折。此道中微四百䄵。浪花不須論起滅。見聞多從風氣囿。手脚動被功令掣。老夫無力開荒榛。白首茫茫眼花纈。世人見君那得知。家雞埜元不屑。還將禁體成雒誦。獨把深杯對飄瞥。稱衡不愧忘䄵友。項斯自足逢人說。豈謂投桃思報瓊。卻笑持金來易鐵。</text>
<title>再用前韻</title>,<text>漢城春早萌桑葉。忽驚連朝天雨雪。銀杯縞帶從滿地。赭鵠髡鸞吹不絶。壓匾吾家御愛松。三十二柱擎欲折。似聞游蟲撲撩亂。獨有敀鵶起明滅。斜陽未了便成昬。冷煙欲放旋見掣。風中沓拖彈木綿。天末迷離張蜀纈。徑愁千里悉堅凝。細數六出眞瑣屑。落花何意到地消。倦蜨無端棲鬢瞥。亦知令嚴非活法。且可詩成戒勦說。古人難及政在此。大約斬釘而截鐵。附 次韻寄柳兄本藝 男長稔丙辰春仲。家大人公退袖示柳二郞雪詩依聚星堂韻一篇曰。劉景升兒。敢望孫仲謀乎。余甚慙焉。竭力奉和。未免塗鴉習氣也。平生作詩秪數葉。七言初賦今䄵雪。䄵紀於君未肩隨。才具乃爾相懸絶。聚星堂中三尺律。蟻封盤馬多曲折。當時賓客盡名流。詩卷不隨鴻泥滅。嗟余欲學苦語澀。腕筆初非從後掣。心如破網字全漏。可笑東披復西纈。陳言但聞禁玉月。險韻那知通葉屑。君詩政如搔背癢。玅語莫敎經眼瞥。唐壘可劘宋牆短。東方之人不可說。吾將側執御李幢。弱冠已是錚錚鐵。</text>
<title>偕柳惠風檢書于東內閣話舊。復用前韻。</title>,<text>校書支離如掃葉。見怪尋常多越雪。縱道官忙未帶銜。初無交好將誰絶。我眞令公膝當屈。君非處士腰堪折。區區蜂蟻各相訢。至性根天不磨滅。朅來玉堂續詩話。老去機鋒猶電掣。文章政事兩何有。百年鼎鼎風燈纈。磁石同求鍼豈曲。翡翠殊族金還屑。畫裏緋袍玉箰高。夢中朱紱黃粱瞥。優施暇豫敢自歌。褐父庚癸應羞說。風心只信恕黏泥。世眼那認綿裹鐵。附 次韻貞蕤老兄續修聚星故事 泠齋屬詞䄵來厭枝葉。更不將鹽擬議雪。譬如參禪偈都無。况遇知音絃忽絶。後五百䄵正今日。沿溯風雅見委折。坡翁自是過去佛。佛性長在誰能滅。梅枝未吐輕寒勒。柳絲欲弄微風掣。狡獪擲米驚簌簌。娉婷散花愁纈纈。龍公初意只行雨。未墜而凍鬆成屑。春山氣味溫如玉。任他糢糊消一瞥。充棟詩話有誰理。與君解頤時時說。小酉閣上攜琵琶。池中定有蕤賓鐵。</text>
<title>書扇贈柳本藝。四用前韻。</title>,<text>南山小閣明新葉。柳家少年䫉玉雪。步繞欄干自詠史。角巾紅拂眞淸絶。人言跨竈大不堪。諧語時將莊語折。何郞粉面試相拭。荀令衣香留不滅。仙葩自有世外芬。俊翮不受籠中掣。爾來春光殊可念。已見游絲緣樹纈。胡不提壺來飮我。晝永政好霏譚屑。我昔如君君未生。五十光陰飛鳥瞥。君知此日足可惜。也應見詩頷我說。吾家小兒頭角長。莫謂江東無寸鐵。附 再寄柳二 男長稔宇宙茫然飛水葉。葉纔消旹便非雪。其聲至輕如不積。忽見衡門人迹絶。衡門人絶不足愁。但惜簷松危欲折。城頭點黑彼何物。萬象皆化烏不滅。杳如紗幮蚊翅集。倦如落花蛛絲掣。紛紜浩蕩柰若何。無經無緯從風纈。謝家子女本無才。比鹽擬絮眞鄙屑。君寄雪詩憶前䄵。靑瑣邂逅 去年冬偕君被召入禁中 無已瞥。直堪高據聚星席。一字不襲前人說。願將錙銖聽爐鞴。打成金銀合銅鐵。附 三答柳二 男長稔雨露於花霜於葉。天地之變無如雪。氣蒸而水水而凝。從風飛下事奇絶。身邊棲集自天機。未忍傾搖遽摧折。居然万屋魚鱗平。坐見春山空翠滅。滕六多才恣劇戲。歐九行令太牽掣。文貧字乏易觸犯。如禦大冬衣單纈。未免仍作奴婢語。開口第一稱米屑。晩日忽被黃襖子。林端皓白何其瞥。通家子弟緫好事。鹽絮紛紛補世說。我愧黃鷂矜魯連。君似白燕驚老鐵。</text>
<title>贈沈游次蘇集</title>,<text>井廬非昔鬚眉改。入門不省吾猶在。衡泥赴擧三百里。布袍詩囊行自背。君家未南我甫齔。猶記騊駼壁上繪。有駱卥尹氏畵馬甚多 呼君小字將君髥。寒廳夜話添晨欬。頗喜年來接問訊。宦遊再過湖之內。憐君才地尙蓬蒿。古學自與時眼礙。何䄵共買漢上田。耦耕柴門好相對。小試中華農政書。龍尾車成驢碾磑。</text>
<title>皇壇親享。御製賡韻。</title>,<text>百䄵皮幣䫉相親。皦日心懸左介春。九合兵車功孰倡。一間茅屋義重陳。山河不改先君履。儀物長沾志士巾。留得數弓乾淨土。配京三后舊章遵。</text>
<title>李學士晩秀於侍射之日。蒙木屐之賜。復寵以御撰銘詩一章八句。搢紳咸屬和。謹依宸韻。</title>,<text>有條𣲝銜。似履奎星。奚取乎屐。卿自用卿。卅䄵標節。四載垂經。汚泥不染。王懋在庭。</text>
<title>五用聚星韻示柳惠風</title>,<text>赫蹏收掌雙荷葉。自把茶甌碾輕雪。人間富貴更何物。仰天大笑纓素絶。寄語諸公休腹誹。吾有罪過須面折。方今聖人燭神鼎。日月中天爝火滅。高文赤手長蛇捕。大筆碧海鯨魚掣。家常好喫謝綺饌。善衣不費焚麤纈。如大醫王授大藥。左手持衡右劑屑。吾儕小人企下風。寶筏飄然登岸瞥。春秋之義敵所愾。有志區區距詖說。膠㓒盆中勇退來。閉門讀書心似鐵。</text>
<title>六疊</title>,<text>半世無成刻楮葉。韶顔褪盡頭有雪。一邱一壑雖過之。非畫非才竟癡絶。無心獨向黃壚游。有角寧受朱生折。旣不全家學飛昇。又異空門譚寂滅。江山風月仕宦誤。英雄豪傑妻孥掣。搘頤手版倚春天。御溝流水靴紋纈。紙蜂弄紗翅。書魚脈脈遺銀屑。呀然一笑無人問。有鳥飛踏花枝瞥。須看悟後頭頭道。古往今來橫竪說。太息時人覔不得。枉費工夫鞋破鐵。</text>
<title>七疊</title>,<text>桃杏無花先吐葉。可憐冬㬉春多雪。但使千里麥芒稠。不愁一時菓種絶。君寄詩來捷書同。入門狂呼屐齒折。欲就熬鐺還一餠。因人不熟竈更滅。新鞾外面宰相好。敗絮生涯荊棘掣。斜陽作態底意思。卵雲穿竇金光纈。此時一杯徑取醉。不羡金莖和玉屑。三万六千日半過。二十四番風一瞥。何當永脫文字緣。掃盡棼棼百家說。高歌坑壯多秦聲。髣髴車粼與駟鐵。</text>
<title>題詩姬小扇 二首</title>,<text>我酒儒而俠。君詩女更仙。夕陽留細馬。微雨柰花天。倒騎池上馬。吾亦酒中仙。惆悵玉人去。夕風吹綠天。</text>
<title>題桐江殿丞魚麥圖</title>,<text>白鷺成群也不同。雙飛耦坐各西東。世間亦有乘凉客。多少烏紗踏軟紅。</text>
<title>題畫 三首</title>,<text>秋禽點似雅。秋樹拳如梖。遠樹自無聲。杳然知日暮。魄動飛流勢。耳根還閴然。不知身化石。忽覺鬢生煙。天地之精英。無如新草色。更有自然文。丹葩點素翼。</text>
<title>李進士正容自頖村迫昬醉敀。爲集春門邏卒所拘。上聞之。特賜斛米以償酒債。一時喧傳以爲異數。次其紀恩詩韻。二首</title>,<text>除是壺中別有天。陶陶不紀醉鄕䄵。夜行自速將軍呵。露頂眞同草聖顚。分外恩榮如夢裏。居然名姓達君前。隣人怪問炊煙碧。圍燒妻兒笑語邊。白眼看他世事輕。靑衫五十一書生。扶頭醉後金吾仗。折脚鐺邊玉粒粳。自笑風流宵作晝。寧期造化罪爲榮。從今蕩蕩遵王道。酒國山川万里平。</text>
<title>小淸森閣夏日 四首</title>,<text>縠紋簾子澹於秋。風雨無人獨倚樓。松吐新蕤侵屋角。山含淺黛抱城頭。金衣脫落嗁鶯狠。粉翅叢殘倦蜨愁。豈有文章能報國。聊將歲月托林邱。艾蒳香殘塵尾橫。風漪皺蹙卧桃笙。蛾如入定黏將化。蜂似投胎祝已生。於物獨能心轉細。與人何處眼先明。夢中有客談天道。濃裏回頭淡裏行。閒居漸與小園親。莾蒼坡陀到幾廵。蟬蛻誰知非本色。鼃成寧復記前身。偏憐石竹花多變。且喜含桃味更新。睡起卥窗明日腳。玻瓈盌碧玩纖鱗。何肉周妻未遣褱。居貧正復似長齋。春𣲝乕尾嗟何及。玉椀蛾眉分已乖。午飯炊隨松影限。晨眠寤與鵲聲偕。五山五嶽緣俱妄。還向吾廬得少佳。</text>
<title>金陵學士爲余撰示御愛松長句一篇。淸音瀏瀏。不减松風一曲。喜作八絶。</title>,<text>炎天長揖謝蒼公。秀色偏深一畒宮。欲識蟠拏眞幾尺。須來射的碧陰中。謖謖風吹澗壑新。亂頭麤服見天眞。翛然自揀高根坐。也是眠雲跂石人。橡柱藤楣取次張。攀靑疊翠未渠央。莫疑幹是飴餹引。那得飴餹似箇長。犯牖侵楹柰爾何。䄵䄵向屋出交柯。此松只以橫爲貴。落落干霄未足多。百步玲瓏鏤月天。四時竿籟隔窗傳。世間楓柳無長色。獨對寒松住十䄵。千家雲木望中攢。巧被天人一眄難。不及南怡園畔樹。風期長得畫圖看。啓牒披圖故事徵。吾園髣髴似甘昇。周楷孔柏君休說。此是文王避雨陵。甘棠召伯詩中老。玉樹揚雄賦裏靑。何似三層樓上客。松風一院學吹笙。</text>
<title>夜雨</title>,<text>乙夜雷聲撼黑甜。破窗風拂一燈尖。天泡地沫都成瀑。不必谽谺始水簾。</text>
<title>賦得七月流火</title>,<text>堯曆昬中候。豳風畫裏秋。林園警鳴鵙。河漢睆牽牛。火德消炎帝。金風迓蓐收。煌煌曾午現。晣晣忽申流。躔度長庚近。回環斗柄侔。陽烏辭北陸。朱鳥讓南陬。左旋天行健。平分歲序遒。績燈還掩暎。螢火自沈浮。一落先梧葉。微凉復月鉤。授時農事畢。朋酒饗瓊樓。</text>
<title>睡起</title>,<text>睡意淡無界。微醒不成語。虛簾納遠天。蒼茫鏡中雨。忽疑卧舟中。舷移岸自去。驀然動淸聽。万蟬齊引鋸。夕陽破踈槐。微風扇敀羽。振衣時一望。秋氣遽如許。松針長於咫。翠色飜幃戶。閒評水經注。細箋芳草譜。會心人不見。端居獨千古。</text>
<title>次韻泠齋南瓜</title>,<text>天市織女主果蓏。地道敏樹政蜾蠃。蔓生万國耒耜起。復有南瓜不計顆。摘自盈握至合抱。剖從口弇連腹哆。矮黑雖微中已老。佳境正在靑而橢。群芳譜內失題詠。大夫之才能言哿。實或戴花花不實。更訝虛跗秀別朵。閥閱早已登本草。門望胡爲冒番果。銙翻瑇瑁煎初濃。紡引羊膓曬始嚲。黃皮赤瓤臛靑蘇。恰到冬天風味可。別有炒熬閒餠饀。此法居然出自我。項臠樹雞恣撏撦。辛椒石耳紛細璅。不羡馳名五矦鯖。笑看拾芥陳驚坐。便從飽後自煎茶。盌面蟾背浮磊砢。分付兒童善爐鼎。此是先生煉丹火。雖然老圃誇經濟。大抵生涯亦幺麽。誰知蠟虫昉胡元。最愛甘藷自歐邏。安得傳方共一國。世世功如草綿播。徒令細君日噉瓜。齒如居晉笑豈瑳。瓜能眞率容我輩。臟神不驚舌本妥。白柄長鑱休棄汝。幸有添丁克負荷。再疊園庖手熟宰南蓏。食單稀登鱗羽蠃。壓來庾郞廿七種。強似荔枝三百顆。一根畢收牛背彎。數日驟長筐口哆。相蓏妙能中壽妖。茁之將茂腰先橢。薦以時食禮雖闕。居如奇貨富而哿。已從蜀葵分葉狀。蹔將忘憂諭花朵。壅時擔糞亦可能。售來荷簣寧知果。穉小初憐鴨蜑滋。老大已作榠櫨嚲。貌同心異論生熟。卥域東陵伯仲可。兒時憶舐花臍蜜。此日依然蜂趁我。自憐髮白無他膓。飽碧饞靑呑璅璅。借問此齋何時畢。三月先生未破坐。瓠肥捫腹亦自足。敢望英多而磊砢。但願吾民無菜色。使有菽粟如水火。眼看紛紛謀肉食。搖脣鼓舌事極麽。不辭老圃眠不得。草𢈢如巢警夜邏。茜頭菁尾瓜爲腰。上上之田歲三播。我今圖贊擬郭璞。君請作賦如景瑳。蟠延比藷風味遜。叢蜜非蓮雨點妥。暮年獨結瓜知己。石銚甎爐醉鍤荷。</text>
<title>賦得功成畫麟閣</title>,<text>鉅閣雄天下。鴻功奏太平。姓名胡虜畏。圖畫鬼神驚。颯爽看英采。飛騰想戰聲。風雲隨越甲。文武作周楨。磊落彤弓賜。崢嶸鐵券盟。平原絲已買。范蠡鑄初成。勒石晨磨盾。分茅雨洗兵。丹靑光國步。鼙皷起皇情。六涉單于幕。三搴大將旌。上頭書霍字。千代仰干城。</text>
<title>權處可來宿</title>,<text>華城東十里。蒙密幽居好。不知君所住。戛過有餘懊。今朝信息大。翩然自遠道。雜服紉秋花。玅語揚文藻。終年寡所諧。於君寔傾倒。忙情杜康來。慰我容顔老。寒山入骨靑。風葉響枯槁。曾城泛夕氣。歷亂千砧搗。月色漲無垠。平沈屋如島。浩浩深幾尺。空明不可埽。吾曹愛淸夜。世人眠苦早。蓬首叫吳歌。對月休草草。雄詞若振綺。万衆窮幽討。聲名寧足云。至樂貴襟抱。此地無長物。松陰以爲寶。附 奉次貞蕤先生 澹叟相見苦相留。子有衣好。索居罕聚首。倀倀如有懊。田園甘沒齒。四十未聞道。高名仰山斗。落落暎文藻。歲晏造幽軒。通名屣已倒。殺雞侯范卿。解龜驚賀老。樓前御愛松。四時靑不橋。共指月輪上。婆娑玉兎擣。白雲工點綴。疑嶼復疑島。淸輝展須臾。眞將碧天埽。良宵詎可孤。冬令幸不早。末路少桓譚。誰知太玄草。春秋大一統。異學宜懲討。未食伯夷樹。空慙卞和抱。但乞蒲葵扇。留作村家寶。附 贈澹叟敬次家大人 男長稔故人欣屢止。惠然同我好。竊覸眉睫間。居貧自無懊。獨行不違親。無乃郭有道。疇能薦蟠木。才合登彜藻。名途或徼幸。如君更潦倒。玉衡指其節。慨然秋已老。薄寒乍中人。石瘦楓更槁。咽咽群雁鳴。凄凄一杵擣。金丹感遲春。佳期隔蓬島。志士念天下。一室安足埽。可笑紅塵子。拂衣胡不早。物情非素絲。蕭艾化芳草。君應恕如狂。有酒不嫌討。白月滿庭心。屈蟠松合抱。無累莫羡仙。不貪方識寶。</text>
<title>燕京雜絶。贈別任恩叟姊兄。追憶信筆。凡得一百四十首。</title>,<text>酌酒勸行人。明朝當遠別。壯遊尙愼旃。遼薊多風雪。杳杳日將西。天低鴨水入。時逢黑衣人。牧馬芦中立。入柵雖荒絶。家家女揷花。鳳城三十里。已是極繁華。摩天復靑石。古廟鎖嵯峨。一摺聚頭扇。憑酬道士茶。嶺上必有佛寺關廟道觀。雨雪脩道。勸行人茶。不受値以爲功德。東使常以白紙扇子淸心丸等投贈而去。八站多隈隩。慣看心所然。偉哉石門嶺。大陸黏靑天。黨天尉遅墖。勢與全遼爭。風鈴聲盡處。已是一旬程。瀋陽夫子廟。草草數書生。卽今文溯閣。髣髴於南京。夫子廟在朝鮮古舘東。有宣尼塑像。文溯閣貯四庫全書。與燕京文淵熱河文津南京文源幷列。巫閣二百里。靑盡古幽州。天地有佳氣。彌論東北陬。濯纓靈壽泉。泐句桃花洞。不知閨裏人。眞作遼西夢。靈壽泉在寧遠東南十五里。卽溫泉。有行宮。桃花洞在医巫閣。距北鎭廟十里。皇帝御製集云多朝鮮人泐句。蓋記實也。威遠臺千尺。攜尊万里風。拔釰斫地舞。飛揚跋扈雄。振衣石一片。平埜突爲原。所以望夫廟。飄然澄海先。姜女廟在山海關東五里。或稱望夫廟。澄海樓在長城盡處海嘴。明時稱望海亭。秦城九重門。渤海浸其垠。莫以眞書榜。翻疑小篆人。俗稱山海關匾額爲李斯書。可以望十里。蓋關外重城。元無匾。入城後回見。城樓上揭天下第一關眞書五字。卽蕭顯筆。山海之名。昉於徐中山。李斯豈非楷書乎。名高射虎石。僅比琵琶岡。猶疑見白額。瘦馬㥘斜陽。琵琶岡。卽漢陽墨寺洞東麓。李東岳詩壇後射塲之北。羹薇伯夷宮。投釣灤河夕。能通畫意人。來壘行宮石。東使輒持薇菜飯于聖淸廟。廟有壘石甚奇。聞召南工作也。撫寧徐進士。東人遇一過。猶存舊書畫。迎送世其家。徐鶴齡家。自白下淳爲始。每年歷訪爲常。其二子紹薪亦翩翩能詩。薊門水銀海。人影沒霏霏。強名作烟樹。氣活而承暉。盤山古空同。上有仙人宅。誰能駐輶軒。輕身凌遠碧。未及朝陽門。是爲東岳廟。紅欄出半天。萬國來同眺。天子之所都。海涵而地負。欲言盡河漢。辨士箝其口。人言万里道。僅到中華邊。未及益齋半。空慙魯認先。高麗李益齋齊賢奉使入蜀降香。江南魯兵使認壬辰被倭俘。逃至福建。講學考亭書院。交徐渤兄弟。後從陸路還國。今其家猶有徐興公別詩眞蹟云。紀公三達尊。乙巳千叟一。奚取於我哉。䄵䄵寄文筆。紀公名昀。禮部尙書號曉嵐。嘗稱余詩多書卷氣。海外大有人在也。每年必問安否寄詩。余以無外交之義。不敢答來詩。引手印有乙巳千叟之一。今䄵七十三也。金石正三翁。丹靑羅兩峰。淸修比部衍。鉅麗北江洪。翁侍郞方綱字正三。羅兩峰名聘。孫比部名星衍字淵如。洪翰林亮吉博學工騈儷之文。盛典迎藩國。鐵卿來客星。不知東海眼。到日爲誰靑。鐵保禮部侍郞嘗謂余曰東國詔使。須用滿洲科甲大臣。我兄弟或當出也。蓋其弟玉保亦學士。有文學名。伊公素心人。托契猶比隣。頂禮觀音墨。吾將殉碧山。伊秉綬號墨卿。贈徽州貢墨刻佛像。背書般若蜜多心經細入秋毫。難忘米市街。老大陳家槐。楚竹翻黃器。匪貽伊可懷。陳崇本學士家在米市街衕卥。贈余友黃文房一函。心傷龔戍人。淚濕秋笳集。屈指阿馨䄵。誰憐笄已及。龔荇莊名協。少余一歲。嘗書其年甲世派子女名字以贈余。其夫人韋氏祭酒約軒謙恒之女。母爲王漁洋曾孫女。聞以橫謗戍黑龍江云。阿馨其小女字也。秋笳集。吳漢槎著。衆中看墨迹。云自趙漳南。南韻諫通豔。釰潭爲澗雲。趙書狀德潤之子。逢汪國博端光贈楹帖。必稱趙公爲漳南。自署曰澗曇。與前號釰潭異。以華音讀之方悟。汪君年少。作此狡獪也。小蔣才無敵。閒居供奉班。御詩傳畫意。風竹滿人間。蔣待詔和拙老人。湘帆先生衡之孫。自稱江南少蔣。湘帆卽手書十三經注䟽者。和以皇帝御製詩意作畫竹十餘幅刻板以進。舍人醇雅姿。都無相門氣。知我叩盆情。緘詩万里慰。孫舍人衡字雲麓。緫督士毅之子。聞余喪婦寄輓曰。自昔安仁工製誄。如今奉倩暗傷神。遙憶張船山。如今詩更好。蟹黃酒熟時。夢落黏蟬道。張船山名問陶。文端公鵬翮曾孫。嘗邀余食蟹于翰林館中。南進士德新最嗜食。李十三次之。余書示云南爲蟹元。李爲螃眼。余卻在八股外也。船山拊掌大笑。輶軒聞所聞。風子得官去。傲吏無世情。狂名落何處。張道渥字水屋。罷官楊州鹽運。自稱風子聞飄。復以知州用。䄵來東國士。稍說墨莊名。寄語古人道。緋衣衛尉卿。墨莊李編修鼎元號蕭踈墨竹圖。縹緲南城照。矯首向西風。如聞月裏嘯。吳白菴照江西南城人。能詩善墨竹。熊君送楹帖。蓋笑莫愁云。胡不持洋布。因風寄宛君。熊方受翰林。聞余卜小星。贈一聯云舊聞才子名如日。新得佳人字莫愁。潘公南下日。倉卒尺書憑。濃厚莫回頭。此語當鏤膺。潘侍御史庭筠遭故南下。寄余書云大約濃厚處莫留連。余心服斯言。成都雨村叟。放浪今何如。万里敀舟重。千秋函海書。李通政調元成都風流自豪人。比之楊升菴刻。其自著函海。有升菴五十種。自著四十餘種。罷官載板入川中。吾憐潘毅堂。古印逾千万。復愛江秋史。名賢手踏香。潘有爲悉買雅雨盧氏古物古器。甲於天下。手搨漢秦印伍百餘方贈余。江秋史德量裝北宋名賢尺牘二卷。余詩所謂元祐人書再覯無者。蓋求見也。皇帝拝陵時。曾於瀋陽見。直道二千里。都將碌碡碾。三步一紅燈。天壇子夜行。旗麾立如植。万馬只蹏聲。堂子事頗祕。助祭來揷松。嶽幣先長白。河牲祖混同。山高水長西。火戲元宵宴。雷轟万鳥槍。隱若鏖倭戰。火圖細局勒。火字工波拂。火龍舞空中。騰擲輭肢節。卥苑淸晨入。尖旂㟁上齊。走𣲝成小陣。箇箇著釘鞋。卯初入內宴。未正罷朝天。腰間有細響。時標大如錢。熱河新石皷。殘字粲成章。移封史籀氏。副本周宣王。金川紀勝圖。界畫毛筆細。蠻子所居碉。猶是𣲝紋砌。千里盡槐柳。長亭接短亭。九門皆石路。万軌作雷霆。列屋輝金碧。編氓嚲繡衣。卧氈雪猧吠。銜旗蠟嘴飛。家家照牆根。花草叢相暎。處處琉璃盆。朱魚呷藻荇。無時不管絃。無地不觀劇。夜市接元宵。紅燈連九陌。連磨轉如風。水閘通山塢。噴筒欺白日。吹作花園雨。老婦靠門首。倒鏇立撚綿。少年走角射。樹的兩重穿。佃夫拾馬通。持籃逐馬尾。馬如立地深。掘取其泥滓。田家翠瓦盆。卻勝銅鑼盥。紙牖鏤蛛絲。蘆棚纈麂眼。方罫各尋丈。靑黃錯采田。茅屋掃還淨。能支一十䄵。兒童鬬蟋𧍓。驚問高麗客。刳空蜀黍莖。卻敎籠蟈蟈。村中小兒女。掃額髮猶分。儂自縫鞋底。非關要贈人。嫁女問何如。搖車知最先。兒生若啼哭。火急上鞦韆。井上作轆轤。車輪與覆蓋。左右綆雙旋。厥功已加倍。漢女韈如杯。扶筇多乞食。滿女不持針。步鞋高一尺。相逢車上女。飮馬石槽頭。車欄吐纖手。五指如俱流。雲䯻學蘇州。襍釵五六七。上唇抹臙脂。下唇留不抹。粉頰砑光匀。東珠綴鳳冠。天然黑蝙蝠。倒額貼紗巾。有箇金彈丸。神藥出三韓。有箇銅鈴顫。祕方傳緬甸。韓客誇金彈。緬客祕銅鈴。銅鈴儂可死。金彈儂可生。象爲獸中王。鼻形尤可怪。橐駝類鳴雞。美味峰于背。獒出鄂羅斯。狺狺腰鐵索。明知不敢前。當戶步猶卻。敎虎虎佯嚙。呪蛇蛇盡馴。爾羊混我羊。叫得劃然分。幻人持幻咒。能作鵓鳩飛。蟠𣑯頳半觜。天上摘初敀。有穉柔其背。如弓反體然。傷天當厲禁。何至要人錢。足尖皷已危。鼓面梯能豎。緣梯刺鉥行。險哉嗾兒舞。銕剪響錚然。知是剃頭者。兀子搖銅鈴。自云搲耳也。百尺木秋千。人從空裏旋。鏗爾鐵絲琴。千秋彈一變。火飮易天下。鼻烟風又成。壺匕相誇示。刀圭嗅不停。郭郞買長髯。髢髮售頗貴。途逢一道士。問有網巾未。要尋舊衣冠。戲子叢中詰。何處見華風。觀場男女別。書至於淫書。圖至於祕戲。河洛變如斯。華夷應倒置。老夫庚戌䄵。觀止千秋節。疑雨復疑雲。傾倒觀點綴。五聲十二律。縹緲浮雲外。蘆簟象靑山。溝池成碧海。游龍復流水。玉蝀連金鼇。倒影葫蘆閣。遙遙浸半篙。一十七門橋。虹蜺脊上立。鐵牛小如鼃。斜對太行疊。釃酒晾鷹臺。抨弓海子迴。蘆溝橋畔月。如見慶卿來。緩步穿宮市。扁舟㴑御河。還慙外國語。驚起白鸚哥。駿馬索倫貂。臂鷹騎在後。不須問姓名。敢是八旗部。河堤馬射女。玉䫉猿騎急。髯雖作繩伎。但學都盧立。墄道尖看遠。重門直線開。紅蕉無矮本。都過粉牆來。意慮所不窮。織文含万變。畫圖所未傳。樓閣開眞面。玉蘂珊瑚幹。銅蘭宛飛舞。玻瓈作屛風。愼勿手摩撫。目雖不識丁。口出皆文話。豈非名士哉。市井列書畫。留人水火爐。冬日苦嫌短。落花流水箋。雲破天靑椀。千金買行眷。隨意可憐兒。敎看王式畫。解唱臨川詞。豆雞與寸狵。羽鬣工天肖。細瑣無癡鈍。玲瓏穿慧竅。漢代玉檯頭。微黃如蠟涴。吾將棄不收。寧識千金價。我聞千䄵器。朱砂點土翠。扣之無銅響。磨之無腥氣。天下寶有三。米家硯山一。吾猶及見之。夢想叫奇絶。江卥亮砂盌。暎日作梅花。多慚什錦鍾。來侈酒人家。辯能詘亭林。戴氏東原出。近頗祧右軍。得天司冦筆。烏魯木齊碑。婁機後生畏。心出家菴僧。風格壓徐渭。可憐金頂轎。端坐聖人孫。將命貽著草。奎文典籍云。天師眼黑圓。押字信雄偉。敀家貼門扉。辟易東方鬼。天下遍燒香。關祠又一佛。周孔九州內。神敎亦多術。戰代新開國。安南阮姓王。不關人竊笑。抄慣蠣灰嘗。琉球信文弱。頗喜冠裳同。視䯻知官品。簪金銀錫銅。苗子揷雞羽。旋風佛地舞。想陀跳月時。吹笛擊銅鼓。三十六生番。齊眉髮輒剪。衣襟繫木牌。耳朵穿銅圈。常觀南掌人。織錦紅幅巾。忽戴黃金角。圍看苦見嗔。哈密少年王。能爲蕃漢語。自寫傍行書。東西音可譜。黃袿翠尾班。盡作滿州話。抱見禮何勤。握堅不可解。黃衣喇嘛僧。梵唄振高坐。紅敎復如何。天然曳赤袍。法王有大小。奪舍如傳薪。世間無不有。霞客紀聞眞。回回一種人。碧眼鬚皆拳。若是復若是。卽此問平安。暹羅無老少。粉髮白毿毿。金葉來中國。燒春出釰南。葛伯行其道。耶蘇方燎原。明知頭腦錯。方伎不須論。眼明蒙古女。猶似元時糚。敀對其妻室。但誇帽不黃。平生一百日。傳食於燕京。玲瓏藕孔飯。淸貴燕窩羹。棗核有若無。蒲桃卻無核。菘葉大於裠。蔥根白一尺。邀來史國公。配以東坡肉。圓子白如錢。依然湯餠局。菓子襍新陳。亦言藏有術。銅靑或可收。古器從何出。曬穀天無雪。冬舂石杵忙。颺扇口無擇。精粗別有膓。彈弓長一尋。植弝羊膓弦。綿凝弦忽怒。逆撥聲琅然。草綿八十斤。車攪日中畢。生布夾過忙。砑光三百匹。伊雅踏麪機。麵在屉中飛。丈人且安坐。喝送磨驢敀。地用甓爲先。東人都不講。還添一笑資。騎馬使之控。慕齋願入學。潛谷志行車。二公豈私好。大計關國家。未解十二頭。卻上靑金館。猶存文字緣。偶與中書伴。書卷豈欺余。帝京非刱覩。胸中潞水談。空把小詩補。滿書夾金榜。滿語飜臚唱。魯連已剃頭。夷叔來參饗。六蓄不亂群。四民無游手。古稀天上人。垂拱宴千叟。肩磨隆福集。螺旋法藏墖。卻添國子監。東使屨三及。不上弘仁寺。焉知旃檀佛。慕古不慕禪。三千䄵眞物。安車檔在尾。步輿杠在腰。名山何必問。只願市逍遙。矗矗江南船。通州城下泊。城裏苦多塵。卻憶船中樂。聲音與采色。燦爛盡浮虛。元元本本術。農政一編書。公毋貴印章。豕肉朱砂記。公勿誇騎驢。羞將乞丐比。書目二千種。編成日下聞。但詳此一部。勿復重云云。龍井頭網葉。羊毫尺半腰。幸逢寄我者。莫學殷洪喬。貞蕤檢書書。廠中傳贗本。晨興寫十聯。寄與兩峰飯。迢遞謫仙書。招提名獨樂。棗木大金軀。鵝翎小眼藥。瀟灑香花庵。炊煙亭午起。時從老尼姑。乞得白松子。鬱鬱何蔥蔥。輀車白晝出。魂雞癡不鳴。紙馬畫中活。</text>
<title>送副使柳參判 焵 之燕 三首</title>,<text>大夫淸似玉壺𣲝。殊俗由來見未曾。縱道紹▣都冷了。敢因皮幣博金繒。載筆山川万里餘。輶軒風日屬冬初。翰林宗伯如相問。不是無情不寄書。三度遊燕頗盡情。朱門佛寺緫閒行。西山賃屋如舟小。尙記橋邊瀑布聲。</text>
<title>雨中寄靑城丈人</title>,<text>宿雨淋古松。幽窗掩寒晝。在樹紅已病。紅今落來又。默數長安中。有酒誰當就。南山與詩翁。相對秋眉瘦。</text>
<title>南營寒食</title>,<text>佳辰閉戶竟何心。南麓花多且一尋。髮白尙能游酒藪。眼靑還復對文林。溪風未冷橫琴坐。山日將沈倚樹吟。怕遣客人來欲數。更憐書局地偏深。</text>
<title>再示書局諸公</title>,<text>春樹生眞碧。春禽送正聲。含杯移白日。走馬答淸明。浩蕩窮遐鳥。紆迴隱古城。近來焚筆硏。揮塵卻譚兵。</text>
<title>丁巳四月二十有四日。舟同澹叟，信菴。泛廣津㴑渼湖。阻風一宿。聯騎轉向苕溪分院。留飮二日。拈虞山七言近軆詩韻疊至二十一章。紀事述懷論文屬示之語。互陳錯出。無論次焉。二十一首</title>,<text>飛揚意氣欲何如。穿出垂楊十里墟。喚我登舟催下馬。憐渠取適政非魚。詩狂酒態身全老。水宿霞餐計亦踈。擬把長鑱尋絶巘。居民還道是秦餘。水行雖晝夜行如。盪目龍宮接蜃墟。擧手自招天際鶴。攜竿去釣月邊魚。穿來兩岸菑煙合。泛入中流樹影踈。咫尺愁看飛鳥重。滿船空翠濕人餘。無情癡坐有情如。幾點烏雅趁暮墟。四月麥深齊小犢。半江花落聚游魚。客心歡伯纔能解。世味錢兄久已踈。悵望千秋煙水足。羊裘人去一絲餘。天晴列峀鏡中如。百濟荒城認舊墟。楚色橫流分起雁。波紋忽皺有懸魚。舟行更覺衣冠古。酒病偏憐骨節踈。何物錢郞詩百首。零零鎖鎖境猶餘。謂錢起江行絶句落霞無際茜紅如。人在孤舟望遠墟。不少不多看隻雁。半風半水阻雙魚。回頭節物天中近。屈指交游日下踈。只有悠揚銅輦夢。白𩿨鄕裏黑甜餘。飛鳥茫茫貼水如。大江天限柝津墟。扁舟只是同蜻𧊿。名士元來比鯽魚。漢口靑山千點暮。漢南煙柳一行踈。蒹葭終古詩人恨。膓斷分司莾蒼餘。冄冄遙山澹墨如。船舷暝戛白沙墟。錯人都大眞貪鳥。臨水何嘗不愧魚。野渡多風菱葉小。江天惜雨棗花踈。誰知一夕芦中飯。還是春明退食餘。書船安穩屋中如。坐羡雞鳴柳外墟。五技都憐窮鼫鼠。一生何苦注虫魚。雲濤浩淼吹襟冷。江日蒼茫照髮踈。無賴禽言行不得。幾回心折石尤餘。峽盡崖奔尙勃如。天低東北始人墟。行隨翐翐翂翂鳥。坐數堂堂策策魚。靑翰舟驚仙侶近。白松扇拂草書踈。郞官也足稱名士。水闊雲多痛飮餘。輕舟一霎剪刀如。劈劃靑天積水墟。客裏風流喧竹肉。病中心事憶蓴魚。眼偏書細嗟先暗。齒未茹肥覺漸踈。鼎足論文眞有數。小閒偸得月之餘。見說窰官牧守如。人煙極目少荒墟。女舂堈碓能淘銹。男爇松明慣刺魚。正恐菑畬征不漏。更愁埏埴法還踈。有時江閣開樽飮。半夏商船伐木餘。万斛江平熨帖如。琉璃樹影水精墟。故人斗酒聽黃鳥。埜客扁舟釣白魚。昬嫁至今猶有累。行藏與世本相踈。蕭然獨立淸凉界。一日長疑一歲餘。今古雲煙過眼如。無多朋友半邱墟。已將魂夢疑蝴蝶。休把生涯伴蠧魚。老去暫須燕玉暖。憂來未遽杜康踈。鶯花晼晩風心盡。滿地江湖一嘯餘。浮生奚翅一塵如。幸墮文明日出墟。處小常慙東海鼈。居同自注樂浪魚。山川錯落圖經失。人物鴻濛紀傳踈。莫作彈丸看幺䯢。衣冠猶是漢唐餘。至今相對藺相如。曹李生時早已墟。買骨何䄵求駿馬。上竿幾日笑鮎魚。飄然脫直唐三昧。髣髴追蹤漢二踈。握手江干疑夢寐。論交還是廿䄵餘。我於物也緫裒如。只合敀耕數畒墟。厭向太倉偸雀鼠。愁從學究講鳶魚。焦頭上客功無賴。禿髮中書老見踈。一往情深徒自負。肯將飣餖拾人餘。解問人誰澹叟如。遠將風雅溯殷墟。更無作賦董天使。豈有選詩吳子魚。埜艇闊於浮世狹。雲山勝似故人踈。靑鞋一出輕家室。目極滄波万里餘。兒曺長大乃翁如。已見龍光燭斗墟。愛聽玄言揮塵尾。旋驚碧海掣鯨魚。吹笙別院松風合。詠史孤舟雨點踈。夕秀朝華君自取。逢人不惜齒牙餘。此詩還笑彼詩如。枉躡唐藩闖宋墟。道是射人先射馬。安能知我不知魚。元來曲士看書窄。詎有前賢下字踈。玅諦初非言語得。靑莊豎拂示無餘。讀靑莊遺事新刻本百聖傳心我亦如。敬於宗廟感於墟。嗔他小慧能言鳥。做箇頑空不寐魚。一夜詩城旗鼓整。千䄵酒國幅員踈。定知別後思君地。側耳江聲往往餘。指點盧鴻畫裏如。草堂蕭灑靠林墟。始知東郡監窰戶。不羡卥湖稅鮆魚。酌酒新甆明綽約。落帆官樹隱扶踈。故人勸我題詩去。回首靑山信宿餘。</text>
<title>送萬德敀濟州詩 有小序</title>,<text>歲乙卯耽羅大饑。女人萬德捐粟賑民。間奚願。願見金剛山。山在江原道淮陽府。距本牧水陸二千餘里。故事島中女毋過海。上奇其志。以女醫召隸藥院。給驛遞以成其志。聖人之體下。匹婦之獲所。古無與比。萬德由此名動搢紳間。嗟乎。使萬德男子乎。卽不過假三品服佩万戶印授而止耳。惡能必傳於世哉。惟其掃蛾眉而活千命。抗脂粉而涉滄溟。朝京闕訪名山。入世出世。綽有風致者。爲可貴耳。萬德目重瞳。蓋異相也。豈佛心仙骨。有夙世之種者歟。於其敀贈之以詩。大寰海外頭不出。五嶽誰能昬嫁畢。乇羅爲島界榑桑。星主千䄵僅貢橘。橘林深處女人身。意氣南極無饑民。爵之不可問所願。願得万二千峰看。翠袖雲鬟一帆峭。弧南所照回天笑。催乘馹騎向煙霞。佛日仙風環佩耀。眞覺新羅一念通。異相巾幗符重瞳。從知破浪乘風志。不是桑弧蓬矢中。</text>
<title>次韻信菴來宿</title>,<text>環山皆窈窕。此地復雲松。開卷晴霞落。含桮細月逢。閒來交有淡。老老趣無濃。相憶東西郭。同聽日暮鐘。</text>
<title>次韻澹叟 三首</title>,<text>天下蟠松似此稀。千人坐處失朱暉。風從積翠無時籟。鳥拂層陰竟畒飛。長慶橋頭看不足。宜城井畔歇忘敀。小樓淸絶容吾懶。月上踈簾酒力微。自笑瓜羹糝亦稀。無端飯客到斜暉。千家樓閣晴俱出。万樹蜩螗暑不飛。鏡裏凋顔無大藥。山中寄信有當敀。人間書種誰相繼。此道如今久已微。人海茫茫識面稀。柴門餘日是恩暉。常憐好月簾鉤在。時見鳴泉樹杪飛。物色輞川圖上住。行藏皇甫傳中敀。朝衣掛壁君休笑。只愛靑山近紫微。</text>
<title>漫成</title>,<text>我命不饑餓。寧能幽事兼。松濤呑小屋。月色化空簾。雲入秋邊細。山從暮後纖。誰言方泄泄。聊此謝炎炎。</text>
<title>次去䄵賡進韻示冷齋 二首</title>,<text>十䄵一夢中書事。髮白蠅頭千万字。名都大邑不須說。惟有閒居差強意。慚媿聲名万里傳。那得田園上腴置。關門飮酒豈得已。轉喉觸諱頗容易。學詩只如候蟲鳴。托興敢效風人刺。中閨亦自愛夫壻。何用上頭千餘騎。不合刺口論時事。又不埋頭向文字。終朝兀兀對秋山。去鳥敀雲有餘意。寧知有聲畫堪傳。並與無絃琴不置。但能辛苦自灌園。晌午南瓜一炊易。因樹爲籬百步岡。玫瑰木頭紛叢刺。從此更無人過我。道狹亮不容車騎。</text>
<title>寄金翰林 履永 被謫北。行雨中宿豊田。</title>,<text>瘦馬荒山古鐵州。嚴程不暇念刀頭。人生不上豊田驛。那識寒天夜雨愁。</text>
<title>雪後訪京山李丈</title>,<text>松桂門深晝不開。門前五馬漫徘徊。溪橋十里人如鶴。繞出銀山玉樹來。</text>
<title>上元同京山權老人 竤○五首</title>,<text>縣齋明月一番新。琴曲簫腔度外春。思與舊人談舊事。如今久作不言人。內閣傳柑記聖恩。九門燈火說中原。莫嫌小邑無多酒。喜與京山作上元。權翁七十地行仙。度曲徵歌儼少年。擬僦巖邊蝸一殼。還須醵送起樓錢。翩翩飛舃月中迴。金水亭寒未放梅。花夜靑城應出脚。不知何處把深桮。南山匹馬斷追隨。不數膻葷衆富兒。曾傍抱州城下宿。亭邊五馬說參差。柳泠齋曾作抱州掌故云</text>
<title>次韻稔兒金水亭</title>,<text>玉屛峙其北。縣門倚其東。西峰復幾許。環繞百疊松。亭子一菌浮。灘聲万筑雄。路逢負薪叟。言談有古風。何當采紫芝。高軒東園公。再次歷數一域內。名山盡在東。園經尙可徵。永州多大松。徐兢圖經。廣楊永三州大多松。 春水碧初駛。遙山秀不雄。名宦誰復繼。慨焉慕遺風。宅眷洵堪愛。女壻蓬萊公。亭本金氏物。傳之女壻楊蓬萊士彦。金之子孫復贖還焉。</text>
<title>歷奉先寺。余童子時讀書處也。五首</title>,<text>諸天龍象半欹斜。風雨踈窗見釋迦。詎但誦經僧不在。階前無箇佛桑花。僧寮樹影曉沈沈。憶抱篝燈聽梵音。廵盡迴廊留一眄。木魚依舊背塵深。入門停蓋問緇徒。我不知渠况認吾。惆悵寰中觀一世。碧山添卻數浮圖。禪房花木鬢絲風。童子居然五十翁。自笑龍鍾一太守。有詩何足碧紗籠。願堂春晝鎖葳蕤。金地屛風畫跡奇。飛舸逐禽天外去。中山鼻祖儘英兒。</text>
<title>謁廵相于光陵。歸路憇抱川南峴。</title>,<text>樵路侵翁仲。松聲滿抱川。偶然春望處。政値日斜天。短柳牛宮外。殘霞鷺羽邊。牧民無善策。慚媿迓旬宣。</text>
<title>境上別金化使君</title>,<text>黃鸝深樹百般鳴。日暮行人獨去情。試向豊田原上望。遙山一抹不知名。</text>
<title>禾積淵</title>,<text>巨石抗深潭。昂首背穹窿。有如匍匐人。負兒溲衾中。右旁穴一釜。淪漪徹底通。自肩膚理殊。贅附類庣銅。器有耳曰庣 上灘何嘈嘈。對面成雷風。下流百餘步。雲壁恣奇雄。石軆雖一定。變態亦無窮。緬想造物初。積費鎔化功。膠黏與灰隔。一一肖人工。命名謂禾積。豈非田舍翁。可憐邃壑中。乃有此玲瓏。五里天一匹。松影夾西東。群鳧與錦石。落落背相同。陰崖花更早。倒影搖微紅。橫看水非遠。津逮須孤篷。亦有揭厲人。播網隨菰叢。振衣出平原。遠麥含晴空。</text>
<title>蓴潭 三首</title>,<text>石牀垂柳隱君家。万壑風湍一逕斜。界劃冬春元咫尺。嵓根積雪屋頭花。一聽灘聲膽已寒。懸崖千尺更危欄。此中飜卻垂堂案。不踏紅塵腳自安。靑冥𠿕𧇠使人驚。欲泛繩橋架壑平。禾積蓴潭同一局。鐵州河盡隧中行。</text>
<title>自蓴潭至孤石亭。途中寄金化使君。</title>,<text>峽行岑寂復漁灣。細草濃花滿地班。雨點嵌成弓裔石。空靑染盡鐵州山。孤吟落日鳴禽變。一笑平蕪細馬還。幽絶風流誰與語。若令君住定開顔。</text>
<title>蓴潭谿莊卽事</title>,<text>古人心腳壯。結屋敢臨深。醒醉俱泉響。衣冠緫樹陰。舞迴留謝妓。騎導戛奚琴。多愧煩東道。廚傳谷裏尋。</text>
<title>豊田途中</title>,<text>入谷靑絲馬。春風時一鳴。山花樵更發。河柳卧還生。藹藹村邊雨。迢迢原上耕。五雲如可覿。鳧舃去朝京。</text>
<title>自南川至金水亭</title>,<text>春山靄氣多。點染疑眞色。花香近卻無。忽從空外得。有意無意間。吾詩定誰識。肩輿訪金水。解履芳草域。亭前柏子樹。遠望如濡墨。返照隱指端。川聲坐來逼。數客先我至。歡呼飯且食。欣然不復疑。相攜入酒國。簫腔一何長。滅沒倚風力。蓬萊謫仙人。眷屬此樓息。吾將謝簪紱。翺翔任釣弋。手自製扁舟。水宿玆嵓側。</text>
<title>三到金水亭</title>,<text>人自娛殘縣。亭惟副盛名。樹扶官道直。花罨水村明。小醉逢詩境。放翁有詩境二大字 便輿訪埜情。欲知江近遠。看取鷺飛平。</text>
<title>白雲寺。同李進士 弘儒，權澹叟，任甥 得常，稔兒及吹笙李生。五首</title>,<text>山門容易閱千䄵。過客從來只一眠。偶爲丹砂求小縣。還隨白衲到諸天。大都樹合聞鶯地。無限花飛繫馬邊。腐臭新奇須自取。學詩寧作埜狐禪。詩翁酒侶緫忘年。晝雨僧寮枕藉眠。斷壑崩橋猶有路。穹林巨石若無天。預愁明日騎牛處。共到前宵捕鱖邊。敢道縣官非熱客。名區付與老棲禪。鳧舃東飛又半䄵。入山纔足飯時眠。僧方送客忙三日。我自偸閒媿二天。把酒狂歌朱墨外。吹笙竚立白雲邊。朝來筧水添新雨。沾漑曹溪一滴禪。首夏淸和日抵䄵。征鞍兀兀不成眠。水窮雲起斯何地。綠暗紅稀又別天。鶯惜好音如未了。山含遠色欲無邊。官厨炊飯同僧舍。慚媿先生本草禪。太倉稊米蟪蛄䄵。俯視塵寰尙醉眠。金犢蹏輕如白鹿。玉簫吹倦倚靑天。雲深大吠鷄鳴處。春盡猿聲鳥道邊。峽俗淳厖那復見。卽今徵斂及殘禪。</text>
<title>踰白雲嶺</title>,<text>此嶺何曾說。樵人日百迴。襍花皆馥郁。小瀑亦喧豗。屢下忘機釣。仍傳掃地杯。誰能捨妻子。採藥白雲隈。</text>
<title>谷雲影臺</title>,<text>隱現斜陽度石梯。飛花十里印牛蹏。亂雲喬木春州道。流水棲雅古廟卥。庭草依然周茂叔。櫂歌眞似武夷溪。遂初書目空千載。更有何人作解題。</text>
<title>贈姜處士光伯 世輝</title>,<text>初鬚𣲝齒兩茫然。戴笠乘車又廿䄵。不有劬書姜處士。敬菴衣鉢向誰傳。</text>
<title>贈趙直菴文叔 台煥</title>,<text>百種書猶在。平生趙敬菴。雖無立錐地。幸有克家男。解續崔盧譜。能爲性命談。但敎吾道喫。入口自知甘。</text>
<title>次韻李直學見寄 十首</title>,<text>中朝宰相無相問。東隣學士饒風韻。眞書緫遣腳下摹。好句容易眉間運。平心讀書自眼力。折節交人亦天分。曉來夢入畿東山。當歸太守嶶蕨郡。笑渠官貧不種秫。徒有釀手無其醞。十日冒雨行可念。家至戶布明農訓。時以畿南大旱。有代播蕎麥之令。縣官皆躬行隴畒課種。不托寧煩貴人問。拙婦才非寫唐韻。遠媿當時孔明妻。木驢磨麥如風運。將軍負腹漫招譏。蛾眉捧椀都無分。拔蔥妙手憐蔡姬。飼松美肉思吳郡。平朝百顆劣解饞。下以一鍾靑州醞。調匀最宜淮南術。好遣丫鬟來受訓。李于鱗嗜蔥香而惡蔥身。蔡姬作饅頭。揷蔥旣熟而拔之。浙江江山縣豬。皆飼以松子。李學士有饅頭不同喫語。故全篇及之。彜下才高備顧問。襟抱自有天然韻。靑䄵巧思頗驚俗。一髮不信千匀運。風流已過六朝宗。翰墨尤近蘇黃分。上章難乞鏡湖水。圍棋未賭宣城郡。老夫平生閱人多。未若蕉齋秀且醞。定有癡人索鳳毛。大笑出示童詁訓。蕉齋學士曾著童詁一編。彜下注其先集故云。載酒無人字空問。知君久勘奎章韻。視之何輕望何重。作文謂余關世運。垂老貧寒各徹骨。自初恩榮果逾分。人間一夢尙未覺。出入南柯蟻所郡。憶昨南瓜餉君時。地窖提出浮花醞。名山一驢來何遅。金水煙霞接表訓。金剛山万瀑洞。有寺名表訓。檢書之忙不須問。忽謾郵詩事頗韻。郞潛皓首亦盛際。生晩吾曹猶午運。粤自桑蓬揆初度。宇宙茫茫皆已分。行經万里知天大。馬蹏踏遍遼東郡。西域蕃王來乞字。滿洲天子親宣醞。如今寂寂作吏隱。洌水方言閒自訓。元若虛檢書見寄其七疊詩。有分屬諸作。桃笙夢入漁樵問。官樹秋蟬送夕韻。斜頭不作白眼看。服氣蹔學丹田運。溪山合沓復淸曠。官迹薄有神仙分。十口蒙恩幸免饑。敢望夤緣超大郡。屈指瓜期成獨笑。歲月纔熟中山醞。從玆拂袖敀去來。一經一鋤兒可訓。槐陰月出停桮問。晩暑初收琴更韻。銀河澹澹已秋色。蟋𧍓叢鳴感時運。偶於文字托深心。遂與錢兄無雅分。逝將衰懶學杜門。豈有聲名譜治郡。遊戱金門二十䄵。承恩數醉流霞醞。紛紛且莫輕題品。親奉君王玉音訓。冷官生涯君莫問。水石泠泠獨幽韻。人生白髮亦儻來。眠食一任騰騰運。伊來一旱頗逾時。阡陌勞農臣職分。嶺上白雲陶弘樓。井裏丹砂葛洪郡。蓬萊古宅當別館。坏老淸泉作芳醞。鏡中行人𣲝上吏。不負官箴與家訓。名姓䄵䄵上國問。眷我箕疇有遺韻。慚媿東人太鹵莽。地方千里無車運。那知慕華獨媒謗。始覺論文爲犯分。臣今老矣不中書。願敀湯沐管城郡。梁文院東碧池頭。綠荷三日包成醞。茗艼騎馬日斜迴。金碧山疑李思訓。時新建梁文客院。東有李薑山大池。蛙吹迭發如答問。禽言往往工塡韻。螞螘知足領太史。蛣蜣才堪充轉運。吟成演雅還太息。多少於人未盡分。雕蟲篆刻摘科第。傾身障簏爲州郡。壽民丹祕那復劑。太和湯古誰能醞。看取仙翁奕棊圖。有箇旁觀癡不訓。</text>
<title>八月十五日。觀故大司諫紫厓任公遷窆於縣東窟洞。敀路有作。</title>,<text>永平有二墓。縣志宜可傳。岧嶤李承宣。維戊斥耽津。自靖任大諫。捐生伯夷倫。兩公皆先友。重之以親姻。大節隱不章。憔悴遺兒孫。短褐撫南樹。前和愴北遷。余適宰是邑。事若不遇然。脯酒來助祭。感激涕沾巾。誰能伐山石。顯刻表幽阡。李承旨壽德墓在縣南長谷</text>
<title>重訪蓴潭。約李君行默。</title>,<text>荒山岑寂帶秋曛。只有灘聲似舊聞。何事使君重到此。半緣泉石半緣君。</text>
<title>三釜淵</title>,<text>懸水高爲勝。飛虹果十尋。雨師沙觜短。雲母壁龕深。黝黑眞無底。舂撞遂不禁。天然句勒勢。恨未作觀音。瀑旁石壁有衣帶紋。津逮而畧加一二筆。可作觀音立像故云。</text>
<title>九層洞同京山 六首</title>,<text>谷水秋簾弱。淙琤不甚多。白雲生處路。黃葉踏來歌。幸踐名山約。光承長者過。此泉宜已疾。吾飮無何。紅樹塞天地。不知山更多。脫巾松下飮。抱膝水邊歌。世狹容吾懶。官貧耐客過。猶能理詩律。學杜祖陰何。名區固難及。適意更無多。半嶺留長嘯。迴風度善歌。肩輿三步歇。中酒一番過。作宰山水。民其謂我何。脫盡官人氣。猶嫌皁隸多。客能談律呂。治自媿絃歌。有險尋初入。如書讀未過。一峰同爵弁。前此欲云何。落筆秋雲近。行廚亂石多。孤煙盤鐵店。返照引樵歌。山果車傍摘。飛泉馬首過。縣東行已遍。南望復如何。小縣偏磽确。常愁糶糴多。漫申開礦禁。例飭訓民歌。歲月都拋卻。文書只勘過。人應思憒憒。無柰遂初何。</text>
<title>靑石洞絶句</title>,<text>蜀莫背後山。深碧如三染。斜日送行人。灘聲動孤店。</text>
<title>以歲幣差使員到金川。過宋楚山 祥濂 陪奉御製赴任。</title>,<text>一笑緋袍店裏逢。別離還復際秋冬。銜綸麟馬朝天境。乘障毛隣隔水峰。五夜角聲催夢散。二分月色倒桮濃。此行差員春秋學。管領金繒百十封。</text>
<title>贈宋生 之沆 楚山之行</title>,<text>那堪遠別卽初逢。數日天風凜始冬。使有相思靑玉案。何須美味紫駝峰。面從忙裏偏能憶。交時眞詩未敢濃。君去試登車嶺望。鄕山千里雪痕封。</text>
<title>夜煮一鹿洞京山</title>,<text>官門如水喚觥船。吏拙於民只一天。寒月忽令牎影薄。遠風偏覺葉聲牽。呼盧自作燈前笑。軒鹿聊爲歲暮筵。擬種名茶三百樹。坏翁手鑿有𣲝泉。</text>
<title>次韻李仲存見訪縣齋。適有差員之役。失意徑去。</title>,<text>蜨菴瀟灑對糟邱。不管人間有白頭。風到琴絃時自語。日斜棋局倩誰收。空階葉下聲聲雨。倦客詩成字字秋。騎馬忽馳三百里。敎君惆悵店中酒。</text>
<title>贈範壽作</title>,<text>小童胸次索仍邱。百里東遊儼出頭。藻思幾驚荀鶴對。雲烟都倚篠驂收。無雙已足凌江夏。其一專心聽奕秋。我有三兒徒噉飯。束脩敎汝草堂留。</text>
<title>點兵犒。次前韻。</title>,<text>蕭條縣治小于船。短日平蕪樹接天。皁隸懸鶉空大喝。使君騎馬漫長牽。當敀地窖分常貢。蕎麥饅頭卽盛筵。大發雄兵三百箇。投醪一笑倚龍泉。</text>
<title>觀軒之子徐生有田來訪 五首</title>,<text>十旬留汝未爲遲。爭似而翁館我時。話細花飛經卷外。桮深月墮墨地涯。平生痛癢元相及。一別泉原總不知。擬續高山流水奏。世間寧有兩種期。回巹家中歲月遲。成均七世耀當時。傷心啜茗焚香客。不見銀沙錦水涯。終日書空多怪事。十䄵傾蓋少新知。千株㮚樹門嵓路。只有黃爐夢裏期。逝將偕隱學樊遲。消盡雄心閉戶時。衣食硏田磨不出。山川酒國曠生涯。言多下士群相笑。契有家人所不知。撞破煙樓眞可喜。李駒邊習詎堪期。愛日偏憐一線遲。縣齋晴雪下簾時。閒從圈子探無極。豈以些兒徇有涯。丹井因綠經歲住。梅花消息隔江知。簽丁納糴行當畢。爲問牽黃臂翠期。跳丸激箭兩無遲。垂老偏多感舊時。擧目千峰皆雪色。思君一水若天涯。官淸只道當歸出。亭古遙從柏樹知。𣲝櫱交情松桂宰。白頭重證歲寒期。</text>
<title>送金參判 勉柱 副价之燕</title>,<text>傷心杼軸百䄵空。終古詩人賦大東。持節去爲天漢客。折花來祭伯夷宮。長途縹緲輝卿月。彩筆徘徊問國風。珍重別離當歲暮。薄雲吹雪滿崆峒。</text>
<title>次韻万歲橋莊鄭邑子。旹書堂童子有乞油之事。故多及之。六首</title>,<text>手種新松緫可椽。萬橋蒼翠望堪憐。豹知變化能藏霧。鳥不經營號信天。子舍苦丸愁永夜。公田桂荏喜豊年。相思政似山陰雪。莫學王猷半道旋。兒曹寧望筆如椽。學得咿唔便可憐。榾柮爐深明半屋。豆稭灰落黯長天。占來難信文章命。世外閒消草木䄵。太息西江無决水。空慙十口仰周旋。老大身如棟負椽。頭頭相聚枉相憐。兒能上學皆奎宿。吏不徵租是葛天。炳燭風流眞惜日。焚膏事業只窮䄵。鷄鳴粥熟荒村裏。又看垂垂斗柄旋。幾處朱門燭似椽。書生螢雪有誰憐。溪橋佇立沈寒月。布被微吟耐曉天。燃杖仙翁空半夜。傳燈佛祖已千䄵。明明一穗官釭火。長照迷津喚筏旋。瓜牛廬破雪埋椽。傲骨於人不受憐。妻自辟纑身織屨。耕雖少地嘯多天。鷓鴣名下慙褱刺。鶡鴠聲中感逝年。好在孤雲祠畔石。一生醒醉足盤旋。斗小牙門不采椽。猶存鞭扑使人憐。寧同鄞縣王安石。肯學杭州白樂天。梅綻兔脣回漢臘。雪深牛目想堯年。一琴一鶴元多事。何日單車故里旋。</text>
<title>謝洪監司 仁浩 惠魚卵二種</title>,<text>火齊珠醢必酸牙。安石榴沈味則那。口裏光陰都倒錯。櫻桃噉盡落梅花。鰱卵周公不識沃沮魚。無怪千秋爾雅踈。苦向倭書尋鱈字。合將圖說補坤輿。夻魚</text>
<title>題靑松主人壁</title>,<text>最愛靑城縣裏村。家家流水到柴門。何人解學嵇中散。自理風爐鍛樹根。</text>
<title>樊巖蔡相公 濟恭 輓 二首</title>,<text>磊落先朝一介臣。橫流滄海作完人。圖成洛社耆英最。論定韓公閒氣眞。奎宿元來嫌奏事。黨碑終古媿安民。曾從桃李門前過。到處凡花不似春。鐘鼎山林足勝遊。瓊琚玉佩卽千秋。鷄群鶴立誰無妒。虎逝龍亡蓋有憂。碧落騎箕空悵望。黃扉賜几未淹留。飛揚一段輶軒意。攜酒燕臺最上頭。</text>
<title>雨中寄京山丈人</title>,<text>忽漫添衣又減衣。風簾搖曳遠山微。那堪一陣無聲雨。坐使梨花竟日飛。</text>
<title>踰抱川松峙。望懸燈山。</title>,<text>不知斜日隱。猶自撥雲行。澗水迷人語。山花愴客情。菑畬連古貊。雞犬接靑城。何日懸燈寺。芒鞋共友生。</text>
<title>卧龍潭上次京山</title>,<text>肩輿獨出本無期。一笑園翁邂逅時。大抵幽花能久住。從來閒日覺偏遲。游魚態度乘空見。去鳥神情倒影知。後五百䄵應說我。爛柯山下拾殘棋。</text>
<title>留宿陽巖草堂。次靑城韻贈主人兪生 載健。</title>,<text>堂堂忠穆大宗分。崛起豪門詎敢群。十族株連猶有後。一書議下竟無聞。行看瀑水尋紅寺。自縛茅廬近白雲。要識使君來宿意。外家承祀永豊君。主人爲兪忠穆應孚兄應信之後。數年前嶺儒有以六臣旁孫立後事上䟽。事下禮曹。命大臣收議。尙無覆啓。永豊和義漢南二王子與錦城大君六臣等同被禍。</text>
<title>元化壁有池天成。可以泛觴列坐。</title>,<text>玉鏡天紳共一溪。永州東界室云卥。室云屬春川府 愛看小鼠如文豹。忽有飛禽似錦雞。去路頻疑靑樹合。擧頭都覺白雲低。諸君日暮應隨我。只是臨池惜解攜。</text>
<title>奉謝京山李公光臨敝衙。書惠菜根堂額。</title>,<text>殘縣百不堪。獨與京山好。溪山有花信。折簡屢相報。嵓根繫舟遲。埜次騎驢造。蕭然對冲襟。隱若遠貪冒。小士嫌室。書到身不到。惟公任行止。疇敢議高蹈。全生有白頭。幸不汚烏帽。王城豈無思。山粟不可漕。松楸繞邱隴。草堂冬亦燠。耽看大篆文。冷聽小山操。飮我羲皇泉。浩歌以自勞。名士本天眞。太守寔傾倒。今日具麥飯。風軒痛灑埽。新秧揷已徧。喜雨得初禱。白鷺下長亭。新堤水已導。歡迎置薤人。敬眎咬菜號。磨墨滿數升。錢厚紙不燥。焚香乞一字。萬金從可傲。</text>
<title>白龍潭</title>,<text>百笏泓澄貯碧霞。鷹嵓皴石一支斜。村容近接亭亭樹。水次叢開冄冄花。細雨披簑看更羡。新泉灌稻事堪誇。但須耕具兼漁具。還有梨城合置家。</text>
<title>農巖</title>,<text>濂洛歐曾共典型。名賢瀟灑想硏經。崩橋卵石磨仍白。古屋梨花瘦更靑。宛見禪房通曲徑。依然風佩入淸聽。遙知兄弟經過處。好事何人畫聚星。</text>
<title>謝寄金禮議 祖淳 見褱之作</title>,<text>慚媿春官兩度書。非人踈我我還踈。木頭生刺當敀老。苦憶長安石首魚。</text>
<title>許上舍 明 見訪縣齋。雨中登金水亭。寄示長律。率爾和之。</title>,<text>罨畫溪山雨裏新。好添騎馬度橋人。詩名久識許丁卯。年輩還慚雌甲辰。酒國平章瓜未遞。棋州中正俸猶貧。忽然誦我春闈作。眞似仙翁話隔塵。</text>
<title>晩出郭東還官次。投宿柳璭別墅。贈其亭名曰吾菟裘。</title>,<text>柳季逢偏少。家貧數遠遊。近聞迎子婦。遂此卧林邱。別院攜棋局。新秋見月鉤。一凉於我厚。來飯碧池頭。</text>
<title>次韻京山李公七月旣望見寄之作。有坐誦坡仙二賦自弄簫一曲語。</title>,<text>蹁躚暝步似臨𦤎。斗酒無人也自豪。赤壁曾因文字重。吾州還以布衣高。長貧不斷琴簫韻。素髮都忘翰墨勞。坐送盈盈生魄月。三䄵吏蹟蔑絲毫。</text>
<title>朴淵</title>,<text>聖君天磨皴復皴。束成一溪爲北門。崖竆忽落三十尋。水驚而墜潭其根。自下望之撞心胸。譬虹擬雷頗紛紜。公傳李白廬山作。解道九天銀河落。又因銀河想博望。亭名泛槎明丹雘。此悉凡諦與陳言。切忌胸中蹔留着。過雨能令瀑勢粗。黏壁一拗如風蒲。就看人語只飜脣。大聲不得聞相呼。山腰薜荔盡如沐。水鶴披靡避跳珠。徑馳一百七十里。慕朴淵名身到此。除卻九龍無屈膝。若見三釜須執耳。當年不識有眞源。揭厲金川靑石水。</text>
<title>尹元之落職鄕居。忽訪縣齋。屈指曾過德坪別業。又是十有六䄵矣。二首</title>,<text>一驚烏帽夢。失兎亦忘蹏。白髮耘難遣。靑山硏可棲。閒尋匀漏令。笑別太常妻。欲識騎牛路。秋陰檜樹西。水樹婆娑處。長亭送別時。失官輕作客。久瘧耐尋詩。酒有中心貺。螯看左手持。重陽風雨足。爲爾念前期。</text>
<title>縣齋九日同京山</title>,<text>的的西風雁字斜。遠山砧杵幾人家。淸笳一動官樓月。叢菊三開古縣花。按部川原都畫意。隨身琴鶴足生涯。席珍還有京山老。展盡眉間十丈霞。</text>
<title>境會成檢書 海應</title>,<text>無事常經數月離。怪來容易鬢成絲。觀生天水相違裏。攜手秋冬欲際時。正喜逢僧過竹院。猶能喫飯和陶詩。同溪異岸君須記。蛀石村邊是路歧。</text>
<title>夜讌京山白石</title>,<text>月落簫腔變。秋燈一豆靑。蕭蕭移酒颿。脈脈動詩星。菊綻離騷譜。茶鳴陸羽經。輿闌嫌畫閣。攜手且廵庭。</text>
<title>自京還衙。喜白石同來。</title>,<text>一路秋山緩轡迴。菊花留待使君開。有情纖月初昬見。率意佳賓遠道來。且喜豊䄵支薄邑。自蹔衰相畏深桮。砧聲竟亦無歸屬。似向虛空木葉催。</text>
<title>次杜同白石</title>,<text>處世如禪苦不寬。陳人元自少新歡。雙眉換綠羞明鏡。左眼先昏怕小冠。落照西風千嶂秀。白雲紅樹一官寒。爐煙裊裊尊醪湛。金水名亭几案看。</text>
<title>喜京山攜琴客夜至</title>,<text>明時竊祿媿無功。三載分符絶峽中。十里溪橋人傡月。半山官閣樹多風。希音出匣龍脣紫。大嚼圍爐獸炭紅。行樂未應驚白髮。鄕先生在敢稱翁。</text>
<title>次韻柳本藝來宿稔兒作。時在京第。仝白石。</title>,<text>生來喫飯五十冬。世味如沙煎不濃。樓前万木緫無葉。碧色依舊貞蕤松。南牎愛日照書卷。卷中須看朝暮逢。若有人來問俸錢。大笑噴飯如飛蜂。明朝匹馬上縣去。白雲山深千萬峰。偶一敀家同逆旅。草蔬待客慙茅容。</text>
<title>以兼牧默兵于楊州。遇柳運玉夜宴金華亭。</title>,<text>白髮寧辭耳熱歌。流光看見轉頭過。牧羊亭隱簫聲遠。騎鶴州臨月色多。一帶紗燈紅表路。兩行煙柳綠𣲝河。𢦦裝忽似繁華客。喚取雙蛾柰爾何。</text>
<title>次韻柳運玉見訪</title>,<text>寒山一帶接紅欞。小縣平開十里坰。客有幽期眞澹蕩。月無纖翳只空靈。自憐朱墨參詩卷。且愛靑苔入訟庭。官酒炯然如白露。與君披雪宴金亭。</text>
<title>和運玉自楊州來</title>,<text>書釰蕭蕭百里程。牛車漫被俗人驚。怪君眞有飛仙術。朝發維陽暮北平。</text>
<title>次韻柳運玉獨遊金水亭</title>,<text>解事冬暄埜馬棼。登樓指點水聲聞。蓬萊大字猶纏石。金水名亭半入雲。東閣風流愁卧病。北山消息有移文。癡人漫說溪山好。未愛貞蕤作使君。</text>
<title>贈柳運玉 二首</title>,<text>文采風流付阮咸。飄然騎馬盡西南。行䄵六十無人識。還信嬰兒是老聃。心折巴山夜雨時。與君何地復幽期。山麞肉美燒春釅。只是逢迎少可兒。</text>
<title>京山靑城同集</title>,<text>官厨儉矣勝村氓。縣吏雖微敢自輕。盛氣論文元有戒。眞心做事不求聲。瓜期恰與年俱趁。松影森然月共迎。笑赴田家雞黍約。劉中周北喜聯名。靑城自抱川至京山草堂。距縣治南十里。</text>
<title>白石來宿。時余以支敕仍任縣職。</title>,<text>行藏一任酒桮寬。抵死談詩不肯殘。埜客鬚眉多雪色。里門燈火作春寒。奔馳隔歲重迎敕。慚媿添年再上官。好與諸君期水石。卽今邦慶萬人歡。</text>
<title>再用前韻示澹叟</title>,<text>不謂松陰爾許寬。嵌成寶月踏成殘。乘鳧到日逢開歲。䠶雉敀來作煖寒。吏幹寧支紅帽客。時名曾忝白衣官。見君弱冠看君老。卻向燈前憶古歡。</text>
<title>次白石</title>,<text>投笏終須自劾敀。詩成一笑不開扉。東人豈識杜工部。宋律纔窺陳去非。高士傳中松桂宰。離騷卷裏芰荷衣。偏憐白石同求仲。藜杖鏗然曳夕暉。</text>
<title>同白石，澹叟。用副敕英華韻。六首</title>,<text>易識蒼松岸。眠鵞望輒停。客留浮大白。詩獨比空靑。薄宦妨生理。荒園適性靈。䄵衰甘退伏。不是負明廷。山人觀所主。榮此小車停。草飯空三白。華顚詎再靑。窮慚文送鬼。癡喜筆通靈。安得如蟠木。吹噓薦帝廷。小樓虛一角。雲氣自來停。寶墨留飛白。流䄵入汗靑。屢蒙宣室召。不媿草堂靈。奔走雖縻邑。翺翔半在廷。慶禮從無此。民繇悉賜停。爭先瞻黼黻。示後志丹靑。次第行三善。繽紛集四靈。洋洋猶在耳。賡載偏虞廷。春秋何處讀。江漢逝無停。殷士衣猶白。豊碑瓦獨靑。百年恭執壤。万里剡揚靈。雷雨驚先兆。雞竿自北廷。澹叟詩何罰。宜令一擧停。遲回吾髮白。慚媿子衿靑。竅鈍懸難解。珠還夢不靈。夜郞空自大。卻笑漢朝廷。</text>
<title>次放翁</title>,<text>一生癡絶慕華風。夫子之心豈有蓬。月作新弦流態色。春將游氣暈虛空。吉金貞石寧知壽。家火凡鉛浪費功。五嶽未登吾老矣。燈花搖蕩酒鱗紅。</text>
<title>歷宿吾菟裘齋。柳君見其孫焉。偶書志感。</title>,<text>來亦無所戀。去亦無所歡。自以遲暮境。了此行路緣。遠山冬復春。新月亦重團。惟人假四大。衰謝無循環。東郊有故人。過宿時一存。不知渠已老。還喜長兒孫。相別幾䄵所。乃有世間言。怪我閱人衆。趣異志常單。未畢向平嫁。重上葛洪官。恨未憩五嶽。又未棲桃源。仙佛兩無成。結銜作詩人。急杵屢撞胸。無計酬君恩。</text>
<title>謝朴檢書 宗善 贈紫窯筆洗</title>,<text>管城家裏洗頭盆。碧癭刳空老柹蹲。忽憶當年王子敬。纏綿桃葉復桃根。</text>
<title>自京還衙</title>,<text>往還五襍組。小縣魚千里。吏能誠無他。區區篤行李。官驂老祝嶺。嘶鳴見長齒。忽到孤雲祠。相隨抱川水。吾境自秀異。宛入屛風裏。蒼蒼白雲谿。嵓壑何幽詭。鯈魚弄碧流。吹沫自懸觜。万綠肆塗墍。鶯聲皦如彼。勞農憩阡陌。微凉足移晷。前人不求錢。吏隱多在此。民淳尙未雕。曾無獄與市。仙緣何厚余。瓜熟鞶未裭。閒尋葛洪傳。浩歌望千禩。糶畢訟亦稀。旹旹學隱几。旬日食於官。木頭初嫩美。當敀配杜葵。木苗兼木耳。廚單偏香草。可與離騷比。客不過我飮。寧知肉者鄙。</text>
<title>成龍汝見訪縣齋 三首</title>,<text>黃栗留聲嬌復嬌。平朝酒痕未全消。裁書欲寄京山去。明日攜罾度北橋。蝴蝶翩翩解媚人。不知三世作蟲身。菜花只與釗芒比。色色玲瓏也自春。每憶龍華村裏時。憑崖聽水列參差。如今策懶都無術。成檢書來始作詩。</text>
<title>金水亭次板上韻</title>,<text>縣治微茫辨數楹。關防誰識古畿營。天將畫意鳴金水。世以仙緣屬永平。石作酒船窪更好。波搖粉榜倒還明。蕭然茗粥忘賓主。官不期淸也自淸。</text>
<title>次韻鄭僉知 濂 金水亭</title>,<text>雨腳明山縣。繁陰隱石門。支筇看麥浪。欹枕聽禽言。辭舞難爲節。鋤歌不厭村。前川多揭厲。相送愼黃昏。</text>
<title>餉衛尉柳公燒春</title>,<text>麥秋微凉秧似錦。官樓雨色連高枕。雖無酒膓識酒塲。値閏無齊尤可飮。故人多向金剛去。拖泥帶水攜阿稔。悄然獨念衛尉卿。近日閒居貧益甚。隣人當面不賖酒。自反而恧還成噤。腰間三綰赤縣符。不及鳲鳩醉桑葚。端坐呼妻責典衣。何異王始徒稱朕。我亦東來未盡室。減口苦難支薄廩。數婢如鴨給廚傳。往往無情誚失餁。佳殽敢望泊鮆船。嫰蕨差喜沾難瀋。人言此邑饒名勝。從前任人無坎懷。大瘼非他卽無錢。丐閒者誰乞養怎。不信刑錯眞不獄。見有死囚當熟審。集枯集菀均亡羊。咬菜恩言詺燕寢。髯長于髮亦可笑。帶圍寬鬆如病沈。膽甁燒春另寄君。一寫應驚色淰淰。莫歎兩手無決肉。官脯抵罰金三品。</text>
<title>捕小魚于玉屛卥澗</title>,<text>溪魚長不滿三寸。十里觀漁亦癡鈍。風多數罟摘還稀。從者十輩皆饑困。藍輿虎皮雨盡沾。石卵龍鬚坐不穩。埜竈爇火無文武。匕箸一新聊一飯。饞極寧嫌膾手生。芥醋縱橫酒帆健。多魚固善少亦佳。那得追呼如契券。釜中水中眞柯則。愛渠殘渠成底論。埜人謂我漁不利。相與竭忠爲羹献。今日之政右水族。幺䯢鬐鬣先脢腱。初心政不著味邊。赤幟重爲濠梁建。龍呼蝘蜓鮧視鯨。笑我川心無海願。鍼尾芒鬚且體微。映徹空明天九萬。忽然逬散若雛雞。雞母警鳶聲一曼。大者徐徐擁釰來。隊裏猜疑輒先遁。童女嬉庭不改容。仕女回身獨自遠。笑他游如爲我然。皆其自性非由勸。擬學雙鳧浴盤渦。避人不敢衣全褪。人生有累不出門。何異啖糟豬在圈。楊州東界玉屛西。飽看千山芳草嫩。螘能尋臭鯁初移。馬不識腥蹏空頓。使君今日澹忘歸。丁夫持炬莫悵怨。行當泛槽作樓船。破浪橫截梁文堰。</text>
<title>次朴繼之 二首</title>,<text>一出名山便易尋。只消旬日客秪林。好詩落落超科臼。佳傳堂堂配向禽。喜此聯牀聽夜雨。曾從內閣試春陰。不須更作求官想。高卧郊莊万樹深。客有從吾百里尋。寒暄卽起飮脩林。那期久立銅鬚蜨。忽見橫飛褐色禽。紅藥重臺皆正暈。碧山千疊作層陰。莫談時事兼官俸。如此於山恐未深。</text>
<title>再次柳衛尉</title>,<text>東眼於甆僅什錦。擧國一驚孩兒枕。鼻煙滔滔易天下。百餘䄵來學火飮。少見多怪理則然。好智夸愚罪已稔。曾無半面議眉目。推波附聲惟何甚。世間文字苦無多。凡將訓纂都成噤。嘬名噉利口流血。擾擾槐安爭一葚。喫不得處索令公。令公何如狗脚朕。禱神敢望出海市。感雲或能開石廩。膓雷自轉有誰知。上直平生無盡餁。胸中襞積偶一展。急裝翩然騁遼瀋。心長髮短柰若何。未報殊恩私自懔。滄波一葦本無岸。縱欲呼天天亦怎。東西衛尉侈兼銜。吉月龍圖班奉審。化煦亭毒重陰解。城門之火燄亦寢。詩名草草付別裁。蒙古糓似敀愚沈。官齋㸐燭和長歌。墨池玄雲噓淰淰。穽虎糶麥均緋玉。鄕黨不數官三品。</text>
<title>李注書 基憲 見過金水亭 二首</title>,<text>瓌奇有如子。草莾肯低頭。擬展長秋步。翻成閏夏遊。縣門多綠樹。水次見紅樓。簪筆從無暇。尋眞合少留。邂逅誰靑眼。飛騰尙黑頭。言尋松桂宰。來續竹林游。落景銜書院。敀雲護水樓。溪山雖自好。多是爲君留。</text>
<title>寄李溫仲縣南甥館</title>,<text>入座翩翩意氣殊。自言乘興到名區。南宮報捷騎揚鶴。東道留賓愛屋烏。小醉懵騰臨水閣。長風豁達轉平蕪。曲江花柳知何似。此是浮嵐暖翠圖。</text>
<title>白雲寺</title>,<text>縣務參幽事。䄵䄵一白雲。寺殘通貊道。栢老記胡焚。山險自多變。川長經屢聞。相逢耕鑿子。淳朴喜無文。</text>
<title>水洞棧道下有灘。奇石森立。余甚愛之。贈名硏山瀨。</title>,<text>水禽何必白。褐色亦軒軒。怪石何必白。玅只在巑岏。吾於白雲路。愛此無名灘。一峰始東拒。急湍從傍奔。素頂象微雪。滙波湛其根。中峰正皺蹙。天然嶽勢存。千嵓與万壑。羅列手可捫。南峰忽離立。遠作天外山。卥嶼有餘意。落落數堆屯。平生一邱想。石癖傾稻孫。可憐小寰海。攝之尋丈閒。笑據太行顚。乃與祝融言。曹溪五十里。當爲星宿源。眞岳豈不貴。畫圖始稱神。畫圖亦一面。所貴此山眞。</text>
<title>卧龍潭</title>,<text>太古洞陰縣。橫分百里川。高峰能作雨。遠樹只如煙。輿路偏多觸。犂痕一半懸。槎牙潭石出。愛此躡其顚。</text>
<title>旱甚廵埜偶成</title>,<text>冥冥還杲日。苒苒近端陽。古館巢胡燕。平田長魯桑。吏閒猶有責。身老欲無忙。快活村中叟。高眠打麥塲。</text>
<title>繼之寮友游金剛。敀路次余捕魚長篇見示。復用其韻。</title>,<text>鼻端墨深書數寸。靉靆以前人何鈍。怪君王長戚里中。佩實銜華能處困。靑門廢園服先疇。遠離朝市居非穩。蘆花被潔伴僧眠。篔簹谷深攜妻飯。偶然興到入東海。万二千峰誇脚健。時時州郡送食單。往往山僧折酒券。演成一部名山記。配以平生潛夫論。前身後身定何似。試以拈花佛前献。人生四十亦衰相。病齒居然避臡腱。憶昨中書彩筆隨。亦曾南牧高牙建。揮斥千金自一時。區區錢虜誠非願。山上之苗澗底松。烏虖物情相千万。君誰不如不公卿。脅之平也膚之曼。司命者存孰榮枯。執塗而問多詖遁。高歌露頂望白雲。六鑿蕭然機穽遠。貞蕤吏隱瞰其行。邀之半途持桮勸。金水亭中閏四月。翩翩蝴蜨金水褪。一竿漁倚茜紅袍。雙鬢玉暎梅花圈。宿物都從醉眼空。世味不入詩腸嫩。滄浪自取勿慷慨。瓦礫相投易委頓。來頭寒暑復幾何。吾將與人誰恩怨。有一不祥尤可戒。家貧與客談堤堰。</text>
<title>寄柳 訸 沔川謫居</title>,<text>龢之小賈誼。嚴譴重長沙。地下慚邱嫂。天涯避怨家。店荒愁壁蝨。池廢足官蛙。遙憶題襟夜。荷衣到郡衙。</text>
<title>亡女葬日</title>,<text>不見湖中路。浮雲終日陰。呼爺生死淚。無母弟兄心。杳杳離庭遠。冥冥入地深。魂敀應有日。吾以意相臨。</text>
<title>䠶弇州集韻。輸南蓏臛次沈直閣。</title>,<text>噬臍弇園藁未讀。偶値䠶韻如䠶覆。嗾人黏蠟肖壁錢。呪地求蟲同啄木。醫扁失色視牆訛。麻姑爪長慚隔鞾。埜人之禮慶多馬。坐客無端驚拗鳶。諸公袞袞盡富貴。非我寧能知此味。一榼蕭蕭陰城蓏。庾郞三九風猶未。瓜田蕩盡未足惜。但願句摘如瓜摘。不然送難無字經。七聖俱迷怨亦釋。詰朝偏師嚴韅鞅。銅盤歃血從而上。中原白雪不復驕。赤水玄珠敀象罔。</text>
<title>正宗大王輓詞 十二首</title>,<text>蓋聞有聖人。躳親見我后。聲明極天高。惠澤蟠地厚。浩蕩君子風。絪縕太和酒。疇能測端倪。万世仰衡斗。大孝由天得。冲齡儼色憂。兼旬不解帶。寧考翼乃瘳。邦人走相慶。華袞天所孚。煌煌導銀印。公服而幞頭。帝王重宗統。小人疑有私。歐陽議已失。席桂敢橫馳。初元牖大誥。我禮亦宜之。禹鼎名義錄。金秤宮園儀。宣尼不得位。師道恒在下。恭惟精一傳。大統敀海左。推尊紫陽書。衣被芻豢我。庭衢視八荒。誰爲詖淫者。山川與日月。麗爲天地文。至言謝雕琢。渾渾疑典墳。摻觚百世士。斂袵朝吾君。絲綸庋華閣。夜夜宿紅雲。耿耿九華燈。寒宵灺復明。豈不念雞鳴。罪疑必求平。嘒彼鐵漏子。一一抽枯桁。禽魚尙放生。血肉那可輕。獵獵風竿相。濛濛雨尺深。祁寒祀愈虔。大有憂更甚。氾書滿公車。豳圖繞丙枕。無告惠必先。不毛田有禁。修明獲親炙。數十春秋旨。斯禮不可泯。皇壇特義起。三后旣配京。十族復侑祀。革除尊本紀。滄桑補心史。左建熊麋矦。右聽鳶魚詠。弛張本諸身。二紀作人盛。秩禮同弧南。以祈人端命。永錫匡民丹。不憂堯舜病。鬱鬱稜恩門。藹藹珠邱樹。眞像寓瞻依。新城壯控護。康爵願無違。徽稱讓有素。䄵䄵一旬齋。可見終身慕。明月有太極。万川各受光。敢以重儓筆。猥書雲漢章。豈料豊亨日。翻承末命揚。腸摧小酉閣。髮白見堯牆。得一知己言。於敵尙銘佩。矧此君父恩。千䄵不可再。香消玉音記。紙黯天章對。月日及山陵。未絶命猶耐。</text>
<title>感褱 二首</title>,<text>白髮老之旌。飄飄任前導。去路在何邊。遲速終一到。香煙脆易消。大河挽不倒。驅車顧轍痕。冄冄難再蹈。神仙一何愚。夢中說眞誥。蹔現宰官身。一著烏紗帽。缺月滿松門。喬陵隔淸漢。天顔似昨日。倐忽驚歲換。石馬竟無嘶。雲輧誰能喚。褱徨影事疑。寥廓風期散。餘生類藁火。無望復成鍛。志士淚相續。人間幾涒灘。</text>
<title>題李墨莊中翰琉球奉使圖</title>,<text>橫覽齊州未了烟。飄然玉節上樓船。歌成白帝皇娥外。家住靑天蜀道邊。偶問簪纓知漢姓。閒尋款識辨倭年。平生兀硉胸中氣。好借中山酒一眠。</text>
<title>題言象升秀才秋江月夜垂釣小照</title>,<text>夢想纏綿桃核船。一針頭內話蘇仙。空江片月都依舊。又是吹簫五百䄵。</text>
<title>黃蕘圃祭書圖歌</title>,<text>曬書澆書俱涉矜。未若稱神不居能。謂書爲靈還自可。中有千䄵言語憑。緣情起義廣祀典。奚異血脈傳高曾。江南汲古久消歇。蕘圃黃氏方代興。匪直收藏自善讀。九流七略鐫心膺。朅來端坐結一想。如丹九轉神內凝。豺獺之微尙報本。何况大道遙相承。諏辰傴僂向四壁。書城九級紛降登。旁人大笑問何事。君乃作圖爲之徵。小幀漠漠開秋色。江干欇欇鳴秋燈。五月都門揭此卷。四座忽驚無炎蒸。勸君脯酒講斯禮。春秋不嫌書再烝。吾其祝宗君主鬯。雖非其鬼無庶憎。</text>
<title>楊州途中</title>,<text>頭顱依舊出圓扉。憑仗王靈往似歸。蝴蝶不知身累重。雙雙飛坐逐臣衣。</text>
<title>永平遇雨腳瘡甚㞃</title>,<text>樹色梁文驛。泉聲万歲橋。浮雲能蔽日。驟雨不終朝。鳧脛眞難續。雞魂儻可招。吏民憐舊守。相送卻忘遙。</text>
<title>宿金化縣。憶與朴寮繼之約卜居于此。</title>,<text>憶昨解紱初。遂欲隱東峽。折簡招友生。聯鏕問別業。載廵弓裔田。踏盡淮陽葉。冷喫石橋麵。醉炙原山鰈。此樂亦不長。幽期久不愜。蒼茫賦卥征。謗議已盈篋。蜚語忽中人。雷電下來攝。三木嬰四宵。身潔志無懾。白日竟昭回。慈雲被普洽。夜郞看福地。播州寧足泣。薄暮過花江。依微峯數疊。鷗盟尙未寒。楚佩嗟何及。天公儻憐我。重得尋鄕邑。身計諒易辦。烏牛靑篛笠。</text>
<title>淮陽</title>,<text>金剛一万二千峰。字字天花御墨濃。今日淮陽經底事。淚痕遮斷玉芙蓉。</text>
<title>銀溪</title>,<text>煙樹蒼茫古驛迷。一岡茅葦夾東卥。行人不管銀溪水。長向斜陽促馬蹏。</text>
<title>高山途中九月二十二日 二首</title>,<text>非夷非惠廁朝端。一刺何曾到熱官。万里敀來餘白髮。千秋舊節又南冠。未死孤臣北海邊。鴈飛那許帛書傳。匀天一夢桃花石。記取前生五十䄵。</text>
<title>安邊</title>,<text>驅馬平橋濶。居人半嶺陰。松雲與山別。海色比天深。落日登樓客。高秋去國心。預愁關塞黑。敀夢亦沈沈。</text>
<title>原山屬德源府</title>,<text>此海眞東海。王頎惟一來。其魚淡而醇。爾雅所未該。通商比閩粤。在國卽登萊。綿絮易麻布。援至土門隈。秔稻出伽倻。大帆高崔嵬。緘鐵万馬蹏。京師灌輸迴。沙堤二千戶。生理伊可褱。我欲一居之。攬玦重徘徊。</text>
<title>文川</title>,<text>先人甲子歲。省郞出玆郡。官廚不稅魚。遂蘇海民困。粤我外王考。疇昔子舍覲。豪挾海山琴。風流有遺韻。先妣鞠於此。往事猶及問。力貧持我家。女醮而男巹。寸草嗟未報。風樹空纏恨。寒泉屋未就。瀧岡石未達。白首嬰世網。明時負深釁。生成泣先朝。明哲慚家訓。今日過此地。嗚咽不忍飯。輾轉起百感。懵如霧中霣。</text>
<title>高原買紅梯</title>,<text>悠悠一謫歎衰年。慷慨行吟出塞篇。不信巾車長北首。市中紅柹尙南天。</text>
<title>永興望見香燭陪進之行</title>,<text>紅帕迢迢馹騎塵。春秋原廟享儀新。先王齋戒摛文院。我亦當年執事臣。</text>
<title>定平</title>,<text>異哉無車國千里。万馬誰憐瘡背死。平生頗喜談考工。眼明驅車定平始。草草作輪尖其轂。以轅爲軛仍曲木。蒙元遺制固可歎。猶能載重踰山麓。聞道海西亦行車。今之議者徒紛如。難破悠悠一俗字。卻憶天門曾献書。</text>
<title>咸興樂民樓</title>,<text>魚鱗万屋漾朝曦。畫閣中天舞釰危。元氣蒼茫千里積。平川散漫一橋遲。興龍地古餘豳俗。蓋馬山名自漢時。直北關山非夢寐。越禽何日返南枝。</text>
<title>洪原</title>,<text>嶺腋折而東。海色始南面。山島作拱抱。是爲洪原縣。松林夾道旁。茅茨遞隱現。漁舟弄鏡波。宛若池塘淺。去國雖可悲。居人亦堪羡。丁男販市魚。中婦傭里線。但令獲團圝。不敢辭鄙賤。</text>
<title>北靑</title>,<text>辭家一千里。去路猶未半。初雪界山頂。層陰結海岸。緬思成府使。献賦作名宦。奎章別開餞。在古恩亦罕。微才忝隨肩。希音頌亦撰。虛雲過亭午。太歲驚涒灘。雲鄕杳莫追。宣室夢已斷。秋風舊燕子。參差不成伴。文窮九命乖。恩深五噫竄。羡彼福力人。同榮不同患。柏悅念前蹤。狐悲起新歎。有詩不敢傳。怕輸烏臺案。</text>
<title>利原</title>,<text>咸關至摩天。中間三百里。四邑盡南向。後山平峛崺。水田類江淮。過客餐雲子。說文六七魚。皆從此爲市。日月浮正面。星土洵具美。衣冠遠不居。氓俗雖鄙俚。長吏看逆旅。姑息磨勘俟。征釰至無厚。憔悴常瀕死。先王志更張。洗滌復綱紀。馨香中途訖。疲癃孰能起。呼臣比安石。玉音猶在耳。詎昧才相万。所以諷卿士。</text>
<title>侍中臺</title>,<text>埜人那堪敵王師。雉羽葫蘆一笑之。千載功名留海上。伏波銅柱侍中碑。</text>
<title>端川</title>,<text>北貨數端川。出金玉名馬。銅錢限岡巒。役車通里社。翩翩候商帆。落落見官舍。邊愁自玆始。愴然諗來者。</text>
<title>城津鎭</title>,<text>曉望松林入海靑。城津縹緲城門扃。驛舍燈火遠明滅。征衣尙帶魚膏腥。舟人撒網各呼喚。櫓聲忽與鳧鷖亂。曲港無風魚最多。一生衣食將魚換。</text>
<title>門巖</title>,<text>海濤囓岸處。襍石緫崩碎。大者卽島嶼。小猶列奇怪。石門忽離立。峭帆穿不礙。跨水類蠖步。似骨非鯨背。靑天作弓陰。曉日銜圈內。拳石穴一指。皦然猶可愛。偉哉此谽谺。不厭終朝對。</text>
<title>吉州觀點兵</title>,<text>吉州城上牙旗揷。吉州城下陣雲合。戰士皆騎果下馬。將軍獨借黃金甲。鰕夷可征靺鞨平。一生意氣能談兵。老夫曾隨天策府。能知馬足辨形名。</text>
<title>明川</title>,<text>海到明川差北入。隴坂遙遙高不急。堠人不明店舍稀。日暮黃泥馬蹏乏。煙橫樹暝望火奔。慚媿村閭緣客喧。方尺之紙易一飯。丈二粗布當百錢。官廚蕭瑟謝無肉。南瓜作羹寒不熟。三載長齋不挈家。厭作邊州二千石。</text>
<title>鬼門關</title>,<text>統戶無魚飯脫粟。病中顔色苦不足。長天北望尙有邊。我行如螘繞地曲。鬼門關前趁朝飧。行裝髣髴盂蘭盆。從此疾驅三十里。短日應難過朱村。</text>
<title>朱村</title>,<text>犬衣逢莫怪。楮幣使還能。古塞童無樹。寒溪淺有𣲝。路紆仍似返。山遠不知登。千里復千里。堠人尤可憎。</text>
<title>鏡城</title>,<text>鏡亦一都會。大氏爲南京。長江入海流。飛觀耀層城。榑桑無彼岸。紅日境中生。笆籬一千戶。樹柵高崢嶸。牛車自銜尾。魚商叫遠聲。薄暮進穅燭。嫋嫋橫枝明。膏油豈不貴。愛玆蔀屋情。何用識泉貨。自釣還自耕。</text>
<title>富寧</title>,<text>何物富春山。乃在肅愼氏。但聞披羊裘。寧復辨隼矢。黃岡竹樓作。南陽諸葛祀。大東三百州。傅會悉如此。寄語輿地家。先從正名始。</text>
<title>會寧北三十里過皇帝塚。傳是宋徽宗葬處。按地志良是。三首</title>,<text>衰草寒瓊認劫灰。果然天子累多才。紇于微命南柯謫。一樣卥風去國哀。艮嶽秋生鳥獸呼。新城高直不須紆。胡天不答林靈素。靺鞨寧知博古圖。虛傳万里鐵檠還。南國君臣淚易乾。千古唐生遺恨在。冬靑未樹會寧山。</text>
<title>鐘城</title>,<text>鬱鬱受降樓。窮邊第四州。但知依斗柄。未暇念刀頭。國步遠堪賀。家書遲莫愁。夜風窓紙薄。孤燭㥘綿裘。</text>
<title>憶言 二十二首</title>,<text>永平衙裏促敀輪。忠烈家中賜祭新。昨日大郞初筮仕。今朝已作縣夫人。六十儒人歎數奇。召南慈孝更誰知。人生貧賤眞難遣。只是尋常不皺眉。離憂添卻病纏綿。一粥眞難爲姊煎。得俟平安相見否。不辭刈盡種葠田。長敎好好不離身。偏喜登樓看寫眞。遙想碧紗牕掩處。孩兒枕冷獨傷春。十年空抱斷絃悲。長女生兒又女兒。始信阿郞眞長者。當時不欲索貂皮。噀血妖人嫁禍偏。覆巢深幸卵猶全。神驚鬼泣知何處。念爾飄然去獨先。世間難得讀書眞。打破詞章味更新。未必名高能誤我。不敢望汝作名人。琶潭水石足婆娑。阿䄵于敀喜克家。一日程猶嫌阻覲。寧期老父落天涯。行當盡室入耕漁。長白東暆任所如。我未環敀敀亦老。姑敎汝讀數年書。臘月生猶誕聖䄵。憐渠骨相獨淸姸。驕癡未敢長嗔責。似若神傷無母然。別恨偏知永夜多。小樓書籍近如何。明明不寐魂猶往。御愛松邊內賜鵞。朝廷以我充人數。也得名攙竄籍中。可笑沙鷗眞冷眼。藕花開落任秋風。金門鵷鷺日相踈。惆悵奎章罷起居。獨向天涯攜稗史。茂陵回首泣虞初。愁城牢落一桮稀。八翼摧頹夢不飛。慣誦唐詩征戍曲。家人也學寄邊衣。幽篁天路渺難尋。馬上魂消只越吟。一段人間凄絶意。土門斜日吊徽欽。廵盡胡山皺處行。從知一皺一峰橫。河聲不比江聲暖。長帶狂風怒雪情。眞番葉脫見長亭。北曲啾啾怨白翎。自笑微軀能禦魅。也應勝似玉樞經。殊方風氣自蕭蕭。東海無邊北極高。終古芳蘭不生處。楚人安得著離騷。悠悠身世付泥鴻。長白燕雲一歲中。五國城南煙火少。海靑飛盡夕陽紅。蓋馬魂魂極海蟠。非雲非雪氣常寒。從來北地無書讀。辜負穅燈一万竿。天高海闊欲何敀。只是蒼茫背落暉。前日夢中逢伯益。東荒經裏說熹微。北風千里海生瀾。嶺雪嵯峨鳥道難。願作山頭烽一點。片時流照到長安。</text>
<title>謔張</title>,<text>君是神位抱朴子。我乃材官蹶張士。山川誰道自有淳。文武不能終一弛。二十六宿本連天。新羅一瓠何纏綿。依俙寶我似石裏。狡獪呼君如鹿邊。必改而張瑟可鼓。無名之樸琴猶古。木皮從來入上藥。雉網還驚登樂府。敎讀魯論戒堂堂。偸看印譜嘲蠻郞。莫敎大朴散不回。相思作謎非鋪張。</text>
<title>獨坐</title>,<text>獨坐無聲淚。非緣謫裏多。何䄵宣室問。中夜孝宗歌。心計魚千里。風期鳥一過。白山天下脊。投老欲如何。</text>
<title>海帶今稱藿</title>,<text>通國有所獨。㝃婦羹海帶。究觀博物家。醫方亦靡載。嘗聞古漁人。被呑入鯨內。持刀攢皮膜。奮迅鯨一駭。急乃囓此物。創合自不害。鯨吐遂得出。厥婦娠方解。意謂胎出餘。亂血多崩敗。試之良有效。聽者各無悔。冒占山韭名。滔滔莫之改。坐蓐無貴賤。啖過廿日外。佛手或時空。玆羹不可廢。柔滑知雨濯。鮮靑貴早刈。鰹煎及米鰕。風味連淡菜。丈夫亦分飽。僧廚失半買。物理固難窮。聊以補夾袋。</text>
<title>生日</title>,<text>人間孤露子。生日增悲哀。何况罹憂患。飄零山海隈。雖有五子女。眼前無一桮。白首與兄姊。望月空裵褱。羊膓水火爐。綠澀傾寒灰。可惜饅頭手。不送北方來。</text>
<title>斜陽</title>,<text>愁雲曳地雪模糊。隔水胡山樹葉麤。分外斜陽明一線。閒牕坐弄鼻煙壺。</text>
<title>寄兒 二首</title>,<text>無字經繙紙万番。客中難遣是朝昬。鷺鶿腳上愁分肉。鸚鵡前頭怕敢言。移錫去䄵嗁邑子。曳裾何處覔王門。吟魂似若褱長往。修竹娟娟夢裏村。荒城砧杵古眞番。冬至蕭條日已昬。穅燭灰深緘遠札。樺皮卷積記方言。流之不與同中國。老矣空思入玉門。尙有人間餘景否。海山隨處卽吾村。</text>
<title>朱進士 光謙 聞喜</title>,<text>姓字驚新榜。明宗復紫陽。養能因地利。科忽破天荒。文會襴衫古。榮旋馹路光。喜看絃誦遠。亦足壯邊疆。</text>
<title>答人賀喜。代朱進士。</title>,<text>愛姓人應不愛名。荒州小捷易馳聲。空慚立雪尊師道。頗喜臨風詠洛生。千里還家攢衆賀。九重垂問佩殊榮。鄕無君子斯焉取。一醉區區未展誠。</text>
<title>大學</title>,<text>慟哭名山石室藏。万川明月仰餘光。如今卻悔攜曾傳。廢讀親賢樂利章。</text>
<title>除夕</title>,<text>燭跋含殘裊裊煙。一經相伴是靑氈。白頭山下誰人屋。來了頭陀半歲緣。</text>
<title>元日曉坐</title>,<text>觸緖非京國。當飧涕淚凝。縱有無魂肉。寧非有髮僧。民風輕拜歲。客意重挑燈。看儺褱疇昔。春塘雪砌登。</text>
<title>人日</title>,<text>噩夢人間世。繁華隔兩塵。親亡空愛日。士遠亦傷春。道味窮時出。書程別後新。自慚衰性氣。不似橘皮陳。</text>
<title>二月初六日</title>,<text>釋菜纔聞届上丁。投荒那復記堯蓂。無情細月卥庭畔。不見農人看昴星。</text>
<title>寄族從姪</title>,<text>地盡猶人類。寧憂鳥獸羣。離家懸已解。不慕性無分。庭壓新春月。山橫異域雲。平生芳草譜。兆眹爲思君。余弱冠愛讀楚騷。號曰楚亭。其詩大抵多幽憂感慨之音。如日暮途竆何世界。登山臨水送將敀。坐惜光陰成晼晩。可堪燈火作依敀之類。蓋前定耳。</text>
<title>次朱子感興詩中童蒙貴養正一篇寄二穉</title>,<text>象勺兩非穉。身敎慚無方。孩提失所慈。頭角遂凄凉。厥考且行遣。爾蒙焉肯堂。嗔怒爭盤飧。跳躍戲康莊。詎念天一涯。飯粟無蔥湯。我自樂有餘。展卷理逾詳。但恨耄易及。成立爲汝忙。感彼鳲鳩拙。哺子偕翺翔。</text>
<title>萬哭篇</title>,<text>万哭豈盡哀。万言豈盡名。恭惟首出姿。上古亶聦明。煌煌啓奎運。皞皞登泰平。孔師而朱友。掇秀復搴英。發爲經緯文。波瀾觀厥成。道大知域小。禮樂有餘情。龍髯忽中墮。天意絶羣生。仲冬觀葬聖。經䄵神獨驚。山河與成闕。倀倀安所行。譬如魘夢人。欲呼不能聲。何况蒙大難。一落千丈坑。仰慚國士遇。俯玷白衣榮。區區精衛性。未障黃流傾。敶詞期自靖。天日鑑精誠。</text>
<title>次朱子卜居詩韻</title>,<text>弱冠誦離騷。常怪性多秋。亭亭厭隨俗。落落愛尋幽。忽焉起長慕。文淵復田疇。去約販鹽侶。已買東江舟。蓬蓽暎丹誥。茅茹非素求。遂成紫微直。未諧碧山謀。聯翩侍香案。往來作遨頭。上呼無雙士。名非第二流。▣荷千金賞。三作中華遊。遽抱遺弓恨。翻媒識字憂。家書阻經䄵。一落雲海脩。歎息華陽叟。中夜泣貂裘。</text>
<title>有赦時聞稔兒來覲</title>,<text>赦令眞同百蟄雷。千門万戶一時開。寧云愛馬深於子。不俟兒來俟馬來。</text>
<title>重次稔兒</title>,<text>大古朝鮮北。孤城蓋馬陰。敢言忘世果。轉覺讀書深。皺盡觀河面。消空見獵心。惟應存大雅。不必問升沈。</text>
<title>次韻示人 十首</title>,<text>土銼猶能日再煙。客中忘世復忘年。封疆盡處仍成坐。緣法空來只引眠。瑟海斜陽漁艇外。滿洲春雨牧童邊。今人望見翻相避。何况時時榻解懸。緫是飄風與淡煙。莫將脩短問餘䄵。凄凉王母桃千片。惆悵長安柳一眠。當面胡山如屋裏。半江靑草卽天邊。此身縱道無敀處。猶有丹心魏闕懸。遠樹微茫欲化煙。白頭山靜日如䄵。汀花有似全身醉。沙鳥能爲半眼眠。廿四番風看又盡。二千餘里更無邊。煎茶豆滿江源雪。不羡康王谷水懸。黃岡明月白山煙。又是蘇仙壬戌䄵。磨蝎星宮元共命。卑田乞院許分眠。生涯自處鼪鼯半。蹤跡常依虎豹邊。隱約三書身後事。未應高價國門懸。一生身惹御爐煙。忍戴南冠話昔䄵。骨肉相逢翻有禁。夢魂敀去卻無眠。花遲不省三春後。河出如知兩國邊。挾矢張弓眞快活。斑斕雙雉馬頭懸。一炷心香結彩煙。不知何日是敀年。讀書樹下同牛歇。炙背簷端學鳥眠。博局曾隨天帝側。琵琶空憶漢王邊。翩翩蝴蜨誰憐汝。邂逅蛛絲忽倒懸。粒我依然万井煙。堯湯水旱健陵䄵。生成鳥雀春深喜。偃蹇豼貅日晏眠。穆克登來空失地。金宗瑞到蹔開邊。初昬始識吾行遠。斗柄當頭不甚懸。朅來胸次盪雲煙。念爾翩翩政少年。不管行藏輕似葉。未應風雅寂如眠。遠猶可到非天上。久益難忘只日邊。是月三垂初八淚。万家都廢佛燈懸。鬢絲風颺竹爐煙。鶗鴂天涯又一年。假面時逢山鬼戱。忘形偶入醉鄕眠。波濤日出鰕夷背。草樹雲深蜃市邊。頗喜塞翁能食力。笑看庭畔有貆懸。西山春水碧于烟。四泊星槎再十䄵。國士寧酬漂母飯。長安忽憶酒家眠。樵深偶識人葠處。岸畢初窮石砮邊。万里應知同此夕。天南新月玉鉤懸。附 敬次家大人 二首○男長稔野屋消沈一匹烟。數聲雞犬晝如䄵。桃花水暖觀漁出。柳絮風輕被酒眠。物色居然三月末。我行忽到六州邊。人言叔黨隨儋耳。慚愧論才万里懸。胡山返照紫添烟。小別依依已半年。詎擬豪吟搔首問。政愁泥醉據按眠。人情古雨今雲外。客思新蒲細柳邊。差喜荒州稀乞字。伊來十指似槌懸。</text>
<title>再示稔兒。用前韻。八首</title>,<text>一雙眸子漸如烟。占盡人間半百䄵。白刃交前猶定力。靑天在上且安眠。疑蛇忽墮空杯裏。驚鳥難依曲木邊。來與老兵談塞俗。風燈蕩影雨聲懸。吾妻海樹女眞煙。地軸天倪不記䄵。異鳥多尋孤嶼伏。梟羊時掛別枝眠。三層樓出罡風上。四月山深古雪邊。粗糲亦關遷客慮。績麻聲斷室如懸。分無圖畫策凌煙。身似黃楊厄閏䄵。寂寂褱人南澗詠。時時企脚北窗眠。附心滄海橫流際。决眥皇天厄運邊。烽子空然驚一叫。千尋甌脫燕巢懸。御書樓鎖碧紗煙。滿屋虹光製錦年。葠椏抄分園客譜。松花覆與酒人眠。幽居獨占紅塵內。淸俸長依玉箰邊。今日飄零悲落羽。囚山陗絶地孤懸。茫茫沙磧限人煙。只有烏雅噪竟年。隔水時逢番騎獵。看山坐對老僧眠。春光北地無多子。影事東華阿那邊。膓斷江南敀不得。杏花深處酒旗懸。夢罷黃粱未斷煙。可堪商婦說當年。家僮尙作輶軒語。襆被猶餘畫省眠。不耐蔗甘先食尾。應羞梔蠟蹔修邊。撞胸急杵將何補。冄冄西方日鼓懸。耕鑿居然外九煙。此間吟弄獨千䄵。生憎社燕多閒語。惱殺桑鳩亦醉眠。人自彈琴黃檗下。吾將買酒白雲邊。凌風一著靈槎問。五岳眞形肘後懸。解喫檳榔嗅鼻烟。風流瀟灑入唐䄵。驚看火字呈春舞。巧喚湯婆半夜眠。失路行隨牛矢後。多情坐近犬衣邊。佛言平等莊齊物。此秤無星定孰懸。</text>
<title>五月十三日</title>,<text>竹醉今何夕。先王孺慕時。孝知加等厚。義有不言私。原廟江河永。明衣日又遲。翩翩書局事。獨許上丹墀。</text>
<title>伏枕</title>,<text>敢道心由習坎享。到頭生死不須驚。更無傳與家人說。只有殘經未了情。</text>
<title>五月二十七日先人生辰</title>,<text>具慶之人也。生朝幾献巵。弱齡孤露後。今日獨天涯。只有捫痕哭。都無贈影詩。巾車非洗腆。寂寞想荒祠。</text>
<title>六月二十八日國祥望哭 八首</title>,<text>竆山痛哭東儒錄。中夜悲歌北地詞。千古傷心於我別。楚人偏有九疑思。人間共記遺弓日。天上寧知佩玦身。回首長安烟霧處。茂陵松柏一番新。文章華袞猶餘事。錫賚便蕃未是恩。眞遇眞知眞涕淚。不堪倉卒向人言。半世朝衣還埜製。三年衰服遽玄冠。光陰不爲窮途住。逝者初無行路難。琵琶商婦尋常事。枉遣靑衫泣最多。海佛雷騰今夜哭。偏知老淚獨傾河。肯對村盤誇賜食。難從田舍說王門。爛柯碁局無相證。已是人間五世孫。焚香一讀先朝集。刺血眞思寫佛經。要使心心千世下。万川明月仰儀刑。二十五年文武道。忽焉墜地欲何如。小臣曾是無閒日。此謫天應敎讀書。</text>
<title>石鼓歌</title>,<text>石鼓斷爲宇文物。馬氏万言終未必。古道悠悠日無存。只此近古心已折。秦風漢雨總不到。猶是蒼然蘇綽筆。南渡衣冠盡禪學。弁髦車攻與吉日。綠字刻徧藍田石。李下皇風移閥閱。歐虞褚顔學眞書。不識三倉所自出。空偸僧帖畫蕭翼。枉襲秦銘頌元結。掃地焚香韋左司。異事初聞淸廟瑟。修武韓公號知道。涕淚滂沱叫獨絶。興來搖筆作長歌。人聲石聲相轇轕。東坡後出年尙少。繼步詞壇更超軼。石鼔之鳴殷如雷。作者如雲竟無匹。何厄而臼受舂杵。何辱而髡失剞劂。一瘦一肥關文運。塡金剔金皆傷囓。遷徙竆通物亦老。銅狄婆娑魯殿兀。古希天子坐考文。綆沒津逮居無逸。宋槧與皷耳孫耳。五經並華猶名室。遂將石皷奠太學。御氣龍騰暎題跋。虎觀刀筆笑覃思。鴻都徒隷慚塡咽。祭酒槐陰雙護持。辟雍倒影黃瓦纈。復恐觸手字漸稀。禁搨仍令欞眼密。細分殘字入賡載。螘封盤馬千文律。忽驚口外靑衿地。十物團圓重甲乙。軆完語新字宛然。贗非妨眞取非失。江南小蔣好事者。古文奇字窮流別。亦有須彌芥子法。小圖細書移纖悉。雙懸鼎立天地間。副本縮本能事畢。我手如桴閱眞鼓。登聞雷門都不屑。自幸箕疇万里身。觀止岐周千歲質。其文在飽不在鞔。有短脽者匾其一。玉膜雖均膚或殊。由其剝深看方徹。書精古色兩不禁。中邊合湊成磨涅。簡非玉筯象猶傳。幽無石椁民可述。刪後詩存貳者誰。仲尼受之作庭實。嘉禾缺月取姸來。鼉釰龍梭從險說。平生諷詠如鬼神。親炙方知言語活。墨本只如寫顴影。無此天然肉傅骨。舊蹟非陳且勿愁。新物作古何太疾。我歎不作壽者相。我歌不疊中興烈。古文尙書尙疑案。何况區區一獵碣。</text>
<title>七夕篇</title>,<text>今夕何夕降吾姊。天上相逢牛女喜。家家乞巧賀穿鍼。何况呱呱洗兒始。是時庭院秋可憐。纖月未弦光未先。羹靑飯白餉阿母。暎戶已道修眉姸。年年晬盤陳菓蓏。天市熹微雨點墮。每憶微凉燈火底。冷淘酵𨟺呼醒我。我初學書尙哺乳。姊來傡讀偏含妒。四歲以長不知敬。常呼小字逢姊怒。姊䄵十五嫁任郞。贄雁玉貌驚華堂。伻來伻去日招邀。兩家承歡各未央。炎天銜命篤行李。六月遽奉先君諱。姊纔有敀我尙幼。門闌子子無相謂。姊隨季舅黃州官。包饋香梨碧葉團。麻衣丱角訪姊行。慣聽筆橋流潺湲。我娶旋行卥州慟。心計差池苦未中。姊已甡甡三兩兒。我亦一女孩可弄。提攜合倂恣熱閙。塞破小屋塡奧窔。雖無樂事可忘貧。以玆數得先妣笑。嗚呼癸巳十月中。先妣棄世何悤悤。任兄得官殊不腆。姊孝所及能送終。遂因孤露厭科擧。蹔入中華學漢語。敀來偃蹇空四壁。持竿擬逐煙波侶。一朝聲名動舘閣。白衣新銜比鴻博。烏紗謁姊相持泣。風樹不待嗟命薄。將謂祿仕恩轉深。遲回未敢言初心。每逢賜食不自專。桮傳圈致紛追尋。任兄出爲花縣吏。我兼熊津察訪使。夫人轎子相後先。雙繖逶迤同旅次。明䢅具儀上先墓。鄕里咨嗟歎稀異。爭言吉兆久發祥。澆酒百回寧徹地。乙卯阿甥進士時。導以鼓樂姊來隨。我亦新從大夫後。逮食緋衣雙拜祠。至尊語及先人故。榜目仍令譜系註。當年何人不推恩。偏於我家多殊遇。姊有奇氣邁男子。慷慨如聞古俠士。但恨居貧志不舒。無由一洗儒酸恥。姊有奇才勝易牙。能將草蔬鬬豪奢。蕎麥饅頭可献君。南瓜熬菜輕紫駞。姊云酒醬何常師。能以意推俱可宜。五色之變如五味。知味不難知染絲。刀擣松子嫌不利。碎鈍翻令罨油氣。此言便覺至理存。世婦婢也誰知貴。我宰赤縣名山水。一欲迎姊溪亭裏。家務叢身柰姊何。窖分芽黃獵分雉。五䄵一疾不下堂。崩城哭女神慘傷。况我琅璫逮錦衣。謫路三千驚雁行。來時不得就牀別。千古茫茫仍決絶。已聞賣屋遷舊卷。復聞渴葬凌冬月。方喪未畢姊又逝。此身何意人間世。梧桐一葉又生朝。烏鵲塡河空歲歲。定知兄敀作黃姑。依然姊返天孫居。阿弟身爲博望矦。他日乘槎相見無。</text>
<title>七月旣望 三首</title>,<text>靑春袞冕蘭亭日。白露珠邱赤壁䄵。未學殉身隨稧帖。空吟望美吊蘇仙。卥風浙浙動薕葭。一夜河聲兩鬢華。万里人人談赤壁。不知明月屬誰家。作賦吹簫事偶然。名人陳跡競流轉。安排姓字工相似。笑煞南州蘇應天。應天湖南名士。於英宗壬戌七月旣望。與二客吹簫過同福縣之赤壁作賦。</text>
<title>客有餉酒者</title>,<text>敢將經術致吾君。數墨尋行笑白粉。耳外絃歌無徙月。眼前杯酒有層雲。一寒殘夢牛衣宿。數夕餘粮鼠穴分。近作程朱門下士。天人性命苦難聞。</text>
<title>九月十六日</title>,<text>靑門楊柳憶蕭蕭。夢裏敀魂不可招。欲把一尊還自賀。去年今日是生朝。</text>
<title>江上</title>,<text>極北天低雁不長。胡山側面淡斜陽。芦花只是如吾鬚。搖蕩西風鏡裏霜。</text>
<title>九月二十二日故千秋節 幷小序</title>,<text>今日曉夢。拜先大王。以烏絲欄命書御製將作匾。而以一行內有當改者。計其字數而充之。余微諫曰盡改書之爲快。若一行內計其字則事亦苟矣。覺而記之。正是晨班起居班時也。枕上口占如此。夢裏君王近。天涯涕淚遙。言言非昨日。事事憶先朝。葉盡天俱瘦。秋深月欲消。漁樵元有分。不敢望漁樵。</text>
<title>讀易</title>,<text>已足忘言語。何煩指畫圖。河聲如有積。秋色不成濡。澹澹斯爲日。迢迢自在吾。頹齡知味道。生意未全枯。</text>
<title>贈吳 命履</title>,<text>謫廬如瓜牛。靑燈耿一豆。籩酒世其麵。一啐不敢又。慰我吳家子。挾冊來左右。止焉或同眠。飯焉或相侑。丱兮忽爾弁。所遇那不舊。我讀操南音。棘棘難口授。示之九經色。聞以六書臭。側身斅學途。傾耳逑作囿。往往尋義理。居然矣章句。道之而不牽。可漸不可驟。蒲盧期自易。駕駒常欲後。嗟我擯更老。顴如嘗醋皺。將恐作人師。化爾爲學究。努力崇明德。亭亭擢其陋。聦明靜自還。是爾瓜熟候。長白一千里。海山實奇秀。安得攜手隱。汗漫送餘晝。君子貴三益。峕名寧足就。</text>
<title>贈韓 師愚</title>,<text>麂眼籬頭白柄鑱。紅鱮潑剌釣鉤含。書聲完轉隨親側。便是人門董邵南。</text>
<title>偶成</title>,<text>我本不要熟。還從這裏過。看羊非北海。磨蝎似東坡。厭對夸毗子。羞爲暇豫歌。一䄵經四赦。臣罪獨知多。</text>
<title>元宵 二首</title>,<text>元宵燭有花。匡坐自煎茶。努力日三省。逍遙天一涯。神之寧糓汝。國耳未言家。昔夢知何兆。金尊耀落霞。月初夢得句云金尊泛餘景。落霞耀明月。忽欲改之曰瑤草含遠靮。謂馬銜靑草也。謫居猶積仕。磨勘我當遷。日月喬陵外。風濤宦海邊。翁蚩疑柹餠。兒黠訝銅錢。且養詩書氣。從也草木䄵。</text>
<title>輓朱君 鎭福</title>,<text>巷哭無書種。州空失德隣。迪蒙非小惠。祭社豈他人。講樹依門冷。邊花壓塚新。蘇仙作賦日。回首憶生辰。君子于七月旣望</text>
<title>牧童遙指杏花村口號</title>,<text>行人馬上偏思酒。店舍無煙村樹碧。山迴路轉雨點稀。微茫不辨靑帘色。忽聞吹笛聲漸近。小童橫跨牛背穩。此童年可十歲餘。背負短簑髮雙綰。手把長條不打牛。牛行緩緩俯淸流。知爾爲牧童。呼爾且小留。前村路幾許。借問有酒否。牧童曰有之。復問何處有。牧童不笑亦不忙。酒家易知復難忘。揚鞭擧袂一回首。紅紅白白遙相望。桃花短短梨花早。惟有杏花多最好。花風遠遠送酒氣。花樹高高當酒旗。但尋花處去。中有當爐姬。穿花見粉牆。渡水橫略彴。靑絲繫玉壺。小槽眞珠滴。一斗當十千。對客誇數錢。豈無問路者。往來多少䄵。春鳩屋上鳴。雙燕林間飛。知君馬蹏香。今日花成泥。客問味何如。搖首不肯語。童子不食酒。但聞酒家處。</text>
<title>伏讀放逐鄕里傳敎 癸亥二月初六日夜</title>,<text>幸被宣仁赦。吾猶元祐人。風應非子厚。石自愧安民。春草當歸夢。天花不染身。家山千里色。又是一番新。</text>
<title>韓 希顔 杏花草堂</title>,<text>胡山亦有花。愁州亦有士。花遠不成春。士窮甘自晦。讀書不讓人。但不赴擧耳。種稻劚生地。窮山養偏母。官糴幸先輸。庶免鞭扑恥。但願無早霜。新田歲其有。日暮盥濯敀。浩歌草堂裏。溪前列紅杏。碓下環碧水。穿林喚雉媒。開罧取魚婢。穅燈跋輒屢。荻筆課兒子。雖非荷簣情。眞堪沮溺耦。緬思三代民。辛勤悉如此。斯人孰敢侮。衆騖方未已。埜色上衣冠。人笑卬獨否。邊花滿眼紅。相思室則邇。詎但期信宿。雞黍候千里。</text>
<title>題韓 希顔 杏花草堂 四首</title>,<text>漠漠水窮處。褱哉春夏交。松花吹博局。鳥毳落書巢。老去誰能挽。閒來不可拋。都人容已改。邂逅莫相嘲。雲山非不好。自愛一農人。信宿三毛飯。招邀四皓隣。飛花隨屐齒。落月到杯廵。所貴無言說。惟應炁味眞。東谷栽花塢。西原種秫田。鬲山浮綠䯻。勺水逗靑天。習懶驚春暮。行吟愛地偏。爲君能食力。一詠伐檀篇。汗漫成幽步。天涯無事翁。遠游殊可樂。一誦果非窮。戴笠魚苗雨。腰鎌鹿柴風。翻疑種杏叟。避世水西東。</text>
<title>自題</title>,<text>隱淪元自樂邊荒。不羡終南舊草堂。敀去來圖成變相。杏花明月是他鄕。</text>
<title>讀雅亭小牘</title>,<text>靑莊現世如飛鳥。閃鑠無痕碧天杳。誰從空裏記形聲。落羽婆娑證不了。忽然撒手落懸厓。橘皮蟬殼同消摩。雲今過眼說不得。若問古雲如君何。黃金可鑄絲可繡。兩個蚊蟁經宇宙。二十一史彈詞聲。泠泠不暇絃指鳴。沿邊赤楊已吐絮。細鱗紅魚淸水泝。豆滿江頭春暮時。不似流觴曲水處。</text>
<title>送春日出江上。次坡韻。</title>,<text>碧霞無端橫半村。不咸山炁流魂魂。河中小魚善避影。數罟巧取乘黃昏。佻佻士女盡跣足。但知種栗無花園。提攜隣老強送春。落絮多處風微溫。三年破坐作癡㥘。病眼浩蕩羞朝暾。丈夫不能窮河源。豈意曳杖來土門。行鍋吹火餉赤梁。慣聽不復嘲方言。一蹊芳草不爭席。煕煕古俗無卑尊。</text>
<title>燈夕</title>,<text>燈市千家喜。呼旗佛日晴。嘉魚西子乳。新月左邱明。侍醼桃花石。徵歌細柳營。不堪華表底。鶴語漫相驚。</text>
<title>端陽</title>,<text>天涯颯颯端陽雨。客裏翛翛五月寒。三十年前今日讖。不堪回首憶長安。</text>
<title>受降樓</title>,<text>冷風挾掖上空樓。搔首靑天賦遠遊。碧樹平鋪皆地底。丹梯努力是竿頭。邊籌幸免覊縻郡。古蹟猶爲磊落州。玉宇移時高處想。長河落日漭生愁。</text>
<title>苦旱</title>,<text>日日非無雨。蕭蕭數點欺。拙鳩空喚婦。斷霓不成雌。麥翠消殘浪。塵黃裏熱吹。亂雲千萬疊。誰是作霖姿。</text>
<title>倚虛樓</title>,<text>憶昔雄邊築將臺。八稜三級壓城隈。中天有影浮圖迥。出水無根菡萏開。只怕虹橋隨步滅。翻疑蜃市攝人來。權輿用盡番胡力。今日寧知杼柚哀。</text>
<title>夕步</title>,<text>弱蜨依叢薄。驚人復草蟲。地鹹萵葉紫。天旱月輪紅。懶欲忘西笑。凉思畫北風。小詩吟易盡。散步與誰同。</text>
<title>兀兀</title>,<text>兀兀長如睡。衰顔暎破簾。行藏看白賁。時序屬朱炎。偪側交俱絶。啁啾謗或兼。平生江海志。前路不須占。</text>
<title>旅次襍絶 十三首</title>,<text>靑山盡處本吾邦。慚愧樓名尙受降。不識中間經畧意。幹江不限限枝江。匈奴慟哭失燕支。江禁堂堂欲恨誰。恁地民情須闊狹。儘敎言儀付三司。無茶無畫復無香。烏鵲尋聲語必鄕。可笑玄禽村更甚。紅襟渝似十䄵裳。生衣熨取自然黃。膩髮堆雲曉沐梁。不有鳳仙花一朵。眼中那得識朱陽。雞翁眞箇喚朱朱。樵子無腔作鼻謳。記取田家新月令。芝麻花落䵚生鬚。種得籬根半畔萵。離離繁葉摘還多。誰知老大高如帚。叢碎都成小菊花。萵苣饞呑十數丸。不消苜蓿上闌干。瓜情麥味都如昨。只欠鰽魚內府頒。萆麻肢節老蠶同。雨葉疑荷復似桐。結子居然成綠刺。忽如畫裏對高松。鼕鼕巫鼓惱比隣。恒舞恒歌夜繼晨。道上遺音時宛轉。兒童強半學跳神。蠅子黏人睡不成。蚊非知禮亦先聲。玄蠭掀尾驕橫甚。螫倒蜘蛛曳壁行。北人園圃悉耕菸。火飮流傳二百䄵。聞說倭人疑莨菪。羅含狀外獨犂然。愁州兒女淚如絲。機上鶯黃織向誰。半月辛勤成一匹。枉敎夫壻上京師。衣冠大約不分明。文字那能有典形。太息賓興無續錄。先生万里視階庭。</text>
<title>愁州客詞 七十九首</title>,<text>六月不咸頂。大澤𣲝始解。東脈隱日本。西砂包渤澥。北極出地高。四十六度強。亥坐巳向國。穆翼度桓鄕。方城方數里。中有三層樓。胡山遮落日。何處望神州。不有謫來人。詩賦寧地出。而我慚蒙求。不學功令術。從人借策牀。雅軋如柔櫓。手持牛尾拂。自媿王夷甫。覊愁非鵩賦。詩案尙烏臺。獸聲哨馬急。知道撥軍來。韓家貽杏子。蘡薁出涪溪。旅况無多子。煙桮易一難。土壁少糊紙。矮簷無搭棚。畏途麾不去。切反是蒼蠅。爲屋必四榮。屋中竈對廐。愛從竈上眠。不厭廐中臭。淨刷畦中糞。刈盡屋畔樹。院落恐妨陰。蔬根慮受汙。有碓而無臼。精鑿籭代箕。哺兒磕榛子。與郞縫狗皮。雙手撈泔底。糝之雞立竿。㸐火代膏燭。績麻到夜闌。績麻難具陳。事縷功六七。生憎布商妻。䄵䄵數月別。麖皮作貼裏。篋笥傳高層。近日多南販。綿花方代興。蔥葵不下種。經歲自能生。况菸成大葉。坐令槱薪輕。黃雀而丹頂。交交東海來。爲爾報豊稔。籠囮何見猜。我有楚王癖。求瓜必細腰。園翁喜黃老。蒙養期松喬。戶糴十斛米。上戶加倍之。上戶耕不足。無田復奚爲。足凍姑撤尿。須臾必倍寒。今䄵糴不了。明年知大難。曰糴亦無痕。曰糶亦無影。賦民一桶水。官自棺官井。粟麋襍菜根。廑免花生眼。擧網得紅鱮。輸官不自饌。催租未發聲。見面心先駭。布直姑低昂。一任官門買。捕呈一大魚。官給三升麥。三嶺多春泥。往來頭盡白。完爾海倉糴。輸我城中鹽。但飛一押字。官亦不傷廉。貧民養一牛。甕算何所無。一爲里正奪。剝皮懸官厨。有地無人處。是我衣食碗。不知眞土門。自棄還自限。政亦不可膠。禁亦不可弛。三䄵不渡江。人畜皆凍死。長轂脫雙耳。道狹妨並驅。不敎知去處。但見軌全濡。女曰讀書勤。士曰織布細。文工喫官司。布細能發解。簑笠不覆肩。愛逐長江水。不農復不商。去作魚蠻子。山海隔王春。人物甘自棄。但願官稍廉。與民不爭利。官貪實大耐。官明多遭擯。阿誰書殿最。論勢不論人。喝打齊心棍。棍響震庭宇。血肉異折薪。請官勿遽怒。嘒彼鐵漏子。夏楚如吐麵。大哉欽恤書。先朝有成憲。驅馬四百蹏。船布一千匹。此地無鑄錢。十倉傳祕訣。槌碎金剛山。一峰成一石。配石石生兒。姓趙名是翟。意氣誇時望。威行十四社。戎服出郊迎。通官不下馬。䟽河作水田。比屋可秔稌。大國卻無禁。營門獨不許。邊士與邊姬。貴賤何殊絶。邊士憎打臀。邊姬愛如膝。忙追膃肭勢。乾碾八郞蟲。敎儂眠不得。夜卧非老翁。涪溪多宦家。藏書稱第一。書目且何如。通史有全袠。偶見村童書。忽傳圓嶠脈。問爾何從師。曾是富寧謫。藥草行滿地。離離復誰采。但把三稜鍼。庸醫刺氣海。民家一祥祭。有往輒傾城。餉賓誠已熯。孺慕只常聲。京城稻米飯。味淡膓易枵。炊栗愼毋塊。黃豆期半焦。終䄵一罷齋。巷獵分麞腿。異哉南方人。不嘔石花醢。黃紙寫㛰書。綿布贄一匹。但願郞洗足。儂不嫌舊襪。塗牕蟬翼紙。鋪室龍須席。前期作餦餭。迎壻在今夕。士女齊上冢。佳節惟端陽。角牴懸官賞。鞦韆繫道傍。䄵豊無早霜。宰牛作秋夕。比屋皆庖丁。何煩楊水尺。膠糊揀黃粟。刷布助顔色。細沙飽饑豕。瞞秤滿洲客。城樓聚博徒。四望風流利。古麴猶傳脈。喧聒非佯醉。行營建亥月。元帥自防秋。下官但唯唯。三斛月三牛。碧繖何官長。翩翩近卻非。武科經二式。猶著唱名衣。一種僧風惡。形髡室有妻。生女不他適。只是嫁闍黎。山有如人獸。其名無乃㺑。大桮耽火飮。投菸或報葠。慶源西北望。日晴山市遊。埜氣亦靈活。玲瓏如唇樓。六地饒菡萏。時有采珠來。要看一明月。卻取万蠯開。傳疑皇帝冢。惻愴宋徽欽。恨不置守衛。聊慰千古心。袴褶何翩翩。官令茂山去。廉價得貂皮。知爾發身處。假玉靑指環。飄颻紫𣡄繫。門闌頗奕奕。嫁與親騎衛。吹空酸蔣皮。含齒作鼃黽。爪染女兒花。不敎人細省。歡言柳汀樂。作色語呢喃。不見捉漁子。了不施袴衫。白粟精復精。炊成一鍋飯。祈禱南山拗。䄵䄵事如願。可憐髫齔歲。男女俱上頭。跣行將臺畔。鬭草作巫謳。趙生淪落人。白首伴詩娥。織布細無比。能和同谷歌。穩城出名姬。新聲遏雲好。風流蘇子瞻。坐惜鶯鶯老。無絲廑有竹。巫鼓才人笛。猶傳獅子舞。笑聲時啞啞。故人寄一扇。千里意如何。報以江珧殼。天寒當小鍋。硏石綠於歙。嗟無妙手鐫。女兒天下白。恨不施朱鉛。柳公 焵 寔名宦。五十䄵閒稀。淡食如僧舍。去來一綌衣。李令 日運 嚴鄕約。空爲後人笑。江南罵蘇威。寧能誦五敎。髯矦 義駿 眞士夫。不怕營門語。抄書滿數籠。策馬空囊去。大雪失孤村。鏵鍫僅覔牖。問汝居何處。畸田不逐畒。糴法本什一。今䄵胡十五。前冬大急時。什伯寧足數。易中知糴道。剛柔自立本。石奮徒虛名。不食又何笨。鄕任有腴瘠。腴窠偏多遞。視官果如家。公糓變私債。國糓名十一。其實斛二斗。官令雖十五。中滋十八九。良吏無他才。先絶阿堵想。文官責尤別。六州兼敎養。</text>
<title>國忌</title>,<text>國忌連家忌。傷心六月偏。流離懷丙舍。際會說丁䄵。落日看如鼓。秋雲忽似綿。環敀無處住。敀老九疑邊。</text>
<title>七夕</title>,<text>有姊今何往。靑山漢水津。三䄵成死別。七夕感生辰。一葉人間世。雙星夢裏身。我歸應不見。莫恨未歸人。</text>
<title>文廟落成</title>,<text>孔宮儼若畫圖成。碧戶朱甍向背明。宵雅三章來造士。周官六劑泛新觥。山知罷霧呈幽態。鳥亦遷喬作好鳴。吟弄天涯如有得。長筵又見月卥生。</text>
<title>夜坐憶門人韓子舒，朱順卿等。赴擧吉州未還。</title>,<text>紫塞秋砧急。靑燈雪鬢深。矢亡寧射雉。井廢自無禽。斷茗消全厄。劬書作半淫。不知何店雨。共此未眠心。</text>
<title>重陽日。門生崔宗五攜酒見訪。</title>,<text>重九他鄕眼一靑。尊前黃菊未飄零。明朝風雨君知否。花已離披酒已醒。</text>
<title>癸亥臘月偶書</title>,<text>思量万事苦無前。要把殘經抗逝䄵。籤到左車嵌似窟。籋來雙鬢聚成氈。差池蓋馬飛雲履。慚媿滄洲爛月船。聞說名途猶嚇我。太平阻絶老江邊。</text>
<title>故千秋節</title>,<text>秋衾輾轉憶長安。自起開門曉月看。怳惚因風聞珮響。白雲鄕裏玉欄干。</text>
<title>贈韓乙卯 師德</title>,<text>杖頭朝日掛葫蘆。黃葉村深酒可沽。破屋十䄵而已矣。時名千首者之乎。論交笑殺多遷客。索性猶能詈薄夫。最是心無烏帽想。白鬚紅頰未全癯。</text>
<title>十月十五日先妣忌日</title>,<text>靺鞨山深雪界天。逐臣明發不成眠。俄鬚俄乳休相問。不見阿孃三十䄵。</text>
<title>贈韓 師德 掌議</title>,<text>雪深疑屋重。牕冷覺燈微。乞酒興多敗。催租期屢違。姬人半華髮。弟子盡朝衣。一奏雍門曲。知音千里稀。</text>
<title>再爲解嘲 二首</title>,<text>豆滿江頭七十翁。狂歌飮酒自豪雄。怪來鄕里無相識。太半朋游在洛中。莫歎窮廬事事非。直須騎馬去如飛。猶堪一醉都門酒。五嶺連天意氣歸。</text>
<title>再次前韻</title>,<text>老翁奇氣出菰蘆。文自通方禮不沽。天地誰爲窮我者。江山去作酒人乎。含飴且可弄孫子。居土何嘗非大夫。話到無言忘主客。雪中相對兩淸癯。</text>
<title>再次前韻</title>,<text>海內無靑眼。天涯夢紫微。悽然念疇昔。詎獨歎離違。孤客難賖酒。荒城少擣衣。不愁衾枕冷。但惜鬢毛稀。</text>
<title>失題</title>,<text>倩誰搔背癢。自愛小童淸。仁在雞雛嫰。嬌憐燕視䀪。細心窺筆勢。暗地學書聲。不患才難進。惟應戒速成。</text>
<title>次韻代人</title>,<text>彩筆高橫肅愼邊。翩翩傾蓋白頭緣。官情寓奇婆娑樹。綺語還同玅法蓮。塞上驂騑曉月。樓月歌舞動春天。誰知送舊迎新地。感歲褱人獨悵然。</text>
<title>失題</title>,<text>歷歷交游記日邊。此生那復續前緣。雄心漫泣金城柳。古意難移玉井蓮。循吏知應碑在口。老翁自笑食爲天。攀轅卧轍將何及。隻履南雲入杳然。</text>
<title>追次曉嵐見寄詩韻 二月六日</title>,<text>白鷗何意絶還親。慣遣秋笳集裏春。佳句自無霜後傑。好音偏向日邊人。雲山万解新螺子。滄海千秋古雁臣。忽夢頎然觀奕叟。牀前月色爛如銀。附 原韻 紀昀偶然相見卽相親。別後悤悤度幾春。倒屣常迎天下士。吟詩最憶海東人。關河兩地無書札。名姓頻䄵問使臣。可有新篇懷我未。老夫雙鬢漸如銀。</text>
<title>贈金生 鼎九</title>,<text>我已忘情久。居然忽愛君。弱齡褱畎畒。玉貌厭時文。樹暗書燈出。牎虛筧水聞。但能心自足。絶域復奚云。</text>
<title>蠟梅</title>,<text>近水門荒客不來。一枝應傍▣園開。江南驛使無消息。自向晴窗鑄蠟梅。</text>
<title>寄金 鼎九</title>,<text>一犂春雨羡盤桓。慚媿𦤎此坐不安。論去乍憐雙頰瘦。相思恰有半衾寒。憧憧晩食都忘味。冄冄殘經忽廢看。五日耕田旬日讀。泠然風御定非難。</text>
<title>失題</title>,<text>昂昂汎汎信行藏。詹尹從來語不詳。畫裏猶思因樹屋。天涯擬築耦耕堂。黃粱枕外無長物。紅杏花時似故鄕。記取旗亭豪飮日。草烟牛迹緫茫茫。</text>
<title>夕宿永江 鏡城</title>,<text>元戎笳吹沸轅門。小隊紅籹笑語喧。大氏南京花木暗。如來生日紙燈繁。羹魚飯稻驚新味。煮菽蒸楡想故園。人影長時來歇馬。一岡松翠永江村。</text>
<title>臨𤅀途中 鎭是吉州</title>,<text>百里烟嵐大嶺春。夕陽橫斜海成銀。記取南宗山水卷。吉州南畔望城津。</text>
<title>麻谷途中 縻天嶺南底</title>,<text>深陰黃鳥溜無痕。高處巢禽門更喧。盡日水流人不見。梨花一樹表孤村。</text>
<title>南松亭途中 利原</title>,<text>人生何處不宜居。認取無營卽有餘。度盡無名山万疊。松風海色掃襟裾。</text>
<title>釋王寺 安邊</title>,<text>嶽色泉聲地。松形鶴骨人。示人繞半偈。觀法掃前塵。土窟蒼苔雨。玄犁古木春。先朝石一片。下馬泣孤臣。</text>
<title>附 五月晦日</title>,<text>無榮無辱地。不耕不稼身。</text>
<title>閏二月二十二日夢得一聯</title>,<text>廊廟不忘蓑笠。江湖心在魏闕。</text>
<title>果川東閣小宴</title>,<text>小邑絃歌莞爾逢。忽焉淸淚說玄宗。佳人總似玄都樹。逐客初聞長樂鍾。吸月傾桮非畫餠。望梅止渴勝談龍。蒹葭白露今何夕。皓首飄零南北蹤。</text>
<title>留贈金浦使君 六首</title>,<text>章陵蒼翠望如烟。過客偏傷幸行䄵。隔世風期消不盡。依然寄宿御詩邊。閙熱官廚上客延。鏝頭一百大於拳。寒松擣盡渾閒事。價重金陵蕎麥田。衙童曉汲水符新。浦郡秋荒鶴料貧。但得三宵詩話足。不妨風雪阻歸人。寧將顦悴捉蒲葵。自倚微醺寫竹枝。渡水應愁元祐鬼。卥風且障庾元規。短李詩情老更葩。租船吟斷夕天霞。桑田碧海成何物。又向滄波訟荻花。炎凉一世飽經過。惟有君恩未折磨。常怪靑門種瓜叟。時時畫策到蕭何。</text>
<title>海獵賦</title>,<text>癸巳春。踰金剛觀於東海之水獵。命漁人播網而舟入。麾而復出于陸。爲左右翼而蹙之。延袤五里。拏者千指。自午至酉。魚巨細以百數。俘其怪類異産。悉陳之亐岸。審厥形軆。泝求其名。參以方言。驗諸圖經。茫昧不合。驚疑萬狀。遂遵海而立。慨然有燃犀之想。惟天水縫。靑極而白緣。茫茫然規之以圓。若冷霓之與寶釰。使人心怖。迫視之不敢。少焉皺雲若顰。浪花甚麤。延緣囓岸。逼我履絇。余褰衣反走。却立改容而歎曰。偉哉水也。彼舟楫之所通。豈非水國之一隅。而網罟之所獲。僅爲海錯之錙銖乎。然而小士睢盱鯊蝎之目。井鼃不聞鰌潮之聲。殊不知久狎則龍象不詭。刱覩則蝦蟹皆驚。故淡菜之鄙褻。章擧之紊亂。鮫人之玅巧。蜃樓之靈幻。何嘗揆之以凡衷。限之於狹眼哉。而况竭萬里之深邃。泄千古之冥秘。則其必有怪怪奇奇。擺弄而滑稽而不止於斯者矣。竊嘗究之。天地之間。海處其半。𤍜溼相形。剛柔以判。水陸之互出。譬若胡桃之凹凸。生物之依附。亦猶瓠犀之擺列。則上下雖懸而未爲無合足之民。幽明殊境而未爲無含氣之倫。於是乎跂息肖翹。各從其形。胎卵溼化。孰非爲生。適然而魚。適然而吾。惟其與我而殊。故羣聚而笑之。又從而小之。以渺然之心。窺不測之深。以一定之見。論無窮之變。由是觀之。彼流行者爲可履。而空虛者爲可恃。故魚行而不墜也。深淺其世也。沾濡其界也。或吹沫而孤泳。或呷波而同隊。下而必有資乎土。則猶之穿井而飮食也。其出而曝鰓而露背也。亦時時乎似我之盥濯而沐浴哉。然則以水觀魚。寧能自知其爲水。而以魚觀人。其必以爲孑然無憑而慮其將死也。余乃泠然解頤。拂袖而起。覽天際之寥廓。思萬物之端倪。心忽忽而不竟。終半途而自迷。始知至大之不可以語悉。而至多之不可以理詰。</text>
<title>寘酒洛陽南宮應令 御考上之下</title>,<text>君天下而宅中。拊帶礪而餘思。臨淸瀍而洗兵。倚碧嵩而揚觶。皇恩遍於旣醉。曰有賴於諸君。旣同德之咸集。故把杯而酬勳。王壚餘而一戎。朕亦時之酒人。天鶉首而喚醉。地鴻門而逃飮。彭城酣以楚戰。時有酒而難淹。家豊西而化國。八載勞夫將相。芟羣雄於鹿逐。翊眞主於馬上。風雲會而海一。又三傑之最著。羌收圖於入秦。繄借箸於撓楚。金壇屹而授印。詔兵仙使淸路。紛先後而夾轂。導余之乎東洛。披丹券而信誓。分白茅而列爵。非無術於償功。別有思於同樂。山河繞以大樽。與子期乎南宮。橫天橋於水半。頫複道於沙中。瞻食龜之舊郊。訪測圭之遺蹤。龍顔酡而色喜。舊酒徒而今帝。欣需雲之在玆。詠湛露而遐睇。徠羣工而鵠立。迓徹矦而駿奔。簫韶發於九天。舃茀煌於千門。回折券之故事。侈錫爵之恩言。情旣達於接下。戒宜存於鑒前。君何失於一范。吾不如者三人。潮初暈於婦貎。眼纔纈於昴精。千鍾配以百榼。大酒所於王庭。知到手而莫辭。盖不醉則無歸。雷殷殷兮麴車。星爛爛兮酒旗。宜移封於酒泉。新冊勳於醉鄕。携新豊之十千。賀觴政於未央。拚璇題而獻賦。掇金刀之遺芳。</text>
<title>星海，懋官，惠風。夜集詠笠。其法拈一韻。以齒排字。不相出沒。三更而睡。各有未就者。余續至補焉。</title>,<text>緇布周制如。竹皮漢儀未 星。金華翰雅致。靑篛饒風味 懋。蟹卵光獨表。豬鬣價最貴 在。旁圜佛放毫。中凸醫畫胃 星。結盟越人自。止闘箕邦謂 懋。以䂓不以矩。有經復有緯 惠。蔽陽或異件。折風乃常彙 星。雨冒紙難萆。塵刷毛肖蝟 懋。苧竹相輔車。精麤自涇渭 在。戰裝綴銅線。士纓緌黑緭 在。燥髹乘雨霮。緻膠藉火煟 懋。獨整儼華蓋。對峙特象魏 惠。車轂也不轉。鼎蓋而無沸 星。大堪荷準的。遠疑菌蔽芾 在。臨燈爇毋忘。如廁免何誹 在。附絲高品別。刻雲巧思費 星。可加飯顆甫。寧資椎髻尉 懋。代傘童還羡。憑簪老始慰 在。例惟塲屋禁。行且門楣畏 在。比丘圓覆盂。優婆踈結罻 懋。參座圍岌嶪。觀塲簇蓊蔚 惠。半挫俠故喜。太博矮所諱 星。鎦孫騰俗諺。崧陽紉細卉 在。不稱士冠鷸。寧屑女髢狒 惠。家奴品宜氊。鄕客格失扉 在。耽羅薄於蜩。高麗染如翡 懋。纖彩旭漏眶。團影午壓腓 惠。夕簷蒙游蛛。秋埸戴跳蜚 星。平頂天穿補。玄規月蝕旣 懋。金雀優服詭。玉鷺武貌毅 惠。似臼腹磨形。如篩眼烟氣 在。面覆睡蹔悅。腋挾仆詎欷 懋。墨抹憐服禫。銀餙賀祿餼 惠。迅馳細歗颸。閃睨潤纈霼 懋。恐溼撑繩糾。惜汚套匣衣 懋。岸腦則近蕩。貼顙者若愾 惠。這箇依㨾鐵。還被煑臡乞 在。</text>
<title>院畫花卉襍題應令</title>,<text>四季綠跗丹英。媚于四季。怪石谽谺。伴此幽寄。𢦦葵凡天下之眞色。無論五采。悉帶金色者。日之所被也。何况𢦦葵禀朱明之氣。傾太陽之性者哉。鸎粟花鎖直涔涔耐日斜。一回讀畫一思家。小樓側面簾垂地。倒影數枝鸎粟花。碧花紅穗碧花與紅穗。宛憶遺山句。良秋倚小樓。續修芳艸譜。石畔蝴蝶蝴蜨之衣繡而飛耶。皴石之面雲之變耶。花之若若錫爵者耶。酸蔣楊用修云燈籠艸。盈盈繞砌可愛。今小兒就未熟。去實存皮。勿傷其口。倒納之齒間。吸氣如脬。嚼而鳴之。可補酸蔣掌故一則。月月紅月月紅帶粉翅蝶。南宗鋪殿花故事。石竹花之多變。莫如石竹。泛觀不過紅白二種。細察則紅之中有白暈金暈漆暈。白之中有紅暈紫暈墨暈。千百而不窮。可不謂之才乎。秋菊螳螂花能拒霜。蟲則拒轍。彼以其勇。我以吾節。芭蕉大蜨綠天之陰。鬼車之影。羃歷茴香。迷離夏景。菘菜南史著秋菘。北人呼白菜。莫敎硬地栽。薝葍劣於芥。鷄翅繡菊急就說雞翹。唐詩多繡菊。寒暑遞相承。婆娑間石竹。萱花我有忘憂。言樹堂襟。門冬釀酒。返老還童。西蓏鼯鼠綠沈之蓏。鼯鼠附焉。仰嚥丹液。俯疈紅犀。四顧無人。意殊自得。觀此者戒勿高聲。恐其翩然而逸也。[失題]蟲鬚長於身。花軆圓如菓。種種含天機。頹然石亦可。零陵香披拂零陵香。嵌空太湖石。可憐雙蛺蜨。搨取滕王蹟。勺藥勺藥不過是艸牧丹。牧丹不過是木芍藥。古人言芍藥。今人言牧丹。其實一而已。故畫家之正暈倒暈。亦畧相似。芝艸琅玕靈芝不根。竹箭有筠。後千歲而不老。貫四時而長春。蟬附蓼穗。蒲間淡竹。蓼花顫蟬音戰。拂蒲脊見雞蹠。雞冠蝸涎下有蝸廬。上有雞冠。可以庇身。可以做官。夜合地盆夜合馨白。過於梨花。地盆酸甜。絶勝山樝。假荔芰蜻蜓沒骨。竹葉雙鉤。有黃其實。佛手之奴。月桂叢桂多刺。戒狎視也。蜨鬚雙拳。飮花氣也。杜鵑杜鵑葩矣。蜜蜂衙矣。蔓生之碧。競此芬華。山蘜淡竹山菊雖早。金風是兆。淡竹雖賤。碧色冠冕。蛛絲罥匏花。旁有雁來紅。匏花白雁來紅。蛛絲寒露濃。想是畫豳風。鳳仙花宋宮不敢名。從識玆花䙡。醫言急性子。制肉能疏胃。秋海棠其花愛淡蕩。其葉喜翩反。勿令當風日。鑒玆花鏡言。又偃蹇雙飛蜨。亦能具簪珥。復憐秋海棠。瀟灑伴簾几。水仙表獨立兮。一何僊僊。碧爲洛波。靑是湘烟。盤中梨實。配以柰花。藏棃之㳒。不斷其蒂。經春不壞。與花作對。雙蠭蟈蟈一拳石三品菊。兩細腰雙蟈蟈。佛手柑兜羅緜手。捧優鉢曇。頌一千年。番椒華人謂之番椒。東人謂之唐椒。若以色丹。硬定爲南方之産。則邨學究之論也。蔓菁蔓菁之花。或黃或碧。化爲芥薹。其種屢易。玉簪花銅靑糝銀粉。蝶翅當素秋。飛坐各殊態。亭亭玉搔頭。石榴畫石榴。取多子之義。見北齊書。蝴蜨嗅桃實。石盆旁揷剪秋羅。栩然其蟲。瞻之維實。秋羅之剪。文石爲室。鴷啄松樹松鱗暗似銅。鴷嘴堅於鑿。復憐叢棘中。秋菊相交錯。</text>
