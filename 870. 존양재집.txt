<title>述懷賦 寄族叔梅軒致遠，從弟雪牎挺涑。○丁丑</title>,<text>赤奮若年大荒落月。病卧江村。我懷伊欝。聊呼翰而記言。卬須友而獻意。悲哀爲主。念生平之多艱。危苦成辭。慨日月之易邁。先陳世德。倣陸機之詠歌。繼述家風。愧潘岳之文采。粤我鼻祖。著籍于恩。後徙懷川。肇胥宇而作室。爰居宋里。仍揭姓而名村。羽儀家邦。颺于明廷。世襲軒冕。赫赫厥聲。正色㙜端。秉直彰於鯁獬。觀風嶺表。宣化及於蒭蕘。六世貽謨。雙淸有標。棲身邱壑。托跡雲烟。以敬以義。律身有範。盡誠盡禮。奉先無愆。氷淸玉潔。永錫爾類。蘭薰雪白。實踵其門。曁我高祖之南來。爰卜居於三山。耕雲釣月。拋靑紫而無求。戶禮家詩。襲箕裘而不絶。惟我梅叔之賢雪弟之傑。寰中逸想。煩表遐襟。才諝邁倫。志氣超凡。擬將試用於時。少展其材。奈之何手秘草莾。跡阻蓬萊。仲擧澄淸之轡。未脫泥塗。士元卿相之才。空老山樊。若余者。糠粃之棄。蒲柳之殘。山玉羞眩。自惜凌雲之賦。野芹信美。徒切向日之忱。寔命多舛。逢運之侵。鎖北闕於烟塵。蔡威公之淚徒橫。望西天而綿邈。申包胥之哭未徹。賣國偸生。滿朝之奸邪鬼秘。殺身報主。數臣之忠憤霜烈。已焉哉。人謀不臧。天意難詰。我將安適。亂如此膴。三百年衣冠文物。一朝變爲腥膻。億萬姓父母妻子。萬里㤪於俘囚。一注黃河。洗羞辱於何年。滿腔丹憤。求死亡而無地。所賴二子同襟。一生知己。飽經霜雪。援靑松而信誓。永矢山阿。撫孤桐而偃息。侵晨躡露舃。注前經而磨丹。向夕眠風欞。竄舊史而漬墨。憂中有樂。實是古人之先獲。窮則必反。第待皓天之來復。</text>
<title>民猶水賦</title>,<text>秋水時至。百川蕩潏。噫噓噫危哉。彼舟人之隨波出沒。孰取譬而善喩。指斯民而爲說。羗潛心而默念。信安危之一轍。盖斯民之天降。固作本於邦國。非可畏而亦畏。安則順而厲逆。苟駕御之有道。王載寧而國泰。拂其性而失心。民一潰而國毁。戴君是民。覆國是民。引物連類。疇與此倫。睠風濤之稽天。泛龍驤之萬斛。得梢工之副手。曾不虞乎利涉。苟操舟之無術。紛載胥而及溺。理固有此。相符準彼。此而推繹。舟之行也水也。舟之覆也水也。國之存也民也。國之亡也民也。水無心於覆舟。以使舟之不熟。民豈欲於亡國。以御國之失策。有是哉。水猶民也。民猶水也。然吾民之難保。抑又甚於水哉。水之險也在外。所可見也難狎。民之險也在心。所不見也易褻。以難狎而知警。由易褻而罔畏。覆於水者常尠。覆於民者常夥。慨千載之滔滔。幾君舟之泄泄。克以此而爲訓。獨有聞於唐帝。觀今日之國事。涉大水而無津。惕臨履而濟艱。臣北望於聖神。</text>
<title>擬歸去來辭 乙未</title>,<text>歸去來兮。禁城雖樂不如歸。慨染迹於風塵。忽反顧而自悲。昔余約干中心。謂古人之必可追。汩孟晉而迨羣。忘世道之日非。將五色之綵線。期一補於衮衣。奈圓鑿而方枘。空志大而才微。我僕旣戒。我馬旣奔。興言出宿。出自北門。結綬彯纓。非我思存。我斟我酒。野䔩山尊。夥風月之賞心。喜峰巒之怡顔。悔萬里之鵬摶。依一枝之鷦安。雲余裳而霞佩。石余室而松關。潛靜處而冥思。悟達士之大觀。閱人事之多舛。必天道之好還。付得失於亡羊。撫世故而盤桓。歸去來兮。聊卒歲而優游。諒昔人之至樂。實先獲於我求。亦簞瓢而可堪。豈貧賤之足憂。披陳編而翫心。繹三謨與九疇。浩天雲之無邊。泳聖涯而方舟。叩玄旨之微妙。溯閩洛而尼丘。勤亹亹而不息。悟道軆於川流。指聖域而靡及。吾將死而後休。已矣乎。功名事業揔浮雲。何用塵寰久淹留。胡爲乎坎坎且來之。已呼祈孔賓。且從榮啓期。羞折腰於斗米。好食力於耘耔。時乘興而寄懷。或置酒而陳詩。自知明而信篤。肯向巫咸更稽疑。</text>
<title>龍巖院。次林林谷先生 悳怤 韻。二首</title>,<text>數月龍巖幽靜處。豈徒章句是耽看。直將敬義求吾道。苟得其門死亦安。天地昭昭日月臨。肯隨流俗變初心。逢人不用望望意。先聖書中會浸沉。</text>
<title>黃梅山妙寂庵</title>,<text>慣作無家客。飄蓬不定居。梅山今歲糲。月岳去年蔬。頓釋寰中念。猶拋物外書。杜鵑明月夜。時復淚霑裾。</text>
<title>聞南漢下城</title>,<text>此日非前日。今年憶去年。傷時無限淚。嗚咽助風泉。</text>
<title>雞山新村。示李德老 壽檍。</title>,<text>新築初成二月春。箇中魚鳥已相親。世人莫問吾消息。忘喜忘憂自養眞。</text>
<title>伽倻道中有感。和從弟繼道 挺涑 韻。</title>,<text>尼父天生德。羲文道在玆。可哀平仲暗。堪笑叔孫癡。日月光何損。邱陵學有爲。久荒仁義路。開廓直今誰。北人斥退陶故云</text>
<title>龍巖書事 二首</title>,<text>獨在龍巖久。虛室白看生。靜極憂還集。憂深病自成。拊心時顧影。對卷亦無聲。却怕難排遣。因緣敗性情。踈愚江海客。三十七年人。積毁曾玆口。沉痾復此身。家貧不孝子。國亂未忠臣。悄悄心不樂。茫然坐自嗔。</text>
<title>溪亭八詠</title>,<text>種梅手種寒梅傍水涯。東風消息一枝花。暗香飄入晴牎裏。疑是西湖處士家。移菊移菊東籬雨露和。九秋風味數叢花。淸香泛酒斜陽外。疑是潯江隱士家。長松爲愛蒼髯倚老槎。長身偃蹇卧山阿。夜來淸露霑床席。疑是靑林逸士家。修竹爲愛幽篁手自摩。歲寒奇節更修柯。夜來疎影侵堦闥。疑是香山居士家。放鵝日永林亭對白鵝。白鷗之白孰爲姱。前溪水淺閑來往。疑是山陰道士家。養雞夜宿塒間晝啄沙。翰音寥亮徹雲霞。曉來喚起塵寰夢。疑是淮南仙子家。溪潭活水循除匹練斜。小潭鑑澈貯淸波。天光雲影無邊意。疑是滄洲遯叟家。庭草庭草如茵嫩碧芽。一般春意詎能遮。光風霽月悠然趣。疑是濂溪老子家。</text>
<title>謝魚子雲 升級 次送八詠詩</title>,<text>卽承佳句喜淸新。怳接淸儀意更親。贏得瓊琚編數軸。騷家從此不全貧。</text>
<title>玉溪寄從弟繼道</title>,<text>十里江村山作圍。幽人無事掩柴扉。南田草盛吾何業。北舍尊濃君未歸。淨榻徒懸陳仲擧。高標空待謝玄暉。斜陽獨立懷人處。別鶴哀鳴過我悲。</text>
<title>挽李槐堂 曼勝</title>,<text>夙歲聲名最。平生感慨多。有才堪世用。無命奈天何。白首雲程遠。丹㫌嶺路賖。臨風題挽處。不覺涕滂沱。</text>
<title>挽知縣族叔 國輔</title>,<text>五馬南來幸我鄕。相逢感舊涕先滂。每憑書札勤存問。時枉㫌旄共徜徉。治效有聲方藉藉。民生無祿奈蒼蒼。靈輀遠駕知難挽。獨立荒城割寸腸。</text>
<title>盆梅</title>,<text>得古梅一槎。種之沙盆。連歲避寓。未暇看護。困厄摧折。幾於枯死。今年冬。始開花一雙。余喜其消剝之極。猶有復生之理。吟成一絶。書之盆腹。辛亥冬至日。憔悴荒林世不知。古槎新榦自然奇。移來案上人爭翫。植物榮枯亦有時。</text>
<title>次李子正 濟</title>,<text>斗覺覊懷歲暮多。獨依孤枕是誰家。一千里外鄕音斷。四十年間宿計訛。霜露變遷頻涕淚。萍蓬飄寄強詩歌。故園何日山牕下。靜對寒梅一樹花。</text>
<title>書金亮驛主人壁</title>,<text>日暮天寒道路悠。十年奔走幾時休。男兒有志身難逸。歲月無情鬂欲秋。紫極拱辰山外隔。白雲回首望中浮。今行一獻安民策。歸去田園樂自由。</text>
<title>挽曺梧溪 挺立</title>,<text>早登科第歷淸要。文彩當年動滿朝。霞表有緣辭象魏。塵寰無夢樂漁樵。長松出澗風聲遠。寶樹盈庭福蔭遙。地上僊今天上客。空敎後學涕洟交。</text>
<title>次林必直 汝柏 韻</title>,<text>半世功程昧自強。弊表邱壑任行藏。春深康節簾垂院。煙足橫渠土作床。林外淸川堪洗耳。山中香蕨可充腸。此間亦有悠然趣。肯向崎嶇世路僵。</text>
<title>次韻任實宰南仲遵 夢賚</title>,<text>亭舘無人晝景遲。頹然惟覺病支離。帶方明府稀相問。雲水賢侯懶守詩。迂拙自堪居衆後。酸寒何似在家時。傍人錯比全無事。這裏勞心也不知。</text>
<title>次韻南仲遵李聖則遊伽俐寺</title>,<text>身似離羣鴈。心如入定禪。悠然看落日。自在翫流泉。閉戶全生白。逢人半說玄。浮沉元有數。此會亦前緣。</text>
<title>贈別南仲遵罷歸</title>,<text>再來雲水苦難仍。行李蕭然似野僧。多小別懷何足道。故山依舊保淸氷。義城有氷山故云</text>
<title>次郭衛卿 維藩</title>,<text>重來轉覺閒無事。日晏東牕起復眠。遙想故人山下屋。九秋光景政無邊。</text>
<title>和郭衛卿</title>,<text>薄䆠南來任一寒。客中三度歲華殘。欲知多小關心事。須取蕭條兩鬂看。</text>
<title>謝衛卿來訪</title>,<text>抱痾來訪雪風中。相對寒牕意不窮。却恨怱怱分手後。獨依孤枕夢難功。</text>
<title>用衛卿韻。贈僧將律戒。</title>,<text>半世松關掩。高名世已聞。君民憂甚大。何忍卧山雲。</text>
<title>挽曺梁山 時亮</title>,<text>禀得湖山秀。騷壇幾擅名。靑冥早縱靶。黃綬晩專城。若水全交道。飜雲薄世情。六旬驚大夢。無復話平生。</text>
<title>次丁士涵 浹</title>,<text>先生高卧草堂幽。靜裏閑吟赤壁秋。二十八言珍重意。寄來郵舘慰淸愁。</text>
<title>次李汝卿</title>,<text>今也君誰敵。古之人可追。芝蘭春日氣。松柏歲寒姿。妙藝雲生手。靑齡雪暎肌。蓬麻方喜托。萍水却驚離。別意模難盡。征杉拂故遲。分明兩地月。千里倘相思。</text>
<title>與李侯 德周 遊寶巖寺</title>,<text>春晩招提境。年光正可憐。杜鵑花欲謝。楡柳葉初姸。太守盃相引。山僧枕共聯。天公眞解事。好雨更留連。</text>
<title>次宋明遠 ▼(日+因)</title>,<text>曾訪幽居勝。寒梅傍小池。天光涵露葉。雲影拂風枝。結子期相寄。開花恨未披。殷勤謝莫逆。拙語愧淸詩。</text>
<title>謝宋明遠來訪</title>,<text>自甘窮餓卧山村。世事紛紛不欲聞。賴有故人勤遠訪。白雲深處始開門。</text>
<title>次李德老</title>,<text>邊城終日攢愁眉。汩沒塵埃愧俗兒。想得故人新卜處。澗荼原菫美如飴。</text>
<title>題順天東閣</title>,<text>聖恩如海復如天。五馬江南已一年。橙橘爛熳堆案上。人民雜沓滿庭前。寒暄古廟儀形在。忠武遺墟節義全。自愧匪才徒血指。不知何以報埃涓。</text>
<title>挽河謙齋 弘度</title>,<text>禀得山河秀。安閒氣像眞。存心惟敬義。嗜學任淸貧。儀範推南服。名聲動北辰。泉原成奄忽。後覺更誰因。</text>
<title>挽許進士 堈</title>,<text>中藏剛大外淸淳。君子人歟君子人。孝友一生無愧怍。文章餘事見精神。含光混世碁兼酒。神手潛心道若眞。歸去玉樓應自得。獨留衰病涕盈巾。</text>
<title>挽金小山 碩</title>,<text>恢恢風度出凡儔。一見知君長者流。心遠地偏多感慨。氣豪天放更淸修。蹔遊璧水聲名大。終老雲山德業優。可惜今爲泉裏客。世間人事儘蜉蝣。</text>
<title>次金上舍 嶷立 溪亭韻</title>,<text>卜得烟霞第一區。小亭蕭灑枕淸流。莫將幽致傳人世。人世相傳便不幽。</text>
<title>訪金上舍於天嶺。仍賞西溪。次二樂堂壁上韻。</title>,<text>吐盡心懷夜繼油。別區聯袂更淹留。洞幽不害人爭到。境靜何妨水急流。舊跡百年論性理。新營二樂得藏修。分携又結重來約。錦繡秋山入我謀。</text>
<title>挽金上舍</title>,<text>端重慈詳我所欽。從遊五十二光陰。晩年磊里頻承誨。少日元堂共討心。滿眼兒孫供至樂。盈床詩禮寓沖襟。如今永隔幽明路。獨立斜陽淚不禁。</text>
<title>挽姜寒沙 大遂</title>,<text>聰明才藝出於天。雲路升沉五十年。正色臺端人拭目。馳聲州府世無肩。營創兩祠趨向正。旁通百代器量全。痛矣儀形今永隔。秋風那忍過寒泉。</text>
<title>挽姜鍾城 汝㦿</title>,<text>天地蒼茫欲暮秋。聞君長逝涕難收。端莊氣宇無能右。淸介心腸孰與侔。半世䆠遊眞夢寐。晩來閒適任優游。八年後我還先我。踽踽人間悵獨留。</text>
<title>贈別元上人</title>,<text>驛路浮沉歲二周。倚樓無與話淸愁。逢君此日還成別。相送天涯各白頭。</text>
<title>挽鄭丈 士介</title>,<text>憶昔壬戌年。公居王母憂。小子始入學。負笈從之遊。一部十九篇。字字訓誨深。賴以得免夫。馬裾而牛襟。因緣三十年。出入門屛下。愛我莫如公。知公莫如我。孝友出天性。儒雅超凡儔。簞瓢或不繼。不忮亦不求。三刖亦无悶。得失任天數。中間嬰痼疾。幾年掩蓽戶。神明倘扶持。庶見勿藥喜。纔關天只喪。奄忽乘箕尾。天道邈難諶。伯道又無兒。儀形今永隔。掩涕忍哀些。</text>
<title>挽趙澗松 任道</title>,<text>博篤淳儒業。安閒處士身。接人惟悃愊。律己甚淸眞。釣洞心無逆。知軒德有隣。斯文長已矣。後學更誰因。</text>
<title>挽李兵使 晉卿</title>,<text>忠勤淸白繼家聲。仗鉞三陲號令明。推轂晉陽期保障。隕星原上失干城。㫌旗帶恨山河咽。戈劍無光將士驚。幕府文詞慚杜甫。雪山輕重句難成。</text>
<title>朴大卿 曼 來訪。一宿而別。約翌日再訪。二首</title>,<text>三年不見幸相逢。驚喜茫如夢寐中。多小心情輸未了。奈何分袂又怱怱。雨中相送意如何。獨倚寒牕感慨多。衰病未能隨驥尾。明朝依約倘經過。</text>
<title>換鵝亭</title>,<text>縹緲朱欄壓鏡區。飊輪羽盖幾巡簷。百年地僻塵機斷。十室官閑吏隱兼。極浦明波吹畫舫。遠山靑黛入緗簾。登臨况接籠鵝客。硯沼蓓荷筆樣尖。</text>
<title>遊船餘寺</title>,<text>蕭寺風光好。山容正可憐。雲深迷去路。洞邃絶塵緣。遠峀依天末。長洲入望前。烟霞看不足。好雨更留連。</text>
<title>挽尹幼川 洪</title>,<text>可愛人如玉。溫溫氣味淳。有才期展布。無命任沉淪。策懶言皆切。開懷意甚眞。幽明終古痛。不欲送行陳。</text>
<title>挽河上舍 通源</title>,<text>晉陽佳士見吾君。文雅風流逈出羣。戰藝騷壇誰敵手。題名蓮榜便棲雲。每憑簡札傳消息。時對淸樽達曙曛。萬事只今長已矣。一聲薤露不堪聞。</text>
<title>挽朴大卿</title>,<text>慈祥豈弟又聰明。言語文章本性情。學得家庭傳孝友。志甘邱壑守幽貞。行年七十猶無𧏮。暇日湖山不計程。孰謂斯人奄就木。夢中無復話平生。</text>
<title>挽文丈 慄</title>,<text>爀世平章後。承家孝悌身。田園甘守靜。鄕黨最多親。膝下兒孫在。人間八十春。風儀今永隔。回首淚霑巾。</text>
<title>挽金梅塢 益堅</title>,<text>當世論儒雅。娥林舍子誰。詩書惟事業。風月是襟期。慷慨尊賢日。辛勤衛道時。幽明今永隔。揮淚寫哀詞。</text>
<title>挽崔潭陽 鎭南</title>,<text>恢恢遊刃閱䧺藩。吏畏民懷政不煩。朝著方期仍擢用。鄕關纔返遽泉原。曾攀蟾桂光同艶。晩托潘楊誼更敦。此日哀詞何忍我。擁衾無語暗消魂。</text>
<title>題李子新 舊 草堂</title>,<text>遺經奧義貴硏窮。矻矻那知年數窮。喫緊箇中眞有味。縱然無食未爲窮。</text>
<title>和贈林必長 汝松○二首</title>,<text>寂寂溪山暮。懷人又送春。雲烟空枕席。肝膽自輪囷。忽落詩篇雅。方知氣格新。何時一斗酒。披豁對君眞。香川奇勝地。移卜已經春。廬阜開雲搆。衡山笑石囷。林巒轉秀絶。風月更淸新。莫說紛紛事。安棲好養眞。</text>
<title>謝曺正字 ▣▣ 來訪</title>,<text>山夢初醒牕日低。綠陰深處紫騮嘶。賤夫久謝人間事。貴客何從物外蹊。靑眼相看談素昔。黃眉乍斂語黔黎。歸時須問前程去。細路多歧夕霧迷。</text>
<title>挽李文瑞 奎</title>,<text>君我生同壬子年。弟兄姻結倍相憐。春深沙月頻連枕。秋晩三山幾共筵。衰暮方期偕偃息。儀形那忍隔原泉。荒凉舊宅諸孤在。感念平生淚瀉川。</text>
<title>挽尹參奉 喜</title>,<text>瘴海聞君訃。呑聲淚自滋。抱才終底用。齎志竟何施。地下歸休恨。人間生亦悲。凄凉故宅里。無復舊遊時。</text>
<title>挽鄭學圃 暄○二首</title>,<text>禀得山河秀氣鍾。英豪風骨出凡庸。考槃江曲塵機斷。通籍雲端異數重。下榻金蘭多杜鳳。過庭詩禮摠荀龍。公今已矣人誰仰。秋晩三山哭病慵。哭送孤山老。重泉永閉塵。桑蓬四方志。湖海百年身。義氣扶衰世。英風起俗人。徑歸還有樂。无悶日相親。</text>
<title>鴻門</title>,<text>楚餘三戶亦亡秦。龍虎鴻門儼主賓。可笑居巢老亞父。不知天意已歸仁。</text>
<title>挽曺察訪 晉明</title>,<text>向我歸田日。聞君謝世音。沉痾未永訣。痛悼倍難禁。水咽雲無影。山空鳥自吟。儀形今已矣。何處更參尋。</text>
<title>挽吳兄 益烇</title>,<text>一自靈川惜別離。幾年雲水苦相思。春深隴右啼鵑夜。秋晩江南叫鴈時。地下儀形今永隔。人間和樂更無期。悠悠往事渾如夢。欲寫哀詞淚滿頤。</text>
<title>謝尹幼淸 深 送躑躅杖</title>,<text>故人持贈山花枝。意欲扶吾行路危。衰老己深筋力敗。杖於我也其何爲。</text>
<title>挽裵戒軒 子䄡</title>,<text>每接芝眉愛敬幷。淸標高出世人情。端嚴律己追先輩。經訓潛心啓後生。名徹華勛加爵命。志堅邱壑守幽貞。斯文不幸悲何極。回首江鄕涕泗橫。</text>
<title>挽黃進士 緬</title>,<text>風流儒雅最羣英。泮水當年作弟兄。大器端宜膺大任。窮途誰識苦窮經。有時夢裏開靑眼。無復樽前話素情。衰病未能躬執紼。題詞不覺淚縱橫。</text>
<title>挽張南坡 澩</title>,<text>泮水同遊日。忘形作弟兄。風神動一世。論議服羣英。獻策丹心切。窮經白髮生。如今不復見。有淚自縱橫。</text>
<title>挽權子昂 欽</title>,<text>姻結如今問幾年。每逢眉宇愛天然。詩書世業仍田宅。蘭玉家兒又桂蓮。靑眼方期開好會。白頭那忍拜靈筵。哀些欲寄還收淚。泉路同歸只後先。</text>
<title>閒居書事</title>,<text>幽人無事卧看山。倦鳥閑雲自往還。花落杜鵑春意晩。若爲同醉小溪潺。小亭臨水護澄明。更有松風洗面淸。俗客不來塵事斷。天淵魚鳥寓深情。空階水濺翻成玉。虗室風淸却訝秋。春酒一壺誰共我。訪花隨柳做閑遊。</text>
<title>贈金休伯 八諧</title>,<text>玉溪同作客。君我共襟期。淚逬思家日。腸迴憶弟時。凄凉山下宅。荒落澗邊籬。多小心中事。傍人也未知。</text>
<title>挽姜僉知 大適</title>,<text>貞剛天賦夙余欽。更有連家分義深。院宇幾時推首席。林亭當日暢幽襟。于公駟馬門應大。王氏三槐樹已陰。南極忽驚星晦彩。題詞不覺涕淫淫。</text>
<title>挽安光遠</title>,<text>流落南鄕四十年。每言京洛事依然。靑齡學字誰能敵。白首歸田只自憐。棊局不妨逃世網。柴衡更覺絶塵緣。人生有限知無奈。一幅哀詞慰九泉。</text>
<title>挽申汝亮</title>,<text>公是先賢後。淸修有自來。詩書爲世業。邱壑任摧頹。白首長相憶。靑眸久未開。生蒭委一束。空谷見崔嵬。</text>
<title>挽許和叔 塤</title>,<text>軒豁無塵態。如君世豈多。志從窮處見。言有大非夸。可惜年光促。難禁涕泗沱。九原逢故舊。爲報此沉痾。</text>
<title>挽文德卿 顒</title>,<text>奕世平章後。幽閑有若人。詩書修祖業。孝友卛天眞。少日心常許。頹齡意益親。儀形今永秘。悲淚自霑巾。</text>
<title>次李汝章 正漢 韻</title>,<text>最愛吾君義。翩翩不世情。神凝秋水瑩。貌暎玉壺明。餘事文章在。他年黼黻行。千金且買骨。天馬莫悲鳴。</text>
<title>挽河友達泳</title>,<text>晉陽從古多賢士。善繼家聲有若人。早歲颺名期展布。暮年藏跡任酸辛。直從吾好心無累。樂與人交意甚眞。此日永歸違執紼。不堪哀淚灑衣巾。</text>
<title>挽金上舍 峻立</title>,<text>淸淳秀發美風儀。外貌看來內可知。筆學鍾王傳妙絶。文治韓柳騁䧺奇。靑年泮舍名全盛。白首窮廬意未衰。可惜斯人今就木。天公賦與果胡爲。</text>
<title>挽姜學平 大延</title>,<text>人世元猶夢一場。百年間事摠亡羊。送君此日難堪處。未死魂應繞北堂。</text>
<title>挽金丈 克敏</title>,<text>世系新羅後。簪纓奕緖綿。靑氊傳孝友。白首卧林泉。篤厚心如貌。謙恭性出天。從今不復見。題挽淚成川。</text>
<title>挽族叔四友堂 國澤</title>,<text>先祖遺風世所欽。雲仍千百幸來今。公能夙歲揚名盛。人道當年毓慶深。淸簡著聲非外假。孝慈無間出中忱。如逢吾父泉㙜裏。爲報東華旅食音。</text>
<title>挽司直族叔 來遠</title>,<text>吾宗不幸我公亡。感念平生淚自滂。端直心腸無俗累。純眞氣宇出尋常。盈庭競覩芝蘭茁。積善方知福蔭長。痛矣如今難再得。強將悲抱寫哀章。</text>
<title>挽族叔 慮遠</title>,<text>最愛吾宗叔。先修百行源。家庭已可則。餘外更何論。人惜無年祿。天應報子孫。幽明今永隔。獨立倍消魂。</text>
<title>挽族弟華正 挺華</title>,<text>與君三從弟兄親。一里同居喜德隣。夙抱高材期展布。晩嬰痼疾苦吟呻。溪亭把酒筵難再。山寺論文迹已陳。丹旐翩翩川上路。不堪回首更傷神。</text>
<title>挽參奉族叔 致遠</title>,<text>山河淸淑氣。賦與我公生。儒雅人爭慕。天恩世共榮。春秋居上壽。蘭玉滿前庭。已享箕疇福。悠然上帝京。</text>
<title>哭從弟繼道</title>,<text>早登蓮榜播聲名。玉佩瓊琚擬大鳴。虛老邱園知有命。祗憑詩酒送餘生。一門宗族皆親愛。滿室兒孫摠俊英。無復人間相笑語。白頭題挽若爲情。</text>
<title>機張偶吟</title>,<text>地盡東南瘴海濱。悠然時作倦遊人。離家百里音書斷。爲客三旬鬂髮新。日出扶桑光大陸。舟迴溟渤接通津。城頭曉角驚歸夢。回首江關却費神。</text>
<title>挽族叔 翃</title>,<text>樸素無雕餙。天然保善良。鄕堂居首席。宗黨在尊行。山逕時連袂。溪亭幾共觴。儀形今永逝。悲谷照斜陽。</text>
<title>挽閔時甫 遇</title>,<text>安樂山中始識公。二年林谷又相從。矜莊氣像無今態。愷悌心肝有古風。雲樹每嘆稀信札。原泉那忍隔形容。只緣衰病違臨穴。獨立斜陽淚不窮。</text>
<title>悼族弟宜叔 挺義</title>,<text>君我同高祖。衡扉又作隣。笑談窮日夕。披豁見天眞。可惜無年祿。誰能問鬼神。靈輀已啓路。不覺淚盈巾。</text>
<title>挽朴退卿 ▣</title>,<text>君我生同歲。相逢倍覺親。剛明無俗累。孝友出天眞。物外烟霞界。閒中五十春。永歸違執紼。回首更傷神。</text>
<title>雪夜在彬卿草堂。與諸公呼韻。</title>,<text>淸心省念對孤燈。爭似高山入定僧。雪滿前郊塵事斷。况兼羣彦說顔曾。</text>
<title>悼林秀才 東茂</title>,<text>天姿凝重出凡庸。性理硏窮早着工。喜怒不形君子器。賢愚咸樂德人容。學成佇看追遺緖。命短那堪哭老儂。抱病邊城違永訣。欲題哀幅淚塡胸。</text>
<title>曺萬戶 次矴 哀辭</title>,<text>嗚乎我先生。晩有子三人兮。公其季而貌克肖。謂匪躬竭力以報國兮。故不憚乎弓馬刀鞘。不遇長途兮難展驥足。萬戶功名兮付一笑。捲遐心而歸來兮。保一區之烟月。聊優游而卒歲兮。水有魚兮山有蕨。永錫爾類俾昌而熾兮。不有畜之其何能發。賚崇班而榮耀兮。渙天恩之優渥。九十年光忽焉以盡兮。驚大夢之蘧蘧。慈祥豈弟之儀。不可復於斯世兮。自不禁乎涕余。德山峨峨兮德水洋洋。公歸泉下兮有依歸。望南雲而寄哀兮。撫夙契兮長噫些。</text>
<title>挽[裵正徽]</title>,<text>戹會偏吾黨。南州失老成。斯人無復見。此理只堪驚。共惜龐公逝。何論鮑子生。凄凉蒿里曲。嗚咽暮雲橫。薄俗何曾累。天然長者風。冲襟元澹泊。曠度自深崇。朱墨留遺櫝。丹㫌記舊騘。傷心存沒淚。無路灑秋蓬。</text>
<title>挽[文東道]</title>,<text>鵠峙儀形出等斑。扶搖雲路試升摶。志操皎皎幽貞士。風望巍巍諫議官。朝野百年欽表式。行藏一代聳瞻觀。彼蒼不憗遺明哲。太史誰驚寫草團。君子生南服。應專間氣亘。德容鸞峙竹。雅度玉承氷。或躍名猶哲。居貞道已凝。云亡腸欲裂。兼痛敎儀曾。</text>
<title>挽[金千鎰]</title>,<text>正直寬和元德備。文華剛毅又才全。守身以道身無累。處世惟方世共賢。不日朝廷何事業。暮年邱壑任蹁躚。邇來知舊凋零盡。伏枕題詞涕泗漣。</text>
<title>挽[姜徽敏]</title>,<text>魯國靈光在。南州齒德人。溪山今晩隱。臺閣舊儒臣。奄灑牙絃淚。猶餘謝樹春。當時臧否者。處世孰全身。</text>
<title>挽[李泰濟]</title>,<text>黃梅䧺作衆山宗。拱鎭嘉坪森萬峰。淑氣磅礴挺英豪。人道骨相不凡庸。斑毛七日効隱豹。爲藝千金學屠龍。儒林碩望早超倫。斗以南爲第一人。雙淸世德賴不墜。栗村遺風看更新。折桂搴蓮猶摘髭。籍甚名聲動搢紳。麥秀南州巷裏謠。花發河陽去後春。霜臺白簡振風聲。九天恩數殊羣臣。軒冕從知倘來寄。還思林壑頤淸眞。却將西掖綸手。簸弄日月江湖濱。江湖臺閣進退間。一般忠赤憂君民。優游遽變世間夢。歸去長尋造化根。嗟我早忝泰贅客。升席愧非延明賢。樗櫟散質何足取。敎誨誠心荷獨偏。山頹此日更安放。牢落乾坤悲恨纏。</text>
<title>挽[李文䂓]</title>,<text>豸冠持憲法。夔典協軒縣。獻納雲臺表。論思玉階前。馮唐雖際遇。張季竟迍邅。日月懸車裏。乾坤倚杖邊。時將無事酒。閒把舊林泉。人擬林宗哲。吾云武子賢。車笠期非淺。苽蘿義又纏。徒詞孤絮奠。遙望涕潸然。</text>
<title>挽[姜徽重]</title>,<text>栢府薇垣夙薦紳。晩年林壑自頤神。當時子國汪汪器。昔日淸朝斷斷臣。速奪斯人天莫詰。可憐吾黨運何迍。臨詞賴得親朋慰。庭有芝蘭福不貧。</text>
<title>挽[金南斗]</title>,<text>魁梧標格冠朝紳。前輩如公復幾人。頭掉權門堅素志。身閒林壑保淸眞。剛膓已著封章日。仁澤空留製錦辰。遙望平生杖屨地。滿庭秋菊爲誰新。</text>
<title>挽[鄭維]</title>,<text>歷數南州少似公。斯文一派瀉吾東。卷舒任意須探理。出處隨時是得中。臺閣昔年名譽重。山河今日大氣空。嗟嗟後學將安倣。回首香川淚不窮。</text>
<title>挽[李文柱]</title>,<text>天挺吾南且哲人。平生操守不緇磷。入登諫院寒諛骨。出佩銅章牧疲民。進退以時何與俗。行藏有裕足安身。孔年厭世眞如夢。希聖同歸是亦仁。</text>
<title>挽[姜獻之]</title>,<text>蚤歲英聲騰翰苑。晩年操守聳朝端。風生栢府榮光動。名重霜臺直氣寒。進退有餘辭䆠海。行藏無係返雲巒。南鄕士友休長慟。明哲全歸自古難。</text>
<title>挽[林汝柟]</title>,<text>餘事文章豈足稱。一生忠孝樹雙㫌。疏中健筆消奸肺。經上弘工見道精。靜取幽蘭操綠綺。幾愁明月按靑萍。可憐命不侔身世。哭望南天晦德星。</text>
<title>挽[沈日三]</title>,<text>雲路行藏正。藐然固絶倫。進難堅守義。退易謹持身。十載居南服。三山望北辰。應知太史筆。明哲保名人。</text>
<title>挽[鄭岐壽]</title>,<text>嶺右今餘幾箇賢。惜公人望又歸僊。端醇氣度由眞性。凝遠襟懷自弱年。窮養細觀消長理。達施深戒止行權。追惟世誼偏多感。吟罷荒詞淚逬漣。</text>
<title>挽[李達雲]</title>,<text>嶠南先輩莫公先。聲價連城自竗年。謇謇王朝君子節。恂恂鄕黨大夫賢。薇垣漫想風儀暎。蘭玉將看福慶綿。寂寞溪齋存養處。暮烟愁色鎖寒天。</text>
<title>挽[李達宇]</title>,<text>美玉精金粹且純。我公顒望夙超倫。桐鄕惠澤留湖嶺。栢府英聲動搢紳。碧篆遽追香案史。丹㫌猶記聖朝臣。題詞倍切非私痛。從此吾南孰正人。</text>
<title>挽[韓時重]</title>,<text>昇平邂逅十霜移。淸範端儀夢裏隨。獻替犯顔忠義盡。經綸滿腹普施斯。何知二竪嬰沈疾。遽結重泉永訣悲。病卧未能躬執紼。空將餘淚寫哀詞。</text>
<title>挽[李尙弼]</title>,<text>堪輿假淑氣。夙德表羣公。溫潤璞中玉。孤高雪後松。文包舊史富。學蔚醇儒䧺。澤國初覇藝。南省更收功。鯨力滄溟破。龍門道路通。干名羞賈媚。守拙固陶窮。進退隨時義。行藏付化工。佩符頻去鶴。承渥屢乘騘。北闕焚諫草。南州留惠風。升沉理自復。否泰道相蒙。英姿槐里接。雅望士林空。傷時無限淚。揮灑洛江東。</text>
<title>挽[金斗炳]</title>,<text>英姿雅望逈超常。筮仕王庭早歷敭。栢府風裁狐一腋。薇垣霜舌鳳朝陽。隨時舒卷斯無咎。比義行藏孰有妨。疏傅遠離殆辱境。晉公高卧午橋堂。方期南極長垂耀。那料東奎遽晦芒。</text>
<title>挽[李翼邦]</title>,<text>秋水精神玉色溫。寡言沉默典刑存。名編瑤籍安危重。職致瓊班出處尊。返服邱園觀世變。窮經靜裏謝塵諠。公歸此日應無憾。遺業靑氊子若孫。</text>
<title>挽[崔胤貞]</title>,<text>鴻漸當年耀羽儀。南金重望諫臣姿。行藏比義龍無悔。進退隨時玉不緇。宣室幾孤虗席月。淸都遽滿謫仙期。公私爲痛嗟何及。題挽空吟殄瘁詩。</text>
<title>挽[李周英]</title>,<text>嶷嶷英才邁等夷。規模政是廟堂姿。持論正直人難奪。立脚分明士共推。天下達尊三已備。人間完福五無虧。平生分好從先世。白首題辭涕自洏。</text>
<title>挽[李東弼]</title>,<text>山河孕精篤生異人兮。金在礦玉在璞兮光輝陸離。早歲發硎利用賓。鴻漸于陸兮可用爲儀。屈驥足沉冥下位兮。夫誰知松栢之歲寒不衰。否泰往復。消長相承兮。一進一退懷義隨時。君子有所恃。小人有所畏兮。展也邦家之基。霜風一夜玉芝凋。嗚乎哀哉。哲人其萎。去歲眉老亡。于嗟士無矜式。朝失蓍龜。今年公又逝。事有所疑兮將奚所咨。</text>
<title>挽[朴爾點]</title>,<text>天於斯世未回淳。不憗嶠南第一人。操守已竪寧小懈。行藏有道秪任眞。淸朝鶚立知誰在。大澤龍亡慟轉新。歸伯忽焉今又逝。秋風獨立倍傷神。</text>
<title>挽[金翊廈]</title>,<text>天地氤氳鍾哲人。德容淸範邁凡倫。東山久負蒼生望。北闕頻承聖主綸。志切憂時懷憤抑。心存樂道任純眞。樑摧半夜奎星晦。痛矣斯文氣數屯。</text>
<title>挽[盧漢聞]</title>,<text>醇姿溫且栗。德宇廓而恢。孝友全初賦。文章用是才。芳名飛桂苑。淸議凜霜臺。進退遵我好。行藏任自裁。已矣今安放。儒林冷似灰。</text>
<title>挽[孫必碩]</title>,<text>醇乎斯學古人追。鄕有厖賢國有蓍。佩竹南州頻施惠。伏蒲西掖幾封辭。堅持已著行藏際。厚誼方看接應時。壽至稀年天不憗。啣哀非獨爲吾私。</text>
<title>挽[朴嶠]</title>,<text>伊來懷思不平鳴。哭到吾公倍愴情。德宇淵深人望屬。天姿謹厚士心傾。從容臺閣步趍正。靜養林泉識慮明。只恨位年猶未滿。自餘休福更無京。</text>
<title>挽[李基完]</title>,<text>持身謹厚處心恢。爭道風神嶺外魁。花滿河陽三佩竹。霜嚴栢府四登臺。龍藏碧海鱗猶在。鳳去丹霄月獨哀。從此後生無考德。寫詩空自淚霑腮。</text>
<title>挽[許]</title>,<text>渾厚和平座襲春。聞風可使薄夫敦。透關名利心初定。返服林泉道彌尊。靜裏游神今若古。閒中着力養兼存。形容德美吾何敢。殄瘁詩成涕自繁。</text>
<title>挽[李苓國]</title>,<text>家風孝友是爲政。心志端方乃天得。龍門科甲早大捷。鶴臯聲名頗歷職。霜臺白簡位獨坐。諫皷淸風生右掖。淮陽卧閤又幾郡。到底臨民推悃愊。風波䆠海歷三朝。出入行藏惟一直。薰蕕氣味不苟合。一生操守誠堅確。人間志業未大施。地下修文那遽促。高齋從此閴淸塵。雅範嗚乎就窀穸。</text>
<title>挽[鄭弘鉉]</title>,<text>詩禮家庭行誼全。公於今世少幷肩。專城幾試牛刀割。栢府欣瞻鳳彩宣。不待吹噓亨䆠路。肯隨榮辱易心田。急流勇退身如鶴。平地安行望若仙。毁譽任他時俗薄。箕裘付此子孫賢。</text>
<title>挽[曺夏相]</title>,<text>世說嶠南士冀北。近來雅望屬吾公。文章獻納蓬萊院。名譽揄揚紫極宮。晩閱滄桑身似鶴。高超塵綱志如鴻。百年事定棺將盖。然後方知道大通。</text>
<title>挽[尹深]</title>,<text>悅公之道友兼師。自少從游至鬢絲。德義渾全天厚與。工夫嚴密鬼難窺。明時進退無非正。混世光塵亦合宜。南徼倚重今遽失。痛傷何獨爲吾私。</text>
<title>挽[李祖仁]</title>,<text>靑年交契許知音。白首居鄕義更深。詩禮名聲傾世俗。家庭緖業冠儒林。容人雅度休休量。戀闕丹忠斷斷心。泉下重逢猶未遠。題詞哀淚自霑襟。</text>
<title>挽[金八和]</title>,<text>黃梅毓秀生人傑。沈靜胷襟篤實姿。孝友于家無愧怍。文章於世騁䧺奇。中年惠澤專三邑。晩歲英名擅兩司。朝野卽今俱失望。含哀非獨爲吾私。</text>
<title>挽[金芝]</title>,<text>志業愈堅筮仕初。行藏從此自裕餘。鴻冥雲壑培高義。鶚立霜臺聳實譽。一寸皎然惟孝悌。百年忘味是詩書。今來德義知何處。瞻望新阡不禁噓。</text>
<title>挽[尹亨殷]</title>,<text>華閥雙淸後。高標百世師。南宮司禮樂。北掖費疇咨。安分無窮達。全身一險夷。含彩丹山鳳。藏踪綠水龜。士抱樑摧恨。人含國瘁悲。</text>
<title>挽[李光震]</title>,<text>凝然德器粹而純。事業平生可質神。硬着百年存養志。優游一室詠歸春。詩書蒭豢眞君子。富貴浮雲是達人。吾道從今何處托。回看天地氣方屯。</text>
<title>挽[姜必明]</title>,<text>哭吾猶父歲纔周。豈意公亡又此秋。趍召封章曾糾惡。分憂視篆幾承流。時來不借吹噓力。大往空藏致澤猷。未說心頭無限鬱。非徒私慟淚難收。</text>
<title>挽[李時達]</title>,<text>夙仰吾公抱杞材。出經䧺府入霜臺。千層浪裏排流立。百尺竿頭試險回。幽谷歲寒松栢翠。萬山春暖雪霜皚。應須他日于門大。來弔臨風慰此哀。</text>
<title>挽[李胤彭]</title>,<text>廊廟之具柱石姿。玉壺秋水烱心期。溫溫德宇人皆仰。灑灑胸襟世共知。淸濁淺深堅素守。行藏進退任天爲。孝友家庭無間語。文章餘事是吾師。</text>
<title>挽[許錠]</title>,<text>寬厚純深長者人。斗南從此得儒眞。東山名重蒼生望。北闕恩殊白簡臣。浮世昇沈關否泰。平生契活任淸貧。家庭孝友人無間。學海餘波德照鄰。</text>
<title>挽[權斗望]</title>,<text>梅岳鍾精禀碩人。堅貞元不受緇磷。遲回久困千薪積。緩轡聊容尺蠖伸。世事雲翻何足道。生涯水逝更堪辛。重泉永隔歸仙袂。哀輓題來淚滿巾。</text>
<title>挽[門人文世胤]</title>,<text>楹夢初驚泰岳頹。於何凾丈醉昏開。天章已矣斯文恨。吾道嗚乎邦國哀。秋月精神霜後竹。春風馨德雪中梅。當時白簡扶南紀。臺閣英聲萬古巍。</text>
<title>挽[河澈]</title>,<text>昔歲聞公歸去來。龍門何幸獲追陪。儀容魁偉人皆仰。德量宏深衆莫猜。諫院重題君實記。專城三屈士元才。從今耆舊知誰在。非獨吾私爲國哀。</text>
<title>挽[門人李翰邦]</title>,<text>禀秀純剛氣。鍾生金玉姿。才高今世望。志大古賢期。儒林仰山斗。廊廟有蓍龜。庶幾元老用。其奈哲人萎。</text>
<title>挽[宋挺奎]</title>,<text>猗歟君子人。凝然德潤身。行藏隨用舍。金玉無緇磷。高名領南服。危悃懸北辰。如何天不憗。脩夜竟難晨。</text>
<title>挽[宋挺謙]</title>,<text>三尊兼百行。德業揔堪新。北闕承恩渥。南州養性眞。忠孝平生志。淸和自在身。從今情話隔。題輓涕盈巾。</text>
<title>挽[門人宋之楗]</title>,<text>用舍行藏任自然。搢紳當日孰齊肩。南州保障民思德。北掖綸絲吏錄賢。冲淡精神雲外鶴。雍容符彩水中蓮。斯文不幸歸乘化。悵望丹霄淚駛川。</text>
<title>挽[宋暳]</title>,<text>誰料公歸在我前。無端老淚倍潸然。早年朝右榮名耀。晩節閑中德器全。志確寧隨時勢變。交深不逐世情遷。由來福善徵餘慶。玉樹靑氊業可傳。</text>
<title>挽[姜徽望]</title>,<text>雋望傾流輩。瓌姿拔俗倫。栢薇當日彥。雲水暮年身。接物元無競。存心實軆仁。平生湛樂處。荊樹一枝春。</text>
<title>挽[金德濟]</title>,<text>薇垣栢府振風儀。歷典專城製錦時。明徹幾微鴻莫弋。節同夷險玉無疵。</text>
<title>挽[宋挺禮]</title>,<text>叔季如公復幾人。凝然德宇出天眞。承恩北闕丹心切。致仕南州白髮新。</text>
<title>挽[文時說]</title>,<text>直受橫來河海量。不移所守栢松資。欽仰平生無限意。聊將和淚數行詩。</text>
<title>挽[門人宋之度]</title>,<text>氣像山河秀。家聲孝友純。行藏隨用舍。操守不緇磷。</text>
<title>挽[門人文喜胤]</title>,<text>泰山江海氣。寔降我先生。嶺右三百載。樹之以風聲。</text>
