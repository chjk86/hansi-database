<title>孝宗大王輓詞 己亥</title>,<text>大任天將降。艱難早備嘗。千年龜協瑞。五色氣徵祥。去代基仍纘。傳昌業愈光。於戲遺澤厚。沒世永無忘。二受授親承訓。危微十六言。懷書知克敬。當璧竟居尊。花萼聯衾枕。春暉奉淸溫。他年觀諡法。百行孝爲原。三銳意恢天步。憂勤一十年。英猷貞百度。長策屈群賢。杞梓多生楚。驊騮競向燕。中興未究業。昭晢在靑編。四聖德何能述。神功未易名。風霆流至敎。日月仰貞明。文考勳將集。軒皇鼎忽成。昊天胡不弔。臣妾欲無生。五十月靈辰屆。攀號淚作氷。風雲色慘淡。霜露氣嚴凝。厚夜容衣閉。重霄僊馭昇。百神陪象設。蔥鬱接先陵。六乘輶叨聖旨。攬轡愧前人。首夏辭中禁。端陽報上賓。痛纏天北極。心絶海南瀕。空把千行血。歸來洒紫宸。</text>
<title>次韻贈崔生錫萬 後改錫鼎○庚子</title>,<text>崔生才標冠海東。快如神鶻當秋空。文學可言子夏詩。志氣肯學樊遲農。試事不啻五對二。揮翰早能驚眞宰。與余從游今數歲。美璞還資山石治。浩浩江湖吞欲盡。世上餘子眞兒戲。旁通卦象及篆籀。游刃恢恢有餘地。未及王子洛瀕年。已見成章何斐然。我向南歸望白雲。臨別殷勤一言宣。字字煌煌可燭夜。百斛明珠玉盤瀉。長途作客饒愁眠。賴此新詩手中把。</text>
<title>愼參判 天翊 輓 辛丑</title>,<text>宇宙高才日漸疏。淸標雅望孰公如。入朝曾作明庭鳳。避俗還焚學士魚。隱同元亮無情賦。文似長卿絶禪書。身後遺風猶立懦。是非何事苦相於。二昔在童年獻贄文。濫蒙吹奬意良勤。深慙左氏逢玄晏。敢擬侯生慕子雲。他日名懸朱鳥影。當時身出野鷄群。天長海國餘秋色。一束生芻孰奠墳。</text>
<title>淸安酒席。聞七月歌有感。</title>,<text>七月之初雨作霖。美人何去涉川深。攀號遺痛今如昨。舊曲聞來血洒襟。</text>
<title>聞靑石曲有感</title>,<text>靑城遠過九連城。冷雨凄風透骨驚。當日北行誰畫得。今朝不忍聽歌聲。</text>
<title>小江亭</title>,<text>小江亭上日欲昏。客到巷頭犬吠門。把酒登臨拚一醉。不妨持火過前村。</text>
<title>鎭川頭陀山紫石硯。小而甚佳。</title>,<text>陀山石硯小容指。潑墨如雲耀紫光。古瓦新陶徒闊面。一狐終不易千羊。二聞昔韓生得鎭石。一拳携入紫宸中。重瞳鑑別親題品。聲價居然冠海東。</text>
<title>鎭川客舍。次韻退陶詩。幷序</title>,<text>壬寅二月。受慶尙道賑恤御史之命。乞於去路省病親於鎭川任所。初七日到鎭縣。客舍有退陶詩一首云。菲才直道詎追前。懦性從來合佩弦。民病欲蘇時雨後。春光都盡客愁邊。當軒翠樹圍靑幄。照眼紅花羃紫煙。荒政儘由賢守宰。莫令幷棄艾三年。嘉靖壬寅春。救荒摘奸御史，議政府檢詳李滉。余前來此時。亦曾仰瞻此詩。而只爲一諷誦而已。豈料此身所受之命。乃與昔賢相似。而歲月又適是壬寅春也。荒政固是自古之所難能者。而乃以空疏。當此重任。不知昔賢作爲果何如。伊時施設。今則無徵。只自奉讀遺詩。興感起慕而已。敬次其韻。以識歲月前後之相同云爾。恭聞詩禮鯉庭前。旋告離違若箭弦。銜命昨從天北極。恤飢今向海南邊。春歸農畝稀朝饁。日暮村閭少夕煙。壁上驚瞻退陶筆。如何還又壬寅年。</text>
<title>善山月波亭津頭。懷李彝仲 敏敍，金永叔 萬基。</title>,<text>客路萋萋草色新。洛江春似漢江瀕。黃梅樹下駐征馬。白玉堂中懷故人。衣繡自慙眞御史。演綸何讓古詞臣。各須努力酬明主。莫惜良猷寄示頻。</text>
<title>晉州訪河義興 弘度</title>,<text>雨後山雲尙未乾。望中人影自閒安。泉聲正覺喧時靜。石路還知勝處難。對屋峯高嵐氣滴。壓壇松老翠陰寒。從公幸結他年約。綠竹蒼梧仔細看。</text>
<title>密陽次彝仲寄示韻</title>,<text>乘輶同此地。交臂竟相違。後發君能返。先行我未歸。山花開又落。江月缺還圍。却憶曹溪約。尋春事已非。曾與彝仲遊曹溪。有花開復遊之約。故及之。</text>
<title>梁山次韻鄭誧黃山歌</title>,<text>臨鏡臺前桃李樹。點點飛花映波光。佳人拾翠古津渡。獨行無伴愁茫茫。南商北旅此中度。見此何人不彷徨。灼灼明粧春未暮。飄飄羅袂玉生香。自言奴家第幾所。君今欲往何人莊。含辭不盡且將去。氣若幽蘭情未央。爾好妖艶誤丈夫。國風有刺狂童狂。我探囊中無可贈。不學江波野鴛鴦。臨岐何用惜去留。催鞭忽過前山岡。</text>
<title>慶州贈泰天上人 幷小序</title>,<text>天師於庚子歲。再訪余於京中。今到月城。師又自蔚山遠願寺來訪。感其勤意。簿牒之餘。聊書一絶以贈。我如流水無歸去。爾似浮雲任往還。旅館相逢春欲暮。刺桐花落滿庭斑。</text>
<title>長鬐客舍。次壁上韻。</title>,<text>城分山北脊。樓壓海東邊。水自極天外。物無當眼前。滄桑多改變。烏兔幾推遷。忽見長風起。波光蕩屋椽。</text>
<title>安東次成使君 後卨 映湖樓韻</title>,<text>行盡南州路轉悠。如今始到映湖頭。人飢郭外多松採。歲旱田間少麥收。只有一心傷白屋。更將何興上朱樓。前宵好雨伊誰力。太守云賢可不憂。二我行如水劇悠悠。盡日長程欲白頭。征馬染塵驄色暗。客衣霑霧繡紋收。厭看東海三千里。徧倚南州七十樓。觀覽轉多心況少。眼前凋瘵是誰憂。</text>
<title>金山直指寺僧性沆。以私聚穀設粥賑飢。聚文書以來。余召與語。贈以一律。</title>,<text>皓首厖眉一老師。深悲飢火惱蚩蚩。慈心自有交梨供。法力還將寶筏隨。皆道澄觀才合吏。豈如靈澈性耽詩。可知愛物終能濟。吾輩爲官反愧伊。</text>
<title>聞崔生錫萬新行三加禮。余適在遠。不得與賓席。殊以爲恨。占得一律以寄。</title>,<text>聞子突而弁。相思路正賒。心應隨髮斂。德必與冠加。容直宜無側。瞻尊恐有邪。贈詩深勸勉。能勿棄諸遐。</text>
<title>送洪端川 錫龜 之郡任</title>,<text>端邑由來重北關。爲推賢宰輟星班。去時正値庭梧落。到日應看嶺菊斑。夜半濤聲城近海。朝來雪色郡連山。知君惠政能追古。佇使明珠合浦還。</text>
<title>蕩春臺 癸卯</title>,<text>溪山留古躅。煙景屬吾人。嵐重時零露。峯晴不染塵。潭魚迎暖照。谷鳥哢新春。莫道城闉近。猶稀俗客輪。</text>
<title>直廬愁寂。疊前韻懷僚友。</title>,<text>君厭承明直。休官作散人。將尋玉女湯。欲洗軟紅塵。行李一鞭遠。江山千里春。自憐猶素食。空詠伐檀輪。</text>
<title>大王大妃殿患候平復後。次白軒李相國 景奭 韻。</title>,<text>周廬環繞紫宸宮。直舍斜連右掖中。經席論思非我事。聖躬調護是公功。二含飴復見洛陽宮。玉體安寧萬歲中。從此三朝應有暇。小臣深望緝煕功。大病後心神怳憁。往事都迷。披閱篋笥。昨冬禁中與諸公酬唱之什。聯附成軸。蓋自止翁所來。而尙在亂帙中。依然若夢境。令人興感。末端有南學士所賦。學士奉命往南漢經春。夏亦半矣。向者感疾甚重。大臣白之。遣醫饋藥。得以痊可。遂依韻構拙。聊以寓懷。兼柬止菴。璧還諸作。以爲傳示之便云爾。止菴李參判行進號[附元韻]南漢應勞夢漢宮。春歸仍住綠陰中。詞臣一疾緣王事。聖主恩深藥有功。白軒</text>
<title>送修上人歸金剛。次軸中韻。幷序○甲辰</title>,<text>南漢山城。有性修和尙者。昔在乙丑歲始築斯城也。聚師徒相工役有勞。當丙子被圍也。與將卒守堞。戰功甚多。朝廷酬爵嘉義。今年七十九。已老矣。將入定於金剛丈室。以償夙志。適余方以公事住山城。故於其行。來告別。余曰。嗟乎和尙。旣出世矣。又能執干戈衛國家。擬之於衣白山人有多矣。旣成功矣。又能歸故山守初心。此與從赤松者何異。凡和尙圓通普滿入不二超上乘者。則余非和尙之徒。有不得與知者。而其出處行藏。深有以起余之敬。故余次其軸中韻以送其行。且結後期焉。興在毗盧月。心馳萬瀑晴。方愁春欲去。更羨子先行。何日歸楡岾。今朝別漢城。逝將追勝䠱。菴外肯相迎。</text>
<title>李評事季周 端夏 將發北塞之行。余與洪都尉 得箕，申寅伯 晸，李彝仲。出送于東郊。薄暮還入都門。城頭皎月初上。因同上城樓。呼韻賦詩。縱飮極醉而歸。彝仲追成一詩。以記其事。李景略 懏 恨不與會。次其韻以示余。聊獲答之。</title>,<text>城樓千尺勢危哉。送客廻時月上來。露洗寒光凝遠樹。雲開晴景映層臺。登臨縱有元規興。搖落還多宋玉哀。掃盡離愁成一醉。挽鬚牽臂不須猜。</text>
<title>看崔溥漂海錄 乙巳</title>,<text>飽盡千危歷萬難。幾重滄海幾重山。早知不免淸流禍。魚腹藏身較似安。</text>
<title>石蜜</title>,<text>採得山花釀石房。滿脾靈液皎如霜。刀圭入口沈痾去。不獨僊家有玉漿。</text>
<title>黃雀</title>,<text>眉山有語我悲之。食美須思死苦時。今爾十身充一飯。對盤停箸更嗟咨。</text>
<title>修眞圖</title>,<text>華佗禽戲能治疾。野客蛇餐便聳身。此外更無玄妙訣。何須長跪問眞人。二丹田玉蕊終難結。碧海蟠桃未易求。不若且從程氏訓。忘生徇慾是深羞。三禪形父母初無欠。稟性乾坤本不偏。萬物旣知皆備我。順之爲聖逆爲僊。四鶴伸雲外能長世。龜縮泥中且住年。人道最靈胡不及。通還多累嗇還全。</text>
<title>當歸新芽。送寄彝仲。時歸覲金城</title>,<text>早春氷雪尙崢嶸。藥草新芽入眼明。鵝管抛還金歷亂。燕釵抽得玉輕盈。寧論山下蘼蕪綠。不比盤中苜蓿橫。俗客從來知味鮮。君須細嚼更思名。</text>
<title>送別李寧叔 觀成 至白鷺洲</title>,<text>送別還愁別。相携到水涯。暗黃初著柳。新綠已抽莎。暖酒燒枯草。題詩劃聚沙。臨分更怊悵。無意翫年華。</text>
<title>送至妓潭</title>,<text>春風相別恨依依。分手沙頭水鳥飛。更送一程知不惡。那堪信馬獨歸時。</text>
<title>見安平書刻本有感</title>,<text>撇雲挑霧恣傾欹。遒媚橫生格律奇。刻畫猶存西子態。翩翩幅末寫淸之。二武溪深洞鳥聲悲。匪懈高堂不辨基。意氣豪華如夢裏。只將遺墨認當時。三丈視金生友杏村。坦然靈業是兒孫。石峯後出徒肥大。三百年來公獨尊。四獻陵西畔舊英陵。下臥豐碑覆葛藤。麟趾撰文瑢寫字。如今磨滅漸無徵。</text>
<title>送族叔北靑判官 夢星</title>,<text>相看未了却相違。行李迢迢幾日歸。官柳留人縈去馬。春風送客拂征衣。銀溪殘雪泥橋滑。鐵嶺高雲石路微。王事不須愁遠別。賢聲此去有光輝。</text>
<title>呼韻散懷</title>,<text>絶峽逢春春未闌。雲陰漠漠弄輕寒。蜂遊後洞花初動。鳧浴前溪雪已殘。長日任從詩卷度。閒愁聊借酒杯寬。漁人晩報游魚上。步向磯邊倚杖看。</text>
<title>謁文廟</title>,<text>肅肅瞻前序。巖巖仰後峯。道爲群聖首。祀載百神宗。壁似藏書籍。壇猶設禮容。春風川上路。歌詠幾人從。</text>
<title>妓潭</title>,<text>風流千載事。潭水妓爲名。翠壁歌屛繞。淸波粧鏡明。眉看堤柳細。靨見岸花榮。日暮行雲過。依依亦有情。</text>
<title>次韻丁縣令詩 南大川石壁刻一絶曰。萬古經過地。山川幾換名。從今多歲月。誰記此金城。嘉靖戊申秋。縣令丁玉精。</title>,<text>洗壁看年月。磨苔認姓名。却望天際鶴。還似返遼城。</text>
<title>刻詩巖下賦</title>,<text>乘興聯鞭出。尋春信馬行。渚風吹不斷。山日翳還明。波動群魚戲。巖危獨鳥鳴。摩挲靑壁字。怊悵古今情。</text>
<title>怪石</title>,<text>馳名可擬太湖灣。遇賞還同小華山。瘦骨半摧煙火裏。淸標忽映戶庭間。朝霞暮靄看何厭。疊嶂重巒對自閒。滿面泥沙須洗盡。且敎留著錦苔斑。</text>
<title>鶴鳴生日</title>,<text>呱呱聲似耳邊聆。屈指居然十二齡。學樂誦詩皆爾事。還須勤苦惜朝暝。</text>
<title>金益亨言。渠少時受學於鄭玄谷百昌。其時鄭公寓居楊根江上。任疏菴叔英，李澤堂植俱斥於時。居止相近。從遊甚樂。唱酬篇什。溢於几案云。余聞而感焉。使金生誦所記三公詩各一章。輒步其韻以識之。</title>,<text>玄谷平生酷愛洞庭春。醉後還應倒著巾。文采風流今已矣。年年愁殺滿江蘋。疏菴曾將大策獻君門。煥若朝陽破宿昏。上赴玉樓今幾載。只留名字世間喧。澤堂文辭窺覘馬班門。詩律沿洄李杜源。不朽千秋留盛事。令人長憶澤風村。</text>
<title>李皓卿 漢翼 自金剛還</title>,<text>尋眞寧憚數程遙。將待春深舊雪消。蠟屐一雙供客步。筍輿三尺倚僧腰。溪風送子還塵界。嶺月看余度石橋。他日歸來較勝賞。霜晨終必讓花朝。</text>
<title>送皓卿</title>,<text>送客郊西路。驅車水北村。片雲依古渡。芳草滿平原。柳巷斜穿徑。花谿半掩門。春風相別意。怊悵不堪論。二把酒還携手。題詩復挽衣。沙鷗迎汎汎。江燕送飛飛。柳色連雲影。波光蕩日暉。晩來看更好。無柰客催歸。</text>
<title>金參判伯玉 始振 輓 丁未</title>,<text>生別悲戚戚。死別長已矣。已矣何所知。生者徒爾耳。縱然南面樂。不與膏火比。世無達生人。誰能會此理。二翳然乘化去。遊迹猶餘情。牀塵集已厚。庭草旅以生。圖書晦四壁。匣劍空有聲。人事遽如許。觸目令心驚。三幽明旣異塗。日月叶貞筮。啓夕揚明燎。祖晨擧長斾。泠泠風切響。霏霏雲結藹。輀軒駕素驥。永言從此逝。四有酒湛空觴。有肴盈前盤。笑語不可聞。風儀誰復觀。由來蒿里餞。不如平生歡。輓歌但自傷。詎使逝者看。</text>
<title>族叔參判公 老星 輓</title>,<text>吾宗奕葉本蟬聯。自出僊源絶世賢。少日聲華高北斗。晩途班位亞西銓。炎涼幾見浮雲變。今古俄驚逝水遷。身後傳家淸白業。小溪寥落數三椽。</text>
<title>廻瀾石</title>,<text>斷岸橫成障。狂流激作灘。漸看波動壁。誰道石廻瀾。大勢終難阻。中間秪不安。沈吟多慷慨。重感在川觀。</text>
<title>路旁有老媼。抱兒曝陽。理頭捫蝨。感而賦之。</title>,<text>老媼當途坐。抱兒向日晴。理頭知愛暖。捫蝨且隨明。惻恒求安意。丁寧去害情。誰能將此事。推得保民誠。</text>
<title>眷言思休。寓郡望姓名字。離合成詩。</title>,<text>家貧食不足。豕柵行可築。直緣無特操。十年計虛擲。秦越術未學。示疾同禪寂。昕夕尙營廩。斤然氣欲索。古來賢達人。一去不計腹。杵聲代鼓琴。木食甘遯迹。必欲問生理。心已外物逐。乞米雖甚苦。人役尤可恧。草澤自寬閒。早往當跧伏。嵎東有一丘。山迥氣淸淑。霞光與煙景。段錦碎盈矚。耘鉏眞我業。耒具自玆適。蹄輪永願絶。帝鄕亦難卜。略賦歸歟志。田荒意愈亟。</text>
<title>彝仲出錦城。永叔寄詩。彝仲次其韻。要余屬和。伊時永叔又出舒川。不勝倀倀。情見于辭。</title>,<text>我生三十九。閱歲非不久。無柰質固甚。於道未窺牖。譬彼瞽得相。幸託二三友。文章砭是非。義理硏可否。憂時勉激揚。愛君期繩糾。彝忽出錦城。永又宰湖右。倀倀我獨留。怳若失兩手。重吟送行詩。再醉離筵酒。轉覺愁集鬢。難成笑開口。自憐騎省直。爭如會稽綬。縱懷田園樂。猶慙塵事誘。待君賦歸來。許我耕而耦。</text>
<title>秋夜懷錦城</title>,<text>悄悄空齋裏。寒蟲永夜號。流年知晼晩。愁鬢覺蕭騷。示疾同摩詰。能詩愧水曹。有懷千里外。天闊雁飛高。余時在工曹故云</text>
<title>趙掌令 涑 輓 戊申</title>,<text>旣以淸名重。還將絶藝傳。判求千幅牒。書乞萬番牋。雅翫資歐錄。高談挾米船。丘明晩抱疾。應有史成編。</text>
<title>洪領相 命夏 輓</title>,<text>淸規雅望鎭巖廊。密勿謨猷任贊襄。誰道房喬無事業。吾知魏國盛文章。春風桃李他時滿。大澤蛟龍一夕亡。試向雲霄瞻象緯。泰階中坼尾箕光。二憐才愛士見衷誠。吹奬當年及後生。屢進敢同師德淺。盡言曾許子瞻爭。堪悲此事成今昔。更有何人倚重輕。廊廟凄涼餘步武。時危倍覺淚沾纓。</text>
<title>白巖寺。次圃隱韻。</title>,<text>將歸說與乞詩僧。此地奇觀寫未能。雲護三龕玄竇邃。雪消雙澗碧流增。揷天壇後屛風立。映月樓前鏡面澄。山下飛梯休斬斷。他時吾欲更來登。</text>
<title>題海南人家</title>,<text>橘林深處一茅堂。翠竹寒梅繞小塘。四面長松松外水。還從平地得僊鄕。</text>
<title>次韻白軒李相國賜几杖榮恩詩</title>,<text>聖代殊章禮老臣。烏皮鳩刻命初申。彫髹自合先王制。靈壽眞宜大耋人。一節持危膺福履。三朝倚重渙恩綸。邀懽槐棘羅賓席。侈讌貂蟬出禁宸。內府香醪盈似海。梨園法曲暖回春。怡神不數槁梧適。扶老何論綠玉珍。緝御佇聞風雅作。伊耆復覩禮儀新。思尊國體安身日。欲濟民飢戒饐辰。携起拜觴猶敬謹。憑來揮翰尙精神。追攀佳什皆時彥。貂續還慙及此身。</text>
<title>李斐仲 敏章 家。遇李景略口號。己酉</title>,<text>庭畔分明一樹花。春風更拂柳條斜。悠然坐見南山色。醉後還疑陶令家。</text>
<title>將築廣陵之居。次李惠仲 敏迪 韻述懷。</title>,<text>新居將卜廣陵南。終老漁樵分所甘。原憲蓬門非是病。榮期索帶貴爲男。淸風朗月供聲色。江雨谿雲任吐含。借問何人同我去。竹林行徑欲開三。</text>
<title>送洪靈光 錫箕 之郡任</title>,<text>湖南五十郡。武靈佳麗最。茣山繞屛障。法浦橫襟帶。萬樹梅花十里荷。三峯七島相晻靄。魚鹽竹木擅財賦。城郭舟車一都會。丹山老翁領此地。腰綰銅章張皁蓋。名區本合騷人得。劇邑還須良吏賴。靑絲五馬城南路。千里迢迢動行旆。應知案牘一洗盡。暇日淸遊亦何害。黃花綠樽酒。白雪金盤膾。長吟望海色。開口粲繡繪。千秋謝宣城。擧杯遙相酹。早晩報政成。定有自天殊恩霈。西城病夫賦贈別。安得縱橫健筆如椽大。徒令塵土堆胸腸。有鬼揶揄愁可柰。會將一麾相隨去。跌宕逍遙江海外。</text>
<title>惠仲嗜酒不已。將成病。余屢以爲戒。未嘗不心折而輒復陶然。昨者洪都事宇煕一醉不起。余聞之瞿然。聊次陶靖節止酒詩韻以贈。若有味斯言。則必有戚戚于中者矣。</title>,<text>晉有陶徵士。愛酒不能止。撫醪東軒下。揮觴北牕裏。通人固有蔽。見罪崇伯子。作詩以自誓。終莫絶所喜。咄哉李龍巖。無乃聞風起。雖不賦閒情。而得酒妙理。餘事不須云。實懼難保己。朝悔暮復然。末如之何矣。自古酒流禍。欲言無涯涘。目見洪都事。可以戒千祀。</text>
<title>趙承旨 胤錫 遷葬輓</title>,<text>對策君門歲在申。公爲第二我三人。离筵春晝同陪講。玉署秋宵並演綸。逝水莫回鷄夢遠。佳城重卜薤歌新。還悲晩締潘楊好。不見衿鞶享舅辰。</text>
<title>李判書 慶徽 輓</title>,<text>早歲稱公輔。宏猷自不群。襟懷齊寵辱。容色一憂欣。德縱當高位。年誰駐隙曛。平生開濟意。付與小馮君。二數月聯銓席。傾蠡酌海深。丁寧憂國語。感慨愛才心。可掬惟和氣。難忘是德音。篋中遺墨在。開眼淚涔涔。</text>
<title>將赴淸州廣津別墅。別寧叔吳弟。道玄○庚戌</title>,<text>暮山煙雨鎖殘秋。添得潺潺石上流。若使人生長不別。也應溪水去還留。</text>
<title>次李承旨季周韻</title>,<text>渠塡壑棄與途僵。此事從前見豈嘗。賴有承宣方入奏。願將膏澤潤枯腸。</text>
<title>城津觀日出 癸丑</title>,<text>報道東方赤暈來。披衣急上最高臺。紛綸乍覺神靈擁。滉瀁翻驚天地開。吐燄扶桑燒萬丈。輾輪滄海洗千回。長安較此應逾遠。不見楓宸心自哀。</text>
<title>次李評事樂甫 藼 寄示之作。兼奉都事判官。</title>,<text>磨天嶺上返征軺。元帥臺邊道路遙。夢隔龍城三丈雪。詩傳燕寢五更宵。從軍多病知何耐。問俗深憂亦未消。明月南樓疏宴集。風流孤負武昌僚。</text>
<title>玉連堡。次荷谷韻。</title>,<text>少時憂北方。陳疏自玉堂。今來値饑歲。慘見赤子殤。救死且不贍。遑恤申封疆。乘春遠于宣。問俗窮荒鄕。議貸先阽危。勸耕及載陽。但恐負夙心。詎敢憚路長。</text>
<title>樂民樓送李評事</title>,<text>迢迢歸路渺雲煙。相送江樓一敞筵。人世分離如月缺。重逢還待仲秋圓。</text>
<title>城津感鄭東溟 斗卿 詩屛 幷序</title>,<text>辛亥十一月。余初按北。到吉州城津鎭朝日軒。有敝屛書鄭東溟詩八首。讀之爽然。余作詩曰鄭老曾經北幕賓。題詩屛上在城津。聯翩八首夔州興。模楷千年漳水瀕。氣勢秪敎山與敵。波瀾長旁海爲隣。遙知此日揚雄宅。寂寂兼無載酒人。其後壬子十月癸丑二月。連到城津。每取其屛。諷詠久之。因請于主牧。使之改糊善藏。爲後來好事者傳玩。東溟於癸丑夏長逝。而余於十二月又到城津。使取其屛以來。則館人云移入邑中。及到州索之。則守者不謹。已災於回祿。只存灰燼之餘數疊。噫。人旣云亡。迹已滅矣。撫想嗟惋。更作一詩以寄意。文章海內鄭東溟。此地曾留醉墨屛。天上玉樓今杳漠。人間寶唾亦凋零。焚燒豈是緣三昧。雷電應知自六丁。幸未成灰有數疊。曠音猶擬爨餘聆。</text>
<title>病臥北行營。次朴評事 泰尙 投示之韻。兼簡鏡城朴判官。信圭○甲寅</title>,<text>行館春寒擁地爐。邊城節物未昭穌。奇功望絶銘山石。殊渥心慙帶玉符。身病倍愁歸路遠。夜長偏惱旅燈孤。將軍幕府多詞客。稍解中腸九曲紆。</text>
<title>知樂亭</title>,<text>以樂名亭有所思。還留一語示登斯。言同孟氏眞宜誦。志後希文是可師。莫遣哀情生極處。敢忘良士戒荒時。蒙莊謬說元無取。濠上遊魚我不知。</text>
<title>慶源龍堂</title>,<text>東林城畔舊成都。北瀆祠前今接胡。萬水江流亘地界。七巖山勢迥天衢。沙邊隱見徵橋木。徼外微茫認縣郛。緬憶興王神聖迹。登臨竟日費吟孤。東林城。乃穆祖舊宅遺基。豆滿江合萬壑之水。故名萬江。豆滿。胡語萬也。</text>
<title>慶興撫夷堡</title>,<text>撫夷城壓萬江邊。杖節登臨思渺然。慘淡千峯三丈雪。微茫五色八池蓮。金龍遠想埋山日。白馬猶傳渡水年。王迹舊基爲異域。欲傾東海洗腥膻。野有八池。俗傳有五色蓮。江邊有古安陵。山腰埋鐵龍云。而今爲胡地。且有翼祖舊居斡東地。至今尙傳爲女眞所逼。與夫人共騎白馬往赤島事。</text>
<title>會寧皇帝墓</title>,<text>古墓巍然臨道周。居民說是宋皇丘。鐵檠何日南朝葬。龍蛻千年北窖囚。地赭兼無樵火燒。天陰猶有鬼聲啾。還知倚伏眞難定。却勝冬靑杜宇愁。</text>
<title>明川七寶山</title>,<text>山名七寶與僧論。六寶沈溟一寶存。此說荒唐人未信。今來端的我能言。冊巖可載船峯尾。千佛如臨萬寺門。刹石最奇金窟邃。虎臺還有老雲根。</text>
<title>鄭東溟殺鷄詩 東溟爲北評事。夜賦詩。推敲未定。聞鷄鳴。命下人捉鷄。數之曰。吾詩未成。爾何敢先鳴。卽斬之。</title>,<text>半夜先鳴曾起舞。司晨一唱反逢嗔。長卿自是多淹思。枉殺牕前絳幘人。</text>
<title>翻方曲</title>,<text>此身死復死。百死又千死。白骨爲塵土。魂魄復何有。向君一片丹心。到此猶未已。又咸關嶺高復高。夜宿曉去寒雲飛。孤臣冤淚欲附汝。願帶爲雨長安歸。長安宮闕九重裏。儻向君前一霏霏。又靑石嶺已過。九連城何許。胡風寒又寒。陰雨苦復苦。誰能畫我此行李。遠寄君王處。又朝天路草塞。玉河館人空。大明崇禎今何在。三百年事大至誠如夢中。又東方明否。鸕鴣已鳴。飯牛兒胡爲眠在房。山外有田壟畝闊。今猶不起何時耕。又誰謂余爲老。老者乃能如此耶。看花笑自發。把杯興還多。只此春風亂白髮。渠自生來吾柰何。又吾心旣云醉。事事皆成癡。月沈到三更。豈是人來時。風鳴葉落聲。猶復浪驚疑。又何曾妾無信。乃與君相欺。深夜遠來意。而君諒不知。鳴風落葉本無情。渠自爲聲妾何爲。又新情苦未洽。夜夢幸無礙。衷情未盡訴。倏焉失所在。唶我夢眞皆一般。只待霎時看。又征馬啼欲去。佳人啼欲留。夕陽落已盡。客路千里悠。佳人且收淚。吾魂消幾流。又昨耶今耶迷不記。白雲山中古寺裏。與君相見曾似夢。此地何幸更相從。終然不定後會期。妾人於玆益傷悲。</text>
<title>顯宗大王輓詞</title>,<text>眷言在孝廟。聖德養春宮。濫廁端方選。叨隨羽翼翁。朝筵幾榮侍。夜對最恩蒙。諷誦慙無補。光明喜有功。咸池新旭出。禁籍舊名通。玉署橫經日。沈潛認執中。銀臺論政地。聽斷仰思聰。臺閣陳狂瞽。涵容納細洪。輶軒行郡邑。指授惠疲癃。願戴期無極。名言曷可窮。怡愉兩宮樂。惻恒萬民恫。祗敬明禋秩。慇懃禮士隆。欽玆五刑審。詰爾六戎雄。昭儉唯綈皁。賙飢罄粟紅。憂災還似亳。惡旨更師崇。燕國金求馬。周王卜獵熊。歡欣咸拱北。洋溢已漸東。何意皇天割。終慳景命融。泣奩方恤恤。憑几遽悤悤。靡託神人普。無生遠邇同。小臣曾受命。千里忝觀風。獻障兼封疏。恢疆且禦戎。採由揮獨斷。報擬舍微躬。入奏先成鼎。攀號但抱弓。尙看傳啓業。更喜受堯終。未死雖增痛。餘生可畢忠。眞遊瞻已渺。天宇視還夢。縱欲揄揚盛。安能摹畫工。乾坤元廣大。造化自鴻濛。不盡成河淚。濡毫寫此衷。</text>
<title>子婦李祥祭夜。往彝仲宅。彝仲遭憂。爲營葬往春川。獨臥愴悢。永夜無寐。見壁間有小紙。出而視之。乃叔父南遷時。路中悼念惠仲。寄彝仲詩及彝仲和章。反覆悲吟。存亡離合之感。觸境而發。心焉如割。聊次其韻。續成二首。以記此時此夜爲情之難。送獻叔父。而彝仲方號擗皇皇。不可寄以有韻之文。姑俟異日布焉。</title>,<text>淸遊曾共竹林觴。人事推遷一瞥忙。中散云亡步兵遠。蕭條非復舊詞場。二中堂布奠且傾觴。哭夭偏傷歲月忙。此夜無人同此抱。遙悲欒棘築於場。元韻病阻靈筵奠薄觴。投荒千里此行忙。靑山何處今欹枕。兒戲人間又一場。江頭握別之際。益不勝存沒之感。口占一絶。悤悤未暇書奉。行到隨城。得便付呈。幸須辱和投。作千里顏面也。仲氏平日酒後喜誦欹枕看兒戲之語。故末句云云。以此思哀。哀可知矣。○宜拙又逢君忍擧昔年觴。浮世悲歡太苦忙。痛結鴒原思笑語。誰人不在矮人場。彝仲</text>
<title>名廣津新齋曰洗夢 乙卯</title>,<text>藥泉東畔屋新成。石上寒流繞枕鳴。莫道古人誇洗耳。何如洗得夢魂淸。</text>
<title>重到洗夢齋。次前韻。</title>,<text>夜夢元因晝想成。眞如空谷應山鳴。塵間已自無心久。魂骨何曾待洗淸。</text>
<title>次韻答李燕岐景略</title>,<text>客子逢秋思不堪。晨鴻流響暮蟬喑。湖西幸是同歸地。擬討前宵未盡談。</text>
<title>宿李仲習 慣 雙溪亭 丙辰</title>,<text>兩水彎廻一小丘。茅簷瀟洒鏡中浮。終宵客夢愁寒雨。曉起開牕是玉流。</text>
<title>省叔父于白川謫所。歸時相送于江西寺。叔父贈一律。敢次韻以呈。前秋亦相送于此。</title>,<text>再到銀川再獨歸。離懷對酒更遲依。寒雲不禁今朝散。落葉還如去歲飛。尙喜江魚通海近。豈愁秋雁向南稀。臨分獻祝無他語。垂老杯觴且愼揮。元韻蕭寺年年送爾歸。一杯相屬轉依依。西江日夕波逾起。南國秋風雁獨飛。晩境相期名節在。長途休怨信書稀。深源江渚當時淚。可但區區惜別揮。</text>
<title>至船頭。叔父又題絶句于扇。謹次韻呈上。</title>,<text>津頭分手不須悲。自古人生足別離。只願慇懃護髭髮。莫敎秋後白絲絲。元韻關河秋色自生悲。況是登高惜別離。此日一杯那忍禁。須知阿種勸袁絲。</text>
<title>廣津別墅。次西溪朴兄季肯 世堂 韻。</title>,<text>少年歡樂轉頭空。隔歲乖離半夜同。從此湖山更千里。相思唯有夢魂通。二江上靑山一帶賖。玉流飛處是吾家。自從佳客題詩後。新長松枝映戶斜。三流年似水何曾住。浮世如雲不可期。休怪吾廬還作客。乾坤逆旅早能知。四新得伽倻水石洞。將分一半許栽花。莫爲凍殺山頭雀。隨處謀生自有涯。元韻湖海相望歲月空。江山又此暫時同。飄飄解袂東西散。路遠何緣信耗通。二緣江路入白雲賖。赤栗黃梨三兩家。遙見茅齋更深處。低松陰畔小溪斜。三初營此地非無意。應有休閒歲晩期。今日却來爲過客。悠悠萬事復誰知。四聞君見說湖中勝。勝處偏多可種花。安得將家隨共隱。秧苗罛蟹送生涯。</text>
<title>蘆谷村舍溪邊。次李錫余 三錫 韻。</title>,<text>楓林秋影正依微。遠上寒山帶夕暉。懸瀑一條當面落。閒雲數點拂衣飛。幽深洞府緣崖路。靜散人家近水扉。便欲與君棲此地。永辭塵世未言歸。</text>
<title>八月往京城。哭先大王祥祭。至月往懷德。會同春堂 宋公浚吉 遷葬。感念今古。恫傷有作。</title>,<text>棲棲厭逐路岐塵。鬢髮蕭條總化銀。昔遇崩天如杞國。今來觀葬似燕人。平生事往思何及。中夜憂深起自頻。積雪層氷愁氣象。同春堂上幾時春。</text>
<title>記夢</title>,<text>曾犯龍城丈雪行。朔風如劍骨猶驚。如何昨夜無端夢。長白山前更擁旌。</text>
<title>酬南尙書雲卿 龍翼 見懷之作。次其韻。丁巳</title>,<text>海岸春耕雪。登皐一舒嘯。向暖鳥嚶多。辭寒雁雝少。何來滄海珠。忽此眼中照。情淵百丈深。筆峯千仞峭。上敍離合際。下陳箴規要。銘佩可終身。奚但九年妙。昔余登王朝。螢爝輸微耀。雖慙董對策。竊慕汲矯詔。革弊願罷蚶。獻諛恥捕鷂。謬恩誠匪分。近密承宣召。病困承明直。藥思句漏療。乞符初出宰。分麾又巡徼。秩滿將入奏。黃道遽戢曜。聖明纘宗祀。神人慶朝廟。御筵躬還鞠。天門臂敢掉。自念鉛刀鈍。濫飾琫珌鞘。愚忠失開導。瞽言妄號叫。直殊龍鱗逆。命等鴻毛燎。尙幸恩私被。得返舊漁釣。蓬廬野性便。板輿親年卲。追愆雖泣血。啜菽猶歡笑。不學揮陶觴。安用賦謝嶠。齋心絶螴蜳。淪迹屛焜燿。七日曾誤鑿。縱死宜塡竅。尙書吾宗英。文章壓昭眺。制作造化參。英華天秀肖。寄詩遠求和。非敵諒已料。寧將商丘噢。以雜芳蘭燒。秪感好我意。中心期勉劭。虞翻本疏節。自甘靑蠅弔。素非高世士。敢擬丈人蓧。晩知讀書味。冀免醉夢誚。牽率成報章。愧君白雪調。元韻獨立宇宙間。長吟復長嘯。欲奏白雪曲。柰此知音少。君是席上珍。淸如玉山照。言若不出口。其心勁且峭。爲學旣務本。記事必提要。詞源倒三峽。筆法又絶妙。一家有二疏。吾門賴榮耀。平步踏靑雲。金馬幾待詔。摳衣師撤皮。進諫君懷鷂。出分漢庭竹。民稱龔與召。飢者待君哺。病者待君療。聖主褒美政。旌節輝北徼。遠哭鼎湖弓。歸仰咸池曜。雍容侍經帷。且將貯廊廟。事有不適意。榮次頭先掉。平生慷慨誠。有如劍躍鞘。手草一封疏。朝向閶闔叫。誰知炎炎火。漸至平原燎。中天日月明。却許歸耕釣。迹異紉蘭屈。身同種瓜卲。朅來過城市。暫同開口笑。西驂又南歸。歸路迷海嶠。音書阻鴻雁。時序驚熠燿。歲暮雨雪多。獰風吼萬竅。徒勞半夜魂。不盡長天眺。昨蒙庭玉訪。詞翰喜酷肖。仍聞湖海上。滿眼皆詩料。販鮮時入飧。畬田春可燒。退憂且師范。月評休學劭。呼牛不必怒。失馬何須弔。持鋤或植杖。擔簦仍荷蓧。含光儻葆眞。人必未敢誚。明朝拂衣去。吾亦可同調。</text>
<title>無量寺</title>,<text>物外偶成三日遊。峨眉萬壽極深幽。禪房一枕松聲遠。消遣平生不盡愁。</text>
<title>和光州李使君彝仲白巖感舊寄示之作</title>,<text>昔年曾訪白巖僧。偶續君詩記不能。世事中間風雨過。鬢毛今日雪霜增。西湖地盡潮聲近。南國天長霽色澄。忽荷新題遙寄示。却疑淸境再攀登。</text>
<title>化城路 自龜山赴巨濟配所。水使趙令己未公師錫，李尙州三錫來送路左。</title>,<text>淸曉發龜山。亭午踰雁嶺。忽見長林下。隱映鞍馬影。殷勤二三子。慰我行路永。憐我就瘴癘。閔我曠定省。倉卒無壺觴。離憂徒炳炳。年芳對野村。籬落明桃杏。牛背彼何人。益愧身落穽。僕夫且告晩。嚴程惜俄頃。從此隔山海。相憶遙延頸。</text>
<title>白江津 沈進士權自浮山寺。與二客乘小舟來別。</title>,<text>朝問白馬津。招舟久延佇。初日映霧樹。微波漾煙渚。季父送將歸。臨江垂誡語。離懷不可極。前路吾誰與。有客盪槳來。聯翩自何許。廻船坐艫頭。去留更披敍。汀花繫纜倒。岸柳縈檣擧。如何負物色。且傾村沽醑。不須問醒醉。今人非昔楚。</text>
<title>恩津店 三從弟重夏，啓夏自尼山。戚兄金禹鉉，戚弟崔奎瑞自連山。冒夜馳來同宿。</title>,<text>客路殊不窮。昏黑及旅舍。竈然煬餘薪。燈點燒殘灺。越流已數日。所知是誰者。俄有四客至。會坐茅簷下。相逢便話別。間阻何由瀉。唯當敍款曲。詎可論咀哆。夜深共枕肱。地窄互交踝。曉聞騈闐過。押配紛衣赭。愼勿高聲問。或恐事端惹。</text>
<title>敬次叔父下示韻</title>,<text>相分兩地莫深悲。不死那無更見時。好養鬢邊新白髮。他年較得短長垂。二扶江尙有未招魂。手臂空餘把握痕。最是傷神微雨夜。莫敎詩語此中論。送舍姪于扶餘。還寓悵吟。倉卒分携不解悲。歸來茅屋日西時。霏微一陣梨花雨。獨對殘樽淚始垂。二寒齋輾轉獨消魂。枕席斑斑涕淚痕。牕外杜鵑啼到曉。欲將懷事共君論。宜拙</text>
<title>詠柚詩 二十首○幷序</title>,<text>歲己未。承恩譴配巨濟移南海。及秋深夜長。眠睡益少而氣素羸弱。眼且昏翳。不能曉燈讀書。輾轉枕席。無與晤語。因作詠柚詩。疊韻成二十首。非以爲詩。聊自遣意耳。此地環海斥鹵。草無蘭蕙。樹無椒桂。如欲飮芳而餐馨。佩芬而服香。捨此柚何以。噫。柚雖一微物。比興之體。遠邇之義。亦可於此乎推之。意之留連而不已。言之煩複而不删者。有以也夫。八月食柚子猶靑。書示學子河漳，朴殷輅。八月南州秋事遲。海山珍果尙靑皮。還能簌簌噴香霧。已看盈盈孕嫩肌。林下愧先蘇子食。郢中遙擬屈平師。因玆更欲求人物。誰是區生未學時。九月行過前村。見黃熟者。馬過前村策故遲。秪緣貪賞老香皮。山霏洗出黃金面。海旭烘成白玉肌。野外疑登荀令坐。林間驚遇子房師。知渠風味應同橘。自愧吳兒懷袖時。入龍門寺見登盤者霜後紺園圓滿遲。前身大聖渾金皮。苦求上證常懸體。喜捨諸方且割肌。鼻嗅呼來檀行者。眼開參見檗禪師。修成正果知何日。會待蜂王獻蜜時。俗稱蜜漬果蓏者曰正果入曲浦堡。見客舍庭前在樹者。曲浦城邊去復遲。層枝欣見飽霜皮。金鱗鎖甲爭寒色。玉帳佳人妬馥肌。桃已讓多寧殺士。梅還羞有不欺師。能敎樹下無行迹。始識將軍號令時。過蘭浦。見神祠庭前靑黃相雜者。叢祠爲汝更遲遲。雜糅靑黃燦錦皮。桂酒椒槳推爽味。蕙肴蘭藉遜柔肌。光輝弄日侵靈座。芬馥隨風襲女師。今我題詞追楚客。祀神須唱送迎時。入文廟見滿庭蔥鬱者夫子宮牆晩景遲。繞庭佳實爛黃皮。還如古杏垂壇影。不比夭桃雪黍肌。入室芝蘭皆益友。後凋松柏並嚴師。臨風三嗅仍多感。一畫要尋上剝時。過北村見鄭生家樹有感村舍相逢步屧遲。柘黃誰遣漆成皮。飛霜拂葉還生色。宿霧沈枝且潤肌。種橘有心懷井水。獻芹無路望京師。馨香在手如芳杜。采采逍遙薄暮時。寓舍手弄有感愛此團圓放手遲。輕摩且恐爪傷皮。曾蒙夏禹包金殼。不被楊妃汚雪肌。色占中央知最正。香同一瓣可稱師。隨人貴賤還憐汝。羅帕筠籠各有時。望見前林方好熟玲瓏者秋晩前林景物遲。連枝騈結大圓皮。高風金鑄鴟夷像。爽氣氷凝姑射肌。縱道滋榮因地力。也知蕃碩賴園師。羈愁對汝頻消遣。最愛玲瓏夕照時。隣翁携贈一籠野人携贈入門遲。百顆盈箱裹竹皮。經夏秋冬方得熟。兼香色味好成肌。正同甘橘封千戶。不似葡萄病貳師。深荷知吾親在遠。撫摩披謝獨多時。追憶丙申冬宣政殿御前宣賜有感宣政從容退食遲。君王親賜錦包皮。盈盤磊落光搖目。滿袖提携馥透肌。戀德本非爲汝美。追愆今可作吾師。還憐受命難移性。頗似湘潭頌橘時。隣人有以初結自落者挼乾爲冠纓纔結先零不少遲。堅姿已似老犀皮。雖無玉佩鏘鳴響。且比珠纓細鑽肌。落帽自宜防醉客。正冠端合對尊師。規模簡古人休笑。好嗅芬芳著頷時。又有挼乾爲棋子者怪玆爪甲歇芳遲。緣撫楸枰一槁皮。死久猶香眞俠骨。年多不化定僊肌。縱然未作盤中薦。聊爾仍成局上師。用舍在人非在汝。柳州遺序感斯時。曾聞叔父竄珍島時。細切柚子皮。合梨實鰒魚爲葅。風味超然。非煙火中人所可食者云。余亦效而爲之。停箸有感。橫海鯨魚釣出遲。呼兒聊使膾芳皮。仍裁細縷霜梨肉。且割輕絲石鰒肌。二客從時方可樂。三人行處孰爲師。曾陪阿父聞玆法。擧箸還停歎久時。聞土人言。數十年前村家柚樹。處處成林。每於秋冬之際。黃色耀林。望如雲錦。邇間村民有柚樹者。自官成籍。秋熟時遣吏逐樹點數而收之。民旣多供吏之費。且有納官之勞。至或點數後有因風搖落者。則不免他買而益之。以充其數。故除官吏品官稍有力勢者外。凡下戶小民則皆燒根斫株。以絶其弊。以此種柚家比前殆減十之七八云。余聞而傷之。此正子美詩邦人不足重。所迫豪吏侵者也。欲以聞於處民上者而不可。因成獨謠。千奴栽得十年遲。何事燒根且斫皮。不獨茶綱招邑怨。從來橘稅割民肌。摧殘似遇猜桃女。荒廢眞成養棘師。我聽此言心惻惻。風淳物阜在何時。邑人云前日縣衙軒前。柚樹甚盛。結實蕃碩。雖在深冬。張羃以防霜雪。則可經歲不落。爛熟之久。美味絶勝於他。甚可珍也。近間作馬廐於其側。糞穢蝕根。枯死且盡云。昔子瞻於萬松亭。傷來者之不嗣其意。有好德無人助我儀之句。余亦感此衰盛。吟以自遣。除雖容易養曾遲。歎息官園剗地皮。但見連槽騰駿骨。更無張羃護香肌。今人不及古人遠。前事誰敎後事師。東閣亦曾爲馬廐。從來物盛有衰時。本草曰柚子去胃中惡氣。此可知其性味之良。而今聞土人言。除濕痰勝瘴氣。毋踰於柚子。因此推之。天之生物。必有相參而相制。損之極處。益之者隨。害之甚處。利之者存。是以豐貂厚豽。產於慘冽之地。而得之以禦寒。椰子檳榔。生於酷熱之方。而賴之以解暑。今以瘴癘之鄕。又有此衛生之珍果。夫豈偶然者哉。有感於此。漫又一吟。蟠桃海外苦來遲。自有園中好實皮。激齒淸泉驚滌胃。噀喉香霧暗滋肌。佳名已載神農筆。妙用今聞採藥師。必使瘴鄕生此物。天心仍可認玆時。遯齋詩話云。凡詠梅多詠白。而荊公詩獨云鬚撚黃金危欲墮。蔕團紅蠟巧能粧。不惟造語巧麗。可謂能道人不到處矣。今柚非但其實可貴。其樹亦多可稱者。而爲實所掩。人無道之者。漫又效嚬荊公詠梅。雖文妙不及。亦不欲但以狀物爲巧也。鬱鬱成林晩色遲。綠雲爲葉碧銅皮。刺多不許來蟲鳥。壽久還應鍊骨肌。淡素花如文少相。堅貞枝比節高師。更憐孤竹相隣近。一體靑靑貫四時。柚之於橘。其類一也。書經孔氏注。大曰柚。小曰橘。本草曰果之美者。有雲夢之柚。橘則乃以洞庭稱焉。豈雲夢洞庭之間。亦有土宜之別耶。此地有柚而無橘。其香色氣味。雖不得同盤而鬪品。小固不可以敵大。旣得其大者。遺其小亦可也。開花無早熟無遲。比橘唯分大小皮。美味素稱雲夢實。珍名何但洞庭肌。鄒人戰楚終難勝。滕國行王只作師。窄地尙聞容二叟。廣居吾欲訪今時。順天許生楥冬後來訪。袖中携贈八柚。感其自陸入島。吟以遣意。昇平客子到何遲。袖裏携來八老皮。路涉艱難猶好面。節當寒瘦尙豐肌。曾非入海求僊藥。豈是乘桴逐聖師。此地亦多如汝輩。獨憐流落撫移時。</text>
<title>次金生德恒示詩韻 幷序</title>,<text>余竄南海。抱疾連月。聞晉州士人金君德恒習越人之術。請與相見。金君不以三餐爲遠。滄溟爲險。惠然來顧。留之二日。得其從容講乎曆算之法。辨乎詩章之藝。談之亹亹。令人忘倦。於是乎余驚其所學之博。不但醫道。爲可重也。此地無人士與語者。而乃得見君。韓公所謂發孤笑於群憂者。正余意也。君又出示其手寫唐宋聯珠詩格一卷曰。吾今年老。無所爲於世矣。於此竊有所好。欲以之終年。鄕隣皆以吾爲笑。故作一詩以自慰。其詩曰春蚓秋蛇集衆姿。偸閒手寫宋唐詩。人言老眼催昏術。我謂貧家暴富資。但笑前瞻幾甲子。其將後顧杳弓箕。猶懺五十年來懶。時撚霜髭快讀之。願吾子加惠以一言。明吾之志而解人之惑。余曰唯唯。因次其詩韻。爲三疊以贈之。嗜癖由來本性姿。世人休怪子耽詩。鳥飛魚泳初非勉。秋奕僚丸豈待資。江石不無欣雨燕。天星亦有好風箕。惟其酷愛方深造。未必安排始識之。二細聽高談接雅姿。知君非特長於詩。心通治曆明時法。術蘊回生起死資。自古醫方先本素。從來數學始羲箕。還須向上窮源盡。莫謂吾衰恐後之。三憔悴形容骯髒姿。南來一歲廢題詩。病思陸氏醫方集。貧乏蘇公竹節資。此地不須文弔屈。意天其以我爲箕。只緣感子勤渠問。強把荒蕪報贈之。</text>
<title>余之南竄也。崔校理汝和 錫鼎。意余行路由鳥嶺。自榮川出迎咸昌。而余由八良峴以來。故不相値。到配後汝和寄咸昌二律。次韻以答。</title>,<text>我不尤人豈怨天。竄身炎海職當然。憂時有素終招過。學道無成且昧權。未奉籃輿梅嶺道。空吟水調玉樓篇。秋霜滿鬢詩兼廢。深覺工夫負古賢。二何來瓊什到南天。使我煩襟一洒然。早向雲衢馳上駟。還從詩壘制中權。情深送尉藍田路。詞續招魂楚客篇。自許平生蓄雙眼。不慙蕭傅識游賢。元韻溟波翻日嶺參天。此別如何不黯然。忠悃本期裨世道。禍機終爲忤時權。南來游子思親淚。北望孤臣戀主篇。漢帝未應疏賈傅。會看宣室更求賢。二行藏久已信蒼天。瘴癘炎陬亦爽然。鬢髮在涪看學力。文章過嶺奪神權。幾年問字從雄地。萬事傷心弔屈篇。負笈夷陵嗟莫遂。臨岐深愧昔人賢。</text>
<title>宿花房寺。贈文眼，應森二師。</title>,<text>暮入招提境。先聞溪水聲。暫從禪榻臥。稍慰旅人情。僧語夜深軟。鐘音霜後淸。欲成依止計。轉覺俗塵輕。</text>
<title>登望雲山</title>,<text>捫蘿攀石上崢嶸。爲感玆山偶此名。莫是堯民懷帝意。將非狄子戀親情。孤飛白遠迷鄕井。一朶紅遙隔禁城。更有滄溟浮點影。隨風何日向西征。</text>
<title>贈河生尙瑜 幷序</title>,<text>昔河文孝公按節嶺南。吾祖忠簡公以妙年佐幕。大被文孝公知奬。相得驩如。曾到晉陽。文孝公歎山川景物之勝。吾祖曰山川雖好。品官甚惡。以文孝公本晉陽人。故相謔也。文孝公後拜左相而吾祖亦繼登庸。吾祖拜命之日。往謁文孝公。公迎笑曰。老監司蹉一足。則不可說也。此爲搢紳先輩風流話柄久矣。今年夏。余謫南海。寓於河生尙瑜之家。問其先系。乃文孝公之裔也。昔孔融與李膺。猶稱通家。況吾二人於二祖。未滿十世。而相遇於遷謫幽憂之中。又與爲主客。其追敦先好之情。豈但新知之樂而已哉。因贈以一律。以爲留示子孫之地。未知他日吾二人之後。又有相遇而相感。如今日者不。兩家交誼舊相通。二祖高名亦略同。矗石詼諧參佐幕。巖廊步武並升公。我今遠謫慙喬木。君在遐鄕猶故風。還復偶然爲主客。緬思先好意何窮。</text>
<title>赦歸遊龜山僧舍。次叔父下示韻。庚申</title>,<text>歸從萬里瘴江邊。蕭寺陪游一粲然。白髮休論多昔日。靑春且喜入新年。相酬節物詩篇裏。共暢襟懷海嶽前。隨處逍遙皆養性。沈酣何取阮家賢。二放赦恩綸自日邊。歸來鄕里却依然。竹林蒼翠添今夕。橘井芳香似去年。何恨身名無聞後。且携孫子足娛前。閒時正好開黃卷。不獨樽中有聖賢。元韻招提迥出白雲邊。暇日憑欄思豁然。澤畔歸人春作伴。海瀕遺老酒爲年。都將榮辱輸身外。且得江湖滿眼前。只是還鄕俱已晩。東門遠愧兩疏賢。</text>
<title>洪海州 錫龜 輓</title>,<text>聞君長逝倍傷神。豈但平生意氣親。從古高才多忤俗。況今衰世少容人。棲遲步武雲霄隔。落拓行裝郡紱頻。自有垂名三絶在。定知身後不沈淪。</text>
<title>酬大學士西河李彝仲傳硯詩 癸亥</title>,<text>詞場舊物遞相傳。盛事于今閱幾年。狎主齊盟吾與子。並驅秦鹿後還先。寧忘少日同磨鐵。深愧虛名共點鉛。從此弘農重得守。龍蛇旗影動池邊。文衡傳硯時。先輩有唱和詩什。蓋盛事也。近來闕焉。僕與足下。同游學相長大。到今俱宦達。此固難也。而且同時主文。乃以此硯前後相授受。斯又奇矣。不可無一語。以附文苑故事。玆以拙語偕硯呈覽。幸賜和敎。[西河原詩]金聲玉質琢磨奇。文苑相傳自昔時。授受幾經人得失。浮沈曾閱世興衰。伊蒲法訣憑衣鉢。河朔威風變鼓旗。想見據梧揮洒處。彩毫濡染字淋漓。舊硯失於丙丁兵燹。此乃亂後新造者。故有浮沈閱世之語。○西河病弟</text>
<title>宗會詩 幷序</title>,<text>甲子十月十五日。同宗判書壺谷公。與諸宗人漢城府庶尹斗長，社稷令斗徵，宗廟令得箕，縣監得衡，掌令弼星及弘文館修撰致熏，府使聚星，承文院正字彥昌，學生啓夏及壺谷公之胤敎官正重。來會于陋宅。余與迷息鶴鳴迎拜。燕語終日。酒五六行而罷。臨出請壺谷公作詩示後。公要余先發。故不獲已投瓜俟報。且請諸宗丈聯示和章。壺谷雲卿號嗟哉席上十三人。若問其初本一身。別派分支雖已遠。敬宗尊祖自相親。壺觴款曲非謀醉。談笑從客是敍倫。最有尙書言語妙。須敎勝會入詩新。</text>
<title>鳳凰山 幷序</title>,<text>鳳凰城柵門外有鳳凰山。石峯開張。東西對立。如鳳兩翼然。有古石城包絡兩山。中可容十餘萬人。象胥輩指之曰。此乃古安市城。余疑其城太闊。難於防守。且唐宗行師。應從海邊坦道。而此地前後川嶺險塞。恐有不然者。取考大明一統志。云金州衛東及遼東都司城東三百六十里。有兩鳳凰山。而皆唐太宗駐蹕處。又云安市廢城在蓋州衛東北七十里。唐太宗攻之不下。薛仁貴白衣登城卽此。又云鴨綠江流至安市城下入海。唐太宗耀兵於鴨綠水卽此。以此推之。柵門外鳳凰山。乃是都司城東三百六十里。而非蓋州衛東北七十里。距鴨綠江幾至三日程。而非其入海處。則指此謂安市城者。果何所據耶。蓋唐宗之征高麗。循海而東。金州，蓋州。皆其行軍之路也。駐蹕於金州之鳳凰山則固然矣。至於柵門外鳳凰山。似因山名之偶同。一統志有此兩認之說。而我國之人傳聞太宗之所駐蹕。又指爲安市城。獨不知一統志所載安市城自有其處。轉輾欺誑。至於如此。可咍也已。聞義州人言。鴨江入海處西岸。有廢山城。名高牟云。未知此或是一統志所謂安市廢城耶。聊賦一律。以諗後人。鳳凰城外鳳凰山。殘堞依俙疊巘間。漫說貞觀曾駐蹕。仍傳安市舊防關。玄花豈向此中落。黃屋定從何處還。往迹微茫無可問。碧天唯有月如彎。</text>
<title>榛子店壁上。次季文蘭韻。幷序</title>,<text>灤州榛子店壁上塵暗中。有題詩曰椎髻空憐昔日粧。征裙換盡越羅裳。爺孃生死知何處。痛殺春風上瀋陽。其下書曰奴。江州虞尙卿妻也。夫被戮奴被虜。今爲王章京 章京。胡人將兵之任。若我國哨官云。 所買。戊午正月廿一日。洒涕拂壁書此。惟望天下有心人見此。憐而見拯。奴亦不自慙其鄙諺也。吁嗟傷哉。吁嗟傷哉。奴年廿有一。季 下二字涴 秀才女也。母陳氏。兄名國庠。府學秀才。季文蘭。下字涴 余見而傷之。次其韻。剩敎淸淚洗紅粧。不禁腥塵汚錦裳。北漠茫茫南國遠。歸心空羨雁隨陽。二文姬詞翰息嬀粧。飮泣題詩血染裳。只恨江州虞氏宅。樓高不及古河陽。</text>
<title>路中又次韻</title>,<text>雪花盈面不成粧。風色驚心欲裂裳。馬上忽聞鼙鼓動。此行知過舊漁陽。二眉愁豈是學啼粧。腰細還非爲舞裳。安得託身華表鶴。瀋陽知復近遼陽。</text>
<title>副使 李參判世華 到玉河館。手自釀酒一甕。裹以衣被。置臥炕。朝夕待熟。而過數十日猶未成。余問副使曾言解釀法。而此酒久不熟何也。副使曰。來時覓麴于義州。而品不佳不能發醅。非釀者之咎也。書狀 李僕正宏 曰。非但麴品不佳。安板亦不好。安板不好者。笑拙熟手之俗諺也。余爲成一律。奉助一噱。</title>,<text>旅館營春釀。三旬未發醅。耳勞頻聽甕。口欠一銜杯。縱有宣尼量。還無傅說才。不如歸去早。更學閤中裁。</text>
<title>感題法性詩軸 幷小序○乙丑</title>,<text>歲辛丑。曾題太白山僧法性長老之軸矣。今其高足信行來訪。示其師軸。一回披覽。殊有流年之感。續題一律。使之歸示其師。曾在蘇題石鼓年。偶成韓贈惠師篇。到今三遇玄枵曆。話舊重逢白足禪。彈指流光那得禁。轉頭衰相已堪憐。恒河見性猶無變。把軸沈吟一悵然。</text>
<title>趙副提學 持謙 輓</title>,<text>爾我之先自出同。三世託交期始終。運否固宜有進退。時淸不料還窮通。駒城去路曾回馬。鷗浦移居久斷鴻。況復幽明今永隔。詎堪揮涕向西風。二不須高位與長年。以屈爲伸理則然。縱使官曹暫得意。何如鄕黨皆稱賢。浦氓食素驚凶問。邑子營祠議吉蠲。聞昔莊周有遺語。畸於人者侔於天。</text>
<title>永安尉 洪公柱元 遷葬輓</title>,<text>劉尹淸名王令才。無何當日畫堂開。凝塵久闃琅玕簟。明月長寒琥珀杯。此奉衣冠移福地。還看凰鳳集僊臺。西隣孺子今頭白。再聽虞歌不盡哀。</text>
<title>崔完陵漢卿 後亮 壽詩 幷序</title>,<text>歲乙丑四月。余自燕還。路聞朝廷以僉知崔令公仲子副提學錫鼎，季子正言錫恒列於從班。進秩封完陵君。伯子錫晉自湖縣來覲。侈上之恩。開賓筵而獻壽酌。朝賢咸集。觀聽艶聳。余從遊於公父子間實久且密。而獨不得覩盛事。有慊慊之意。還朝後副學君示伊日席上諸公賀詩。請余追和。余亦欲償闕集之債。玆續貂焉。積德曾高里閈門。推恩新賜大夫軒。當筵寶樹扶金帶。獻賀瓊章侑玉樽。此事百年能幾有。古來三達罕兼尊。身違盛會無多恨。幸覩群公醉墨痕。</text>
<title>次李景略韻</title>,<text>情可看酬唱。詩何較負勝。今朝雙白首。昔夜共靑燈。盡閱輸心客。無如耐久朋。升沈是外物。惟任戴還乘。</text>
<title>乞暇來琵琶潭。山僧自心者來。云其師性浩詩軸中。有余辛丑暮春所題。感念今昔。更次其韻。使之歸示其師。丙寅</title>,<text>寵辱悲歡未死翁。恒沙世事幾時終。琶潭一夕偸閒味。慙愧明朝又洛中。</text>
<title>鴨江舟中別灣尹</title>,<text>龍灣大尹送燕行。江上樓船簫鼓鳴。百戰封疆餘感慨。三秋雲日正虛明。舊名尙識馬訾水。往迹誰知安市城。萬里路長王事急。玉壺淸酒不須傾。</text>
<title>豐潤次谷文張贈詩韻</title>,<text>燕市悲歌不可尋。荒臺埋沒舊黃金。深慙奉使觀周樂。幸遇知音辨蔡琴。疆域縱分元一統。語言雖異卽同心。客愁多少知何有。秋夜高堂聞快吟。</text>
<title>滹沱河</title>,<text>一帶長河向塞門。蒼茫年代共誰論。倉黃麥飯空遺事。斷續氷澌尙舊痕。浪濁詎能涵日月。流涓無計洗乾坤。還悲不億朱宗子。終愧劉家有一孫。滹沱河在眞定府南深州衡水縣西北。距北京幾七百里。譯人乃以北京之東二百餘里薊州之水。指爲滹沱。余以使臣。未及深考。爲其所欺而作此詩。良可笑也。</text>
<title>北京</title>,<text>太宗皇帝建燕京。三百年來享太平。表裏山河增氣勢。周遭城郭極經營。舟成只道深藏壑。盜至那知倂竊衡。天實爲之人可柰。不勝如醉黍離情。</text>
<title>望海亭</title>,<text>鎔金注海壓鰲頭。驅石梁津起畫樓。計遠千年防虜騎。臨高萬里望僊洲。秦城縱自窮人力。曹社其如有鬼謀。倚柱沈吟寒日落。欲將溟渤較深愁。</text>
<title>九日玉河館。與吳書狀 道一 對菊。</title>,<text>異域同爲客。重陽共見花。愁懷驚節物。衰鬢耐年華。主辱方甘死。身羈豈足嗟。汎香猶有酒。一醉當還家。</text>
<title>次書狀韻</title>,<text>長夜漫漫失朔旬。有懷明發在何辰。山河城郭猶如舊。物色風聲總變新。微仲已知淪左衽。繼泰無復賦文茵。金臺古迹憑誰問。慙愧當年毅與辛。</text>
<title>白岳山下聽松堂舊址。士林追慕新構。</title>,<text>新堂還揭舊時名。緬憶先生此葆貞。已向大冬看氣象。且從高枕挹風聲。層濤洗盡人間累。淸瑟彈成太古情。更有泠泠泉過戶。怳如鸞鳳和相鳴。</text>
<title>次韻金領相 壽恒 助祭太廟。扈還雨下頌禱之作。丁卯</title>,<text>於乎繼序不忘思。親享宗祊洽禮儀。神保旣詒多福語。樂官仍奏屢豐詩。天回玉輦祥飆送。仗返金宮大霈隨。聞道上公新作誦。禱辭何數魯奚斯。</text>
<title>鄭承旨 勔 輓</title>,<text>磨雲嶺外是端川。客館相逢意豁然。離合中間經幾歲。存亡今日隔重泉。淸時抗疏功名晩。舊德傳家子姓賢。路向城南斜日後。不堪門巷草如煙。</text>
<title>朴判書 信圭 輓</title>,<text>當官盡力斷無疑。斯世如公更有誰。奉法未聞關節到。礪廉何愧鬼神知。宣風望重都巡察。曳履班高判度支。身後蕭條數椽屋。故交相弔不勝悲。</text>
<title>次雲卿大學士丙寅秋宗會詩韻</title>,<text>聞道吾先自汝南。維時東土國分三。宜寧移籍支流遠。忠景傳家德澤湛。凡在後孫須共睦。新修一契許皆參。從玆挈榼春秋約。本爲敦宗不爲酣。</text>
<title>七夕後二日。成宗會于壺谷大學士宅。主翁先成一律要和。牽率奉次。是日前掌令弼星，軍資判官得箕，啓夏，受萬，狼川縣監尙熏，前驪州牧使益熏，弘文校理致熏，聖基，聖兪，磐，鶴鳴，戶曹佐郞正重，進士就明，世重來會。長興居極瞻亦不期而至。</title>,<text>高柳鳴蟬初報秋。雨餘殘暑未全收。林中設席成宗會。樽裏添醪勸客留。共敍天倫情豈極。相消永日意無休。主翁詩什還驚眼。慙愧疏才不可酬。</text>
<title>李判書彝仲輓 戊辰</title>,<text>結髮從游到白頭。如今萬事總浮漚。科場筆硯曾同苦。宦海風波亦共憂。作相方慙先叔度。當春還慟過西州。邇來人世殊無樂。瞑目靑山定是優。</text>
<title>謫慶興過新安</title>,<text>謫路三千里。行行盡幾時。嶺雲晴帶雨。山木臥生枝。餞暑衣裳薄。驚秋鬢髮危。雖多京闕戀。嚴命敢遲遲。</text>
<title>過咸興贈父老</title>,<text>遠承恩譴豆江瀕。行到城川眼忽新。十五年前觀察使。三千里外放流人。淮中默數同蘇子。潁上重臨異漢臣。還愧無言謝父老。明時自作戴盆身。咸興鄕射堂揭詩板跋右詩美齋南相國謫慶興。路過咸山作也。是時公因言事忤旨。與右相呂公俱栫棘絶塞。聯翩佩玦踰嶺。兩公昔觀察玆道。皆有遺愛於邑。咸之父老擁車聚觀。無不齎咨涕洟。鄕紳學子追以送之北嶺之下。公乃留贈一詩以謝焉。諸生如獲拱璧。相與謀曰。吾儕將以是私藏于一家之巾衍乎。則偏且䙝。不可爲也。盍亦揭諸鄕射之堂。得以共慰其瞻慕之誠也。因持以謁余。請識顚末。余竊覵相國此行。白首窮邊。跋涉間關。而乃精華映發。襟度夷然。若未始遭困厄者。及觀是篇。忠厚懇款之意。溢於辭表。絶無侘傺抑鬱之氣。凡若是者。豈非有所養而能然。其眞不可及歟。其眞不可及歟。夫甘棠。路旁一樹耳。爲召伯所憇。而南國有勿翦之詠。矧今我相公性情之發。咳唾之餘。其可敬可愛。豈一憇之樹之比也。宜以是諗于邦之人士。俾毋敢壞汚。傳示永久也。諸生曰。唯。遂書以跋其尾云。觀察使潘南朴泰尙識。</text>
<title>涪溪分路。贈呂相國。聖齊 ○幷序</title>,<text>前余爲按使玆道。與相國交龜。今又同謫三千里。相先後行。到此分路之配。情不可言。然此行實有不偶然者。十數年前余屛在湖西時。夢與相國會于鏡城。作五言律一首。覺後記其一聯曰。香娥看似月。玉帝坐如春。雖不省其語之謂何。北地相會。誠非意所及。豈料今日夢讖是踐。聊此奉贈一律。更以爲後日之識。按節交承十載前。那知今日又同遷。升沈汗漫元無定。離合分明亦有緣。夢裏題詩猶記得。路中分手倍依然。萬千珍重何多語。生死唯當任昊天。</text>
<title>涪溪朱生榏次余贈呂相國韻贈余。聊復次答。</title>,<text>躚躚學子日來前。相對還忘絶塞遷。挹斗揚箕元委命。尋行數墨且隨緣。生平素業止斯耳。分外黃扉曾偶然。臥聽伊吾聊自遣。怨尤終不及人天。</text>
<title>贈朱生 幷序</title>,<text>昔余按此道。鍾城朱生從余於咸興。及余瓜熟還朝。朱生相送於草原驛。回向北去。余贈詩曰我行君去兩悠悠。千里關山極目秋。北地如今南雁盡。相思何處覓書郵。歲月已久。忘之矣。今余竄慶興。朱生又相從於棘中。秋宵靜坐。談及疇昔。爲余誦之。念玆離合。不能無悵然之懷。重贈。說到當年事已悠。如今更屬菊花秋。別時詩句逢時誦。何用裁筒遠遞郵。</text>
<title>次慶興李府使 華鎭 韻。地主李使君贈余以詩。且手寫平日所爲詩雜體三四十首示余。頗有不遇之歎。</title>,<text>使君詩有古人風。寫舊題新寄一通。和寡陽春羞郢客。吟消永夜慰蘇公。高才合置詞垣裏。晩歲何勞簿領中。只是龍門殊失擬。江潭方搴木蘭叢。</text>
<title>大王大妃殿輓詞 幷序</title>,<text>圍棘中。恭聞大王大妃殿昇遐。九萬以罪人。不得會哭官府。昔蘇軾謫中聞太后訃。以罪人不許承服。故欲哭不敢。欲泣不可。作輓詞二章。其一句曰。一聲慟哭猶無所。此今日纍臣所遭也。不勝悲感。又敢次蘇詩以擬輓云。名門毓德配華勳。化洽家邦外內臣。彤管記言周女史。閟宮稱壽魯詩人。含飴未及新孫子。簪柰先驚舊士民。盛美最看移殿際。幽文胡乃漏芳塵。大王大妃殿昇遐後三朔。聖上始有宜男之慶。故第五句云。大王大妃殿聖德至善。最可爲訓萬世者。在於移宮後。以禮自將。使無得以非間者。而詞臣撰誌文。以忌諱沒之。二凶問初從道說知。棘中驚起影猗猗。幾違一席長號地。廞隔千官奉諱時。塞雁可能飛永海。朔雲無路繞靈帷。遙聞五月期將近。爲寫哀誠擬輓詩。左傳易幾而哭</text>
<title>贈五生 幷小序</title>,<text>余戊辰八月八日到慶興。十二月三日放還。其間相守圍棘中。終始者有五人。慶源金生起泓，蔡生宇柱，鍾城朱生榏，穩城崔生輔國，慶源黃童子廷吉也。臨別各贈一絶句。記其居止。以寓他日相念之意云爾。金生寬谷先生好隱淪。茅齋瀟洒絶風塵。閒中眞樂無人識。一曲高歌薇蕨春。金生作採薇歌。以道閒興故云。蔡生東林城壓萬江湄。聖迹微茫但有基。聞道君家城下住。時時應見五雲飛。朱生盤山形勝最深幽。四面蒼屛轉玉流。中有美田平似掌。聞君移宅興悠悠。朱生將自涪溪移盤山崔生穩城南澗引渠分。平野溝塍錯繡紋。何處佳山與美水。總輸君臥玩黃雲。北方古無稻田。崔生穿渠引流作水田。妙解其耕種收穫之法。歲收數百斛。黃童子君家何在弄川邊。滑石平鋪勝綺筵。須向此中臨八法。何愁不得種蕉田。黃童子家在吾弄川邊。且善寫字。</text>
<title>五生皆送到鍾城。又作長律一首以謝之。</title>,<text>相從圍棘五更蓂。多荷諸君不捨情。寬谷老人談古事。盤山學子誦心經。沈潛杜癖東林士。薰襲班香南澗生。江夏有童添作伴。愧無勤誨久寒廳。</text>
<title>咸興更次前示父老韻示按使 己巳</title>,<text>咸山官府壓川瀕。北邁南征看轉新。鬱鬱氣佳王業地。泱泱風大海東人。玆行敢擬嚴公節。是處纔回楚澤臣。踏過長橋還有問。我曾來去幾番身。次韻玉玦天寒落海瀕。先春霈澤與年新。甘棠遺愛謠南國。赤舃重瞻慰北人。雅計方尋荷芰服。淸朝寧舍棟梁臣。雄藩舊待名卿莅。符節今慙屬此身。觀察使朴泰尙</text>
<title>待罪氷江。領樞李公 尙眞 亦屛處露梁。有詩寄來。奉次以答。</title>,<text>負累將投北。移擔且自東。盈盈一水外。猶幸信書通。元韻一江流上下。兩岸對西東。底事扁舟阻。難期此路通。</text>
<title>靈光郡事先祖墓下。春城相公曾置守塚奴。其中爲僧者懷認。近刱舊日齋寺鳳棲菴。壺谷大學士有記文。且贈詩。認又來訪余。贈以一絶。</title>,<text>問爾何來自武靈。森溪樹木幾株靑。菴成不是資冥福。只恐樵蘇近柏庭。</text>
<title>景略來訪。次其韻。</title>,<text>垂柳陰陰欲暮春。江村寥闃斷蹄輪。忽逢故友欣心豁。漫說平生愴迹陳。兩箇禿翁何好況。一番靑眼是閒身。能從此日同歸去。陶令田車已命巾。</text>
<title>四月二十日。承恩謫江陵。李白川景略，崔安東錫鼎，朴甥泰輔賦詩送行。次諸人韻。</title>,<text>東郊催馬日斜時。去國孤臣鬢髮危。豈有文章驅鰐遠。只堪春夢遇婆知。身臨僊海猶非惡。命信旻天迥不疑。許貸殘生恩亦大。親朋何用浪垂洏。二莫道炎風惱殺人。淸和猶是遠游辰。憂時剩有如霜鬢。去國甘爲似葉身。路指虛無滄海闊。詩成離別友朋親。楓宸日夜懸心切。不用賓虞整佩巾。三何須小語苦詹詹。裘葛唯宜備冷炎。弱馬纔踰天嶺險。輕舟將汎鏡波恬。雪泥留爪那能記。溷廁飛花不足嫌。世事盈虛元一理。中宵明月自圓纖。四今當分手立前岐。一首新詩更作辭。白髮蒼顏俱老邁。狂談麤翰悉情私。天長魍魎依微遠。海闊魚龍叫嘯悲。問子何時東訪我。瀛洲欲定膾鯨期。元韻惻惻東郊泣路岐。送公今日吐何辭。丹忠秪是誠憂國。白首元非却顧私。此去安知翻喚福。今分不必浪爲悲。於斯自慰還相勉。加額秋來定有期。景略又十年三黜際明時。此去江州嶺路危。定力已從前日驗。精忠應有上天知。瀧頭老吏休相侮。澤畔漁翁任爾疑。聽說昔人談笑別。臨岐不用涕漣洏。二休把行藏問鄭詹。任他窮海去衝炎。君門已遠忱猶切。身事雖危意却恬。落筆江山資映發。忘機鷗鷺絶猜嫌。莫辭詩句摹離恨。完月樓頭易就纖。三逌然一笑卽臨岐。肯許幾微見色辭。可是此行關世運。不應相惜但吾私。蕭蕭征馬江風急。杳杳啼猨嶺樹悲。公去豈無環召日。天心回處卜前期。崔錫鼎又衰年頻作遠遷人。今歲已兼去歲辰。萬里漂流同汎梗。一生忠愛秪危身。心懸日下重宸隔。迹寄天涯異俗親。剛喜謫居仍勝地。不妨蘭佩褫朝巾。二相顧茫然立路岐。意悽情極各無辭。從來尤怨公何有。但覺憂嗟我自私。鞭擧塵驚徒御急。風回日曀道塗悲。衮衣暫慰東人望。曷月還看赴闕期。朴泰輔</text>
<title>路聞李相公季周葬</title>,<text>松澗相公葬砥平。藥泉病客謫臨瀛。情深匍匐嗟縈絏。淚下漣洏漫濕纓。世豈可無憂國祭。人誰復有善交嬰。仍思海島孤魂泣。終禮如公死亦榮。</text>
<title>權姪穰自旌善委訪。歸又寄書。聊答一絶。</title>,<text>跋馬遙尋百里餘。三宵情話慰何如。知吾作惡相離後。又寄奚囊一尺書。</text>
<title>放還琶潭偶吟 庚午</title>,<text>東遷關外隔年歸。五月琶潭花事非。最是多情倭躑躅。枝頭殘片尙依依。二可惜階前海石榴。草間埋沒似羈囚。尙看根底藏生意。雨後新枝一尺抽。</text>
<title>五月將望。延安府伯崔汝和來訪。有詩次答。</title>,<text>故人情味晩誰如。三日從容慰索居。孤往長沙曾賦鵩。共來濠上此觀魚。殘齡益覺君恩厚。短髮何論世事疏。鹽海遙連門外水。應知別後可通書。</text>
<title>潭上戲吟</title>,<text>水中岸上兩人歸。果孰爲吾果孰非。欲向淸波問獨鳥。更驚雙點一時飛。</text>
<title>謝族弟隱几翁啓夏來訪</title>,<text>黃葉蕭蕭欲暮秋。獨將愁髮對淸流。逢君說盡平生事。六十年來一轉頭。</text>
<title>文江城益漸始播木綿於吾東。有衣被之功。吾八世祖左相公按嶺。以文祭其墓。昨年余謫江陵。江城後裔來乞詩。病未能塞其請。今又勤訪琶潭。以一篇題贈。</title>,<text>后稷好樹藝。粒食九州民。太公敎蠶桑。衣被天下人。忠宣得綿種。東方免皮卉。如欲報其功。宜與姬姜比。後嗣今不振。寄寓東海涯。時無杜陵老。誰復歎陵遲。我問斯世人。孰不衣著溫。願推尸祝心。及其雲仍孫。</text>
<title>送懷認禪師往謁松山南尙書雲卿閒居</title>,<text>屛處松山老判書。邇來詩格問何如。不愁消息通無路。一錫還逾雙鯉魚。</text>
<title>鄭生復先當寒遠訪書贈</title>,<text>玄冬命駕遠來煩。跋履氷霜訪弊軒。晩歲心期眞有味。浮雲世故欲無言。愁除不待千鍾醉。寒退唯看一笑溫。此會從今難再得。可堪相送到柴門。</text>
<title>李相國 尙眞 輓</title>,<text>相國初從南紀臻。淸名直節冠朝紳。元無廳事容旋馬。屢有危言犯逆鱗。峻陟黃扉推鎭俗。遠流靑海見忘身。恩延揭厲終何恨。渙汗絲綸下玉宸。</text>
<title>李尙州 恢 輓 壬申</title>,<text>前春三月返鄕廬。曾訪西隣水竹居。嫩綠新紅多靚麗。淺斟低唱盡勤渠。開襟更約黃花後。結社將期白髮餘。勝賞秪今看不變。笛聲哀怨欲何如。</text>
<title>龍里新居成。次人贈詩韻。癸酉</title>,<text>小築初成活計新。蝸休有殼敢論貧。元殊白傅香山下。漫擬黃門穎水瀕。淨几明牕開卷帙。淸流碧嶂爽精神。何須善頌稱張老。覽子詩章亦可人。</text>
<title>張淮陽 善沖 輓</title>,<text>谿老當朝第一人。敎成猶子更超倫。布衣契託龍潛舊。剡牘名登鶚薦新。方喜明廷遷擢峻。豈知文刺中傷頻。平生志氣干雲上。應不隨身入穸窀。</text>
<title>崔淸風漢卿輓 幷小序○甲戌</title>,<text>夙昔相好。酬贈有篇。存沒之際。不可無作。敢用子美贈詩焉敢墜之義。謹以二律。遙奉靈筵之下。非爲輓歌之用。不計引期之已過也。相國傳家似武侯。得公爲嗣可無憂。賢聲早著晨昏助。雅度多稱法象留。科第縱拚文實美。襲封雖褫秩猶優。更看梧竹停鸞鵠。其柰風搖樹不休。二當時卜宅接芳隣。昕夕過從數十春。交定豈殊荊棣懿。心傾無待漆膠親。方嗟兩地長違範。不道重泉奄隔塵。一束生芻誰得奠。自憐沈疾臥漳瀕。</text>
<title>簡寄吳副學 道一</title>,<text>犀首方當厭有事。袁絲安得託無何。離亭一語今應悔。莫遣秦師更濟河。</text>
<title>崔四宰 寬 輓 乙亥</title>,<text>位峻心愈下。年高學益勤。人誰擬苦節。世共挹淸芬。哭寢今忉怛。登門舊懇懃。典刑嗟已遠。揮涕望東雲。</text>
<title>贈晦雲菴僧敬璉</title>,<text>我到禪樓初斷斤。經營結構意良勤。登臨不可無佳號。分付沙彌喚碧雲。</text>
<title>次韻答尹承旨 世紀</title>,<text>聖主方隆化。微臣愧救時。幸能蒙特貸。那得免群疑。口已酸鹹失。心猶冷暖知。平生方寸地。只許有鍾期。</text>
<title>次韻答金承旨 世翊 ○丙子</title>,<text>身負愆尤遁故林。反勞銜命近臣臨。傳宣寶墨恩如海。諷誦雲章淚作霖。未赴齊招唯有死。長懸魏闕豈無心。從今永合刊朝籍。歸奏楓宸早下音。</text>
<title>伏次御賜詩韻 幷小序</title>,<text>御製去國愈久。思想愈切。玆付一律。用表至懷。浩然歸臥浹三旬。淸夢應知近紫宸。體國誠深惟奉法。憂時力瘁自忘身。周家正屬多難日。漢室方思碩輔辰。宜副丁寧虛佇意。造朝須趁載陽春。列聖御製難作艱十月二十八日。伏蒙聖恩。遠遣掖庭人。賜御製七言四韻詩一篇于結城私第。驚惶感激。捧讀漣洏。謹伏次韻。以識愚臣銘鏤之私。非欲仰徹於高天。只爲後日世世子孫之榮觀爾。一出都門過十旬。九天迢遞隔楓宸。黃扉愧失扶顚策。白髮甘爲去國身。不意龍章落蓬蓽。還敎蟻穴煥星辰。難將感淚添恩海。只祝南山萬萬春。</text>
<title>贈別朱生榏 丁丑</title>,<text>君家塞北三千里。我宅湖西十二程。此日京城同作客。近人還羨遠人行。</text>
<title>送崔文叔 奎瑞 使燕</title>,<text>燕行貳价急才良。妙選天曹左侍郞。叱馭不曾愁畏道。望雲還切憶高堂。公私自古多相奪。忠孝于今豈有妨。早晩歸來竣使命。彩衣催奉海籌觴。</text>
<title>與西溪游孫家莊。題石上。</title>,<text>孫家父子號英雄。割據三分霸業隆。爲庶於今何足恨。一區泉石勝江東。</text>
<title>感題外祖龜沙權公蓬壺寶唾卷 幷序</title>,<text>萬曆丁未秋。外王考龜沙先生遊楓嶽。紀行詠物。錄成一帙。而其中九淵窺龍。乃是前後遊玆山之所未有也。先生請於母舅五峯李府院首題序文及五言律一首。仍請于諸公卿中有文章者。咸續和之。又成一帙。先生於甲子朝天時。乞得董太史蓬壺寶唾四大字於卷首。以侈後人之觀。今者內弟𠋈出示遺卷。煙薰霾濕之餘。且將漫漶而不可見。故使匠手加褙而改裝之。不揆荒僭。敢書一律於後。以寓追慕之懷云爾。公昔遊楓嶽。于今九十年。遺文猶仔細。往迹不推遷。騎鶴何須羨。窺龍定有緣。小孫慙宅相。勝賞莫追先。</text>
<title>至月廿八日曉記夢</title>,<text>潮上淸湖水拍堤。平原如掌四山齊。方營削木燒甎事。驚起牕前喔喔鷄。</text>
<title>李大將 世選 輓 戊寅</title>,<text>同爲將相數年間。戮力曾期濟國艱。君逝吾衰俱已矣。永懷當日不禁潸。</text>
<title>中秋會西溪老兄於晦雲洞溪邊。臨別蒙贈。謹此奉酬。</title>,<text>白石淸溪一席中。蒼顏華髮坐西東。請君且莫輕分手。同是人間七十翁。二生雖同歲異愚賢。聞道深羞早晩懸。今我此行何足道。讓君三十一年先。會于晦谷溪上。時藥泉相公將歸琶潭。作此爲別。[西溪原詩 二首]寵辱頻驚事累朝。精神不減鬢毛凋。却辭丹陛田園去。鴻鵠飄然在碧霄。二自從稚齒卽相親。六十年間聚散頻。今日又來溪上別。不知重會在何辰。西溪老弟</text>
<title>送永柔吳使君 命峻</title>,<text>學士懷章辭北闕。大家隨子賦東征。非緣禁直鷄香厭。自切高堂烏哺情。五馬恩深甘旨足。九重天遠夢魂縈。臨分親友休相惜。送不多時可轉迎。</text>
<title>鄭判官 壽萬 輓</title>,<text>厚誼緣聯戚。深情爲卜隣。溪山同老地。緩急一心人。及我懸車日。當君返櫬辰。向來依止計。已矣但霑巾。</text>
<title>春宮痘患平復。和崔學士 昌大 喜慶之作。己卯</title>,<text>明庭獻賀會千官。少海春雲解峭寒。無待虢宮勤技術。何須枚賦得蘇安。含生喜氣騰方遠。及物恩波潤不乾。聞道詞臣新作誦。強將蕪語助同歡。</text>
<title>贈徐塾 幷小序</title>,<text>歲己未夏。我竄巨濟。徐僉知塾以統營軍官。送我行到配所。夜深踰嶺。前路昏黑。又遭急雨。下馬少歇于嶺上。海天茫茫。不能辨色。其時景象。猶不可忘。今者徐僉知來訪我於琶潭歸老之處。慨念往事。贈以一絶。海島山深石路昏。黑雲如漆雨翻盆。當時與我同行者。二十餘年猶爾存。</text>
<title>次韻松月軒詩 幷序</title>,<text>成宗朝駙馬宜城尉琴軒南公致元。卽吾先祖忠簡公之孫。以風流好客聞。沈漁村彥光曾與卜夜之宴。有贈歌妓碧蓮花一絶曰。宜城美酒碧蓮花。勝事佳觀此夜多。唱到感君恩一曲。不知河漢已西斜。失不記久矣。七十年後李相國憲國誦傳於都尉之孫雙湖公尙文。刻板懸揭。一時諸公多有追和之者。今宅爲孝宗大王潛龍時舊邸。所謂松月軒尙存前觀。井邊老蒼髥無恙云。今明谷崔相公於都尉爲彌甥。慨然有追遠之意。更步沈韻。寄余求和。余亦都尉之宗人。次成二首。奉復相公。秦樓不獨玩名花。愛客耽詩勝賞多。想得梁塵飛動處。淋漓醉墨恣斜斜。二人間何事不如花。往迹悠悠感慨多。猶有沁園餘物色。老松銀井影交斜。</text>
<title>石林寺僧妙察來傳西溪朴尙書之意。乞詩題軸。余方病臥琶潭。牽率口占。使之歸達西溪。</title>,<text>溪菴飛錫到潭樓。兩地風光問孰優。白石淸流雖可翫。碧波靑嶂亦宜遊。寧敎鶴斷兼鳧續。更擅蘭春與菊秋。傳信尙書憑汝軸。請吟詩句慰離愁。</text>
<title>趙參判 亨期 大夫人輓 庚辰</title>,<text>大家有五丈夫子。伯季平生與我親。委曲承顏蘇汲井。慇懃訓義孟遷隣。如何此日持衰地。不見當時服綵人。九袠高年孫則百。可無餘憾亦霑巾。</text>
<title>李洪州 世龜 輓</title>,<text>家傳忠藎訓。朝擢逸遺才。惠化薰梅閣。淸名爽柏臺。何知順適去。乃及賦歸來。繼志賢郞在。無年不必哀。</text>
<title>送赴燕使李判尹 光夏</title>,<text>聞道邊庭有事端。差官監市壓龍灣。深憂豈但爭桑葉。後慮應多買玉環。弱小宜爲強所役。安危亦藉使居間。送君此去期非少。何用區區涕淚潸。</text>
<title>送副使李參議 壄</title>,<text>燕京此去三千里。冠蓋年年奉幣行。傷虎吾曾愁遠役。飮氷君又發長程。無端客店求傾橐。有事衙門索滿籯。休罪兒房煩啓請。弱臣寒妾可恫情。使臣以請得行中員役銀貨。有兒房啓辭。玉堂疏論。末句云然。</text>
<title>送姜書狀 履相</title>,<text>昔余再踏燕山路。擧目曾多弔古哀。白馬難爲箕子泣。黃金誰貴樂生才。秦城萬里今無補。遼鶴千年更不廻。且有君家追遠處。灤河東畔釣魚臺。永平府下流有釣魚臺。世傳太公避紂所居云。</text>
<title>送崔評事 昌大 赴北</title>,<text>北邊遙接女眞城。三十年前按節行。五月白山愁雪色。四時蒼海怒濤聲。關門號鬼聞猶怕。嶺路磨天望亦驚。此日送君還此地。催車叱馭若爲情。二豆滿江源自白頭。劃分區域水中流。其間棄地今多曠。隨處邊防合置州。亭障東西聯守望。聲援左右戒虞憂。送君書記翩翩去。須訪情形贊廟籌。</text>
<title>記夢 壬午</title>,<text>與君相去一程餘。莫接容儀且阻書。獨有分明前夜夢。共登江閣膾嘉魚。在牙山謫所。夢與柳相國同會羅州會津設膾。覺而有作。時相國謫稷山。</text>
<title>贈碧虛上人 幷小序</title>,<text>師於己巳。訪余臨瀛謫居。今玆壬午。又尋貢津配所。惠州不在天上。一之已難。矧又再乎。感其高義。爲賦一絶以贈。伊昔曾流瀛海瀕。于今更放貢倉津。東西兩地皆窮處。愧爾重尋一上人。</text>
<title>放還結城。疊前韻贈碧虛。癸未</title>,<text>苦海茫茫不見瀕。誰將覺筏濟迷津。吾今解脫非緣法。自在無爲是散人。</text>
<title>吳判書 道一 輓</title>,<text>祖德儒門且相門。淸名直節有賢孫。朝端幾上難言疏。嶺外今招未返魂。謗燄薰天猶不熄。文章驚世自長存。還知勝似城西葬。得近先山是聖恩。二伊昔非才忝廟廊。西廳幸賴有文章。俄驚譴責緣伸范。深惜流離坐救房。鵩鳥賦成人去遠。蛟龍浪闊夢歸忙。身回舊籍甘跧伏。終負靈筵哭一場。</text>
<title>林處士 錫周 輓 甲申</title>,<text>道高峯下昔經過。曾訪幽貞處士家。映戶當簾唯竹色。徧山縈水盡桃花。淸觴勸客情何極。雅度薰人氣自和。往事依依如昨日。虞歌凄斷淚橫斜。</text>
<title>亡室遷葬後有吟 乙酉</title>,<text>百年佳耦一黃壚。萬事于今夢不如。慟哭歸來臥茅屋。滿川風雨打牕虛。</text>
<title>自結城歸琶潭。趙生國藎送至牙山有詩。次韻留別。丙戌</title>,<text>遠送將歸益黯然。相携惜解更留連。雲從北去何曾住。水向南流不肯旋。藏璞寶應沽有日。在山材豈用無年。平生素業須加勉。別後長途且著鞭。</text>
<title>南判書壺谷夫人輓 丁亥</title>,<text>壺谷文章與淸節。傳家又有侍郞兒。夫人終事惟孫在。以此思哀哀可知。</text>
<title>徐領相 文重 輓 己丑</title>,<text>際會魁庭奏。登庸結主知。全才兼將相。重德佩安危。尙有彌綸望。俄聞殄瘁悲。章程與律令。從此更咨誰。</text>
<title>金判官 輔臣 輓</title>,<text>居止連嵇向。交情間紀群。身羞羈薄祿。心愛臥閒雲。聚散中何數。幽明此遽分。平生好氣槩。無復見如君。</text>
<title>次韻題西溪贈外孫李後翁詩帖 庚寅</title>,<text>溪翁有外孫。生翁周甲年。孫有家藏帖。寶墨光盤旋。翁曾自作詩。手筆贈孫焉。深味其言意。實感自出緣。雪樵懸弧歲。翁降若相傳。六十花甲子。三回到孫邊。均是一干支。何論後與前。子幼書可託。江摠養尤憐。流風幸有繼。遺業期無愆。孫今屬余和。豈以余爲賢。只應取同庚。益痛存沒偏。還羞嫫母醜。猥廁西子姸。幽吟試團辭。泫然淚已懸。願孫念宅相。毋或忝其先。氣脈有相通。譬如地中泉。不特較年同。更宜追德全。</text>
<title>李大司諫 彥經 輓</title>,<text>吾黨賢君子。淸朝諫大夫。封章期國活。宣化見民蘇。短造誰能續。長才不盡揄。金門高議地。益覺直聲孤。</text>
<title>徐司評 植 輓</title>,<text>建中吾弟也。虞唱劇悲哉。行篤雖登薦。官微未展才。禮曾勤學古。書有足傳來。細憶平生好。于今何處開。</text>
<title>李進士 萬誠 輓</title>,<text>攻文曾篤志。修行亦勤身。選補賢關早。掄登夾袋頻。極知才可用。無柰命終屯。問字平生事。于今夢不眞。</text>
<title>宋監司 廷奎 輓</title>,<text>疇昔曾看試院文。已知才具自超群。長途未半行如棘。多口無端蔽若雲。撾婦虛疑第五相。載珠何累馬將軍。平生氣槩終於此。夙志誰令後有聞。</text>
<title>贈視疾御醫 辛卯</title>,<text>爲贈醫官李僉正。此身今似夢中雲。術窮命盡俱是理。上感天恩下謝君。</text>
<title>病中夢作</title>,<text>南湖流水碧於藍。草色萋萋柳影毿。今年倍覺春遊早。染得新波分外添。</text>
<title>夜雨絶筆</title>,<text>昏昏晝臥若無生。入夜初聞簷有聲。楚俗踏靑心外事。禮經思敬病中情。雖知穌潤由天澤。其柰成虧亦物程。除不別垂銀漢水。誰能沈殺晉君嬰。</text>
<title>歸田樂辭 庚戌</title>,<text>余有鄕老友曰金生尙亨。擧進士十數年。登名南宮亦屢矣。終不成一第。殆將老矣。余少離鄕土。今始奉板輿歸田廬。與生相會。疇昔筆硯之游。宛宛如昨。而倏焉已過二十有五載矣。慨日月之逾邁。念人事之變遷。晤言抒懷。不覺景之晏而宵之分也。金生謂余曰凡仕於朝者。歸於鄕。將自佚。非自劬。劬在於有事而憂。佚在於無事而娛。以吾觀於今世。其所趣者或殊矣。願君不事一事。浩然自適。以享居鄕之樂。不亦愉乎。余起而謝曰善夫。生之敎余也。生之意。余知之矣。余雖惛。敢不敬從而自持。因推其說而爲之辭曰。余還鄕而身佚兮。今將執何事而自樂。旣不善夫琴酒兮。又不學夫射奕。昔韓子之送愿兮。序盤谷之樂事。考其語有不然兮。豈古今之或異。欲釣川而食鮮兮。懼他人之不獨。欲採山而茹美兮。慮他人之不斸。余坐乎茂樹之涼兮。人將無所息焉。余濯乎淸泉之潔兮。人將無所掬焉。若有得於此兮。詎無失於彼也。不有虧而能成兮。固必無之理也。伊玆事之不可事兮。余將反乎無爲。先廬足以庇身兮。薄田足以救飢。入奉慈顏兮。出會親戚。坐對墳素兮。行觀稼穡。逍遙於淡泊之圃兮。婆娑乎術藝之囿。雖愧夫畏壘之大穰兮。亦庶乎徐稚之食力。盍推席與舍者兮。苟相爭其猶未至。壹無攖於余心兮。聊優游以卒歲。辭訖謂生曰。若此則可以得居鄕之樂。而無倍於生之敎乎。不耶。生曰然。此正吾爲故人規祝之意也夫。</text>
