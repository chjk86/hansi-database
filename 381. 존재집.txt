<title>感瓢巖辭</title>,<text>癸巳十一月甲辰。與舍弟登柏栗寺訪瓢巖。有老釋引至其處。巖蓋在柏栗東麓盡處。高可六七丈。不甚斬絶。或云古人種瓢其下。故名以其實。或云以其形之似瓢而得是號。未知其孰信也。遺事記。李氏初祖降于是巖。此則有籍可攷。天之降哲。未必無此理。豈誕妄無稽之說耶。俛仰沈思。肅然而敬。油然而感。彷徨而不能去。遂作感瓢巖賦。其辭曰。歲癸巳而南征兮。云余造乎東京。指柏栗而徑逝兮。問瓢巖兮何許。山僧引余以先路兮。示遺石於山之龍。繄吾先之始降兮。其名曰謁平。從無何而屹然兮。不由漸而成形。佐赫君以開邦兮。偕六部而致理。載籍闊而無憑兮。孰竟究其一二。惕余跪而沈思兮。神潛動而髮豎。倚脩巖之崟崟兮。臨平野之渺渺。鶴無蹤兮誰問。鳳有臺兮空留。覽山川之周遭兮。迥千里以相繆。人宜傑於地靈兮。天實佑於玆土。惟大化之生育兮。固先夏而後裔。當有虞之昌明兮。尙氣化之未已。有呑卵而懷神兮。亦感迹而誕異。及商周而大宣兮。天不假而人爲。時我東之屯閉兮。僻海陬而洪荒。缺 產哲后於瓠中兮。迎良弼於虎乳。鷄之鳴兮鵲之噪。紛可怪兮理或有。誰如我祖之妙凝兮。不有因而從天。姓自道而靡襲兮。又非指樹之可倫。綿瓜瓞於百祀兮。間偉傑而簪紳。派千分兮封或異。系實出於同根。伊來躬之眇然兮。奉家戒而來尋。世茫茫而雖敻兮。精怳怳猶親承。心何間於近遠兮。誠固有此感應。識此義者其難兮。措天下於指掌。亂曰。君子報本。廣厥誠矣。致遠則難。惟篤之貴。此若可能。他亦何求。聖賢有訓。盍自由兮。</text>
<title>晩雨秋生。憶山中諸弟。二首</title>,<text>晩雨洗煩敲。淸風爽烏匼。忽驚秋氣生。虛堂感蟋蟀。遠憶諸兄弟。追遊自日夕。聯襟躡晨舃。問寢親顏悅。同歸草堂靜。展書好相讀。有得時共說。有疑卽就質。野色入簾靑。山光濃欲滴。湖田新水滿。疏決聲聒聒。蓊蓊稻始秀。帶露香撲撲。日暮倚藜杖。悠然看不足。俯仰一浩歌。曠蕩心豈著。吾何獨離居。不與同其樂。悵望碧山雲。忉忉情未極。日月忽不淹。春秋迭遷逝。昨見黃小群。今看已壯歲。畢竟何所爲。徒然自生斃。丈夫生宇內。何事事家計。老大不聞道。不如無生世。吾儕非無志。奈此徒玩愒。每愁志業乖。寤歎自撫體。屬玆秋又生。涼飆起天際。雁叫落遠浦。蛩吟在寒砌。感此時物變。仰屋增悲係。願言各努力。嗟嗟我諸弟。</text>
<title>和舍弟翼昇 玄逸 鳳覽途中作</title>,<text>慘憺江天晦。霏霏雪紛飛。遊人念征邁。顧瞻行故遲。川氷忽中裂。前途轉艱危。斷續群山雲。崢嶸蔽寒暉。凶飆助威虐。泉雷力尙微。凝陰豈終久。消長自有期。安得出地奮。直前無逶迤。扶陽固聖意。沈吟三歎之。</text>
<title>琴和叔 聖徽 求言。用舍弟翼昇韻。奉處以爲規箴之地。</title>,<text>守口必如甁。防意必如城。守之苟無失。至樂由此生。所以君子道。不貴露其英。蘊之在一身。德容自溫淸。此理具方冊。炳然如日星。自古英雄人。幾多醉不醒。山木雖見伐。雨露豈無萌。願言各善養。南北同其馨。臨分何以處。曰惟誠與明。</text>
<title>溪上贈別金景謙 啓光</title>,<text>握手何相晩。一笑情已至。君才出輩流。炯似珠出水。我實同樗散。自顧良可愧。願作麻下蓬。扶携免萎墜。山石亦攻玉。知君不我棄。數夜接晤言。惕然敬心起。今朝告別語。惻愴懷不已。努力更加工。妙質毋自恃。且惠鐫砭益。因風屢遠寄。</text>
<title>奉贈趙侯 嗣基</title>,<text>孤竹生高岡。亭亭不改碧。美玉產崑丘。皎皎守貞白。斷斷一介士。竹玉堪比德。世路百險艱。誰復貴眞直。棲棲位不滿。小邦幸專澤。竭心撫凋瘵。推誠非外飾。吁嗟簿書會。賈傅曾所哭。在今寧復論。只恨蒼生厄。獨鶴去無停。昂昂振羽翮。涸魚困失水。圉圉尾盡赤。憒憒山陰叟。聞聲亦出谷。愧無百錢贈。聊呈詩一幅。攀轅不盡言。慘澹海天夕。</text>
<title>記夢 幷序</title>,<text>丙午寒食日。宿于大田之齋舍。夢見外王父宛若平日。洪處士河量丈亦在側。余進講古書。用紅紙作詩獻之。詩不可記。且言小子之學。已失小學根基。今請以四勿爲用力之地。塡補向來欠闕如何。外王父欣然曰。宛然古道。如是者再。覺後不勝悚惕。因作詩記之。以爲奉持周旋之地云。大田寒食夜。夢見外王父。顧我色敷腴。諄諄講前古。凝然洪處士。侍立亦傴僂。我跪陳其辭。志學無定主。旣欠小學工。四勿循作矩。歎息稱宛然。敎戒起愚魯。覺來精神爽。明明若親睹。惕然銘吾心。從今期自努。</text>
<title>都事朴公壙石歌 幷序</title>,<text>公諱宗文。寧海人。登武科捷重試。世祖朝。爲咸吉道都事。遭李施愛之變。時關北諸州皆應賊。公嬰北靑城。登敵樓禦之。賊四面環攻。矢著樓柱如蝟毛。公不爲動。獨身射賊益力。賊不敢近。呼樓上小校曰。州郡皆爲吾有。汝帥以孤城敢抗我乎。城卽陷。汝輩皆爲虀粉。能應我者不死。於是小校悉以箭器投樓下。公知事不濟。手劍小校數輩。遂下樓血戰而死。時公夫人在寧海。有異鳥來翔于肩上。夫人泣曰。無乃遠人不利耶。後考其日。卽公殉節之日也。寧人至今咨咨稱道。公之子曰自範。訓鍊僉正。孫曰良俊。三陟府使。至三陟而嗣絶。三世皆葬於府南花田之一岡。荒廢頹圮。幾失其所。辛丑春。邑人合議而增築之。且將祀諸社。以崇其節。或者以無籍可據病之。是年秋。野人於水田得片石有文字。怪而傳玩。適朴生文徵視之。乃公誌石也。殘缺殆盡。存者僅如手掌。文字凡四行。第一行。刻公姓名。第二行。有捷重試位至字。而至字存兩畫。第三行。有愛叛亂踵不字。而不字缺其半。四行只有以孑字。蓋位至者位至某官也。愛者李施愛也。愛上亦有施字下畫。踵不者。言不旋踵死敵之義也。以孑者。言以孑孑之勢。當方張之賊也。嗚呼。公位下僚死絶域。其忠節凜然。無愧古人。抑未知其時主將聞于朝而褒美之。太史氏又能載其事於國乘否。似續無傳。年代已邈。家狀世牒。皆無可憑。或者之疑。卒無以解之也。於是而是石者出焉。字不過十數。而公急病死事之跡。亦足較著。得以徵夫邑人萬口一談之美。又有以釋彼嘵嘵者之惑。嗚呼異哉。壙裏祕藏。何故而離墓域。零散於海郊田畝之中。不終埋沒而其出若有使之者。此殆不可以人力爲之。或者其天意夫。遂作壙石之歌。以道其異。且以諗同志者云。虎頭將軍眼如電。長白山前挾羽箭。黑雲壓城城已摧。白日關門血雨濺。孤魂耿耿託異禽。萬里飄颻還故林。悲鳴庭樹繞三匝。來向閨鸞頭上臨。世代漂淪餘二百。此事流傳猶赫赫。招魂古隧花田原。斷碑磨滅伊誰識。州人慕義增舊封。滿山風雨雲溶溶。緬懷忠節各興哀。恨無文字徵遺蹤。是年野人秋斂穫。忽得郊田一片石。缺刻零鑱十數字。語意分明死事迹。鄕民口碑互相殊。或言死愛言死胡。自從玆石出人間。疑者口合驚萬夫。當時窀穸封閉固。緣何落此田中土。農夫解取士人遇。皆出自然庸非數。定知神鬼亦憐傷。故發幽潛令闡揚。不然拋擲同瓦礫。浩劫黃塵誰復詳。鄕人報祀不可後。靈眞所貺其虛負。撫劍作歌歌孔哀。怨入東溟波怒吼。</text>
<title>和韓山斗 景愈 餞春詩</title>,<text>吾生已經四十六。四十六年長送春。少日送春不解惜。如今送春偏傷神。白髮頭邊已種種。面皺肉黃成老身。少壯如何便如此。只爲年年送春頻。今晨忽驚春又歸。強欲出餞愁紛繽。東君去去不相待。縱欲怨之怨誰因。溪頭一罇西州春。放歌聊以解吾顰。春自爲春吾自吾。何必惜春徒自辛。收春四海歸肺腑。陶然任作長春人。</text>
<title>趙生篇 幷序</title>,<text>光海時。尹參議善道以布衣上疏。諫廢大妃。時宰欲殺之。竄于甲山。洪原妓趙生者。飮之以酒。且慰之曰。擧世昏昏。子獨抗抗。子誠愚矣。倫紀賴子植矣。巨禍逮母妃。危言出布衣。時宰欲殺之。遠逐陰山陲。晝夜憾頓不得息。束身囊頭口絶食。平生所厚皆莫親。性命明知在頃刻。洪原有妓名趙生。左手挈榼右持觥。殷勤跪進慰飢渴。爲說大義何分明。擧世昏昏倫已滅。胡獨出位罹此孼。不戒囊括子雖愚。東土彝常賴不絶。語罷悽然辭去忙。欲問未問心茫茫。長白陰陰豆滿黑。絶黨殊俗民蒼蒼。斯從何所得斯語。天賦元無豐嗇處。當時滿朝皆讀書。不似邊城一娼女。</text>
<title>次洪百源 汝河 靑藜杖韻</title>,<text>退陶書堂講道筵。靑藜古杖今猶傳。蠹不敢蝕塵不涴。新奇未覺經百年。誰思久遠留丌上。按使林公謀實倡。髹櫝裝成封閉牢。殷勤足見心趨向。空齋肅肅明且淸。此物永托爲重輕。世人愛之誠有以。無乃擧粗遺其精。梧桐明月無風院。意味不可形筆硯。欲識當年不盡情。須把遺篇讀千遍。</text>
<title>馬巖途中。次韓生 景愈 韻。</title>,<text>雲月客驚起。遠行猶未晨。鷄鳴何處店。霜露滿衣巾。</text>
<title>鳥嶺上。次韓生韻。</title>,<text>秋風鳥嶺上。豪氣欲輕浮。日下長安在。蒼茫隔幾州。</text>
<title>將向淸涼山。次伯兄韻。</title>,<text>葉脫山容瘦。潦除水影空。尋來休悔晩。眞面勝靑紅。</text>
<title>江閣口呼</title>,<text>遊人踏雪來。寥亮江天夕。遺事問何憑。東波流不極。</text>
<title>伏羲橫圖吟 十三歲作</title>,<text>伏羲橫圖如戲畫。細思其理却無窮。原八爲根各八支。天地萬物在此中。</text>
<title>落淵觀魚。奉示金天休 學培。○二首</title>,<text>潑潑洋洋意自驕。其中何者最先超。漁人愼勿施罘網。我識渠情萬里遙。泝上淸波志遠遊。直當衝瀑不回頭。一超縱被漁人得。未達窮源定不休。</text>
<title>花府路上。次贈天休。</title>,<text>尋君不遇恨方深。路上忻逢坐樹陰。親在固知難自擅。且當隨處檢吾心。時天休爲父兄所勸。將之泮宮。作詩呈瓢隱宗丈。</text>
<title>呈鶴沙金先生。二首。</title>,<text>齋居終日整冠襟。所事應知在一欽。珍重河南靜坐訣。願從函丈細推尋。大道洋洋豈易凝。工夫終古在淵氷。此來非敢傳文字。只悅存心學未能。</text>
<title>新川峽。次翼昇韻。二首。</title>,<text>行尋不覺路艱危。只爲溪山到處奇。待得桃花春水滿。丁寧仍作後來期。雨後山中見大陽。衰枝風定著餘黃。喬松直聳三千尺。獨奮蒼髥萬仞岡。</text>
<title>次琴和叔觀魚臺韻</title>,<text>吾兄詩律合雅風。秋日來臨大嶺東。一筆倒傾滄海水。眼前雲物盡成空。</text>
<title>題朴敎官 璿 蓮亭</title>,<text>新構華堂壓小池。雨餘春水綠漪漪。憑軒坐待斜陽盡。芳草煙堤去故遲。</text>
<title>過反浦聘君新阡有感</title>,<text>依舊東風二月時。野花紅綻去年枝。從今忍踏南郊路。芳草斜陽不盡悲。</text>
<title>二五堂。次都侯 愼修 韻。</title>,<text>不敎塵事擾靈臺。深院居常閉莫開。風動竹聲眠易覺。起看明月著寒梅。</text>
<title>溫泉贈黃聖應 湜</title>,<text>月松主人吾老友。數年不見心常思。春風溫水幸相遇。一杯笑折山花枝。</text>
<title>次舍弟應中 嵩逸 韻。兼簡首比諸弟。</title>,<text>鏡裏容顏異昔時。況逢秋日易生悲。寧將晩景成虛棄。不待蘧年已覺非。</text>
<title>伏次家君鳳村菊花韻</title>,<text>貽書九日問黃花。手掃巖壇護艶葩。聞道鳳村先入玩。後時摧折恐凋華。</text>
<title>自臨川與天休同行。天休折鄭居晦盆梅。呈于敦艮齋案下。此好事也。因賦詩以識之。</title>,<text>玉雪梅花玉潔人。折來相對儘精神。傍人莫惜花枝損。只此風情亦可珍。</text>
<title>大峴潭上。和金侯 玉鉉 韻。</title>,<text>潭面沈沈靜不流。偸閒今日滌煩愁。好遣漁人長倚櫂。片槎隨處逐輕漚。</text>
<title>汾江舟中。次鶴沙先生韻。</title>,<text>汾湖今繼舊風流。漁唱泠然月下舟。願把新詞鐫簟石。分明留與後千秋。</text>
<title>歸家書懷 時孺人朴氏新喪未經年</title>,<text>千里歸家意更悽。入門無復見眉齊。燈前誰問間關事。枕上無眠聽曉鷄。</text>
<title>內延龍湫</title>,<text>水盤龍穴凍無聲。亂壁蒼蒼暮靄生。倚樹孤吟山月白。怳然身似入三淸。</text>
<title>月城途中。次舍弟翼昇韻。</title>,<text>內延山裏洗塵心。路近東都更豁襟。漠漠關河遺事遠。冷煙衰草獨來尋。</text>
<title>獨樂堂。次睦府尹 長欽 韻。</title>,<text>淸溪曲曲覓幽臺。翠竹寒松認手栽。千古襟期何處問。墻頭新綻雪中梅。</text>
<title>宿求仁堂遇風雪。仍次朱子南嶽小詩韻。</title>,<text>雪滿溪山風滿林。小樓寒月五更深。心懷往哲渾無寐。起對殘燈爲整襟。</text>
<title>到靑杞。次韻伯氏。</title>,<text>行到靑溪眼忽靑。鶴峯風韻至今淸。依依壁立岡巒在。瞻望那堪景仰情。</text>
<title>過山村卽事</title>,<text>路邊村落看依微。松下斜開破小扉。園林靜處秋陽白。溪女踏沙來洗衣。</text>
<title>發烏川望淸涼。催鞭口占。</title>,<text>望眼勞勞長向山。岡巒邀我爲生顏。烏巾短褐鞭羸去。沙路平通老柳間。</text>
<title>天淵臺有感</title>,<text>天淵臺下水悠悠。鳶自高飛魚自游。此理更誰凝在我。空敎潑潑等閒流。</text>
<title>過孤山口占</title>,<text>好是孤山江上家。數株紅樹帶殘霞。古道蕭蕭人迹斷。白鷗無語沒蒼波。</text>
<title>登山次中弟口占</title>,<text>游山非是要奇觀。塵慮先消方寸間。若保此心長不變。世間何理更難看。</text>
<title>入山見菊</title>,<text>淸涼山裏金錢菊。霜後階前爛漫黃。折得滿懷香馥馥。仙區風味爾偏長。</text>
<title>致遠庵。次昇弟韻。</title>,<text>碧澗潺潺作路媒。朗吟飛舃上崔嵬。詩仙一去今千載。寂寂孤雲生翠崖。</text>
<title>冒雨登山</title>,<text>秋雨蕭蕭滿一山。落來丹葉著衣斑。山僧錯道候晴玩。候到晴時興亦闌。</text>
<title>宿蓮臺寺。次昇弟韻。</title>,<text>上房秋夜十分淸。窓外寒垂泣露英。高枕未能圓一夢。怳然身似入仙京。</text>
<title>早發蓮臺寺。次中弟韻。</title>,<text>雨餘丹葉一夜殘。遊子侵晨踏錦還。十二峯前情脈脈。停驢曲曲更回觀。</text>
<title>藏六寺呼韻</title>,<text>兀坐深齋絶語言。怯寒終日不開門。從知靜裏收功易。不待存心心自存。</text>
<title>挽吳僉知 瀷○代承議公作</title>,<text>飛燕裁成錦繡文。一時傳誦動人聞。可憐平地虛生死。何處新封處士墳。</text>
<title>次翼昇寄韻</title>,<text>只緣才乏用。非敢坐觀時。世事煩相促。光陰苦不遲。我生知己審。天命樂奚疑。烈烈香蘭佩。終難與俗隨。</text>
<title>次金上舍 愐 觀魚臺韻</title>,<text>病渴相如老。多年未出頭。偶然逢墨客。勝日上羅浮。浩渺蒼溟際。微茫白鷺洲。相看心眼豁。寥廓得天遊。</text>
<title>伏次家君題琴書軒韻</title>,<text>承家傳舊業。貽厥刱新謀。迹屈從天數。心閒喜日休。琴書聊寄興。棋酒強排憂。落落平生志。寧論萬戶侯。</text>
<title>鳳覽和翼昇韻。因簡山長老兄。</title>,<text>忽忽流光促。居然已四旬。歲窮多感慨。時獨撿心身。強作尋芳計。還爲阻雪人。牛鳴違一面。驢背暗傷神。</text>
<title>遊內延山。次翼昇韻。</title>,<text>外陋中藏美。眞同德不誇。奇巖危欲落。幽逕細還賖。未閱文章手。徒成釋老家。松梢半輪月。淸淑浩無淫。</text>
<title>月城途中。次翼昇韻。</title>,<text>踏遍羅都舊。還從海上征。微茫孤島暗。澄淡一江明。北極天經遠。東溟地勢傾。風雲思入妙。萬事覺全輕。</text>
<title>定惠寺。次晦齋先生韻。</title>,<text>人亡餘舊躅。梧月自淸圓。古岸多疏竹。空庭鎖冷煙。誠存平踏地。心妙暗通天。紫玉山前路。徘徊爲慨然。</text>
<title>將向淸涼。宿申谷草堂。</title>,<text>來往尋常地。誰知此勝棲。危階欹斲石。小逕曲緣溪。問僕尋花品。呼燈看壁題。倚欄候月上。疏樹暗生凄。</text>
<title>喚仙臺。次昇弟口占。</title>,<text>岌然雄不倚。排戛若相持。峻址西縈洛。危尖上入箕。氣淸分境別。精淑產才奇。慘惔吾興歎。撫松歌紫芝。</text>
<title>次金天休韻</title>,<text>昨夜驚新夢。今晨喜見君。馬羸緣度嶺。衣潤識穿雲。對面無他語。聯床講未聞。吾非眞隱者。何必鳥爲群。</text>
<title>挽李金山 燦○代承議公作</title>,<text>世故仍多掣。年來阻拜門。先人偏荷眷。小子敢忘恩。南紀聲名大。西厓典則存。嗚呼今寂寞。咄咄更何言。</text>
<title>挽鄭參奉 承緖○代承議公作</title>,<text>親知近凋謝。耆舊幾人留。抗節家聲赫。推恩國典優。逢場常共戲。遭患昔同憂。蕪沒春庭草。應含地下愁。</text>
<title>挽鶴沙先生</title>,<text>東魯仁賢遠。南州古道衰。先生存軌範。後輩作蓍龜。灑落襟期靜。從容進退宜。如今那復覩。痛哭爲公私。</text>
<title>挽申上舍 吉暉</title>,<text>我病公來問。諄諄已病方。那知未旬月。遽爾作存亡。孝友家成法。文華世擅場。秪今零落盡。空舍泣三孀。</text>
<title>挽李上舍 再煥</title>,<text>系屬親爲族。師同義卽兄。芝蘭南北臭。江渭樹雲情。藹藹詩驚俗。溫溫行可程。忽成千古別。何處閉佳城。</text>
<title>挽權僉知 瓚</title>,<text>阿孫登第日。賢胤被徵時。赫赫門闌慶。欣欣八十期。人言今食報。天道竟難知。春草新阡路。應含不盡悲。</text>
<title>五美洞阻雪。呈鶴沙先生。</title>,<text>鶴駕峯回沙水平。鶴沙亭子挹高淸。秋宵不夜齋中宿。嶺海終年夢裏情。咫尺遷延違立雪。旅窓怊悵算歸程。重來儻及桃花浪。春服參隨舞雩行。鶴沙亭下。又搆一堂。名曰不夜。</text>
<title>擬拜鶴沙先生不遇。因滯雨留宿。</title>,<text>秋雨蕭蕭暗洞門。客來空院悄無言。雲生鶴岫藏眞面。潦蕩沙洲沒舊痕。陪賞淸遊違素願。獨吟佳詠到黃昏。最憐江上新茅屋。淨灑無塵合靜存。</text>
<title>新川馬上。偶吟示翼昇。</title>,<text>仰面長吟信馬行。停鞭曲曲玩溪淸。雲生遠壑風聲急。葉下疏枝雨脚鳴。蹤散自知山有契。身安漸覺性通明。塵寰回首渾無賴。擬向幽閒托我生。</text>
<title>奉呈瓢隱金先生</title>,<text>嶺外常懸景仰思。年來頻得拜高儀。誰之不如長居約。命也無尤只自怡。手翦燈花書榻靜。耳淸松露夜眠遲。可憐朽木仍多病。儻惠良丹痛下醫。</text>
<title>謹次九老宴韻</title>,<text>惠風和日雨餘天。命席交歡序以年。梅子正肥靑可煮。棠花初綻色將然。前經七秩雖稀數。來者千齡定大延。窓外小松纔一尺。佇看高蔭會群仙。</text>
<title>孤山奉呈主人琴和叔。兼簡諸益。</title>,<text>爲訪孤山臘月天。蹇驢踏雪興方鮮。主人風味追湖老。座客淸眞擬葛仙。氷縫亂崖增絶勝。梅寒古樹發深憐。曾從江外楓橋過。茶竈方生裊裊煙。曾自淸涼過此。隔江望之。方有煙氣。故末句及之。</text>
<title>次鄭丞宣 泰齊 韻</title>,<text>得喪何須喜復哀。達人終始好襟開。初聞論義心先倒。今見風詩學有來。嶺邑欣逢韓子標。長沙恨屈賈生才。秋風海曲黃花老。擬趁重陽共上臺。</text>
<title>寄鄭丞宣</title>,<text>一春長臥掩柴荊。不省前溪楊柳靑。謾興無如花鳥奈。閒情因與俗緣冥。新開活水供沾渴。故近蒼崖好作屛。解記石床聯枕否。呼兒日日掃山庭。鄭有石床聯枕聽溪聲之句。故末句云。</text>
<title>贈別李君則 東標 賢契</title>,<text>潛居一室絶來尋。忽見風儀便起欽。心事儻非同臭味。海山誰肯遠過臨。白雲在望行難挽。靑眼重期計已深。珍重一言臨別贈。至誠眞是可通金。</text>
<title>和金天休著作</title>,<text>氣劘蒼壁幾千尋。振拔疏慵每起欽。不謂降才元未逮。許同登岸誕先臨。鳥嚶幽谷暮雲遠。蟬噪晴窓春樹深。安得香爐留一月。眼靑終日對精金。</text>
<title>敬次先祖副提學公次詔使金公湜嘉平館韻</title>,<text>人家成立若登天。興替由來各有緣。先祖早年燈下業。瀛洲當日望中仙。遺篇感古空垂淚。好事如今散似煙。假使讀書聲輟響。諸孫何以答重泉。</text>
<title>次韻翼昇</title>,<text>雲水茫茫鎖洞門。世間誰識首山原。風煙郊市開新落。巷里桑楡挂曉暾。薇蕨自生殷甲子。田園猶是晉乾坤。還丹滿鼎無人信。靈用何緣達帝閽。</text>
<title>四羅路。逢三弟自安興歸。</title>,<text>路上來人箇箇疑。相逢今日喜如癡。班荊露地徵行錄。爇火秋蓬供野炊。携手幸寬常棣念。聆音更切渭陽思。冷煙疏雨沙汀上。爾向東歸我北之。</text>
<title>過彈琴臺有感</title>,<text>蕭條原野陣雲愁。老木猶含前古羞。鳥嶺重關天所設。琴臺一破國幾休。將軍謬用淮陰策。諸葛輕推馬謖謀。撫劍悲歌徒慷慨。秋風落日對江流。</text>
<title>望南漢</title>,<text>矯首遙看南漢城。秋風遊客不勝情。依微粉堞斜陽盡。蕭瑟寒山暮靄生。義烈未聞若水死。忠貞猶記澹庵名。誰敎撞碎江邊石。白日轟成霹靂聲。</text>
<title>暮到漢江</title>,<text>津頭爭渡語聲譁。波面煙生日已斜。賈客擧帆隨白鳥。遊人回棹載黃花。隔江楓岸高亭迥。極浦秋雲亂岫多。表裏山河空自壯。沈吟無語坐寒沙。</text>
<title>渡道串宿田家</title>,<text>暮向田家困欲停。一驢行色太伶俜。平湖水闊多鴻雁。遠樹天低歷日星。旅榻愁眠成數月。故山回首幾長亭。北堂正苦遊方念。永夜波聲獨倚櫺。</text>
<title>至沔陽宗家。謁先祖廟。</title>,<text>德業文章動一時。顯承恩遇在經帷。拔英曾幸憑科錄。講易新聞著國規。宗閣可嗟經屢變。雲仍無復見遺辭。天涯每恨來參晩。此日祠前倍愴悲。宗家失火經亂。先世文籍。一無所遺。頃於禮安金翰林家藏有國朝登科錄。見先祖及第狀元榜及拔英榜枝英。則先祖爲東宮導善時中選。與金守溫，徐居正一時竝名。今上時。有啓蒙應講者。欲賜倍倍畫。問國古規。禮官啓云。國朝以啓蒙進講者。惟李某一人。而別無倍倍畫之例云云。</text>
<title>自京到泰安呈舅氏</title>,<text>海雲蠻雨冷凄凄。千里相逢意轉迷。僮僕出扉先墮淚。騧驢知面亦塞嘶。君門不許通微悃。此地何關且暫棲。從古達人多未免。莫須尤怨謾生悽。</text>
<title>望嗚呼島 田橫所居。在安興近處。</title>,<text>我從舅氏到安興。此地偏荒見豈曾。五百義徒島尙在。數千年後事誰徵。崢嶸疊巘連天碧。慘惔寒雲點海凝。曠世自然興感慨。古城殘日獨愁憑。</text>
<title>下嶺南望鄕</title>,<text>數月棲棲客海西。望鄕今日策疲蹄。龍城白日平川豁。花府蒼煙遠樹齊。南土見人風款款。北關回首氣凄凄。眼穿天末孤雲起。遊子吟邊斷雁啼。</text>
<title>宿龜潭</title>,<text>日暮來投江上村。長沙如雪浩無垠。披衣步出籬邊路。乘興登臨竹裏軒。孤雁遠聲煙靄靄。一潭寒影月紛紛。歸鞭幾日親前到。占取風光細細言。</text>
<title>苦行</title>,<text>千里勞勞西復東。弊衣羸馬又癡僮。動心時自懲思叔。忍苦還能學季通。探勝忽忘行路險。哦詩那覺肚腸空。箇中亦有工夫在。不獨臨篇是下功。</text>
<title>將向內延。至野城作。</title>,<text>曉發丹陽向內延。野城官渡住吟鞭。煙霏半鎖花林嶽。江水遙從五十川。烏浦古城衰草裏。海門孤棹落霞邊。沙鷗亦識遊人意。故故飛來近馬前。</text>
<title>內延山。曉起下山作。</title>,<text>黃昏帶月尋山寺。竹砌霜寒夜氣淸。戶牖深深僧語靜。齋房瑩瑩佛燈明。風生遠壑寒松響。水泊長空獨雁聲。輾轉不能成一夢。曉尋歸路踏氷行。</text>
<title>題孫表兄 銑 新居</title>,<text>幼少從遊長別離。樹雲南北幾相思。十年臥病今猶健。多子盈門看更奇。水月孤鴻聯枕夜。曉空飛雪共杯時。公卿洞裏居初定。從此應知福可基。</text>
<title>題蔣氏江閣</title>,<text>訪古東來弟又兄。此時江月未全盈。閣中豪老專淸勝。客裏新參道姓名。大野層陰孤鳥遠。亂峯殘雪夕陽明。東荊不語當簷碧。千古升沈問幾更。</text>
<title>瞻星臺</title>,<text>月城之北星臺古。羅代眞蹤此獨留。斸石累成圓百尺。粘灰承間白千秋。當年可想欽天重。此日空爲牧豎游。借問星行今幾變。寒天獨立暗生愁。</text>
<title>贈金鳳來 九成</title>,<text>殷勤携酒爲吾來。顚倒相迎一笑開。作客故都初識面。論詩今夕好吟懷。寒蟾映雪千山白。遠郭鳴鐘五夜催。寄語妙齡須著力。丈夫埋沒最堪哀。</text>
<title>致遠庵</title>,<text>孤雲遺事閱千年。庵號惟憑釋口傳。石坳井靈泉尙澈。風巖臺古板猶懸。苦吟已恨無知己。棲寂元非浪學仙。杖策來尋秋雨裏。蕭蕭山葉滿階邊。</text>
<title>金生窟</title>,<text>金生庵破窟猶新。疏雨寒煙鎖莽榛。虹瀑十尋猶淅瀝。銀鉤千載尙精神。奇才自是硏功得。妙道元因入靜眞。想像茲山未開創。巖崖幾處祕神人。</text>
<title>英山新院</title>,<text>山從日月此雄蟠。丹壁周遭映碧瀾。鶴老往來留盛躅。楊侯經畫破神慳。日斜松路風聲緊。秋晩江村霽色寒。芬苾有期人共賀。佇看絃誦振英山。</text>
<title>南卓爾 金一 酒席。用翼昇韻。因呈主人淸案。</title>,<text>三秋光景未全歸。夜雨前溪水正肥。寂歷寒花映罇酒。蕭騷落葉打人衣。解將文字傾心討。管取雲霞繞筆飛。抉意當筵歌一放。散寒蹤跡更誰非。</text>
<title>二君詠 爲地主月課作</title>,<text>翩翩公子說平原。多士如雲日輳門。十九紛紛成底事。三千擾擾不須論。坐談堅白眞虛辯。笑躄誅姬亦少恩。獨有囊中錐立見。邯鄲終賴片辭存。右平原君夷門病叟世誰矜。一顧成名賴信陵。喜士眞傳太史記。芳聲羞幷四君稱。強秦氣喪函關閉。隆準心嗟塚墓增。汾晉至今雲水白。汗靑千古尙風稜。右信陵君</text>
<title>次韓君山寺會話韻</title>,<text>奇氣堂堂溢九湖。況兼文墨足張徒。風軒聽誦心全爽。雨榻看詩眼欲蘇。芻豢已自能得得。輕肥何用羨區區。水雲新卜吾應築。物外將期與子俱。</text>
<title>次浩然亭韻</title>,<text>此心搖蕩險風溟。防意如城守似甁。只爲難齊三品性。可憐虛送百來齡。眼前大鋪皇王霸。頭上明臨日月星。磨得寶鑑淸若水。世間何物敢逃形。</text>
<title>次李表兄 元直 集仙亭韻</title>,<text>偶携罇酒上高亭。炎暑初除氣自淸。老樹迎秋疏葉響。遠岑含雨亂雲爭。橫吹短笛斜陽盡。俯視長郊暮靄平。佳興自然隨處足。區區何用羨簪纓。</text>
<title>雷澤上。次李表兄韻。</title>,<text>沈痾歇息此身安。管取雲霞水石間。富貴無心方自在。乾坤施惠豈偏慳。秋巒落葉斑苔逕。蘆渚微風拂釣竿。獨往獨來人不識。忽驚佳句映巖關。</text>
<title>題紅蓮庵</title>,<text>蓮庵偸得一時閒。檜逕松壇六月寒。高嶂近人靑靄靄。細泉經雨響潺潺。顚連正會蒼生厄。慷慨徒勤白髮嘆。萬事只今何足道。此身端合臥雲關。</text>
<title>挽趙獻卿 廷瓛</title>,<text>海上前冬聯枕時。手相摩撫歎消肌。我因病渴窮山臥。兄又沈痾累月彌。謂是尋常心不動。誰知奄忽世長辭。人間存沒難堪慟。哭向秋原涕滿頤。</text>
<title>挽趙丈 廷琨</title>,<text>每從嚴府叩巖扃。快語高談聽屢驚。奇計也能希范父。遠心猶自憶班生。靈池久臥靑蓮舫。沙洞新開綠野耕。從此首山空一半。可憐何處話深情。</text>
<title>挽柳進士 㮨</title>,<text>炯似氷壺表裏淸。才何奇也識何明。朝鳴一鎭三韓噪。雲翼因垂萬里程。蒼海壯遊曾接武。水村高宴偶聯觥。世間人事那堪說。爲賦蒿詞涕自傾。</text>
<title>奉次鄭丞宣觀魚臺四十韻</title>,<text>海山高聳幾千層。聞道詩仙快一登。大地勢窮天獨遠。扶桑影近日先昇。軒騰鯨背三千里。搖蕩雲程九萬鵬。觀物巨時心亦大。洞機深處道從凝。新詞入妙功參化。病眼耽看夜費燈。麗態噓生雲靄靄。半姿藏却骨稜稜。情均哀樂詩宜怨。才老文辭語不矜。荊路自來人罕到。瓊篇前此見何曾。華如寶樹紅葩艶。凜若寒松白雪凌。淸夜月明鵑叫血。長河浪靜練光澄。悲懽異趣看無盡。來歷分明摠有徵。苦語從知易工巧。能聲況乃早推稱。使君深契情如海。暇日淸罇酒似澠。竹館蕭條門久掩。花辰邀迓屐同升。天工已自成臺勝。人力何須費築陾。俯仰乾坤生是寄。顧瞻今昨感先興。牧翁陳跡流沙岸。祭酒高名海嶽嶒。芳草渡頭迷遠樹。暖風湖面轉靑菱。歸心觸境空挑恨。詩筆逢春幾染綾。文采爾時聲籍籍。名家人望屬繩繩。關河久掩孤臣淚。京國仍疏一字朋。隨分自當安義命。致身無計避彈繒。從知伸屈眞虛幻。肯把榮枯挂坦膺。鶴在樊籠鳴自徹。驥遭羈縶氣還騰。涪州素眷占髭髮。連府丹心任鬢鬙。坐待江楓再變葉。謾看湖月屢環縆。心要排悶長披卷。逝不留衣枉別僧。莫訝身名久擯替。只緣人事有除乘。文章每向愁中熟。志慮元因苦處弘。澤畔何妨群白鳥。瓜盤憎見集蒼蠅。蘇公早已辭瓊海。韓子終非困熱蒸。雷雨佇看均沛澤。仙蹤應許躡武陵。嗟吾陋劣元無學。慕子淵宏內自兢。詩什頻傳過推許。汗顏何計敢支勝。近因病渴身常倦。拋却陳篇看未能。爲感厚情思更和。旣非眞手慨無憑。聊抽拙語篇纔就。強寄文園愧實增。自笑嗚音悲吐吻。却驚淸製爽生氷。雲林非遠攀猶阻。書尺空傳恨又仍。欲識山中今日事。白雨新洗綠蘿藤。</text>
<title>丹村拜戚丈權公</title>,<text>違拜門庭已十年。一燈相對兩茫然。朱顏白髮渾依舊。知作人間地上仙。</text>
<title>天淵臺有感</title>,<text>龍門餘韻更誰尋。山自峨峨水自深。試向天淵臺上翫。一般飛躍古猶今。</text>
<title>柏栗寺。喜見金鳳來夜訪。次昇弟韻。</title>,<text>前郊煙暝鳥深棲。半壁燈殘僧語低。良朋踏雪携壺至。雲月蒼蒼山木齊。</text>
<title>宿鳳覽。留贈山長老兄趙獻卿。</title>,<text>風雪江郊凍不行。客窓愁對一燈明。侵晨更向陶山去。咫尺相違倍愴情。</text>
<title>伏次家君鳳村菊花韻</title>,<text>菊在花中是俊英。鬪霜顏色倍鮮明。荒墟偶到深叢見。觸起幽居感慨情。</text>
<title>伏次家君楮谷池塘菊花韻</title>,<text>蕭條原野一望空。獨有黃英鬪雪風。若把吾人方此物。何如北海老蘇公。</text>
<title>讀昇弟感古詩。有激于中。臨別贈之。</title>,<text>見爾感古篇。使我傷沾顋。固知志有慨。不謂文生哀。蕭蕭秋風亭。耿耿起遐懷。臨分語不盡。寒雲慘徘徊。</text>
<title>宿柏栗寺</title>,<text>蕭蕭柏栗寺。勤苦去還回。門外靈竅祕。山前異石嵬。對酒高樓月。孤吟老樹臺。靑松誅更茁。王氣未全灰。</text>
<title>次伯氏韻。仰呈權震峯。</title>,<text>爲尋山水處。好作一幽居。境僻塵緣斷。心閒俗慮際。簾疏晨靄透。燈暗夜窓虛。鳥獸終何友。將看起草廬。</text>
<title>淸涼山望諸峯作</title>,<text>天畔危峯勢欲飛。直經千劫曲無時。雲捲半身靑自在。雨沾眞面瘦還奇。塵土未容留一點。松杉特許長高枝。人生傑卓當如是。從此吾將仰作師。</text>
<title>首比秋晩見菊</title>,<text>峽裏秋涼霜露重。東籬唯見菊花芳。寒天白日山壇寂。落葉西風野色荒。何事獨全當烈烈。也應隨遇自堂堂。茅簷坐對偏興感。悄悄無言嗅晩香。</text>
<title>次李表兄紫檀韻</title>,<text>每到兄家愛此檀。況聞移種自仙山。長枝繚繞仍成榻。翠蓋團圓漸滿壇。帶月曠庭低落影。引風炎日爽生寒。秋來待得兄蘇健。爲把淸罇仔細看。</text>
<title>聞天將有復燕之勢。驚喜有作。</title>,<text>父母天邦隔幾春。深羞其柰雪無人。歡聲忽報恢燕勢。感涕先零在野民。河北定知豪士應。吾東佇見漢儀臻。甲兵安得三千手。掃蕩腥塵及此辰。</text>
<title>次韻百源道契</title>,<text>微茫墜緖更誰尋。妙訣從知在一欽。潑潑兩間盈不息。明明終古赫常臨。流光荏苒嗟吾老。勝友提撕望子深。預想春風一笑地。單辭應是重千金。</text>
<title>次杜工部夔府詠懷一首</title>,<text>杜陵詞客驚時變。浪跡瞿塘巫峽間。每倚危樓瞻斗極。剩將詩筆畫江山。行尋古跡偏多感。飽閱艱難獨未還。身世應同庾開府。一心長是念鄕關。</text>
<title>過金溪有感</title>,<text>幼少趨從外王父。卵山斜日去還廻。微孫未透心傳學。遺胤空罹意外災。往事秪今如夢寐。舊墟無主但蒿萊。凍雲寒日春坡洞。悵望松楸淚滿顋。</text>
<title>錦瑟詞</title>,<text>慶源女兒年十五。五十絃中按新譜。豈有師傳效至音。妙解自是天機深。藍玉煙生鮫下淚。蒼梧雲斷湘天雨。茫茫絶塞滯奇姿。縱有稀聲誰得知。嗚呼枉死誰怨怒。自古高才蓋難遇。</text>
<title>挽辭[柳元之]</title>,<text>久艶聲華重。猶嫌阻令儀。嘗期終遠到。誰謂遽長辭。鬼惡誠難詰。時乖秪自疑。丁寧無限意。不獨悼亡悲。</text>
<title>挽辭[金煃]</title>,<text>潛玩遺經體驗功。擬看儒鐸振南東。那知天意慳仁算。重爲斯文歎不窮。</text>
<title>挽辭[金光源]</title>,<text>南國儒林正寂然。丹陽今見士希賢。宋諸夫子羹墻慕。東五先生夢寐懸。執役何辭如我輩。論人誰是在君前。芝蘭襲臭嗟無久。草土相存歎莫緣。準擬餘齡終倚玉。那知素輓報歸泉。斯文爲慟仍私慟。嗇壽關天欲問天。珠璧滿家憐少一。螟蛉得秀勝愚千。衰遲又失湔心地。泣向春山寄短篇。</text>
<title>挽辭[金時任]</title>,<text>幽蘭在空谷。藹藹振淸芬。晦跡名逾重。韜光德益尊。人期扶世敎。天遽喪斯文。牢落吾安倣。乾坤獨斷魂。</text>
<title>挽辭[洪汝河]</title>,<text>箕範遺疇演奧辭。成書未就汗靑期。也知夕可悠然意。不耐雙親鶴髮垂。曾向興丘訪隱淪。白雲流水失斯人。一書追到還成訣。却起深情喚卜隣。</text>
<title>挽辭[金啓光]</title>,<text>甚矣斯文喪。紛然俗說差。夫公早聞道。經術本傳家。實地方深造。心源自絶邪。可憐終斂跡。遺賞但雲霞。東海追周老。柴桑用晉年。辟書誠偶爾。雲嶺自怡然。日颺萊兒服。長吟棣萼篇。人間三樂足。一夕痛歸阡。昔共陪儒老。陶山百丈高。片言金玉寶。久別夢魂勞。獨學慙多陋。佳期擬一遭。此生長已矣。頭白不禁搔。</text>
<title>挽辭[金廈梴]</title>,<text>神交餘半世。一見意相親。偃室來何數。衡門往自頻。道窮憐憲病。天喪惜回仁。契合還成別。空敎淚濕巾。</text>
<title>挽辭[金廈楹]</title>,<text>磅礴扶輿氣。純明篤厚姿。方穿匡子榻。遽撤董生帷。凶聞承偏怛。良緘見益悲。丹山他日過。忍想對談時。斯人可使遽蘭摧。挽幅何隨答札來。去歲始逢非病憲。當年已識不愚回。終沈德位天應嗇。中閼仁齡鬼正猜。他日元方相對處。幾行哀淚兩沾顋。</text>
<title>挽辭[琴聖徽]</title>,<text>厚器仍資學力深。茫茫墜緖遠追尋。肥家孝友人爭仰。照室琳琅世所欽。黃壤忍看埋玉樹。淸商不復理瑤琴。晨羞永負南垓草。欲問蒼天杳莫諶。</text>
<title>挽辭[權尙任]</title>,<text>文章問學物論歸。淺劣安能更發揮。仁不得年知道喪。德無其位柰時違。西天岳麓今猶崒。南斗光芒昨已非。身作遠遊違執紼。那堪回首倍沾衣。</text>
<title>挽辭[李惟樟]</title>,<text>善念孜孜不暫休。生平寤寐踵前修。南州正學公爲最。谷口高風隱者流。黃卷滿床眞可樂。朱絃在廟孰能酬。篋中數幅相思字。從此何心更閱眸。</text>
<title>挽辭[金泰基]</title>,<text>憶曾溪柳草堂前。一覿淸儀是大賢。舊義遠從三世厚。新情更向一家連。纔經閔子援琴日。不假宣尼讀易年。惆悵嵩丘懷曩處。忍過隣笛夕陽邊。</text>
<title>挽辭[柳增輝]</title>,<text>曾從叔度喜披襟。胸裏能除鄙吝心。東海却嗟高隱隔。南躔誰道小微沈。模楷失子哀吾黨。經禮無人痛士林。鶴髮于今垂九耋。倚門悲抱定難禁。</text>
<title>挽辭[李東標]</title>,<text>蒼蒼碧海之東角。有美一人顏如渥。玉佩荷衣光照日。白雲滿壑無人識。我昔倚櫂窮扶桑。摳衣再拜升其堂。堂前玉磵靑如藍。石室四面圍松篁。知我遠來有遐想。爲我一言勤指掌。夜久默坐兩相語。一點靑燈澹相向。男兒感激志嘐嘐。百歲未可終虛拋。歸來世故長偪側。欲往從之那易得。春風倍覺苦離憂。夜夜魂夢空悠悠。誰知一夕事忽非。使我雪涕風霏霏。嗚呼斯人不復見。末路蒼茫誰與歸。風塵澒洞白日晏。側身天地空長歎。空長歎柰如之何。仰視蒼天腸欲斷。</text>
<title>挽辭[金昌文]</title>,<text>縱有仁顏氏。難兼壽老聃。輪回無日月。肉走幾兒男。維丈千層標。于時一現曇。典刑留鑛鏷。材器待桴枏。灑掃從髫齔。徘徊破眡痷。蓋聞庭訓熟。非但宅心醰。綵服稱無間。荊花樂且湛。自甘簞食巷。不願木奴柑。稟性虛仍在。將躬道矧耽。古今初汎濫。天地乃搜探。法自伊朱得。書從禮易參。鳶魚看上下。烏兔送硏覃。見利回飛鷁。求仁勇往驔。齊莊直入社。忠信可行𢕻。餘力文章富。非如國子貪。雄深含古象。滋味敵洪蚶。宇宙龍吟晩。風塵蟻戰酣。干旄那見孑。鬢髮漸成鬖。彩鳳飛逾迥。金鐘響亦韽。誰知生鼈甲。自許縮龜弇。萬疊山深地。三間草作庵。門前臨海闊。胸裏共天涵。星月崢嶸見。風雲汗漫含。十年林下臥。萬物手中撏。踏雪常驢子。尋花或竹籃。大方渾自得。餘外未曾諳。弟子來游酢。交朋集孔戡。鉤玄相指掌。說法旣開。攀鶴游陶院。携雲上鳳南。木翁同唱和。鳩老共唯啽。一切文爲會。終無酒是酖。由來開蘊奧。豈特警昏憨。幸得觀於海。深憐濁似泔。自知同朽木。敢望作春藍。誤被衣塵染。終違丈席函。蟬鳴雖起想。茅塞實懷慙。擬撥濡需蝨。詳紬義理蠶。行看篦刮膜。不翅藥排痰。季葉紛難解。年來亂欲餤。無心看剝復。高步訪喬郯。鼇動三山路。鸞飛碧落驂。峨冠朝玉帝。奓戶柰荷甘。士子皆嗟惜。山林一谺谽。已無人似玉。頓覺鶚爭婪。影響他誰續。天人更莫談。凄涼惟杖屨。寥落舊江潭。蕙帳留明月。花軒鎖碧嵐。空餘童子六。虛度暮春三。萬事嗟何及。孤懷自不堪。海雲橫縹緲。泣嶺阻巖嵁。曾簀終違燭。玉棺又隔鐕。薤歌何處發。素紼幾人擔。意欲綿鷄哭。身思毛羽毿。苦哉嬰鬼豎。蟄似畏鷹䳺。謾作悲來曲。還愁久廢鏨。詞成付歸鳥。揮涕倚書龕。</text>
<title>挽辭[李萬榮]</title>,<text>頭白吾猶道欲聞。鹿門床下拜徵君。令人發省觀爲政。如客歸家聽說文。脩夜不暘邀霽月。聖朝今日失祥雲。悲來忽夢滄洲上。獨有三花戀夕曛。</text>
<title>遷葬時挽詞[權泰時]</title>,<text>傷心吾道日榛荊。題輓今朝倍愴情。天畀經綸雖莫展。家傳性理更加精。立言深荷論先德。善誘偏蒙引後生。公議世間猶不死。鹿場宮館賀初成。</text>
<title>遷葬時挽詞[李惟樟]</title>,<text>昔失名賢歎不天。忽聞冠屨卜新阡。高山欲仰嗟無及。流水爲災似有緣。大義恐從諸子喪。斯文幸待季方傳。惜哉門巷蒲輪日。永負賓興伯仲聯。</text>
<title>遷葬時挽詞[權斗寅]</title>,<text>溪門遺派日微茫。一脈淵源大海東。蔡氏儒宗推仲默。公遷家學得梧岡。當時至敎傳蛾述。今日斯文屬雁行。忽聞新阡移舊壟。無從感涕更沾裳。</text>
<title>遷葬時挽詞[金世欽]</title>,<text>好輸心力著吾家。說到平生無點瑕。早向世塗慵擧眼。直從官路亟回車。珠沈碧海星文晦。草宿荒原月影斜。留得芳名垂宇宙。重埋泉下不消磨。</text>
<title>遷葬時挽詞[權斗經]</title>,<text>寶匣瑤琴久絶絃。先生掘起海東邊。昭融有契如看日。仁壽無徵不假年。洪範衍敎賢弟續。微言留與士林傳。新阡改卜當新化。惆悵無由起九泉。</text>
<title>遷葬時挽詞[趙德鄰]</title>,<text>大雅日以遠。存齋尙典刑。淵源霽月堂。詩禮石溪庭。門路固眞的。氣質矧瑩熒。孝友出天性。餘力以窮經。溫溫璞離礦。恢恢刃發硎。心得妙斲輪。膚襲戒說鈴。執符驗左契。抽鍵開密扃。反復入身來。喚起主翁惺。一誠旣存得。百僞皆退聽。美積華外發。香遠風自馨。陵署謝徵辟。湖海飛冥冥。怡愉堂上鶴。和樂原頭鴒。綵衣舞棣苑。玉樹鸞鵠停。猗歟谷中蘭。遠哉山有苓。芻豢味道腴。藜藿湘土型。巖花春寂寂。澗水秋泠泠。弟子四五人。負杖吟大庭。歸來坐一室。圖書自洗醒。晩衍皇極篇。理數頗參亭。西山愧師長。洞潛徒零星。篇章惜未圓。嗚呼公就瞑。珍重南岳翁。卒業慰明靈。何天厄斯文。不曾錫遐齡。報施竟難詰。嗣續又螟蛉。祀典迄未擧。我輩羞瞻聆。邈邈仁雅里。衣冠藏幾蓂。令聞啓玄宮。若將親儀形。向來違執役。感我涕交零。敬題三百字。相紼哭山坰。</text>
