<title>秋夜。與李大叔同賦。</title>,<text>百蟲孤燭下。病子若爲心。老樹寒多響。秋雲夜故陰。物華霜後變。懷抱酒中深。會意君能在。同成菊底吟。</text>
<title>會心亭除夕</title>,<text>千嶂雪初霽。蕭蕭寒更深。虛堂不見月。此夜難爲心。作客將經歲。思家空費吟。杯尊豈有興。愁劇謾多斟。</text>
<title>竹軒與主人共賦</title>,<text>愛子園林勝。蕭然卧此中。嫰苔頻有雨。佳木不嫌風。靜處方知樂。窮來會見通。平生詩酒在。與我日相同。</text>
<title>山行卽事</title>,<text>逶迤緣石壁。微路入蒼藤。一壑深如海。雙峯儼若朋。含風松有氣。受水岸多稜。獨自移時立。溪雲稍稍興。</text>
<title>宿竹軒。與主翁共賦秋字。</title>,<text>暑退西園宿雨收。頻來病客愛高樓。踈籬錯落芭蕉出。小牖虛明河漢流。憂世竹翁空惜老。有心年少亦悲秋。坐令百感中宵集。露砌寒蟲鳴不休。</text>
<title>又得詩字</title>,<text>此生於世可堪悲。有氣胸中空自奇。未復窮心殘帙裏。乃令憂食少年時。秋懷蟋蟀偏相得。幽趣林塘已獨知。乘月且爲終夜話。共將餘興入新詩。</text>
<title>與竹里金公 相履，可洲安公 重觀。會白崖朴公 泰觀 精舍。送安山李使君 秉淵。</title>,<text>小屋生幽趣。蓮峰氣自佳。却携詩老至。仍與酒尊偕。落日溪邊柳。飛花井上槐。使君明發去。吟罷更離懷。</text>
<title>諸公皆罷去。主翁挽余同宿。</title>,<text>蟬曳寒聲澗水長。數家煙樹晩蒼蒼。諸公去後草堂寂。小睡醒來山雨凉。古畫新詩還細檢。閑愁幽疾揔相忘。主翁挽我慇懃甚。又許今宵共一床。</text>
<title>奉別白下李公之任安山</title>,<text>知公文酒澹如情。不識人間利與名。須以是心移郡事。莫將治效减詩聲。秋花發後藍輿動。蜃氣生時島嶼晴。吟咏不曾妨簿牒。佇看瓊什百篇成。</text>
<title>李上舍汝良 明翼 見訪。拈韻同賦。</title>,<text>只緣居稍遠。不見動經時。久病無人問。惟君入我思。好開秋後面。多聽近來詩。可得重相訪。黃花共泛巵。</text>
<title>和呈竹里翁</title>,<text>西風日夕鴈蕭蕭。獨卧茅齋思正遙。竹老病中猶有興。菊花開後數相招。池塘微雨琴心凈。隣落寒砧木葉凋。東巷卜居非偶爾。閑時來往可兼宵。</text>
<title>暮秋八日夜。獨坐憶可洲翁。</title>,<text>忽聞霜鴈數聲哀。坐覺明朝九日迴。對酒亦知看菊好。有懷還復惜年催。踈林隕葉輕風起。小屋明燈寒雨來。江峽此時思更切。故人何事尙遲回。</text>
<title>述懷示諸公</title>,<text>日月不淹秋復春。百年元是夢中身。從今秪有觀書樂。自古誰無如我貧。求道未曾忘此志。爲文終欲學前人。相知又賴諸公在。每見丁寧誨語頻。</text>
<title>滄浪洪公監蔚州牧。將行。與竹里白下諸公携酒就別。共次唐詩。</title>,<text>柳下亭閑日嘯吟。知公蹤跡亦山林。三淸丘壑百年計。一室圖書千古心。漸逐歲衰嗟髮短。尙爲官屈坐貧深。離懷此夜尤多感。蕭瑟秋聲入早砧。</text>
<title>新旺寺</title>,<text>在世元無一事忙。閑將書帙卧山房。微風隱几岩花落。遲日聞經澗水長。好句或從樓上得。沉痾多向卷中忘。方知處靜心神旺。欲把眞如問梵王。</text>
<title>舟發廣津</title>,<text>鳴榔咿戛廣陵隈。雜樹奇岩面面開。地闊樓㙜連岸起。江長風雨入船來。漁歌相與磯邊出。賈舶爭從峽裏回。未到上游已佳境。不須搖櫓上灘催。</text>
<title>石湖亭 申恕菴舊居</title>,<text>三洲才度悵餘情。歸棹牛川又暫停。磊落往時申學士。蕭條此日石湖亭。江山自在空詩墨。魂魄何歸已杳冥。浦柳數行緣渚立。朝昏送客獨靑靑。</text>
<title>上驪江</title>,<text>帆外遙山次第橫。雲烟多自峽中生。近村人在樹間語。落日舟從蘋末行。數女汲歸岩逕仄。一牛耕歇渚田晴。高吟不欲回棹去。爲是江湖有舊盟。</text>
<title>泝峽</title>,<text>黃昏帆向峽中行。四月蓬𤗉寒氣生。已見渡頭無客子。但聞舟底有波聲。孤村近處燈先照。暮雨歸時江忽明。罷釣磯頭橫短笛。簑衣漁父太閑情。</text>
<title>送友人祥雲寺讀書</title>,<text>布衣勤苦獨書詩。愛爾長貧立志奇。方爲取閑禪室去。欲先窮理古經持。心淸澗月虛相照。坐穩春山靜不移。努力要須充遠操。人生多失少年時。</text>
<title>祥雲寺</title>,<text>高着禪菴露積齊。登臨方覺絶攀躋。山空石佛如聞語。境靜林禽不擇栖。流水落花渾與逝。返雲斜日自相低。憑崖忽復生遐想。眼力遙通海以西。</text>
<title>閔漬菴</title>,<text>閔漬菴樓逈獨臨。樓前山色坐相侵。淸泉洗出皆盤石。深樹藏來或恠禽。隱約向人花有意。寂寥終日佛何心。諸天自與凡塵隔。收拾煙霞滿我襟。</text>
<title>奉送伯氏湖中卜居</title>,<text>吾兄跨馬遠途初。瘦骨崢嶸久病餘。直是世間無好事。且從湖上買新居。書生謀計元多拙。田地經營愼莫踈。南土邇來飢饉荐。須看風俗復何如。</text>
<title>伯氏南下。歲兇無以爲生。感而有賦。</title>,<text>京洛無衣食。江湖買小田。未能送窮鬼。仍復値荒年。種稻秋無穫。徵租夜不眠。長貧已有命。隨處可安天。</text>
<title>淸泠村李氏別業</title>,<text>我愛君家靜。一卧卽忘還。眠犢隴陂上。雜花籬落間。雲陰入池水。野色到柴關。山雨晩來歇。蛙鳴亦自閑。</text>
<title>七律</title>,<text>三旬留得野人家。日日高園風發花。半世閑愁吾已失。一林春意鳥相誇。倦眠只在茅簷下。幽步時從澗水涯。雨後正看村事急。稻田餘力又桑麻。寂寥吾愛此田廬。流水閑雲相與居。花外微風來隱几。柳邊斜日照看書。時携酒到翁何厚。每近人啼鳥不踈。春物更添新雨潤。滿園靑菜已堪鋤。</text>
<title>晩眺</title>,<text>拄杖前溪正落暉。數村烟樹忽霏微。天兼遠水無窮色。鷺得平郊不碍飛。野女橋頭收市去。村兒城裏賣柴歸。鍾岩十里春多雨。萬畒靑靑早麥肥。</text>
<title>初夏</title>,<text>園樹陰生綠葉連。坐看風氣已薰然。野翁睡足耕春後。村食貧多早麥前。雨歇草蛙鳴自得。花殘山鳥坐相憐。葛巾藜杖乘閑興。南垞歸來又北阡。</text>
<title>伯氏及滄浪。有燈夕出來之約。以雨未果。</title>,<text>諸公豈無興。佳約故多違。澗鳥空相語。林花欲盡飛。依依近山夕。稍稍遠樵歸。獨有前峯月。徘徊照我衣。</text>
<title>曉渡臨津</title>,<text>有志終無賴。寥寥遂此身。詩書應誤我。衣食乃隨人。載病愁長道。衝寒渡曉津。江湖千里隔。誰復慰吾親。</text>
<title>松京</title>,<text>西風落日馬蕭蕭。覊業千秋此寂寥。吹笛槖駞橋尙在。天摩松嶽氣全消。遂令世族皆商賈。只有遺墟半牧樵。聖化于今三百載。居民無復憶前朝。</text>
<title>洞仙嶺</title>,<text>千古洞仙嶺。崎嶇不可行。熹微惟石路。蕭瑟自松聲。老馬猶多力。童奴亦有情。遠山看點點。稍喜近西營。</text>
<title>黃州途中。次尹上舍 慶一。</title>,<text>仲冬風雪虐。關塞此同遊。去路林間得。新詩馬上酬。寒郊欲暮色。衰草近邊愁。尙有江山興。吟哦不暫休。</text>
<title>發中和</title>,<text>黃州前夜雨。野水自縱橫。落日橋邊在。遙山馬首平。蕭蕭來朔氣。漠漠見箕城。縱與名亭近。其如遠客情。</text>
<title>到箕營呈廵相</title>,<text>風塵十載弊衣冠。末路何曾勢利干。愛士已知高義在。將吾寧作衆人看。遂令張籍言能吐。更喜馮生劍不彈。獨有中宵愁萬緖。全家無食在長安。</text>
<title>自箕城。作沿海檢船之行。</title>,<text>豈曾貧賤移。聊欲壯觀爲。笑被戎衣出。肯辭遠道馳。點舟西海闊。騎馬北風吹。湖洛音書絶。關心只別離。</text>
<title>早發安定</title>,<text>冷飯官供惡。羸驂氷路長。朝陽照無力。朔氣寒通膓。衰草野寥闊。愁雲天杳茫。駈馳不敢息。誰使我行忙。</text>
<title>肅寧道中</title>,<text>千里行今載病身。凍程騎馬又侵晨。強能作力初非健。不復辭勞卽爲貧。船稅收來應度歲。海山看處揔愁人。何由早得東歸信。將我平安報老親。</text>
<title>到安州</title>,<text>客路蕭條行且休。間關驅馬到安州。依依欲沒山邊日。隱隱先看城上樓。人近胡風方語惡。地爲都會市廛稠。直隨津吏前村去。氷雪江頭坐檢舟。</text>
<title>發安陵。向造山里船村。</title>,<text>跨馬經旬不暫閑。安陵朝發又間關。緣江有路皆沙磧。近塞無人但雪山。未把文章供母食。空敎行役損吾顔。說與津民催納稅。故園要趁歲時還。</text>
<title>感懷呈廵相</title>,<text>百無能事但能詩。生長窮閭跡更卑。何恠世人知我少。已將吾道任天爲。溺冠戴處身名拙。殘帙披來日月遲。何幸明公寬禮數。文昌肯歎不逢時。</text>
<title>船村夜宿</title>,<text>關外窮冬日亦遲。若爲覊旅此支離。天寒朔雪無時下。野濶江風盡力吹。孤燭照來同守夜。百愁交處但吟詩。淸南海邑行將遍。騎馬明朝何所之。</text>
<title>望海</title>,<text>擾擾南還北。人生無不之。忽來關塞外。獨立海天涯。落日沉猶照。遙山蕩欲移。乘桴却有志。回首更躕踟。</text>
<title>牛山夜宿</title>,<text>唐里點船罷。牛村已暮天。亂山人獨宿。滄海月孤懸。老母應思我。他鄕可送年。但將中夜夢。歸繞洛陽邊。</text>
<title>收稅時作</title>,<text>嗟爾民寃入骨深。盈庭持牒訴如林。讀書每欲仁爲政。當事何曾利動心。已許舊錢皆半减。忍將虛簿更橫侵。莫言末路人難化。小惠猶聞頌德音。</text>
<title>早發咸原向龍岡</title>,<text>蕭條我行發。初日照龍岡。馬上寒天濶。身邊滄海長。風雲多惡氣。草木揔寒光。到處皆愁絶。遙遙此異鄕。</text>
<title>呈龍岡使君</title>,<text>歸路龍岡縣。間關鰲石山。聞君曾好客。見我卽歡顔。托契形骸外。談詩簿牒間。胸中有不盡。且待洛陽還。</text>
<title>使君次韻。寄來疊和以呈。</title>,<text>駸駸歲行盡。覊旅尙關山。對燭愁長夜。無人作好顔。音書雲海外。歸路雪霜間。到此成奇會。官齋一宿還。</text>
<title>使君要余同宿。以詩贈余。走次。</title>,<text>三十身名佐幕賓。佩來弓劍意還新。驅馳此日關山道。出入當年大學人。臨事素心差可驗。有詩歸槖不爲貧。龍岡縣裏同君宿。正屬寒梅臘後春。使君容我作嘉賓。輸出中心托契新。飮極酒能生健興。香淸梅亦近騷人。山河在案詩多助。魚蠏登盤邑不貧。官事有期留未得。更將佳約及來春。</text>
<title>三和途中</title>,<text>歲暮山河正雪風。支離關路海邊通。寒橋馬影斜陽裏。遙岸人家古木中。遠▦也宜恢壯志。新詩何必助吾窮。從當脫此戎衣去。收拾殘書更着工。</text>
<title>收稅作</title>,<text>窮年兀兀夜膏焚。用力平生在典墳。勤苦果成何事業。經綸聊試此船村。但能如法斯爲美。豈必干譽強作恩。到處要無箠楚虐。愛民吾受聖人言。</text>
<title>感懷 十首</title>,<text>望八年高疾在牀。坐看餘日幾何長。獨令少婦供易藥。來卧天涯此杳茫。右屬王母湖中今隔幾河山。遊子經冬尙未還。昨夢依俙歸膝下。但看愁思滿衰顔。右屬慈闈無賴文章五十身。去爲觀察幕中賓。戎衣換着知何意。斗米輸來養老親。右屬伯氏不見吾兄歲二周。天涯地角望悠悠。嶺外年來饑饉荐。相思非特別離憂。右屬叔氏來時見汝汝夫家。別後相思日月賖。但使無違姑舅志。且須勤力執絲麻。右屬小妹病妻書自洛中傳。稱貸方愁子母錢。不識此行垂槖返。坐將虛筭待新年。右屬室人我今寥落出西關。汝獨呱呱襁褓間。去年生汝今年別。歸日倘能識父顔。右屬兒子夜燭朝𤗉日與親。如今棄置滿床塵。歸來對汝應驚我。戎服顔非舊主人。右屬書帙吾可歸歟日月遲。講堂無主閉經時。遙憶二三從我者。如今寥落散何之。右屬學子無以爲家此丈夫。棲棲天地一迂儒。生平謾讀書千卷。關外隨人口獨糊。右屬自家</text>
<title>軍丁歎</title>,<text>朔風蕭瑟塞日落。孤村有女呼天哭。牛山歸客不堪聽。駐馬欲問心悽惻。自言其夫前年死。夫死幸有兒遺腹。生男毛髮尙未燥。里任報官充軍額。襁褓兒付壯丁案。旋復踵門身布督。昨日抱兒詣官點。天寒路遠風雪虐。歸來兒已病且死。肝膓欲裂胸臆塞。深寃入骨訴無地。窮窘寧不呼天哭。爾婦此言眞可哀。余一聞之長太息。先王制民德爲先。匹夫匹婦無不獲。昆蟲之微亦與被。矧復無告吾惸獨。朝家設法本有意。簽丁要使軍伍足。法行之久弊反生。邇來最爲生民毒。丁男有限色目多。遂令搜括及兒弱。縣官惟知畏上司。利己寧復恤民戚。只存虗名混侵虐。白骨之徵尤爲酷。八域同疾民半死。如汝幾處呼天哭。吾王念此憂形言。十行絲綸頻懇曲。廟堂無策但坐視。已矣此法無時革。爾婦且莫呼天哭。呼天從來天不識。不如早從黃泉去。更與爾夫爲行樂。</text>
<title>海倉途中</title>,<text>尙未歸來歲欲翻。覊懷行與僕夫論。天寒去馬衝江雪。日落愁雲擁海門。古墓可憐衰草色。墟村時見舊烟痕。異鄕觸自皆相感。到處回頭憶故園。</text>
<title>元倉途中</title>,<text>黃昏又騎馬。長路雪中艱。海邑多生浦。民田漸上山。獨歸荒野外。轉入遠林間。府吏如期至。津頭待我還。</text>
<title>夜到江西船村</title>,<text>點舟侵夕返。江月照村扉。里婦舂相語。漁翁釣獨歸。謾令詩律富。其奈稅錢微。只喜箕城近。回頭意欲飛。</text>
<title>保山鎭</title>,<text>孤絶保山鎭。蕭條萬戶貧。石城唯古址。草屋揔殘民。樵採舟通路。耕農手借人。尙能具酒飯。遺俗好祈神。</text>
<title>歸到中和</title>,<text>積雪關河外。三旬道路間。野行頻渡水。村宿每依山。節近新春色。愁無舊日顔。已看官事了。從此我將還。</text>
<title>訪永淸使君。仍留宿同賦。</title>,<text>閱歲關山道。蕭條撫此身。月生覊旅夜。愁入故園春。話舊同傷別。思歸各念親。詩成強把酒。聊以答佳辰。又關外此奇會。生平吾故人。孤燈官閣夜。殘雪海山春。共對酒尊滿。相看懷抱新。不須便歸去。渾忘客中身。</text>
<title>又得年字</title>,<text>虗負人間少壯年。飢寒驅我客西邊。駸駸節物新春色。漠漠風雲近塞天。世運撫來空自惜。身名檢處足堪憐。淸溪此日無窮意。諸葛祠前一愴然。</text>
<title>武侯祠。次老杜。</title>,<text>出處曾從卷裏尋。千秋如對氣森森。淸高古廟今遺像。彷彿南陽舊嘯音。無賴一生扶漢志。堪嗟兩表鞠躬心。精忠武穆同禋祀。再拜雙瞻淚滿襟。祠。與岳王配享。故云。</text>
<title>練光亭</title>,<text>架出名亭浿水隈。澄波落日暎相回。長林以外蒼茫視。斷靄中間縹緲開。已見地兼民物壯。却疑身入畫圖來。東風不盡吹殘雪。春色遙山一半迴。又强欲登臨起我興。江亭携酒獨來頻。不禁落日照孤客。愁見東風生早春。遠峀重重迷故國。長林歷歷送行人。詩成每發不平語。終是天涯覊旅身。</text>
<title>絶句</title>,<text>箕國山河滿目新。春風不絶浿江濱。戴出瓦盆皆汲女。鑿來氷穴或漁人。</text>
<title>發江東向成都</title>,<text>遊覽亦知倦。吾猶覊旅情。東風野曠漠。落日天陰晴。尙喜靑春色。已聞黃鳥聲。巫山看漸近。雲氣馬前生。</text>
<title>降仙樓</title>,<text>穿回重峽別區成。樓與斜陽一水明。神女不來曾降地。巫山猶有舊傳名。牎含雲雨尋常濕。欄帶峯巒十二橫。佳境元能通氣脉。沸流江入浿江淸。</text>
<title>謹次伯氏寄示韻。却呈。</title>,<text>落拓吾今天一涯。蹉跎兄亦鬂毛衰。腐唇未賴看書力。回首無多養老持。衣食可憐經歲別。鄕園空負及春期。倚閭想切萱闈望。何日歸來此病兒。</text>
<title>丙午春。復作關西之行。出郭馬上口占。</title>,<text>遙遙西出郭。長路更關天。馬上聞黃鳥。松間渡白川。雨方生節序。人自種春田。去去頻回首。三峯倍黯然。</text>
<title>高陽途中</title>,<text>漠漠烟生處。寥寥日落時。春風人去遠。芳草馬行遲。新院臨溪得。高陽以樹知。元來興不淺。身倦亦吟詩。</text>
<title>曉發坡州</title>,<text>客宵眠不得。孤燭點回頻。踈屋寒生曉。羣鷄唱起人。衣沾馬行草。月暗霧橫津。遙聞角聲出。東歸有使臣。</text>
<title>松京</title>,<text>松京今再過。客意轉蕭條。春駐顯陵樹。天悲善竹橋。片雲知往跡。殘日帶前朝。滿路行相答。兒童尙舊謠。</text>
<title>平山途中</title>,<text>倦馬長程日落時。支離猶復此行爲。途傍聽過飢民語。邑底看多善政碑。秪愧十年書謾讀。敢言吾道世誰知。且須領盡西關勝。謠俗江山揔入詩。</text>
<title>䓗秀</title>,<text>馬頭䓗秀出。樹色已依然。訪到華人筆。看來玉溜泉。照岩花隱約。瀉穴水潺湲。是處元佳境。新詩又一篇。</text>
<title>瑞興途中</title>,<text>漠漠愁雲起日邊。我行今已近關天。東風細送官橋雨。遠樹微浮驛路烟。跨馬客歸方塞國。驅牛人出各春田。自憐計拙無衣食。行役徒然失壯年。</text>
<title>發鳳山向黃州</title>,<text>大野駸駸暮。塞山無數橫。春深洞仙嶺。雨滿黃州城。鑼角推官去。旌旗虞候行。羸驂獨蕭瑟。田婦笑書生。</text>
<title>浿江</title>,<text>繚繞山河暎晩空。馬頭先覺氣葱籠。長坡綠樹春風裏。落日孤亭江色中。汲水女郞分隊出。乘潮漁子擧帆同。遊觀到此方爲快。千里重來意不窮。</text>
<title>浮碧樓</title>,<text>層城之北浿江頭。更有高樓枕上流。芳草長堤煙外望。杏花孤島雨中浮。橫連錦繡峰陰靜。傍接雲霞法界幽。直可練光爭伯仲。登臨從此兩閒遊。</text>
<title>所處村舍接海。風霧交亂。人所不堪。點船收稅。動必終日露坐。其能無疾。然猶黽勉遲留。是誰使然。遂感而有賦。</title>,<text>親老奈無食。吾今爲此行。身從滄海遠。愁與塞雲生。蜃氣徘徊近。鮫人坐卧幷。困窮須忍性。休作不平鳴。又關山此遠道。誰遣我來茲。江海相連處。風雲交暗時。魂歸暫萱室。夢覺卽天涯。漠漠斜陽裏。愁心寸草知。</text>
<title>思家</title>,<text>回頭益知遠。擧目更無邊。落日看雲立。孤燈傍海眠。思深亦復奈。夢至或依然。僦屋元無定。殘書可得全。</text>
<title>七律</title>,<text>送盡靑春尙未迴。孤懷惟有起俳徊。音書少自洛城到。風帆時從平壤來。半面海含殘日照。百重大抱遠山回。浦人豈復解吾語。強與招邀把酒杯。</text>
<title>安陵金君天弼見訪。留話數日。詩以贈別。</title>,<text>着我天涯久未還。無人江上解愁顔。若爲卧病消長日。只有孤吟對暮山。幸得子來覊旅夜。忽開吾笑寂寥間。會心却是難相忘。別後音書莫復慳。</text>
<title>晩眺</title>,<text>黃昏江色滿柴扉。江草靑靑白鳥飛。點水孤舟何杳杳。傍雲殘日獨依依。飢烏相引村邊集。倦犢時鳴柳下歸。對景有時生謾興。不須愁淚更沾衣。</text>
<title>離家已久。思親益切。自念平生。未能謀身助一日之養。今復作此關外之行。使老親長懷倚閭之愁。及來海上。食有魚羹。對案回首。尤無以爲心。遂作兒念母母念兒三篇。以叙其懷。</title>,<text>兒念母。母年七十今白首。縱未力辦甘旨養。胡爲更貽別離憂。此日海上食有魚。烹羹作膾當珍羞。無由持獻山河隔。對茲如何淚不流。母念兒。兒今作客何支離。生時劬勞鞠育苦。未得長看眼前遊。此日海上風氣惡。念兒疾病憂未休。白髮倚閭朝暮望。兒早歸來莫經秋。母念兒。兒念母。母兒相別日月久。兩地相望千里遙。海上風吹天黯慘。長安月白夜寂寥。此時難爲情。有魂空相消。</text>
<title>金子文 焌 來月浦。以書招我。遂乘舟泝流而往。共宿船村。</title>,<text>故人來海上。邀我此船村。霧裏乘舟至。天涯握手言。渚花春盡樹。江月夜深尊。未足西遊興。仙樓後約存。</text>
<title>翌日。共登卧龍山。</title>,<text>登臨亦已緣高興。慷慨聊將嗚不平。天地却從兩眼濶。山河渾入一尊明。朝陽破霧忽成色。遠水生潮方有聲。携得故人同滿酌。相看俱是異鄕情。</text>
<title>卧龍歸路</title>,<text>爲客三旬厭馬鞍。卧龍歸路亦漫漫。柴門繫棹漁村靜。草幕生煙塩戶殘。黃鳥聽過深樹際。靑山看出遠雲端。今宵我去應孤卧。江上無人更作懽。</text>
<title>由月浦乘舟而歸</title>,<text>蘋末將移棹。輕風吹白鷗。潮歸方急浪。日落更孤舟。山出如相送。岸搖渾欲浮。却看盆浦近。漁子網初收。</text>
<title>四宜堂獨坐</title>,<text>醉亦愁來心不平。詩無神助句難成。靑山雨裏悄相對。黃鳥林間何獨鳴。已歎道途衣食走。恐添頭髮雪霜生。明朝更向平原去。海月關雲可耐情。</text>
<title>海上</title>,<text>旅食今知苦。覊懷何太紛。孤吟撫落日。獨立見歸雲。飛燕元相逐。眠鷗亦自羣。天涯皆有淚。從古恨離分。</text>
<title>除夕。次高達夫。</title>,<text>吾何能着此宵眠。坐歎光陰逝水然。千里誰憐遊子意。寸心惟懼老親年。踈踈雪落寒窓外。黯黯愁來短燭前。遙想故園春色返。歸期倘及杏花天。</text>
<title>書呈廵相</title>,<text>吾今三十竟何成。爲客徒然歲再更。衣食未能供老養。關山空復滯歸程。魂隨片夢時時去。愁與新春日日生。縱被主人勤挽住。念兒其奈北堂情。</text>
<title>將歸美人。臨江相別。駐馬口號。</title>,<text>雪落寒江日已昏。佳人淚灑但消魂。擧頭不欲看吾面。憐爾無言勝有言。</text>
<title>美人臨別。以橘贈余。仍賦一律。妓名。楚香梅。</title>,<text>美人泣投我。金橘楚香奇。不是無心贈。要令見物思。此爲難忘處。倘有更逢時。聊欲替芳面。行行手自持。</text>
<title>到中和夢見美人。覺而記之。</title>,<text>挽吾歸馬涕漣洟。忍說江頭握手時。有約知應春後見。多情還復夢中隨。尙看雙頰啼痕在。暗記前宵別語悲。金橘持來香滿袖。摩挲從此輒相思。</text>
<title>黃州途中</title>,<text>無端日月客中消。去母離兄此恨饒。坐使覊懷長欝欝。行愁歸路尙遙遙。關雲欲散生春日。野水初流斷木橋。驅馬忽從陽舘過。黃州城外暮烟飄。</text>
<title>與亞使。泛舟大同江。泝向酒岩。</title>,<text>對景偏敎我興生。思鄕休惱客中情。長江淡蕩春初動。古島依微花欲明。晩磬忽聞山下寺。片雲時出樹頭城。移舟暫泊銀灘上。錦繡峰陰帆外橫。</text>
<title>酒岩回棹</title>,<text>酒岩回棹晩風生。欲去依依更有情。船帶歸潮渾欲疾。江爭斜日與爲明。忽過浦口靑莎岸。半出林端白石城。次第樓㙜來入目。練光浮碧最先橫。</text>
<title>練光亭別亞使</title>,<text>別尊江日暮。歸馬柳陰濃。那可送君去。他鄕少此逢。</text>
<title>寄上伯氏 四首○伯氏時在中山</title>,<text>昨日別老親。今來兄不見。擧目看歸鴻。雙飛良可羡。可憐吾弟兄。在處長離別。離別易傷人。兄衰弟多疾。兄衰弟多疾。爲樂當何時。故國鸎花晩。坐令歸日遲。我有心中思。但將明月照。佳人不知愁。向我嬌言笑。</text>
<title>奉送伯氏先歸</title>,<text>未得同隨返。那堪獨送之。飢寒有此別。慷慨發新詩。行可兼程去。親今計日思。盈尊縱對酒。何以慰相離。</text>
<title>野田記所見</title>,<text>揮汗日當午。休言爾力疲。爾能有常業。終歲可無飢。</text>
<title>慈山江</title>,<text>蕭條我行倦。百里亦支離。畏日臨江盡。凉風近峽吹。柳隨停馬處。波動上舟時。却向同昌去。重來路不疑。</text>
<title>暮入同昌</title>,<text>同昌十里見人稀。暝色時看宿鳥飛。匹馬獨從山下路。數村閑掩柳邊扉。謀生可笑隨人力。檢稅其能救我飢。萬念悠悠吟且去。峯頭明月照依依。</text>
<title>泉谷店</title>,<text>卧來窮谷裏。寥落可憐吾。身與重峰隔。心懸片月孤。生涯此日苦。離別幾時無。百感中宵坐。長嘆復短吁。</text>
<title>練光亭。送趙都事還鄕。</title>,<text>關山寥落正悲秋。日暮高樓更別愁。故園未得同歸意。惟見長江不盡流。</text>
<title>歸洛後。出狎鷗亭。拜侍郞洪公 錫輔。次軸中韻。</title>,<text>浮世難爲一快吟。悠悠人事故交侵。塵城出後得閑步。江漢歸來生遠心。公有舊醅留以待。我携新月對相斟。已從沙鳥謀棲息。未老終須夙約尋。</text>
<title>次侍郞公韻</title>,<text>萬事超然漢上㙜。登臨惟有白鷗來。駸駸月上孤松外。半夜江天一色開。</text>
<title>訪宋百順 載福。仍留宿。共次唐詩。</title>,<text>薄雪兼風下。寒聲自北林。陰雲結未解。微月照難深。把酒憂時語。懸燈惜歲心。鷄山田地善。經畫可從今。</text>
<title>呈尙書尹公 憲柱 楊山閑居</title>,<text>萬事回頭片夢間。公於得喪了無關。經綸謾入山田小。卧起仍同野老閑。咬菜食宜蘇病肺。有尊愁不上衰顔。寧將此樂浮榮換。一去終須莫復還。末路相知幸獨存。窮途方喜借扳援。關山落拓還經歲。京洛歸來尙閉門。嗟我未蘇秋後病。念公孤卧雪中村。何時可得床前拜。明月淸尊共晤言。</text>
<title>立春二日。往宿百順。共賦得肴字。</title>,<text>生平有志謾嘐嘐。行止尋常任俗嘲。名利透來方道意。形骸忘處卽神交。詩能迭唱皆新語。梅未全衰尙舊梢。淡菜濁醪聊復好。盈盤何必用珍肴。</text>
<title>又次軸中韻</title>,<text>駸駸難駐此光陰。忽見春回老樹林。久病亦能生酒興。閑愁時復有詩心。百年計已歸田好。半世人誰得我深。聊欲與君同去就。且將吾道任升沉。</text>
<title>寄叔氏</title>,<text>轉欲成絲兩鬢毛。春生離思日滔滔。身何得致萊州遠。夢亦難通鳥嶺高。親老異鄕那可久。時危南土近多騷。遙知不寐天涯夜。空作看雲步月勞。</text>
<title>敬次鷗湖洪侍郞和示伯氏韻。奉呈。</title>,<text>湖亭携酒及春初。一約終孤去歲書。卧病新年多少感。閉門殘雪寂寥居。詩來句帶相憐意。氷拆厨登可鱠魚。恐復未成元夜飮。秪令明月照江虛。</text>
<title>簡宋百順</title>,<text>悄坐無言處。是爲憶子時。北山春入早。南谷暖生遲。亦有花開日。聊先月滿期。唯思一痛飮。末路益堪悲。</text>
<title>疊前韻。贈宋永受 載禧 山寺讀書。</title>,<text>道生心會處。學可力強時。案上經書穩。山中日月遲。政得沉潛地。無爲淺近期。紛紛自棄者。空作暮年悲。</text>
<title>寄永受要和</title>,<text>兀坐山房靜。閑將古帙披。暗誦幽禽聽。沉思老佛知。澗流氷欲渙。春木雨方滋。多少平生志。君宜及此時。</text>
<title>拜尹尙書東郭馬上口占</title>,<text>新年初騎馬。客意政微茫。轉地春陰薄。隨山野路長。細霑衣上雨。時出樹頭陽。才與塵城遠。閑愁便欲忘。</text>
<title>楊州路中</title>,<text>羸驂去不息。稍稍歷平原。雪下楊山路。人歸樂院村。春心方欲動。野雀自相言。何處尙書宅。應須到日昏。</text>
<title>任判官挽 代作</title>,<text>慷慨其言爽朗標。詞華不獨士林超。如今並與埋塵土。春草空山共寂寥。蔭路崎嶇四十年。蕭條空死此流人。世間亦有功名士。無限通衢馬足塵。論交唯許我深知。兩忘形骸莫逆期。何處可憐孤塚起。故人空有百年悲。浿水咸山道路長。關雲嶺樹兩茫茫。今來永隔君顔面。地下何時可復暘。思君悄悄卧虛堂。明月荒荒照屋梁。執紼未隨歸櫬去。靈應回首一彷徨。</text>
<title>次二知堂壁上韻 尹尙書別業</title>,<text>花塢松簷白日長。野禽山鳥與相忘。如今大覺槐安夢。坐看紅塵滿洛陽。頭白人間意已闌。餘年丘墓養吾閑。要須不改東岡操。恐有移文自北山。堂高一面是靑山。滴翠浮嵐几案間。相對暗知通氣味。往來時有白雲閑。枯筇時出步山阿。病意方從春意和。野老相逢欣一笑。共言新麥雨餘多。北里老人時對局。東村琴客夜相期。揮金買酒䟽君事。曠達堪爲百世師。淸心寡慾奇方在。養病何須湯藥煎。一任春風吹白髮。陶然醉卧杏花邊。烏巾白髮據胡床。野外春晴流水長。淸濁已能知所適。漁歌不待聽滄浪。身閑餘日短還長。寵辱前生念亦忘。唯與往來村父老。秋收春種講農方。</text>
<title>又次主人相公韻</title>,<text>晴窓閑閱古人詩。手撫枯桐隱几時。天地有心春暗動。溪山生色我先知。深林獨囀黃鸝緩。大野孤飛白鷺遲。晩來吹面暄風至。老柳爭垂壓水絲。情性之言每發詩。行藏有道各隨時。杜陵忠義終何補。諸葛平生已自知。眼暗風塵無奈老。眠深春日不嫌遲。但令衣食差爲足。奴種山田婢織絲。</text>
<title>將作南行謁先墓</title>,<text>他時吾有出。拜辭北堂前。父母撫我背。曰汝卽行旋。今我作遠征。嶺海千里邊。一身從此去。杳杳越山川。向誰告此別。萬事隔重泉。空山照落日。孤兒拜寒阡。霜露墓草宿。歲色已三遷。精靈縱有知。音容竟漠然。痛哭復痛哭。悲風來遠天。</text>
<title>辭先墓</title>,<text>三年親不起。萬死我還生。尙作妻兒計。將爲幕府行。依依辭北麓。去去出南城。匹馬頻回首。秋天一鴈鳴。</text>
<title>沙川途中</title>,<text>西風蕭瑟意何如。匹馬南驅遠道初。川抱野來皆稻畒。樹成林處每人居。秋深日力無多照。霜重鴻飛不自徐。恐後故山黃菊節。歸時能復幾枝餘。</text>
<title>過檟村記所見</title>,<text>問爾收秋幾斛多。收如金玉用泥沙。東村送葬西鄰會。無復春來可種禾。</text>
<title>柳川途中</title>,<text>九月寒天馬首長。江湖歸路正茫茫。高山盡帶秋深色。近野先聞稻熟香。彌勒店過黃葉裏。水原城出白雲傍。直窮百里吾當宿。時復回頭見夕陽。</text>
<title>宿成歡驛</title>,<text>成歡驛裏村。月出照柴門。遠客自深坐。孤蟲何所言。秋風應厭別。落葉定消魂。直到明河沒。寒𤗉曙色翻。</text>
<title>過車嶺向公州</title>,<text>寒雲落日嶺頭過。馬上村醪面自酡。弓院店邊秋雨暗。公州城外暮山多。丹楓每欲留歸路。白鷺胡爲立遠沙。霜後刈禾行且盡。年豊須驗野舂歌。</text>
<title>發楊村。訪盧咸平。</title>,<text>紅葉深中野杵聲。天寒流水短籬橫。柴門下馬斜陽裏。山菊花開先自明。</text>
<title>神潭洞</title>,<text>苔壁楓岩數里餘。諸峯羅絡似連裾。藤陰欲閉靈區路。雲氣猶橫古寺墟。日落人烟時遠近。泉鳴山意自空虛。亦知病客歸程急。且復高吟出谷徐。</text>
<title>廢寺</title>,<text>鷄龍山北路。深入舊諸天。古佛燒香地。何人種麥田。寒泉惟有響。老樹不知年。一鹿底心事。徘徊小塔前。</text>
<title>彌勒歌</title>,<text>彌勒復彌勒。汝來初不自天笁。直是山邊一頑物。斲汝面目人謂佛。立之道傍高十尺。村婦野老競拜伏。謂汝有神能禍福。無子禱汝疾汝祝。秋穀登塲百物熟。不祭其先先汝食。香果白飰堆狼籍。汝則不知烏鴉啄。彌勒復彌勒。汝豈有神人則惑。假令人間眞佛出。上天不許行胷臆。</text>
<title>鳳城村。遇九日。異鄕佳節。百感交至。</title>,<text>哀鴻蕭瑟怨相離。霜露天寒節序移。峽裏兄應思少弟。地中親亦念孤兒。遙知半夜覊衾冷。坐憶荒山秋草衰。謾使佳辰添我淚。枕邊空有菊花巵。</text>
<title>鷄足山</title>,<text>悄悄鷄山色。寒雲掩不開。忽如欣一笑。今日主人回。又昔別靑林滿。歸來黃葉秋。寒泉山下出。依舊瀉淸流。</text>
<title>茅屋</title>,<text>茅屋倚山邊。柴門尙不設。山靈如有知。鷄犬亦無失。</text>
<title>待我</title>,<text>待我妻具酒。見我黃花開。妻爲我深酌。黃花泛酒盃。</text>
<title>兒女</title>,<text>兒女方學語。入門先識翁。啖兒以何物。山果出囊中。</text>
<title>閑居</title>,<text>飄泊還成隱。身仍卧處閑。枕稀京國夢。面熟異鄕山。野色秋陰裏。溪聲落照間。習知貧可樂。妻子亦歡顔。</text>
<title>又疊</title>,<text>稍知人事遠。方得我居閑。葉盡何妨菊。庭虛自有山。黃唐入尊裏。日月駐田間。獨向岩邊酌。啼禽識醉顔。</text>
<title>坪村看穫</title>,<text>看到收秋野老家。黃花籬落傍東阿。斜鋪草席霜林下。滿酌匏尊麥酒多。鄰僕傭來村婦並。山疇刈去水田過。黃昏打盡盈塲穀。醉後爭爲樂歲歌。淸秋舂杵數村家。落葉深深坐澗阿。園圃種來連頃熟。篝簍收得滿車多。不妨野女煎糕至。更許山僧賣酒過。畎畒終知饒樂意。古人曾有飯牛歌。</text>
<title>得寓軒。與主人。共次唐詩。</title>,<text>西風落葉已深秋。來卧君家意更幽。晩菊花從籬下發。遠溪聲到枕邊流。題詩滿軸方全富。謀食餘年是漫愁。分內不須添一物。嚮來空作帝鄕留。</text>
<title>宋上舍公厚 載萬 見訪。對酒共次唐詩。</title>,<text>吾居與子宅。南北共分林。靜對秋山卧。微通菊逕深。新醪醅後集。明月出時尋。無限閑中事。相將入醉吟。</text>
<title>山月齋。次主人韻。</title>,<text>對月兼山色。臨溪小屋成。雲霞方有主。林木亦生情。夢接羲皇樂。身歸沮溺畊。柴門秋草沒。從此少逢迎。</text>
<title>奉呈桃源使君。要和。</title>,<text>霜落天高鴈影翻。離懷終日坐無言。桃源謾使公爲客。鷄足還容我閉門。歲去亦應驚鬂髮。秋深能不憶田園。時從霽月堂前過。老樹空庭鳥雀喧。</text>
<title>寄百順昆季。要和。</title>,<text>秋盡江湖獨掩關。茅齋終日但高山。孤吟白雪吾深坐。再發黃花子未還。懶說詩文鄕士際。謾從杯酒野翁間。遙知峽裏寒燈夜。應復無人可解顔。</text>
<title>奉次樂愚堂</title>,<text>自有人間榮利好。公胡畎畒樂其愚。居仍白屋蓬爲戶。貧亦黃花酒滿壼。山欲暝時雲獨返。林方深處鳥爭趨。回看宦海多翻覆。那遣驚波或及吾。未學功名農圃學。人應爭笑我公愚。且令種菊開三逕。但使隨身有一壺。面熟岩禽欣接語。心閑林日爲停趨。不將衣食愁朝暮。更喜山妻亦識吾。莫知愚可貴。爭用智憎人。相續東門歎。還羞陋巷貧。天心元有定。吾道豈無眞。一片鷄山地。猶堪了此身。捷徑終多阨。浮名每誤人。自今無俗慮。從古有吾貧。物外存神契。盃中得性眞。千秋邵康節。也濟自家身。</text>
<title>穫歸</title>,<text>九月寒霜至。南鴻稍稍飛。我收水田稻。妻織木綿衣。白酒須多釀。黃花自不稀。於焉聊可隱。且作百年歸。</text>
<title>叔氏將南歸。夜坐。拈韻同賦。</title>,<text>他鄕涕淚弟兄同。話到平生各撫躬。書劍學時何計壯。風塵隨處卽途窮。孤燈半夜秋山裏。匹馬明朝寒雨中。從古北南鳥嶺限。別後音信亦難通。</text>
<title>次踈翁精舍韻</title>,<text>桑海無侵此小廬。雲霞與子作幽居。黃花影畔時招月。流水聲中坐讀書。古意不妨山自識。閑愁誰許酒相舒。門前種麥餘三畒。微雨今朝立秀踈。秋草盈門水遶廬。君於此裏好興居。座間每着談農客。案上唯披種藥書。身欲老時心更靜。人相忘處道方舒。家貧日使妻沽酒。自是山翁事事踈。</text>
<title>伯氏。在桃峽。叔氏。歸萊州。夜坐念之。百感交至。仍占成一律。</title>,<text>如水無涯不繫舟。長風吹散任飄流。我今形欲斑雙鬢。誰得心無損百愁。桃峽萬重寒雪積。萊州千里瘴雲浮。世間何限人兄弟。好作聯床接手遊。</text>
<title>夜坐。憶百順昆季。</title>,<text>悄悄日孤坐。柴門深自關。長天鴈橫月。寒夜水鳴山。殘菊豈常在。故人猶不還。倘令書一至。且可作君顔。</text>
<title>和百順昆季寄示韻。却寄。</title>,<text>雲樹迢迢絶峽間。江湖人不與書還。相思獨有寒泉子。歲暮悲歌對雪山。戀子孤吟積雪間。三旬只得一書還。黃昏獨立柴門外。唯見歸雲澗上山。江湖雪落正寒天。歸鳥翩翩趁暝烟。獨坐無人知此意。對妻聊復說新篇。茅屋纔容卧見天。山居渾不接人烟。秋來謾咏還成軸。半是愁中憶子篇。湖上霜淸白鴈前。天寒離思日纏綿。知君謾作鷄山夢。積雪桃源又送年。安得呼君在我前。歸雲共結此愁綿。光陰不貸靑春樂。易使人生惜暮年。</text>
<title>與公厚。尋鳳隱庵。</title>,<text>白雪孤庵靜。同君此日尋。暗聲泉入戶。空色月生林。磬罷寒山立。香殘古殿深。悠然對佛坐。萬事自無心。</text>
<title>聯句</title>,<text>歲暮禪房辦此遊。通。 蕭然仍作浹旬留。雲歸小壑僧俱定。厚。 月入踈簾佛共幽。凍雪堆中開古巷。通。 雨花迷處倚高樓。山深自覺塵懷遠。厚。 磬發先令夜籟收。興到可能無好句。通。 夢淸偏喜枕寒流。沽來淡泊前村酒。厚。 消却繽紛舊日愁。稍稍近人林鳥宿。通。 微微生戶茗煙浮。操毫豈有輕肥志。厚。 悟道唯聽造化謀。萬念渾遺空寂裏。通。 百年如寄戟矛頭。且從餘景爲行樂。厚。 已把吾身任衆咻。漸識分從岩穴厚。通。 不妨交向世間休。殘燈影畔閑經誦。厚。 孤竹窓邊雅話酬。物外會心君獨在。通。 名塲投脚我曾羞。少時慷慨今蒼髮。厚。 晩契招尋又白鷗。大醉狂吟無不可。通。 悠悠天地更何求。厚。</text>
<title>奉次秋圃韻 公治圃種菊。自題五七律以寓意。遂奉次軸中。</title>,<text>菊與人相得。端宜隱逸居。氣能爭竹潔。花不以霜踈。醉折堪招月。饑餐或並蔬。一盆移更近。寒色暎殘書。又白髮羞微祿。衡門返故居。兼桑治圃小。因竹揷籬踈。體穩曾披葛。膓宜舊啖蔬。紙牎時秉燭。老眼不妨書。</text>
<title>達營澄淸閣。陪廵相 趙公顯命 聯句。</title>,<text>南州歲暮故人來。晦。 官閣中宵一笑開。梅未全衰如待我。敏。 月非虛照可傳杯。覊懷對燭何能寐。壽。 佳句逢塲强自裁。漠漠天涯京國遠。佑。 玉樓高處夢頻回。晦。</text>
<title>用聯句韻。呈廵相求敎。</title>,<text>積雪胡爲遠道來。已知觀察好顔開。夜過半後猶持燭。語到深時輒引盃。自幸奇緣天外得。肯辭佳句醉中裁。非公誰復論心者。却使吾身坐忘回。</text>
<title>聯句</title>,<text>悄悄孤燈夕。陰陰欲雪天。晦。 已看殘臘盡。空爲老梅憐。敏。 白髮南來得。丹心北望懸。佑。 百憂中夜集。偏在斷鴻邊。壽。</text>
<title>呈巡相</title>,<text>強對尊盈酒。愁看月滿天。殘年爲客遠。中夜撫心憐。書劒終何用。匏瓜只自懸。試供憑几聽。佳句誦梅邊。</text>
<title>敬次廵相聯句韻</title>,<text>末路棲棲已白頭。今年又送嶺南州。山光積雪消將盡。海氣寒雲結不流。長使此身萍未定。可能歸馬鴈同儔。幸逢觀察多高興。良夜時成秉燭遊。</text>
<title>星山鄭生雙溪上人。不約而來。喜甚有賦。</title>,<text>淸尊深處意方濃。坐對寒梅雪後容。病骨誰憐天外客。春心先在海中峰。敢言腹裏詩驚鬼。久解腰間劍畫龍。幸得詞人兼韻釋。高吟須到夜深鍾。其二月痕梅影正相濃。共坐其間各醉容。頓失愁懷踰嶺客。已消殘雪近春峯。佳姖欲換千金駿。豪氣難除百尺龍。但使此遊隨處得。浮榮吾不易千鍾。其三相得如調五味濃。淸談偏卜夜從容。雲騰滄海來千朶。山自蓬萊幾萬峯。徂歲客中同走驥。新陽地底動潛龍。知音末路唯公在。不待南陽賦九鍾。</text>
<title>五律</title>,<text>慇懃賢主意。搖落未歸身。月爲殘梅照。詩逢遠客新。覊懷欣得酒。衰髮畏逢春。且與君相樂。他鄕少可親。</text>
<title>除夕。澄淸閣聯句。</title>,<text>光陰三百歲終頭。晦。 胡不今宵秉燭遊。座上相看俱白髮。敏。 天涯共倚此高樓。謾將佳句吟成軸。佑。 縱有深盃詎忘愁。觸處物華歸意切。壽。 梅花已落柳黃浮。晦。</text>
<title>疊和</title>,<text>從古人生易白頭。况今殘歲此覊遊。暗知花意春生樹。忽起鄕心日暮樓。好酒未全供老興。嬌娥能復解吾愁。詩成自發迎新感。吟罷寒雲海上浮。</text>
<title>三疊</title>,<text>千軸新詩在案頭。一尊今日是淸遊。殘梅影倒方吟席。暮鴈聲過獨倚樓。歲色元來同逝水。人生何處可無愁。已看天地身如寄。半世萍蓬任轉浮。</text>
<title>四疊</title>,<text>坐我迢迢嶺海頭。强隨公作暮年遊。佳詩一唱殘梅閤。新酒三行半夜樓。短髮偏知悲此夕。歸雲謾欲惹幽愁。故園花竹須經理。恨不身同遠鴈浮。</text>
<title>聯句</title>,<text>自有孤哀慟。况兼衰老悲。晦。 人間誰免此。公意我能知。敏。 嶺外思鄕夜。天涯餞歲時。佑。 淸樽今日會。言志各題詩。福。又守歲那能守。終然去不留。晦。 愁中元易逝。嶺外倍如流。敏。 酒席揩靑眼。春燈對白頭。佑。 終宵窮戱謔。賓主始忘憂。福。</text>
<title>用聯句韻。共賦。</title>,<text>不逐窮陰盡。寒梅爲我留。談間佳句就。尊外曙河流。命妓添紅燭。驚春撫白頭。百年今夜感。贏得一生憂。</text>
<title>敬次廵相</title>,<text>酒盡鷄鳴欲曉時。踈林寒鵲已翻枝。短聯長句仍成軸。揔是迎新送舊詩。</text>
<title>投壺</title>,<text>春心脉脉柳先蘇。暖雪初流水漾衢。旗鼓庭中閑自卧。但看觀察日投壺。</text>
<title>次韻留別</title>,<text>卽看明曉是歸期。坐待猶嫌此夜遲。故國花應開不日。異鄕吾已滯經時。別來魚鳥偏多怨。老去妻兒每入思。獨有樽前分手恨。晩交惟許子深知。</text>
<title>聯句</title>,<text>卽知今別有前期。晦。 話到中宵坐更遲。此去有緣還世故。敏。 重逢在卽指花時。想應京洛君先到。佑。 可耐鄕園我獨思。鳥嶺極天雲樹暗。晦。 歸鴻能復客愁知。敏。</text>
<title>疊韻</title>,<text>千里呼來是好期。我留經歲不爲遲。離尊半夜論心地。高閣寒燈聽雨時。且及別前宜盡醉。那禁歸後各相思。終須再入河陽幕。公意憐才我獨知。</text>
<title>海上</title>,<text>積氣何曾海上淸。寒雲空帶亂山橫。千端惹得春愁集。一日翻看物候更。轉覺月嫌生靜夜。已敎梅厭勸深觥。坐歎棲棲今半世。不是妻兒未忘情。</text>
<title>拈柳下韻。與尙君共賦。</title>,<text>吾衰復何事。旅食亦爲甘。久棄書何用。頻看劍亦慙。春今他席至。坐獨一山參。哀樂能無變。從來有幾男。</text>
<title>陪廵相登南樓</title>,<text>爲客心方倦。無時興亦來。居然忘嶺海。猶自得樓㙜。夜入千村靜。天空片月迴。佳辰須强飮。吟罷更深杯。</text>
<title>上元聯句</title>,<text>異鄕佳節若爲歡。晦。 懷抱唯將酒與寬。遠客最知今日感。敏。 病儂偏㤼早春寒。偸閑欲作詩壇會。佑。 待月須登快閣看。此夜長安多好事。晦。 千家笙鼓咽雲端。敏。</text>
<title>敬次廵相</title>,<text>強飮佳辰且作歡。深盃能得此懷寬。穿雲鳥去歸心引。橫海山多暮色寒。繭卜坐思當日戱。蛾迎還在異鄕看。新花老柳行將動。可耐春愁更百端。</text>
<title>疊韻</title>,<text>他鄕那得盡心歡。愁至猶能強自寬。雪罷春今還故國。風輕花不怕餘寒。對尊試作佳辰醉。有月難爲此夜看。鴻鴈一聲來薄暮。惹回離思故多端。</text>
<title>三疊</title>,<text>賓舘惟須酒合歡。不然何以我心寬。鴻歸海後鄕書濶。人倚樓時月影寒。揷柳民方新福祝。傳柑誰與細君看。坐憶少年佳節興。狂吟寧復有愁端。</text>
<title>四疊</title>,<text>良辰偸作片時歡。望眼頻從滄海寬。嶺外春將愁並至。天涯吾與月孤寒。强酬瓊什終宵咏。厭對紅粧倚醉看。半世覊遊今白髮。浮生憂樂苦無端。</text>
<title>五疊</title>,<text>托契餘年共作歡。尊前許我禮容寬。高吟且可酬佳節。細酌猶能禦薄寒。坐愛春風樓上得。共分山色月中看。天涯取樂惟今夜。未害衣冠醉弗端。</text>
<title>聯句</title>,<text>五疊詩方就。三更夜正催。南樓送明月。晦。 東閣倚寒梅。病亦靑春興。敏。 閑仍綠酒盃。茲遊眞勝事。佑。 佳句且須裁。晦。</text>
<title>敬次廵相</title>,<text>良辰何以答。佳句坐相催。夜靜方生月。春寒半落梅。移來樓上座。細酌雪中盃。終覺覊遊倦。歸心不自裁。</text>
<title>疊韻</title>,<text>家鄕知已遠。歸思未全催。坐深憐短夜。吟苦爲殘梅。詩席寧無月。春愁不上杯。生平多少興。於此更難裁。</text>
<title>三疊</title>,<text>光陰故不駐。冉冉白頭催。我將身伴月。春欲柳爭梅。衮衮佳辰會。深深永夜杯。謾使奚囊富。贏得百篇裁。</text>
<title>聯句</title>,<text>已爲除夜飮。能負上元樽。喚妓芳筵匝。晦。 迎春樂事繁。閑愁吾自失。敏。 覊抱酒相論。不有佳詩作。佑。 幽懷未易言。晦。</text>
<title>敬次廵相</title>,<text>上元今日是。明月異鄕尊。坐得靑春早。空悲白髮繁。萬事徒爲爾。孤懷未易論。終知末路阨。回首欲無言。</text>
<title>秋夕感懷。奉示澄淸閣。</title>,<text>欲去還難捨。久留何所爲。故山頻目極。秋夕有心悲。露冷蟲先覺。庭空月自移。擁衾長歎息。此意更誰知。</text>
<title>夜坐</title>,<text>支離一病五旬經。眩冒眞同醉未醒。坐使愁毛日生白。漸看秋草欲無靑。孤禽睡冷偏猜月。老樹陰踈不滿庭。且莫更孤黃菊節。寒泉歸卧掩柴扃。</text>
<title>簡通判鄭公</title>,<text>本欲安微分。無端此遠遊。人誰憐久客。酒未制多愁。病裏淸秋得。天涯白日流。倘令公早到。豈復歎遲留。</text>
<title>病間有作</title>,<text>瘧爲吾病久。相守五旬餘。瘴熱蒸時劇。秋風起後蘇。已停苦口藥。能讀會心書。少愈猶存戒。何妨閉戶居。</text>
<title>送朴士尙還京。次廵相韻。士尙。是林川人。旅宦京師。</title>,<text>莫道今朝離別苦。浮生憂樂故相因。人間元是㓒園夢。何處不宜萍草身。君且去爲抱關吏。我將歸作荷鋤人。林懷咫尺可俱隱。鷗鳥江湖曾已馴。</text>
<title>憶朴士尙</title>,<text>賴以慰覊抱。惟君在我傍。病尤傷別甚。夜亦與愁長。匹馬秋天遠。征衫曉月凉。也應鳥嶺上。回首一彷徨。</text>
<title>感懷</title>,<text>炎炎如火氣頻升。百慮中宵小几憑。憂患豈全由識字。飢寒元是坐無能。未歸愁入秋砧響。獨卧情多旅舘燈。只有餘年丘壑志。風塵吾已熱羹懲。</text>
<title>次柳下韻</title>,<text>秋光欲暮達城邊。稍稍高飛鴈在天。南嶠白頭悲此夕。故園黃菊憶前年。對尊亦自心無賴。作客何徒病可憐。孤燭最妨愁處照。吟蛩爭集攪吾眠。</text>
<title>澄淸閣。會敬差官及亞使。拈韻同賦。</title>,<text>秋來愁已十分多。黃菊尊前謾吐華。丘壑養閑徒自擬。吾生有願不曾奢。西風響徹空庭鶴。落日棲寒老樹鴉。且與諸公成一醉。共酬佳節此天涯。</text>
<title>疊韻</title>,<text>喚取靑娥座上多。雲鬟雨鬢競芳華。書生老去心逾拙。詩句年來語不奢。漸逐秋回聞早鴈。各尋林返有昏鴉。尊前幸得新知樂。一笑同開嶺海涯。</text>
<title>三疊</title>,<text>當路如公幾箇多。金貂顯秩未爲華。事君已見忠資孝。持志寧憂儉入奢。美酒不關尊泛蟻。嬌娥無賴鬢爭鴉。行將赤舃登黃閣。望賜斯民豈有涯。</text>
<title>寄示尙季鷹。要和。季鷹。時監㓒原漁稅。</title>,<text>送子天涯寂寞居。別來消息定何如。將心不入漁舟稅。秉燭惟看太史書。秋葉下時村杵急。霜鴻鳴後海天虛。遙知酒熟黃花發。對月相思輒在余。</text>
<title>相公觀野而歸。夜以一律示余。敬次以呈。</title>,<text>墻邊脩竹兩三行。錯落輕陰繞小塘。白酒熟應添老興。黃花開欲趁重陽。鴻皆度嶺霜先下。人自思鄕夜亦長。最是主翁歡趣减。荒年百事更蒼茫。</text>
<title>夜坐志感</title>,<text>迂濶難工俗態姸。似吾窮亦古人賢。長於客裏爲身世。謾向愁中失歲年。覊抱却從新月坐。浩歌空撫白頭憐。寒霜忽下西風起。鴻鴈聲來半夜天。</text>
<title>接慰官自東萊至。與亞使會澄淸閣。拈柳下韻。</title>,<text>西風吹馬夕暉殘。王使歸程秋色寒。曾與共臨滄海坐。幸今同折菊花看。重陽節近那無酒。刺史心閑不入官。故國他鄕君莫說。浮生一笑亦知難。</text>
<title>疊韻</title>,<text>不隨秋草共凋殘。黃菊花忘霜露寒。故待佳賓來後發。最宜微月照時看。終知止酒妨耽句。但使無愁勝做官。聊復爲君成一醉。天涯此日再逢難。</text>
<title>奉次伯氏秋夕感懷韻。却呈。</title>,<text>松楸何日返吾行。秋夕天涯獨愴情。緣底事今來棄墓。遇佳辰輒泣呑聲。那能酒對黃花酌。謾有愁兼白髮生。百感中宵魂耿耿。枕邊孤月照新晴。其二異鄕驚物候。覊思轉多端。病失今年半。愁經一日難。山河悲道遠。骨肉念天寒。謾把佳辰酒。逢人強作歡。</text>
<title>相公在行中。以二詩寄來。謹次以呈。</title>,<text>玉節翩翩度海陰。寒雲四野影沉沉。省秋益切憂民念。遇境猶爲駐馬吟。縱得句來誰與道。未携吾去恨應深。一般怊悵相思意。明月時時照我襟。</text>
<title>呈廵相行軒</title>,<text>深誠只欲導仁風。十室其如九已空。檢得稻田廵道內。聽來民語泣車中。霜天搖落三秋盡。禾實蕭條四野同。最是路傍看不忍。携妻負子白頭翁。</text>
<title>達城</title>,<text>小雨兼秋至。新凉滿一樓。可能無好句。聊以作淸遊。佳節行將近。微痾肯復愁。天晴且乘馬。去上達城頭。</text>
<title>巡營謾吟</title>,<text>秋生嶺外未言還。卧病空敎損舊顔。獨感厚恩推解際。每看眞意笑談間。蟬聲乍出池邊柳。雨色先歸海上山。日把詩尊成爛熳。居然剩得客中閑。</text>
<title>夜坐思鄕</title>,<text>秋風一過嶺。蕭瑟不停吹。鶴睡臨池冷。蟲音得月悲。百愁身欲老。孤坐夜偏遲。衰境膓逾軟。妻兒每入思。</text>
<title>呈通判</title>,<text>重陽不斷菊花風。良夜尊深月在空。始識君顔千里外。忽開吾笑百憂中。閑情刺史書生共。秋意吟蛩旅鴈同。佳節逢來須快飮。流光幾許老成翁。</text>
<title>敬次廵相</title>,<text>坐送殘炎六月歸。凉風颯颯夜侵幃。蕭森早得淸秋氣。推敓深知造化機。久病終難佳句出。良辰其奈故鄕非。吾今已厭南州惡。鴻鴈猶應到此稀。</text>
<title>客夜</title>,<text>七月西風雨後生。空庭蕭瑟草蟲鳴。乾坤寂歷他鄕夕。星月低垂一枕明。老木霜前應早落。哀鴻雲外欲高橫。窮人從古悲秋甚。宋玉當年最不平。又客意何蕭瑟。虛堂獨卧深。一時雲起海。急雨曉鳴林。病枕無佳夢。殘燈照遠心。詩成多苦語。不復作長吟。又筋力年來未遽殘。病深猶不㤼秋寒。薄醪有味頻頻酌。醜妓生姸故故看。愁處亦能多健興。醉中寧自識高官。揔緣刺史風流足。終覺無端捨去難。</text>
<title>早發達城向東萊</title>,<text>不愁吾病久。騎馬喜秋風。初日雲陰際。征鞭野色中。蓬萊去可訪。骨肉會相同。漸覺吟肩聳。長天浩氣通。</text>
<title>過外陰峴</title>,<text>秋陽照猶烈。殘暑奪新凉。歇馬孤峯下。披襟老樹傍。蟬聲流水遠。客意暮天長。佳處便留坐。何須趲道忙。</text>
<title>向楡川驛</title>,<text>日暮蟬啼驛樹頭。行人欲歇野芸收。崎嶇遠道江湖客。蕭瑟西風嶺海秋。盡地南來唯瘴氣。極天涯後始萊州。鴒原且得團圓喜。千里還忘此旅遊。</text>
<title>懷同遊諸子</title>,<text>對榻何曾一日離。興來非酒卽談詩。送吾海曲尋兄去。握手槐陰話別遲。店舍投來成獨卧。秋蟲坐與說相思。一般可識諸君意。應作中宵見月悲。</text>
<title>曉發楡川</title>,<text>病猶輕遠道。侵曉又間關。伴去雲隨馬。低來月照顔。仄從川上路。橫指霧中山。日出方平野。雙飛白鷺閑。</text>
<title>嶺南樓</title>,<text>西風吹我上高樓。危檻憑來若泛舟。幽豁恰通山色滿。虗明渾帶水聲浮。簷雲影靜如留客。渚樹陰凉盡得秋。只此自能名勝擅。不關窮遠極南陬。又正好披襟納遠風。浮生萬事此來空。吹過急雨淸江上。半出秋山白霧中。頓令客心忘日月。先敎逸興入瀛蓬。佳期趁去留難得。欲下危欄意不窮。</text>
<title>龍塘夜宿</title>,<text>暮入龍塘坐。隨吾白鳥雙。縱橫山滿地。蕭瑟雨鳴江。病睡仍孤燭。幽愁每旅牎。有誰同此夕。惟用酒盈缸。</text>
<title>曉起</title>,<text>稍稍天光曙。漁人各理檣。山明秋雨歇。月落棹歌長。江水流何穩。沙鷗意不忙。吾行亦閑興。隨與下滄浪。</text>
<title>內浦途中</title>,<text>惡氣遙知是海門。吐呑雲日故明昏。縱橫堰作江邊畒。三兩隣依岸上村。人㤼衣沾來雨色。馬愁蹄滑踏潮痕。田間鷺立知何意。野老行隨不駭翻。</text>
<title>拜叔氏。夜枕共賦。</title>,<text>人間孤露弟兄三。忍復流離各北南。風樹不停身獨在。鴒原相對淚空含。鳴蟲半夜天涯卧。秋雨孤燈枕上談。未破十年愁滿臆。深尊那得酒成酣。又兄髮星星我髮蒼。蕭條萬事只堪傷。人間枉讀詩書早。道上空敎日月忙。握視天涯惟淚洒。醉歌燈下却聲長。浮生慷慨徒爲爾。從此寒泉可去藏。</text>
<title>靖遠樓</title>,<text>一醉使君酒。高憑靖遠樓。浮雲蠻海氣。斜日塞山秋。國恥還憐好。廟謨只近憂。書生有長劍。手撫涕空流。</text>
<title>次叔氏</title>,<text>瘴雨連旬不肯開。覊懷稍稍轉難裁。鴻思遠擧秋天杳。葉欲先凋老樹催。太守爲將新酒饋。隣人方送軟鷄來。愁中得此還佳趣。弟和兄歌各一杯。</text>
<title>接慰官。寄然字詩求和。走次以呈。</title>,<text>流光忽若逝川然。可耐歸心故國懸。惡霧難禁蠻海氣。鳴蟲不借客宵眠。自憐異域經時病。轉欲寒霜過雨天。公亦遠來成獨卧。謾將愁緖托新篇。</text>
<title>廵相又次然字寄來。疊和以呈。</title>,<text>中宵孤卧思悽然。仰看明星樹杪懸。我固不能忘在側。公應難復穩成眠。他鄕髮白悲秋客。瘴海風高落葉天。一往一來詩滿軸。由中之語揔佳篇。</text>
<title>呈萊伯</title>,<text>龍蛇往事骨猶驚。可保南鄰不負盟。爲國亦多賢太守。待公方得此高城。周千堞濶民餘力。未半年成鬼助誠。南顧無憂曾有敎。知臣莫若聖君明。</text>
<title>將歸達城。叔氏置酒。招琴妓作別。拈韻同賦。</title>,<text>高歌慷慨日西移。飮到三盃各一悲。相見喜時還別席。端知歸後杳前期。人間幾作參商隔。天下難爲骨肉離。秪益此心愁緖亂。嬌娥莫復弄淸絲。</text>
<title>次叔氏</title>,<text>梁山忽度馬蹄忙。望眼蓬萊一笑長。迎我柴門携手入。依然骨肉海濱鄕。</text>
<title>又呈萊伯</title>,<text>秋空日寥廓。鴻鴈影參差。官豈天涯好。身於客裏衰。已能豁鵬路。尙自戀鷦枝。知有餘年樂。何須白髮悲。</text>
<title>海雲㙜</title>,<text>漠漠天高海上㙜。身邊咫尺是蓬萊。翻風浪作千層湧。眩日雲成五色開。馬島菫如彈子見。蠻船忽若鳥飛來。神仙從古徒聞語。徐巿童男去不迴。又人間何處得眞仙。秦帝當時妄着先。蓬島藥曾求萬里。驪山骨已朽千年。我來一笑臨滄海。醉後長歌倚暮天。從古賢愚同一死。且從吾樂及身前。</text>
<title>別叔氏歸路口占</title>,<text>柴門相送別。此意正如何。立馬遲遲語。斜陽照亦多。其二山高落日斜。去路多秋草。惆悵頻回頭。寒雲翳蓬島。其三兄今在天涯。吾去亦何處。俱是故鄕非。此心誰與語。其四阿咸拜馬首。謂我好歸去。了了眞堪憐。何時可忘汝。</text>
