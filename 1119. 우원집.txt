<title>感興 二首</title>,<text>吟罷吳山高。君看滅沒鳥。浩浩無邊體。生生不盡草。夜夢林居子。爲我展遐抱。徘徊歲將暮。感歎情何了。秋風動夜壑。寂寂林中鳥。幽人起彷徨。何處金光草。壤蟲仰黃鵠。咄咄空懷抱。分我西山藥。爲君試喫了。</text>
<title>觀漲</title>,<text>纔愁大旱又愁水。四野橫流一望瀰。遙知丙枕龍樓夜。無限民憂上彩眉。</text>
<title>灌水戲題</title>,<text>添沙防泄引殘流。看去看來不自休。嘿嘿玩心不息地。傍人錯笑守堤儔。</text>
<title>次崔簡易集善竹橋韻</title>,<text>熱血至今善竹橋。傷心無處問先朝。天東秀句何須說。萬古綱常嶽不搖。崔詩以秀句論圃隱。故借其語以反之。</text>
<title>市隱堂落成。謹次朱夫子白鹿洞韻。</title>,<text>靑箱家學百年成。養得孤翁又大鳴。從古人傳絃誦宅。如今孰闡立揚誠。光陰莫向閒中過。快活元從苦境生。堂下諸君能信得。碧山終不負吾盟。先祖文莊公詩。有家門立揚之句。故次聯及之。</text>
<title>壬戌七月。因事未遂赤壁之遊。次李寡齋日昇 鎭東 韻。</title>,<text>報道閒翁莫浪愁。世間何處不天遊。雲山無盡龍門道。雪月非關南嶽秋。萬古風光元自在。四時佳興浩難收。如何學得沂壇瑟。山共蒼蒼水共悠。</text>
<title>次李寡齋元朝韻</title>,<text>崚𡾓霞氣晩天新。傑句元朝更可人。從古豪英兢戰做。春冰虎尾寄吾身。</text>
<title>次李寡齋 二首</title>,<text>點檢平生愧去非。居然年數古來希。如何不下頂針手。擺却塵胷動善幾。却歎幷州故鄕非。茫茫歧路復何希。令人起拜名齋意。八十眞心殆庶幾。</text>
<title>臨汝齋柳公  寵臨甲席。重辱佳篇。因事勸敎。令人可感。忘陋步呈。</title>,<text>憐吾失學舊阿童。輥到人間七耋翁。肇錫當年祥旭夢。肆筵此日德星叢。不堪後死劬勞感。起拜先生振發衷。履薄臨深元本分。如何收得一原功。</text>
<title>次柳臨齋韻</title>,<text>男兒事業大無餘。朝市山林不論初。着處眞工日用地。閒中至樂古今書。試看玄圃閬風月。何問江天暮雪漁。直至交修博約地。許公方是不空疎。</text>
<title>次柳臨齋和朱詩韻</title>,<text>觀瀾一曲付長蓑。試問源頭光影何。先生授我撐船法。始覺從前枉費多。</text>
<title>次柳臨齋韻</title>,<text>八十名家老。前程不計年。願言崇令德。華嶽共蒼然。</text>
<title>伏承僉丈辱賜寵韻。布鼓雷門。自知不量而只供一笑。三首</title>,<text>陪來宛是東風容。不許閒愁一點攻。酒後文章騰倒浪。面前門路占釘舂。聰明不與年光老。魂夢時應𨓏喆從。願借先生霞一酌。共看長燄晩天濃。右呈柳臨齋娑娑林下藹然容。金石丁東日夕攻。樂有臨翁揮枿斧。任他楠老颭幢舂。年來美味公能節。老去眞心我欲從。萬事人間無限了。奇功隨處一原濃。右呈柳柳下何事成來白鬂容。寸心寡過未能攻。煩公索和陽春拍。愧我無詩玉屑舂。且掣鞭繩騫步警。休將鍊卒間途從。卽看天地凝成意。寂寂無聲造化濃。右自訟</text>
<title>用柳柳下皥如 象春 韻。投呈李聖哉 東沆 進汝 東汲。</title>,<text>我向河南日。君從何處來。玄雲留素壁。白月闌江臺。古意元無息。塵心更欲灰。樓頭摻別袖。莫負歲寒梅。</text>
<title>次權季善 馨復 韻 ○癸丑</title>,<text>幽懷空咄咄。歲暮雪嵯峨。不彈侯門瑟。肯學靑樓歌。悠悠萬里心。鼎鼎百年過。憶昔發軔初。意欲輕曹柯。父兄嗟穎發。親戚覘矕多。綴佩雜蘭麝。丹經永夜哦。猶嫌摩天鵠。寧數局轅驒。欲學西施粧。其如嫫醜何。逐逐同競餠。悠悠空說河。中年成疢疾。天意或予磋。時從藥暇。細向古人劘。剗却煩惱魔。棲神四果阿。躁競悼前癖。斂退就新和。乃知九容章。示我廣居窩。躋攀脚不占。居然素髮皤。欲休諒不能。嘲訕任從他。世路百險艱。人情谻矛戈。長歌伐木詩。誰從山石磨。古人沒已遠。末路名利訛。高明或曠達。卑陬甘忮頗。吾友永嘉子。休休碩人薖。胷呑卄八精。手抉秋雲羅。臭味或相似。龍鍾豈同科。皇明二三策。風雪兩坐迦。謙謙不自有。進進不少蹉。隱若鶼蟨附。回頭策疲騾。玆道元茶飯。何嫌供佛呵。苒苒身將老。滔滔歲如波。勖君靑冥靶。憐我迷途跎。彼哉長安兒。惟能醉紅娥。况今八域飢。殍骨堆蓬莪。孰畫流民圖。拜上金鸞坡。歌君白雪曲。慷慨手自摩。男兒抱負大。事業不恁麽。莫學蹩躄者。甘心豪士訶。</text>
<title>聞季善諸益約以旣朢之遊而不成。有齪齪之意。故用其韻以解之。</title>,<text>可獨風光七月秋。四時無處不天遊。病夫亦有江山趣。玄鶴夢中興不休。</text>
<title>次權季善</title>,<text>自憐無術誰卿卿。錯遣新詩浪播聲。多謝故人誘掖意。乾坤牢落百年情。</text>
<title>間讀西厓集。有桃枕詩。遂以戊子取桃枝作枕。因次其韻。</title>,<text>鬢髮蕭蕭半欲黃。高歌擊鋏意偏長。紛紛變滅何須說。一枕聰明誦九皇。</text>
<title>次洪敬齋豎碣時丁海左韻</title>,<text>陰陰垂柳故山深。緬想高標儼若臨。含章不是全軀計。用晦誰知自靖心。乾坤不墜文和語。星日依然大夜林。何人解撰公山行。千古淸風尙德音。</text>
<title>次竹林公復職韻</title>,<text>忠臣自合死當年。不愧心時不愧天。可惜怡然鼎钁日。空敎投却閣樓前。貤忠百世光先世。幷武六賢作七賢。恨乏秋江大筆手。何人解撰海東傳。</text>
<title>聞鷄口占</title>,<text>忽然半夜一鷄聲。天機動處自然聲。誰知勿忘勿助意。自在中宵喔咿聲。</text>
<title>贈族叔 寅標○二首</title>,<text>悠悠世事不須營。自有吾家履坦程。一篇論語閒看後。千古何人意思平。敬玩當年百順圖。分明旨訣我家謨。從來懲窒只由己。始信人間大丈夫。</text>
<title>次李汝明 有白 惠竹杖求和</title>,<text>讀罷床頭邛竹曲。淸詞誰遣伴仙栽。多情周谷老居士。遠寄衰翁索句來。</text>
<title>讀九容章有感 三容缺</title>,<text>有物必有則。形色自天全。須臾離不得。請看九容篇。足雙趾閣百體。上有光明藏。思躓那不重。晦翁書座傍。手心君宰萬化。十指執事役。儘莫輕掉手。恭字見天則。口舌作心樞用。唇齒重重闌。君看明光閣。無事晝常關。頭心竅本內直。頭顱正如弇。珍重安定門。徐君能反三。目炯炯雙瞳子。體端渾圓成。哀哉淫斜者。胡乃褻天明。聲聲氣由中出。心定氣自平。如何江西子。胡叫枉費精。</text>
<title>閒吟</title>,<text>淸晨獨坐整冠服。目無亂色。耳無淫聲。湛虛氣象這間在。若古井靜。若寶鏡明。雖然發處易喪眞。無曰不見。無曰不聽。涵養省察要交修。方是靜定。方是動定。</text>
<title>月夜口占</title>,<text>炯然白玉鏡。露出 三字缺。 本質自光明。浮雲不敢罩。</text>
<title>再從孫述請書日用緊語以自勉。奇哉。汝能無失此心。今日如是。明日如是。日新又新則其進可量耶。書以誌之。俾朝夕諷誦焉。</title>,<text>人生幸作男。天賦本不貧。舜何我何人。耳目口鼻匀。由其學不學。所入遂異畛。巍巍上等人。大名垂秋旻。卑卑下流者。禽獸同其倫。人病志不立。志立氣必臻。今日又明日。日新又日新。譬如一簣勤。終成九仞峋。彼哉自㬥棄。甘心斯下民。悠悠消歲月。終作無聞人汝志能有立。汝才亦不迍。此日足可惜。此志期無磷。緊語不在他。紫陽誘諄諄。身體必端正。衣服與冠巾。出言必詳緩。動足戒輕踆。灑掃淨一室。開卷對天神。字字必響亮。專精得味眞。其餘雜細宜。孰非切吾身。日知月無忘。同歸君子隣。然後父母順。然後鄕黨親。老我不足學。力彊宜自忞。譬如千里馬。駕言勿因循。莫學惰遊兒。空被長者嗔。感幸遂成詩。吾言非妄陳。</text>
<title>元日。示再從孫秉文。</title>,<text>人心操舍反掌間。只在當人不在人。君子法天宜自強。願從新歲着心新。</text>
<title>聞洛下有天學。憂歎成一絶。</title>,<text>人外何曾別有天。分明星日古今天。從敎異說盈天下。直欲叫雲訴九天。</text>
<title>關王廟</title>,<text>三韓福州地。千古關王祠。失吳遺恨在。扶漢正氣㕒。歲時靺𩋾走。彷彿龍蛇儀。請看西陵墓。秋日吊狐貍。</text>
<title>丹丘口占</title>,<text>洛墟當年淚。丹丘此日心。畏壘能酬志。淵源更可尋。</text>
<title>贈柳統天 大春</title>,<text>求仁莫近強於恕。事到竆時却有通。請看千條遠志樹。大冬春意更融融。</text>
<title>輓金士濬 崇淵</title>,<text>江右淸名擅士林。文忠家法世同欽。剛方氣脈稱君勝。經禮楷模見大臨。掃榻幾回君子駕。燃燈時討古人心。從今忍向華山路。寒日沉沉洛水潯。</text>
<title>輓宋敬一 相天</title>,<text>不見廣川子。何山厚土中。呼兒檢贈畢。有淚灑西風。</text>
<title>輓金川沙 宗德</title>,<text>東哭東翁哭未休。如何夫子又山丘。人今推重儒門拂。天不憗留後學求。老去玄經公自有。揄來彤管敢吾猶。東南不見程翁面。責沈篇中愧汗流。</text>
<title>輓李栽養 處坤○四首</title>,<text>寒梅一朶淡新粧。寂歷疎簷獨自芳。可惜世無嗅香客。空然摧落草茅場。慈詳豈弟篤人倫。門掩城東七十春。任了村翁嘲拙澁。誰知林下闇然眞。晨興日日拜中唐。疎處云爲密密常。最是令人欽歎節。顚顚孺慕泣縗裳。姻誼從來下榻頻。瞭然眸子照心親。可憐寂寞靑山土。埋却慕窩玉雪人。</text>
<title>輓柳戚叔豐昌君 澐○三首</title>,<text>金玉精神海鶴形。爭瞻南極老人星。平生不着輕浮意。曲禮首章見典刑。城門五月哭班開。九十名卿舍轎來。何人解撰居鄕節。風雨歸篁又肅籉。河東家學最南州。先子生平說不休。叵耐渭陽三載淚。江干斜日更悠悠。</text>
<title>夜夢甚雜。書以自警。</title>,<text>夜以卜其晝。如何夢寐煩。中宵起整袵。三拜謝天君。</text>
<title>輓鄭亨徵 必復○二首</title>,<text>下馬三江三月天。令人欲賦玉壺篇。祇今風度終難得。無限春光寂歷邊。躧履門前長者車。幾回康色荷相於。哀辭不敢揄敭語。祇有龍鍾淚滿裾。</text>
<title>輓黃判官 鱗采</title>,<text>豎幟當年小白鄕。山南文士汗流漿。遂搴碧沼蓮雙萼。高揖黃絲毯上卽。千里襜帷良乙國。一川風月竹溪堂。深慙拙和留餘債。題罷哀辭淚滿裳。</text>
<title>輓金菊牕 弼衡○二首</title>,<text>硜硜如石直如弦。只此身心八十年。贏得淸名盈一世。哭公何必淚霑巾。河南回路診公床。奉手留言七月凉。忍對黃花他日酒。不堪重過鼎山陽。</text>
<title>輓趙丈 錫範○二首</title>,<text>逢場嫣笑詡浮沉。先契從來爾我深。此道今人多不識。感君牢落百年心。門闌科甲數吾鄕。何事飄然去大荒。病滯漳濱違一哭。夕陽隣笛淚盈裳。</text>
<title>輓百弗庵崔先生 興遠○二首</title>,<text>聲利紛紛地。深衣報本堂。臺翁名閥遠。湖老道襟長。位望兼三達。經綸驗一坊。靑山數尺碣。欲起蔡中郞。卅載東床客。夤緣覿德頻。純誠能化薄。篤孝自通神。灑落千峯月。溫良一座春。平生慕仰地。殘日照溪濱。</text>
<title>輓李丈 弘天○二首</title>,<text>肧來涵碧下。從事漆溪門。摹德吾猶敢。和風拂面暄。秋圍冷煖夕。白馬古人風。汝南高士傳。誰復續編功。</text>
<title>輓李幼聞 重祖○二首</title>,<text>通德門前舊小同。名家自有好箕弓。至今掩涕山南士。淸血年年漢水風。伴枕城西五月天。呼來歡伯盪幽悁。丁寧一諾屛山在。忍對澄江索舜泉。</text>
<title>輓王丈 虎臣</title>,<text>未尋沙伐路。夫子何山阡。訥里居知美。敏堂學有傳。嶠南忠義錄。極北光華篇。誄長非吾敢。那堪送柳輇。</text>
<title>輓李丈 弘明</title>,<text>萬古淸江上。名家八耋翁。燾承富詩禮。風味盡南東。不耐商顔折。如何平地空。漸看耉德閟。搔首問蒼穹。</text>
<title>輓趙承旨 錫晦○二首</title>,<text>頂玉拖朱顧眄光。忘年色笑百和香。風流此日眞堪憶。不着人間忮害腸。明光殿上一封函。特地煌煌司諫銜。叵耐紙垂丹旐路。喬山愁色十分含。</text>
<title>輓柳統天 五首</title>,<text>談笑能傾四座喧。蔚然風度古家存。最欽胷次眞冰雪。不見塵愁上䪿門。安貧養拙好容觀。誰識厨空苜蓿槃。日上書牕聲轉暢。傍人却訝范㽅寒。人間公議不全盲。剡繡爭傳姓字馨。先寔當年吾有愧。豐山處士粉書㫌。握手歸來未一旬。粹然眸子尙精神。花川重到公安在。立馬華陽眼欲辛。談經欲質古人心。棘棘精華起懦襟。聞說屛山開好會。得公何處亂絲尋。</text>
<title>輓權季善</title>,<text>蟬聲入耳淸。惻愴淚潺湲。吾友眞巖子。明日靑山巓。靑山不俗情。土饅何泫泫。念子方竗齡。佳名不偶然。初見下枝軒。蔚若鄧林楩。穎脫同隊林。綴珮雜蘭荃。遂遊大山門。聯翩名勝肩。汎濫日有富。舂容見大川。搴帷獨徘徊。才子汗流顚。騎驢上林春。欲和薰風絃。喫了紅稜餠。蹉跎曲江筵。頭臚已可卜。災病奈相挻。靑山在屋上。殘書繞床邊。村秀得實歸。古意能自鞭。無愧潭翁孫。可是吾曹拳。愚慵幸得子。先契自百年。追隨翰墨場。游泳皇王篇。良辰不孤往。好會每讓先。忍說蛉兒淚。晩抱一子憐。大弨空掛壁。漳濱日月綿。許我折臂醫。自分殘燭煎。去歲笁城行。握手調床前。喉間誦新詞。氣格頗翾翾。不是牖下韻。爲君賀喜遄。神方果損疾。能飮又善饘。誰報公長逝。廬江昨暮旋。長號上君堂。萬事莫問天。濩落歲寒期。慘怛庭下蹮。雨洗新秋綠。丹旐過前阡。和淚題哀曲。黃鳥暮雲翩。</text>
<title>屛山講席纔罷。以事徑歸。伏蒙僉長老占句唱酬。眷眷誘掖之意。藹然可掬。忘拙步呈。且以勖同志。</title>,<text>喜陪名德遂初心。夫子門前講席深。從古江山留剩馥。祇今警咳想遺音。雲收半畒開塵鑑。月入幽篁按古琴。認得西山千載意。幽期約共歲寒襟。</text>
<title>輓鄭同知</title>,<text>蓮萼煌煌舊榜春。分明追孝自天申。端能不愧懶翁姪。更看優恩宰樹新。</text>
<title>輓金丈 敏源○二首</title>,<text>高陽宅裏竹峯孫。牢落風猷可薄敦。此後楷模那復得。半輪霜月上書垣。至今爭道廟前哭。依舊蒼江畏壘新。千古精神應不滅。丁寧辭說更陳陳。</text>
<title>輓權可齋 明佑○二首</title>,<text>休休將去絶便嬛。平地工夫六十年。誰識尋常行樂處。胷中活潑浴沂天。屛翁披髮白雲鄕。萬古綱常星日光。遺落微言塵篋在。從今誰與細商量。</text>
<title>次金白巖賜祭時三陟倅兪漢儁韻</title>,<text>不用招招入海賢。王臣自合去當年。綱常隻手乾坤大。風節一家伯仲連。燭地長虹傳古異。騰天瑞色更今然。天香降處靑衿淚。祠屋行看聳海堧。</text>
<title>次屛院通讀韻</title>,<text>丌頭羞對古之童。五十光陰拾瀋同。豈有工夫忠孝外。相傳旨訣簡編中。今辰喜奉龍門席。此後應成絳帳風。爲向諸君申致意。簣功竿步十分充。</text>
<title>慶老席。疊前韻。</title>,<text>恨不當年將命童。一篇耆錄海桑同。禮存齒讓膠庠後。世入昇平雨露中。丹壁楓林新錦色。蒼顔蒜髮故人風。回頭更欲貢愚臆。鄕約行來庶可充。</text>
<title>輓李鏡潭 守貞</title>,<text>一曲淸江上。海東夫子孫。淵源千古在。矜式百年存。梅月人何去。壠雲鶴已鶱。半生綠竹句。雙淚不堪諼。</text>
<title>輓李都正 世白○二首</title>,<text>煌煌緋玉唱臚辰。爭說海東夫子孫。早晩含來丹鳳誥。如何歸作大荒魂。生長東南一拜遲。淸凉山色夢中依。摹來德美吾何敢。責沈千秋汗透衣。</text>
<title>輓柳畏齋 宗春</title>,<text>東南人物渺然際。今又如何哭我公。老去眞心元赤子。承來正學自厓翁。一生冰履淵臨地。千古周情孔思中。遠志丁寧分付意。不堪重過萬松東。</text>
<title>輓金虞卿 龍弼○三首</title>,<text>墨庄共玩金郞字。二百年來吾兩家。如何此日三亭路。長送情人特特車。靑歲相從白首今。何曾當面外輸心。更憐硯滴峯頭土。處士新阡向洛潯。推牕援手喚茅柴。是日獰風動九街。宿宿丁寧市隱約。爲誰凝竚鳳山厓。</text>
<title>輓權▣▣ 珪</title>,<text>西遊少日識芝眉。一脈臺翁見可知。詩禮楷模君子宅。純深風味上庠兒。童孫尙記嘉言誨。老友那堪暮笛悲。病滯漳濱違一哭。西風吹淚滿溪湄。</text>
<title>輓李后山 宗洙</title>,<text>大山儒鐸大鳴東。夫子平生座上風。七十年來眞見得。如今惆悵廣陵空。</text>
<title>次杏亭韻</title>,<text>當年心事問無從。只有參天雙樹封。多謝里賢培植意。幾人成就斐然容。</text>
<title>往花川。柳臨齋李寡齋李俛庵 㙖 諸長老方會謙庵亭。請乘舟上來。柳明寅有詩。忘拙步呈。</title>,<text>乘月訪花川。巖亭人未眠。催來白足僮。喚起蒼江船。高閣林間映。松堤水抱圓。翩翩綠樹逕。疑是凌波仙。</text>
<title>輓柳泰叟 國春</title>,<text>先叔當年好心期。先人膝下聞之詳。名家宜有稱家人。得公依然耳得嘗。溫溫衷曲自天全。一段冰心藹然光。羞同浮世風波客。不學人間粉紅粧。胷無忮求看易直。氣絶騰凌見眞常。山竹不揉無寸曲。爐金何羡發硎鋩。林廬日靚菊有花。家道孔宜和鳳鏘。從來善福非虛萃。蔚蔚爭看寶樹蒼。平生寸心相輸寫。老去扶將意冞長。憐我衰貌先年老。多公明眼炯雙方。如何厭世歸眞遽。不耐驚號熱中腸。逢兒片片相思語。忍聞情淚濕調床。獨立秋風無限痛。靑山句引好人藏。</text>
<title>輓金聖圭 宗錫</title>,<text>崚𡾓霞氣欲橫秋。許子風調不俗儔。可憐不遇 二字缺 在。幾人終古恁麽休。竗歲光華司馬門。端能不媿竹峯孫。雲衢莫恨低垂翮。騏子前程萬里轅。</text>
<title>輓權公允 相○二首</title>,<text>眞衷訥訥善於辭。欲去令人更欲遲。如何此日城東路。過我門前不我之。橫天竹嶺喚愁長。立馬當年子馬場。下里承顔應有說。兒郞又做壯元郞。</text>
<title>輓金匏山 龍普○二首</title>,<text>雲老家聲自百年。九翁蘭谷早周旋。聯床日月塤篪樂。看鏡精神節酌篇。符彩蔚然匏嶽色。襟懷堪比錦湖漣。乾坤雪涕將安仰。山土無情鎖暮烟。木落秋高漢水陽。先生舘下一旬強。䧺標氣壓千層岊。溫語風薰百和香。過闕何曾幽暗惰。名場恥共兒曹。丁寧說與蹮蹮子。此道今人棄似糠。</text>
<title>送柳臨齋赴洛</title>,<text>霜風特地獰。夫子有西行。吟罷河橋句。古人今日情。</text>
<title>鳳鶴山下。構小齋成。因以謾咏。</title>,<text>築室鳳山下。中堂兩夾房。蹁蹮北鶴羽。迢遞南花岡。曠野金盤錯。橫沙玉帶長。絃歌宜此地。喚做讀書堂。</text>
<title>次柳皡如屛院韻</title>,<text>江閣斯文地。秋楓錦繡中。通泉百世感。誰識古今同。</text>
<title>宗人 漢佐 招魂辭。四章。</title>,<text>嗚呼。是我宗人碧潼令公之柩。丹旐前孝子後。骨肉歸于故山丘。骨肉歸于故山丘。魂何爲乎獨夷猶。聞說潼之山。熊豹磨牙而晝吼。聞說潼之水。蝮蛇吹毒而浮游。歸來乎歸來乎。魂兮歸來。西方不可以久留。平陽舘海西嶺。歷歷長亭與短亭。終南山色入望中。識路歸魂定營營。居停主人魂知否。嗚乎不如歸不如歸。不如歸去故山靑。海水漾漾舟搖搖。直南嶺色摩天極。千歧塗萬別陌。莫由湖西南關東北。吁嗟乎大嶺之南福州之鄕。羣羣遠祝而望歸焉者。盡是公諸父諸兄之親屬。</text>
<title>南君錫示金子野鳳巖立享時韻。忘拙步呈。</title>,<text>鳳山佳氣鼎山東。爭說名家赫業崇。從古象賢祀典外。祇今觀德世祠中。諸孫報本黃陳禮。上客贈言濂洛風。慣誦汝南先輩傳。壽州不獨故安豐。</text>
<title>鼓巖歸路。宿丹丘偶題。</title>,<text>且莫愁冬之夜深深如海。又莫愁紙窻吼風撼睡睡不成。淸明一氣惺惺地。默默存心程氏箴子厚銘。</text>
<title>六言</title>,<text>勿謂無知無見。昊天及衍及王。兢兢如臨如集。循循隨事隨方。莫效半生半死。最怕若存若亡。久久勿忘勿助。只有庸言庸行。</text>
<title>敬次武夷櫂歌曲十章</title>,<text>爲報仙山莫詑靈。問渠那得姓名淸。乾坤不墜櫂歌曲。曲曲寒流萬古聲。一曲灘頭月滿船。觀瀾當日在晴川。先生去後無人到。依舊斷橋枕夕煙。天然二曲是何峯。從古人傳玉女容。却恐入宮還見妬。故敎巖壑護重重。三曲仙巖自在船。空飛架壑怪當年。無人喚得梢工手。百萬生靈定可憐。四曲東西矗矗巖。巖苔點綴綠毶毶。箇中自有眞消息。鳶在高天魚在潭。五曲溪回山轉深。淡煙濃霧夕陽林。無言獨對春山碧。琴拂盎然太古心。六曲溪流又六灣。蒼蒼雲峀幾重關。悠悠默玩圖書妙。鴝鳥聲中白日閒。仙櫂當年七曲灘。隱屛迢遰眼中看。祇今心法尋何處。夜夜淵光印月寒。八曲溪山勢欲開。樓巖矗矗水縈洄。遊人到此莫回櫂。更有源頭活水來。將竆九曲忽朗然。煙雨空濛滿一川。更欲凌霞極妙處。眼前傑卓摩雲天。</text>
<title>輓金天成 始定○幷小序○戊申</title>,<text>聞韶金秀才天成。孝於親友於弟和於妻子。得父母順。不幸短命死。死之日。從容顧妻若弟曰。父母在。毋以我悲。善事之。無傷我父母志。言訖而終。時年二十九。宣城李楨國聞而悲之。懼其大人之傷也。說夢假天語。俾執紼者歌焉。辭曰。夢有一丈夫。騎雲欵天閶。再拜香案前。稽首謁玉皇。曰天主下人。何舛報施場。彼壽而長者。遵何德而臧。此夭而折者。獨何辜而殃。善者日以怠。惡者日以猖。太史所深惑。是非果茫茫。天曰是或然。天道終不忘。陰陽兩磨裏。數運相推搪。比彼風中花。廁席誰主張。自其變觀之。難以一道量。及其久乃定。厥類如圭璋。不見昌平哭。思聖乃復光。不見潭溪慽。厥後乃克昌。此其大彰明。歷歷他可詳。吾不爾之罪。爾運適相搶。無生又無始。漆叟誠荒唐。千秋乃必返。荀子非謊狂。是以君子道。夭壽不貳方。聖人不語變。俗士昧其常。所以司馬氏。見譏朱紫陽。君看北堂下。茁蔚蘭芝芳。爾旣不食報。餘慶定洋洋。父兮且勿疚。母兮且勿傷。將看聚吊廬。翻爲獻賀坊。拜手受天語。環佩鳴琳琅。覺罷述以文。髣髴見屋樑。毋使翁心悲。爲我掛白楊。</text>
<title>雪後卽景</title>,<text>積雪初晴風力輕。更看簾月散淸影。如何千古百源翁。卻道無人知此景。</text>
<title>閒居八詠</title>,<text>蒼然太古色。朝暮擁書幌。微雨一番過。靜中方氣象。右山洋洋不息妙。川上當年示。有本斯能達。分付小子識。右水翛然爽我襟。疑是故人來。不須做羲夢。吾欲奏瑤臺。右風炯炯白玉鏡。不着一點塵。洗心當如此。日新又日新。右月鬱鬱含晩翠。歲寒操不渝。莫使斧斤伐。且供明堂櫨。右松猗猗本固直。有斐君子容。願得兒孫長。徘徊意不竆。右竹淡淡貞素質。古人呼爲兄。好藏淸香艶。留待調羹鉶。右梅燦燦東籬下。吐出黃金色。且愛晩節香。延齡吾不貣。右菊</text>
<title>贈平凉徐客</title>,<text>遊歷名勝間。名勝勸君歸。子兮何爲者。勸歸終不歸。君不見望子山頭林間鳥。夜夜啼送不如歸。</text>
<title>輓李聖功 養正○三首</title>,<text>同隣同學又同志。歲晏相期風雨詩。四海凋零君不見。茫茫斯世郢人悲。徵夢當年慶弄璋。顚風一夜橘林。知君不是昧於理。可耐高堂寸寸腸。嘕然喚我習池翁。爲愛風流酒後融。忍對黃花今日釀。西風吹淚過▣豐。</text>
<title>擬別宜山子</title>,<text>贈言自古仁者事。嗟我倥倥欲說將何說。願君歸去一口吸盡西江水。他日相逢爲君飜動廣長舌。</text>
<title>示齋居諸君</title>,<text>曉壁燈花一點明。讀書聲裏睡魔醒。慇懃寄向諸郞語。覆簣行看九仞成。</text>
<title>浮石一足㙮</title>,<text>佛言浮石石非浮。浮世人言言則浮。百丈聚樓雲際㙮。半空眞箇此山浮。</text>
<title>景濂亭</title>,<text>武夷通遠脈。曲曲古流聲。活潑天淵際。風淸廟右亭。</text>
<title>輓權文顯 聖鳳○甲子</title>,<text>匹馬殷山路。草堂春日陽。主翁傾倒意。客子綢繆章。別去瞻雲樹。書來忽白楊。懷人今已矣。題罷淚盈眶。</text>
<title>詠植松</title>,<text>幾年埋沒蓬蒿裏。靑盖軒軒始出籬。傍人莫笑辛勤植。會看他年大廈支。</text>
<title>洛江觀漲</title>,<text>集來太白山南水。千里滔滔滿意流。始覺有源方不息。直與天地共悠悠。</text>
<title>雪後卽景</title>,<text>昨夜瓊林萬樹花。一朶高懸上上柯。天外黑風撼不動。應爲瑤皇助粉華。</text>
<title>失題</title>,<text>行行峽徑斜。突兀林端樓。尖石何年立。危簷半欲浮。臨風已爽衿。論文更淸遊。誰是驚人句。欲搔李白頭。</text>
<title>輓權台仲 鼎鉉○乙丑</title>,<text>寂寞天山洞。泊然居士身。傷心耆舊傳。那有續編人。</text>
<title>輓詞[柳]</title>,<text>旬月相違恨別多。永違斯世恨如何。庸言印板朱陶說。操行常茶拙屛家。案頭絶筆空千古。夢裏歸裝瞥一過。査滓已消無可化。未應仙府促雲車。輓軸不可無吾詩。合眼書短律以送。千古之行。夢君方有遠役。草草見過何也。痛矣痛矣。</text>
<title>輓詞[李㙖]</title>,<text>平生膠漆契。落落看晨星。叔世眞君子。儒林儘老成。撝謙終有吉。白賁道彌亨。適去公奚憾。竆途後死情。</text>
<title>輓詞[金宗發]</title>,<text>不喜長纓騁九衢。肖兒相對讀程朱。低頭作善渾忘有。斂跡安心泯若無。倘轉微喉何說話。纔存一息便工夫。年來自愧身多病。魂夢空尋二舍途。</text>
<title>輓詞[權訪]</title>,<text>自少尋先契。同衰樂有朋。百年留客榭。三世讀書燈。行可鄒鄕式。名惟晉士徵。仙輧倏遠擧。後死痛塡膺。</text>
<title>輓詞[李周楨]</title>,<text>吾道東南一脈存。冰如無累玉如溫。孤山精詣曾傳法。百弗淸修幸及門。少日升庠觀志行。晩來紆爵賁邱園。如何白首相期地。歲暮難聞直諒言。</text>
<title>輓詞[權思浹]</title>,<text>孤山家裏下枝村。詩禮由來正法存。邃學端宜蒙士敎。高標如凂俗塵喧。將玆寶筏誰擔責。瞻彼淇園永不諼。一病蘧然驚大夢。士林相吊涕橫痕。</text>
<title>輓詞[李宗周]</title>,<text>豐城和氣一家春。南嶺衣冠頌子仁。行蹈彝倫歸地望。業專經術養天眞。好將儒素安竆巷。未逐旌招拜紫宸。車馬憧憧元禮宅。魯鄕風敎更何人。容來賤子是公寬。幾接徽言到夜闌。雅度早承先輩許。醇姿深得衆人歡。西隣暫問病持憲。南國遽亡賢敎官。六十五年非上壽。鶴山秋色淚中寒。</text>
<title>輓詞[李堒]</title>,<text>休休莫莫卧林扃。六十年間養性靈。心似朱然軍壘在。工專和尙主翁惺。鶴臯聞遠成孚尹。螟誨傳家有典刑。吾道如今凋落盡。薤歌起處淚先零。</text>
<title>輓詞[李宗儒]</title>,<text>子有南湖楫。撑船日溯洄。道肥黃㜷卷。春永太和盃。鄕黨推先進。朝廷擧茂才。趨庭能繼述。詩禮在方來。</text>
<title>輓詞[柳學祚]</title>,<text>晠代眞徵士。孤山好法門。傷心反席際。不愧聖人言。孝友而恭儉。濟之以剛方。七旬眞積力。珍篋尙有光。</text>
<title>輓詞[金宗奎]</title>,<text>東南寥落日。典刑獨吾公。端重存儒範。謙恭挹古風。模楷傳市隱。文雅述孤翁。豎脚聲利外。持身禮樂中。躳行崇醴胾。經術辨銀銅。響徹鳴臯鶴。心羞下澤鴻。每切憂時語。恒存濟物衷。那知吾黨厄。遽報哲人終。北海宵帷撤。西林曉雨濛。百年依仰地。一夕殄瘁恫。歸化公無憾。賢胤又箕弓。</text>
<title>輓詞[柳懿睦]</title>,<text>乘槎學海早知津。詩禮傳家切琢彬。市隱風兼孤老訣。百爺門與懶翁鄰。士林遽切云亡痛。鄕社應評可祭人。獨抱遺經迷去路。鶴柯秋日暗傷神。屛齋講席猥輸誠。千聖傳心一部經。老栢穹林通秀氣。洪鐘古器鑄諸生。弄籤燭照天人奧。問字毫分性理明。臨別一言珍重勉。至今猶在耳邊銘。</text>
