<title>敬次王考贈人韻</title>,<text>拶拶衆生大地中。一秭渺爾寄吾躬。如何男子聰明質。肯把彫虫做着功。</text>
<title>敬次家君韻</title>,<text>四世享湛翕。融融長帶春。養眞書有味。處靜事無塵。忠孝傳先業。功名付別人。至歡諒在此。永歲可怡神。</text>
<title>請業于守宗齋先生凾席下。及其告退。先生以詩贈行。銘感之餘。謹賡以獻 二首。</title>,<text>臯比擎歸珠一顆。明光瑩徹照肝心。山家從此傳奇寶。襲襲留藏篋裏深。盎然一座噓春氣。講罷無言只許心。駁質偏蒙爐韛化。泰山義重海情深。原韻湖有淸冰山有月。分明照得兩邊心。含情欲語還無語。積雪前宵一尺深。</text>
<title>陪先生留高山寺。次宋友士奇 秉琦 贈別韻。</title>,<text>浮生離合踵相尋。悵意如何樂意深。珍重吾人勤勉意。百年敢忘此時心。原韻村舍山房共討尋。充然眞力造之深。我私不止絲藍喜。今世衆生爾大心。</text>
<title>秋夜有懷士奇</title>,<text>滿壁蛩音又一年。卧看碧落斗樞旋。夜深紋簟凉如水。輾轉懷君耿未眠。</text>
<title>三月晦日雨中。吟此餞春。</title>,<text>鎭日書樓坐翠微。長菖細柳正依依。天翁解惜春光散。雨打庭花濕不飛。</text>
<title>幽居閒况</title>,<text>綠楊汀上宅。白日掩荊扉。中有淸眞士。抱書淡忘機。</text>
<title>閱重山集有感</title>,<text>薖軸當年老碧山。塵編流落在人間。鳳凰文采趾家美。螻蟻精誠憂國艱。火藁紫陽䟽未徹。烟舟彭澤賦空還。如何許大經綸說。便作書生破睡閒。</text>
<title>次人窮字韻</title>,<text>十年未送退之窮。大丈夫心不怕窮。名德飽人貧亦富。媚容學婦達猶窮。賢明然後安淸素。英傑從前起困窮。不信君看千尺木。枝枝臃腫閱來窮。</text>
<title>余未歌鹿。伊日雨注。擧人皆櫛沐。以詩嘲下第人 二首。</title>,<text>禁園花柳壓東樓。雨雨風風晩未收。洛浦女兒堪絶倒。軟巾全濕沒人頭。儒巾或稱軟巾。一雨絲絲水正肥。花泥如海點春衣。可憐落日楊州客。鶴去錢空也獨歸。京城楊州地。故借用楊鶴。</text>
<title>省先生墓有感 三首</title>,<text>夢過二十五春秋。門下書生已白頭。寂寞石人難會語。一任靑山杜宇愁。記取凾筵列講生。十年偏得荷恩情。此身愧欠侯巴事。辛苦一筇來展誠。葬我先生已隔年。秪今松大強如椽。尙留尊像來人看。壁立前山直揷天。</text>
<title>謹次兪丈 鎭友 寄贈韻</title>,<text>白日雖云晩。車輕路砥平。願言同努力。陟彼采蘭英。</text>
<title>贈別再從山汝 海朝</title>,<text>枕溪屋角早寒生。花樹三朝款得情。怊悵送君空佇立。滿庭山色夕陽橫。</text>
<title>秋夜拈前韻</title>,<text>蓬山月上海雲生。半夜虛堂悄悄情。唱斷竹枝人不見。烟洲十里露葭橫。</text>
<title>春望</title>,<text>池塘日暖作微波。十里平蕪野色多。坐失墻頭前日見。綠楊半掩第三家。</text>
<title>西林</title>,<text>西林昨夜雨初晴。碧草如烟滿地生。好是東風寒食節。隔溪亂唱踏歌聲。</text>
<title>送友</title>,<text>征驂臨道欲催行。十里長山發曉明。㝡是輕黃溪畔柳。絲絲亂結別人情。</text>
<title>懷友</title>,<text>小庭初綻碧桃花。今年春事又已過。休說南州山海濶。夢魂容易到君家。</text>
<title>余用廊舍數間。見切桂薪之憂。遂就中隔壁。下一間則賃人産居。上一間則爲余偃息。盖借火意也。人譏其陋隘。故吟此以解之 五首。</title>,<text>生業於人桂玉均。半分家累屬他人。如今心上無毫事。隨意架書繙動頻。引火何人壁用穿。壁還隔了火還連。此事休嫌今古異。隨時妙道各當然。野人矮屋枕溪回。甕牖東頭向日開。長物惟餘風月在。尙優各占半間來。甲第長安欲入雲。曉鍾纔動惱心熏。何如小簟酣眠足。直到𦯄簷射日昕。人嘲劇戱故多般。入室未能達一間。爲報溪南如斗屋。簞瓢學得昔時顔。</text>
<title>謹次任鼓山 憲晦 蒼碧亭韻 幷序</title>,<text>伏聞近搆一亭。取朱夫子蒼厓無古今碧澗一千里之句語。名之以蒼碧。又次原韻。使門下諸益迭爲唱酬。甚盛事也。欽艶之餘。忘拙謹步。敢冀斤正。夫子去千年。中州隔萬里。俯仰得遺風。蒼山又碧水。</text>
<title>敬次尤菴先生上淸陰大爺韻。上立齋相公 近洙。以寓宗仰之誠。並序○二首。</title>,<text>昔尤齋先生旣受睡翁墓碣于淸陰大爺。仍以詩律用寓宗仰之誠。而淸陰又有陽春和章。甚盛事也。弼亦於前春。猥謁王考狀文於門下。事固相符。情又相感。敢次原韻以上。而又以數三句語。尾足餘意。倘賜鑑正。東方祥鳳出。邈在五雲邊。住處磬縣室。用時舟濟川。解官扶大義。黃楊歸墟。不入都闉。 衛道箚遺編。編出宋子大全箚疑六𢎥。 日夕徒勞仰。高山特巋然。華陽門戶又開明。德業文章一世傾。元子姬家師保位。大賢程氏弟兄名。古人出處難專美。新府居留未足榮。爲說君恩等山重。佇看施措答羣情。</text>
<title>疊前韻。贈舜五兄 宋秉瑞。○並序○二首。</title>,<text>旣次先子舊詩韻。敢塵春府淸鑑。故又以其韻搆拙以呈似。豈曰詩乎哉。秪暴微悃耳。我有同心子。捿息水雲邊。李屋留盤谷。蕫帷下廣川。華啣通蔭籍。盛事播賡編。以太學掌議。晩侍耿光。賡進御製韻。而承傳蒙除敎官。 懷緖如山積。春來倍黯然。野屋春來未遣愁。梅陰坐惜歲華流。碧欄干下空延佇。爲有情人隔暮洲。</text>
<title>餞春翌日。入雲谷書院。見梅花 二首。</title>,<text>春盡幽愁欲萬端。此心較似別人難。孤花能表全春色。更住藜筇仔細看。嬋娟一樹淡粧成。悄立如人最有情。問爾開花何苦晩。也應留待邵先生。</text>
<title>同淵淵齋宋祭酒 秉璿 遊牛潭。敬次尤齋先生遊俗離黃山韻 二首。</title>,<text>一泓澄碧穿雲山。漁舠輕漾溯中間。道人隨處得眞樂。半晌管來魚鳥閒。右黃山韻。左俗離韻。前哲冥捿地。緬懷杖屨行。百年山水在。依舊畫中明。</text>
<title>致侑松江先祖文淸公。而未得往參。用詩展誠。</title>,<text>先生德業鼎彜存。流慶無窮裕後昆。遐壽八旬已奇事。褥儀五世又名門。山河帶礪功臣誓。天地陶甄聖主恩。濟濟衿紳徒入想。南雲極目暗銷魂。</text>
<title>宿愚溪 二首</title>,<text>雨歇泥猶滑。西陽發蕙園。欲知此行意。嗚咽不能言。携杖乘昏入。螺城李友居。人閒明月出。又看紫陽書。</text>
<title>過畫巖</title>,<text>金莎鋪十里。春氣藹如烟。到此風情極。未須讓少年。</text>
<title>宿淸塘</title>,<text>一春經過畫圖明。水水山山不記名。直到淸塘五十里。嫩楊西畔炊烟生。</text>
<title>過七寶峙</title>,<text>輕風淡掃碧山雲。二十日前春已分。百種戀花花未見。欲持羯鼓寄東君。</text>
<title>入華陽洞。敬次孝廟御製韻 三首。</title>,<text>萬古血誓可汗兵。今年今日陷重城。臨風一灑孤臣淚。岳色泉聲共不平。寧陵志事養雄兵。風雪擬驅遼薊城。謾使東民遺恨抱。蒼梧遠色暮雲平。怒濤聽似疾驅兵。倚劒遙望北斗城。膽氣無端潮湧上。燕山直可一拳平。</text>
<title>巖捿齋。拈賦農巖集韻。用寓感慕之意。</title>,<text>隻手扶皇綱。大義萬世警。皓首栖碧山。非直爲幽景。衆石何皛皛。手掬淸澗冷。遺風振宇宙。後人發歎永。白日照屋明。起我拜眞影。雲空松子落。癡坐想過境。願抱麟經入。終歲味閒靜。</text>
<title>過巴串</title>,<text>萬顆石堆經劫塵。淸瑩賴有水磨新。滿地瓊瑤成窟宅。誰敎笙鶴喚仙人。</text>
<title>仙遊洞</title>,<text>仙人元在水晶宮。面面玲瓏一色空。日照藥爐歸路晩。碧山十里綵雲紅。巖有鍊丹爐。自此向綵雲菴故云。</text>
<title>敬次農巖先生韻</title>,<text>巴固寬中兼有奇。仙溪未必見平夷。始知二子非明證。休把偏全相埒持。二子指夷，惠。原韻巴谷寬平仙洞奇。眞同和惠與淸夷。須知廣度能容物。未若孤標凜自持。</text>
<title>宿彩雲菴</title>,<text>雙屐東南萬疊山。遙天空翠彩雲間。春風吹斷仙人夢。蓬海迢迢駕鶴還。</text>
<title>宿磻溪</title>,<text>太公所居否。投宿是磻溪。味悅盤魚供。夢驚簷鳥啼。路分平野濶。天壓遠山低。漸喜家鄕近。催歸日未西。</text>
<title>還宿愚溪</title>,<text>丈夫懷事感陽和。滿地蘼蕪獨放歌。上國難觀周禮樂。中州非復漢山河。一聲痛哭靑山裂。萬種幽愁白髮多。歸到愚軒仍命酒。端宜醉倒入無何。</text>
<title>謹次立齋相公二止堂韻</title>,<text>選勝開凾席。微言互發明。飮河涵盛德。懸斗仰高名。秋月千年照。春風四座生。遠違爐韛化。只得和聯成。</text>
<title>續成保晩齋韻 並序</title>,<text>位高年老。卜築於淸壙之地。花卉成列。經史滿架。固爲晩境厚餉。然目下國勢岌嶪。民心渙散。如在漏船中。日夜懸望。只在副手梢工。而文丈若以區區數畝之地。排置得宜。看作自家經濟而怡然爲樂。則豈朝野備責於文丈者。而亦豈文丈之平日所欲者哉。盖年耄志衰。自有不得不然者。存乎其間而然耶。故詩意妄僭及之。所謂知我罪我皆在此。未知尊批果如何也。蓮沼隣梅塢。上頭書閣臨。敢言仙福厚。偏感聖恩深。非爲紅塵遠。秪緣白髮侵。優遊遂初服。庶獲古人心。</text>
<title>詠菊懷人</title>,<text>我愛黃花發。一生氣味同。采采云誰贈。人在碧山中。</text>
<title>偶感</title>,<text>一生憂國鬂成絲。廊廟看今累卵危。野芹縱美無由獻。且向雲畦馴鹿兒。</text>
<title>呈龍崗</title>,<text>文園高會占佳時。滿地槐陰麗景遲。小戶通凉眠稍穩。短簷漏日坐頻移。江湖興發三甌酒。雲水情爲一斗詩。点句每蒙斤正力。逸才媿乏鳳毛奇。</text>
<title>呈珠峯</title>,<text>靑眸新拭盍簪時。墨壘初消夏日遲。軒冕無緣枕夢斷。海山有譜琴心移。暮年多感孔明表。眞境愛吟康節詩。文酒三旬聊喜劇。世間難得此緣奇。</text>
<title>張斯文 庸植 挽</title>,<text>萬事悠悠露薤傾。五旬優得善人名。源頭實行推誠孝。酒後眞情見坦平。方擬百年同井落。那知一疾隔幽明。最是姜衾賢弟恨。夜深孑影對寒檠。年老同居。故末及之。</text>
<title>偶成</title>,<text>靜中看物好探眞。潑潑天機到底春。風織水鱗千㨾細。雨粧山黛十分新。淡雲歸處渾忘語。明月來時輒會神。向晩有懷歌白雪。知音幸得郢門人。</text>
<title>詠古木有感</title>,<text>當春葉綠入秋紅。外面尋常與衆同。心耐雪霜虛有受。材優樗櫟壽無窮。厚培已積仁天露。挺立難搖特地風。今世何人匠石否。一任棄置在山中。</text>
<title>淵淵齋次李白紫極韻見寄。故和而却寄。幷序○二首。</title>,<text>昔谷雲金公嘗爲此詩。屬數三諸賢共和。尤翁在蓬山謫所。亦和二篇以送文谷。幷及農巖先生。使之續次。實一代盛事也。今年春。淵淵齋宋公自以四十九歲。適符李白述此之年。次其韻以志感。又要聯和。故玆忘拙搆呈 二首。我生樂田居。境邃繞水竹。春晩芳菲歇。采采不盈掬。欲寄同心子。碧山冥栖獨。惓惓兩綢繆。弱齡托契宿。端嘿玩時變。燭理若龜卜。榛蕪奈塞路。慨念陽道復。大義麟經在。精深要反覆。願言加努力。相與講明熟。猗歟淵淵翁。盛德比簀竹。睟盎達面背。怡然喜可掬。積蘊莫由施。詎妨善身獨。介石確不拔。猿鶴盟已宿。年臻揲策數。蘧工此可卜。感慨發爲章。寄我讀三復。勤勤修攘意。恫纏明社覆。天運沒奈何。嘿嘿坐視熟。</text>
<title>書前詩示香農 申正煕 而和以寄贈故又和而却寄耳</title>,<text></text>
<title>申丈 命潤 輓 三首</title>,<text>六旬行義服羣情。㝡是源頭孝有名。抵死血心君記取。秋風輿疾掃親塋。等閒槐穴夢初醒。木石窮山獨掩扃。請看上頭留碩果。庭前寶樹也靑靑。白鶴山高雨雪紛。靈㫌去去入悽雲。人間此路傷心地。唱斷哀些不見君。</text>
<title>李君汝圖來訪</title>,<text>緗帙一床筆一枝。自餘活計付笆籬。一生人在白雲地。九月客來紅葉時。預洗盃心候月至。細塗窓孔禁風吹。絶痴老物呻吟苦。多愧更深未就詩。</text>
<title>謹次申輔國 櫶 遊華陽洞韻 二首</title>,<text>勝日黃楊洞。行尋峽路通。肅瞻皇帝廟。緬想主人翁。祭楚䂓模倣。尊周義理宗。欲知楣扁意。萬折必迴東。藍輿珍重遠尋幽。天餉奇緣辦此遊。白石蒼崖眞畫境。黃花紅樹又淸秋。山中宰相並三座。率二子往故云。 地上神仙第一流。多謝瓊凾傳寶唾。風光宛得眼前收。</text>
<title>中秋感懷</title>,<text>爲遣名辰強引觴。鬂華種種惜年光。田苗還本能成實。山菊非眞却葆香。冷落三盃人上墓。間關雙屩客歸鄕。如今老物難逋罰。詩令怕看嚴似霜。</text>
<title>謹次閔輔國 泳緯 遊七賢寺韻</title>,<text>萬木蕭森已抹霜。台監選勝集山堂。軒貂謝却紅塵遠。杖屨逍遙白髮長。豐樂得時涵聖化。文章酬債播芬香。如今不負佳辰約。滿砌菊花生色黃。</text>
<title>中秋翌日</title>,<text>君我相逢白髮多。滿庭明月不遊何。江湖夜冷情人想。宇宙秋生壯士歌。功業差池千里去。光陰容易百年過。田翁晩享昇平樂。故引蕉盃漾碧波。</text>
<title>次尹友士行 永夏 次人飮禮詩寄示韻</title>,<text>滿簾花旭褪輕寒。盃事良辰且劇懽。拜揖周詳錯籩豆。觀瞻齊肅列衣冠。先王禮樂斯爲美。煕世風流古亦難。病我未攀凾席誨。秪將雅什百回看。</text>
<title>暮春</title>,<text>廣陵三月雨飛天。鎭日茅齋坐悄然。見說山中花事晩。幽人也是惜芳年。</text>
<title>無題 三首</title>,<text>靜中功業大。人十己當千。梅鶴今和靖。烟霞古輞川。花庭紅襲地。荷澤碧涵天。正好煩襟滌。携筇步磵邊。又小雨新晴藥塢西。洞天寥廓鳥歸栖。山人近得豪華㨾。一色綾羅碧草堤。又矮屋三間對碧峯。閒來展讀錦書封。倚巖花懶庚炎曝。近戶梧凉午睡濃。別土風情栖覊鳥。異時膏澤蟄神龍。平生不曉人家事。褦襶今朝更把筇。古樂府云今世褦襶子。觸熱向人家。轂子云褦襶笠子也。韻解云不曉事。漫叟詩話曰。余素畏熱。乃知觸熱來人家。謂之不曉事宜矣。程曉詩曰。閉門避暑卧。出入不相過。今世褦襶子。觸熱向人家。主人聞客來。嚬蹙奈此何者是也。</text>
<title>柳君光愚輓</title>,<text>哀慶人家太疊頻。昨冬賀語已前塵。七旬舞彩老萊孝。半世固窮原憲貧。莫歎齊竽難稱意。好敎楚璞獨懷珍。薤歌一曲文山下。回首東風淚滿巾。</text>
<title>元上舍竹圃丈 世準 委訪而因拈韻</title>,<text>風流上座爲誰開。竹圃先生此日來。寶墨傳神釵畫運。新詩擅價錦文回。歸轄欲投留客井。遊筇莫上望鄕臺。判知駑質難追步。令下分甘金谷盃。</text>
<title>趙友小雅 性憙 遠訪。因拈韵叙懷。</title>,<text>卯字柴扉笠㨾家。一樽相對帽簷斜。豫章處士登高榻。康節先生返小車。雲樹兩年勞夢想。江湖千里采芳華。見君誇道林泉樂。携到前溪踏晩沙。</text>
<title>趙査淵齋 性愚 遠過弊廬。設酌暢懷。</title>,<text>挽君正是遣閒愁。君且爲詩我且酬。白露蒼葭秋滿地。黃花明月夜宜樓。英華盖世兼三絶。名行傳家第一流。歸路情懷先入想。短驢去去幾回頭。</text>
<title>朴兄竹僑 承源 尋訪呼韻</title>,<text>緣溪線路草纖纖。笠屐依然舊子瞻。工業積勤磨李杵。姓名久晦下嚴簾。頑雲未破秋陰逗。輕靄初收晩景添。樂歲優遊賴誰力。野氓偏得聖恩霑。</text>
<title>中秋後拈韵述懷。屬諸少和之。</title>,<text>南村巷陌舊情深。綠鬂韶顔儼共臨。跡阻靑雲曾斷念。歌傳白雪少知音。蟲隨寒氣依秋壁。鴉負殘陽趁夕林。最恨中秋風雨劇。一年佳節未追尋。</text>
<title>與任敎官 百煕 申淸道 㮋 會申判書 正煕 家慮雨徑歸追構以呈 二首</title>,<text></text>
<title>幽居</title>,<text>石角數弓占我家。山山水水互重遮。山水故解遊人意。不許輪蹄此地過。</text>
<title>李雅雨堂再訪</title>,<text>山屐間關趁夕烟。隣朋驚集小釭前。黃花一出人醫俗。白酒三行夜抵年。雅範重瞻情亦熟。文章細較價相懸。懶翁還有奇奇事。通軆淸虛了忘眠。</text>
<title>申公僉知 栢 挽</title>,<text>末俗滋虛僞。惟公實德全。儉勤由本性。孝友見根天。仁得稀年壽。拙承先祖賢。如今更何覿。痛哭西風前。</text>
<title>申公同知▣輓 五首</title>,<text>百鍊良金出水蓉。古家模範極雍容。追思談屑霏霏地。醉得周醪氣味濃。六顆掌珠列彩衣。人家綿祿似公稀。昭昭食報今如許。爲善莫言神理微。飄然白髮望如仙。氣力康強八十年。緋玉不知何㨾物。一生淸素任蒼天。十歲交情近益深。源源杖屨憶光臨。眼看先輩凋零盡。痛哭西風淚不禁。落木蕭蕭鴈叫霜。此時此別最悲凉。黃花滿地人不見。唱斷薤歌獨掩堂。</text>
<title>重陽後集新美詩伴。設酌拈韶 二首。</title>,<text>靑山屋子遠闉城。涉險來尋款款情。虹月初見才子氣。江湖浪得散人名。良辰易負黃花老。末路相逢白髮明。婦孺窮村傳盛事。詩家從此有新聲。秋意駸駸轉入深。水村遙夜卧聽砧。月中酷愛黃花發。霜後偏憐病葉吟。白髮暗欺少年志。黃金難買故人心。牙琴從古知音寡。山路間關共許尋。</text>
<title>暮春者。東床客 趙晉圭 來。</title>,<text>簾旭舒長屬暮春。淸和天氣正宜人。四山紅霧花香暖。萬穗黃金柳色新。滕閣序文誰擅價。蘭亭契會果超塵。晩來消受無他法。且理藥畦康濟身。</text>
<title>上元小會。喜詩客在座。鄕信又來。</title>,<text>綠綺紋窓亞字橫。勝遊憶昨月初盈。三冬閉戶塵機息。十日看山道氣生。座客摘驪誇警拔。鄕人寄鯉報平安。歲新差喜添書課。賴有𦯄簷夕照明。</text>
<title>漫吟</title>,<text>向晩烟霏捲碧霄。一春許得共君消。天垂曠野方知濶。樓壓靑山不敢高。詩比梅瘦淸可匊。魂迷芳草渺難招。支頤闌曲痴如坐。溪樹依迷入望遙。</text>
<title>上元。李希齋來訪。</title>,<text>蓽門多感枉臨頻。鶴髮頎然老大身。面上頓除些子俗。胷中長得自家春。名辰初占上元日。風韻並參六逸人。雪月會從今夜凈。快敎埋沒世間塵。</text>
<title>淸秋。會朋拈韻。</title>,<text>韻士當秋意氣橫。豐年稻熟酒盈盈。風微竹粉臨床墜。雨久苔錢繞壁生。詼謔猶存少年習。詞華方見大家聲。蒼凉霜候陰雲合。夕照寒山未肯明。</text>
<title>與山汝同宿螺城 二首</title>,<text>螺城山下叩荊扉。臘月寒天客無歸。大地幻容驚夜雪。薄綿多力賴朝暉。主翁致禮情何厚。賢弟論詩興欲飛。一宿端知天所使。奇緣缺界也應稀。芳湖涵雪月。景勝着詩難。相看淡無寐。不是爲宵寒。</text>
<title>秋齋逢友</title>,<text>秋齋久吟病。多謝故人尋。霜落楓生色。月明竹有陰。江天歸暮鴈。山屋下幽禽。歌筑逢何晩。今朝始解音。</text>
<title>漫吟 七首</title>,<text>松齋雨過意迢迢。試罷淸茶坐寂寥。處士北山鶴盟固。故人南國鴈書遙。焚香掃坐白雲榻。駕屐踏來明月橋。見說幽人癯似鶴。一生志氣在雲霄。廣惠舘東處士家。胡床睡起又煎茶。晩來文酒風流足。一卧江湖歲月多。二月正當寒食節。一年未見杜鵑花。卯君最有關心事。觀海峯前路正賖。倦凭梧几病懷寬。詩事從容極意歡。閨色無關妻却鏡。家聲有望子勝冠。夜深石氣偏含潤。春早梅花巧耐寒。取次華箋揮灑了。燈前信手一回看。矮屋三間曲澗東。簞瓢契活古人同。晩年高卧江湖上。落日長歌宇宙中。末路經綸只捫蝨。丈夫技業卽雕蟲。頹然牕半渾忘事。濁酒三甌上面紅。良辰緩步酒力微。偶訪溪翁看棋圍。石田日㬇人東作。水國春深鴈北飛。淸澗抱欄寒透簟。好山當戶翠生衣。請君欲識儂家住。槲樹籬邊白版扉。蒲團涔寂裊篆烟。烏巾半岸倒樽前。北城鴈信今三日。南國梅花又一年。鶴下荒庭琴獨撫。人歸空谷榻常懸。此筵最欠惠連在。春草詩成謾自眠。春來浩蕩興難收。領略風光苦未休。細撿新詩忌鶴膝。追思舊學慙烏頭。靑山經雨三分畫。碧草如烟一種愁。歸卧松牕渾不記。纖纖初月已西流。此世風裁任獨持。天遊跌宕又能詩。溪友尋常同偃息。家翁四十合聾癡。歸雲無事能留我。啼鳥多情欲爲誰。春雨一番醒柳眼。遊人最是蕩情時。</text>
<title>嶠客投宿</title>,<text>客槖頓空爲歲荒。到頭討喫寄茅堂。逢塲偶得一宵穩。坐榻擬聞三日香。癯骨崚嶒疑恠石。禿髥蕭颯欲寒霜。衰年役役緣底事。歸家端合課農桑。</text>
<title>丐兒</title>,<text>蓬髮㲯毿訴向吾。爺孃弟妹幷云無。行裝脫略餘褌褐。名姓尋常漏版圖。膓忍雷鳴龜似縮。身甘露宿鴈同孤。來尋仙境知非偶。留作靑童挈玉壺。</text>
<title>春雪</title>,<text>山村冷落閉門深。一雪霏微夜入林。柳幕絮飛還沒跡。竹樓玉碎未成音。性偏虛妄當頭幻。事極倥傯頃刻臨。兼得月華多逸興。山陰政好故人尋。</text>
<title>山齋閒居</title>,<text>端居悄悄集憂繁。野屋蕭森樹色昏。庄畜寒梅三百本。家藏老李五千言。石同老佛諧心性。山似情朋入夢魂。春事儂家時正及。好將筇屐涉田園。</text>
<title>小樓卽事</title>,<text>小樓詩事笑相看。風漾硯池微起瀾。勝境偶臨流水上。故人遙憶碧雲端。石田雨細藥苗長。梅塢日高花影團。吾儕相對無別事。淡婆姑吸更消閒。</text>
<title>携冠童在川上。偸一日之閒。</title>,<text>溪村十里一路微。屨筇鎭日欲忘歸。空膓澆酒無淸濁。慧眼看詩判是非。獨鳥衝烟開畫格。游魚吹浪得天機。箇中絶事君知否。坐草移時翠襲衣。</text>
<title>蕙園幽居</title>,<text>井字柴扉白晝關。訪花每趁月中還。鷄牛判不爲其後。龍鳳知應在此間。白雪欲消誰郢和。靑山如畫卽滁環。園翁解道菖蒲說。偸得浮生半日閒。</text>
<title>代人賀回昏 韓判書章錫父。</title>,<text>寶瑟諧音八十春。結縭舊甲歲居寅。平生擧案齊眉地。當日卧床坦腹人。祖子孫兼文蔭進。上中下頌孝慈仁。始知福善非虛語。更把醮樽暗祝神。</text>
