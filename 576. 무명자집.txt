<title>讀書 乙丑</title>,<text>月是太古月。書是太古書。太古明月下。人讀太古書。</text>
<title>月暈 丙寅</title>,<text>嫦娥竊靈藥。逃入廣寒宮。天帝將捕治。長圍萬里空。</text>
<title>綿弓</title>,<text>綿弓弓㨾製。彈綿學彈弓。恰似初弦月。半出白雲中。</text>
<title>答奴告買月 丁卯</title>,<text>僮僕欺余曰。今宵買月懸。不知何處市。費得幾文錢。</text>
<title>讀楚辭</title>,<text>湘江流不盡。屈子怨無窮。楚聲留萬古。蕭瑟起秋風。</text>
<title>筆花</title>,<text>彤管天然尖且團。化翁巧製滿林間。若使蒙恬曾見此。不勞當日獵中山。</text>
<title>杜鵑花 戊辰</title>,<text>薰風麗日氣淸和。起拓南窓玩物華。一夜雨聲春滿眼。遶山紅錦杜鵑花。</text>
<title>桃花</title>,<text>三月春天暮。桃花亂落時。坐看如紅雨。高吟李賀詩。</text>
<title>喜晴 己巳</title>,<text>連旬積雨喜初收。習習淸風散我愁。槐柳洗容晴景媚。鳧鷗樂意暖波游。若非王子山陰夜。疑是蘇仙赤壁秋。安得金樽與玉笛。錦帆沿泝大江流。</text>
<title>夜坐</title>,<text>夜久羣囂息。憑欄意獨淸。踈星垂大野。落月半遙城。潦盡金潭淨。雲開玉宇平。靑林來爽籟。胸海覺虛明。</text>
<title>七夕</title>,<text>七襄終日不成章。爲是今朝嫁鼓郞。靈氣慘悽雙宿動。仙風飄拂兩旗張。相逢未盡相離恨。一歲堪嗟一夜忙。猶勝嫦娥空竊藥。年年獨宿廣寒堂。</text>
<title>喜雨 庚午</title>,<text>隨風潤物細霏霏。颯爽眞能排烈暉。枯槁禾苗顔發澤。凋傷草木氣還肥。三旬大旱咨千口。一夜神功浹四畿。雨玉雨珠胡可比。萬民從此庶無饑。</text>
<title>秋曉卽事</title>,<text>雲散星稀柳拂風。竹簾影黑月朦朧。鐘聲滅沒寒江渡。樹色依微遠峀籠。何事有哀蟲切切。阿誰相促鴈怱怱。蘆花十里蒼茫際。一曲漁歌興不窮。</text>
<title>霽月</title>,<text>積雨新收霽色呈。今宵光景十分淸。纖雲凈掃天如鏡。大火初流桂吐英。灑落襟懷梧上照。從容氣象室中迎。若爲邀得吾同志。共倒盈盈月下觥。</text>
<title>聽蟬</title>,<text>七月鳴蟬洗耳新。一聲寥亮徹蒼旻。濃烟細柳風來夕。落日高梧露下辰。斷續不知何律呂。凄淸只覺爽精神。前生定慕緱仙術。學得簫音遂蛻身。</text>
<title>春祝 辛未</title>,<text>今日東君按節來。新春淑氣一天開。我如草木乘生意。願作名花學圃栽。</text>
<title>詠火</title>,<text>炎炎相續未嘗絶。朝夕烟橫萬竈炊。若使燧人曾不鑽。黎民那得免寒飢。</text>
<title>七夕</title>,<text>梧桐葉落火星流。七日佳辰七月秋。不是無端終夕雨。天孫淚盡別牽牛。</text>
<title>除夜</title>,<text>賣他癡騃盡。仍把屠蘇盃。舊歲宵中去。新春子後來。千門呼博燭。五漏打堆灰。將使甘羅笑。筭年愧不才。												又						守歲家家人不眠。三彭上訴豈其然。童心自有迎新喜。笑賀明朝得一年。</text>
<title>立春 壬申</title>,<text>餠飄繭紙出。菜上玉盤行。辛未隨灰盡。壬申共漏生。千門陽氣至。玄陸歲功成。數字區區禱。立春大吉迎。</text>
<title>苦熱</title>,<text>陽烏赫烈一何威。火傘張空爐四圍。道上行人多暍病。園中蒔菜盡萎腓。思將赤脚層氷踏。徒喚蒼頭巨扇揮。安得雲梯登九萬。手傾銀漢洗炎暉。</text>
<title>苦蚊</title>,<text>炎欝氣蒸草洳成。乘昏得意任橫行。遠來聒耳如遭哭。近至叢身疑遇兵。長喙微形飛嚙善。惡煙嗜肉往還輕。露筋貞婦應哀訴。天帝胡寧忍汝生。</text>
<title>七夕</title>,<text>癡牛騃女隔西東。只得逢歡此夕中。幸不長離恩有感。却思前事悔無窮。停梭翠袖三更動。駕漢金蘭一道通。送與人間多少巧。年年猶復乞詞同。</text>
<title>大風雨 癸酉</title>,<text>潑墨頑雲勢莫摧。疾風淅淅駕獰雷。江濤直𥳽高山上。海雨亂隨走石來。無計撥回天氣朗。何由快覩日輪嵬。床床屋漏添愁歎。排悶新詩強自裁。</text>
<title>尋春 甲戌</title>,<text>春草江城綠四邊。淡雲和日匝輕烟。山川物色難圖畫。花樹鸎蟬勝管絃。耽看池塘魚出沒。却忘簾幕燕蹁躚。尋閑自是吾心樂。何妨人稱學少年。												其二						初過甘雨晩風微。萬象森羅自動輝。欵欵雙蝴深藪入。浮浮獨鳥何山歸。烟磯釣罷柳搖水。月夜人回花點衣。堪喜甕間新酒熟。江魚白白正春肥。</text>
<title>驟雨</title>,<text>纔見崇朝陰。忽驚驟雨淋。山光搖草木。船影亂津潯。林鳥飛還落。沙鷗浮復沉。庭前花半缺。綠樹自森▣。</text>
<title>端午卽事</title>,<text>江天碧杳杳。江水波洶洶。風送秋千舞。陰陰樹色濃。</text>
<title>遣興</title>,<text>深深吾亦愛吾廬。霽月光風興有餘。原野綻紅花可訪。池塘躍白鯉宜漁。心閑最好論文細。地僻何妨與俗䟱。城市故人多厚祿。今年已斷往來書。</text>
<title>七月十六夜。雨過凉生。雲收月霽。淸景皷興。敬次伯氏韻。</title>,<text>喜雨初過興不勝。新凉一洗老炎蒸。林䟱遠壑淸飊至。雲破長空素月昇。便欲登仙跨彩鶴。何愁撲面閙蒼蠅。庭前散步高吟處。已覺楓林玉露凝。</text>
<title>鴈</title>,<text>陽鳥知霜信。一聲萬里秋。天長行整整。水濶意悠悠。遠集先時候。將飛顧侶儔。白鷗分興趣。明月滿蘆洲。</text>
<title>除夜</title>,<text>倐忽三冬遽已盈。新年斗覺在天明。延祥萬戶帖金字。逐厲千村爆竹聲。守歲苦嫌銀燭短。哦詩仍瀉玉壺淸。囊中多少勞神句。酒脯恭將學賈生。</text>
<title>寒食雨 乙亥</title>,<text>山上浮靑意。江頭漲綠波。農家占有歲。寒食雨聲多。</text>
<title>大雨</title>,<text>雲容忽慘惔。雨脚劇縱橫。列缺三光闘。阿香萬轂砰。得非北海捲。無乃銀河傾。破塊不須歎。四郊溢喜聲。</text>
<title>舟行曉望</title>,<text>吹帆風淅淅。濕纜露斜斜。白帶平湖月。紅浮遠峀霞。蒼茫人語。閑適鷺眠沙。回想籬邊菊。今開幾朶花。</text>
<title>夢有人呼韻。信口答之。覺卽了了。丙子</title>,<text>博施宜袗果。獨善樂瓢簞。巧拙同䂓矩。堅高在仰鑽。有苗斯有秀。觀水必觀瀾。莫放金烏遣。奔跳勢似丸。</text>
<title>鞠歌</title>,<text>四坐且停酒。側耳聽我歌。我歌何所歌。君聽我須哦。我心狹天地。我氣壓江河。我欲凌長風。遠遊窮八垓。扶桑視尺咫。廣都看盃罍。恥同𪘏𪘏者。出沒於塵埃。茫茫九州外。有海無乾坤。欲破萬里浪。遂以窮其源。孰能從我行。與我同飛騫。盈盈酒滿尊。爲子擊玉壺。子無惜我去。且以勉吾徒。借問焉所從。喬松與翺翔。摻手薄臨歧。世路劇悲傷。寒風振萬壑。白日爲無光。行行行路難。險隔山川長。東憂暘谷深。西愁羊膓苦。瘴霧南天凝。氷雪朔方聚。而我已發軔。且欲勿骫骳。堅車可躐山。利楫可涉水。蹞步且莫休。跛鼈卽千里。君莫笑鶉衣。我不恥狐貉。君莫笑蔬食。我有其中樂。此日足可惜。所願學孔子。不知老之至。斃而後乃已。</text>
<title>詠喬木 丁丑</title>,<text>千劫蒼松半無枝。歲寒猶有後凋姿。森森直榦昂霄立。大廈棟樑舍爾誰。</text>
<title>醉人</title>,<text>人之於酒乎。毫益而刀害。聖者其猶難。凡愚誠自鄶。</text>
<title>蒼蠅</title>,<text>營營終日往來頻。隨處難明黑白眞。也非不足偸生計。畢竟杯盤喪厥身。</text>
<title>山齋卽事 戊寅</title>,<text>東窓睡覺射朝暾。遶屋唯聞百鳥喧。峽束滄江天一穴。花圍村落洞三門。溪邊坐石沾苔色。雨後栽蔬印屐痕。莫道桃源有勝地。此中亦自別乾坤。</text>
<title>雨</title>,<text>點物細成潤。隨風斜作行。不煩祈蜥蜴。已驗舞商羊。暗暗添花蘂。欣欣動麥芒。白鷗何意思。衝雨戱滄浪。</text>
<title>步到豆毛浦。乘船向楊根。己卯</title>,<text>間關豆浦路。邂逅楊江船。帆影隨風轉。灘聲逐地遷。峯留頻隱後。走巧爭先。落日傍沙立。臨舷興杳然。</text>
<title>龍門山有龍湫懸瀑可觀</title>,<text>爲看龍湫瀑。行行法寺東。迎風巖石上。盡日水聲中。噴勢山全拆。歸心海直通。沈吟不覺暮。溪路落花紅。</text>
<title>遊斜川。敬次家君用陶靖節斜川詩韻。贈深寧翁。</title>,<text>天地一陽春。物物皆休休。而我當此時。陪侍得優游。聯翩杖屨間。斜川曲曲流。昔有海上翁。忘機不驚鷗。我亦無心者。坐沙或登丘。閑花簇紅紫。好鳥呼侶儔。龍湫信奇怪。萬雷轟相酬。借問淵明遊。亦復有此不。偸得半日閑。忘却百年憂。便欲營菟裘。更向主人求。</text>
<title>遊龍門山</title>,<text>飄然乘興躡嵳峩。前路分明問舍那。急瀑春來聲倍壯。層巒雨後嵐偏多。魚山僧到龍門寺。稷粥禽鳴粟飯花。遙指白雲峯上月。竹筇斜披碧藤蘿。</text>
<title>遣愁</title>,<text>雲水濛濛小峽中。危軒獨對萬林楓。羃山宿霧偏能雨。掠葉輕禽故自風。客子魂隨鴻翼北。楊江波接鳳湖東。愁來不用引詩興。詩欲排愁愁不窮。</text>
<title>觀網魚</title>,<text>昨夜今朝雨。前溪後瀑聲。行持一網到。坐看萬鱗橫。鳥喜鴨頭浴。魚多牛卯名。淸流愜素思。聊復濯斯纓。</text>
<title>寄宿山家</title>,<text>廉纖暮雨馬凌兢。爲向山村借一燈。主人笑語君無味。吸草𠷢盃捴不能。</text>
<title>效皇華集中東坡體。仍次其韻。</title>,<text>門外曾無顯者車。紅塵消息我全䟱。寒齋盡日殘香篆。卧看羲皇以上書。</text>
<title>除夕自歎 余今年十九</title>,<text>三餘送盡已除夕。默筭行年到五更。十九堪嗟眞碌碌。由來錐末事何成。</text>
<title>次李正言 載厚 送別韻 庚辰</title>,<text>識荊三載沐淸儀。呼友慙非北海兒。每於暇日頻承誨。可耐今朝倐告辭。春歸古驛離愁重。身遠靑山去夢疑。秪應努力加餐飯。臨別何須歎盛衰。</text>
<title>舟中 四絶</title>,<text>羸馬尋江路。主人繫歸舟。縱郞行次急。風浪奈中流。						孤舟傍行。夜久些凉生。水宿鳥飛起。也驚柔櫓聲。						五月濤聲壯。黃昏野色幽。篙師停楫語。月黑前多舟。						霧裏扁舟行。依微遠峀隱。江村聞犬嘷。知是我家近。</text>
<title>次沈都事 埜 考槃窩韻</title>,<text>考槃寧俾昔人專。空谷誅茅寄暮年。吟處筆濡紅葉澗。興來筇擲白雲巓。塵纓拋却何曾吝。野服蕭然自得便。喬木風流寥落久。聖朝應不履簪捐。</text>
<title>歐陽文忠公守潁州時。雪中約客賦詩。禁體物語。凡玉月梨梅練絮白舞鵞鶴銀飛塩鷺蝶等。皆請勿用。仍不使皓皚㓗素等字。於艱難中特出神奇。其後蘇子瞻禱雨。張龍公得小雪。與客飮聚星堂。歐公二子又適在郡。因擧前令賦詩。此殆千古盛事也。獨恨坡公詩不能不犯白字。又兩公皆用雪字。僕生於數百載之下。每讀之不能無憾。適値歲暮。寒齋夜雪。忽憶二公之擧。歆羡不能自抑。忘其鄙拙。輒申前令。各次二公之韻合二首。遂不復用雪與白字。但坡韻押雪字。雖不得避。亦不敢用本意焉。九原可作。二公亦必莞爾而笑曰。若汝者乃眞不持寸鐵者也。</title>,<text>蕭蕭草木皆斂萼。巽二滕六相回薄。陰氣初從同雲緊。暗響已隨密霰作。黃昏海山驚黯慘。半夜乾坤忽昭廓。一日能令世界變。萬物都逐寒威爍。書生凍吟筆欲折。貧女夜織淚應落。茫茫獵騎搜鹿兎。欝欝朱門擁狐貉。開徑勢聳成雙呀。乘危力弱忽半攫。空念櫪上縮寒蝟。可憐簷底噪飢雀。靜坐未嫌陽生纈。出門却愁深沒屩。共賀今年飽麥飯。田公嚇嚇相爲樂。莫是化翁多戱劇。牢籠百態皆濯瀹。使我胸中無一塵。獨立天地何廣漠。醉翁昔能遺前言。詩令誰繼把筆槊。我今千載追餘韻。爲題新篇發大噱。													右次歐文忠公韻												寒風獵獵走萬葉。天地氛埃一漱雪。忽驚虛堂夜半明。誤雞呃喔聲未絶。江空野濶落無際。但聞蔌蔌簷竹折。攪空絲絲遠近失。鋪地緌緌坑谷滅。霍然一變無量界。吁此造化誰持掣。兀兀蓬戶閉僵卧。醺醺暖帳生綺纈。令人却憶歐陽子。脫略前言曾不屑。俯視俗人笑塵陋。高揮巨筆驚蹔瞥。後來子瞻差可意。號令聽取前約說。愧我未足追餘賞。獨坐寒齋冷似鐵。													右次蘇文忠公韻</text>
<title>寄故人</title>,<text>故人倜儻士。相別更長思。宇宙孤心在。風塵一會遅。共憐萍跡似。常歎世途歧。何日城西宅。重吟醉後詩。</text>
<title>李進士 赫胄 自楊湖挐船來。約共遊摩尼山。示以一詩。信口次之。辛巳</title>,<text>斗室涔涔卧。孤懷孰起哉。簷過細細雨。江吐殷殷雷。有客行何自。相迎眼忽開。摩尼春色好。淸興意中來。</text>
<title>至江都。登鎭海樓次韻。</title>,<text>平生我愛沁都勝。小艇乘潮興益隆。天設金湯眞保障。地浮滄海却豪雄。戍樓人坐閑花裏。沙島鳥飛暮靄中。宿債摩尼今可償。未登先覺襲淸風。</text>
<title>尋傳燈寺</title>,<text>不見傳燈寺。行行萬疊峯。心忙覺愈遠。山破訝還重。亂石纔通逕。殘花半暎松。摩尼秪在此。前路任䟱筇。</text>
<title>登鼎足山藏史閣次韻</title>,<text>盡日相携亂樹間。傳燈忽出却忘艱。三郞城屹猶存古。鼎足峯高遠控灣。也識烟霞冠我國。由來石室在名山。他時太白尋遊處。表裏金湯未敢班。太白山藏史冊</text>
<title>傳燈寺</title>,<text>一路蒼茫古木中。層層危石拄琳宮。璿源系謹春秋奉。石室藏留歲月隆。浪接樓頭誰吐氣。山分鼎足欲爭雄。玆遊漸看多奇絶。朗詠飛過怳御風。</text>
<title>船逗浦次韻</title>,<text>何年船逗射潮波。白晝長虹半野過。遊人自是無心者。偶逐林泉卷軸多。</text>
<title>登摩尼山塹城壇</title>,<text>檀君手築昔聞名。千載高壇上塹城。須看足踏雲霞出。只許頭擡日月明。魚龍驅去島千點。天地浮來盃一泓。剛恨眼前多宿霧。後期留待雨新晴。</text>
<title>祭天壇</title>,<text>王儉何年至。塹壇古更奇。空留遺跡在。猶似祭天時。</text>
<title>祭天壇煑花次韻</title>,<text>松濤巖瀑滿山颼。噴沫空中玉雪浮。却摘紅花盈素筥。更將白粉和淸油。細吹殘焰初開鼎。團作濃香倐入喉。此日勝遊猶有恨。奈無從事到靑州。</text>
<title>登積石山。欲觀落照。是日雲靄不得見。可嘆。</title>,<text>積石山高黨碧天。沙彌導我上層巓。欲觀落照愁雲掩。謾詠新詩寄悵然。</text>
<title>下山後戱贈同遊諸人</title>,<text>先我東坡詠我行。玆遊奇絶冠平生。却被重雲欺落照。逢人羞說到江城。</text>
<title>尋白蓮寺</title>,<text>行行度澗石。步步聽風松。欲向白蓮寺。雲深幾疊峯。</text>
<title>白蓮寺有老僧說丙子亂相傳之語</title>,<text>丙丁胡騎日憑陵。此地誰家避亂曾。寺僧解說當年事。某氏捐生某不能。</text>
<title>登江都南門樓有感</title>,<text>國事丙丁板蕩秋。欲尋遺跡不勝愁。輕鋒莫禦無天險。重任非人奈廟猷。只爲江都失守誤。遂貽南漢下城羞。朝宗舊路今安在。嗚咽寒波自北流。</text>
<title>李上舍向朴淵。余有故徑還。臨歧口呼二絶送別。</title>,<text>不期而會不時出。數日同遊亦有緣。今朝忽送朴淵去。獨立城頭意杳然。						憐君今日有餘興。慙我中途未了緣。滿月朴淵無限景。倘憑歸語意泠然。</text>
<title>鎭海寺</title>,<text>鳥飛夕陽波。僧度白雲壑。滿山蒼翠中。淸磬數聲落。</text>
<title>歸路歷比兒山文殊寺</title>,<text>搜盡名山到比兒。昔年負笈幾多時。人情自是忽於近。滿眼風光不賦詩。</text>
<title>率家將向楊根。覔船不得。漫吟。壬午</title>,<text>盡日尋船不得船。江干獨立意茫然。自憐身計拙無比。却被人間一累牽。</text>
<title>舟中敬次己卯陪家君舟行時韻</title>,<text>掛席船初駛。穿山水漸淸。婢驚灘石觸。兒喜村平。魚出長難久。鳧行故自輕。龍門何處是。天際白雲橫。</text>
<title>上龍門山白雲峯。忽逢一童子問路。</title>,<text>白雲峯下白雲深。散步嵓泉畫裏尋。邂逅忽驚童子出。問渠何處是仙林。</text>
<title>登白雲峯</title>,<text>層層危石拄乾坤。古木蒼茫日月昏。地劈千尋山彌智。天開一穴郡楊根。頭擡帝座通呼吸。足躡仙風爽魄魂。便覺朝鮮眼下小。玆遊奇絶是龍門。</text>
<title>纔登白雲峯。忽白雲冉冉自山腰起。頃刻環繞瀰漫。成無邊白海。</title>,<text>特地登臨第一峯。深深從古白雲封。欲辨燕齊纔引頸。漸離膚寸倐圍筇。身外忽驚滄海濶。坐間已失水山重。應知仙子要持贈。故出靈氛滿眼濃。</text>
<title>無題</title>,<text>昔遊龍門寺。但仰白雲峯。今日白雲立。龍門斯下風。</text>
<title>峯頭有杜鵑花兩叢盛開。旹則仲夏望間。</title>,<text>白雲峯上絶人烟。不盡長風萬里巓。化翁亦被山靈却。五月中旬始杜鵑。</text>
<title>舟宿夜半。不知浮去。忽聞漁篴可意。</title>,<text>扁舟不繫落花濱。眠罷蓬窓度遠津。白雲深處逢漁篴。怳惚相驚畫裏身。</text>
<title>炎凉</title>,<text>俗態炎凉變。世情雲雨新。昔能無憾友。今豈借乘人。爲我嗟皆是。謀忠竟孰珍。行收妻子去。到處任愁顰。</text>
<title>余過濱陽値重九。而適阿睹病。力不得預登高。愁獨無聊。客有來言今日之會。麴生不來。風味難忘。於是深寧翁詩之。五知庵和之。皆惓惓寓歎。子欲聞之乎。余遂用其韻。反其語以釋其意。儻二公覽之。其不罪我否。是時以酒禁甚嚴。飮者嗟歎。深寧翁。鄭進士漢雄自號。五知庵。金平澤光啓自號也。</title>,<text>佳節重陽每歲娛。登高與客卽提壺。天回昔日非今異。酒向吾曹已分無。手裏芳英嗅自趣。胸中磊塊澆何須。茱萸細看醒還好。不必歸來醉得扶。</text>
<title>病眼</title>,<text>病眼連旬苦未蘇。聞晴強被短筇扶。玄花白日空迷亂。野樹山村遠有無。謾把金篦思刮膜。却嫌俗物復撩吾。百年世事何須問。已向風塵不見圖。</text>
<title>借馬不得。戱贈其人。</title>,<text>有馬今無借人乘。仲尼當日尙嘆曾。淳厖古俗嗟愚甚。緊着斯時曰我能。每道背傷猶策駕。恒言足蹇亦飛騰。似聞疫氣遍千里。槽櫪不妨騈死仍。</text>
<title>漫占</title>,<text>明朝將啓發。天雨更淹留。借馬今亡矣。謀忠古有不。非難納履去。聊欲乘桴浮。問舍終南計。何時便得休。</text>
<title>壬午十一月初吉。卽家君周甲日也。敬伏藁以效忭祝之誠。</title>,<text>佳節黃鐘朔。生辰壬午回。人間大德得。天上壽春栽。花甲瞻南極。斑衣愧老萊。今朝小子祝。玄黓萬年來。</text>
<title>又敬次家君韻拜獻</title>,<text>無情羲馭六旬催。花甲高堂此日回。善禱方騰松栢茂。孝思還切蓼莪哀。祥開碧落南星曜。律動黃鍾朔氣灰。海屋添籌期萬萬。斑衣庭舞共雲來。</text>
<title>又敬次伯氏獻詩韻。拜獻。</title>,<text>天垂極曜膺生辰。遐筭方看軔六旬。靈葉日生三萬莢。茂枝滿八千春。有詩徒祝箕疇福。無養偏傷子路貧。共聽純深庭下訓。樂吾無故兩人身。</text>
<title>偶吟絶句 五首○癸未</title>,<text>女弱同元亮。妻賢勝敬通。自憐生計拙。棄置楊江東。						彭殤雖曰殊。俱是盡天數。何事世之人。強思分好惡。						膏粱長覺厭。狐貉苦無溫。爭似竹窓下。啜芹仍負暄。						苟使芳未流。無寧草共腐。如何樂禍徒。遺臭欲終古。													多病心長苦。卜居計又違。寒齋獨坐歎。春雨暮霏霏。</text>
<title>下第後寫懷</title>,<text>兩會去年俱潦倒。五塲今歲又蹉跎。誰人肯買千金帚。當世惟憐半額娥。中酒不須眊矂打。吟詩羞作怛忉歌。廬江最愧毛生喜。奈此高堂鶴髮何。</text>
<title>又作絶句</title>,<text>妻見羞無語。婢聞嗔有聲。二者皆閑事。不堪愛日情。</text>
<title>晩發</title>,<text>長路間關獨自知。短筇晩發鳳湖湄。公然霧裏孤村失。無數天邊疊嶂疑。石危通行客苦。野橋斜渡夕陽宜。吟詩本欲忘途遠。一字難時更覺遲。</text>
<title>宿奉恩寺乘舟</title>,<text>扁舟繫宿禪簷。三老開頭報水籤。夜雨染生千樹嫰。朝雲畫出萬峯尖。東陵悅眼春光早。南漢傷心落照添。聞說龍門花事爛。山行日子不須占。</text>
<title>斗尾峽</title>,<text>居然斗峽出。怪底石間流。霧産分明峀。沙呑特地舟。村村粧柳杏。水水樂鳧鷗。明日龍門入。平生有此遊。</text>
<title>雨中獨坐。見幼女戱於床前。</title>,<text>仰母憐渠小。靡家歎我踈。默坐雨聲裏。百憂春草如。</text>
<title>雨後朝望</title>,<text>添舌憐溪水。啼粧感砌花。村家凡幾住。半沒遠山霞。</text>
<title>暮投田家。記所見。</title>,<text>田父携鋤暮歸家。迎門稚子喚爺爺。隣兒不謹繫牛索。齕盡溪邊五畒禾。</text>
<title>窮峽</title>,<text>窮峽深深入。氓風處處殊。溪上觀魚婢。山中乏木奴。世降多騷屑。人貧少丈夫。憑軒發大嘯。一任判頭顱。</text>
<title>遣興</title>,<text>深峽斜陽霽色生。滿村花柳更分明。靑山注目無人語。倚遍虛堂四五楹。</text>
<title>山行記所見菜女</title>,<text>腰帶筠籃色丰茸。披雲采采露纖䓗。見客忽然含笑走。藏身急向木芙蓉。</text>
<title>代次人韻 四首</title>,<text>黃鍾羞瓦釜。蚓竅亦蠅鳴。宇宙多朝市。風塵少耦耕。徑開仲蔚宅。人識伯休名。自是忘機好。何須海上盟。						霜方豊蠡響。皷始蜀桐鳴。早歲堂堂去。荒田故故耕。百年三疊曲。萬世千秋名。把筆因人強。全輸十九盟。						幽窓眠忽罷。深樹鳥相鳴。渚釣斜陽艓。山田細雨耕。蕭條千古意。寥落一身名。微爾吾誰與。江湖早有盟。						捲簾晴晝永。橫膝素琴鳴。焉用三冬史。只宜數畒耕。論心欣有友。遯世貴無名。已讓超乘氣。眞成代起盟。</text>
<title>夜泊舟。宿鳳城村舍。距家十里。</title>,<text>敗壁頹窓四面風。中宵來借主人翁。廉纖秋雨侵愁夢。顚沛行裝問小僮。側耳雞聲偏似靳。攪心蟲語一何工。沿江十里前程近。暗筭明朝水可通。</text>
<title>遊子</title>,<text>曉發西天拜北闈。兩親執手恐遅歸。出門自落千行淚。負米平生我未希。</text>
<title>余素不喜題僧軸。偶逢楓嶽僧於龍門寺。談其名勝。亹亹可聽。因乞題其軸。余神遊此山久矣。聞其言。怳若泠然御風。聊書以贈。</title>,<text>金剛名勝飽聞曾。滿說仙區又此僧。待吾他日尋眞入。萬二千峯共爾登。</text>
<title>客中除夜。次高達夫韻。</title>,<text>迎新久客苦難眠。愁對枯燈意杳然。默念家鄕知遠近。悠悠倍覺夜如年。</text>
<title>旣登上第。無故被拔。漫吟遣懷。甲申</title>,<text>平生親老又家貧。屈節風塵赴擧頻。朱批幸得魁高第。黃甲公然屬別人。空悲末路趍炎熱。忍向高堂慰夕晨。十年奔走成皮骨。不是功名汲汲身。</text>
<title>豐德衙贈李生</title>,<text>偶爲旬日客。忽見故人過。柳暗端陽節。雲迷德水衙。驚人道舊句。握手聽新歌。多少靑松意。臨歧恐日斜。</text>
<title>謹次宗丈送別兩絶韻</title>,<text>離懷長路倍愁霖。曲曲靑山翳暮林。不惜浮生閑聚散。忘年厚眷奈偏深。						窮途莫歎髩垂絲。吐氣經綸會有時。秋菊春蘭元各賦。當年蔡澤亦棲遅。</text>
<title>賀再從曾祖老安堂陞秩榮。先拙搆敬呈。</title>,<text>投簪向日視雲輕。卿月還從極宿明。海屋添籌千歲祝。泉塗改照一門榮。孝思元自通孚感。天道故應降福禎。盛事相傳疇不艶。將垂家乘永休聲。</text>
<title>客中除夕。步老杜杜位宅守歲韻。口占寫懷。</title>,<text>除夕倍思家。山河滿雪花。浮游憐旅羽。歸哺羡林鴉。意懶身渾拙。業踈歲忽斜。眞如送人別。回首向天涯。</text>
<title>客中贈族弟愇 乙酉</title>,<text>與弟同爲客。相携憶洛航。居然經歲月。俱是戀家鄕。古驛春生早。寒江雪暗長。源源行可卜。飄泊也何妨。</text>
<title>將迎家眷歸洛。偶吟。</title>,<text>爲累眞妻子。靡家歎我生。不成楊峽置。復作洛濱迎。世路多傾險。人情捴妬爭。故園無限思。滿眼送波聲。</text>
<title>斜川之傍。有躑躅巖。巖下有瀑布可觀。口占短律。贈同遊諸人。</title>,<text>斜川憶昔翫龍湫。不謂名區咫尺留。賴有暮春冠五六。解敎半日客優游。洞門雷擊晝兼夜。山頂雪飛夏亦秋。躑躅巖邊無躑躅。何妨泉石自淸幽。</text>
<title>楊峽竹村。有小川淸瑩淙琤。値客愁。輒翫濯終日。因得二絶一律。</title>,<text>散步到溪上。坐聽流水聲。不知日將暮。無數濯吾纓。						誰往復誰繼。川流至理微。無人談此妙。注目樂忘歸。						水哉何取水。逝者乃如斯。間斷元非理。周流自不私。極知觀有術。深感息無時。願學平生志。百年倘可期。</text>
<title>楊江待舟</title>,<text>待舟胡不至。春盡夏將半。萬事皆如斯。臨流發浩歎。</text>
<title>未及登舟。主家有故。蹔寄廊底。其主日相促迫。苦惱萬端。漫成一絶。</title>,<text>蹔借村房數日依。主人何事苦相疑。惟有子䂓知我意。隔林頻道不如歸。</text>
<title>是歲痘疫大熾。有人示余一律要和。盖欲以強韻困之也。聊戱次之。</title>,<text>痘疫元從熱在腔。人生一度必相撞。三三日數排旬五。箇箇顆斑有疊雙。氣血耗虛何恃寡。根窠紅活不嫌厖。可憐愚俗眞難曉。却藥惟持迓客幢。</text>
<title>今年痘疾頗險。而辛氏兒五男妹。俱得順經。喜可知也。詩以賀之。</title>,<text>頭角參差捴食牛。今年痘疫又新收。一先四後初相繼。二女三男倐並瘳。順症眞看勿藥喜。吉祥端賴自天休。從玆透得大關嶺。膝下免敎父母憂。</text>
<title>俗以庚申日。三彭伺人眠時。卽以平日過惡訴于上帝。遇此夜輒不眠。余思之有不然者。漫筆示兒輩。</title>,<text>世人多罪獲于天。謾守庚申強不眠。何如內省自無疚。縱有千彭亦靡緣。</text>
<title>留別應祿 二絶○辛氏兒應祿時年八歲。而開口輒能驚人。余愛之以爲可與於三樂。故末句勉之。</title>,<text>明朝將別汝。坐愛山日暮。大江流不休。歸棹苦難住。						愛爾幼而才。眉目烱如畫。痘疫今已經。讀書愼毋懈。</text>
<title>借居西湖濯纓亭。題壁。四首</title>,<text>背郭江亭號濯纓。滄浪孺子讓吾淸。柳陰細暎晴沙遠。帆影時隨落照橫。百年靡室從人借。萬事憑詩逐意成。洛水長流汾曲去。倚欄滿目送波聲。						飄泊生涯市曁邊。澄江如練抱村圓。區區計分詩興。寂寂虛窓寓道玄。吊影形單蠶曲踽。回膓日九鳳湖煎。屢空簞食眞堪樂。客坐何愁乏馬韉。						吾拙昧生理。臨江謾借居。尋閑聊爾耳。閱世竟何如。妄意聖人學。虛拋俗士書。徘徊天地暮。終歲伴樵漁。						天地靑蠅滿。江湖白鳥多。吠聲忘自棄。射影喜人過。君子欺猶可。公論定謂何。眞堪資日省。未必非磋磨。</text>
<title>乘小舸往栗島沙塲。觀射侯口占。</title>,<text>粉鵠高懸返照明。渚淸沙遠柳陰輕。盛時豈欲誇奇藝。暇日聊謀樂太平。白羽星流山影動。紅心雹落水紋生。如今漫浪觀猶壯。何况當年矍圃情。</text>
<title>隣有趙老人自號棲霞翁。見余觀射詩和之。兼寄二律。旋卽次送。</title>,<text>廉纖舊雨繡空明。遠峀依微霽色輕。秋月迎懷寒水照。江村極目暮烟平。百年飄泊誰親友。萬事迂踈笑我生。可道知音無此世。新詩相和荷深情。						偶爾江湖客。居然萍水隣。忘年交有誼。知己世無人。白露蒹何處。光風柳此濱。商歌聊曳履。吾本不憂貧。						小屋扁舟似。自疑是釣翁。鳧鷗長泛泛。雲水日濛濛。耽景分詩思。訝奇問化工。西隣今幸托。得句也應東。</text>
<title>霞翁又寄以進退格。聊復次之。</title>,<text>水國凉風動遠梢。倚欄秋思正迢迢。詩書舊業戈舂黍。漁釣新交㓒遇膠。無可奈何生計拙。不如歸去客懷怊。觀瀾至理共誰語。滿眼波文似衆爻。												再疊						秋霽天高月掛梢。吾人意思共迢迢。愛日深情長陟岵。知音厚誼誰投膠。素位粗膺經訓炳。吟詩不恨客心怊。功名汲汲非愚志。案上猶存未學爻。												三疊						君子由來見末梢。高山景行百年迢。陰陽故似門樞轉。義理難容瑟柱膠。洒落襟懷元浩浩。和雍氣象豈怊怊。畫前至妙非無易。直到包羲始有爻。																			四疊						今世伊誰和玉梢。牙期千古謾迢迢。直欲掃愁安得帚。却思粘日恨無膠。萬里秋風空自興。百年人事不勝怊。優游水閣聊終歲。已學滎陽讀一爻。												五疊						塩車日晩跼蒲梢。果下金鞍騁路迢。犬吠林叢眞苟苟。雞鳴風雨忽膠膠。滿目山河空跡浪。側身天地極心怊。幽村閉戶歲將暮。獨坐焚香玩象爻。												六疊						衰世難逢副手梢。漏船沉醉碧波迢。雪消已覘氣流鐵。葉落先知威折膠。若爲回首鄕愁切。無那關心旅跡怊。焉得師如夫子聖。終身請學韋編爻。</text>
<title>又次霞翁韻</title>,<text>澄江如練謝氛埃。多少江村擁翠臺。天氣淸明秋頓霽。夜光浮動月東來。鳥鳴深樹誰相使。鷗泛盤渦故不回。到處忘機已可驗。野人爭席漁爭隈。																			再疊						斷踈林絶點埃。淸江白石好樓臺。漁翁網捲寒波去。商客帆懸落照來。咫尺市朝耳欲洗。尋常松菊夢頻回。蒹葭秋水蒼蒼老。所謂伊人若箇隈。												三疊						度外通衢十丈埃。日高睡足每咍臺。春如有急堂堂去。老孰相呼得得來。不忿鵷雛飛見嚇。生憎蠅蚋逐旋回。讀書自笑龍鍾極。旅跡無聊漢水隈。												四疊						寶鑑元非染垢埃。無邊光景此靈臺。雨甘草茁含生樂。水到船浮得意來。上下鳶魚活潑在。淸明風月弄吟回。閑居盡日喧譊絶。多少漁歌極浦隈。												五疊						從古人多混世埃。百年襟抱倚高臺。聖賢豪傑眞師友。毁譽愛憎任去來。上下無交陳蔡厄。行藏有命晉河回。區區願學平生志。安得一遊洙泗隈。																			六疊						光風霽月凈無埃。一氣沖瀜萬景臺。厚重高山元壁立。源頭活水自淸來。從容意象琴歌寓。洒落胷懷浴詠回。惆悵無人知此樂。蕭然獨立暮江隈。												七疊						百年萬事一浮埃。卿相元多出皁臺。山林未必皆長往。軒冕誰將視儻來。堪悲雪涕死諸葛。叵愧戟髯生彦回。終古英雄空潦倒。幾人藏在谷巖隈。												八疊						甲第紛紛極目埃。獨吾無地起樓臺。後門誰揖前門揖。今雨不來舊雨來。碁變人情眞有幻。水流世道未曾回。故園日暮催歸思。悄倚空欄望遠隈。												九疊						言貌取人走俗埃。失之宰我又澹臺。書惟可意堆床在。月解消愁滿眼來。行不如歸歌數闋。計將安出首重回。山中景物多閑淡。遙憶白雲採藥隈。																			十疊						世路紛紛頭沒埃。淸秋萬里獨登臺。觀瀾已覺吾心樂。敗意何嫌俗物來。細雨鳥飛恒側側。高枝葉落故回回。恩翁松老空文藻。恨不相携水石隈。												十一疊						懶尋詩句筆生埃。手攬長竿下釣臺。水色風時閃白去。山容雨後送靑來。魚何樂事爭遊戱。鳥亦世情巧背回。納納乾坤如許大。此身覊旅少城隈。												十二疊						萬物於吾卽一埃。希夷千古閉雲臺。詩逢會意思如助。客有可人待不來。環堵何傷非病憲。簞瓢堪樂屢空回。江村歲暮無車馬。惟幸佳篇到隈。</text>
<title>次霞翁韻</title>,<text>秋盡客心遠。江居生事微。元非鷗有意。但使我無機。訪友塵譚每。吟詩好料稀。沂雩千載想。安得詠而歸。</text>
<title>復次七律韻</title>,<text>借宅蕭踈久索居。江湖滿地友樵漁。田間醉罵眞堪喜。意內畛畦已盡鋤。却混鳳雞人孰辨。謾嘲蠅蚓語猶虛。優游卒歲饒新趣。潦倒悲秋憶故廬。												其二						太平皆願少須臾。慚我龍鍾誤冠儒。日日嚶鳴憐谷鳥。朝朝反哺羡林烏。貧誠非病唯應樂。巧未如人只守迂。惆悵百年無與語。天寒水落客懷孤。						余平生不喜費精力爲詩。人有倡之者。亦惡崖異。旋復信筆和之。盖可以得已則已也。以故人亦不苛責焉。間借居江亭。涔涔離索。適與棲霞翁隔籬。翁性癖耽句。動拈韻要步。余亦不辭。隨輒和酬。要以遣懷消寂而已。前後所作。奄成數十餘首。因自笑曰起余者翁也。</text>
<title>余今年二十有五。而始有弄璋之喜。偶讀蘇詩。有曰人皆生子願聦明。我被聦明誤一生。但願孩兒愚且魯。無灾無難到公卿。意甚陋之。因反其意而步其韻。凡四首。聊以爲孩兒之祝辭云爾。</title>,<text>蘇翁生子厭聡明。未必聦明誤一生。但使聦明仍好學。時來何患不公卿。						元知愚魯勝聦明。能學顔曾不愧生。堪笑望兒愚且魯。區區但願到公卿。						洪匀賦予我聦明。不恨聦明誤此生。窮達在天行有命。浮榮何必羡公卿。						如愚若魯是聦明。好德自然萬福生。康寧壽考多男子。人爵儻來公與卿。</text>
<title>乙酉臘月二十五日丑時。乃丙戌立春也。詩以付諸門楣。祈福東皇。</title>,<text>鐘動雞鳴曉色晴。東皇按節此時行。迎人淑氣和風轉。滿室休祥吉夢呈。萱棣榮輝丹桂暎。麒麟抱送角犀盈。太平自作新春賀。萬里滄浪一振纓。</text>
<title>又題四絶。帖之四窓。</title>,<text>俱存無故樂乎而。弄月吟風又有之。淸晨繞筆靑霞起。爲寫新春第一詩。						家貧無以爲親歡。金榜來春佇錦還。試看汾曲趍庭喜。何似廬江奉檄顔。						擧業壞人不得已。緇塵奔走幾居諸。惟願今年了此事。從容尋玩韋編書。													靑雲洛水溢佳氣。知是東君第一朝。移榻南榮春日暖。笑看舊歲雪全消。</text>
<title>四月八日觀燈。有人呼強韻。口占應之。丙戌</title>,<text>仙家方朔昔偸桃。又竊金丹擬代毛。忽蹴爐中紅萬點。家家撒却滿城濠。</text>
<title>濯纓亭二十景</title>,<text>戍削峯巒卽水南。晴朝相對綠濃含。堪喜箇中光景絶。非烟非霧是輕嵐。													右冠岳晴嵐												奇巖陡作斷崖門。萬古長江任吐呑。潮水晩來聲倍壯。也應全沒昨宵痕。													右籠巖晩潮												明沙環繞綠波漪。奪目光晶玉屑疑。欲識就中奇絶處。一天霽月皎然時。													右平沙皓月												茫茫極浦勢縈紆。老樹幽村遠有無。玲瓏水色山光裏。數點孤烟勝畫圖。													右極浦孤烟																			島晴沙遠柳陰輕。粉鵠高懸隔水明。凭欄坐愛穿楊技。纔看星流已鼓聲。													右栗島射侯												沙如白雪女如花。白石灘淸浣白紗。玉腕輕嬌波蕩影。水中箇箇是西家。													右白石浣紗												樓臺羅絡亘湖東。依高低自不同。最是新晴𠷢暮景。層層粉碧畫圖中。													右夕陽樓臺												風吹帆影遠相連。暮入寒江白雨天。依微立立雲烟裏。只見檣頭不見船。													右暮雨帆檣												中分二水鷺洲斜。裊裊炊烟望裏賖。村家列知無數。爲有柳陰半被遮。													右鷺洲遠村												蠶渡垂楊綠作行。縈烟褭娜拂滄浪。千絲剩繫行舟着。來去緣何日日忙。													右蠶渡垂柳																			萬籟寥寥但聽江。夜深漁火忽雙雙。暎來暎去驚幽夢。直射淸欄透八窓。													右夜窓漁火												春波日日貴遊多。檻外尋常錦纜過。湖如鏡面人如畫。歌扇舞裳又似何。													右春渚貴遊												六花初霽遠光浮。南漢嵳峩白堞周。丙丁以後城猶在。雪色年年未雪羞。													右南漢雪堞												霜落西郊萬葉知。風飜夕照十分宜。深紅間點深黃色。渠自無心我見奇。													右西郊霜林												村村烟起又斜暉。沙上樵羣歷歷歸。天然物色眞堪畫。爭那歌聲隔水飛。													右隔水樵歌												小艇乘流竟日於。垂竿借問意何如。主人非我安知我。我自爲閑不爲魚。													右乘流釣竿																			終南罷霧氣佳哉。欝欝松林翠作堆。東籬日夕悠然見。一路分明粉堞回。													右木覔蒼翠												靑溪斜對立蒼顔。一種新奇杳邈間。深峯故是饒雲霧。天外時時失半山。													右靑溪雲霧												飜河决海百神勞。千里驅來氣勢豪。崇巖巨島皆淪沒。冠岳山餘幾尺高。													右夏霖觀漲												一夜寒風水色新。魚龍寂寞失經綸。行客恰如羅襪子。瑤池步步不生塵。													右冬天賞氷</text>
<title>濯纓亭江中八景</title>,<text>江澄風靜細紋生。閃閃日光暎射輕。阿誰碎却金千片。撒在波間巧滅明。													右日												月色波光淸夜宜。一條飛動影娥池。羅公新幻銀橋出。偸得霓裳也有誰。																				右月												歷落寒星映夜湖。忽如漁火忽如珠。分明一局棊初罷。黑白不知孰是輸。													右星												長看平淡亦尋常。風動波瀾幻景光。高成銀屋低成雪。箇裏奇權孰主張。													右風												風吹白雨遠迷天。水面斜橫色似烟。初見落來圓箇箇。滿江瑟瑟更無圓。													右雨												滕六花飛水色寒。琉璃界上有奇觀。釣叟把竿垂首睡。半簑雪滿半簑乾。													右雪												澄江更有霽烟環。細裊輕籠態絶閑。驚得睡沙白鳥起。拖分一抹過前山。													右烟												曉霧迷江色若曛。非烟非雨弄紛紛。兒龍應學呼雲術。何似南山豹變文。																				右霧</text>
<title>觀漲</title>,<text>容沙色化翁評。或恐夏來减却淸。爲思洗出千層景。急召五丁覆八溟。</text>
<title>柳</title>,<text>縈烟裊娜不勝嬌。舞榭粧樓處處搖。却恐佳人妬盡折。葉如眉細枝如腰。</text>
<title>遙望沙外平地。忽有大帆陡起。迤邐而過。</title>,<text>沙外但平郊。不知中有水。朝來新雨過。忽見風帆起。</text>
<title>小艇</title>,<text>小艇似蓮葉。徘徊明鏡中。借問搖搖者。得非太乙翁。</text>
<title>晴江</title>,<text>雨後秋江奇復奇。只應泛泛白鷗知。我欲問鷗鷗不答。傾身故意沒盤漪。</text>
<title>曉起卽事</title>,<text>衆雞爭唱遠村晨。洲月斜橫樹影繽。漁歌知在東南。水色蒼茫不見人。</text>
<title>觀漲</title>,<text>誰觸地維倒海波。陰官奔命百神訶。漂搖山嶽衰微甚。辟易魚龍處置何。人疑日夜浮沉去。舟似天河蕩漾過。極目東南靑草。村家猶自夕陽多。												其二						拆開東峽漲江潭。濁浪掀空萬里覃。驅駕漸看孤島滅。怒騰俄駭遠峯凾。直將氣勢呑天地。無那顧瞻失北南。欲詑壯觀題數句。如吾筆力恐難堪。</text>
<title>九日。寄東隣問菊花消息。</title>,<text>忽驚九日至。斗覺一年催。作客仍多病。悲秋已斷杯。無緣落帽會。猶上望鄕臺。爲問東鄰菊。今朝開未開。</text>
<title>與二三隣客。同翫江月。呼韻使賦。仍次之。</title>,<text>秋空霽月正無邊。隔江村點點烟。澄波十里平如鏡。一色分明上下天。</text>
<title>除夜走筆</title>,<text>百結先生琴作杵。我欲效之本無琴。坐看明朝歲將改。北風吹雪肆窮陰。稚子號寒復索飯。爾獨胡爲攪我心。况是汾津百有里。岵屺陟陟情不任。寂寂逃踉蓬藋逕。終年未喜跫然音。遠鴻廻翔驚塵網。寒鴉反哺歸暮林。得年居然二十七。自慚歲月空駸駸。上天至仁臨覆下。願言照此愛日忱。</text>
<title>春帖 丁亥</title>,<text>春祝年年浪費辭。東皇也厭太支離。余欲無言今歲帖。倘能勝似有言時。</text>
<title>有人賦松竹菊梧。盖欲以強韻困和者而觀其能也。聞而次之。</title>,<text>自能直節抱。一任雪霜遭。出壑軒危盖。當風碎怒濤。靑靑獨也正。落落見他驁。今世無良匠。棟樑喜得逃。右松						此君眞我友。氣味㓒投膠。踈韻含龍子。淸陰待鳳巢。嶰生先秬黍。荊貢壓菁茅。萬尺空庭月。休敎與可嘲。右竹													籬下金英吐。秋香滿一齋。風淸容自淡。霜打力能排。三徑宜爲友。千葩敢與儕。吾惟愛晩節。非欲世相乖。右菊						偏宜月霽夜。可是雨收晡。菶菶碧雲聳。亭亭靑玉扶。也令絲奏羽。不比竹嘲鬚。一奮朝陽鳳。餘風立懦夫。右梧</text>
<title>人又有以兩強韻詠南草者。而其難又有甚於四物韻。人爭和之。率多牽強雷同。余雖不吸此物。而不能不起興於遊戱翰墨之際。聊幷次之。至於桑字句。頗不禁慨歎之懷。亦由余不識草中趣而然耶。</title>,<text>蒔畒頻澆小澗溶。除歧培本費勤攻。淸烟解使千人愛。巨葉眞看百草宗。早託心交隨竹鐵。爲乘火德旺林鐘。欲論第一治痰術。與爾不妨席上從。												其二						辣味眞能棄意羊。樂飢何似泌之洋。已凌南海沉鳶瘴。却笑東田解馬韁。火攻故是傳諸葛。草具非關賣項王。萬葉家家盈五畒。如今不見樹墻桑。</text>
<title>春氷欲解。往往有碧波如席處。便有鳧羣飛下沉浮。謾詠。三絶</title>,<text>二月江氷片片開。爾從何處聖知來。羣飛拍翼波紋曳。極樂界中去復回。						自得於心以自娛。乘流悠爾逝須臾。不知列子御風日。似此泠然善也無。						隨波泛泛樂猶餘。聳首翻身直入虛。玻瓈千頃無尋處。忽地浮來却自如。</text>
<title>北漢山暎樓</title>,<text>杭海橋前山暎樓。登臨水石一何幽。芙蓉削出三峯立。玉雪飛來萬瀑流。僧帶夕陽投寺崦。鳥穿烟樹上簾鉤。莫言勝地人能占。天作巖臺問幾秋。</text>
<title>又作絶句</title>,<text>漢北城中千疊嶂。白雲臺底數間樓。多意化翁勤鍊石。高承危檻下承流。</text>
<title>再遊山暎樓</title>,<text>山暎樓前絶世塵。烟雲水石暮添新。寺僧帶月穿林至。怳惚相疑畫裏身。</text>
<title>留別肅上人</title>,<text>與君同住二旬間。夜夜淸談似舊顔。桑下尙餘三宿戀。可堪回首別雲山。</text>
<title>洗劒亭</title>,<text>巖石天然平且寬。層層相拄似龍盤。鍊戎臺老千年畫。洗劒亭高數曲欄。飛洞玉流鳴榻下。列屛蒼壁聳林端。佳名謾獨留華扁。萬事憑軒涕自汍。</text>
<title>至日偶吟</title>,<text>雷發地中半夜聲。純陰月盡一陽生。天心可見窮還復。人事如何否不傾。</text>
<title>春帖</title>,<text>高牙靑陸降東皇。佳氣融融迓吉祥。桂吐天香蓮共採。萱增春色棣仍芳。兒能認字同居易。妻亦安貧似孟光。乾道默觀眞不忒。窮陰回得泰三陽。</text>
<title>登楊花渡蠶頭。口占贈同遊諸人。戊子</title>,<text>陡立蠶頭渡口屹。登臨忽覺四山低。棠村樹老麻湖北。栗島洲分竹里西。波鳴坐下身疑泛。野逈天邊眼欲迷。江漸看春色好。與君日日可相携。</text>
<title>又登卧牛山</title>,<text>蠶頭初騁目。牛頂更移筇。雪照千村杏。濤驅萬壑松。太倉玆乃鎭。西郭定爲宗。可道非佳賞。眞能慰旅蹤。</text>
<title>與希敏，景執廵城聯句。作索對體。</title>,<text>漢軸王居壯。敬。 秦京佳氣多。松間城郭出。執。 雲裏闕門峩。坊曲如棊局。敬樓臺掩妓歌。風花方歷亂。敏。 雲日轉淸和。柳外分旗市。執。 林中間草窩。拱趍環遠峀。敬。 隱映挹遙波。廟社光輝在。執。 黌庠道義劘。慶樓巋石柱。敬。 訓院儼霜戈。地利神僧語。執。 堞形瑞雪過。東南關廟屹。敬。 西北佛宮羅。白岳春遊晩。執。 靑門午憇俄。逶迤隨睥睨。敬。 眺望領山河。坐石人三影。執。 投林鳥衆柯。怪巖時象虎。敬。 遊皷或鳴鼉。沽酒仍成醉。執。 裁詩更自哦。攀援初絶壁。敬。 宛轉遂平阿。街路通烟樹。敏。 山墻帶雨蘿。欲歸還有惜。執。 談景定無他。小魯吾非敢。敬。 望洋爾謂何。唱酬成一軸。執。 未暇自雕磨。敬。</text>
<title>贈歌者</title>,<text>急管繁絃間玉壺。美人多意弄吳歈。聲聲暗引鄕愁至。且莫筵前唱鷓鴣。</text>
<title>次景執有贈疊償 二首</title>,<text>因人借斗屋。多病卧江湖。只學居顔巷。常羞哭阮途。此時誰貴拙。吾友獨憐儒。春日堪同賞。風光似畫圖。						交契三年厚。邇來相忘湖。澄波白石。暮雨細橋途。詩酒空携手。平生誤冠儒。頭顱天已定。人力可能圖。</text>
<title>三月二十一日。上幸獻陵。渡廣津。余與諸儒祗迎于江頭口占。</title>,<text>羽旄遙指獻陵途。擧喜吾王疾病無。翼夾龍舟千舸並。閃騰乕仗萬軍俱。日開黃道天香動。風靜蒼波海若趍。草野微誠嗟莫效。自慚迎送伴諸儒。</text>
<title>贈白鷗</title>,<text>悠悠吾自得。泛泛子能存。每趁江天霽。相隨玉羽飜。機心元共忘。閒趣在無言。沙渚日遊戱。磯盟亦不煩。</text>
<title>別濯纓亭</title>,<text>借宅於玆已四年。今朝欲別意凄然。島沙花鳥皆顔熟。水石烟雲盡夢牽。波咽響廻尋鷺渚。柳顰眉拂釣魚船。殷勤自笑平生志。倘遂湖山未了緣。</text>
<title>又別白鷗</title>,<text>信美非吾湖上欄。朝來留別白鷗灘。初若相欣還背立。也應誚我舊盟寒。</text>
<title>寓居義洞村舍。題壁。四首</title>,<text>駱峯之下蝸居爰。城裏依然野趣存。矮屋小窓疑釣艇。踈籬瘦井宛山村。林嶽尋常多氣色。市朝咫尺絶啾喧。千秋狄子停車思。汾水白雲斷我魂。						壁頹茅捲陋無儔。七尺纔容似小舟。出門每恨簷遮眼。入室恒驚屋打頭。平生不羡差高大。今日還嫌太隘湫。欲望南山多掩蔽。悠然未見使人愁。													乖違盧屋閉。去就屈居迷。無那昧生理。且須忍寄棲。讀書幽好賾。覔句靜宜題。但看身心裕。休敎志氣低。						虛舟遊此世。飄泊任風波。籬壞多山暎。林深少客過。吾心不得已。俗態無如何。慚愧平生學。猶能曳履歌。</text>
<title>槽溪</title>,<text>槽溪瀑布近畿稀。一見使人却忘歸。晝夜長驚霆霹闘。春秋無霽雪霜飛。語訛對面須傾耳。步滑緣巖欲卸衣。最愛千年壁立象。不隨漂沫减巍巍。</text>
<title>同遊有騎者故戱贈</title>,<text>隨人我覔句。走馬子看山。二者無優劣。俱偸半日閑。</text>
<title>代人作樂城君挽</title>,<text>謹醇全素賦。崇憲享高官。未遂上堂養。奄悲餘閣寒。人間下壽促。身後二方難。啼送林烏處。不禁我涕汍。</text>
<title>又代他人作 七五二律</title>,<text>翩翩濁世想佳風。崇憲其官卑牧衷。養志誠深甘旨具。敦宗誼著戚休同。六旬天靳回星數。二妙人期肯構功。日暮林烏啼啞啞。高堂鶴髮慟難窮。						眷眷敦親誼。平生仰厚仁。喪威銘昔感。修謹見天眞。花樹頻成會。春園想序倫。存亡今古地。使我淚盈巾。</text>
<title>遣懷</title>,<text>村深人跡斷。歲暮客愁繁。寂寂卧門雪。紛紛之郭墦。從他兒索飯。可使婦無褌。潦倒今時事。依歸古聖言。</text>
<title>代人作同知金鳳瑞挽 三絶</title>,<text>持容謹厚秉心端。七袠壽兼二品官。最是可憐嬴博淚。晩年無復膝前歡。						王事駪駪問幾遭。風霜異域不辭勞。傷心此日薤歌動。舊路西郊雪正饕。						菊楓曾愛我家秋。與客携壺作勝遊。轉眄却成千古迹。滿山風物若爲愁。</text>
<title>作春祝四絶。付之四窓。</title>,<text>蘆簾紙閤駱峯隈。春意初生雪裏梅。淸朝試揭東窓看。靑帝佳氣滿眼來。						過盡凝陰淑氣新。否傾泰喜理相因。寸草春暉遊子意。彩衣丹桂悅吾親。						犀角眼中吾子眞。聦明勤學日新新。更看鄰人爭獻賀。熊羆夢驗抱麒麟。						女學母粧子效吾。床前兩小掌中珠。自笑迎春禱爾輩。丈夫心事太區區。</text>
<title>有人賦立春詩。以辰寅辛申爲韻。仍以六甲中字。爲對成五言律。又以八卦加每句頭。成七言律。余聞之。於六甲體句添一甲。於八卦體句添一卦。非欲誇奇取勝。只出於翰墨間遊戱云爾。</title>,<text>倐焉過戊子。丁此土牛辰。節氣巳仍戌。貞元丑後寅。未看羣拆甲。已喜細傳辛。寬詔憂庚癸。惟祈乙覽申。春節乃巳日戌時。故第三云。						坤極陽生漸變陰。震于出帝是時臨。艮敦其背仁風渙。兌塞以機泰運深。坎坎皷騰豐稔祝。離離物帶賁新心。乾元大德吾王履。巽起薰和隨舜琴。</text>
<title>除夜。用老杜五律中杜位宅守歲韻。賦七律。</title>,<text>除夕孤燈倍憶家。廵簷強笑共梅花。睽離海遠酸征鴈。歸哺林深急暮鴉。已判明朝星曆換。還驚此夜斗杓斜。窮陰理必回陽泰。吟罷新詩意靡涯。</text>
<title>春日遊北營。登夢踏亭次人韻。己丑</title>,<text>暇日聊登夢踏亭。百年幽抱倚風欞。名傳緩帶留閑幕。字宛挂弓立翠屛。中壘皷旗多氣象。上林花柳自丹靑。最憐㶁㶁循除響。使我忘歸側耳聽。</text>
<title>三淸洞 三淸謂風淸，石淸，水淸云。在白蓮峯下。</title>,<text>洞闢三淸別界天。迎風坐石又臨泉。危懸水檻空濛裏。平挹山倉縹緲邊。晴樹暎紅開晩蘂。暮嵐凝紫帶新烟。微吟更待白蓮月。聯袂歸來興自翩。</text>
<title>淸風溪金仙源家池閣。次壁上韻。二首</title>,<text>昔日仙源宅。今來感物華。深深泉石好。落落檜松多。入洞無塵想。凭軒自浩歌。淸風吹不盡。林際莫昏鴉。右次李白沙韻													太古亭前水。淸風閣下通。幽深見天巧。粧點費人工。不意城塵裏。忽如峽霧中。丁寧留後約。秋色滿山楓。右次柳西坰韻</text>
<title>弼雲臺</title>,<text>三角山前六角堆。白雲峯下弼雲臺。眼中街市眞棊局。身外風光屬酒盃。花鳥欣欣皆造化。笙歌處處自淸哀。微吟緩節歸來興。天際輕陰薄暮開。</text>
<title>題畫葡萄飛蜂扇</title>,<text>高掌幕成交馬乳。細腰衙退掠龍鬚。庭心不必竹枝架。便面長看草帳珠。</text>
<title>積雨初霽。爲看瀑布。出惠化門。行至貞陵遇雨。入奉國寺。得三絶。</title>,<text>携筇東郭出。終日水聲中。忽然山雨急。送我入琳宮。						雨過雲吐月。山靜樹橫烟。寂寂羣囂息。惟聞百丈泉。						今朝東岳色。明日槽溪聲。九天銀瀑景。先向意中淸。</text>
<title>至孫家庄。見石上有南藥泉詩云孫家父子號英䧺。割據三分覇業隆。爲庶於今何足恨。一區泉石勝江東。余讀而愛之。旣而問之。則今已爲他人物矣。余不覺感歎。以爲孫家前後。何其初善擇地而卒皆不克保也。今之一區。亦猶昔之江東。余未見其勝也。因步其韻以和。噫。九原可作。藥泉相公。殆必笑而然之。許刻于下也。</title>,<text>奔流覇業兩豪雄。今古孫家占得隆。此日未須論勝負。一區堪歎似江東。</text>
<title>又疊前韻。志水石之壯。</title>,<text>狂奔怒蹴一何雄。水勢相爭石勢隆。偶坐小亭多怪事。晴天雷雨亂西東。</text>
<title>槽溪瀑布</title>,<text>飛流直下孰詑之。未若層層造化奇。獨立槽溪第九曲。廬山休幸謫仙詩。</text>
<title>錦城尉水閣</title>,<text>巖懸忽地練。檻灑自然珠。箇裏難言趣。錦城樂也無。</text>
<title>山行贈同遊</title>,<text>偶然乘興出東闉。石逕白雲晩景新。楓葉滿山流水急。與君疑是畫中身。</text>
<title>到樊里。登見一樓有感。樓名盖取唐詩相逢盡道休官去。林下何曾見一人之語。自誇其獨能。而實不見故云。</title>,<text>誰家郊榭剩繁華。特地風光占得多。林下一人今不見。樓名見一意維何。</text>
<title>水落山河懸峴。贈同行。</title>,<text>芒鞋野服正聯翩。黃菊丹楓畫裏仙。石出雲中知水落。口開巖際辨河懸。緣溪北渡還東渡。攀磴君先或我先。滿眼秋光隨處富。不妨行色自蕭然。</text>
<title>水落東。有金流洞玉流洞。盖取水色之似也。</title>,<text>水落山中入。金流復玉流。豈無他瀑布。有此兩奇不。</text>
<title>秋山閑行</title>,<text>亂山浮雲蒼白。巖楓野菊紅黃。却疑跨驢過灞。不羡騎鶴上楊。</text>
<title>觀川獵</title>,<text>織薄承梁石打波。羣兒爭趁衆魚過。須臾潑潑盈筠裏。笑道今番得最多。</text>
<title>遊道峯山。以道峯秋景勝金剛分韻。作七首。</title>,<text>美哉道峯山。玆維國之寶。巉巖邁秦崤。秀拔鎭周鎬。飛泉灑仙洞。白雲蔭靈草。我欲棲此中。讀書以求道。						屹臨三角岫。拔出萬丈峯。峭如烈士氣。儼若高人容。森羅衆冠佩。戍削千芙蓉。瞻言使人敬。仰止起余慵。						峯巒蘊秀異。景物多淸幽。勝賞宜四時。奇觀最一秋。娛意雲烟動。纈眼錦繡浮。獨立萬木中。忘却世間愁。						隨處秋光好。玆山獨勝境。一夜落淸霜。千林舞新影。淺黃粧飾妙。深紅點綴炳。不有化翁巧。焉得此光景。						躡險穿雲樹。尋幽步石逕。奇巖畫屛列。霜葉繡帳亘。落來百丈泉。添得十分勝。招提若箇邊。輕風送淸磬。						銀瀑層層奇。玉洞曲曲深。隔水松奏簧。迎風菊吐金。數畒俎豆所。一庭檜栢森。千秋趙先生。景仰吾儒林。						世稱金剛山。奇賞冠東方。道峯秋色多。反復勝金剛。眼中無限趣。難以言語詳。平生山水癖。欲歸還自忘。</text>
<title>下道峯贈人</title>,<text>靑門一出白雲深。黃菊丹楓娛客心。多少今秋未了債。春花爛熳擬重尋。</text>
<title>歸路口占</title>,<text>淸秋萬里客愁宜。五日窮探景物奇。滿袖携歸山水色。此行猶足詑妻兒。</text>
<title>詠梅花</title>,<text>廵簷索笑傍杈枒。怪底生香漏古楂。燈下影分踈蘂瘦。雪中寒襲一枝斜。高情肯逐梨花夢。奇韻眞看萼綠華。半樹黃昏無限趣。微吟恨未共林家。												其二						春先天下擅佳名。玉骨氷魂雪作精。繞樹綠衣歌月影。敲門縞袂醉參橫。枉敎絶艶稱尤物。誰信幽香吐冷英。淸賞與君殊未已。更看他日解調羹。</text>
<title>又次朱子和東坡韻</title>,<text>天下女白苧蘿村。氷姿雪態今返魂。趙郞奇遇參橫夜。林老淸興月黃昏。艶香初從大庾嶺。淡粧時入羅浮園。紅紫下風作輿臺。第一消息回春溫。						也能騰光奪夜色。可耐含嬌射朝暾。東坡老子興不淺。酒熟詩淸欣叩門。可憐歌舞靑鳥使。多情短夢寄空言。惟有紫陽吾所仰。一哦遺詩一倒樽。</text>
<title>元朝書懷 庚寅</title>,<text>三十行年底事成。纔逢新歲便心驚。常時每茹離違歎。此日偏多喜懼情。天地恩忘靡孝養。純深訓愧廢工程。猗歟而立吾夫子。恐負平生願學誠。</text>
<title>上元。兒輩放紙鳶。謂之送厄。戱題其背。</title>,<text>放爾千山萬水過。乘風一去入無何。多少今年諸厄會。殷勤爲我盡消磨。</text>
<title>上元夜。與隣人踏橋翫月有作。</title>,<text>上元佳節最。明月一天同。燈想中朝俗。橋憐我國風。徘徊隨巷曲。歸詠共冠童。可喜老農語。今年定普豐。</text>
<title>送別李義興 鎭翼 之官</title>,<text>南雲一去佇鳴琴。嶺外風淳愜素襟。海濶九重分竹眷。春生百里愛民心。也知不久雙鳧返。且惜臨歧五馬駸。芳月相思如有夢。可能仍便數凭音。</text>
<title>戱吟稚子</title>,<text>惡卧踏衾裂。恒飢索飯啼。時看晴江浴。一何杜稚齊。</text>
<title>夏日雨後。濯足山流。偶吟。</title>,<text>前山昨夜雨初過。谷谷流聲入耳多。行潦尙能淸濯熱。活源來處更如何。</text>
<title>戱贈釣者</title>,<text>人皆謂釣閑。我獨謂非閑。君看心與目。不得蹔時閑。</text>
<title>共人賦四喜詩 二首</title>,<text>窶家急債券初了。破屋長霖天忽晴。駭浪飄舟依泊。深山失路遇人行。						讀書斗覺微辭透。覔句忽驚好料生。良醫對症沉痾去。和煦破寒品物亨。</text>
<title>參司馬榜述懷 癸巳</title>,<text>聞道名登司馬榜。上堂以喜下堂悲。如何造物偏猜我。不許當年具慶時。</text>
<title>又成七律</title>,<text>試圍纔罷報來忙。二百人中第幾郞。隷始傳言稱進士。奴猶習口喚書房。小成晩矣人何賀。舊事依然我自傷。最是純深承訓處。欣瞻喜氣溢高堂。</text>
<title>入侍集慶堂</title>,<text>蓮榜傳呼罷。楓宸引召催。承宣磨寶墨。中使奉銀杯。滿袖天香襲。移時玉語陪。叨榮今日事。慚愧小臣才。</text>
<title>自嘲</title>,<text>白牌紅袱號新恩。鈴帶襴衫似貴尊。堪笑繁華三日後。寥依舊閉蓬門。</text>
<title>次李僉知 謇 留別韻 三絶</title>,<text>題塔歸來詠暮春。新詩相贈荷津津。纔歡萍水旋成別。承誨初心恨未伸。						高堂八耋少同庚。獨喜我公托晩情。小子區區稱壽意。添籌海屋酌深觥。						丁卯科聲誦折蓮。文章當世被人憐。齋郞壽秩皆恩數。休歎雲衢未着鞭。</text>
<title>峽行口占</title>,<text>東峽深深信倦驂。沙如白雪水如藍。山譙鍊武僧千百。野彴乘閑客兩三。舊識龍門重見喜。新題鴈塔此行慚。主人解使幽愁失。邀向花間飮到酣。</text>
<title>觀石盆魚</title>,<text>小魚忘石盆。細浪吹相漾。翛然樂意關。何必在濠上。</text>
<title>寄少年 二絶</title>,<text>屈指槐黃百日纔。端宜磨礪試奇才。長夏倘無勤課業。欲將何面入城來。						皇天不我繫靑春。勤苦應須及此辰。方當努力上山頂。豈更有心管別人。</text>
<title>贈寧越妓越艶 五七二絶</title>,<text>越女顔如花。自言名越艶。春風一曲歌。千里暮雲斂。						多爾寧親此遠行。偶然邂逅洛陽城。纖喉唱出懊儂曲。何處空留無限情。</text>
<title>題畫扇</title>,<text>蒼松白石畫圖開。茅屋蕭踈絶世埃。紅葉滿山巖有瀑。坐看盡日噴晴雷。</text>
<title>夏日雨後。與頖中諸友往碧松亭邊觀淸流。口占示同行。</title>,<text>璧沼源來活。淸流雨後新。農山如奉對。沂水杳疑眞。幸彼二三子。愧余五六人。殷勤培養意。何以答重宸。</text>
<title>詠食堂 二首</title>,<text>先向槐庭揖。靑衿濟濟偕。入門吏僕導。登席饌羞排。交對東西位。却分上下齋。淸朝養士禮。報答莫相乖。						鼓聲以聚士。朝暮趁炊烟。列對分生進。整齊序齒年。簿經留押細。布㓗代盤連。舊禮今皆蕩。隨行只自憐。</text>
<title>泮齋初伏。次人韻。</title>,<text>庚炎未解小龍團。分外豪家氷雪盤。養士均頒狗炒細。令人却憶酒盃寬。兒童故厭扇揮暑。槐杏時看風送寒。到底酸儒多潦倒。任敎行路一層難。</text>
<title>商婦</title>,<text>愁風愁水復愁春。倚戶雙蛾不語顰。前洲多少鄰船到。盡是與郞並發人。</text>
<title>在泮。有人以烟草歌命題賦百韵。押烟以速爲善。余亦走筆。</title>,<text>有草生于庭。肇種自何年。脩廣葉擅獨。酷辣味禀專。欝欝栽得好。䓗䓗碧可憐。借問何所用。取之吸其烟。吸烟亦何爲。治痰功最全。不但形體奇。其用有大焉。我聞古老言。自昔相流傳。靈種自南來。遂至遍八埏。風謠何曾載。爾雅所不編。騷人世不乏。而無登筆牋。始知造化翁。巧運萬物權。故敎生晩後。一出壓首先。誰號痰破塊。盖亦強名旃。烟茶語頗奇。南靈稱不愆。或云淡婆姑。初得海島邊。稍稍中國移。駸駸左海延。靈草亦何故。與彼有奇緣。一見人皆愛。誰能輒棄捐。家家競儲種。種之幾畒田。地脉初融解。陽坡二月天。理畦播密均。搥土勢平堅。始出看不見。漸長簇相綿。芽莖劣容指。析拔乍用拳。溝塍已整頓。多少取次遷。分窠不欲近。孤培勿使騈。井井儼成行。厥數有萬千。移當雨細細。灌用川涓涓。健僕忙奔走。羣兒競喧闐。新土着舊根。漸看顔色鮮。野夫松蘺邊。幽人草堂前。濶遠連瓜麥。瀟灑傍林泉。看護豈容懶。鋤治不厭遄。勤課朝又暮。無使雜草芊。有枝氣分莖。所以除其連。太長味去葉。所以折其顚。培根復糞㙲。續續周不偏。業同隨春鳸。功迄聽秋蟬。一莖五六葉。箇箇覆陌阡。長如碧芭蕉。大似淸池蓮。晴景多氣色。綠陰弄淸姸。夏日資酷烈。秋風老團圓。摘來蒼玉蒂。編成綠帳懸。聊待十分乾。便將利刀剸。用此代茶飮。其術異烹煎。奇思氣但吸。新法火以燃。問君何由吸。巧匠有陶甄。雙金兩端通。中竹一道穿。燃處曲如鉤。吸地圓象乾。小團纔接火。淸烟已透咽。銅額能作霧。有似蚩尤然。徐吸霞蔚興。細噴篆繞纏。箇中無限趣。難以言語宣。我思破痰術。欲與長周旋。潤胃滯俱祛。濕喉氣欲騫。自有淸風來。無難沉痾痊。縱是一年草。應自三山巓。去穢眞似薑。播香不論荃。紫氣同牛關。奇味洗羊羶。寔邁萱草忘。奚翅合歡蠲。談鋒若助湧。詩思賴入玄。雖在煙火界。何愧地上仙。世故日繁端。往往多迍邅。老翁曉無伴。遠客夜失眠。征夫見霜鴻。逐臣墜蠻蜒。怨婦悲寒月。愁人聽杜鵑。無聊或不平。間以憂思悁。一一難排遣。種種亦孔瘨。目厭供羞珍。耳掩奏管絃。隨其所遇異。愁絶劇雕鐫。斯草一至前。萬累都洗湔。淸心默養生。滌葷頓悟禪。辨泉勞陸羽。餐霞笑偓佺。幽憂復何有。但覺逸興翩。東南瘴癘地。極目跕飛鳶。所恃此物在。點烟相溯沿。能散昏濁氣。廓淸似澄淵。絶勝載薏苡。何用鍊汞鉛。療齒與通膈。俱足學喬籛。是以四海內。無人不流涎。上自貴公卿。下而曁執鞭。遂成嗜同口。莫不交如攣。乃至婦若孺。無分越與燕。遍及襏襫野。不離綺羅筵。由是作物貨。遠近羅成廛。爭先陸載馬。相望水運船。只欲競錐刀。無論隔山川。色味誇紫辣。銖兩執衡銓。賤儲市井牣。貴售閭巷塡。高着處處價。賺得人人錢。捴爲爭奪媒。都是利欲牽。我東三百州。土宜殊分躔。湖南與關西。其味較最賢。鎭安稱第一。三登名相聯。其餘縱有云。碌碌難與肩。優劣謾比方。效害孰究硏。種有代農桑。嗜或却槖饘。雖云趣足言。亦有弊可詮。實維多損害。奚特欠誠虔。我欲歷數之。難旣筆如椽。偶因翰墨戱。聊成一長篇。</text>
<title>泮水之東北。有所謂宋洞者。幽閴秀異。蒼巖削立。刻曾朱壁立四大字。泮人鄭祚胤築室其下。又作書堂。以敎授學徒。聞之者爭往遊賞。余亦暇日。乘興往訪。見同齋諸丈。已於昨日留詩軸。遂索筆次之。</title>,<text>無事黌齋日似年。偶尋幽墅白雲巓。人閑紫陌繁華外。堂築蒼巖壁立前。澗水耳淸深僻地。桃花眼醉豔陽天。若爲移得家相近。乘興時來共酒筵。</text>
<title>趙上舍 彦翼 將遊楓嶽。索詩於人。余亦副急。</title>,<text>一萬二千峯。峯峯各不同。君歸爲我說。何處最奇雄。</text>
<title>立春日試筆 甲午</title>,<text>禱久東皇有底靈。只應老却我聦明。朝來更把題詩筆。爲是新春試楚聲。</text>
<title>旣題前詩。猶有所不能自已者。更作祝辭一首。</title>,<text>生意藹庭草。愛玆春日長。若爲留不遣。恒照壽親觴。</text>
<title>觀燈次人韻</title>,<text>洛陽四八最辰良。燈競工奇竹競長。列宿忽驚平地亂。羣螢旋訝未秋忙。稚川噴飯誇神術。合浦還珠照夜光。微月和風無限景。爭如中國上元張。</text>
<title>次李僉知 謇 送示韻</title>,<text>瓠落之瓢廣莫樗。不諧於世乃全初。經綸失素時而已。詩律排愁意自如。無奈獨吟春雪曲。只應留待子雲書。淸秋萬里奚囊富。可復寄來漢水漁。</text>
<title>舟行向通津。次李上舍 寅翊 韻。</title>,<text>水濶偏宜月。舟輕易得風。重峯如欲守。回浦巧相通。村火深深見。櫂歌處處同。林烏棲未定。飛出瞑烟中。</text>
<title>至通又次李上舍韻</title>,<text>野外多幽賞。歸時每夕陽。籬英黃入詠。村釀白宜甞。欵欵催爲黍。紛紛笑厭粱。扁舟秋水上。可復共翺翔。</text>
<title>代人作黃注書 錫範 挽 二首○乙未</title>,<text>似夢還疑迹已陳。欲言平日淚盈巾。魁梧眉秀江山色。忠厚心全性德眞。容易妙年曾擢第。無如造物自猜人。傷神最是西郊路。啼送林烏不忍春。						阿谷東西閈。交情卅載深。篠驂憐共戱。樽酒憶同吟。未展靑雲步。空懷白雪音。斯人而不壽。天理杳難尋。</text>
<title>奉和許上舍 檠 韻</title>,<text>丈人多道氣。雅志厭塵喧。社老千年樹。江浮五石樽。經綸違大用。修養寓微言。他日參同契。倘蒙指妙門。</text>
<title>次韓上舍晩悔堂韻 韓名德敏。居廣州。</title>,<text>吾愛公能愼。如何有悔尤。人工無可奈。天數豈其由。經勝金籝富。寶成畏壘秋。廣陵山水地。淸福晩多收。</text>
<title>代人作送書狀赴燕</title>,<text>神州此何世。王事獨勞賢。歷歷詩三百。悠悠路四千。使行書狀重。威望我公專。燕薊悲歌地。送人淚似泉。</text>
<title>伏次家君賦雪韻。仍不使聚星堂禁語。</title>,<text>輕凝密灑地天連。剪巧播均孰使然。物變色形風作幻。時當昏黑月無邊。陽春曲並憐歌郢。嚇笑臘前聽說田。最是此中難畫處。山禽飛拖一村煙。												再疊													同雲滕六暗相連。乘氣資淸所以然。尋路足疑風蹴處。看山眼纈日斜邊。堯封已失東西界。禹貢難分下上田。可是灞橋詩思在。陶家休詑小茶煙。</text>
<title>客湖中贈主人 二首○五律次韻</title>,<text>歲暮荒村山鳥稀。主人留客且徐歸。煖酒挑燈多舊感。不知窓外雪花飛。						寒夜三更靜。靑山四面低。論詩傾海內。把酒憶城西。淡契琴彈水。淸神月印溪。明朝離發後。愁聽店村雞。</text>
<title>登弼雲臺 丙申</title>,<text>春意長安頓覺奢。弼雲臺上領繁華。風微倦舞千街柳。氣暖爭姸萬種花。自是吾身高在此。非關眼力直窮遐。西城日暮輕陰好。且向譙樓望天涯。</text>
<title>次詠雪韻 辛丑</title>,<text>隨形象物勢參差。上帝前宵命巧垂。天地忽驚元氣洩。山川眞看五丁移。一張活畫披簑處。千古高才詠絮時。淸景解敎幽興動。寒飈不怕向人吹。</text>
<title>又次絶句</title>,<text>雪下茅簷倍覺閑。忽疑此地非人間。袁安獨卧無塵事。遙念瓊樓玉宇寒。</text>
<title>次短刀韻</title>,<text>貧士無長物。平生有短刀。宵精明隙月。秋色㶑虛濤。心想良工苦。名幷俠客高。他時如遇用。猶足斷鯨鰲。</text>
<title>次人韻</title>,<text>踈慵轉覺與時乖。且免勞心費布排。靜夜風聲高樹自。中天月影萬川皆。神遊絳帳三千袂。夢謝朱樓十二釵。賴得幽居南北近。吟詩把酒爾吾偕。</text>
<title>又五七絶</title>,<text>趣見閑中詠。愁排酒後歌。人生貴自適。何必羡高牙。						故人詩與歲同新。滌我胷中食斗塵。共醉芳樽知不遠。花車林閣豔陽辰。</text>
<title>稚子學史略初卷。偶書其書籌。</title>,<text>伏羲炎帝軒轅興。堯舜禹湯文武承。周公孔子傳由是。初學須從卷裏憑。</text>
<title>送柳慈仁 雲羽 之官</title>,<text>慈仁其性莅慈仁。是邑端宜授是人。仁主恩深慈母老。知君不負理南民。</text>
<title>敬次伯氏韻</title>,<text>分外人間竹帛名。尋常依仰獨吾兄。寒潭晴看留雲影。老木春深送雨聲。共歎容顔潛換改。相憐生計極貧淸。年來漸失團圓約。一壑菟裘底處營。												其二						風動荊枝悲舊根。斑衣曾是戱遊村。滄江衮衮長流恨。天地茫茫莫報恩。已矣吾生全一樂。依然春色復千門。窮廬寂寞餘雙影。忍向盤中對粥飧。</text>
<title>送趙綾州 思忠 赴任</title>,<text>守綾君有命。製錦子多才。也化湖南俗。應思漢北杯。驛亭春日晩。官樹霽雲開。珍重分憂意。莫忘五馬催。</text>
<title>呼兒輩韻。仍口占次之。</title>,<text>鳥語逢林悅。山光得雨佳。壇踈誰愛杏。市遠只留槐。綠水惟空谷。蒼苔自小階。飄零回白首。京洛似天涯。</text>
<title>訪尹玉汝 喆中</title>,<text>谷鳥嚶嚶喚午眠。倦驅羸馬亂山邊。興猶未盡逢君語。勝似剡溪雪夜船。</text>
<title>訪友不遇</title>,<text>有村雲水裏。一犬吠柴門。童言主人出。歸應近黃昏。</text>
<title>次贈沈從叔 壽錫</title>,<text>晝永招棊友。秋深問酒家。笑彼紅塵裏。營營百慮加。</text>
<title>訪沈從叔。適値其第二孫之初度。書贈賀語三絶。仍用前韻。</title>,<text>喜極門弧日。慶餘喬木家。他時成立後。賀語也應加。						抱來眉目秀。兒也稱其家。今朝見初度。他日賀三加。													漸覺孫成列。眞看子克家。含飴暮境樂。淸福復何加。</text>
<title>又以前韻和贈</title>,<text>晴空橫紫閣。秋色萬人家。對此傾樽酒。淸閑日漸加。</text>
<title>挽李參奉 源誠</title>,<text>雅儀高想逈超塵。流水光陰卅八春。進士壯元才未展。弘陵參奉跡成陳。天如有意生斯世。地獨何心葬好人。餘慶秪應他日在。君家養得二麒麟。</text>
<title>立春 壬寅</title>,<text>盤登細菜燕依人。此是東皇按節辰。誰言極否難回泰。忽破窮陰復覩春。遲遲日轉茅簷暖。藹藹風來草木新。往聽吾王寬大詔。自疑偏荷上天仁。</text>
<title>與李上舍 鳳和 父子遊西園</title>,<text>今朝小雨歇。春日豔陽繁。細路人三影。微風酒一樽。差能慰病懶。剩得絶塵喧。山鳥飛飛近。忘機亦忘言。</text>
<title>訪朴文哉 奎明 書贈</title>,<text>君家竹栗里。易識復難忘。倚杖松嵐翠。開門海色蒼。村含太古意。花送自然香。便欲營鄰築。誰能憶洛陽。</text>
<title>又贈七律</title>,<text>柴門松逕凈無塵。君是湖山好主人。細雨燈花神氣適。深盃野席笑談親。盤堆錯落赬虬卵。飯煑鮮新玉尺鱗。歲暮寒風增客恨。可堪後會指明春。</text>
<title>贈晩翠齋趙汝珍 完相</title>,<text>世敦戚誼見情親。晩翠堂中篤志人。空谷煙霞凝檜桂。寒天氣象欝松筠。十年靑眼今宵會。萬事白頭逐日新。蘭玉滿庭眞可賀。况聞芋栗未全貧。</text>
<title>贈金大來 廷泰</title>,<text>信宿竹巖下。寒天十月時。農談聽亹亹。村俗見煕煕。有客頻携酒。無人不愛詩。難期斯世事。安得數追隨。</text>
<title>立春 癸卯</title>,<text>元子東方喜可知。否傾泰復正斯時。我亦陶甄中一物。倘乘休運占風期。</text>
<title>行行重行行 二首</title>,<text>行行重行行。日暮始投宿。休息無多時。雞鳴又足。						行行重行行。所營緣底事。相逢試問之。但道一忙字。</text>
<title>徒步</title>,<text>長路無時已。斜暉不肯遲。村稀那免㥘。木落更生悲。閑泳鳧鷗渚。喧投鳥雀枝。素心今尙在。其奈鬢毛衰。</text>
<title>途中偶吟</title>,<text>乍風還雨雨還雪。忽爾雲陰倐爾陽。天道至公猶若此。人心反覆豈能常。</text>
<title>開花山下有花落洞</title>,<text>開花花落孰名玆。倐落忽開理可疑。世人強欲分開落。不識開時是落時。</text>
<title>歲暮</title>,<text>家家歲饋走官書。錦雉靑蚨又海魚。老夫坐待開倉賑。惟有君恩到破廬。</text>
<title>答人</title>,<text>鮮衣怒馬暗紅塵。酒肉朱門雪裏春。傍人莫怪袁安卧。非病非憂只是貧。</text>
<title>贈朴注書永叟 命燮</title>,<text>有宅終南下。伊人我所懷。市塵緣僻遠。山氣得晴佳。百行孝爲本。千言俗不諧。明時方釋褐。窮達未應乖。</text>
<title>代人贈其同宗</title>,<text>吾宗老上舍。心與古人通。朴訥嶠南語。淸高世外風。有時尋酒肆。隨意檢詩筒。此會知難得。且謀醉菊叢。</text>
<title>慶州烈士孫宗老。以前藍浦縣監。丙子亂。奮身勤王。死節于雙嶺之下。已蒙褒贈之典。當宁癸卯。其後孫上舍鼎九上言于朝。又獲棹楔之榮。人多贈以詩。余亦和之。以寓詠歎歆艶之意云爾。</title>,<text>非死之難處死難。輕於毛或重於山。彜綱肯逐地維絶。烈士多丁天步艱。不妨骨寒雙嶺下。至今名動五雲間。他時誰撰忠臣傳。長使人人涕自酸。</text>
<title>慶州李義士彭壽。當壬辰倭變。以義兵將殉節。當宁癸卯。其後孫上舍述賢上言于朝。贈職㫌閭。上舍之始來也。知其事者多有作詩以美之者。余亦不勝欽歎。步其軸中韻以贈。</title>,<text>烈士成仁死。忠臣不命承。忍言時板蕩。深痛虜憑陵。丹想初心壯。碧留舊血凝。聖朝無闕典。行見贈褒增。</text>
<title>途中卽事</title>,<text>十里湖邊蘆荻花。樵歌起處又漁歌。聲正和時風引斷。半江綠皺白鷗波。</text>
<title>送別順安金上舍長卿 致大○二絶</title>,<text>關西司馬字長卿。名不相如坐可驚。莫嘆犢鼻多窮厄。筆下應留擲地聲。													鳴蟬五月洛陽城。千里雲山極目平。匹馬蕭蕭從此去。西風無限送君情。</text>
<title>東宮冊禮正使家錫宴日。御製一律以賜。眞不世之事也。其與宴者皆賡進。草野賤臣。雖不得及君餘。而聽仙樂。區區微忱。不勝歆艶。乃敢擬作一首。甲辰</title>,<text>慶溢春宮任舊臣。溫綸初下聳朝紳。禮儀固仰追三代。榮寵非徒在一身。得及君餘私宴日。共聽仙樂太平辰。洪恩更被回雲漢。試問古今有幾人。</text>
<title>立春</title>,<text>舊歲無餘日。今朝是立春。靑絲誰送細。白髮不禁新。妙釀謀三亥。香芽試五辛。暖陽回蔀屋。惟有上天仁。</text>
<title>又作春帖</title>,<text>家家帖子迓新休。我欲效顰却自羞。科宦在天安用禱。謹修由己本無求。床書永日兒能課。斗酒春風婦可謀。且喜吾生逢聖代。看花林閣擬淸遊。</text>
<title>又作一絶</title>,<text>分知萬事彼蒼由。富貴浮雲不可求。最是康寧攸好德。人間美福驗箕疇。</text>
<title>元曉 乙巳</title>,<text>俄頃已新歲。笑談失去年。不勝惆悵意。誰任主張權。似送情人別。如觀逝水遄。古今同一理。何必獨凄然。												又						元非爲守歲。也自不成眠。默數塒雞唱。還憐磨蟻旋。衰頹悲老境。戱笑憶童年。且喜昇平世。優游可樂天。</text>
<title>又戱作一絶</title>,<text>昔年期望捴歸虛。五九光陰石火如。若使壽延九十歲。半雖已往半猶餘。</text>
<title>李上舍 秀發 自號芝翁。昨秋自泮齋歸溫陽。寄詩於泮中同遊者。要各和答。以爲他日替面之資。諸益皆和送。余亦同參。</title>,<text>滔滔皆是蠟鞭塗。淡素如公末路無。大瓠堪悲違世用。虛舟元不被人呼。淸秋響斷歸鴻遠。半夜神傳片月孤。極目南雲增悵望。何時理楫白蘋湖。</text>
<title>與客遊宋洞。呼韻各賦。</title>,<text>偸閒入宋洞。尋逕逐橫斜。屈曲淸心水。淺深纈眼花。近闉盤作峽。依广巧爲家。不使紅塵到。靑山一半遮。</text>
<title>贈申少年 徽自號霞棲</title>,<text>吾愛霞棲客。天才秀不羣。有時戱書畫。隨意占詩文。巷僻靑看岫。樓高白宿雲。興來還獨往。樽酒每窮曛。</text>
<title>僧伽寺</title>,<text>步出彰義門。從我二三子。遙望北漢城。三角儼分峙。金湯壯國都。信乎山河美。春風吹我衣。談笑行且止。窈窕尋繁花。逶迤逐流水。披襟洗劒亭。慷慨悲歌起。泉㓗復石白。處處多造紙。偸得半日閑。幽賞殊未已。谷巖互出沒。崎嶇六七里。躋危攀松石。畏墜攬葛藟。陟彼獅子嶺。如入半空裏。前有萬丈巖。陡起何峛崺。淸磬落雲際。梵宇忽入指。蟠空亘甍棟。耀日流金紫。回磴接危棧。促步輒移晷。攀梯試登樓。不可俯以視。人工奪天造。無地而有此。斲石輦車牛。驅民任鞭箠。層臺幾百尺。屹如列千雉。上有長壽殿。縹緲極華侈。丹碧奪人目。如翬更如矢。四角懸風箏。空中聞宮徵。開門見佛龕。眩晃迷尺咫。鏤屋簇金珠。築榻堆錦綺。雙懸沉香燈。流蘇交垂繠。上寫皇帝詩。粧刻騁奇技。玉佛琉璃匣。巧妙誠無比。遊人競來萃。日日閙如市。居僧盡豪健。咆哱如有恃。我見駭心目。借問此何以。有客向余言。顧君不知耳。寺名曰僧伽。小菴舊在是。前年遇邦慶。中國往有使。維佛與彼燈。盖乃承皇旨。其俗尙浮屠。錫茲祈福祉。星軺奉以歸。謂是恩所被。遂焉就斯地。開築乃如彼。用此八路力。將以垂千禩。我聞驚且嘆。注目頻徙倚。糜財與病民。未有如佛氏。名山巍相望。終古書諸史。豈意西方像。遠來東海紀。人情艶新異。奔波共遐邇。飛閣聳觀瞻。男女爭拜跪。碧瓦映雪砌。雲譎復波詭。蒼生豈不哀。緇徒自相喜。空傳大國寶。永作小華恥。雖微爲此役。亦足置之矣。况有故佛殿。何必事侈靡。廟謨尙媕娿。無人警丹戺。微賤戒出位。耿耿徒爲爾。沉吟薄暮歸。山月生衣履。</text>
<title>口占贈晩休亭主人</title>,<text>脫却烏紗帽。弄他白鳥波。去來惟意適。榮辱在天何。背郭塵囂少。看山氣色多。且謀永今夕。樽酒聽漁歌。</text>
<title>詠田家穫稻</title>,<text>農家秋事急。刈穫不違時。稚子爭先走。厨妻趁午炊。揮鎌歌俗調。驅犢護新菑。大有逢今歲。渾忘昔日飢。</text>
<title>除夜</title>,<text>五更眠不着。萬事首空搔。蛇壑知無奈。蜂窓只自勞。追隨非我志。遊戱任兒曹。稍待春風暖。西湖理小舠。</text>
<title>元曉入泮 丙午</title>,<text>今日是元日。獨余無所之。且向芹宮去。盥巾禮聖師。</text>
<title>立春 是歲立春在於正月初五日亥時末</title>,<text>亥子之交天氣良。試將新什迓東皇。寒威尙酷何能久。和煦雖微却漸長。門柳依依如動色。閤梅的的正馳香。往聽漢吏敷寬詔。只有癡誠祝阜岡。</text>
<title>途中偶遇同行者。盖辯舌也。臨分口占以贈。</title>,<text>使我忘長路。緣君善古談。縱橫衝陣馬。聯絡吐絲蠶。危磴俄山北。殘村忽水南。臨歧不忍別。倘復訪茅庵。</text>
<title>桂陽歸路欲訪友。失路不果。吟一絶。</title>,<text>紅葉靑山細路深。雲林處處自迷心。君家正似桃源裏。慙我漁舟竟未尋。</text>
<title>落木</title>,<text>空山寥亮動秋聲。落木蕭蕭也自鳴。巧如舞蝶隨風並。忙似飛花到地爭。滿長安處吟無本。下洞庭時怨屈平。歲歲催人成白首。春來依舊葉還生。</text>
<title>客龍仁。吟贈主人。</title>,<text>我有賢主人。築室在龍仁。花砌山嵐繞。書窓野鳥親。杯盤窮日夕。談笑見天眞。乘興時相訪。年來定幾廵。</text>
<title>丁未立春在於臘月十七日寅時。偶成。三絶</title>,<text>天明日欲出。此際迓東君。揖金復拜木。隱隱着靑裙。						常歎何時見。陽春見有時。今朝開竹牖。可愛日遲遲。						老夫不問世間事。况復今年大病餘。傍人莫笑新春祝。一德無私到破廬。</text>
<title>元曉口占 丁未</title>,<text>鐘動雞鳴北斗斜。居然四十七年華。童心未變顔先變。舊學靡加病轉加。此夜不眠非守歲。今春無事卽看花。貞元往復尋常理。自古枉悲赴壑蛇。</text>
<title>次潤雨堂主人韻</title>,<text>嚶嚶谷鳥喚朋如。鷺水西邊是子居。老去漸知幽境樂。年來已斷故人書。微風草與春江遠。落照邨兼柳踈。多病養閒仍廢讀。不妨隨處伴樵漁。</text>
<title>又次七絶</title>,<text>難借今宵片月孤。誰將水墨作新圖。極目長江漁火亂。良朋三四更携壺。</text>
<title>夜觀漁。又次五絶。</title>,<text>待舟人立。穿柳鳥驚棲。水落江天黑。漁燈盡向西。</text>
<title>又次主人韻</title>,<text>春事居然晩。高樓占得佳。錯紋分地理。如水逈天街。舟子風謠別。山禽樂意皆。靑門知不遠。從此暢幽懷。</text>
<title>次贈李亶佃</title>,<text>年來閉戶度殘春。偶爾相逢靑眼新。世上曾無知我者。城中還有似君人。詩惟遣興吟酬懶。意在不言默視頻。勝賞江樓仍累日。忘形痛飮始超塵。</text>
<title>次贈主人</title>,<text>水檻濛濛宿白雲。風吹漁篴數聲聞。幽居不讓華山勝。肯許老夫一半分。</text>
<title>有感次人韻</title>,<text>潮滿千帆上。潮落千帆退。有巖獨不然。是以爲吾愛。												又						出郭人無事。臨江樹作門。從他朝暮市。可是寂寥村。琴惜絃今絶。棊看局屢翻。誰能知此意。欲辨已忘言。</text>
<title>又次李亶佃韻</title>,<text>固是常情侮賤貧。超然獨也爾何人。靈心炯似照犀水。外物輕如棲草塵。磈磊謾成詩酒傑。嬉遊時夢葛羲民。不須後世子雲識。席上分明自有珍。</text>
<title>又次贈趙生</title>,<text>洪句賦予未爲貧。今世還看乃爾人。且可隨時安命分。不妨到處混埃塵。杯樽浩浩春風社。謠詠煕煕聖世民。滄海遺珠何足歎。古來難識石中珍。</text>
<title>又次贈吳進士 慶元</title>,<text>似病非愁憲也貧。軒車紺素彼何人。交情貴在存誠信。世事須知幻劫塵。淸詠響凝漁艇篴。深杯夢入醉鄕民。可憐三刖徒爲爾。燕石緹巾自謂珍。</text>
<title>贈李亶佃</title>,<text>一盞一篇意氣高。長吟猛拍不勝豪。醉看乾坤無一物。世人輕汝九牛毛。</text>
<title>拈韻與諸人同賦</title>,<text>林亭多景物。春服共童冠。山遠兼雲去。江虛帶樹看。靈心金鏡映。良會玉盤團。一笑仍相視。悠然倚碧巒。</text>
<title>夜泛鷺湖。呼韻共賦。</title>,<text>月夜放船好。淸江逈不波。沙圓涵影遠。樹缺漏光多。棲鳥有時起。亂山無數過。詩成壺亦倒。餘興欲如何。</text>
<title>偶咏蝴蝶</title>,<text>蝴蝶紛紛滿菜花。爲誰忙急爲誰誇。靜觀萬物皆如此。一笑呼兒濁酒賖。</text>
<title>木假山歌</title>,<text>君不見南曹假山子美賦。堂下築成一簣土。又不見晉公假山退之惜。澗側匄來數拳石。誰家除夕火峯熾。何處至日綵峀峙。無限千古小兒戱。各自一時閑排置。後來蘇老差可意。以木爲山文爲記。岌然三峯能近譬。高致殊與俗人異。未若吾家木假山。虬枝宛似眞螺鬟。嶙峋自露天然顔。剜劃肎容人力艱。憶昔誅茅卜此地。已喜洞天幽且邃。後麓擘開奔巨靈。左右環抱圍蒼屛。夜坐忽然驚拍案。奇哉有山聳南。中峯厚重仁者象。傍峀縹緲奇士㨾。蒼茫帶月映淸潭。突兀凌空凝碧嵐。時看巉絶搴鵬噣。更疑拱揖矯人首。淺深氣色層層連。窈窕巖洞勢隱然。試問隣翁山名何。隣翁大笑謂我譌。此是老柏枝葉互。其形崷崒異他樹。况且亭亭秀高阜。下有林木擁左右。蔽空補缺備奇怪。盤據磅礴上漸殺。四時不改蒼翠容。望之如對崔嵬峯。我聞此語大異之。假山勝似眞山奇。坐待天明更熟視。怳惚猶難分眞僞。晴時戍削偏出羣。幽處依微欲生雲。城塵咫尺渾已忘。野趣尋常自相向。不遠不近百步間。高高仰止難可攀。故知天意巧幻成。供我朝莫寄幽情。哂他世人刻斲繁。強學山勢對階軒。巖峀謾勞機巧加。騈羅爭詑佳致多。幸我不假雕琢苦。靑山偃蹇長當戶。移來歲寒後凋姿。宛見千仞壁立儀。雨驟疑坐懸瀑聲。鳥亂如聽深峽鳴。眞境實愜幽人操。此意難向俗子道。更欲描出半幅裏。今世誰是龍眠技。</text>
<title>泮中雜詠 二百二十首</title>,<text>余往來泮中殆數十年矣。聞故老之言。觀成典之書。先王所以待士之意。盖甚盛甚盛。然世漸遠而俗漸下。法愈久而弊愈生。爲士者旣不能以古之爲士者自待。而爲下輩者亦皆專以欺匿凌慢爲事。爲官長者又以苟且彌縫爲務。甚則徇下輩之請。挫抑士氣。减削士供。駸駸然月移而歲不同。馴至于今。則凡百事爲。悉歸有名無實。更沒餘地。稍知自好者皆恥入焉。吁其可傷也已。近閑居無事。因隨記雜咏。遂至二百二十首之多。諷詠而反復之。則足見故事之如彼其盛。而末路之莫可收拾也。聊自附於昔賢感古傷今之意。以備後人因流溯源之資云爾。						太學由來賢士關。我東文物孰能班。三百餘年培養厚。遺風猶見事爲間。						[咏學宮位置次第]						天開別界上林東。泮水環橋是學宮。洋洋日夕多絃誦。農峀沂雩恍此中。以下咏學宮位置次第○泮宮在春塘臺東墻外南向						碧松亭下明倫堂。槐杏雙雙儼作行。黃金大字留華扁。筆法森嚴仰紫陽。明倫堂後岡。有萬松蒼欝。世呼碧松亭。其下卽明倫堂後。壁上揭三箇金字。是朱子筆。前簷又揭朱之蕃墨字。而詩不及之。						明倫堂下東西齋。卄八房窓互對排。進士生員居上舍。下齋二十自相偕。東西上下齋。通爲二十八房。最下各二間爲下齋。下齋東西各十人。東齋東向。西齋西向。每房後面爲廣窓。井井相對。						大成殿在倫堂前。夫子顔曾宛後先。東西從享東西廡。俎豆長存萬億年。殿內大聖位主壁。顔曾思孟四聖位。在大聖位前。東西相對。又殿內東西從享。各依東西壁。列享十哲及宋朝六賢。分排各八位。東廡五十五位西廡五十四位。分享羣弟子及歷代儒賢及我國歷代儒賢。						奉香廳下享官廳。左右成行間小庭。齋舍不能容衆士。競將皷篋此居停。奉香廳俗呼香大廳。爲舍菜及焚香時奉香之所。廳之東西有房。爲奉香時香官所住之處。在碧松亭之東明倫堂之北。廳前東西。有享官廳各六間。舍菜時諸執事分住於此。故曰享官廳。常時則生進分占香大廳南向。享官廳東東向。西西向。如東西齋。						尊經閣貯萬牙籤。繚以崇墉鎖謹嚴。課讀諸生隨意取。菁莪樂育化爭霑。尊經閣在明倫堂後。貯羣書。使一吏掌之。諸生常借讀。今則日漸亡失。層架殆空云。						六一閣中弓矢儲。先王大射禮行餘。向前正錄廳空濶。游詠時時好發舒。六一閣在香大廳西。正錄廳在享官廳南。六一者六藝之一也。正錄者學正學錄也。古者士論於此爲之。雖朝士被之者。不得齒云。						明倫西畔又如翬。丕闡堂深墻四圍。一兩之東闢入北。槐黃時節點朱衣。丕闡堂撤尼院材構成。故取丕闡吾道之義。一兩齋，闢入齋。皆在丕闡堂墻內。一兩在丕闡之西。闢入在丕闡之南。皆以其餘材構之。故取一擧兩得及闢異端入吾道之義。每科時以丕闡堂庭爲試所。設一二所則爲二所。						丕闡堂頭啓聖祠。分排五位儼相隨。推本溯源增祀典。春秋大享與同之。啓聖祠在丕闡堂後。五位齊國公孔氏，曲阜侯顔氏，萊蕪侯曾氏，泗水侯孔氏，邾國公孟氏。肅廟朝建祠。每釋菜時享之。						聖殿殿庭東廡前。屹然碑閣杏陰邊。龜頭鳳篆無刓缺。絶妙月沙筆下篇。						食堂門設東西雙。四面皆軒四面窓。借問何時最熱閙。只應朝夕鼓聞撞。食堂在東齋之東正錄廳之南。東西軒爲東西食堂。北軒爲堂上入參時坐處。南軒爲南班儒生坐處。又於東西軒下方。各對設數間軒。坐下齋生。						瞻食堂南下輦臺。三層方正向陽開。到得至尊親謁日。高張御幕試弓才。下輦臺在食堂南壁外。築之以石。種之以莎。親謁聖時若設塲於館中。則下輦臺爲武試所。文科懸題後親臨此臺。						蕩平碑閣泮橋頭。感歎先朝手澤留。小人君子公私辨。周不比兮比不周。英宗朝親書周而不比乃君子之公心比而不周寔小人之私意二十字。命刻竪泮橋。						何董陳歐氣節高。四賢祠聳泮東臯。聖朝曠感紆殊典。二八中丁薦少牢。西晉董養當金墉時。升太學堂。歎曰建斯堂。將何爲乎。荷擔入蜀。莫知所終。唐何蕃當朱泚亂。太學諸生將從之。請起蕃。蕃正色叱之。六館之士不從。亂後歸養於和州。宋陳東，歐陽澈。以貢入太學。伏闕上書請誅蔡京等。論汪黃輩。同時見殺。肅廟朝命建崇節祠。祠在東泮村岡上。						二三守僕有㫌門。丙子功勞聖廟存。泮人尙說當時事。祭祀千秋永不諼。丙子亂。守僕朴潛美等數人。奉聖廟位版入南漢。故立旌門於東泮村大路傍。						我東有若安文成。購像輸經更設黌。奴婢百人多後裔。至今壇祀罄心誠。安文成公向。本名玉邊向字。避御諱也。高麗贊成事。憂學校之衰。送貲于中原。購先聖及七十子畫像與祭器樂器經籍以來。建置國學。納奴婢百口。至今泮人皆其後孫。故設壇於泮村之北。遇文成公忌日則祭之。哀慕誠敬。不敢少怠云。						養賢庫貯養賢需。設置䂓模盛矣乎。我國八方惟正供。也應半向此中輸。養賢庫自麗朝建置。今在碧松亭東北。所以供多士也。世稱我國財物。半入此中云。						[咏泮村]						東西櫛比泮村多。下馬竪碑洞口峩。磚石峴前人似織。觀旂橋底水如羅。以下咏泮村○東西泮村。以大路分言之也。洞口有下馬碑。洞口之西。有磚石峴通梨峴大路。自磚石峴入洞口處。有石橋。當宁朝命刻觀旂橋三字於橋頭。盖取詩言觀其旂之義也。													泮人元自松都遐。女哭如歌男服奢。豪俠帶來燕趙氣。風謠怪底異京華。泮人是自松京移來者。故其語音與哭聲。如松京人。又男子衣服奢麗異常。尙氣任俠。視死如歸。往往因闘爭。輒以釰畫胷刺股。風習大抵絶異。						[咏齋中諸節及食堂故事]						藥房窓外鼓高懸。每日鼕鼕欲曙天。起寢一聲纔罷後。更呼洗水兩齋傳。以下咏齋中諸節及食堂故事○藥房東齋最上房名。其西窓外懸鼓。每日未明鼓之。呼起寢。又打三鼓。呼洗水。						食堂直到食堂時。抱券長呼奉硯兒。一皷能令多士動。着袍束帶競相隨。食堂直以泮隷一人爲之。掌食堂諸節。每將打食鼓。必抱到記。先長聲呼某房到記次例。盖各房齋直。輪回爲到記次例。奉硯受到記也。						負木高聲庭揖催。槐陰齋直咏徘徊。東西上下分行立。濟濟一時擧袖廻。旣鼓。兩齋負木。各繞齋呼庭揖。各房齋直。聯袂徘徊高咏於明倫之庭槐樹之間。則東西上下齋儒生。相嚮立揖班。負木更呼揖。乃揖而廻入食堂。負木亦以泮人爲之。兩齋各四人。受錢冬則一朔十五緡。夏則半之。以爲煖突之資。又應逐日使喚。而掌議使喚及齋中公故。則日次負木爲之。輪回擧行。又食堂朝及齋會時。齋直輒相携而咏於庭。非歌非誦。自古傳謂是鹿鳴章云而終不可曉。						儀貌食堂極整齊。分門生進各東西。序齒升軒雙對坐。南班下寄亦相携。故䂓。生員由東門入東軒。進士由西門入西軒。相對齒坐。東西下齋生各入其軒。與生進下坐者相對。號爲寄齋。近來有庶名生進入南軒。稱南班。													麻布前鋪用代盤。於焉羅列授之餐。却使一人供一物。須臾八簋自全完。麻布前鋪。俗呼典布。多士旣整坐。其前僅容一條布。故自上鋪下。而每前供八簋。飯一羹一醬一沉菜一菜一醢一佐飯一生菜一。各有掌而供者。						紅團領吏戴平巾。拱立上頭檢飭頻。茶母首奴名色夥。喧譁聲裏走紛繽。我國法。各司胥吏着平頂巾紅團領。每食堂時。館吏立北軒下。促其供首。奴輩又奔走檢飭。食母，菜茶母，湯茶母，魚廛等屬名目繁多。熱閙特甚。						到記從頭次次書。共留名押井間踈。直至曹司與色掌。捴題幾分末端於。到記冊畫爲井間。每一人書姓名於一間。幷着押。自班首至曹司畢書後。下色掌書幾分於其下。若無下色掌則曹司書之。						每物旣供勸飯呼。齊持匙箸若相須。進水退床次第唱。一聲起坐下來俱。儒生盡入。則兩齋日次負木。分入東西門內。俟每物供畢。呼勸飯然後齊擧匙箸。及進水則呼進水。及退床則呼退床。又呼起坐然後一時罷散。						弗祧國忌有時遭。下隷書頒擧紙高。豆腐代魚藿代醢。共言行素獨吾曹。國忌則食堂直書某朝忌辰。以手高擧。頒示東西堂然後進素饌。祧廟則否。世稱國忌行素。惟成均館儒生云。						三庚日氣極炎蒸。夕食堂時輒設氷。每前一塊如拳大。勝似空談脚踏層。						流金盛熱日煩歊。不許食堂把扇搖。揮汗忍過朝夕頃。腐儒身世太無聊。													典布一條鐵限同。鋪前不許往來通。或有別般非得已。割開然後始抽躬。旣入食堂。鋪典布後。則不許踰越。若被論及有不得已之事。則令食堂直割布而出。						食堂只許百人參。極擾競時數再三。舍菜大科前兩日。始看新榜亦均覃。當宁朝定式。除掌色六人。只許百人參食堂。釋菜及大科時。則前期三日。始許勿限數。若常時儒生多聚競入紛擾。則食堂直再三數之。簡出新榜。猶過於數。則又簡出其前榜。次次上及。而同榜則年少者出。或冐沒蹲仍而至於擬之以罰然後始出。光景殊不美矣。						朝夕連參一點成。點圓三十作科程。直待準過三百點。不勞歲歲更留名。故䂓。一日一參食堂。則不許通計。必連參朝夕然後爲一點。滿三十點然後。許赴一年圓點科。通計三百點。則更不計點而許赴。						泮長入參或有時。向南主壁整威儀。下人前導郞官後。臨食廵堂用故䂓。大司成參食堂則坐北軒。典籍側坐。旣供每物。必起廵視東西堂然後還坐受食。及呼起坐然後起出。						[咏別味別供等諸節]						大別味供一六朝。全牛列鼎不蕭條。羘湯心炙諸般品。沙碗盛來隨所要。以下咏別味別供等諸節○故事每遇一六日則有大別味。庫直前期遍禀於儒生。各隨所求。以大碗進之。近來則只納八文錢。						小別味隨三八爲。有名無實乃如斯。殘羹冷炙不盈筯。用代乾魚佐飯資。小別味俗呼別佐飯。每當三八日。則或羹或炙。以代佐飯。所以謂之別佐飯。而所供甚小。又不堪食。反不如乾魚之佐飯。豈非有名無實耶。						一年名節幾相逢。朱㓒平盤盛別供。除却中秋寒食外。每將牢具慰羇蹤。每遇節日則進別供。以大平盤盛之。惟寒食秋夕無之。而近漸减削無可食。只納數十文錢。						除日至於正月三。別供每日足肥甘。旅窓餞迓愁何在。留與齋中作美談。						初伏家獐縱曰些。勝如中伏兩甘瓜。最是西瓜末伏日。蹔時能使爽喉牙。初伏進犬肉一楪。中伏進甘瓜二介。末伏進西瓜一介。近來則或只納幾文錢。						別供曾未一杯甞。房酒故名喜不亡。朔望每間一鐥半。預敎齋直捧來忙。別供則無酒。惟房酒之名尙存。每朔望。一間納一鐥半。近來則只納十二文錢。齋儒不勝喉渴。常先期捧來。						釋奠春行始點心。秋過釋奠更休尋。白飯數匙藿數片。猶能長日慰涔涔。點心春菜後始。秋菜後止。近來則或只納二文錢。						[咏儒生游居之所]						二十八房各有稱。房房儒士共儕朋。少年或爲工夫地。僻靜泮村占得恒。以下咏儒生游居之所○東西齋每二間爲一房。東齋第一房曰藥房。其次曰右第一房。其次曰掌議房。其次曰進士間。其次曰下一房。其次曰下終房。其次曰下齋。西齋第一房曰西一房。其次以下。並與東齋同稱。儒生入居者。必尋其所親。與之同處。或出居泮村與享官廳。						淸齋不許奕碁遊。只得羣居學業修。若欲偸閒消永日。享官廳或泮村幽。						[咏待士諸節]						朝家待士典章嚴。盛意分明萬世瞻。禮遇儀供靡不極。中間沿革苦難兼。以下咏待士諸節○國朝待士之典。初頭則非不備盛。而後來沿革無常。寢以削罷。今則罕有兼存者矣。						凡干公事馬安身。一切傳言隷可人。房色掌豪司夏楚。大廳直健任鋪陳。齋儒以齋中公故出入則必騎馬。有士論及使喚事則下隷皆備。東西齋各有房色掌一人。以豪健者爲之。凡有笞杖事皆掌之。大廳直亦以勤幹者爲之。凡明倫堂及齋中窓戶鋪陳皆任之。每房茵席。間一朔進排。此則至今猶然。而但漸不如前耳。						齋舍房房每二間。八名齋直各成班。眼前使喚皆隨意。猶勝人奴懶且頑。						笑彼童心嬉戱耽。撻之流血亦心甘。繫手懸簷猶或可。以頭擊柱太難堪。齋直輩皆兒童。或遊戱不謹。則撻楚或至血流。又懸其手。甚則撞其頭於柱。此則今亦然。						每當月朔分排先。齋直人人十五錢。燈油日日輪回納。一塊牛脂一夜燃。每朔朝。分給齋直油價。人十五文。使之逐日輪回供油於齋舍。故輒納牛脂一小片。享官廳及泮村則本房齋直亦供之。近來則或日受一錢。													天寒十月使人𢥠。紙納房房塗壁窓。火爐進處兼陶器。藥罐頮盆與水缸。每十月則各房納窓戶紙及塗壁紙。又納火爐及水缸盥盆藥罐等物。以備日用。食堂所用沙器。則每朔家事直受三十緡以供。而詩不及之。						各房負木掌燃柴。冬夏排錢自有差。逐日城闉多使喚。無論風雨走通街。冬夏柴錢注見上。逐日使喚除非過江則皆爲之。雖風雨寒熱。亦不敢辭。或夜深方還。或鐘鳴而出。亦可憐矣。						天寒朔炭有常䂓。日暖猶然藥炭資。疾痾更許刀圭濟。除却參黃無不爲。自十月至正月。每朔納炭。其外只許藥炭。儒生有疾。則隨藥方製給。後以難繼。不許參黃。而餘皆依前。近來則此䂓漸亡。惟朔炭在。每朔九斗。						或値齋儒有死亡。治喪返匶燦條章。會吊諸生仍賻助。同齋厚誼不尋常。齋儒疾革則出于泮村。死則自官給財治喪。返柩于本家。諸生及齋直輩皆有賻助。此厚風也。今亦然。						每朔剡藤百束纔。三南方伯印封來。靑黃筆與墨皆百。是法刱時誰所裁。每朔壯紙百束。靑黃筆各百枝。墨百笏。以焚香擧案分納。紙則三南來者。而每束必印。不知刱自何時。而近來則紙漸爲白紙。筆墨亦皆不堪用。又稱以滲漏腐縮。自夏以後則只受擧案。至春始計給。皆下輩幻弄之弊也。諸生則非一人所能矯弊。而爲泮長者亦莫有糾正者。可歎也已。						焚香罷後吏披文。擧案中人始得分。人少紙多多則少。別頒掌色古䂓云。下吏按簿計納紙筆墨。人少則多。人多則少。科時士聚則或至於四五張。掌色則雖不參焚香。亦同頒云。						科時試紙亦均覃。望後還憑望禮參。增別式庭兼筆墨。只殊節製與黃柑。試紙亦以焚香擧案頒給。科在望後則以望焚香爲準。大科則兼給筆墨。節製則只給試紙。近來以國用不足。幷準焚香日朝到記給之。盖欲無過百數也。以故新榜儒生。雖參焚香。亦不得受試紙。哿矣富人。哀此貧窮。未知以此補國用幾何。而减削之事。此類甚多。無復盛時之風。可惜也已。						下齋凡節上齋依。朔紙胡爲减半微。試紙雖沾科大小。除非考講入塲稀。下齋皆以講生充定。支供凡節。皆依上齋爲之。而朔紙則半於上齋。大小科試紙亦均頒。而製述塲中。不入者多矣。						初頭排定儘超凡。月異歲殊漸削劖。堪痛下人操縱術。或更或匿幻欺咸。當初凡節之分排。可見待士之不凡。而歲月寢久。下輩任自操縱。專以幻弄欺隱爲能事。或有其名。而更之以薄惡之物。或幷與其名而匿之。入於囊槖。如庭試謁聖時。故有炬燭之分排。而下輩之偸竊欺瞞已久。爲儒生者初不知有此。近來以國用不足减之。故始皆知之。可笑也。此類盖甚多。						上齋元不下齋尋。齋體相傳式至今。下齋分得東西四。啓聖祠齋共盍簪。故䂓。上齋不得往下齋。所謂齋體也。又東西下齋。各分出二人。住啓聖祠齋房。通計一間住四人。						邦家有慶賀千官。太學陪箋共抃懽。內閣諸臣趍寢殿。聖恩偏許廁儒冠。凡陳賀時。掌議率儒生進箋。先朝則只於闕門外行四拜。當宁朝旣置奎章閣。每於陳賀時。別召閣臣及泮儒於便殿。共行禮。						肆市典嚴討逆兇。奔趍成命會羣龍。太學或令同序立。爭先快覩幾重重。鞫逆行刑。則或命百官序立。太學亦有同爲序立之時。奔走環觀。惟恐或後。						[咏泮人應役之各異]						館婢攸生是直童。生於他婢吏名充。齋直長還成守僕。泮人亦自不相同。此咏泮人應役之各異○館婢所生則爲齋直。他婢所生則爲書吏。齋直長則爲守僕。泮人之中。亦自殊塗。						[咏新榜禮]						新榜諸生入泮初。齋中必擇所親居。隨力進來新榜禮。古䂓今日此猶餘。此咏新榜禮○新榜生進初入泮齋。必與所親同居。有新榜禮。隨其貧富。以爲豐薄。盖國朝古風也。						[咏面責]						面責古風昉自何。呼來後進任撝訶。兩齋齋直爭欣躍。蝟集蜂屯走似波。以下咏面責○齋中有面責之古風。前榜呼後榜。則東西齋直輩。踊躍羣聚。走向被呼者所在之處。						後進所居幾匝圍。呼之名姓把之衣。左擠右曳頻顚仆。及到面前始散歸。齋直輩圍守後進。亂呼姓名。謂以面責。牽捽衣服。或推或曳。一步九顚。及至先進呼者之前然後始散去。盖欲困辱之也。雖曰故䂓。殊非善謔。						[咏朔望焚香]						焚香前日早延香。碑閣傍邊列作行。吏負函乘官押後。下橋過處鞠躬忙。以下咏朔望焚香○每晦日及十四日朝。行延香禮。臨時下人引齋儒出。列立香橋碑閣邊。吏負香函。乘馬香官。隨後至橋。下馬而過。則一齊鞠躬。						焚香朔望未明時。守僕三呼促外儀。下輦臺前北向立。列書擧案火光隨。每朔望曉將焚香。先打起寢洗水鼓。然後守僕三呼請外儀。則儒生出立下輦臺前。北向成列。隨炬火光書擧案給守僕。						守僕六人典字巾。眞紅團領色鮮新。班中尋得曹司出。引向獻官廳上臻。守僕六人。盖大聖位四聖位東西從享東西廡各一人也。着典字巾紅團領。旣受擧案。掌議或班首。差定奉香奉爐執禮。奉爐則以下齋及四庠中一人爲之。執禮則以前第三榜中人爲之。盖新榜爲下色掌榜。其前榜爲上色掌榜。又其前榜爲執禮榜。執禮榜中若無參者。則又以其前榜爲之。守僕尋得班中最少年。引向獻官所在香大廳。揖以迎出。曹司若有同庚。則又分其生日先後。故或有厭避曹司。而詐增其月日者云。可笑也。						曹司前導獻官來。揖就班頭側立陪。復見香官隨後至。一時多士鞠躬催。曹司隨守僕在獻官前導以出來。立於班前。守僕揖。曹司亦揖。仍陪立於側然後香官陪香出來。守僕呼鞠躬。香官仍上階入門。受香奉安卓上。						諸生齊下泮橋邊。執禮曹司入最先。少待二人行禮訖。層階登處小門塡。香旣入。諸生皆移立於碑閣邊小神門外。曹司亦揖獻官以來。香官旣奠香。由小神門出。立獻官下。守僕引執禮及贊引先入。行四拜訖。贊引復出。揖獻官入。諸生皆隨登層階。由小神門塡咽而入。下齋及四學儒生亦隨入。													殿庭趍進衆靑衫。排列後前肅穆咸。小子油然尊慕意。怳如先聖儼臨監。						靑絲捲箔殿門開。門外朱床望裏嵬。試看床上安排物。香盒香爐兩燭臺。殿門外設箔。是曉捲絲開門。於門前當中。設朱卓。卓上安兩燭臺燃燭。又安香爐於正中。香盒在其東。						執禮階前笏記扶。只隨守僕一聲呼。引着獻官盥手詣。奉香上處奉爐俱。執禮贊引立臺下層階之傍。執禮持笏記。只隨守僕之聲。守僕曰呼。則執禮唱。贊引引獻官詣盥洗所。遂引詣香所。奉香及奉爐執禮皆隨而上。						奉香東跪奉爐西。三上香餘復位齊。隨唱一時行四拜。篆煙馥郁殿中迷。獻官旣跪於卓前。奉香奉香東跪。奉爐奉爐西跪。獻官三上香於爐。則各安於卓上。獻官及諸執事皆降復位。行四拜訖皆出。						[咏釋菜]						二八初丁釋菜恒。預敎庭廡廓淸澄。廟中器物渾修㓗。戶禮郞官遞照憑。以下咏釋菜○每仲春仲秋初丁。行釋菜禮。前期掃除內外庭階。令淸凈。又修滌樂器祭器床卓等物。戶禮曹郞官。預來奉審照驗。重其事也。						前期三日入淸齋。却設別廳請友儕。幼學還敎四學供。靑衿咸集廣庭槐。前三日。謂之入淸齋。設別廳於東門。新榜儒生會集。使兒房使令捉致方外儒生。之泮主人促其入來。幼學則各其學庫直來供食。						掌議來居掌議房。前期差祭大書煌。司尊奠爵多名目。妙選上頭是奉香。前三日。掌議入處掌議房。差祭書於聯幅紙。頒示齋中。大殿奉香。極一時之選。一經則便爲掌議階梯。奉爐以幼學中有地望者爲之。奠爵生進。奉爵幼學。司尊生進幼學各一人。陳設亦各一人。配位及東西從享亦然。東西廡亦然。而奠爵奉爵每廡各十人。司尊陳設各八人。又有滌器食色等目。又有都陳設。兩掌議及有地望者二人爲之。啓聖祠亦然。而無都陳設滌器食色等目。以老人差定。盖以其節奏之便簡也。						朝廷差送祭官分。三十餘員列作羣。領着衆牲諸架子。平明滿路影繽紛。舍菜前日平明。朝廷祭官三十餘員入來。又有奉常寺官。領祭物架子及諸犧牲。滿路而至。三獻官東西從享獻官各一人。東西廡獻官各十人。謂之分獻官。又有大祝二人。堂上執禮，堂下執禮，叶律郞。監察押班。又有守井官各司待令。掌樂院典樂。率衆樂生來待。贊者，謁者。						初獻官差宗伯卿。亞終泮長曁司成。大祝律郞兩執禮。押班監察享廳盈。初獻官例以禮判爲之。而或只以正卿差送。亞獻官例以大司成爲之。終獻官例以司成爲之而或不然。叶律郞以掌樂僉正爲之。大祝兩執禮以侍從及郞署爲之。三獻官住香大廳房。諸執事分住東西享官廳。居享廳儒生皆出避。俟大祭罷後還入。						陳設儒生坐近庖。奉常官屬席相交。斗量黍稷尺量幣。一一考憑解厥包。典祀廳在守僕廳傍。宰殺熟設之所也。朝食堂後。守僕引陳設儒生。坐於典祀廳。與奉常官相對。斗量黍稷等諸祭物。尺量苧幣。每物擧以考驗。又牽牛羊豕於外庭。守僕引初獻官及典牲官告充腯。初獻官揖而入。羊則用於啓聖祠。													肄儀恒趁日將晡。設位明倫堂上俱。琴瑟軒懸與佾舞。儀容盡是倣形模。午後肄儀。設位於明倫堂。行外儀於外庭。出入升降諸節。及堂上堂下樂舞皆倣爲之。但朝官以帽帶。樂生以笠子爲之。						承旨躬承上命行。犧牲器物摘奸幷。檢看纔訖旋馳返。要慰吾君慕聖誠。承旨每奉命摘奸。檢看牲器幷物訖。卽反命。						守僕引陪陳設儒。迨天未夜廟中于。按行故例進諸品。肅肅紅衣左右趍。未昏。守僕引陳設儒生。於殿內進陳祭物。皆依故例爲之。儒生但觀之而已。若無守僕則難以成㨾矣。						黍稷稻粱簠簋煌。十籩十豆列作行。一元大武陳房俎。滿卓㓗豐禮意章。方曰簠。盛稻粱。圓曰簋。盛黍稷。竹曰籩。盛果脯。木曰豆。盛葅醢。又以大房俎。盛牛頭及牛豕體。皆有定位。燦然成列。又前列三爵臺。						四聖饗儀大聖同。東西從享殺其豐。一團生肉三條脯。井井各陳兩廡中。配位與大聖位同。但無牛頭。東西從享又殺其品。兩廡則又殺之。生肉只一塊。如小兒拳。脯只三條。爵臺只一。						三更一點鼓而興。盥漱人人各點燈。饋粥療飢成舊例。整衣將事達宵仍。三更一點。打起寢鼓。各房點燈盥漱。仍饋粥。爲其將達宵將事也。仍催外儀。爲其將以四更一點行禮也。													無數加差守僕名。繞齋上下聒呼聲。外儀催出奉香屬。陳設司尊殿內迎。守僕六人外。加差假守僕無數。旣請外儀。此輩繞齋下上而呼曰大殿配位東西從享東西廡奉香奉爐奠爵奉爵出外儀。司尊陳設入殿內。						獻官以下許多員。同出外儀列後先。金冠祭服靑綦履。佩玉鏘鏘響折旋。						四更一點禮行初。庭燎煒煌白晝如。章甫搢紳皆就位。只聽笏記唱徐徐。外儀旣整齊。朝官與儒生。四更一點。始行禮。雙行列大炬於庭。又列小炬於殿前及兩廡前。晃如白晝。殿內及廡內則皆燃燭。諸執事皆就位立。堂上執禮立臺上。堂下執禮立臺下。各執笏記。守僕曰呼。則堂上執禮唱笏記。堂下執禮亦依其唱而唱。守僕卽引贊者謁者。依例行禮。						鳴球琴瑟以升歌。堂下管鼗祝敔羅。大鼓淵淵編磬擊。隨時合止禮儀多。						初獻禮行奠幣餘。亞終相繼捴如初。趍隨贊謁頻升降。節次分明密不踈。先行奠幣禮然後。行初獻亞獻終獻禮。皆隨贊者謁者而行。升降節次。並有條理。一依笏記。五聖位各有祝。初獻時大祝二人。更迭讀之。						六佾舞庭典樂分。由來武舞後於文。武執戚干文籥翟。周旋蹈厲各紛紛。文舞武舞各三十六人。是爲六佾。掌樂院典樂。分排衆樂生。先爲文舞。左執籥右執翟。周旋俯仰。文舞旣退。乃爲武舞。着赤幘。左執干右執戚。發揚蹈厲之際。每干戚相搏有聲。皆依鼓聲及鐘磬爲節。													律郞手把赤龍旂。或偃或張作止依。文纛武旌隨進退。捴由執禮唱無違。叶律郞把赤龍旗。立臺上之右。執禮唱堂上之樂作及軒懸之樂作。則律郞竪其旂。樂乃依此而作。執禮又唱樂止。則偃其旂。樂乃止。文舞則典樂執纛而進。立于佾首。武舞則執旌立于佾首。亦依樂作樂止。而進退皆由執禮之唱。執禮由守僕之呼。遲速作止。一在於守僕之口。豈如禮乎。						殿中從享廡東西。分獻官多肅立齊。直待兩楹終獻後。紛紛奠爵迭相携。殿內東西從享及東西廡分獻官。皆立以待五聖位終獻。相携奠爵。儒生亦隨而行禮。如廡則上頭焚香後。十人奠於十位。以下次次爲之。						奠楹禮畢曉星殘。望瘞位邊引獻官。白苧幣端凡幾尺。須臾燒盡石函寬。古者舍菜禮畢。則天明日出云矣。今則守僕惟以速行爲事。罷漏前已告畢。可歎也。守僕引初獻官。至殿西階下。望瘞位。燒幣於石函。盖古瘞今燒。						獻官受胙跪東階。禮已三成樂已諧。一箇豚蹄一爵鬯。遵憑故事好安排。禮畢。初獻官跪臺上之東南角受胙。大祝由右進一爵。守僕曰此福酒可盡飮。大祝由左受爵。一豚蹄亦右進左受。守僕呼獻官從者出給。						監察始終特立庭。衆人皆出獨留停。登降回旋點視後。更敎截脯警瞻聆。行禮時祭官無不有事。獨監察特立於東庭之末。諸員皆出後。乃升殿內點視。次東西從享東西廡然後升坐殿門前。令守僕截脯。使有刀痕。盖恐下輩更以混用於祭享也。然此特遵用故事而已。至於禮節儀貌之間。雖有當糾察者。率皆若不知也。焉用彼監察哉。													撤籩守僕走橫縱。牲體先將進九重。片脯幾條分等品。祭官處處遍題封。撤後以牛體進上于闕內然後。以片脯分封送于諸祭官。條數則隨其等品。						儒生飮福食堂兼。栢子兩三醢小尖。煑酒銀盃酌未半。割來片脯薄如縑。儒生則無所與。只於其日朝食堂。有二三栢子。鹿醢尖小如栢子者二三塊。片脯割如薄紙者一片或二片。以銀盃酌煑酒不能。半盃而已。						桃㨾銀盃有一雙。成宗恩眷及螢窓。三字中鐫賜太學。千秋盛事詑吾邦。銀盃一雙。造以桃㨾。頗寬中。刻賜太學三字。成宗朝甞以賜送。故每釋菜飮福時。東西食堂。各一以飮之。						[咏親謁聖]						有時謁聖聖躬親。吉日良辰故事遵。儀節一如釋奠禮。非常盛擧聳臣民。以下咏親謁聖○謁聖預擇吉日。儀節則一依春秋釋菜。但有毛血盤。或三年或四五年一行。盖盛擧也。						成命恭承國子監。各司奔走百工咸。門墻屋瓦皆修理。古杏新槐捴不凡。謁聖命下。則各司官員及百工皆待令。凡館中門墻屋壁。無不一新。庭階整肅。槐杏動色。						前期淸道有司存。布帳夾排亘洞門。泮橋左右多軍幕。供待從官處處喧。有司前期淸道。自橋門至洞口夾大路。設白布帳。又泮橋近處。張軍幕無數。盖以供待百官也。													噦噦鑾聲戾泮宮。明倫堂上朶雲紅。羽林蹴踏相摩戛。瑞氣䓗蘢滿館中。						親御食堂古有䂓。明倫庭下或行之。君臣與共虀塩供。恩眷爭詑浹髓肌。故事或親臨食堂。而近或命設於明倫堂下。						四更將事一王心。奔走衿紳間笏簪。升降周旋趍拜際。萬人欽仰擁瓌林。謁聖時諸執事朝官及儒生。皆如春秋釋菜。						先朝盛擧至今稱。啓聖祠中祗拜曾。善述吾王遵舊典。永垂千載以爲恒。英宗朝謁聖時拜啓聖祠。以祗拜啓聖祠命賦題。當宁朝亦遵而行之。遂爲恒式。						是日設科丕闡堂。八方多士共觀光。懸題更御輦臺上。妙技爭穿百步楊。行禮後御丕闡堂。懸題後御下輦臺。試武科。						試官三十考縱橫。日未中天已唱名。政院下人連覔去。一塲儒士一時驚。謁聖科。卽日唱榜。例差三十試官。分考試券。古則夜深乃出榜矣。當宁朝未午已唱榜。則政院使令。連呼覔去。御前進退。						午後鸞輿率榜還。榜分龍虎列成班。桂花在首優倡戱。咫尺不違一解顔。回鑾時龍虎榜在前分左右。以次列立。戴御賜花。優倡又在前呈雜戱。						明倫丕闡或通開。內外分庭以試才。處所有時在後苑。春門回駕御春臺。先王朝或通開明倫堂丕闡堂。以明倫庭爲內庭。丕闡庭爲外庭。分懸御題。或由集春門回駕。御春塘臺。爲試士處所。						[咏東宮入學]						春宮八歲四重謠。入學縟儀選糓朝。靑紗垂着緇巾後。鶴駕來從問寢宵。以下咏東宮入學○東宮八歲則入學。擇日差大提學。其日東宮戴儒巾。巾後垂靑紗。長與身齊。以入館謁聖。						執贄先趍將命郞。文衡迎處拜倫堂。洋洋講說爭延頸。小學題辭第一章。大提學先待於明倫堂側。將命者執贄以迎。東宮拜以爲師。講小學題辭元亨利貞大文。大提學讀之。東宮又讀之。大提學又解說其義。						[咏節製]						節製一年問幾番。牌招提學待開門。承宣更奉璇題出。券券催收入九閽。以下咏節製○每當人日三日七日九日及濟州柑貢。則設科取士。前一日。大提學或弘藝文提學。待開門牌招命下。則大司成及提學入館中。承旨奉御題馳入懸之。隨所捧。先爲領入闕中。其後大司成催收。次次入之。柑製外。非大輪次與親臨特許。則只一賜初試施賞。						準點儒生許入塲。倫堂泮長考名詳。有時命下通方外。聳動人人赴擧忙。若非特敎通方外試取。則只圓點儒生許赴。入門時收袖擧案。泮長坐明倫堂。考其名。有未準點者則點之。													大輪次或有時行。承旨文衡政府幷。六曹之長三司屬。滿路輪蹄喝導聲。或大輪次命下。則政府東西壁及大提學承旨六曹長官三司諸員皆入。高軒滿路。人皆聳觀。眞盛擧也。						丕闡堂中出試題。壯元特許上雲梯。春塘或下親臨命。賦表雙懸賜第齊。大輪次則試官坐丕闡堂出題。壯元賜第。或親臨春塘臺。雙揭賦表。各取一人。其次初試幾人。施賞幾人。						[咏柑製]						黃柑三運自耽羅。薦廟薦宮更設科。木架以盛紅帕覆。領來中使帶恩波。以下咏柑製○濟州貢柑。有初運再運三運。旣薦于太廟及景慕宮。卽設科于泮宮。中官領一架柑子以來。						頒時攫蹴太狂且。四破雙分撒却踈。未效衆人爭走拾。無由遠物甞君餘。儒生旣入塲未懸題。吏奉柑櫃。出於階頭以頒之。少年輩及隨從之屬。或攫之蹴之。禁之不能。故乃雙分之。或四破之。擧手向空撒擲之。則又競相走拾。擠排剽奪。無所不至。稍自好者皆不近前。士習固無可言。而國家頒柑之本意。果安在哉。甚可寒心。						[咏到記科]						科行到記以春秋。承旨前期入泮收。塡咽食堂惟恐後。爭毫裂紙未應休。以下咏到記科○每春秋設到記科。前期遣承旨入泮。收朝到記或夕到記。製講各一人。試取賜第。方其收取之時。生進奔走塡咽。無復次序。簇立捱排於軒上軒下。奪人方書之筆與紙。身短力弱者。退立以待。使識者觀之。未知以爲如何。而莫有矯弊之方。可歎也。													親臨正殿或春臺。國子先生率入催。拜跪齊隨臚唱響。不知誰是夢龍來。科日。大司成率儒生以入殿座後。引儀唱興拜。則試官與儒生。一時行四拜禮。及懸題時。又一時跪。及呈券時。又四拜而出。						試紙均頒咫尺天。璇題朱板倐高懸。更分藁薦傳嚴命。各坐人人勿敢連。御前頒給試紙。乃大好紙也。復命給藁席。使之各坐。毋或連接及往來言語。近或無給藁席之命。						四學下齋講一經。儒巾團領異儀形。純通比較爭攀桂。誦盡七書意未停。四學二十人。下齋二十人。則以講赴擧。儒巾之下。着綠團領。繫黑絲帶。非朝官非儒生儀形。可異也。易詩書中以一經考講。純通者登第。而若純通者多。則畢講後使之比較或製述或講經。而講比較。以他經試之。若又同栍。則又以他經更試。或有盡誦七書而後。始决雌䧺者。						[咏旬頭殿講]						陰月每當十一朝。旬頭殿講故䂓昭。到記正書入啓後。自天落點首爭翹。以下咏旬頭殿講○每當二四六八十十二月。則於十一日取禀後。正書到記入啓。則點下考講。故又謂之落點殿講。						旣望引登落點儒。五雲多處早朝趍。堪羞進士皆書不。獨許經生誦典謨。至十六日。引落點儒生於便殿。生進皆書自不。只下齋四學生應講。或初試或施賞。有特敎則或賜第。						上齋無講每徒勞。製述出題聖眷叨。承命史官馳入處。成均書吏數聲高。當宁朝以上齋無講徒勞。有名無實。別以製述出題。史官奉以馳入至洞口。則政院下人。連呼成均館書吏而來。						明倫堂下集靑衿。宣示御題聳衆心。試紙頒時呈擧案。翌朝爲限布溫音。史官上明倫堂。招集儒生。揭示御題。儒生皆四拜後。受擧案給試紙。亦大好紙也。又每命以明日食堂時或午時爲限。使之盡其才。						方外儒生或許觀。雙懸賦表衆皆歡。塡街咽巷爭奔走。最是君房作弊端。應製通方外。則賦表雙揭。無不踴躍。旣無塲屋之限。又有時刻之緩。故率多紫微之君房。其亦一弊端也。						大書榜目自奎垣。記注賫來賜壯元。冊子楮生兼筆墨。高低多少各霑恩。自奎章閣大書應製榜目於壯紙。注書持來給壯元。隨其等第高下分賞。或冊子或紙筆墨多少有差。						[咏不時引見親試]						引見儒生也有時。暎花堂畔駐龍旗。集春門闢番軍列。國子長催守僕隨。以下咏不時引見親試○或不時召見儒生。則御春塘臺。開集春門。大司成率儒生入侍。番軍擺列。守僕奔趍。						臺上肆筵設食堂。鼓懸檜樹擊其鏜。始終諸節渾依㨾。咫尺堪詑襯耿光。設食堂於臺上。一依東西軒及寄齋所坐處而布席。移懸食鼓於臺畔小檜。食堂直擊之。兩齋日次負木呼之。儒生各以東西趍入定坐。外面雖似整齊。而實則雜亂無次。且進食之時。下輩乘時偸竊。全不成㨾。或有二三人兼一饌者。而又無可食。此豈非盛擧。而畢竟未免歸於文具。噫。													平盤紙覆御供陳。饌品不殊器物均。泮長手擎趍跪進。爭瞻天笑是時新。諸生之食皆設然後。侍臣之食。以平盤進之。乃上御床。亦平盤而覆以白紙。盛以沙器。饌物品數皆同。而但謹㓗高供。守僕以授郞官。至御座近處。大司成手擎趍進榻前跪上。則中官受以置諸案上。此時衆共仰瞻天笑。未甞不一爲新也。						奉退御床衆裏行。同知館事大司成。君餘徧向諸生示。到處環觀溢喜聲。大司成又奉退御床。至諸生班。使郞官擎以廵於東西齋諸生之中。同知館事及大司成隨之。諸生皆起立環觀君餘。無不喜聳。						罷了食堂講製俱。升論經義降操觚。須臾呼入仍行賞。是日君臣盡日娛。食堂旣罷。兼行講製。呼名則升前面講對經義。講畢降復位。製進有頃。出榜乎入。行賞而罷。						有隕自天酒及肴。黃封㶑灧八珍交。謝箋一道明朝進。詣闕相携出序膠。儒生退出後。或賜送酒饌。翌日儒生修謝箋一道。詣闕門外投進而退。						[咏陵幸祗迎]						陵幸春秋按例行。泮儒祗送復祗迎。負木前期搜馬待。爭先騎出洛陽城。以下咏陵幸祗迎○陵幸例以仲春仲秋爲之。出宮時泮儒祗送於城外。回鑾時復祗迎。前一日。各房負木。搜出泮村馬以待。則爭先騎出。						東傍關祠西革橋。路邊成列聽簫韶。鞠躬只待鑾輿近。掌議押班肅不囂。泮儒祗迎。東則於關王廟傍。西則於慕華館革橋傍。作班於路邊。掌議押班。待天樂漸近玉輦繞過。一齊鞠躬。今之鞠躬。乃伏地也。						館峴路通景慕宮。鳴鑾淸道瑞雲籠。觀旂橋側環多士。玉輦駐時競鞠躬。城內動駕則無祗迎之例。而當宁朝每於景慕宮動駕時。或路由館峴。則諸生成班於觀旂橋傍。祗送祗迎於下輦時。						[咏改瓦時移安還安]						經霖聖殿漏宜修。奉審前期祭告由。明倫堂上移安並。後日還安禮亦侔。此咏改瓦時移安還安○霖雨後聖殿有滲漏處。則戶曹奉審。前期行告由祭。仍移安于明倫堂上。而工人升屋改瓦後。復還安行祭。移安還安時。生進奉位板。幼學奉櫝。餘皆祗迎於明倫堂庭。故例如此。而近來此擧。無歲無之。一經雨水。則輒稱修改。余嘗疑屋瓦非一雨輒改者。况大成殿是何等制作。而雨輒滲漏。年年改瓦乎。此必守僕輩利其捐財與屢祭而有所誣詐也。近聞此輩每於經霖之後。以布片染泥水。繫諸長竿。以涴殿壁。使若雨水之滲漏者然云。然則不但公然費財之可痛。聖廟移安。何等重大之事。而緣此輩蠧詐。每爲此擧而莫之矯革。良可憤惋。						[咏聖廟修掃]						修掃每當五日朝。殿中爰及啓祠迢。掌議不來班首替。紅衣守僕走相邀。此咏聖廟修掃○每於五日十日。行修掃之禮。無掌議則班首代行。率守僕奉審殿內及啓聖祠。						[咏儒䟽]						有事斯文或討兇。議治儒䟽衆皆從。公明士論誰攜貳。小則罰懲大皷攻。以下咏儒䟽○斯文有事及討逆時。掌議或諸生發論治䟽。莫敢不從。或有立異者。則隨其情理之輕重。或施罰或鳴鼓。													大議事時會邇遐。倫堂列跪聽無譁。齋任呼差諸䟽任。曹司執筆墨濃花。旣治䟽。乃大會差出䟽頭䟽色製䟽寫䟽等諸䟽任。謂之大議事。以次列坐於明倫堂。曹司執筆在掌議前。掌議呼則輒寫之。						先出䟽頭莫敢違。曹司往請下人依。不聽例讓仍三反。謂是夫夫衆望歸。先差䟽頭。曹司往請就坐。一依守僕。而立于其前。䟽頭例讓。則守僕傳于掌議。復往請之曰衆望所歸。無辭也。如是者三然後乃就坐。						旣請䟽頭坐上頭。二三䟽色亦名流。幷書製寫人名姓。某日封章定不休。䟽頭坐於最上座然後。曹司隨掌議之呼而書大議事記。首書䟽頭姓名。次書䟽色兩三人。皆極選也。又次書製䟽及寫䟽人。末書以某日封章云。						下齋掌議立前庭。傳受一通曉衆聽。許多方外儒生輩。名帖紛紛送䟽廳。旣書大議事記。召下齋掌議立庭傳給。於是方外儒生。爭送名帖於䟽廳。惟恐或不得參。盖畏其立異之名也。						治䟽整齊又謹緘。覆之紅袱盛之函。泮隷一人擎以出。臨階大讀靜聽咸。䟽下列書儒生姓名着押。或聯紙數百張。寫畢封之。盛以函覆以袱。使泮人自明倫堂擎出。儒生先列立階下然後。定讀䟽一人。臨階展床而讀之。						兒房使令亦云多。凡百擧行捴委他。淸路先敎部隷敕。衆民洒掃競奔波。凡百使喚。一委兒房。使令將發。先使淸路。該部下人。督路傍居民。洒掃塵穢。號令風生。無敢後者。													無數泮人作侍陪。前行滿路兩邊開。䟽頭隨䟽諸生後。聯袂東西緩不催。䟽行旣發。泮人前行爲侍陪分兩邊。極目聯亘。於是䟽頭隨䟽函。遵中路而行。掌議及䟽任次之。諸生在後分東西緩步。使連屬不絶。皆具巾服。						諸學儒生後翼張。作頭掌色燦衣裳。前擔四箇靑衿櫃。一字擺開儼作行。四學儒生。又在生進後。掌色作頭而行。使學隷負四櫃。擺列在前。盖靑衿錄櫃也。學掌色皆綺紈子弟。故衣裳燦燦然。						路邊撤市閉廛門。齋直過時極閙喧。聞道從前䟽擧際。此流作弊不勝言。䟽行發。則齋直及泮中無賴輩。先作隊而出。攫奪市中之物。或持杖作亂。故市人聞有䟽擧。則撤市閉門。爭相竄伏。						䟽至闕門奉御間。後前設席坐成班。先敎守僕通喉院。遲速惟應待爾還。直到闕門。置䟽函於朱卓上。在正門前。仍成班而坐。學儒在後坐臺下前列。四箇衿錄櫃。守僕先入。通于政院。						大小人員勿敢乘。兒房使令禁訶騰。橫馳或若無聞者。捉致騶從杖以懲。雖大臣毋敢騎。䟽班前有犯者。兒房使令呼而禁之。不聽者捉致其下人杖之。盖故例然也。						依幕毋遐梐桓叉。分留公廨與村家。食堂諸具皆移設。到記無常競押花。呈䟽承批之前。諸生毋得遠離。分定依幕於紅馬木近處。或公廨或村舍。移設食堂。各於依幕。受食到記。則隨所遇雜書之。													䟽入正門御路夷。䟽頭由彼夾門隨。却從政院親呈出。恭俟九重入啓時。䟽入時由正門御路。而䟽頭由夾門隨之入。呈于政院而出。						承批卽定讀批人。多士無譁跪聽均。讀罷共行四拜禮。退來欣荷寵恩新。						叫闔或謀至再三。直房齋會便皆參。却設䟽廳仍大議。䟽頭換出問誰堪。或謀更䟽。則卽爲齋會於某直房。仍設䟽廳。爲大議事。䟽頭及諸䟽任。皆換出他人。						[咏捲堂]						有事捲堂士論俱。爲伸公義與廉隅。鼓響三撾人不動。齋中氣色比前殊。以下咏捲堂○或有欲伸公議及廉隅而捲堂。則虛擊食鼓而不入食堂。齋舍氣色。與他日不同。						走告長官守僕忙。長官馳入坐倫堂。盡招多士延堂上。先把緣由問答詳。捲堂則守僕走告大司成或同知館事。卽入泮延諸生於明倫堂上。問其緣由後。使之書進所懷。盖初非不聞於守僕。而必問諸多士者。故例然也。						多士以書進所懷。憑投草記徹瑤階。批答下時仍勸入。從違惟視義無乖。諸生以文字進所懷。則長官據此爲草記。批下每勸入則或從。或義有未安。而不敢輒入也。													或下他儒勸入音。齋儒逬出外儒尋。食堂必待三人滿。然後長官出泮林。或命他儒生勸入。則長官請入方外儒生。至於鞭笞泮主人。使之迫入。不滿三人則不爲食堂。盖二人爲東西班首。又有一人然後。爲曹司書幾分於到記也。故必待三人以上爲食堂然後。長官復以此意爲草記而退去。						他儒不入又如何。有此人間平地波。轉至空齋增士氣。列朝培養未消磨。他儒終不入。則遂至空齋。此盖列聖朝培養士氣之致也。						義有未安跡自遐。神門辭拜漸層加。成均官屬分房宿。黌舍公然似列衙。空齋不已。則至於神門。拜辭而去。自泮長以下成均館官員。分處齋房。以守聖廟。有似各司衙舍。景色不佳。						承宣來布命諄諄。宗伯俄隨又大臣。直待儒生勸入後。還將草記奏重宸。承旨來宣溫音而終不入。則禮曹判書入來勸入。又不入則大臣入來。期於勸入然後。草記而出。						[咏掌色]						東齋掌議又西齋。地要門華出等儕。色掌東西分上下。六員掌色好安排。以下咏掌色○東西齋各有掌議。擇門地出衆者爲之。又以新榜中有門閥者。爲東西下色掌各一人。又以其前榜爲東西上色掌各一人。東西掌色合六人。東西齋皆有掌議房。掌議入泮則居之。他儒毋敢入處。色掌掌食堂檢察。而今無有擧職者。只食堂百人外掌議色掌則許入。朔紙雖不參焚香。掌色則同頒到記。及節製親臨時。則得押班參講。四學掌色。於到記科。亦參講。間有登第者。如欲汰冗官。館學色掌爲先。掌議次之。						掌議薦人擧所知。曾經處處遍爰諮。受來謹悉書諸冊。倘或不然恐不宜。掌議爲掌議薦。擧其所知。以質諸曾經掌議者。則曾經者皆書謹悉二字然後書於薦冊。以爲日後擬望之地。或有一人不肯謹悉則爲敗薦。其爲法誠嚴矣。而英宗朝命勿施京薦。以鄕儒中四祖無顯官者爲之矣。當宁朝始復古制。而東齋掌議少論爲之。西齋掌議老論爲之。無他色矣。						兩齋齋任不相通。老論主西少論東。以是傳之成定例。更無他色預其中。黨論之爲害久矣。朝廷每以老少論雙擧而互用之。謂之蕩平。至於泮宮亦然。齋薦不過二色。而至於首望。則西任必以老。東任必以少。色掌亦然。						[咏掌議入泮]						掌議香橋下馬來。數三守僕走相陪。前導東西房色掌。後隨齋直爛成堆。以下咏掌議入泮○掌議入泮。則守僕輩候於香橋傍。迎拜陪入。兩齋房色掌雙行執杖前導。齋任房齋直隨其後。七八成羣。皆美容貌鮮服餙。						前訶後擁是何官。纔入泮門便易冠。嚇却諸生扃戶縮。開窓呼處衆聲曼。無官而前訶後擁。惟掌議入泮時是已。旣入泮門。則改着儒巾。所過處。諸生皆閉戶縮首。及到掌議房前。齋直輩先長聲呼曰開窓門。						[咏齋會]						齋會先敎多士齊。槐庭童子咏相携。不知此輩爲何語。謂是鹿鳴字句迷。以下咏齋會○掌議入泮爲齋會。則或使守僕先言于諸生。使之速聚。盖近來諸生多厭避齋會。不卽來參故也。齋直於是出立槐樹下。相携而咏。長短其聲。終不知爲何語。人云是鹿鳴章。而字句無一依俙者。豈古則取義於鹿鳴。而後遂至於如此耶。						負木兩齋日。次人。催參公事大聲頻。西齋廳上鋪長席。次第聯翩集皁巾。齋直聲止後日次負木繞行各其齋前。高聲催參公事。而鋪席於西齋廳上。稍久然後諸生始次次會集。終不肯一齊而來。此亦可見士習之不古。						諸生旣會執綱延。齋直高擎硯匣先。守僕一聲呼起坐。東西對揖袂相聯。諸生旣來。以年齒跪坐。西向北上。守僕乃延掌議而來。齋直擎硯匣前導。守僕先呼起坐。諸生皆起立。掌議對立於上頭東向。與諸生相揖就坐。						公事班中色掌差。延之座側與之偕。直童更唱曹司字。齋任前頭席預排。齋會時若無色掌。則於諸生中差出公事色掌。守僕卽引而置之掌議之次。凡公事掌議出言。則守僕必先禀色掌。色掌擧袖次禀堂長。堂長亦擧袖然後布告諸生。窃想立法之意。必使色掌堂長之徒有所可否於其間。而守僕直勒使擧袖。擧袖者亦依例而已。如此則只使守僕傳言於齋中足矣。何必強爲齋會。稱之以公事哉。掌色所坐之前。又設一席。置硯匣。此則曹司之坐處也。齋直唱曹司。則坐中最少年。上坐此席。						堂長幾人班首行。一三五七數無常。齋任出言守僕告。紛紛擧袖逐聲忙。旣定色掌。守僕更禀堂長幾人。則掌議定其數。或一或三或五或七。盖視參會者之多寡也。自班首以下當之。數旣定。守僕先自其最下者告之則輒擧袖。又次次溯而告之。自下達上。則隨其聲。紛紛擧袖。小不及擧。則守僕大聲使之擧。每齋任出言皆如是。不但文具。殆同兒戱。													視堂長數定曹司。守僕高聲預致辭。除他齋薦都陳設。序齒幾分次次爲。旣定堂長。以此爲曹司之數。如一堂長則曹司一人。三堂長五堂長七堂長。則曹司三人五人七人。循環爲之。於是守僕高聲曰已定幾堂長矣。除曾經齋薦與都陳設曹司幾分。以序齒次次輪行可也。齋直乃唱曹司。則最少年先行。又有公事。則自其上次次行之。盖古例然也。						[咏齋任出代]						曹司依唱跪前恭。齋任代時秉管彤。薦冊中人隨錄盡。可憐虛費紙重重。以下咏齋任出代○掌議將自代。或出同任。則曹司隨齋直唱。進跪於前。秉筆以待。掌議持齋薦冊。先呼所欲出之人。而東齋薦則以少論。西齋薦則以老論爲首望。其次則雜錯呼之。盡錄冊中之人。名在薦冊而不呼。則謂之落薦。薦紙或聯十數張之多。而其實則只第一人爲之。此豈非文具中可笑者乎。若不煩齋會。不費紙筆。而掌議自以薦冊中人。拈出自代與同任。則其爲除弊大矣。旣曰齋會圈點。而莫敢異同。焉用是爲。						圈點先從最少呼。逆行次第似屠㢝。只看第一人名下。信筆低眉續續俱。曹司旣盡書薦紙。乃先圈於第一名下而退。齋直乃連唱次次之聲。則其次以座次溯而上之。次次進跪於紙前。直圈於其下。更不得看第二以下人名而退。或有旣圈而不見其所圈人之名者。可笑也。諸生旣盡圈。守僕持薦紙與筆。上廳受堂長之圈。亦自下達上。旣又受於色掌。皆無敢他圈。						最後還聽掌議云。每名聯圈應虛文。曹司首寫幾分字。以下怱忽各一分。守僕旣受圈訖。乃受於掌議。掌議則聯圈於每名之下。以應虛文。曹司乃依唱而進書幾分於衆圈之下。第二名以下。則只掌議之圈。故各書一分。													三望移將小紙書。斜封謹署莫虛徐。曹司馳去長官宅。爲字受來首望於。掌議初呼三人。則守僕移書於小紙。爲三望斜封之。掌議着押於其上。曹司袖進泮長之家。泮長書爲字於首望之下以給。則守僕持納新掌議。						[咏相揖禮]						相揖禮時起立齊。邀來新進駐庭西。先將某榜人名姓。座上遍回紙上題。以下咏相揖禮○新進有欲行相揖禮。則齋會時引進庭下。掌議以下皆起立。守僕先將某榜生進姓名寫小紙。回示座中。						曹司忙下揖相延。廳上恭趍掌議前。守僕贊儀齋直唱。低頭擧手拜尊然。曹司下庭揖以上之。新進答揖隨行。直趍掌議前立。則守僕呼曰齋直唱後。行揖而須去地一寸。行禮甚恭也。齋直唱揖。則又曰直爲拜可也。						當筵連唱厥聲長。色掌位先堂長行。回身更向諸生列。相對東西施禮忙。齋直又唱揖。則以次揖於色掌及堂長。又回身東向與諸生相揖。此之謂相揖禮也。然後得參食堂。						禮成守僕更揚聲。弗預職名與庶名。復問幾何年紀後。引參稠座共諸生。旣相揖。守僕呼曰若有職名或庶名。則不得預公事。又問生年幾何。而序齒以坐之。盖或有職名庶名者。則雖相揖。亦不得與於士論也。						二百襴衫謁聖時。大相揖禮每爲之。盡將揖字書諸榜。然後食堂入不疑。生進放榜後第三日必謁聖。掌議每行大相揖禮。守僕書揖字於草榜冊姓名之上。然後許入食堂。盖相揖者。此時最多。故謂之大相揖禮。													[咏館薦古例]						館薦恒於都政前。執綱呼寫幾人連。只看諸生圈點數。却將三望送東銓。以下咏館薦古例○古例每於都政前一日爲館薦。掌議會諸生。呼寫幾人。諸生以次圈點。隨其多少。擬三望送于銓官。以此筮仕者亦多云。						薦旣非公點亦私。銓家近日未依施。不妨此擧于今廢。聊備後人說古䂓。掌議之薦。諸生之點。皆是循私。故每當館薦之時。請囑紛紛。銓家亦漸不採施。當宁朝遂不復爲館薦。而此是古䂓。故聊謾及之。						[咏齋任罰人]						有時齋會輒論人。齋任出言守僕申。滿座可憐皆默默。縱非公議亦因循。以下咏齋任罰人○齋任每出言欲罰人。則守僕布之座上。雖非公論。皆默無一言。眞可憐也已。						曹司前跪衆人瞻。磨墨抽毫罰紙兼。永削付黃與永損。厥名不一各隨拈。罰人之時。曹司執筆守僕展罰紙於前。磨墨於硯。掌議呼罰名。大則永削付黃。次則永削或永損。隨其所惡之淺深。以爲高下。						罰目還將八字題。有司掌議署名齊。西一房前廳壁上。舊䂓新警望中迷。罰目以八字爲之。旣書之後。色掌及掌議皆押署於其下。有司者色掌也。於是守僕付之於西一房外壁上。新舊罰紙。盖無數也。						大何鳴皷示深憎。小事黜齋寓薄懲。守僕備書無巨細。走通堂上以爲恒。大何則鳴鼓。摘來食鼓。齋直輩轉而打之。且呼其姓名。聲動泮橋。其辱莫甚焉。小事則只以黜齋布言。守僕備書其曲折。走通於泮長及齋任。													解罰摘來壁上留。曹司執筆快爻周。黜齋永黜初無字。勸入還將言語酬。欲解罰則摘來壁上罰紙。令曹司爻周之。至於黜齋及永黜齋。則初無文字。只以言語傳布。故於其勸入也。亦以言語。						齋會不參或黜齋。考憑到記以爲差。直待無他公事後。紛紛相揖罷歸皆。居齋生不參齋會。則或考到記。以施黜罰。而齋任曰無他公事然後。並起相揖。各歸其所。						[咏東一房公事]						掌議兩人並有窠。無由出代可如何。別爲東一房公事。班首主張是日俄。以下咏東一房公事○掌議若無出代者。則班首爲齋會於東齋右第一房之廳。出掌議。謂之東一房公事。						曾經某某擬三人。首望爲之故例遵。此子入來還自代。行公掌議是其眞。東一房公事。必以曾經掌議者擬三望。旣受爲字。其人卽入來。爲齋會自代然後。所代者乃得行公。盖掌議必出於掌議之薦。故雖曾經者亦如此。						[咏諸生發論]						諸生發論更何如。每在食堂會坐初。東西班首停當後。守僕遍傳走不徐。以下咏諸生發論○諸生欲發論。則食堂會坐時。召守僕送言于兩班首。兩班首皆可之。則謂之停當。守僕仍遍傳于諸生。						上齋或警下齋愆。輕重要皆使自悛。小如食損猶云可。大至黜齋亦足憐。下齋生有過。則小而幾日食損。大而黜齋。食損者不得參食堂。限滿則猶可復收。黜齋則以他人出代。仍不得居齋。是可憐也。													[咏通謁]						生進紛紛謁聖時。殿前通謁下齋爲。若當文武新恩謁。生進曹司也不辭。以下咏通謁○生進謁聖時。以下齋生爲通謁。雙立殿前。互唱興拜。謂之通謁。若大科則以生進曹司爲之。						通謁東西雙作班。唱來興拜強擡顔。少年生進多䂓避。縱被黜齋亦不關。通謁之役。眞所謂爲他人作嫁衣裳者。所以必欲䂓避。撞着而不爲。則必至於黜齋。而亦不以爲意。不如初不撞着之爲愈也。						[咏新恩廵堂]						謁聖新恩耀泮村。廵堂舊例尙猶存。桂花象笏盈門入。繞遍東西上下軒。此咏新恩廵堂○新恩謁聖之日。以新恩服色。於食堂未勸飯之前。自西食堂門入。繞西軒。又繞東軒。從東食堂門出。謂之廵堂。盖故例也。						[咏泮長入泮]						泮長初來謁聖先。曹司通謁古䂓然。倫堂奔走大廳直。設着彩屛與綺筵。以下咏泮長入泮○泮長初入泮。則必先謁聖。亦以生進曹司爲通謁。大廳直預設屛椅筵席書案等物於明倫堂上。						幾抄升補聚諸生。堂上郞廳會坐幷。守僕走催公事禀。曹司隨去拜前楹。大司成設行升補試取諸生。則典籍數人亦陪坐。守僕引曹司拜於廳末楹間而出。謂之公事取禀。盖亦古例而未可知其詳也。						食鼓旣鳴庭揖呼。階前羅列兩齋儒。塲中多士同時起。拱向倫堂濟濟俱。						下立交椅敬禮操。烏紗金帶粉紅袍。一聲唱揖盈庭揖。然後方看擧袖高。齋儒及塲中多士拱立然後。大司成下交椅拱立。下齋曹司兩人。對立皆前。一人唱鞠躬。多士皆揖。一人唱平身。多士皆平身。大司成乃擧袖答禮。齋儒旣入食堂。大司成或入或否。						或値新恩謁聖辰。新來呼處吏聲頻。幾箇戴花同進退。聳觀塲內萬千人。新恩謁聖之日。多設升試。多士入塲之後。吏呼新來。一時進退於塲中。盖欲聳動多士也。						[咏升庠等科]						升補一年十二抄。被抄計畫賦詩交。歲色暮時勤聖敎。十人解額費推敲。以下咏升庠等科○每年設升補十二抄。以詩賦交試。而三抄內被抄然後。得觀四抄以後。計畫至畢抄。計最多畫十人。許赴監會。故大司成預費商量敲推。以爲分排之計。而必待歲暮然後。自上申敕或特命。泮長畢試乃退。之擧而爲之。已極慢忽。而又不以公道仰軆。良可太息。						抑揚手段在其終。二上二中與次中。老論幾人少論幾。南人小北各拈充。十抄以後。則大司成必用抑揚手段。所欲與者畫若不足。則連書二上二中以升之。所欲黜者雖爲畫壯。直書次中以抑之。老論泮長則初試十人中老論最多。少論次之。小北南人。各與一窠。以充其數。少論泮長則少論最多。老論次之。分排彼此。各有等品。故爲士者亦奔走鑽刺。詆誣傾軋。無所不至。稍自好者不欲觀之。雖觀之亦不得參。此豈勸奬作成之道哉。余甞謂不如每於歲末。泮長拈出所欲與者十人。直以爲初試可也。何必冐寒設塲。強出書題。使之呈券然後。不計文之工拙。妄書等題。以爲升降之地也哉。使識者觀之。豈不寒心於世道人心。而冷齒於兒戱文具耶。						四庠庠製四時因。敎授分抄四十均。待他泮長拆升榜。合製分排十六人。庠製每年四時。四學敎授各取四十人。合爲百六十人。是爲被抄升榜。旣出之後。大司成設合製取十六人爲初試。許赴監會。而其以四色分排者。一如升補。盖敎授之分抄。初旣無不出於私情。而泮長之合選。又無一不在於商量安排之中。自有科試以來。未有如升庠之可駭可笑者也。						四書小學講生繁。四學均抄問幾番。更看拔尤合製日。八人初解捴私門。敎授設庠製之時。又抄四書小學之講。合八十人。大司成合製之日。合講取四書小學。各四人爲初試。此則無非勢家之請托。盖爲會圍之地云。						講製迭行通讀科。明經士子競奔波。式年會講十人外。講記留塡齋學窠。通讀與升補幷行。初以講製被抄。乃以七書次第考講。又以論賦表製。取其最多畫十人。赴式年會講。其次則爲講記齋學。有窠則次次塡之。						式監增別士京鄕。丕闡庭爲二所塲。臺有三層中上下。最爭要地兩槐傍。凡式年監試，東堂增別庭試。京鄕咸聚之科。皆以禮曹爲一所。丕闡堂爲二所。其庭有上中下三臺。而最以上臺兩槐之下爲要地。爭先占之。						[咏泮洞名勝]						啓聖祠傍井冽寒。其名御井築堅完。淸泉决决甘仍㓗。釋菜特差守井官。以下咏泮洞名勝○啓聖祠西北。有井石築。甘冽異常。名曰御井。水大旱不損。釋菜時特差守井官一員。取其甘且㓗也。						泮村東北境多奇。巖洞林泉處處宜。春來遍是桃花色。時露人家細竹籬。泮村東北山谷間。多奇境。若宋洞，浦洞，御井洞等處。皆幽邃屈曲。遍種桃花。時有人家。望若仙界。故春日多遊賞之客云。													白山餘麓碧松亭。欝欝千株作後屛。春風携酒終南望。夏日披襟爽籟聽。白岳之麓。明倫堂之後有高岡。皆是喬松。號曰碧松亭。最爲人客遊息之勝地。						有岡西北望鄕臺。從古鄕愁向此開。自是諸生爲客久。每當九日輒携盃。						興德洞深隔一原。烟霞近接小東門。無數夭桃垂柳裏。踈籬瘦井兩三村。泮村東麓之外。有曰興德洞。平曠幽深。自作一洞。桃紅柳綠。掩映村閭。而十畒之間。桑者閑閑。殆若山峽之中隱遯之流矣。						下馬碑南一路橫。泮村界限此分明。如今立石標何處。景慕宮池菡萏盈。舊時泮村。以自館峴至惠北門之路爲界。當宁朝立石於景慕宮前蓮池邊。以爲泮界。而蓮池以北。皆爲泮村云。						[傷歎之辭]						國之元氣士無他。士不士時國若何。流弊難將一二數。古風堪歎似頹波。以下傷歎之辭						官長由來但備員。輪回齋任亦皆然。泮人本自頑無恥。况又諸生受侮先。						此間儒士八方交。况復其中色目淆。愛惡各殊勤洗覔。飛騰果下跼蒲梢。						西齋老論捴紛紛。獨也東齋三色分。藥進南人下一北。下終少論自成羣。													士習漸訛吏隷欺。挽回古昔果伊誰。大司成與執綱者。苟得其人尙可爲。</text>
<title>吟贈夕陽樓主人李奉事 秉淳</title>,<text>夕陽閣下夕陽多。喬木寒聲奈若何。寓目書當人舊好。照心氷似鏡新磨。滄江客語樓雲水。野墅兒嬉洞薜蘿。剩羡君今存一樂。勝吾九樂強名他。李有江亭。號曰雲水觀。又有鄕舍。妻子在焉。而京第則父母兩弟俱存。故詩及之。九樂余以名軒者也。</text>
<title>代人次其隣人連年陞資設宴韻</title>,<text>壽躋九耋聖朝臣。諸子稱觴捴偉人。鬢玉鬢金承命荐。恩山恩海逐年新。地仙爭道公能享。天爵由來世所珍。語到追榮方有喜。滿堂賀客艶嘆頻。</text>
<title>幼女鑷白髮謾吟</title>,<text>幼女憐吾白髮多。纔看鑷去忽生俄。極知無益愁中老。且免斗驚鏡裏皤。種種始緣誰所使。駸駸漸至末如何。鋤根每戒傷嘉糓。猶恐公然作一婆。</text>
<title>立春。戱作兩絶。盖余窶甚。恒多腹無物目無見之時。故爲滿眼滿腹之語。每句輒入。不嫌重複。聊以致新年祈祝之意云爾。</title>,<text>蒼旗滿眼瑞雲俱。春酒盈盈滿眼酤。更有歡華眞滿眼。兒孫滿眼使人娛。						滿腹機關不學蘇。文章滿腹與人殊。但使鴟夷長滿腹。經綸滿腹胡爲乎。</text>
<title>又作春祝。時方設産室廳。擧國顒望。盖誕彌已至十四月云。</title>,<text>靑帝神功出震初。作離明兩化暉舒。起聞異瑞與堯並。使我欣欣舞草廬。</text>
<title>又記夢</title>,<text>大鳥璇題厥兆明。冲天飛又驚人鳴。曉來一室祥雲繞。花滿乾坤光滿城。</text>
<title>又作祝語示兒輩</title>,<text>難弟難兄爾兩兒。老夫志願止於斯。晴窓永日磋磨地。爭道今年刮目奇。</text>
<title>東坡甞作餽歲別歲守歲之詩。盖歲晩相與餽問爲餽歲。酒食相邀呼爲別歲。除夜達朝不眠爲守歲。今年除日。偶閱有感。聊幷次之。</title>,<text>四時遞流轉。氣宣五行佐。有似過逆旅。誰能居奇貨。人情餽遺尙。俗節歲時大。競有迎門笑。曾無閉戶卧。山珍與海錯。堆積貴人座。寒士自寂寞。年年愧蟻磨。交謫任家人。殆若負大過。亦知古風美。奈寡白雪和。右餽歲						歲色堂堂去。欺人故不遲。似送情人別。已發難更追。不如且棄置。何用望天涯。歡娛復幾日。飮食樂此時。我能樽盈旨。君亦庖有肥。相邀過里巷。庶忘送歲悲。少壯不復來。醉飽莫相辭。坐閱人世盡。但恐志氣衰。右別歲						五丁雖有力。但能拔蜀蛇。羲和鞭六龍。終古孰敢遮。倐爾今歲盡。奈此一夜何。或恐睡中失。強作燈下譁。乍喜宵漏遲。旋驚曉鐘撾。兒耽雜戱共翁。嗟暮景斜。欲守竟未守。萬事以蹉跎。行見新歲盡。少年莫相誇。右守歲</text>
<title>除夕偶吟</title>,<text>中宵塊坐默嘆頻。點檢平生百感新。無奈不能隨俗套。強將酒脯賽詩神。</text>
<title>元曉口占 戊申</title>,<text>花落殘燈北斗傾。新年消息曉雞聲。先稽筮卦將何决。後飮屠蘇却自驚。童稚只知添齒喜。村閭猶致祝禧情。春來好辦名園賞。幸我生丁世太平。</text>
<title>次泮齋諸人除夜韻</title>,<text>年分新舊五更中。是夜遊人白晝同。酒脯祭詩憐賈老。琴碁守歲憶蘇翁。漸看衰謝非前日。不復追隨問古風。扶杖明朝歌聖化。近聞寬詔布山東。</text>
<title>上元</title>,<text>上元名節又晴天。村巷遊嬉捴可憐。賣暑相呼馳竹馬。消災暗祝放絲鳶。踏橋携酒今風是。結綵傳柑古俗然。堪喜老農爭指點。春城月出驗豐年。</text>
<title>又次泮齋諸人元宵踏橋韻</title>,<text>佳節眞同好友逢。洛橋携酒影重重。光分遠峀炬迎月。響報新晴風送鐘。憐我踈慵徒想像。羡君酬唱劇舂容。沂雩勝景終難負。會待春花滿眼濃。</text>
<title>李亶佃來訪。喜占二絶。</title>,<text>佃也當今詩有聲。新春訪我洛東城。袖裏長篇兼短律。蒼然古色使人驚。						旣見渾忘未見愁。今年却憶去年遊。新添檻下春江月。可復携壺上小舟。</text>
<title>賞春用泮齋諸人韻</title>,<text>細路高低西復東。携壺春日共冠童。煙迷草色天然碧。露浥花心分外紅。人似相期名勝處。物能自得太和中。莫言淸興歸時盡。梧掛氷輪柳拂風。</text>
<title>楊花渡偶吟</title>,<text>纔到津頭船已離。行人未聚後船遅。看看日斜風又起。平生萬事捴如斯。</text>
<title>外孫權氏子兄弟。一能讀書。一未免襁褓。忽俱化於一日之內。悼惜之懷。寓之於詩。</title>,<text>我年五十尙無孫。長女生男愛所存。豈意鳳鸞雙質秀。化爲蝴蝶一塲飜。籌留昨讀書空掩。啼斷晨聲卧有痕。若不偶然還適去。那將此理問玄門。</text>
<title>偶占自警十首。仍示兒輩。</title>,<text>誠正必先格致。脩齊然後治平。條目猗歟井井。綱要大哉明明。						終身可行仁恕。頃刻難去信誠。義裁事宜心制。禮酌天理人情。						思無邪一言蔽。毋不敬三字符。柔制剛靜勝動。默摧辯忠消誣。						夫道若大路然。何人多邪徑走。宜勉登高自卑。休思落草由竇。						工夫晉晉時修。心事謙謙日退。惟恐微瑕莫知。不宜寸長自愛。						七情惟怒難制。萬事非勤則亡。所貴不遷不校。端宜無怠無荒。						害物還爲自害。欺人未免內欺。元來善惡由己。畢竟是非屬誰。						天生民有欲亂。聖敎我非禮無。放縱定知難保。戰兢罔敢或逾。						今學難如古學。做時不似說時。除非人一己百。那免繆千差釐。						天下達尊有德。人間樂事讀書。然皆任他自暴。敢問厥故何居。</text>
<title>送別榮川金進士 象鍊 還鄕</title>,<text>塩虀同苦十年前。忽謾相逢又泮天。嶺上白雲牽客夢。嚶嚶谷鳥使人憐。</text>
<title>贈靑松權進士 思復 玄風金進士 重曄。時二人適同在一房。</title>,<text>嶠南二妙至。漢北一遊同。靑挹寒松色。玄餘太古風。盍簪黃卷討。傾盖素襟通。相視仍成笑。悠然意不窮。</text>
<title>贈羅州金進士 吉羽</title>,<text>君家幽勝擅南城。上舍仍傳世世聲。無花不具三三徑。有果誰能一一名。書虹貫月牙籤富。劒氣衝宵寶匣鳴。焉得移居相與近。理鞋載酒送餘生。金上舍居羅州西門外勝地。進士相傳已十一世。所居有奇花異草。珍果美實。無所不有。又有萬卷書。余於人無所羡。獨聞此。却歆艶有詩。</text>
<title>聞館學儒生將上䟽。遇嚴旨捲堂。感吟。</title>,<text>布韋請討逆。三歲十餘章。跡賤猶憂室。義伸屢捲堂。聖明應有意。寃恨竟難忘。奉讀東朝敎。至今涕滿裳。自丙午文孝世子薨逝。宜嬪成氏喪事後。朝臣及館學上䟽請討醫官及乳媼之罪。盖以冲齡斷乳及紅疹熱劑爲斷案。而凡此又必有使之者故也。▦▦宗室▦之子▦▦▦▦▦王大妃下諺敎以爲兩次症形凡百。自初怪底。今則形跡畢露。而無一人討賊云云。故自初至今。儒䟽幾至十餘。且捲堂空齋者數矣。而終未蒙允可究治之命。故詩中及之。</text>
<title>觀農</title>,<text>野色錯如繡。稻靑復麥黃。叱牛耕自若。携犬饁蒼茫。細雨孤烟濕。微風小樹凉。眼前多景物。緩步不須忙。</text>
<title>古木</title>,<text>古木臨溪濱。遙望疑是人。白鳥下其上。方知見非眞。</text>
<title>倚杖</title>,<text>欲雨雲爲態。乍風日漏光。晦明分野色。斜正任禽翔。霧割尖峯短。溪搖小樹長。幽人閒倚杖。將返却還忘。</text>
<title>馬上口占</title>,<text>村烟細雨裏。野色夕陽時。羸馬逢鞭忍。小僮帶懶隨。占詩看嶽久。和睡度溪遲。底意輕風至。偏吹兩鬢絲。</text>
<title>趙狼川 懋 前年以七十二歲。推恩加通政資。今年又除僉知。自高陽入城肅謝。詩以賀之。</title>,<text>墨銅馳譽幾年玆。緋玉今因壽得之。通政大夫眞異數。中樞府事又僉知。黃閣元勳垂祖蔭。靑雲妙歲蔚孫枝。純禧暮境如川至。恩旨未應止一資。前年八月。上幸陵園。仍設科於高陽。擢趙潤喆置上第。引見便蕃。恩寵優渥。回鑾後特命前啣七十以上加資。於是其祖以前任狼川得陞秩。今夏又蒙實職之除拜。盖以平壤伯之嫡孫。又因長孫之弱年登科。膺此異數。故詩中及之。</text>
<title>次韻題花竹軒</title>,<text>洞劈艮岑軸轉坤。一區花竹擁危軒。落月空庭留幻影。小車春日驗天根。不廢我詩光照眼。可延客飮氣凌樽。年來更飽山中味。蘆菔生兒芥有孫。</text>
<title>濯纓亭風景甲京江。余昔借居。近聞爲鄭尙書有。</title>,<text>濯纓江榭逈。危磴俯明沙。昔許寒儒借。今爲宰相家。雲烟應變化。水石忽繁華。積雨秋天霽。扁舟擬一拏。</text>
<title>代人次贈人韻</title>,<text>樓逈遙岑敵。簟淸午夢宜。無人曾敗意。有客可言詩。自是踈狂態。俱非少壯時。何當靑眼對。秋月問襟期。</text>
<title>謄老杜詩病暑苦劇有吟</title>,<text>爲謄子美詩。頗失午眠時。執熱仍成卧。蘇秋未有期。昔聞能已瘧。今見更迎醫。舊癖猶難忘。朝來且閱披。</text>
<title>挽趙査 光錫</title>,<text>曲塘荷浮小窓桃灼。春暮月圓。秦晉好修潘楊誼篤。高嶽寒泉。人事倐變三年秋。搖落千古凄然。一去難留。獿堊止斲牙琴輟絃。						汗騮氣奇乘龍喜溢。餘慶德門。堂獻壽巵天降仙樂。恩寵便蕃。歲律纔看一飜。倚兮伏淚逬聲呑。不盡追思。儀容古朴言行質敦。憃女歸趙家者三年。婿登第者二年。而登第時有引見賜樂之寵。盖以平壤伯之嫡孫。而年又十八故也。未及榮養。遽罹巨創。有足悲者。故詞中及之。</text>
<title>菊花十月始開。時已雪。</title>,<text>小盆栽素菊。十月雪中開。蕭踈看冷蘂。疑是臘前梅。</text>
<title>村夜</title>,<text>一犬遠村吠。時聞人語聲。鄰舂自不絶。隙火照柴荊。</text>
<title>戱詠田家秋事 八首</title>,<text>田夫喜有秋。刈稻引朋儔。鄙俚恣諧謔。謳謠任唱酬。磨鎌無使鈍。吸草有時休。指點仍相語。得如去歲不。右田夫						農家年少婦。出野亦羞人。逐伴怱怱步。頭箇箇巾。犬隨遙饁午。雞唱獨炊晨。日暮恒先返。兒飢啼必頻。右田婦						村叟苦無睡。晨興但吸烟。恐差今日事。喚起一家眠。牽犢隨前澗。杖鳩望遠田。兒孫自勤力。只願飽殘年。右村翁													村姥布裳短。齒空眼復昏。晒禾收散粒。摘豆助晨飧。夜碓隨諸婦。暄簷弄稚孫。暮年多苦緖。時與鄰婆論。右村嫗						兒童亦何識。秋後喜年豐。隨饁奔跳競。呼朋嬉戱同。取魚梁竭水。驅雀矢拈蓬。每候鄰翁睡。偸來虬卵紅。右村兒						民多無本業。秋後乃如狂。村老時時乞。山僧處處忙。滯遺伊寡婦。果酒又諸商。最怕深宵裏。偸兒暗伺傍。右乞客						霜落黃雲野。主人處處監。斗量分剖細。束數照憑咸。談古心嫌小。防奸視不凡。午盤雞酒爛。猶得慰窮饞。右監者						無田食人土。秋届割黃雲。用盡終年力。輸他一半分。欺偸嫌小小。零剩喜紛紛。藁稈留餘粒。猶堪詑細君。右作者</text>
<title>客贈一雞。報曉旋失之。悵然有吟。</title>,<text>赤幘何昂昂。故人贈草堂。蹔穿籬落去。已被鄰家攘。失曉愁難破。鬬雄勇可忘。名呼蓋阡陌。安得學尸鄕。</text>
<title>夢裏頻拜天顔。感成絶句。</title>,<text>紫禁靑春未點班。紅雲一朶隔塵寰。夢中每識君王面。還似家人父子間。</text>
<title>聽酒槽聲</title>,<text>壓酒小槽上。愁人耐可聽。春山穿竹溜。夜雨響簷鈴。滴滴添詩興。微微送菊馨。朝來謀一醉。安得友忘形。</text>
<title>每日日斜時。輒聞賣油聲。戱吟。</title>,<text>一聲午後賣油翁。每日聞來覺日窮。這裏漸看雙鬢改。不如掩耳任朦朧。</text>
<title>元曉口占。今年余四十九歲。己酉</title>,<text>豈不惜歲暉。且喜减寒威。一任雞多事。頻聽馬若飛。文章道德未。四十九年非。病裏宜岑寂。何妨客遂稀。</text>
<title>立春日。忽憶少時以六甲中四字。押賦五律。仍又漫成。立春在寅月寅日故云</title>,<text>東帝乘雲降。月寅日亦寅。呼朋謀醉共。開卦卜休申。黃卷拋雙酉。靑絲對五辛。土牛將綵燕。自古樂佳辰。</text>
<title>春帖</title>,<text>靑帝由來不我憐。謾勞春帖迓年年。而今羞作從前語。倘許沉痾自脫然。</text>
<title>代人次人韻</title>,<text>二妙聯翩踏雪來。山窓今始爲君開。高談却向論心細。喜氣偏從講學回。香送梅花宜暖屋。波生竹葉可深杯。盍簪麗澤成眞率。勝會休敎俗客猜。</text>
<title>贈趙先達</title>,<text>丙午之春。老夫之女歸于君。君時年十七。越明年丁未。擢文科。門闌之喜氣可知也。旣又念君早歲發軔。榮途前程萬里。不可少忘勤謹。或底蹉跌。乃作古體五十韻。不徒賀之。而又戒之勉之。倘能不孤此意也耶。													驊騮汗血早。豫樟出地奇。已占追風足。自有拂雲姿。有美趙氏子。豐下仍踈眉。弱齡揚王庭。萬里軔自玆。乃祖平壤伯。豪傑出爲時。聖人膺天命。翊贊非公誰。丹書配蕭曹。黃閣作臯夔。淸廟從與享。血食於萬斯。爾來四百載。冠冕頗不隳。君是嫡長孫。年纔免佩觿。上之十一年。幸陵秋有期。駐蹕高陽郡。試士命有司。風雲繞帳殿。龍蛇動㫌旗。斯須呼壯元。爭覩寧馨兒。中秋明月下。燭燎影參差。天顔一解春。嘉乃夙成儀。伊時進退賦。不讓七步詩。艶賞傾班行。聳歎聚卒廝。歸家亟反面。御墨猶淋灕。斑衣慶重侍。上堂色愉怡。賓客競來賀。孝哉同一辭。十八裒然首。從古罕有之。不待宣金榜。聲名滿京師。翌朝回玉鑾。復召紆洪私。梨園第一部。曰汝盡日嬉。老祖踰七袠。特賜通政資。聖主不世恩。儘是超等夷。爾身非爾有。何以答殊知。去歲莫春者。我家禮結縭。君時爲嬌客。容止已中䂓。重厚無挑達。深沉有守持。喜怒曾不形。逈出俗子癡。每謂非小器。終當享純禧。踰年果大闡。遠到從此基。老夫喜不勝。善頌揚賀巵。古人贈以言。而我亦多思。少年一不幸。昔賢豈我欺。富貴誠在天。禍福乃自貽。休爲進取躁。肯被時俗移。早免累科擧。正好勤唔咿。經傳苟服膺。受用無不宜。事君忠必盡。臨民政應慈。由此推其極。何難佐皥煕。德可一世仰。名將後代垂。世變日層生。末路多嶮𡾟。出門愼交游。勉爾毋詭隨。戰兢如履氷。濡染戒遊睢。塡壑慾詎留。拔根驕莫施。翩翩鳳瑞世。肅肅鴻漸逵。任重道且遠。請君行勿疑。</text>
<title>人有以強韻詠梳者。余聞之尙不禁少時習氣。聊成二首。赫胥氏始作梳</title>,<text>刱制赫胥妙智淵。先於黃帝作車船。尖叢狀似磔毛蝟。老竹材同造紙鳶。背畫蛟龍紅綠爛。頭粧骨角漆膠煎。爬痒理亂均黔首。利澤無窮曁越燕。						蝨處髮中似藪淵。殲鏖難可用車船。刻削心勞治白象。抉爬功邁破朱鳶。掠鬢已看垢穢盡。淸神不待沐湯煎。還同適越資章甫。持此無須向薊燕。</text>
<title>哭姊氏</title>,<text>自我失兄只一姊。今年又哭奈斯恫。有兒有婦誰云樂。無食無衣病祟窮。兩代三喪吁亦酷。數間小屋倐焉空。爇鬚煮粥嗟難復。隻影徘徊淚灑風。姊氏喪及甥姪夫妻俱歿於數旬之間。寓居汾津小屋。更無人焉。情境慘切。行路亦唏。况於姊弟之間乎。况於終鮮之後乎。况於垂老之際乎。</text>
<title>哭李甥日爕</title>,<text>憐爾今纔卅八齡。未成宅相遽凋零。王充目閱千籤市。白傅手勤七架甁。萬里虛期風破浪。一身長似水浮萍。秋來不忍重經過。此地應流舊拾螢。</text>
<title>竹林權公 山海 平日喜讀伯夷傳。及端宗遜位。六臣伏節。乃投閣而死。坐削官爵。全家徙邊。至六臣被褒贈之旨。無人陳達。獨漏焉。盖闕典也。今年其後孫宗洛。持其遺事走京師。圖叫閤雪寃。人多贈以詩章。余亦續和。宗洛嶺南慶州人也。</title>,<text>孤竹淸風灑竹林。書中曾獲古人心。越山萬疊思何極。蜀魄三更恨自深。欲與六臣同一死。可憐高閣擲千金。褒忠奬節昭彜典。早晩丹墀下玉音。</text>
<title>權宗洛果上言。特命復 山海 宗簿僉正官。人又賀以詩。仍步其韻。二首</title>,<text>公死于今四百年。重書官秩荷仁天。彩鳳含綸恩曠世。紫鸞回紙事光前。也知北闕憐孤節。不獨西湖數六賢。兄水粤山相映碧。大名宇宙萬人傳。兄江是權所居						公於是日亦生年。紫誥重宣自九天。忠魂尙欝明陵世。仙籍今還丙子前。聖人特許夷齊節。四海初知孝孺賢。料得六臣從地下。泣擎恩綍誦相傳。</text>
<title>丹丘權上舍昌愈示余鄭公忠烈錄一卷。記鄭公遺事甚詳。且載哀挽之詞。而就中爲激昂歌者居多。余惟其忠烈其功奇其死後。褒贈有無憾焉者。俱不可以不表敭之也。於是謹依其體作三疊。以寓慷慨擊節之意云爾。鄭公乃金堤郡守鄭湛也。當壬辰倭變。率郡人樹柵熊峙。以與賊戰。對酒食。必下戀君淚。刻姓名於衣裳甲冑曰。我死庶以此知爲我也。及賊大至。公所射殺過當。有白馬將擁紅旗馳突。公一箭斃之。賊氣死欲遁。會公軍中有叫矢盡而走者。公大呼責以義。且曰若必走。留若箭。其人竟不顧。賊遂圍而攻之。公矢盡。猶奮梃廝殺。力竭乃死。賊由是大驚。不敢踰熊峙而西。聚熊峙衆屍。作數大塚。書曰吊朝鮮國忠肝義膽。西厓柳相公成龍白上贈參判職。後又旌其閭。寧海等數郡。皆立祠以俎豆之。</title>,<text>撫劒歌激昂。激昂云誰思。天生烈丈夫。乃在板蕩時。慷慨殺其身。萬古扶綱彜。熊嶺取熊非一朝。名鐫盔甲淚添巵。壯氣直射重霄虹。走却攙搶如鞭笞。歌激昂。使人悲。						撫劒歌激昂。激昂云誰思。人知公心烈。不知公功奇。一箭白馬將。驚血濺紅旗。遂令當日賊膽破。全州獲全非子誰。大唐中興睢陽戰。南朝一人侍郞屍。歌激昂。嗟男兒。						撫劒歌激昂。激昂云誰思。忠臣豈爲名。旌贈非是私。賢相入告后。恩綸次第垂。大呼不顧彼何人。忠肝義膽虜亦知。宇宙臣臣死不死。風聲永樹鄕人祠。歌激昂。君莫噫。</text>
<title>代人和其宗人詠其先祖煕寧君受賜琴 三首○煕寧君太宗王子也。太宗嘗賜煕寧君琴。煕寧後孫在醴泉琴堂谷。至今傳守。英宗戊子改絃。有詩詠其事。其在畿宗人追步。</title>,<text>上界瑤徽降溘埃。世間希寶劫灰回。尋常肯許凡人聽。尺寸元憑巧匠裁。宣欝神機由調逸。立廉竗化在聲哀。耽奇好古皆知愛。况是雲仍繼後來。						天機含得水山吟。王子何年受此琴。傳來舊匣香如在。張出新絃響不沉。猶疑白雪飛瑤軫。却憶彤墀下玉音。一派銀潢千萬世。鮫珠長洒貺中心。						南風薰殿太宗辰。霑賜孤桐御府珍。弊予又改承先志。寄語琴堂洞裏人。</text>
<title>聞抄啓文臣課試御題古詩。以擁盾行命之。而押韻則用擁字。一時詞人多聞而賦之者。乃成一篇。沒其韻。</title>,<text>鴻門屹屹多殺氣。日盪花礎迷畫栱。帷中壯士玄狼精。座上眞人赤龍種。臣有一盾隨臣身。若干尺長若干重。鼻上不曾花墨磨。手裏時兼長劒慫。公侯干城赳赳夫。誓將此物酬恩寵。曾向芒碭山上携。又入咸陽宮裏捧。英布一拳函關碎。羽軍自號百萬擁。大酒饗士期詰朝。細人無傷爲慫慂。廼公來謝從百騎。跼蹐履乕目皮恐。增閃寶玦雲霧晦。莊撛白刃神鬼悚。伯也翼蔽何足恃。此時有人皆偶俑。招我和門語細細。子房智如抽獨蛹。危哉迫矣不可緩。勃勃精爽與骨聳。橫帶秋蓮裂苞。怒膽輪囷先賈勇。盾乎與爾同死生。擁之斗覺肩背竦。麁拳已無森戈戟。壯氣直欲崩山冢。闊步大踏便直入。星翻電激誰敢壅。擘開靑油蹴華筵。猛乕决蹯爐金踊。倒張竪髮蝟毛磔。圓睜血眦赤泉涌。將軍斗酒倚盾傾。將軍彘肩橫盾奉。將軍莫謾勸復飮。臣今有死不旋踵。將軍且莫嫌太麁。跅𧿇之士類馬覂。秦家殺人如不勝。所以天下方病腫。受命懷王共戮力。或戰河北或𦤎鞏。吏民府庫待將軍。沛公功高入關隴。當賞不賞讒則售。彼何人斯微且尰。與亂同道安足取。殷鑑不遠驪岑塚。仡仡八尺立自若。凜凜一譙言豈冗。折爾東向乍股玩。翼彼南坐如星拱。絶臏刳膓臣不論。况肯俛首甘闒䢆。不但恃此捍敵物。休道危若罥巢氄。且可愚汝君若臣。准備玉斗與璧珙。材官小臣公莫舞。我欲撞破鐘上甬。右衛龍且氣自摧。左斟陳平心暗悀。陰謀堪笑血成甖。禍機潛消水激䂬。噫干戚未解平城圍。長敎單于飫酪湩。</text>
<title>暎波亭十景 暎波亭在夕陽樓園。戊申重修。請余賦十景。</title>,<text>紫閣蒼林昏後。小光殘點雲端。分明一二三四。解報國家平安。													右南岳夕烽												百尺靑門日暮。數聲畫角秋生。片月淸同鶴唳。微風雄象龍鳴。																				右東門暮角												橋橫綠野一水。柳拂黃金萬絲。張緖風流可愛。陶潛門巷易知。													右午橋細柳												靑輝髣髴華盖。勝友招邀蒼髯。昂霄勁節傲雪。出壑淸風排炎。													右艮岑長松												淸泠溪水屈曲。撩亂女娘擊漂。香風時送笑語。玉腕不勝輕嬌。													右前溪浣紗												松江不待舟泛。錦里剩能園收。自多徑寸佳實。何須千樹等侯。													右後園摘栗												紅粧翠盖稠疊。白露明珠碎圓。輕風一陣來處。浮動淸香自然。													右方塘荷香												綠猗色動晩凉。蕭瑟風吹細香。可愛幽䆫陰密。更看落月影長。																				右短塢竹陰												遠樹依依村落。孤煙裊裊晴暉。拖去靑山一抹。何來白鳥雙飛。													右遠村晴煙												天孫織霞成綺。全匹掛曝朝暾。向晩收歸香案。赤城猶見餘痕。													右晩郭殘霞</text>
<title>雨中偶成</title>,<text>竟夕垂垂雨。書空咄咄身。始知名在勢。誰謂病非貧。天意迷培覆。世情任笑顰。秪應隨海客。鷗鳥日相親。</text>
<title>秋聲</title>,<text>秋聲何事忽蕭然。偏到山翁病枕邊。月色頓添今夜白。蟲吟爭動一機玄。也知天道成功去。自是人心逐物遷。坐看年華隨逝水。玉壺如意捴堪憐。</text>
<title>秋氣</title>,<text>秋氣颯然至。今朝使我驚。蕭踈搖柳葉。凄裂動蟬聲。雲廓天增遠。渚空水遂淸。古來悲烈士。何必不平鳴。</text>
<title>小憇</title>,<text>每趁鐘聲向泮林。時時流憇道邊陰。可憐景慕宮前水。雪碎玉鳴爽我心。</text>
<title>自嘆</title>,<text>朝暮頻來往。吾生迄可休。恐泥須屐齒。執熱逐池頭。敢道英䧺賺。還羞口腹謀。何由雲水地。倚杖聽農謳。</text>
<title>景慕宮池蓮花盛開</title>,<text>景慕宮前沼。天然出水花。紅粧交翠盖。明鏡倒姸霞。香逐微風動。色宜落日斜。明珠還滿眼。急雨助繁華。</text>
<title>訪沈憲之不遇</title>,<text>澗路斜通小石橋。柴門一犬吠寥寥。案有黃庭爐有篆。主人何處紫芝謠。</text>
<title>題桐葉寄夕陽樓主人</title>,<text>嶽色今朝雨。林聲昨夜秋。題詩桐葉上。寄與夕陽樓。</text>
<title>贈友人</title>,<text>有客瘦如我。相逢華岳天。交情殊淡若。詩色自蒼然。落月留前夢。秋風繫小船。蒹葭白露處。重聽水山絃。</text>
<title>贈泮村少年</title>,<text>俗流少似爾。盃酒每相歡。古道論心細。新詩刮目看。山空林籟動。秋霽月輪寒。且可遊方外。休歌行路難。首句一作爾家臨璧水。</text>
<title>峽流</title>,<text>懸流急峽勢縱橫。隨地成形異色聲。爭能拔石投何處。輒欲向人噴不平。雷霆靜聽深深闘。氷雪長看碎碎輕。四顧沉吟頻駐馬。夜來還恐夢魂驚。</text>
<title>石破嶺白雲甚奇</title>,<text>朝登石破嶺。雲起雨初收。銀海茫茫白。靑山點點浮。眼前失萬壑。空外聽羣流。却似鴻濛世。臨危未覺愁。</text>
<title>火田</title>,<text>峽氓利火田。闢盡衆山巓。絶壁無遺土。連峯起宿煙。只餘循脊樹。猶限掛巖川。耕者渾將倒。遙看覺凜然。</text>
<title>峽中</title>,<text>一山纔破一山遮。古樹寒煙帶落霞。細路縈崖崩石亂。短簷臨水小帘斜。家家夜照松明火。處處雲迷木麥花。峽老不知塵世事。今年且喜熟禾麻。</text>
<title>峽行途中</title>,<text>朝日初升萬象咸。輕嵐猶自濕征衫。流來一理風過草。幻出千奇水遇巖。細鋪畫圖分稻麥。簇排戈戟攢松杉。停鞭却羡滄江叟。高卧秋風掛小帆。</text>
<title>暮煙</title>,<text>出屋敷孤穗。裊空暎細紋。綿綿添谷靄。冉冉學山雲。近水頗搖曳。隨風忽郁紛。蒼然村樹裏。光景最宜曛。</text>
<title>和李友景質春日遊北渚詩韻</title>,<text>山家如畫望依微。碧柳低垂白竹扉。北渚水流魚自戱。春城日暖馬如飛。歸鳥悠悠穿峀靄。落花片片點人衣。羡君詩思酬風物。飽得奚囊意氣歸。</text>
<title>田家秋事 六絶</title>,<text>守禾兒走野。舂米婦過鄰。老翁隨月色。綯索備束薪。						黃牛卧齕草。白狗坐羡飯。磨鎌白如霜。蒼茫野色遠。						長男耕麥去。中男載禾來。穉兒絶田水。漉得白小迴。						少婦庭米。長婦井垂瓢。幼女止兒哭。籬外有斑猫。						秋來苦無暇。晨起到深夜。西收蕎豌。東陂穫䆉稏。						天雨不出野。在家還多事。老翁織蒿篅。少年爲草履。</text>
<title>小犢</title>,<text>小犢先其母。芒芒走縱橫。却被蘆花隔。回頭忽一聲。</text>
<title>蘆花</title>,<text>登高俯江干。忽然十里白。不知蘆秋花。疑是雪夜落。</text>
<title>曉卧村中聽雞</title>,<text>西雞先唱東雞隨。南北雞聲次第馳。處處羣雞仍不絶。小雞鳴是爽明時。</text>
<title>哭權景仁</title>,<text>棲遲人共厭。談笑子眞能。胸裏無畦畛。樽前有友朋。詩聲騰似皷。身計冷如氷。璧水秋風夜。忍過酒肆燈。</text>
<title>代人次人首尾吟 三絶</title>,<text>秋風吹掃駱山陽。滿地蕭蕭落葉黃。賴有菊楓粧點得。幽人對酒興偏長。						幽人對酒興偏長。錦繡成堆宛在央。不可此間無好友。良辰共醉足淸狂。													良辰共醉足淸狂。此處誰知是帝鄕。隨意呼童移坐席。秋風吹掃駱山陽。</text>
<title>秋深</title>,<text>秋深木落石泉淙。刻轢風霜巧琢攻。天地肅然渾義氣。江山宛爾始眞容。激昂烈士歌三疊。惆悵騷人意萬重。可是菊楓粧點妙。夕陽哀壑倚踈筇。</text>
<title>長嘯</title>,<text>秋聲蕭瑟滿長安。落木哀鴻倦倚欄。紅葉爛交黃菊映。蒼松好帶白雲看。非無處處逢佳景。叵耐駸駸入大寒。缺盡玉壺心未已。劃然長嘯響林巒。</text>
<title>十月初四日。將遷奉永祐園於水原。路由纛島江浮橋。是時天氣和暖。余於館儒班哭送。口占短句。</title>,<text>大轝浮橋渡。長江平地過。雨收山暎日。風靜水無波。聖孝應潛格。冬天遂爾和。仁聲說溫幸。是處淚偏多。</text>
<title>浮橋 橋用各道兵防船七十六隻。橫比截江。以葛索纏固然後。上用檣木之屬密鋪。以大鐵釘釘之。又以竹木板子等物。縱橫釘着。上加笆子。覆以莎土。皆云比結舟。用舟少而甚完固。</title>,<text>聯亘艨艟鐵鎖重。上鋪竹木密橫縱。莎土眞成平地坦。波濤忽失大江洶。風皺列旗迷彩鷁。水明落日見靑龍。共祝靈轝穩過後。長瞻旄羽是橋從。</text>
<title>補簷爲風雨所破。戱吟。</title>,<text>簷短常嫌雨打窓。敎兒揷竹界分雙。會事天風掀拔去。靑山依舊似旛幢。</text>
<title>曉過村邊。記所見。</title>,<text>小窓蠟紙透紅光。影得佳人坐燭傍。應知獨夜無眠處。默念征夫踏曉霜。</text>
<title>不知身已老 三首</title>,<text>兒童戱紙鳶。乘風入九天。不知身已老。還欲覩爭先。						兒童折園花。揷頭競笑譁。不知身已老。還欲把歸家。						兒童好秋千。影亂垂楊邊。不知身已老。還欲作半仙。</text>
<title>笑彼 三首</title>,<text>笑彼小童子。大聲不自揆。縱使裂其喉。終不似壯士。						笑彼雕朽木。靑黃色怳惚。縱使極其華。終不似寶物。						笑彼婢子身。威儀自彬彬。縱使有風致。終不似夫人。</text>
<title>立春</title>,<text>生菜春盤細送絲。竹窓寒盡麗暉遲。緇塵誰羡朱丹轂。淸簟時看白黑碁。浩蕩千秋空自競。陶匀一氣本無私。心閑地僻稀過客。好把詩書課兩兒。</text>
<title>又戱作祝體</title>,<text>小窓春日漸看遲。鳥哢人稀午睡宜。天上麒麟隨吉夢。老夫無事好含飴。</text>
<title>除夜偶吟</title>,<text>四十九年非。已往不可諫。庶幾來可追。莫云歲旣晏。</text>
<title>元曉有感 庚戌</title>,<text>五十年光倐若飛。默思四十九年非。詩書禮樂駸駸失。孝友睦婣事事違。只爲靑春多暴棄。何曾素志在輕肥。此生永負純深訓。獨對殘燈淚滿衣。</text>
<title>李右尹 命俊 挽 代人作</title>,<text>純愨因天賦。老成有典刑。刃恢頻莅郡。羽漸夬揚庭。政喜輝卿月。翻驚晦壽星。斯人難復見。衰涕不禁零。</text>
<title>挽趙僉知 懋○二首</title>,<text>閑閑十畝管煙霞。白髮蒼顔享福遐。容人厚德非今世。開國元勳有故家。口碑東郡曾分竹。齒爵西樞更判花。膓摧愛刃天胡忍。昃缶翻驚大耋嗟。						西嶽崚嶒聳孫峯。門闌喜氣近乘龍。山河不隔通家誼。棊酒猶持敬老容。福祿川增方祝慶。音書歲暮忽承凶。城隅卧病空違紼。淚灑東風意萬重。</text>
<title>春雨</title>,<text>映空春雨細。聲色却虛無。山嶽新添畫。樹枝忽綴珠。絲紋因屋見。風勢與烟俱。暗裏催生物。天機自妙符。</text>
<title>登南山蠶頭</title>,<text>高坐南山第一峯。煙花濶展萬千重。若爲借得樵夫斧。斫却面前三四松。</text>
<title>遊宋洞 二首</title>,<text>春光宋洞好。是日共冠童。山出浮烟外。城低亂樹中。樓臺眞繪畫。花柳極玲瓏。似供吾人樂。方知造化公。						巖平松古坐疑仙。極目春光媚遠天。景慕宮中花作繡。朝陽樓外柳橫烟。市朝咫尺眞烏有。雲鳥迷茫捴自然。却羡主人成大隱。三公不換送殘年。</text>
<title>北渚洞</title>,<text>洞裏桃花滿。村中澗水馳。拂枝香襲袂。臨石影搖池。眼醉何須酒。神癡未暇詩。遊人喧日夕。俱是樂平時。</text>
<title>泮路偶成</title>,<text>不窮寧有此。雖老亦徒然。且可隨吾分。誰能問彼天。</text>
<title>端午內賜二扇</title>,<text>聖恩霑璧水。新扇出金鑾。題處雙封濕。搖來五月寒。不勞携白羽。堪比賜靑團。縱使秋風至。還從篋裏看。</text>
<title>戒言</title>,<text>少時習氣未全忘。尤悔如山每自傷。從此緘唇仍結舌。免敎長在是非塲。</text>
<title>小坐</title>,<text>乘凉成小坐。謝客得眞休。庭蝶佯探蘂。林蟬急報秋。雨餘皆換面。酒後忽生愁。萬事從他懶。殘棊爛不收。</text>
<title>七月旣望。樓上翫月。呼韻同賦。</title>,<text>雨餘凉月小樓間。蟲語人聲揔是閑。別有望中奇絶處。薄雲數片畫遙山。</text>
<title>途中隨見口占。氣候各異。揔爲十三首。</title>,<text>匏葉蒙矮屋。靑山混一色。忽然數點烟。搖曳散南北。													山邊數點白。疑是素衣人。移時終不動。方知立石麟。						野叟行相遇。倚筇稻隴中。不知何笑語。應是樂年豐。						山塞疑無路。洞開忽有村。柳川提甕競。楓採樵喧。						逢人問道里。遠近各相異。始知天下言。難窮非與是。						小厨歇午烟。饁婦向山田。稚子將黃犬。預先走在前。						黑雲迷遠浦。白雨滿前坡。行客促鞭馬。野人忙戴簑。						白日掛西岑。微波忽似染。半江碧瑟瑟。半江紅閃閃。						樵人歌盡意。響答前山空。落日微風過。紛紛木葉紅。						蒲葉長而柔。微風更不休。忽見蜻蜓坐。欲留不自由。						爲愛風光好。不知山日昏。遙看一點火。應有隔林村。						柴扉忽犬吠。驚起主人瞠。竹林山月滿。風動時聞聲。						渡頭踏曉色。雞唱月朦朧。蘆花渾似水。熟視㥘驅騘。</text>
<title>元子誕生之百日。多士會于丕闡堂。設酒食絃歌。各和辛丑乙卯諸公志喜之詩。故忘拙謹步。以寓抃蹈之微忱。是日卽庚戌九月二十九日也。辛丑肅廟誕生之歲。乙卯景慕宮誕生之歲。辛丑金相國壽恒賦詩志喜用此韻。乙卯金相國在魯，尹文衡鳳朝。又步其韻。故今亦和之云爾。</title>,<text>虹井祥符五老庭。是年今古聖人生。令節九秋當百日。歡聲八域頌重星。久沐恩波嗟我士。却開酒席見羣情。碧松亭下南山觶。更誦周詩祝壽齡。</text>
<title>十月菊花盛開。把酒戱吟。</title>,<text>東坡十月作重陽。荷麓千秋更擧觴。世人只解尋佳節。不問黃花吐晩香。</text>
<title>冠子日口占</title>,<text>總角居然弁突而。錫之嘉字命之辭。古經最重成人始。今日須知景福基。愼爾威儀如有意。光吾門戶定無疑。貧家更願迎佳婦。鳴鴈嗈嗈已卜期。</text>
<title>冬至後內賜曆書。親受煕政堂。</title>,<text>冬至還無曆。春來恐不知。偶然因應製。偏自荷恩私。寒士猶頒朔。窮村好驗時。天香携滿袖。蓬蓽詑妻兒。落句一作區區珍愛意。匪女美人貽。</text>
<title>除夕</title>,<text>忽如今日短。誰道一年長。磨蟻無容已。壑蛇有底忙。居然成濩落。無奈失文章。却羡兒童輩。喧呼守歲塲。</text>
<title>辛亥元曉</title>,<text>搔頭坐淸曉。萬事一心中。已送知非歲。飜成望六翁。水流應不息。雲出故無窮。爲問今年內。幾番雨更風。</text>
<title>元日翌日立春</title>,<text>昨日是元日。新春乃立春。差遲花照眼。已喜暖隨人。黃卷宜雙酉。靑絲問五辛。老夫昔慵起。今却坐淸晨。</text>
<title>人日偶吟</title>,<text>孤吟人日意蒼茫。誰復題詩寄草堂。宇宙寥寥千百載。天敎高杜擅文章。</text>
<title>安進士 有相 挽</title>,<text>古心兼古貌。今世有如公。欲唾欺人輩。獨持直己風。經綸藏篋裏。義理在胸中。遺業傳賢胤。颺聲定不窮。						我無人識面。公獨友忘年。慨世時傾綠。論文每入玄。殘燈芹水夜。細雨杜陵天。草色添新感。春來也自然。</text>
<title>欲試脚力。從兒輩廵城至北岳口占。</title>,<text>撥悶臨東陗。隨人陟北岑。巖容半足。緣木俯千尋。頗失遊觀樂。寧忘戒懼心。終南雖峻險。比此是平林。</text>
<title>應製賜米 時連兩次入格</title>,<text>盛禮偏紆泮。微詞豈感尊。頒綸瀛舘士。輸米養賢門。渾室生和氣。鄰人艶異恩。天香滿雙券。寒谷頓回溫。</text>
<title>柳絮</title>,<text>柳絮漫天飛。疑是雪花亂。蝴蝶亦何心。翩翩舞作伴。</text>
<title>應製後入侍煕政堂。宣醞賜鄒書。宣醞時以雙盃迭飮。余居首故受賜書。</title>,<text>扇開雉尾唱鴻臚。日射金門拜玉除。布褐亦隨冠冕入。衮褒仍及御批餘。淪肥浹髓雙盃酒。遏慾存天七卷書。可喜貧兒成暴富。聖恩雖重奈才踈。</text>
<title>往在己酉。嶠南權碩士宗洛。鳴其先祖竹林公 山海 寃。得復爵。余以詩賀之。竹林乃與端廟六臣。同時殉節者也。今年又以多士上言。蒙㫌閭贈職之恩。甚盛擧也。更贈短律。聊以歌詠聖代樹風聲之美典云爾。宗洛慶州人</title>,<text>公議年來幾叫閽。溫綸取次慰忠魂。泉塗改照黃麻誥。宅里生輝赤角門。可獨賢孫誠孝感。眞蒙聖主奬崇恩。祠前鴨樹抽新葉。遙帶子䂓樓月痕。順興邑內。古有銀杏樹。枝葉延數里。端廟朝忽槁死卜之。曰鴨樹復生。興州可復。盖銀杏名鴨脚樹。而興州卽順興也。時莫曉其意。已而有錦城之禍。革興州屬豐基。肅廟朝復端廟位。又復興州。前數年。其枯枿之下。忽生芽蘖。日漸茂。其根柢所布及咸叢生成林。儘千古異事也。竹林復爵後。宗洛歷其下。乃口祝而斫其二枝以行。興之距慶四百餘里。而宗洛之行適迂回。一朔僅達雲谷祠。雲谷祠者。權氏始祖太師公之祠。而竹林之所配享也。宗洛視其枝。理拆皮脫無生氣。廼揷之祠前。衆咸大笑之。已而果生。今三年頗盛云。無乃殉節諸人忠烈之氣所感而然耶。古亦有若萊公竹者。其理固不可誣也。又今年得子䂓樓舊基重建之。聖心曠感。恩典靡所不及。故落句及之。</text>
<title>敬次御製御筆賜蔡相國詩韻。呈蔡相國。</title>,<text>雲漢昭回鉤索勍。異恩驚艶幾公卿。順風正看鴻如翼。大雅元知駿有聲。契密明良丁道泰。名傳家世主詞盟。勑天賡載千秋後。恭喜于今却盡生。</text>
<title>嶺南金上舍 龍翰 爲余言其師香山徐進士 錫麟。掌令甄之後也。其喪親也。廬墓六年。有大虎每夜來伏山下。癸丑大歉。僧適負其行裝以行。盜羣聚欲劫之。聞其爲徐孝子物。乃脫其衣以與僧。僧亦不受。相持者久之。皆感物之異也。平生用工於勤謹忍默和緩安詳八字。有著述十餘卷。晩年混跡漁樵。自號睡聱。旣沒。鄕人爲俎豆之云。權進士煒詩以詠之。和者甚多。余亦步其韻。以贈金上舍。徐掌令无后而此乃云爾。是當可知。</title>,<text>高麗掌令世皆知。公以雲仍獨遠師。漁樵指點香山社。鄕里咨嗟畏壘祠。廬墳虎跪攀號地。劫槖盜行揖讓儀。八字深工留十卷。門人爲說講磨時。</text>
<title>應製又居魁。賜送御定八子百選。</title>,<text>飛鞚瀛仙璧水橋。溫綸隕自九天遙。四騈六儷成中夜。八子百篇貺一朝。誦讀文章唐又宋。詠歌恩德舜兼堯。鄒書却憶曾叨賜。煕政堂中間百僚。</text>
<title>辛亥四月</title>,<text>御製御筆賜蔡相國詩曰。傑句驅來筆力勍。七分如對畫中卿。奔騰處有浪濤勢。慷慨時多燕趙聲。北極風雲昭晩契。滄江鷗鷺屬前盟。湖洲以後模楷在。更喜東山詠洛生。蔡相國賡進曰。香牋柔細寶毫勍。淸讌中宸喚墨卿。鄒律勾回燕谷暖。巴人驚起舜韶聲。恩私載籍今初見。塵刹神明與共盟。終覺吾身非我有。父生之後又君生。一時朝士皆賦其韻。儒生亦有之云。故猥附賡載之義。窃效贊歎之誠。						題處自天筆勢勍。貺心殊渥聳公卿。舜歌繼進臯賡語。周雅迭鳴鹿什聲。偉器可徒隆治化。藝垣先許主詞盟。昭融盛契傾今古。獲覩昌辰幸我生。</text>
<title>上東門因廵城。用昔日廵城聯句韻賦之。</title>,<text>麗景深春好。閑居幽興多。迨玆白日永。陟彼靑門峩。風浴宜時節。冠童共詠歌。聊因試氣力。况復値豐和。木齒憐靈屐。花車憶邵窩。傍瞻三角峀。遙帶五江波。草樹紛蒙蔽。雲烟相刮劘。北巖穹棧磴。西嶽攢矛戈。足慄危藤越。魂招絶壁過。堞譙時隱見。幕壘密騈羅。數雉迷千萬。尋龍幻頃俄。實宜綿祚籙。寧不寶山河。遊客紛携袂。樵夫或睨柯。微茫街路蟻。於樂辟廱鼉。倚杖頻成趣。臨風更費哦。白闉纔暢豁。紫閣又巖阿。粉鵠懸蒼樾。紅蛾間綠蘿。促歸詩未暇。㥘暮笑從他。縱有遊觀樂。其如放浪何。杜門誰靜處。使我羡磋磨。</text>
<title>將迎新婦。搆成小屋。題二絶于壁。</title>,<text>小堂新搆屋南頭。一榻蕭然靜且幽。繩樞草舍還堪賦。不羡人間五鳳樓。						蘆簾紙閤暎垂楊。咫尺紅塵隔杳茫。新春好擬迎佳婦。眉案機絲似孟光。</text>
<title>九樂軒半壁。爲風雨所壞。</title>,<text>天公會事雨兼風。掀倒茅軒一半空。從今不被簷墻隔。坐卧山光月色中。</text>
<title>元子初度日。多士復會丕闡堂。設宴志慶。班首尹進士 載厚 用老杜紫宸殿退朝韻先賦。廼次以贈。</title>,<text>綿綿景福自天垂。衣尺銅樓仰睿儀。初度弧辰林律應。羣趍璧水酒筵移。啣恩已被頒糕洽。飾喜偏從試藝知。却憶去年成此會。賦詩眞看墨臨池。是日遣承旨及成均堂上。頒糕於明倫堂。又以賦頌試士。</text>
<title>孫漢五 星德。以其先祖景節公 仲暾 東江書院請額事。有䟽籲之擧。累朔伏閤而未及登徹矣。政院傳上敎。以日熱如此。使之退去。故漢五將歸嶺南。索別詩於親知。聊以應之。</title>,<text>憐君積瘁鬢成絲。不獨臨歧惜遠離。今歸未必非恩暇。早晩丹綸下玉墀。</text>
<title>從泮人覔菊叢栽</title>,<text>平生性癖愛寒花。爲乞幽叢泮水涯。若得三翎兼禁醉。會看寂寞變繁華。</text>
<title>見墻上草有感</title>,<text>霖雨連旬月。墻頭衆草生。托根不得所。莖葉空靑靑。</text>
<title>新晴</title>,<text>遙峯霧捲檻暾淸。樹動微風弄影輕。村雞亦喜新晴景。飛上匏籬鳴復鳴。</text>
<title>聽蟬</title>,<text>空山老樹多。處處蟬聲邃。請君莫嫌喧。喧中有靜意。</text>
<title>兪上舍 漢綺 歸靑陽。臨別口占以贈。</title>,<text>月朔則齋儒例有所得。故在遠者皆趁期而來。况肯棄而去乎。今兪上舍非有不得已而能擺脫。世未甞有也。詩以美之。						苟欲朔朝求。不過三日留。君獨飄然去。於今有此不。</text>
<title>夢有人臨科將禱關廟。余贈以詩。覺後有數三字未詳者。以意補之。</title>,<text>假令才足追蘇黃。未必關公自主張。况我一毫猶不盡。安能感格彼蒼蒼。</text>
<title>登第後感恩成五百字</title>,<text>上之十五年。歲亥月貞酉。泮宮養賢簿。承宣夜馳取。事遵先甲令。時際上丁後。紫禁何深嚴。靑衿競奔走。日射仁政殿。大庭齊拜叩。煌煌仰璇題。親策意非偶。微辭與奧旨。大學書一部。汝應讀之素。予望悉以牖。洪仁更念飢。肉軒加麵溲。仰感上天慈。俯愧大筆手。縱橫三千字。駑才竭衰朽。只恨寸晷迫。敢云精義剖。妄及衮有闕。但言臣所受。羣英胥爭先。捷敏並佼懰。丹墀日已斜。指點哂老醜。然後始乃就。獻之拜稽首。歸來自浩歎。故紙堪覆瓿。回頭語諸子。世業宜傳守。爾方花夢筆。吾已柳生肘。異日揚顯責。勉旃勤誨誘。閉戶睡正甘。不知雞鳴丑。院吏忽來喧。蓬蓽吠一狗。金榜自天門。爲傳姓名某。赴召迭催促。索錢仍叫吼。艶賀紛里巷。光榮聳孺婦。袍靴借齋儒。蹄指乞鄰友。大道如靑天。曙色拂御柳。整巾當枑雙。鞠躬入門九。傳呼落雲霄。有隷挾左右。倐到香案前。疑是夢中陡。龍顔一解春。玉音諄諄久。應製御批句。陵肉及澠酒。於焉命之誦。反顧心自忸。拊髀稱文章。衮褒回纊黈。聞汝貧窶甚。屋凡幾間蔀。向予恤頹戶。得無見漏否。從容日移影。酬酢極溫厚。退出轉感激。涕淚交相糺。恩眷實曠絶。天地與父母。淪肌更浹髓。欲言寧容口。艱難念甕圭。鑑別賞秕垢。鄒律溫黍谷。黃鍾鳴瓦缶。殆若在我偏。試問於古有。顧念至庸陋。何以答聖后。粤自辛丑歲。已蒙奬抱負。及到今春夏。屢驚千金帚。奎寶沓黃卷。瑤陛霑玉卣。涵恩遂至此。如海不可斗。曷能報涓埃。庶冀免罪咎。竊附周虎誠。拜祝萬年壽。</text>
<title>登第口占</title>,<text>今年八月暖猶多。瑞日䓗蘢囿太和。盡召成均館裏士。親臨仁政殿中科。難疑大學分章句。條對微辭在頃俄。金榜天門傳半夜。鹵姿實愧沐恩波。												其二						五十老娘幾倒繃。一朝忽忝壯元名。矜玆貧窶恩逾貺。許以文章寵若驚。少日讀書空自負。衰年從宦豈能成。瘦妻未解朝班事。錯擬他時五馬榮。												其三						泥塗不免羡靑雲。及到靑雲憂更殷。末世妬讒多市虎。菲才官爵戒山蚊。牛羊會計惟應謹。致澤經綸敢自云。踈逖小臣淪浹渥。此生何以答吾君。</text>
<title>解嘲</title>,<text>科宦今皆骼成前。靑雲平步極便儇。傍人莫笑吾年老。梁灝多吾三十年。</text>
<title>桂陽道中</title>,<text>桂陽山色秀晴空。細菊深楓路不窮。點點海邊塩戶黑。村村籬外柿林紅。土風屢値凶年惡。天勢遙將大野通。老樹人家如畫裏。暮烟搖曳自西東。</text>
<title>詠鎌</title>,<text>穫收鎌最利。四野一揮平。鑄冶模新月。磨硎對曉晴。輝輝閃日色。挃挃和溪聲。頗似刀鎗亂。夜來滿架橫。</text>
<title>秋雨</title>,<text>風鳴古木日光昏。鴻鴈無聲鳥雀喧。秋雨氣蒸如夏雨。海村雲羃似山村。農夫坐歎禾棲畒。客子愁看水漲痕。竟夜簷鈴眠不着。強呼病叟與之言。												其二						秋後陰晴難捉摸。千形萬態變斯須。乍虹乍雹眞兒戱。忽雨忽暘似鬼𢋅。風欲淸徐還怒吼。雲纔泱漭却虛無。人情世事君休怪。天道流行也自殊。												其三						自從今歲入秋後。未有三朝不雨時。曉日揚輝雲忽靉。宵星爭彩颶還吹。四郊禾秸收無暇。十月雷霆怒在誰。遙想至尊憂丙枕。諸公爕理莫恬嬉。</text>
<title>古意 三首</title>,<text>上山遲下山疾。作室難毁室易。貴人不知稼穡苦。對案顰眉仍怒詈。君不見世間萬事皆如此。達者所以視兒戱。						下水苦西風。上水愁東風。民人疾首吏人樂。稻田凶年黍田豐。堯舜豈不思博施。天地猶有未全功。四海至廣吾身小。得失一任楚人弓。						人心殊我心。做時異說時。聖賢必貴言顧行。古今共歎忠見疑。安得洞然無間隔。宇宙事業惟意爲。</text>
<title>次兒心培中監試初試 時翼兒爲陞補畫壯。人皆謂必得初試。</title>,<text>索錢叫婢閙荊蓬。拆送秘封自泮宮。十八妙齡能發解。明年春榜倘成終。莫言方朔三冬足。須學中庸百倍功。人苦不知隴蜀際。乃兄陞試又憧憧。</text>
<title>宿桂陽村舍。主人與隣翁語於窓外。詩以記之。</title>,<text>暮宿桂陽村。雨聲攪客睡。夜久羣動閴。燈花時自墜。隔窓坐主人。時適鄰翁至。相對簷楹間。共話心中事。今年固歉歲。吾鄕尤赤地。禾穀不成穗。厥粒纔一二。黍粟旣無收。豆菽又全棄。噫此百無成。盖緣一極備。木綿亦凶荒。杼柚皆空匱。無食兼無衣。卒歲其敢議。私債督已急。官糶心尤悸。甁盎曾何儲。鞭箠無所避。枷纆繫凍獄。生出安可冀。誅求及鄰族。追呼紛繫臂。打起村中狗。通昔吠官吏。太守大肆威。日日肉鼓吹。所以不堪苦。仰藥或自縊。况於今年春。量田多虛僞。益下反損下。焉得不困悴。他邑所不行。一境獨偏被。幹事多名目。按籍分第次。引繩會田夫。蔽野聯駿騎。直方與句梯。濶狹惟意恣。等品變上下。卜束隨軒輊。逐畝增厥賦。比前倍三四。或有稱寃枉。動輒遭笞詈。敢怒不敢言。背立空墮淚。排日占村舍。夜宿仍晝餽。烹狗復殺雞。狼藉間酒觶。豈不含疾怨。聊以免嗔恚。更計田多少。斂錢官府邃。及秋雖恤灾。未蒙惠澤曁。年饑稅則重。何以畢輸致。種糧俱烏有。敢望歲興嗣。簽丁與戶役。一時又咸萃。縱欲自賣身。誰肯收衰瘁。破屋良難售。土銼本非器。呼寒念老疾。啼飢憫幼稚。聖人爲民意。本欲推一視。云胡不少體。因之以爲利。天高不可訴。尙亦無訛寐。良久語聲絶。但聞太息喟。念爾情則慽。而我心如醉。爲民豈不哀。爲官豈不愧。三百六十州。引伸可觸類。感歎爲此詩。竊取觀風義。</text>
<title>贈李上舍 誠儉</title>,<text>與君相邂逅。昔在歲乙巳。桂陽山南村。秋色畫圖裏。朝出看穫稻。暮歸隨流水。遂成同坐卧。何論異年齒。殘燈書檢蠧。細雨杯傾蟻。年年秋爲期。蓬戶笑相視。今夕復何夕。自言爲進士。君跡升黌舍。我名題紅紙。收楡慙一戰。發軔羡萬里。同歸洛城中。嵯峨隔譙雉。東西雖落落。過從宜比比。白衣如送酒。淵明定倒屣。時李有送酒之約</text>
<title>大慈悲嶺</title>,<text>驅馬大慈嶺。寒雲凍不開。雪天朝似暮。山路去如來。自笑心爲役。誰憐景已頹。孤煙巖下店。且倒數三杯。</text>
<title>吏曹書吏遺以靑粧曆</title>,<text>紛紛饋遺咽朱門。歲暮誰知卧雪袁。吏曹書吏靑粧曆。忽到寒窓亦聖恩。</text>
<title>壬子元朝</title>,<text>此老在家常早起。元朝况是値新年。無奈近來衰懶甚。卧聽雞唱又成眠。												其二						逸少曾成筆陣圖。古人事業晩年須。書窓寂寂空垂白。無德無才愧老夫。王右軍書筆陣圖時年五十二。余今年亦五十二故云。</text>
<title>人日</title>,<text>元日至人日。今年殊不陰。殘粧梅敗意。暗綠柳生心。天下無良馬。山中有好禽。靑春須自賞。白髮苦相侵。</text>
<title>春帖 二首</title>,<text>新蓂抽十二。春節間寅申。舒緩陽方長。發生氣孔神。一天開壽域。萬物際昌辰。吾亦殫疲駑。出爲聖世臣。立春在正月十二日巳時						吉夢相隨應豈虛。曲江春宴妙年譽。人事但當修在我。天心未必不憐渠。是年春。心兒將觀監試會試。</text>
<title>睡覺</title>,<text>睡甘初覺夜何其。曉色矇矇正不知。小窓忽暗山禽叫。此是東方欲爽時。												其二						山窓日射懶猶卧。鳥戱花枝影絶奇。睡美不知微雨過。墻東屐響却爲誰。</text>
<title>感懷 八百字</title>,<text>太極分兩儀。一陰而一陽。白黑判五色。南北辨四方。有薰斯有蕕。生苗更生稂。元來正甚弱。况又邪必強。荊棘掩芝蘭。鴟梟逐鳳凰。君子不勝孤。小人常自昌。所以消長際。大易垂訓詳。蹢躅孚羸豕。堅氷戒履霜。聖道如日月。粤自羲農黃。協華舜紹堯。執中禹傳湯。文武曁周公。集成有素王。顔曾實傳統。思孟繼其光。伊後千餘載。墜緖空茫茫。奎運啓一治。輩出周程張。猗歟紫陽翁。直接夫子墻。天高復海濶。萬古開冥倀。哀哉彼異端。胡爲恣猖狂。疑仁兼愛墨。似義爲我楊。刑名號申韓。虛無標老莊。堅白孰同異。神仙誠荒唐。百家與衆技。更迭爭騰驤。最是佛害甚。迎來自漢皇。寺刹遍名山。蟠據巍相望。象敎被大界。梵音滿道塲。慈悲花雨天。寂滅旃檀香。彌近乃大亂。正道日淪亡。洛閩幸天挺。排闢其說長。距詖牖世迷。衛聖扶陽剛。簡策炳丹靑。窮宙垂煌煌。在人不墜地。至今猶彜綱。功豈在禹下。微聖吾其羗。矧今明明后。治敎夙丕彰。開筵講唐虞。建閣名奎章。邪淫絶閭巷。絃誦溢黌庠。是盖一遵宋。庶不專美商。豈意近年來。邪說劇劻勷。命曰天主學。其源自西洋。瑪竇賢姬孔。耶穌高風姜。思以易天下。鴟張勢莫當。漸染及中國。久矣其濫觴。東軺載禍歸。有書動盈箱。借問書中旨。如沸復如螗。敬天以爲名。其實瀆且荒。輒引聖經訓。厭然事掩藏。自謂窮深微。不知背倫常。氓俗旣愚惑。才雋亦趍蹌。撥拾竺家語。地獄與天堂。作法更念呪。妖邪眞不祥。無父又無君。禽獸其心膓。侮聖情如蜮。誘世言巧簧。聞風惟恐後。奔波競贏糧。流弊一至此。嗚呼不可襄。吾聞至治世。聲敎致梯航。侏離慕風謠。鱗介化冠裳。未聞變於夷。反爲所膏肓。異敎雖多端。厥害莫與伉。幸値我聖主。全撫父師疆。崇正示趍向。斥邪嚴隄防。渠魁誠難赦。誅竄俾罹殃。其餘聽自新。曉諭遍京鄕。要使盡悔悟。何必大懲創。挺身攻擊者。得無有所妨。小臣竊有憂。藥石異肉粱。聖徒能言距。鄒氏豈欺卬。亦有喚賊邊。鉞毫揭臨漳。不嚴惟是懼。包容則何嘗。况玆叔季世。人心捴僞佯。先入易爲主。宿處定難忘。中心豈感化。外面徒飾粧。縱未顯授受。也應潛扇揚。萌蘖在種子。怨毒歸善良。滔天與燎原。畢竟焉可量。賢者貴審幾。明廷孰對敭。讀書學何事。徒使我心傷。塡海藐精衛。拒轍嗟螳蜋。正路日益蕪。臧糓俱亡羊。培覆理顚倒。何由質彼蒼。春秋二三策。大義在尊攘。誰言天地大。皦日獨扶桑。有志惜未就。歲暮空徜徉。</text>
<title>挽趙注書 潤喆○六十韻</title>,<text>東園有夭桃。方春花灼灼。狂風忽摧之。韶光遂寂寞。人生亦有然。天理固難度。哀哉趙氏子。欲言先沱若。夫旣與之豐。云胡乃更薄。容貌儘厚重。性度元質恪。深沉傑特姿。逈出尋常格。飛黃踏蟾蜍。鴻鵠笑燕雀。謂是遠到器。暗中可摸索。况有碩果理。故家久零落。乃祖勳業壯。餘慶間世作。所勉益進修。豈憂終落拓。往在歲柔兆。來我爲嬌客。自顧媿淸氷。人賀得潤璧。翼載果大闡。仲秋哉生魄。御前進退賦。矢口無窘迫。天笑一爲新。褒嘉賜宴樂。時年纔十八。觀者皆嘖嘖。矧於老夫心。寧不喜折屐。作詩賀且勉。報答期寸尺。未及史奏雲。遽驚室居堊。仍歲禍不單。承重荐酷虐。欒棘閱六霜。常恐學不博。殿試方有期。時乃祥而廓。而我晩竊科。偕就與爾約。世人相艶歎。此事罕今昔。適會似不偶。老少庶相托。別久歲律新。上元寒月白。倦馬踏殘雪。窮巷勤剝啄。靑燈開素襟。黃卷喜麗澤。誰知五日間。奄見二竪革。秪言感風寒。无妄可勿藥。呻吟僅三朝。危谻倐一夕。瞥霎已屬纊。倉卒纔反席。得非造物猜。無乃運命厄。抑或昧毉理。調治多失着。始慮晨占凶。終符夜夢噩。毒割我心肝。失聲慘且愕。荷麓與柰山。相距只半百。天老鬼不仁。人事猝變易。芳春二十三。忽如駒過隙。慈母仰天號。弱妻崩城哭。床前兩幼女。何以能鞠育。萬事都瓦裂。一家嗟魯削。譬如涉海者。風濤舟忽拆。期頤縱難享。夭椓何太速。聖恩及身後。貤贈遵關石。紫誥起居注。紅紙出身籍。何處報新榮。隨事悲陳迹。景物觸耳目。感傷塡胸膈。乘龍竟何有。委禽徒如昨。曾期我羽翼。今見子窀穸。每逢那邊人。輒作數日惡。向非溢聲名。倘或延壽脉。不如里中子。蚩蠢老阡陌。豈必理氣然。無奈命數各。彭殤與貴賤。壹是歸冥漠。所以達觀人。坦然無欣戚。悲風動喬木。虛月映素幕。永爲君家唏。不獨吾女惜。</text>
<title>郊外卽事</title>,<text>信步平蕪杖屨輕。烟郊騁望覺神淸。溪分細草微風過。雲漏遙天返照明。方闘忽鳴雞底性。將飛旋下鷺多情。田肥雨足村容靜。羡爾簑翁俋俋耕。</text>
<title>蚤虫賦</title>,<text>德至大於天地。一言蔽之曰生。機無停於陰陽。物各祖於性情。渾坱軋而亭毒。紛色色而形形。矧夏節之長養。氣蒸溽而流行。彼肖翹與𧍒蝡。無不有而難名。或與人而無干。亦侵我而不寧。維爾蚤之爲物。何奇怪而毒害。始氣於卑溼。遂成形於埃壒。其體至藐。其勇甚大。其腹易飽。其慾則最。其罪難容。其計則獪。盖亦化而亦卵。或在人而在獸。色赤黃而淺深。大爲牝而小牡。背如夾而高銳。首似芒而尖瘦。旣輕身而善踊。又疾足而能走。觜銛利而噆膚。羗若針而類灸。恣跳梁於几席。輒唐突於朝晝。麈方揮而驚頰。筆纔運而駭手。張一指而攘臂。擬猛拈而捼取。曾不及乎施措。已聖知而烏有。乍躍躍而上下。倐騰騰而左右。光閃鑠而目眩。跡怳惚而勢陡。徒忙逐而亂點。失去處於俄忽。雖眼明而手快。奈神出而鬼沒。投壁罅而伏潛。鑽席隙而躱猝。欣淵藪於衣衾。誇棲息於書袠。入褌中又襪縫。尤難尋而易逸。縱有幸而快意。迺遺百而獲一。方奮勇而闘趫。能絶地而以尺。諒厥小之無比。胡捷銳之乃若。覩紙粉而輒附。應學道於堅白。臨水火而不動。故多智於量度。工避害而保身。孰謂爾以微物。當歊炎之鑠人。擧喘汗而煩鬱。百蟲繽其交軋。固多苦而少佚。蟁蝱競於螫蜇。蠅蚋又以侵軼。咬難忍於豸蝎。痒不堪於蟣蝨。欲索言其爲害。莫如爾之最酷。消永日而作夜。冀少安於床褥。勃乘時而凌突。交得意而相續。劇羣攻而衆攢。憯膚腫而皮粟。紛探採而爬搔。但劻勷於手足。魂將定而屢驚。睫欲交而旋瞠。唉通昔而不寐。仍展轉而逮明。思甘心而盡劉。括衾裯而厲精。早知時而悉匿。餘者逬而縱橫。寂似無於一時。謾自勞於經營。反以顧於身上。肌無完於痕痂。密密刺於利錐。點點紅於桃花。無由血於爪甲。誰▦磨之齒牙。爲小物之所欺。空咄咄而長嗟。復遺矢而汚濁。巧點鋪於隨在。衣裳失其皓鮮。枕被淪於涴穢。猶蠅璧之變亂。甚油墨之黮𪒶。鮑人無所施其荼澣。㡛氏無所用其欄灰。齧不足而又衊之。今此民兮亦孔哀。安得假赤犮翦禜之術。熏之毒之。疾若風雷。俾安寢而㓗服。更無蚤於八垓。然惟被困而受苦。亦由吾之自取。壁未塗而蟻陣。突不烟而菌吐。物繁氄而雜堆。席弊壞而濕腐。長懶廢於灑掃。遑又論於修補。得其所於㲰㲰。固蟲豸之攸聚。苟在我而整理。物雖毒而敢侮。堅一室而不隙。絶些塵而虛淨。功何憂於探囊。狀莫逃於懸鏡。不此爲而誰尤。又何益乎怲怲。余有感於反隅。嗟宵小之害正。造謗讒而毒螫。甘噬齕而窺偵。旣幻形而匿影。忽跳踉而奔競。恒自得而衊人。終莫悛夫戾性。覈情狀於隨處。斯與爾其何瘳。聞哲人之有言。盖莫若乎自修。韓佯亡而不誠。卞著賦而太憂。吾於彼而何哉。且日省而反求。靜言思而躬悼。蚤雖咬而不愁。亂曰。我室不修。自貽慼兮。非汝之罪。尙何謫兮。物然人甚。自古昔兮。取譬能近。宜善繹兮。</text>
<title>唱榜日志盛擧</title>,<text>去年八月仁政殿。臨軒親策擢第一。今年三月仁政殿。殿試唱榜間六日。閶闔晴開詄蕩蕩。大庭刻石排品秩。日射金榜明罘罳。仙仗雷霆徐聞䟆。文東武西隨靑春。嬌花嫰柳相映纈。螭頭森束御賜花。紅紙煌煌大字筆。一一頒下拜稽受。頭上懷中寵光溢。是日駕幸毓祥宮。羽林摩戛樂轇轕。乃命新恩作前隊。分列左右驅無疾。大道如砥靑絲直。瑞氣蟠空紅雲霱。有聞無聲亘十里。金勒雙雙白馬囓。輝映豈緣侈相高。整暇眞看師以律。倡優炫冶沓妙技。簫鼓訇殷楔鳴瑟。誰家少年卿相子。遠遠傳呼又催迭。飛上九天天笑新。駐輦進退恩遇密。傾城士女夾路觀。縱目挨陣無呵叱。山川如畫麗景遲。太平氣象囿萬物。光化門前祗謁罷。或歸或留各相率。六龍逶迤洗心臺。御幕如天在嵽嵲。榜中幾人能詩聲。呼來賡韻威顔昵。揮毫珠玉袖香煙。華牋成軸姓名列。愧無李白百篇譽。虛負賞花一宴設。只幸生逢聖明世。不世榮被衰朽質。更待明朝延英外。謝恩重醉一盃出。</text>
<title>謁聖後記事</title>,<text>謁聖期在第三朝。鮮衣怒馬觀旂橋。甲科擁盖高拂雲。富人張樂殷喧霄。散入泮村倡優躍。酒肉如山主人邀。於論鼓鐘會多士。濟濟東西羅八簋。戴花整笏廵堂行。滿堂千朶復萬蘂。大成殿闢次第趍。左右呼唱齊拜跪。春風馬蹄爲誰疾。少年作伴意氣出。愧我衰朽偶竊科。草草行色只蕭瑟。是日恩除起居注。院吏粉牌催赴闕。堂后深嚴多寮寀。侍童亦知炎凉別。承宣書役一埤益。鍮硯敗毫長在側。隨例暮宿待漏廳。施禮朝上六仙閣。事務堆仍動催趲。欲求暫逸何可得。面看交代始許歸。金虎門外卸朝衣。飽飯千官誇輕肥。我獨踽踽忍調飢。如今未從大夫後。不妨徒行遵彼微。</text>
<title>憶昔行</title>,<text>憶昔忝從太學生。朝虀暮塩趁鐘聲。人言麁薄不可堪。我謂隨分勝呼庚。一自去年决科後。此身不得復居黌。杖藜出門無所適。塊卧終日閉柴荊。蓬蒿滿宅草蔓屋。上漏下溼壁頹傾。土銼經日冷踈煙。男啼女哭憂思縈。春衣典酒無復有。監河貸粟終不成。况我氣質素羸弱。垂老離索疾病嬰。螬李無緣救於陵。狐餐何能及爰旌。厚祿故人書已絶。黔敖子輿空留名。朱丹其轂白晳容。冷笑迂儒鴻毛輕。獨向黃卷對聖賢。有言差可慰我情。曾子曳履歌商聲。原憲倂日思道行。所學何事還自恧。豈因區區效悲鳴。我命雖微亦在天。天實爲之孰敢爭。富貴浮雲不可求。君不見主父偃五鼎食五鼎烹。</text>
<title>茅屋爲雨所壞歎</title>,<text>我生懶拙不自謀。桑土空羡牖戶繆。漢陽城東蝸牛廬。綯茅乘屋經三秋。茅敗而碎綯朽絶。大風卷去小風抽。况又漏濕多蟲螬。雞踢鵲啄日未休。今年淫雨古所無。連旬跨朔苦不收。始憂穿墍床床漏。旋驚緣壁决决流。老婢徒勞忙掘突。小兒無賴迭承甌。半夜一聲若山塌。折杗斷桷漂樑桴。土木狼藉墜相撑。老幼奔逬啼且愁。村童對面爲盜賊。部官褎耳徒哄騶。四顧茫茫失依庇。長天爲幕山爲幬。雨脚如麻殊未已。高木送風增颼颼。室人交讁鄰里慰。自憐衰翁拙似鳩。此時銼煙三日冷。遑敢待晴謀葺修。癡坐不覺頻發歎。默訟自取非怨尤。聞道城中多被壓。我比此人猶爲優。安得一世皆不貧。風雨長無破屋憂。</text>
<title>七月十六日龍山口占</title>,<text>林深人靜鳥鳴幽。霽色蒼然入小樓。急雨似資秋得意。澄江解使客消愁。地仍李白黃花飮。日是蘇仙赤壁遊。安得二三同我志。携壺乘月上漁舟。</text>
<title>嗔鵲</title>,<text>鵲羽甚鮮耀。飛𦑁聲喳喳。噪乾歸期占。鳴樹喜報誇。寧似惡鴟鴞。殊異唾烏鵶。然有害於人。則我不汝嘉。行閑跡易潛。貌㓗欲反奢。庭磔養雞雛。田啄種匏瓜。竊肉與攫豉。種種弊弗些。惟其莫猜疑。所以難禦遮。最是大患在。哀此草爲家。貧人百事艱。經年茅未加。滲漏土木溼。腐爛生螬蛙。爾來求之食。觜啄兼爪爬。貪得足頻移。畏逐口無譁。撥掘遍屋上。處處成凹窪。畦畛劇高低。巖谷互谽谺。天乃大風雨。漏下勢如麻。房奧茁草菌。厨竈産蝦蟆。因而至傾頹。棟柱空杈枒。一朝忽失所。咄咄羡彼蝸。夜黑戒偸盜。身露㥘蟲蛇。苟求所以然。致此非若耶。天地育萬物。戾氣眞孽牙。毒害似蜮弩。凶鷙甚鬼車。吾何負於汝。而使壞生涯。傾覆豈其理。默念還長嗟。所惡非似是。貌行有殊差。占取靈吉名。軟語坐寒楂。譬如人脩㓗。其中實憸邪。流害及無辜。虛譽非眞姱。兒曹莫相饒。弓彈更杖撾。</text>
<title>雞行</title>,<text>雞啄睡耳中蚤。怒狺然欲噬雞。雞驚而走還復來。輒逐去雞上棲。爲爾除害反遭噬。雞若不止已粉虀。雞得失難具論。萬事茫茫春夢迷。</text>
<title>城中曉景 五首</title>,<text>歷歷鐘聲三十三。城門初闢閙行驂。邏卒伴歸相笑語。今宵捕得幾獃男。						犬吠雞鳴漸覺繁。馬蹄人跡稍成喧。料得城中多捷徑。幾人伺候傍朱門。						萬戶千門盡寂然。時聞人語在深邊。燈光斜透厨扉隙。酒肆新篘粥肆煎。						大路如天卄四橋。月斜風細柳微搖。煌煌列炬仍呵道。知是承宣趁早朝。						大星落落小雞鳴。菜媼醢翁競入城。待鐘薤唱知應遠。更有樵羣相和聲。</text>
<title>城中暮景 五首</title>,<text>鞍燧纔過未及鐘。往來人客不從容。暗中忽見平安報。紫閣峯頭列四烽。						紛紛人馬各西東。寒樹靑山暝色籠。鴉隊莫誇昏得意。會看東峀日輪紅。						淡月初升星漸多。樓臺處處起笙歌。別有搖搖雲外響。太平簫弄駱山阿。						人稀街路市垂簾。煙霧深籠撲地閻。惟有酒家遙可辨。紅燈揭戶是靑帘。													華堂幾處煖鑪期。繡戶何人白馬馳。最是整襟明燭地。咿唔滋味有誰知。</text>
<title>十月九日作重陽飮</title>,<text>陽月九日亦重陽。掇得黃花泛小觴。霜淸日暖多幽興。絶勝滿城風雨狂。</text>
<title>池上于今有鳳毛 抄啓文臣應製擬作</title>,<text>赤霄毛羽下凰池。又是超宗起鳳詞。鸞掖判花騰瑞彩。螭頭視草有威儀。順風鴻翼才斯盛。耀日龍鱗喜可知。爭道掌綸今趾譽。九苞丹穴異凡姿。</text>
<title>小苑城邊獵騎回 抄製擬作</title>,<text>芙蓉苑外夾城隈。獵騎斜懸夕照回。肩牡獸多空蹴踏。鬈偲人美擁環鋂。蕭蕭響自靑山遠。歷歷影過粉堞來。春樹新豐渾似畫。橫鞘意氣蹔徘徊。</text>
<title>老人星 抄製擬作</title>,<text>皇極徵南極。大星有老星。餞朝光吐丙。賓夕影虛丁。虞景堪相比。宋奎詎足形。聖治躋壽域。留照萬千齡。</text>
<title>迎日推筴 抄製擬作</title>,<text>陽升於下日輪移。回斡天機妙更奇。理數交孚先效寶。神明幽贊更生蓍。衣裳穆穆誠潛格。賓餞憧憧氣可推。乾策握來臨寶位。離明應處賁祥曦。丙丁躔耀方休運。己酉歲貞又朔時。寶鼎躍河神筴出。珠旒凝殿瑞暉遲。卽看迎日宜占候。可是紀雲驗測窺。亞歲履長終復始。周天推筴應如期。一千聖作嗟神智。二十星環可坐知。天紀不差南至日。圜丘靁鼓萬年斯。</text>
<title>冬日曉發</title>,<text>衆雞叫遠店。寒樹出昌陵。曙月難爲色。急灘不暇氷。趑趄衝雪馬。黯淡渡橋僧。却憶兒童歲。睡甘赤日昇。</text>
<title>歧路</title>,<text>行路苦多歧。歧中又有之。欲南飜更北。由捷忽還遲。駐馬看逾眩。逢人問亦疑。迷茫終古事。誰得理棼絲。</text>
<title>卧雪偶占</title>,<text>雪深煙冷掩蓬門。卧想黌堂供士喧。悔不當年拋擧業。終身却飽聖朝恩。</text>
<title>細雪</title>,<text>無端飄細雪。爲是近新春。映日搖金屑。隨風碎玉鱗。初非先集霰。更似自飛塵。坱軋陰陽候。何由驗得眞。</text>
<title>負暄</title>,<text>寒夜漫漫晩起慵。茅簷日上強扶筇。負暄雖美無由獻。空望瓊樓隔九重。</text>
<title>卧雪偶成 二絶</title>,<text>東城大雪壓蓬蒿。飢卧三朝閉戶牢。鄰人錯比袁安宅。只是踈迂不是高。						坐看同年衮衮登。乘時變化似鯤鵬。斯人豈必皆才德。爲是朱門世世承。</text>
<title>立春</title>,<text>赤斧山圖碧海濤。木公僊母送瑤桃。春色九重先拜獻。餘波紫洞溢金膏。													大寒之後見陽春。天地絪縕一氣神。蘇蟄萌枯誰比德。體元惟有聖君仁。</text>
<title>癸丑元曉。偶成鳳臺律。二首</title>,<text>昭陽赤奮著名稱。自古賢豪是歲曾。右軍揮灑高蘭稧。工部文章降杜陵。周天回甲知今幾。異代千秋尙可徵。只恨老夫生苦晩。手摩新曆對殘燈。						行年半百又加三。默坐元朝却自慚。香山麗什思先退。坡老春衫強大談。性剛才拙羲皇卧。髮白顔蒼木石甘。衰病生涯惟爛醉。朱門豈獨聖恩覃。羲之書蘭亭序。子美生年皆癸丑。樂天詩。有五十三合先退之語。子瞻詩。有白髮蒼顔五十三。家人強遣試春衫之句。淵明書。有行年五十餘。性剛才拙。與物多忤。甞北窓下卧遇凉風。自謂羲皇上人之語。</text>
<title>又記故事</title>,<text>三元令節最宜名。舊俗相傳樂太平。栢葉椒花藍尾酒。柑黃韭綠膠牙餳。桃符巧闘銀幡艶。梅蘂偏猜彩勝明。經席獸尊丹鳳闕。幾人能奪幾人傾。</text>
<title>又成一絶</title>,<text>春風無那鏡中霜。強引廜㢝最後觴。四十年前如昨日。此時此酒每先甞。</text>
<title>人日上辛</title>,<text>上辛徵月令。人日値晴天。聖主親祈糓。東方庶有年。風謠殊美好。雲物自淸姸。尙憶貞觀帝。笑迎魏鑑賢。</text>
<title>西淸詩話云劉克論子美元日到人日未有不陰時之句曰。人知其一。未知其二。少陵意謂天寶亂離。四方雲擾幅裂。人物歲歲俱災。豈春秋書王正月意邪。盖東方朔占書。歲後八日。一日雞二日犬三日豕四日羊五日牛六日馬七日人八日穀。其日晴。主所生之物育。陰則災也。余讀之有感於古人作詩與論詩之法。不徒在於聲調格律之間。聊成一絶。</title>,<text>詩後春秋見聖心。少陵人日歎恒陰。俗子紛紛論格律。直須劉克始知音。</text>
<title>上元記故事</title>,<text>迎蛾卜蠒答佳辰。唐宋遺風事事新。揷柳門傍祈祭競。傳柑樓上笑歌繽。霜輪寶斧三千界。火樹銀花億萬人。五日金吾不禁夜。宣和同樂太平民。</text>
<title>又記東俗</title>,<text>東俗元宵不設燈。淸光萬里一輪氷。二十四橋楊柳影。笑他棚樹百千層。</text>
<title>又記東俗 四十六韻</title>,<text>新歲遒旬五。佳辰標上元。漢唐遺事遠。荊楚舊風繁。蘇范恣吟賞。蔡王詑寵恩。殊方多俚俗。東國異中原。不用張燈戱。惟聞翫月喧。踏橋卄四遍。塡巷萬羣奔。放夜金吾啞。臨朝玉旨溫。垂髫仍戴白。驅馬或乘軒。處處笙歌匝。人人笑語爰。波分三輔屬。雷動五軍門。競向淸流。爭穿綠柳村。奎章高藝苑。壯勇首戎垣。闘靡新衣飾。誇殷列戟旛。絲哀兼管急。風驟更雲屯。曲愛嬌喉囀。舞憐繡袖飜。揀羞開寶盒。煖酒瀉金樽。富戶停輪鞅。屠門喚炙燔。豈皆文字飮。直以勢威尊。盛世風流美。升平氣象存。里閭何所事。俗尙又堪論。厚薄徵宵月。陰晴卜曉暾。迭呼兒賣暑。豫備僕修藩。嚼腫栗生響。治聾酒不渾。竪竿象積築。嫁樹指豐蕃。擲柶三看繇。呼盧衆賭𢳚。老翁偕婦孺。妙饌殺雞豚。汲井攘龍卵。環繩施狗蹲。簷挑裁紙襪。路棄脫衣幡。屋宇勤長箒。木綿被宿根。飯蒸抣棗果。廟薦間蘋蘩。餶飿新需爛。葑薇舊蓄煩。飼魚沉角粽。抽繭祝蠶盆。奴飽頻持斧。猧飢不除飧。天方吐素魄。人盡待黃昏。指點談禾麥。虔誠願子孫。先觀登睥睨。羅拜陟山園。炬火紛環列。芻人任曳掀。紙鳶風引線。竹馬弟携昆。度厄偏多術。迎祥細有言。古風難屈指。流習孰探源。幸値邊塵靜。俱欣聖化敦。奔趍誰復禁。傳播遍無痕。有客空彈鋏。如禽未出樊。涔涔惟疾病。納納自乾坤。採俗渾傷感。裁詩半吐呑。聊思酬令節。好事庶相援。蘇子瞻，范至能上元詩最多。蔡君謨，王禹玉並陪。上元御樓宴獻詩。近日上元踏橋之遊。奎章閣，壯勇營最富盛。俗占上元月宜厚。天宜晴。上元朝。兒輩相賣暑爲戱。峽人修藩。以備虎豹。嚼生栗謂嚼腫。飮淸酒。名耳明酒。竪高竿。上施藁蓋。號禾積。以小石置果木枝間。謂嫁樹。有柶占樗蒱戱。曉爭先汲井。謂奪龍卵。環繩狗頸。謂辟蠅。以紙裁襪㨾揷簷。棄領帨於路以禳災。長帚以掃舍宇。被木綿於宿根。置廐糞上。以祈綿豐。爲棗栗飯。謂藥飯以祭。有餶飿陳菜。沉粽謂飼魚。抽絲謂祝蠶。俗謂人奴是日。食九椀柴九擔。不與犬飯。月出則以方位及色占豐凶。願生子孫。登高向拜。列炬以迎。又爲芻人。羣童曳蹴。又書厄於紙鳶。向月縱去。皆祈祥度厄。此類甚多。</text>
<title>社日</title>,<text>草抽新綠水鳴灘。物物春來各自歡。社翁雨後渾和氣。花信風時却峭寒。鳥掀碎影跳梅下。雞引長聲立柳端。安得宴娛如古昔。家家扶醉夕陽闌。社日雨謂之社翁雨。我東俗無社會。只曆書。有春秋社字而已。</text>
<title>貧家行</title>,<text>富家狗彘食人食。貧家人食狗彘食。粱肉厭飫宜賤棄。糟糠不足每思憶。恨我初非富貴相。胡爲不自食其力。閉戶讀書五十年。忍飢受凍恒自克。衰境一第還成窮。徒得明主賜顔色。出無驢馬與人絶。不如草履走南北。三旬九食顔種噲。不如黌堂趁朝夕。子美誰肯惠一絲。相如只自歎四壁。東鄰貸粟長被嗔。西舍典衣還見塞。鍋煮藜藿苦無由。日照苜蓿何可得。欲傾弊篋遣婢賣。嗟無寸管與片墨。縱使偶得一二錢。買取何物供饞喫。溲取白泡豆滓麁。篘盡濁醪麴皮黑。飴媼煮出餘穀稃。油翁醡來留荏殼。德色賣與貴如金。半是蟲蟻半沙礫。富家狗彘寧食此。貧人惟恐緩不獲。氣力漸覺成羸瘵。性命且欲延時刻。客來怪我顔色惡。笑道紅紙豈此極。默思此語不足異。室人亦復交徧讁。丈夫生逢堯舜世。無才無德死何惜。</text>
<title>遣悶</title>,<text>孰云食無魚。而我初無粥。孰云出無輿。而我初無屐。強欲歌商聲。何能出金石。天地一陽春。萬物皆自得。欝欝花柳城。渠渠富貴宅。玉盤羅綺饌。高馬耀繡飾。莫歎獨困窮。其奈乏才德。以此安命分。自甘無怨色。前年値大歉。秋後民無食。聖主徒憂恤。州吏任掊克。遂令衆赤子。流離復塡壑。饑饉仍癘疫。羣聚以盜賊。氣象多愁慘。聽聞日駭惑。致澤顧無術。靜言我心惻。是時癘疫大熾。盜賊橫行。至有骨肉相殘者云。</text>
<title>偶見村壁上有詩。曰多言衆忌少言癡。惡是人嫌善是譏。富則妬他貧亦笑。未知那許合天機。不知誰所作。而盖歎處世之難也。余閔其意。用其語而答之。以解其惑。又以自警。</title>,<text>衆忌不如拙守癡。惡嫌爭及善逢譏。與其見妬無寧笑。然後方知免穽機。</text>
<title>卧病無聊。偶效三百篇。作三篇。</title>,<text>[南山有樗五章]						南山有樗。北山有梧。一陰一陽。載榮載枯。誠不以材。亦秪以居。比也。						南山有櫟。北山有栢。雨露攸澤。雪霜攸厄。奈何乎天。其地實畫。比也。						南山有蓬。北山有松。彼茁者葉。此短而叢。人覩其春。莫知其冬。比也。						藹藹淸陰。黃鳥好音。人之聽之。如醉厥心。有酒以斟。有詩以吟。優哉游哉。我憂欽欽。比也。						維蘭之獨。在彼空谷。或以其薪。不以其馥。凡百君子。知而罔服。誰昔然矣。蓋亦勿辱。比也。						南山有樗五章。三章章六句。二章章八句。						[我辰六章]						我辰安在。月宿南斗。牛奮其角。箕張其口。斗揭西柄。亦孔之疚。賦也。						睆彼牽牛。不可以服箱。有捄之箕。不可以𥳽揚。維南有斗。不可以挹酒漿。賦也。						三星在天。載施之行。胡寧忍余。職勞不遑。無善已聞。無惡已讙。人乘其會。我獨斯寒。哆兮侈兮。罹彼噂沓。惟爾之故。俾我不合。賦也。						倬彼奎壁。爲章于天。載錫之光。牖彼佼人。伯氏仲氏。塤箎如貫。車馬殷殷。衣服粲粲。有酒如池。有肉如坻。君子所履。小人所視。賦也。						東有啓明。西有長庚。載先載後。曾莫之貞。其光落落。如相爭矣。其名赫赫。如相傾矣。監亦有漢。黃道縈之。自古迄今。日月經之。賦也。						謂天蓋高。臨下孔邇。苟曰不然。伊于胡底。饑饉薦臻。散無友紀。職盜爲冦。人肥于己。哀此惸獨。大命近止。舍旃舍旃。尙亦有理。賦也。						我辰六章。二章章六句。四章章十二句。						[雞初鳴矣三章]						雞初鳴矣。維其喔喔。有美君子。及時以學。興也。						雞再鳴矣。維其喈喈。有美君子。朋友與偕。興也。						雞三鳴矣。維其膠膠。有美君子。晝以繼宵。興也。						雞初鳴矣三章。章四句。</text>
<title>寒食日戱占</title>,<text>寒食古稱禁擧火。海東風俗未曾然。頗怪吾家緣底事。邇來三日竈無煙。</text>
<title>按周禮。司烜氏中春。以木鐸脩火。禁于國中。司爟季春出火。然則禁火爲將變火也。此先王重火令之意。而正百五寒食之時也。自劉向新序。有介山焚死之說。而好事者從而爲之辭。天下後世。皆靡然信之。若然者。左傳及史記。何無一言及於抱木燔躬之事耶。又按季春出火註云三月昏。心星見于辰上。使民出火。蓋龍星木之位也。春屬東方。心爲大火。懼火盛故禁火。此所謂龍忌之禁也。後漢焦擧乃云太原舊俗。以子推焚骸。有龍忌之禁。此又何也。聊附黜怪之義。以爲兩絶。</title>,<text>誰言寒食爲之推。今古相傳捴好奇。遷謬左浮猶不說。何緣劉向獨聞知。						司烜中春火禁脩。分明經制自姬周。世人信聖不如怪。龍忌浪言介子由。</text>
<title>寒食記故事</title>,<text>新晴百五供遊遨。熟食佳辰強飮醪。粥香杏酪參精。餳白楡羹佐棗餻。催花風送鞦韆遠。潑火雨添蹴踘豪。最是樂天詩泣客。紙錢春草郭門臯。</text>
<title>淸明記故事</title>,<text>爟氏奏功烜氏歸。新烟新茗映新衣。碧蹄踏草憑嘶走。繡羽衝花得意飛。槐火石泉分夢境。楝風梅雨驗玄機。一年佳節商量得。最是淸明賞莫違。</text>
<title>淸明日陰雨</title>,<text>淸明之日不淸明。魂斷行人雨滿城。問是校非斯世界。天公何獨實符名。</text>
<title>洗心臺。謹賡御製韻。四首</title>,<text>逈出世塵上。惟聞山鳥喧。綠臺留御榻。紅蘂接宮園。恰攬風光浩。都歸體勢尊。徘徊不能去。日暮更開樽。						昭回章倬彼。一洗衆啾喧。宇宙風雲會。都城花柳園。頌騰東國聖。祥覩北辰尊。近侍多才俊。賡歌醉玉樽。						巖臺高可射。軍馬靜無喧。綠柳千官位。紅心百步園。鼓頻知聖武。幄屹仰嚴尊。歲歲春光裏。均霑內賜樽。													尙憶去年事。新恩鼓樂喧。天晴陪法駕。花發賞名園。世族紆殊寵。詞臣近至尊。駑才空悵望。猶似飮衢樽。</text>
<title>洗心臺。邂逅樂歌。口占贈之。</title>,<text>哀絲豪竹媚靑春。偶爾相逢酒數廵。自是江山閑者管。不知誰主又誰賓。</text>
<title>重三記故事</title>,<text>魏後用三不用巳。季春佳節擅風流。羽觴洛水周詩逸。鼠筆蘭亭晉蹟留。鞋共踏靑仍祓稧。席分斟綠各嬉遊。樂園崒爽曲江麗。歲歲香車與綵舟。</text>
<title>登第周歲。始爲槐院揀擇。</title>,<text>籌司設座揀槐院。吏導升堂拜相公。踰年更作新恩服。白首羞隨妙少叢。</text>
<title>始得承文正字差帖</title>,<text>差帖新成紙半張。銓曹署押印煌煌。權知正字承文院。九品銜兼從仕郞。</text>
<title>榜中年過五十者。例陞六品。付軍職司果。只虛銜故俗稱虛司果。</title>,<text>屈指居然半百餘。功名白首問何如。經年六品虛司果。唱榜一番假注書。雲路誰誇馳駿馬。竹竿堪笑上鮎魚。邇來漸覺聦明謝。只恨此心日負初。</text>
<title>洪氏園紅梅下飮</title>,<text>洵美洪氏園。乃在雙闕西。倚賴華嶽尖。錯磨終南低。天作自然臺。淸曠四望齊。粉墻繚其邊。忘却臨峻堤。喬木鬱森爽。嚶嚶好鳥啼。踈慵劇愁辛。隨意還杖藜。主人與我好。良覿手共携。春色滿芳甸。佳氣使人迷。朝市沸紅塵。何得此幽棲。杏花風飄雪。杜鵑雨成泥。中有大梅樹。絶勝桃李蹊。蘂破裁紅綃。蒂凝綴丹珪。酒暈上玉肌。霞光籠彩霓。誰將萬赤珠。密播巧無倪。又疑紫府丹。換骨超甕醯。百卉失顔色。何異鳳中雞。玲瓏甚照耀。頸脰勞眄睇。自是天香然。其如國艶奚。繞枝向晴昊。圍坐芳草萋。淸詩散瓊琚。綠樽傾玻瓈。樹下舞白鶴。賀君子兼妻。度外九陌上。紫騮驕長嘶。顧慙蓬屋姿。朝籍通金閨。休言鎩雲翮。自多展霜蹄。春知靜者性。隨處慰寒凄。薰風拂烏匼。絳氣引攀躋。天橫醉後參。開顔外畛畦。調羹異日事。且待其實兮。綠葉與靑枝。無乃調格睽。索笑折花當。聊爲綠衣題。</text>
<title>洪氏園。紅桃與松樹並立爛開。</title>,<text>紅桃倚靑松。長短恰相等。偃蓋盡意鬱。靚粧照眼烱。色色互映發。枝枝競遒挺。虬龍奮以髯。蜂蝶閙其頂。光景自奇絶。遊人劇酩酊。偃蹇與富貴。分外還交並。往往霜柯間。一簇錦蘂熒。得非勢有然。無乃意不肯。我來當晴昊。微吟更煮茗。滿城皆若狂。正義誰相訂。容氣判嚴媚。性味殊炎冷。風霜搖落後。始知相去逈。偃蹇與富貴。一作豔姿將勁節。</text>
<title>上巳遊北渚洞</title>,<text>蘭亭千載後。暮春歲癸丑。麗日屬上巳。芳辰携好友。城北東流水。石上淸瀏瀏。羽觴波綠蟻。屈曲隨湍走。詩文傲今古。談笑溢左右。隔笙歌起。投壺迭勝負。桃花滿眼舒。色之以綠柳。深紅映淺紅。霞蒸亘原畒。人家極瀟灑。夾溪開竹牖。怳入武陵源。自疑是漁叟。騁望暢幽情。緬想永和九。未知逸少會。亦有此樂否。斜日蕩林梢。光景萬千糺。坐久還移席。壺乾更呼酒。齊言興未已。欲起時被肘。兒童走復來。喧說終在口。閑僻兼富貴。玆遊誠難朽。名區本無主。世事復何有。甞聞沂雩詠。聖師喟然取。嘐嘐願學志。不恨沒藜莠。</text>
<title>春雨數日不止</title>,<text>頗覺春霖早。庭泥惜落花。霏微時似霧。飄忽更如麻。白日忘黃道。靑山失紫霞。連雲多宿麥。兆象問農家。</text>
<title>吟飢 三首</title>,<text>昨日賣𩮀帽。今朝典𧝟衣。都將身上物。蹔救目前饑。						出門無所適。入門苦多愁。吾身是吾有。何事不自由。						揚目黔敖粥。據手狐父餐。古人重節義。不以一死難。</text>
<title>贈睦景執 允中</title>,<text>古來勤苦雪兼螢。吾友文章有典刑。聖眷獨超齋進士。時人皆羡享官廳。寧憂寶玉光埋璞。會見扶搖水擊溟。芳草流鶯多好料。詩成倘許老夫聽。景執以進士觀光親臨到記科。上命製進百首四六。日三首。時享官廳。不許齋儒居接。而景執獨居之。</text>
<title>贈黃龍兮 德正</title>,<text>不見黃生久。眞成鄙吝萌。偶然逢着處。知是計偕行。瘦想吟詩苦。名增對策榮。衰年畏離別。且莫促歸程。促一作戒。時上命抄關東功令生試取後。令道臣資送京城。又親策試取。</text>
<title>只由謠 二十首</title>,<text>買之土成金。賣之錦爲褐。借問緣何然。只由飽與渴。						人藿勝如肉。我醪不以漿。借問緣何爾。只由炎與凉。						貧賤雪加霜。富貴花添繡。借問緣何然。只由害與佑。						寶玉悲三刖。駑駘騁九衢。借問緣何爾。只由抑與扶。						原貧季聚財。跖壽顔無命。借問緣何然。只由邪與正。						讀書心非義。無學行出人。借問緣何爾。只由僞與眞。						淑美怨終風。闒冗侍金殿。借問緣何然。只由讒與薦。						花發千年槁。碑轟一夜雷。借問緣何爾。只由傾與栽。						地醜榮枯殊。事均賞罰異。借問緣何然。只由傲與媚。													他人路傾蓋。親戚越視秦。借問緣何爾。只由富與貧。						勤耕腹每枵。浪戱身長樂。借問緣何然。只由強與弱。						譎欺恒得意。誠信乃遭疑。借問緣何爾。只由公與私。						朝菌語晦朔。斥鷃嘲鵬翼。借問緣何然。只由夸與惑。						呼雞失鸑鷟。釣蟹漏呑舟。借問緣何爾。只由暗與柔。						暴虎忘昨傷。結轍尋前覆。借問緣何然。只由忽與慾。						隴廉蹴子奢。鉛刀高莫邪。借問緣何爾。只由揚與遮。						己詐責人誠。爾瓊博我瓦。借問緣何然。只由機與假。						韶與鄭交奏。紫將朱混施。借問緣何爾。只由蔽與欺。						理有不可徵。事有不可例。借問緣何然。只由時與勢。						心虛我自知。天高君莫籲。反復雖萬端。都由命與數。</text>
<title>起毁謠</title>,<text>東陌毁高臺。西街起大宅。物理有盛衰。世事劇變易。起者甚得意。毁者良可惜。我問其鄰人。欲言先歎息。起者且莫驕。毁者厥初亦。膏粱好妙年。淸峻流輩伯。十三智練達。十五聲輝赫。十八大闡科。二十階列戟。出入承恩遇。冠蓋日雲積。五侯同時封。刺史列郡借。南藩與西府。着處浚膏澤。聯甍鬱極目。高樓浮百尺。什物皆胡倭。几案渾金碧。中堂坐神仙。笑言頗啞啞。臨花嗜飛閣。却寒深畫壁。炙手手可熱。瞻聆潛動魄。一朝運忽去。簡書見遷斥。高居鬼瞰室。難拒幽明迫。有財不能齎。有酒不能喫。棟隆變撓凶。遺墟成陳迹。後車隨前覆。荒哉綺紈客。峻宇粉其墻。連車寫木石。層疊彩翬影。絢練賀燕翮。一椽不中意。垂成還復擘。但恥欠壯麗。豈惜黃金擲。東舍朝賤買。北屋夕威獲。跨洞復亘壑。曲通以附益。行人駐足看。過客吐舌嘖。豪奴嚲長纓。鞭叱誇奕奕。朱輪簇高門。布衣遭逐螫。誰能答故舊。且不顧親戚。飮酒領歌舞。圍棊闘黑白。丈夫意氣豪。可以延千百。達者傍觀笑。人事難覩逆。倚伏理不常。盈滿神所責。况今歲歉荒。黎民糠籺窄。不念致澤義。誰復有淸識。側耳聞此語。俯仰悲宿昔。顧余飢愚人。羸老偶散策。願將起毁景。圖致大夫簀。</text>
<title>盤松行</title>,<text>夕陽樓下有盤松。白雲棲宿碧苔封。奮戟交戰赤甲犀。偃蓋反走蒼髯龍。廣布柯葉蔭百畒。其高不過數仞墉。四面周密無一缺。翠幕濶張千萬重。松栢之性本孤直。爾獨胡爲作此容。根株擁腫務奇怪。枝幹屈曲露髼鬆。雨雪慘裂苔蘚皮。經綸鬱抱輪囷胷。橫空蔓延勢未已。或怒而奔還喜逢。有時不禁升騰意。一條孤撑出奇峯。若非種類別有受。無乃造物神其蹤。淸風灑面若微霜。往往如聞碎濤洶。開筵張樂䧺其下。響震枝葉相撞舂。地勢又得擁畫簷。天籟自然發黃鍾。雲開巨巖紫煙集。月出寒山晴影濃。憶昨倦遊駱山椒。驚問此物何所從。麟趾公子得之燕。培土東來細如葑。爾來老大數百年。坐見霜榦橫復縱。扶持豈非神明力。栽植堪羞桃李穠。陰崖蟠踞幸得所。肯受斧斤相侵攻。大君祠屋長鄰近。子孫愛護宜敬恭。枝頭箇箇柱以擎。承之維何石芙蓉。對此懷古仍發興。却使老姿起踈慵。遺跡還似成都栢。遠物寧比大宛筇。爲君更看歲寒操。老枝雪壓千年冬。</text>
<title>觀燈賦長律 八十韻</title>,<text>佳節隨時樂事宜。張燈從古上元爲。唐遊最盛虹橋步。漢制肇垂太乙祠。宣德樓前棚百尺。上陽宮外樹千枝。魚龍曼衍開金鎖。鵓鴿回旋擁繡旗。羅眼萬牎粧錦綵。玉虹千隙縐花絲。東方自異中原俗。四月還須八日期。浴佛舊辰傳梵竺。漸民遺敎昉羅麗。漢陽八萬有餘戶。燈夕尋常趁此時。縛木十圍渾務勝。竪竿百丈尙嫌卑。桂枝粧出風車並。翟羽束來赤幟隨。彩閣空中霓曲怳。金莖雲外露盤疑。旌森萬幕風俱掣。海簇羣檣紼互持。丹闕仰瞻爰府廨。朱門特揭又蓬茨。前期已覩繁華象。鎭日皆稱盛大儀。向市最堪先翫賞。懸燈無數極新奇。細施巧手嗤毛順。妙運神機陋伯倕。高品愛憐深待價。下流奔衒利爭錙。有時拍掌噱遊客。隨處瞠眸驚小兒。色色形形眞詭怪。叢叢雜雜劇離披。揉篁削杻成胎骨。糊紙裁縑飾面皮。象取桮棬戕杞柳。術傳黃澤鬻鞭梔。㨾無不有難皆數。名各相殊孰徧知。南北東西方照應。靑黃紅紫采彰施。粧粘眩視交輝映。稜角隨宜細剪垂。間架密排成節目。風神頓聳似髯頿。貧人只貿微些品。富戶恒傾百萬貲。四面窓花雕綺縠。幾層檻蘂刻瑠璃。自然機栝紛回轉。特地景光倐變移。躍馬勇夫趍乕豹。張弓獵戶逐麞麋。奔騰勢急爭環繞。隱現光翻互幻欺。更造沐猴資戱笑。還將芻俑闘姸媸。鳶飛人走傳輸子。草舞木招學偃師。金母星冠騰彩鶴。仙翁風袂駕靑獅。朱欄碧瓦相磨映。垂柳繁花迭蔽。盆列瓜茄兼柿柚。砌開桃杏與榴梨。金排壽考康寧字。繡遍和平祝願辭。月桂寒梅爭燦燦。風蘭脩竹共猗猗。七星北斗分璣柄。八卦後天按地維。搖蕩旱船遙似泛。轉旋風鼓不勝危。長橋匹馬如雷電。赤壁千艘奮虎羆。却借妙摹紛照耀。盡輸元氣濕淋漓。懸壺美酒疑斟酌。側扇淸飈想颯吹。大號西苽常表出。小依方蒜遂名玆。可憐斗屋無長物。買用一錢掛短籬。錯落千珠俄眩瞀。匀圓萬顆忽參差。銀鵞引頸誇毛羽。金鯉閃鱗怒鬣鬐。紅菡叢中橫碧藕。綠楊嫰處坐黃鸝。何來彩翅探花蝶。怪底華池曳尾龜。殫竭衆才要易售。搜羅萬象擧無遺。齊紈魯縞裁粧細。蜀碧越丹色彩資。木擁纚維迷地步。紙翻旗漾照天涯。安排圈套頻升降。細數兒童續綴縻。待得黃昏時節到。忽從黑窣熒煌滋。二三四五初猶記。十百萬千奈漸彌。火樹重重眞委積。銀花累累自差池。洪爐撥炭揚輝爍。玄竈鎔丹散陸離。競視明昏占吉悔。多將蠟燭代油脂。林梢隱映知孤閈。闤闠通紅晃九逵。氣括山河爭覩瑞。影蟠霄漢敢逃魑。月羞淡白徒爲爾。星混精光莫辨之。不夜城開仁壽域。長春國溢太平治。金膏玉燭朱明節。寶暈祥炎頌禱詞。蒸豆餠槐隨地樂。洞簫水缶逐家嬉。廣通街上鳴鍾際。卄四橋頭逝水湄。隊隊相携諸俠少。紛紛競出各衙司。奎章學士衣裝麗。壯勇將軍駿馬馳。翠釜素鱗羅鳳髓。淸歌妙舞駄蛾眉。催宵玉漏惟嫌短。禁夜金吾莫敢誰。可是良朋能典酒。更兼才子解吟詩。心將景會非人識。境與神謀若自私。高阜騁眸移坐數。和飈拂面步歸遲。赤城紫洞流光耀。彩霧彤霞囿皥煕。奏樂散花聞釋佛。闢昏出日見包羲。如非聖世安無警。焉得風光盛若斯。燭地照天明不極。奔星落月夜何其。老夫幸値優閑境。每歲頗興懶拙姿。試出蓬蒿期火擧。強扶藜杖撥年衰。貴豪誰識飢幷日。末俗堪嗟急競錐。抗䟽風稜欽諫浙。隨波藻繪戒遊睢。休思身外無窮事。且覆掌中大白巵。</text>
<title>聞親知逐日射會。而病不克赴。詩以寄悵。</title>,<text>南營會又北營會。粉鵠靑蛾逐日歡。荷麓病夫飢獨卧。榮枯咫尺古今嘆。</text>
<title>病瘧口占</title>,<text>瘧來孰可忍。熱炭戰寒氷。隔日搜脂髓。失眠困鬱蒸。檢方嗟莫驗。潛隙亦難能。安得斷江水。顓兒無所憑。俗傳顓頊有不才子三人。一居江水爲瘧鬼。故末及之。</text>
<title>西淸詩話云有病瘧者。子美曰吾詩可以療之。子璋髑髏血糢糊。手提擲還崔大夫。誦之果愈。此可謂鬼亦畏詩。然子美詩云瘧癘三秋孰可忍。又云三年猶瘧疾。然則獨畏其詩而不畏其人耶。抑好事者爲之耶。余亦爲小鬼所困。詩以嗔之。</title>,<text>髑髏提擲血糢糊。一誦䧺辭瘧已無。小鬼畏詩不畏杜。三秋却被苦邪𢋅。</text>
<title>五月五日記故事</title>,<text>標名端午節天中。古昔相循俗異同。長命縷成金繭繪。辟兵繒繞綉囊紅。賜衣進鏡傳唐制。投粽競舟想楚風。剪鵒養他能語性。羹梟期以去㐫功。艾花百索粧銀鼓。玉臼後房搗守宮。孝感曹娥黃絹妙。兆成宋捷綠樽崇。胡公葫愧田文戶。王鳳父慚鎭惡翁。詩諷古今知白直。帖伸䂓諫見歐忠。尙書深寓蘇威意。獨獻堪奇李泌躬。賀節題封勤杜老。酬時酩酊可陳公。蟾蜍六日芝何用。蠅乕餘風豆亦䧺。桃印赤靈符篆詭。天師瑞霧畫圖工。雜絲條達縈雙臂。五色粉團射小弓。翠釜蘭湯溫曉浴。香襜草色闘朝叢。艾人艾乕門釵遍。菖酒菖葫飮帶通。角黍千家菰米。錐茭九子玉黏筒。髹舷油綵鳧車疾。紅繡文綃鳳扇豐。捴爲辟邪成俗習。非關懸灋致煕隆。五兵消德誰能講。千古承訛竟莫窮。故事只堪資檢攷。一詩聊且詔兒童。</text>
<title>又記東俗</title>,<text>鞦韆自古在寒食。東俗天中乃設之。怪底殊方風習別。張燈亦異上元時。</text>
<title>又記卽事</title>,<text>良節五月五。兒童採菖蒲。煮葉沐其髮。裁根揷其顱。數節又多歧。端端塗以朱。楣上何所有。神印赤字符。辟邪消五兵。何必粽縈菰。陰陰槐柳園。鞦韆忽有無。男女各相伴。去賭一塲娛。數音促</text>
<title>伏日</title>,<text>伏藏金氣三庚中。磔狗四門刱德公。盡日應閑靑瑣闥。避炎誰噏碧荷筩。詼諧割肉聞方朔。驕貴雕氷想國忠。肯效熱行褦襶子。羔羊斗酒樂無窮。</text>
<title>次李聖安守正齋韻</title>,<text>正中吾道萬千年。大易由來在畫前。宇宙幾人能獨守。山河一氣自相連。須知日月懸無外。可是松筠禀得全。貞操出塵君却保。此心元似鏡明圓。</text>
<title>次梅花詩軸韻 二首</title>,<text>第一春光雪裏枝。輿臺桃李敢爭時。縞衣去後留顔色。夢覺淸樽落月窺。						踈影橫斜竹外枝。氷姿羞共百花時。天香國艶淸高節。戱蝶遊蜂不敢窺。</text>
<title>幽居 三首</title>,<text>淸風入老樹。踈雨過靑山。蕭灑草堂上。幽人午夢閑。						人閑流水上。樓逈百花中。山鳥飛還下。煙深細雨濛。						臨池老樹立。擁腫枝相樛。白鳥飛應倦。時來坐上頭。</text>
<title>擬古 十六首</title>,<text>唐黍茁而長。亭亭仰之卓。小草生其間。不量強欲學。						大鳥緩以進。小鳥鴥而迅。迅者一時先。緩者千里振。						時雨沛然下。百卉皆欣欣。可憐簷底草。孤立葉如焚。						桃李凋零後。薔薇與牧丹。等閑籬下菊。人作蓬蒿看。						匏生屋壁下。欲蔓無所扶。誰能一擧手。揷枝引其鬚。						萆麻似梧葉。唐黍如竹林。聲影雖髣髴。眞假詎相侵。						池魚駭釣鉤。走向深處匿。須臾聞餌香。畢竟來呑食。						蚊蝱利人肉。奔來罥蛛絲。蛛喜正急縛。旋又遭殲夷。													有桃蕡其實。成蹊日紛繽。自從摘盡後。不復見一人。						鵲來鳴喳喳。家人喜報吉。只是不知中。雞兒减日日。						瓜生遭挫折。入秋傍生蘖。雖欲花而成。其奈迫霜雪。						佳人好染爪。愛此鳳仙花。六月花未盡。拔之棄路叉。						小兒學迷藏。兩目手以掩。自謂能隱身。不知人指點。						羣猧意親好。相與齧蠅蚤。忽得一小軱。闘噬欲碎腦。						雞伏鴨卵啄。將護如己兒。遇水爭入浴。呼之不肯隨。						羣童巧斲氷。峯巒秀而攢。置之軒砌間。將作炎天翫。</text>
<title>七夕</title>,<text>昨日洗車今日淚。人間化作雨相連。鵲橋龍駕傳曾久。騃女癡牛事豈然。九孔針穿五色線。七襄機罷三更天。方圓一歎均終古。子美遺詩子厚篇。</text>
<title>又記故事成長篇</title>,<text>皎皎河漢淸欲瀉。離離瑤草綠堪把。河西牽牛參俱出。河東織女氐之下。一水脉脉遙相望。被譴何年兩分張。一年一度恩命侈。七月七日佳期當。鸞扇開時龍鳳駕。虹橋成處烏鵲忙。風吹百和月九微。跂彼七襄不成章。洗車雨晴桐葉飄。翕歘靈氣玆辰良。九萬層空事有無。世人瞻仰候神光。酒炙祈請走兒童。針線拜乞紛女娘。錦綵結樓高百丈。妙曲通宵動淸商。庭中鋪得磨喝樂。花果𩜾餌羅馨香。銀針穿月誇奇巧。蟢子網爪報吉祥。白屋公宮習俗均。玉梭金鑷想荒唐。此事終古孰眞見。詩人文士記頗詳。杜老托諷女未嫁。柳子發願圓鑿方。河鼓天孫各分躔。會合何必秋爲常。仙家是日多靈異。不獨槎上尋源使。子晉白鶴緱山笙。王母靑鳥承華觶。方平亦鞭五色龍。蔡經家中麻姑戱。豪士有才輒自負。傲弄塵世曾不愧。郝隆便腹曝經笥。阮咸長竿曬犢鼻。未能免俗亦脫俗。俗人見之應唾棄。白氣奕奕粧亭亭。朱裳絳節臨誰庭。長生殿裏笑別淚。蔡州筵中幻流星。漢唐遺事揔鄙碎。曳月揚風小人態。張王羅李詞徒巧。未若梅翁言不悖。君臣夫婦同一理。丈夫齟齬多感慨。</text>
<title>自鄕歸。遇雨口占。</title>,<text>違心事事命仇謀。歸路間關奈百憂。纔入城闉天又雨。更添中道迫昏愁。</text>
<title>自嘲</title>,<text>曾携筆硯代犂鑱。六十功名自不凡。宣略將軍司果秩。成均典籍議郞銜。隷人連日恒無影。朝報斜陽始請監。公故有時催曉夕。裁書鄰巷借靑衫。</text>
<title>遣悶 三首</title>,<text>朝出畏草露。晩出畏炎熱。人生行路難。徘徊不自决。美人隔天端。消息久斷絶。我欲從之往。水深山嶻嶭。年光冉冉去。忽已鳴鶗鴂。歎息將奈何。長歌徒激烈。						生貴少年子。挑達在城闕。櫪上多逸蹄。肯復顧凡骨。自倚能騎生。江山入超忽。快意多所辱。决臆終一蹶。唇裂板齒失。眼觸烏珠突。憤懊羞見人。傍觀亦嗟咄。不如跨欵段。緩驅無倉卒。						秋月倍精神。秋風極蕭瑟。欲乘淸光遊。觸寒恐添疾。復欲閉門卧。良辰惜易失。樹影滿空庭。天機自踈密。霜露微有光。時聞鶴響逸。有琴空自撫。有酒誰與匹。柴門絶剝啄。長嘯獨抱膝。</text>
<title>與蔡台 弘履 夜拈韻同賦</title>,<text>幽居步屧近。何必勝遊遐。樓逈常雲氣。庭空獨月華。世無須舊友。吾幸寓鄰家。笑視傾樽酒。欲忘暮景斜。												又						攤書愁對一燈靑。隨意登樓月滿庭。山遠煙凝疑老樹。池平風靜倒寒星。深盃許我頻相醉。淸詠非君誰與聽。良覿通宵仍不寐。踈林無謝繡爲屛。												又						淡契忘形意轉親。尋梅步月况良辰。還將百拙難諧世。不用一錢却買鄰。玄草寥寥隨素性。靑雲衮衮屬他人。病從深酌眞吾事。鏡裏那愁白髮新。												又						不勝良夜興。還欲百層登。星月精神逞。乾坤灝氣凝。狂吟催進酒。癡坐厭呼燈。淸景應無主。明朝更速朋。</text>
<title>賣荷麓宅有吟</title>,<text>非賈非農老轉踈。秋登不免賣蝸廬。嗟無范子生塵甑。謾羡張華載籍車。桑下尙紆三宿戀。城東况是十年居。家人莫歎長飄泊。只有身心却自如。</text>
<title>借宅寓居</title>,<text>有客長貧賤。無家却借居。徘徊三畝地。收拾一床書。此計誠非久。何時得遂初。秪應明月夜。林影自扶踈。</text>
<title>搬移</title>,<text>搬移辛苦復蒼黃。來往西城十里長。賣盡家藏還省力。失他野趣却難忘。丈夫須有資身策。天下終無救急方。逆旅乾坤都是寄。素行隨分且何妨。</text>
<title>自典籍遷宗簿寺主簿</title>,<text>老去䆠情薄。人生行路難。成均纔典籍。宗簿又郞官。秪自悲華髮。還堪愧素餐。病妻何所識。傍坐笑鮎竿。</text>
<title>入直宗簿寺</title>,<text>宗正寺幽絶世囂。川聲雲影日蕭蕭。璿源譜牒垂千古。寶閣奎章刱兩朝。天低慶會樓邊樹。路遶東園殿後橋。長奉舜歌兼禹畫。臨風疑是聽韶箾。												又						建閣設官法制詳。地淸任重不尋常。琳琅奪目宸章煥。鉤索通神御墨香。糾檢宗英仍勸課。撰編譜牒又修藏。更生舊業今難復。儤直多慙主簿郞。												又						今之宗簿古宗正。宋閣龍圖又更兼。美制徒然餘舊錄。此身還愧聖恩霑。</text>
<title>又自嘲</title>,<text>朝受吏參夜報更。墨關朱印也縱橫。可憐虛景還無益。十日何曾一盞傾。</text>
<title>直中無聊。聊寄歧川。卽蔡台弘履。自號十六窩。</title>,<text>閑司盡日少人過。愁對苔庭返照多。仕欲爲貧嗟晩矣。心雖猶壯奈衰何。苦難行處尋常債。却憶淸宵十六窩。案上謄䂓看亦懶。秪應欹枕夢南柯。</text>
<title>贈人覓眼鏡</title>,<text>老夫平生癖於書。焚膏繼晷恣卷舒。抄謄又作蠅頭字。細入毫芒日無虛。嘔肝弊精勞三彭。揩昏拭曉祟五車。直至于今五十年。矻矻豕亥與魯魚。邇來漸覺視茫茫。每對牙籤還欷歔。一點一畫幻二三。千看萬看愈趑趄。寶鑑埋塵孰更磨。玄花滿地無由鋤。縱欲收拾志勵壯。其奈遲暮心負初。有時發狂欲大叫。眼明少年爭笑余。巧思誰刱雙圓鏡。玻瓈瀅澈靑天如。不勞金箆刮膜翳。能察秋毫同薪輿。朝暮若令置几案。寶愛奚翅獲瓊琚。我欲求之不可得。世人兼蓄徒深儲。煩君爲覔西洋品。免敎眵昏送三餘。</text>
<title>雨後風</title>,<text>雨後寒威怒北風。長聲直撼玉皇宮。無數烏鳶渾得意。飛來飛去滿蒼空。</text>
<title>贈十六窩 卽歧川</title>,<text>令公十六遷。自號十六窩。我亦屢遷者。厥數符無訛。所居又同閈。鞋杖頻經過。共論襟期素。相憐鬢髮皤。品花從深酌。乘月和淸哦。頓忘寄公愁。何異碩人薖。人生貴相知。世事一任他。</text>
<title>詠宗簿寺庭中枯松</title>,<text>有松纔有體。無葉亦無枝。千尺今安在。十圍已半欹。根株初善托。年代有誰知。非不栽培好。寧貽斧鋸危。古今生必死。物理盛還衰。却羡櫟樗壽。同歸蒲柳姿。雪霜應抱節。冠佩遂儀。樁枿曾無異。棟樑竟孰施。不勝橫拆裂。猶得倒撑支。黑溜年年雨。白紛面面皮。直容何處看。偃盖使人思。乕攫雄威怳。龍顚淚血垂。依俙却走狀。髣髴後凋時。草卉凌心腹。蟻蟲占窟基。蒼髯徒夢幻。赤甲却然疑。折拄團成戶。孤褰奮似鬐。鳥危雙坐白。風竅萬殊吹。屈曲形無定。枝梧立不宜。物傷成朽敗。人翫作新奇。有客興歎惜。呼兒寫一詩。</text>
<title>中秋記故事</title>,<text>中秋端正月。終古表而稱。望夜皆圓滿。今宵最㓗澄。暑寒時有適。金水氣相承。此理良宜辨。前言果足徵。過河蟾耐蹔。搗藥兔存恒。碾遠輪應弊。行孤馭可矜。霓裳疑羽曲。仙桂怳霜稜。吳質能無怨。孀娥想自懲。妙盤雕白玉。瀅質斲淸氷。大地情歡喜。衆星色戰兢。芳輝嬌四騁。素魄逈孤凝。直欲天停繞。誰敎海送升。徘徊光皎澈。泛灧氣揚騰。七寶仙才借。六丁帝命膺。陰晴同萬里。歡苦異千層。霑血陳追詠。吹雲晏遽興。齊筵傳絶唱。禁宴撤明燈。擲杖隨公遠。觀濤指廣陵。周生忍取去。趙子快携登。銀界開金餠。璇宮豔玉繩。白鸞因道士。紫笛幻神僧。烏鵲南枝匝。蝦蟇匹練仍。文簫綵女駕。漢使海槎乘。中的歌韓愈。隔年惜禹偁。廣寒高孰構。屛翳蔽堪憎。樓夢驚圖畫。幔亭爛綵繒。衲窓飛轍否。湓浦望鄕曾。銀闕觥應洗。金錢事可謄。半分時序正。高照範圍弘。遊賞今時迨。淸奇古傳憑。飈輕埃𡏖滅。露皓㓗華增。滿目看飛鏡。開樽速好朋。不眠還亦可。欲罷顧安能。先我坡翁獲。瓊樓寒不勝。</text>
<title>重九記故事</title>,<text>年年九月九。佳節號重陽。鳳律名無射。龜書數有當。天高雲廓宇。木落露爲霜。璇月揚斜影。金風發暮商。物華楓又菊。農事稻兼粱。所以人遊賞。迨玆日吉良。洲鴻流遠響。盃蟻賸輕香。棗栗蒸紅餌。茱萸佩絳囊。禦寒良莫究。辟惡果誰詳。祈壽風由漢。宴寮令肇唐。蓬萊欣受橘。桑落詑綏羗。戱馬臺空曠。商飈館杳茫。登高成習俗。爲客望家鄕。李白龍山飮。杜鵑鶴寺粧。嘉忘烏帽落。陶喜白衣忙。南主金盤侈。宋朝玉醴將。詩籌鶴樓敞。雲幕樂園張。髮短愁芸叟。山危淚草堂。王郞千首燦。崔氏兩峯蒼。陳憶西風冷。韓誇晩節臧。賜書勤魏帝。度厄驗長房。舊摘期搖蕩。遙臨引故常。吟傳有美會。燕想蔣陵岡。壯志推明允。天才愧子章。捲簾人似瘦。窺閤客追傷。可耐無錢對。秪要有酒甞。牛山淚太俗。糕字題何妨。百過終朝好。數枝滿鬢芳。酒酣人衣袷。野濶穡登塲。揷朶行隨衆。整冠笑倩傍。花開時卽是。月改興還長。可厭踈風逼。况逢冷雨滂。妙詞聞伯可。好句憶潘郞。從古多吟醉。于今亦放狂。自憐千丈白。忍負幾叢黃。縱乏驚人語。且傾對客觴。</text>
<title>十月朔記故事</title>,<text>十月丁初吉。舊風亦可觀。禮家拜墳謹。富戶煖爐團。蒸成山俗。燋糟萃楚柈。佳辰應最是。秋後未冬寒。</text>
<title>冬至記故事</title>,<text>仲冬冬至理宜諳。至義由來盖有三。陽氣始生陰極北。春心初動日行南。黃鍾律中羣源是。緹幔灰飛密候堪。剝盡復來常道届。泰回否往妙機函。芳芸柔荔時爭應。臘柳寒梅意捴含。樂奏圜丘諧鼓舞。筴迎寶鼎費推探。靑臺細細書雲物。黃道駸駸量日驂。履襪千家騰頌禱。衣冠萬國效朝參。閉關息旅先王制。報本推源昔哲談。紅線揆添宮掖女。赤糜厭勝共工男。火城鳳闕威儀飾。仙畫龍燈翫賞耽。萬戶千門雷半夜。大音玄酒月澄潭。結蚯解鹿隨潛氣。霜鶴雲鴻帶遠嵐。燭理發詩朱邵挺。擧觴嘉子顗嵩慙。昭蘇萬彙均興奮。煕皥八方共樂湛。廷尉淚垂丹筆對。東陽仁洽黑縲覃。履長納慶由周漢。亞歲迎祥祝祖聃。儀述藻華曹子抃。杯殊鄕國杜陵酣。終而復始天惟斡。短乃爲長理自涵。觱發莫言方凍蟄。陽春行看始耕蠶。堯階新化頒蓂莢。夏篚遺儀貢橘柑。玉綉紋分苦樂。不勝惆悵卧茅庵。</text>
<title>冬至雨</title>,<text>大雪之後無小雪。冬至雨如夏至雨。老農相傳有占驗。只恐來歲多愁苦。雪時則雪雨時雨。然後方敎四海舞。</text>
<title>歲暮吟</title>,<text>歲暮北風刮膚剛。仰視天色寒靑蒼。殘司鎖直如龜縮。但聞羣雀噪空廊。我家西城作寄公。縱沾寸祿猶遑遑。兒孫啼號婦無褌。默念四壁堆氷霜。同僚自是內閣選。騰踏不顧如飛黃。有時法駕百官隨。右位取便來相搶。寺吏奔走要暫避。齋宿還借下隷房。東家貰馬西家服。或恐生事通宵忙。明日還復持被入。朝暮傳餐多嗟傷。人生須趁少年貴。莫作老來空郞當。</text>
<title>臘日記故事</title>,<text>臘字亦多義。臘名亦多更。臘日亦互迭。歷代有章程。禽獸取狩獵。新故在交接。大祭以報功。歲終乃聚合。嘉平標夏世。淸祀著殷葉。周制建大蜡。漢興爰改臘。臘以享先祖。蜡以索百神。同日而異祭。宴飮縱吏民。五行皆有終。丑未與戌辰。王者軆其德。隨時異盛衰。盛祖衰則臘。占日遞變移。至後第三是。遇閏四爲期。八蜡會萬物。禮儀肇伊耆。嗇農畷猫乕。防庸及昆蟲。息老龡豳頌。土鼓動渢渢。赭鞭鞭草木。甞聞太古風。百日澤一日。燕樂乃勞農。子貢譏若狂。義大非爾知。明日卽初歲。秦後擧賀儀。始皇復舊號。何用紛更爲。茅昇謠里童。楊缶和趙女。石湖舂藏瓦。細陽恩開圄。殺黃竈上祠。投椒井中禳。瘦羊甄博士。伏獵蕭侍郞。藏䦰叟嫗喧。薰肉人士忙。誰罷紫宸朝。多尋雪梅香。竊食過知仁。逐邪戱爲虐。萱柳驚節物。管罌下脂藥。七寶爭送粥。百侲先驅儺。奇祥說三白。田公笑且歌。賢哉延年母。仁矣范氏子。黑貂憐獨飮。陳咸能知此。劉家戌之日。而今恒在未。內局和妙劑。紛紜餉富貴。承雪水共酌。調丸金以衣。飛走肝俱白。辟瘟願嘗味。豪家宰兔猪。俠兒射鳥雀。烹炰相與樂。却笑窮寂寞。暖遙或凍消。雲蒼倐歲昏。土風寧不殊。故事尙有存。幸際昇平世。穩過月十二。恨乏佳節酬。詎謀良夜醉。凍吟呼兒題。聊以寓談戱。</text>
<title>靡室</title>,<text>靡室寄人東又西。長看迫促更提携。甲第連雲皆逆旅。不須獨歎我棲棲。</text>
<title>無題</title>,<text>有馬借人乘。聖猶歎今無。有宅借人居。末世豈易乎。人皆廐有肥。我獨老而徒。人皆門容車。我獨寄而孤。斯乃分之宜。自顧堪盧胡。蹤寒世看醜。性拙志謾愚。踽踽天地間。自信其於于。歲暮行路難。抱膝但長吁。</text>
<title>客燕</title>,<text>春城客燕故飛飛。未定新巢底處依。高閣畫樑非不好。世人只是捲簾稀。</text>
<title>有感</title>,<text>日隱鳥聲急。風高天色蒼。可憐蔀屋裏。幾箇潛悲傷。</text>
<title>除夕記故事</title>,<text>日窮于次星回天。將迓新年餞舊年。無那壑蛇難繫尾。生憎羲馭太揚鞭。先鐘響畏金雞唱。分歲杯愁綠蟻傳。選侲驅儺鼗鼓際。抹糟帖馬竈門邊。禮遵餽別收隨勢。愛欲縶維守不眠。餳果飣盤兒輩競。屠蘇待曉少年先。秦遊賭博歡呼白。漢戱藏彄闘弄拳。爆竹雷霆驚惡鬼。燒盆暖熱靄祥煙。點燈厨戶消虛耗。然炬麻䕸照野田。如願打灰潛祝貨。賣癡繞巷不須錢。唐宮畫燭凝仙樂。隋殿沉香熾甲煎。金薄圖來神燕妙。朱泥印處鬼丸鮮。梅迎新蘂風光稍。桃換舊符節物遷。添齒一宵童喜甚。思鄕千里客悽然。羊羔拊缶眞堪樂。酒脯祭詩却可憐。櫪馬林鵶騰暮景。椒花栢葉爛華筵。祝君曹子先擎酒。別友蘇翁悵逝川。氣改顔衰催暗裏。斗斜燼落覘樽前。異同風俗難幷記。憂樂人情各自牽。終古光陰如許度。戱拈凍筆遂成篇。</text>
<title>除夜自歎</title>,<text>此夜送迎問幾廵。公然五十四回春。人情自惜生仍老。天理長看舊更新。默念一年多懊悔。其如明日復因循。從他白髮垂雙鬢。只幸身爲聖世民。</text>
<title>甲寅元朝。宗簿寺直中。</title>,<text>孤寺寥寥舊闕隈。正元鎖直亦堪哀。寒蹤縱老人誰敬。微職徒縻念已灰。前日笑看兒輩戱。今朝羞對吏曹來。新詩近久因愁廢。却爲排愁強自裁。</text>
<title>今年王大妃殿恰躋五旬。惠慶宮恰躋六旬。稱慶陳賀於元朝。而鎖直未與蹈舞之列。下懷缺然。形之於夢。</title>,<text>殿宮躋壽慶無前。元日千官進賀箋。儤直微臣還獨阻。終宵夢繞五雲邊。</text>
<title>立春日戱賦</title>,<text>年年長貼立春詩。棲屑如今無所施。癡心欲寫靑天紙。高掛桃都第一枝。</text>
<title>遣悶 二首</title>,<text>短歌能激烈。長嘯獨棲遲。薄俗徒爲爾。誠心孰有之。世間無足怒。身後不容私。三省垂明訓。子輿儘我師。						緝翩自謂得。凉踽獨何爲。態巧鳴黃鳥。心閑曳綠龜。嗜深機已淺。言信俗還疑。白髮存公道。不如抱拙䂓。</text>
<title>遣悶</title>,<text>丈夫幼而學。壯欲行其道。格君致勛華。陶俗躋煕皥。罔以寵居功。翩然乃告老。終古所罕覩。此事豈不好。然有大不然。生世苦未早。朋黨旣擠陷。地閥又較考。跡孤視秦越。情密酬紵縞。闒茸躐淸顯。英傑愁枯槁。有如大鐵限。彼此分白皁。一步不可移。况論展素抱。伊傅當此時。同腐負霜草。恨不蚤緣畒。徒羡稼穡寶。又不學工商。坐令頭須皓。讀窮謾勤苦。身名竟潦倒。雖欲爲貧仕。何以軀命保。稚兒事啼哭。老妻劇愁惱。棲屑莫奠居。寄人似戍堡。不勝衣食憂。奚暇詩禮討。着處招侮辱。靜言多悔懊。安得十畒桑。衡門長歸浩。</text>
<title>建除體</title>,<text>建寅回斗柄。除舊迓新年。滿酌樽中酒。平吟案上篇。定排知有命。執守愧希賢。破甑何須顧。危舟且莫先。成材因素性。收效在蒼天。開口飜成悔。閉關可草玄。</text>
<title>八音詩</title>,<text>金張許史若雷霆。石粲高歌孰遣聽。絲愕年來垂鬢白。竹憐冬後繞階靑。匏樽興味頻斟蟻。土室經綸每拾螢。革帶孔移何足惜。木奴恨未及衰齡。</text>
<title>回文體 二首</title>,<text>閑人幽屋架層巖。細路穿來簇檜杉。山繞鳥聲泉繞石。斑斑紅蘂落輕𩁺。						多開花處少人行。倚杖惟聽好鳥鳴。歌舞謾誇爭富貴。何如果忘樂平生。</text>
<title>晝眠</title>,<text>春宵易曉晝難昏。庭樹無風百鳥喧。新覺午眠猶閉眼。微聞碓響遠山村。</text>
<title>哭沈憲之 名師章。甞自號是春窩。</title>,<text>憶曾隨意叩柴門。淡契超然在不言。六六探春成靜癖。三三開徑謝塵喧。古心古貌嗟君死。同閈同庚獨我存。安得若人敷敎化。坐令一世薄夫敦。</text>
<title>三五七言</title>,<text>花濕雨。柳搖風。壯夫悲髮白。嬌女惜顔紅。莫拋酒政兼詩令。且幸時和又歲豐。</text>
<title>偶成</title>,<text>逢春乃自得。天地物無微。潑潑俱歡意。紛紛各妙機。蜂𠷢鵑蘂閙。雀啄杏花飛。麗景宜流水。風雩誰詠歸。</text>
<title>立春記故事</title>,<text>歲弊功成臘。天晴斗建寅。琯葭候最密。玉燭節還新。盛德方回木。佳辰是立春。東郊先太史。天子帥羣臣。鑾輅靑旂迓。農壇翠璧禋。雲翹飄舞影。陽曲弄歌唇。大本勤躬勸。太和驗氣臻。土牛環仗擊。綵燕上釵均。甕裏謀三亥。盤中對五辛。靑絲憐妙手。白玉想奇珍。餠繭紅香割。菜茸紫辣繽。醱醅柑色燦。饋貺韭芽陳。寬大漢書下。箴䂓宋帖申。實遵行慶惠。寧忽布恭仁。體運來三省。洗心曁八垠。彰賢經義斷。行獄衆寃伸。料峭東風起。氤氳德意純。竪幡飄錦綵。賜勝耀金銀。寶字騰瓊殿。花枝出紫宸。賦詩催禁院。歸第詑簪紳。何敞伻儒吏。曹松詠越人。芒兒廳作讖。虛閤句如神。看鏡楊謀醉。憶梅杜感辰。卽今徒想像。往昔已前塵。唐帝儀光史。坡翁句絶倫。恩波歌聖世。幸作太平民。</text>
<title>元日旣以短律記故事。復申長律。</title>,<text>新歲倐來舊歲飜。三朝三朔亦三元。禮行上日虞儀盛。心洗嘉辰漢詔溫。育物對時先后務。禳凶迎吉俗方繁。度山飼虎羅荼壘。桃梗畫雞遍戶門。迹遁山臊驚爆竹。火燃虛耗繼燒盆。鍾馗夢寐應𠷢感。如願糞堆倘有魂。逐頌椒花延淑氣。隨銘栢葉照初暾。屠蘇後飮衰年歎。葦索先懸少輩喧。村禮擎來看綵勝。宮花剪出笑銀幡。膠牙一楪餳頗妙。藍尾三杯酒不渾。長樂初儀肇慶賀。開封新制試弓鞬。舞繩漱霧魚龍戱。鳴佩峩冠鵷鷺奔。疑難實令探奧義。宴歡猶必導忠言。博通獨奪丹螭席。鯁直誰開白獸樽。楊惲仰天缶自拊。欒巴救火酒遙噴。籍田奏頌詞何贍。木屑布廳事不煩。元后陳咸心可質。劉嘉趙世罪宜論。犴開淄縣曹稱聖。鳩獻邯鄲簡示恩。熊遠能憂塵大敎。陳逵殊欲正眞源。腥羶罷燕羞中國。僸佅趍庭樂至尊。壽酒三聲騰盛禮。火城十里擁高軒。獄同李杜盃從小。詩讓白劉誼有敦。安定五辛酬節物。孟堅一賦揭乾坤。新符捴映曈曈日。愁詠偏生寂寂村。杜老飄零悲歲色。梅翁酬唱響詞垣。靑陽輝散憐初建。白屋寒多喜稍暄。語送延祥鄰俗好。醪斟辟惡古風存。老夫未學前知術。今歲風波問幾番。</text>
<title>人日記故事</title>,<text>月正七日是人日。歲後玆辰最令辰。收雨綻雲風習習。浮陽披凍水粼粼。柳條弄色鸎嫌雪。梅蘂飄香鳥報春。荊俗尙傳金鏤勝。晉風誰記綵爲人。畫門朔日知先始。貼帳今朝定有因。栢葉隨樽驚節物。銀幡歸第寵簪紳。高門造繭千官卜。纖手傳羹七種新。白水紫山悲濩落。匣琴佩劒洩輪囷。魏徵託契恩褒重。高適題詩句語神。姸取梅粧帝女壽。巧餘椒頌臻妻陳。登高斟蟻吟閑趣。煑菜鞭牛醉老身。筆繼春秋劉會意。思深花鴈薛沾巾。董勛禮俗相談笑。方朔占書孰見親。蓬鬢江湖休引興。自傷書劒老風塵。</text>
<title>上元旣以短律記故事。復申。三十韻</title>,<text>新年新月正團圓。佳節上元自古傳。太乙漢祠昏到晝。上陽唐宴盛無前。張燈流俗由來久。出海淸光謾自娟。奏樂闍維知佛力。雨花摩喝見僧緣。虛無梵竺何須說。照爛牙籤乍可編。龍走鴿旋五嶽戱。豹丹鳳白九華燃。常春殿上金鳧漾。宣德樓前寶馬鞭。安福歌淸聯袂調。廣陵虹駕五雲仙。樓棚繒綵光生結。珠玉金銀響動懸。妙思誰如毛順巧。幻才偏與葉師專。五枝燈樹眞爲貴。千炬燭圍各自賢。擪笛李摹偸逸曲。隨妃力士預華筵。金吾放夜喧紅陌。璧殿吟詩對翠巓。鐵鎖開時騰鼓舞。銀花合處匝風煙。下元更與中元並。三夜仍兼五夜連。揷戶楊枝風自楚。祠門膏粥俗通燕。火蛾迎氣資祈頌。麵蠒帖官驗後先。樓上柑傳邀貴戚。街頭䭔賣賭銀錢。開城鎭蜀張籌勝。宴客奪關狄凱旋。惡少感恩寧犯法。伶人戱聖幸繩愆。風流罪過傾油劾。鯁直言辭諫浙篇。蠶室有神禱細細。漁陽肆志鼓淵淵。王兒機警尋家返。楊老詼諧得卜顚。誰見紫姑傳好事。爭裁花蝶樂逢年。龍燈鶴燄詞頗妙。鳳輦鰲山句最姸。酒罷使君情感舊。奴鞭公主勢熏天。蔡因同樂揄揚盡。李是善人寵諭宣。詠俗石湖煩不厭。望京商隱興遙牽。秦蘇和韻斯奇矣。貧富留題尙喟然。獨我東方惟翫月。踏橋探勝馬羣穿。</text>
<title>社日記故事</title>,<text>社爲后土左於宮。下及鄕村祭祀同。元日命民徵月令。共工有子驗風通。時維戊吉經分擇。配以稷神設壝崇。春詠載芟祈歲事。秋歌良耜報年功。栢松栗異三王制。午未酉殊後世風。傳誦曰修兼曰柱。敬尊稱母更稱公。秦祠何意同禳狗。晉禮偏行始振蟲。五色土宜封建遍。九州覇想惠波洪。雞豚里閈歡騰洛。羊彘枌楡禱繼豐。方朔詼諧言可取。陳平均宰志還雄。殺豬據律張司錄。罷燕悽鄰魏孝童。餻飯盡歸諸貴院。葫蘆競遺外甥叢。戱庭婦女停針線。闘草兒孫亂綠紅。誰道眼開花壓帽。已敎心喜酒治聾。載車舁甕賓斯盛。下瓦傳神俗轉工。學士齋宮詩自笑。拾遺田舍興難窮。和風暗蘂知花信。靈雨新泉識社翁。豶豕白醪吟蕩蕩。布衫紫領句渢渢。娛神急鼓楓林下。扶醉斜陽柘影中。百祀九農功又德。夾鍾南呂始還終。笑聲渾繞千尋櫟。涕淚偏憐北塞鴻。㹠柵雞棲村氣象。麥苗桑葚化煕隆。他時騎竹今朝老。一笑盍簪萬事空。社日如今無社甕。古風那復見吾東。</text>
<title>寒食日復以長律記故事</title>,<text>冬至纔過一百五。佳辰寒食孰初云。蠟烟謾詠漢宮暮。龍忌豈緣介子焚。馬謬左浮猶寂寂。盧詩劉序獨齗齗。仲春司烜經垂訓。末世流風怪欲聞。澆酒遂成唐代制。燒錢渾上夏畦墳。聲分歌哭人情別。節近淸明物色殷。潑火雨晴原草識。催花風動陌楊欣。禁煙三日詩齋冷。熟食千秋客思紛。裝輿煑桃喧洛豫。揷門折柳遍淮汾。楡羹杏粥靑精。餳酪棗餻白水芹。蹴鞠競馳金絡馬。鞦韆爭送茜紅裙。曹公曉俗明條罰。周擧移風作吊文。娥妬蝶羞侯吐氣。烏啼鵲噪郭揚芬。許民徐守驚飛雹。賜冷唐朝宴五雲。繡轂靑帘留惜暮。飛毬香騎醉侵曛。張王悽切歌堪淚。沈宋飄零句不羣。走馬濮陽當路主。半仙天寶太平君。蘭陵士女紛行拜。白帝風花強飮醺。燕黠鶯嬌村景弄。江淸草碧客愁分。我東頗喜初無禁。冷節何須諭說勤。</text>
<title>淸明日復以長律記故事</title>,<text>桐始華時萍始生。暮春令節是淸明。梅花風後楝花又。烜氏禁餘爟氏更。燕語鳥啼村樹老。春光湖色客船橫。時當改火天機斡。節過藏煙物色淸。紫陌紅塵嘶叱撥。綠楊深院聽黃鸎。順陽唐宋頒楡柳。感物歐蘇詠粥餳。崔護奇緣題句續。楊生樂事祭祠行。闘雞堪笑明皇癖。憶友空留鄭谷情。新火新茶成雅會。芳花芳草滿春城。石泉證夢寥師送。白打分錢上相迎。一樹來禽頗作意。千家雲騎盡揚聲。海棠枝下黃昏怯。翰苑燭來異數驚。卧草王公風管度。分燈魏野曉窓晴。人生幾看東欄雪。今古難忘後世名。畫閣秋千垂柳影。孤舟風雨暮潮鳴。衝花繡羽思騎竹。飛絮靑帘促倒觥。白鳥窺魚資趣適。老翁携稚樂升平。芳辰惆悵臨風處。羡彼閑閑十畒耕。</text>
<title>上巳日復以長律記故事</title>,<text>風光正屬暮之春。令節最稱祓禊辰。除疾用巫周化國。秉蘭續魄鄭遊溱。漢前上巳風相襲。魏後重三俗更因。取義盖言祈介祉。臨波也欲㓗其身。羽觴曲水公城洛。心劒金人鬼讖秦。幄幕馨香樂園上。綺羅車馬曲江濱。聽琴太學韓文妙。揮筆蘭亭晉體神。束晢摯郞爭可决。郭虞徐肇語無倫。梁商薤露驚先兆。夏統歌章聳衆賓。積石天池嗟壞亂。鍾山僚宴但因循。長安妓樂錢龍會。河朔賓徒薄洛津。華頠善談殊衮衮。榮瞻遙拜亦彬彬。娵隅蠻語憐羇迹。金谷罰籌照後塵。鞋履踏靑修有禮。盃樽斟綠亂無廵。天晴原上喧豪客。日暖水邊簇麗人。凉主序詩還自得。杜陵寫景信堪珍。裴公逸興言難盡。白傅淸篇畫得眞。盥濯東流由習尙。遊嬉春日作經綸。綵旌黃繖張能艶。玉澗金溝庾不貧。紅蘂巧將錦繡襯。嬌鸎忽與管絃親。宮娥翠渚紛簾幕。秘閣西池集縉紳。麗日芳年人似海。春心醉眼草如茵。惠連郊野携朋去。沈約甁巵鼓瑟繽。尙友老夫猶有幸。昔時天氣又今新。</text>
<title>心培哀詞 四十首</title>,<text>從古有生死。吾何哭汝爲。至情根父子。欲忘自然悲。						聖世躋壽域。人多享期頤。汝年纔卄一。如何止於斯。													長安富貴家。子弟競繁華。爾獨生寒窶。蕭蕭長歎嗟。						而父甚迂䟱。苦乏資身策。嗟汝亦何辜。長時糠籺窄。						友道今世無。寄食多恥辱。斯豈汝所欲。亦豈我所欲。						冠巾敝未改。鞋履穿難着。生世須臾間。無時志氣廓。						靡父汝何怙。靡母汝何恃。父母今俱存。汝獨何處止。						學業與科塲。靡不隨汝兄。汝兄今在此。汝獨何處行。						結䄜纔三朞。情愛殊不薄。留妻作靑孀。汝獨何處託。						語笑或戱爭。時時與二妹。二妹今不離。汝獨何處在。						汝出家若空。汝歸犬亦喜。胡爲去不顧。使我如將俟。						汝志不草草。功名思及早。雖未必可期。孰謂弱冠天。						十八及卄一。發解大小科。遂乃止於此。借問理則那。						我以門運悲。人爲吾黨惜。只是蒼蒼天。憎余罪戾積。						數汝年輩人。亦旣多抱子。身後更無痕。碩果孰云理。													秋圍定已久。月日汝所知。何不隨汝兄。蓄銳以及時。						我直宗正寺。汝曾頻往來。常如見其入。胡爲竟虛哉。						汝有所親友。時來到我家。何不出迎接。坐卧以笑譁。						汝有所嗜味。時或供汝床。置之雖終日。胡爲不一甞。						汝有所讀書。滿案堆塵蠧。卷裏尙有籌。何不畢其數。						粉板汝習字。亦以做擧業。云何近日來。棄置不復接。						昔我夢有吉。汝亦多壯夢。誰知茫昧中。飜爲鬼所弄。						紛紛推數者。皆言汝命好。得非面譽人。無乃理顚倒。						人皆背論汝。骨相應夭椓。誰肯向我言。至今猶未覺。						我昧命與相。所恃惟剛氣。汝病未甚危。猶以此自慰。						他日設科時。坌集諸儒士。汝獨何處去。使我忍見此。						聽鍾元宵月。登高八日燈。汝今何處去。使我悲不勝。						藥有試不試。到今皆遺恨。苟有一失當。是我使汝困。													送春兼送汝。是眞大限不。早知有定命。視醫如視讐。						甞聞他人病。臨絶語如常。汝何嬰怪疾。譫妄便如狂。						吾言汝不省。汝言吾莫知。阿誰亂其神。不使接一辭。						我聞有神仙。樓臺極縹緲。倘汝遊其間。得無愁杳杳。						我聞有陰司。此說果然否。倘被役使繁。汝弱奚堪久。						人言水在地。我意烟消風。此疑終不釋。此恨終無窮。						爾曾無隱吾。今何問不答。雖欲一切忘。我心奈沓沓。						誰將一塊石。投我胷膈中。雖欲借酒力。磅礴不可融。						誰將五色花。翳我眼膜際。雖欲借鏡明。霧暈不可霽。						汾津梧林山。是吾父母墓。葬汝其下邊。魂魄庶依附。						汝本性多畏。昏黑不獨行。空山風雨夜。能無怯且驚。						已矣千古別。永無相對期。何不來入夢。蹔更接容儀。</text>
<title>哭子詩 五首</title>,<text>靑山埋白玉。嗚呼跡已滅。痛哭裂靑山。山裂胷亦裂。飛鳥爲我號。流水爲我咽。昔哲亦喪明。逆理良酷烈。季子達理人。嬴博仍永訣。死者應無知。生者長欝結。						人生在世間。室家而衣食。貧富窮達間。孰非各自得。一朝乘化逝。冥漠無所識。斂之三寸棺。瘞之靑山側。凄凉遂塵土。萬古無終極。送者自崖返。寧不心憯惻。誰將南面樂。強欲寬胷臆。						天地有晝夜。草木有榮枯。人生豈不死。此理良非誣。夜必有時晨。枯亦逢春蘇。人死不復還。到此一何殊。所以送死者。悲啼且寃呼。						生長老病死。此是當然理。胡爲有短折。使父哭其子。上天至仁慈。何不均彼此。我欲訴于帝。明詔司命氏。有生無不壽。百年以爲紀。然後死則死。誰敢怨逝水。						芳蘭敗不秀。美玉碎成棄。終古此恨多。志士爲涕泗。諒非天地理。無乃化翁戱。所以莊周說。鼠肝與蟲臂。</text>
<title>擬古 二首</title>,<text>雨霽風翛然。千樹萬樹凉。樹葉翩而反。一一皆生光。長空掃浮雲。白日照四方。品彙各自得。聖人與物昌。日聞無聲樂。何必來鳳凰。高歌以擊節。千載空渺茫。願言一披拂。與子將翺翔。						幽蘭生空谷。蕪沒雜蕭艾。叢葉雖不榮。芬芳終未沬。偶被識者見。採之佩襟帶。但幸得此中。焉知有其外。幾箇舞風露。無數藏雲靄。不復人愛玩。猶自香掩藹。萎絶亦何傷。從古無可奈。</text>
<title>蝴蝶</title>,<text>蝴蝶雙雙飛。空庭春日烘。細腰何輕薄。粉翅極𥳽弄。若非韓憑魂。無乃莊周夢。似爲花句迎。或被鸎捎送。蜻躁欲伴侶。蜂忙可伯仲。蹔坐何嘗定。旋起忽添衆。可愛草連堤。但願花滿洞。無語底經營。學舞太倥偬。栩栩復翂翂。眩耀難折衷。怳如多情近。還疑有意諷。將去未忍訣。欲訴誰因控。且乘一春氣。殊非衆鳥羾。分外蟬高樹。不羡燕畫棟。莫笑斥鷃籬。何異醯雞甕。閑中助幽興。屋角復晴哢。使渠領春風。浩浩酒一中。</text>
<title>松上桑</title>,<text>宗正寺中松。枯立幾春秋。枝披仍腹敗。撑拄空殼留。兒童土其間。偶然供戱遊。鳥雀𠷢桑葚。飛來任啄投。得雨萌而茁。枝葉菀彼柔。忽如楊生稊。繁陰宛淸幽。又如蟬蛻皮。降鵀幻走虬。吾觀松與桑。不翅風馬牛。如何正直姿。變爲荏染流。榮枯倐相反。氣象遂不侔。蒼髯今安在。女條還堪羞。寧能高拂雲。不如斷棄溝。時運遞循環。造物有意不。傍人謾叫奇。移席向欄頭。假託焉能久。歲寒應始愁。</text>
<title>白鷺歌</title>,<text>有鳥有鳥名白鷺。如雪之白如素素。朝飛木覔山邊雲。夜宿景福宮中樹。借問宮樹枝幾許。枝枝千百不知數。疑是初平亂石鞭。又如漢王三軍聚。遠望不能辨頭尾。近看始覺翩毛羽。吳宮皷懸飛應隨。陸子扇㓗色相妬。斜風任他割村烟。細雨依然生野趣。阿誰喚作篁棲號。有時閑引碧溪步。歲久踏着枝穢枯。也更移占他樹住。流影幾點散初暾。整隊羣聲喧日暮。莫言外㓗心非仁。鮮衣妙人猶奸蠧。解道屬玉水滿塘。令人長憶昔人句。</text>
<title>園中有桃杏</title>,<text>園中有桃杏。園外有樗櫟。桃杏足愛憐。樗櫟本䟱逖。栽護費人力。擁腫乃天錫。園中極閙熱。園外殊寥閴。以此富貴容。笑彼長寂寂。春風二三月。玩花多白晳。招邀命酒肉。歌舞和笙笛。人人爭折取。枝條爲蕩析。於人自好賞。在木豈不慼。及至結子後。未熟恣摘喫。兒童最相守。羣聚巧搜覔。或打以竿木。或投以瓦礫。靑葉落狼藉。嫩枝紛披劈。其下自成蹊。其上漸似滌。盡而後乃已。蕭蕭如霜荻。雖非遭斧斤。何異碎霹靂。假使終天年。猶難久閱歷。况又自貽患。歲歲被侵擊。回看園之外。蒼翠山雲羃。只緣材無用。遂致靈由弔。枝密風生籟。葉繁露自滴。超然是非塲。大壽延巧曆。天道儘如許。智者宜怵惕。寄語醉夢地。畢竟誰從適。</text>
<title>偶成</title>,<text>潦倒居然兩鬢霜。蕭蕭孤寺倚書床。靑天去鳥迷雙白。綠野眠牛宛獨黃。杜老好懷惟社友。淵明高卧是羲皇。溪聲松影無人到。忽忘此身在洛陽。</text>
<title>雨</title>,<text>雨脚隨風不自由。影翻水面朗還幽。箇中一事眞奇絶。飛去孤烟忽欲留。</text>
<title>自宗簿寺主簿。遷禮曹佐郞。皆以末擬蒙點。</title>,<text>宗正寺連宗伯曹。微臣隨處聖恩叨。當時若任銓官選。身上何由着帽袍。</text>
<title>直春曹日。對仁王山。漫成四絶。</title>,<text>仁王矗石鎭王京。雲裏奇峯畫裏明。自是西山多爽氣。長看不必有歸情。						高峯戍削與天參。粉堞周遭草樹毿。秀氣不爲塵土染。朝朝暮暮自晴嵐。						南宮鎖直足愁顰。嶽色忽然滿目新。對此却生山野思。不知身在軟紅塵。						䟱柳成行山色新。淸風高卧爽精神。淵明千古寧專美。我亦羲皇以上人。</text>
<title>夏日見柳葉黃落有感</title>,<text>草木當春發。霜落葉乃隕。雖不及松栢。亦豈比朝菌。盛夏天道亨。鬱茂如髮鬒。覽彼高柳樹。我心爲之愍。榮華曾幾時。須臾不能忍。炎熱五六月。獨自凋零盡。輕風吹黃葉。紛紛勢轉緊。空嗟衆蘀漂。無復千絲引。禀質旣荏染。早綠又兆眹。物命苦不均。天理昭可準。萬事固如斯。達人還不憫。寒天搖落後。四望堪一哂。</text>
<title>直禮曹偶吟</title>,<text>光化門前是禮曹。郞官况味極蕭騷。聽傳敎際忙驅馬。呈草記時急整袍。封印在傍非自用。築墻當面一何高。只應移席北窓下。遙看晴嵐興却豪。</text>
<title>霧蔽山萍掩池。甚無聊。各賦一絶。</title>,<text>朝來失山色。天地無精神。霧罷螺鬟露。疑是逢故人。						生憎水上萍。能蔽小池性。自應淸如氷。何由照似鏡。</text>
<title>有歎</title>,<text>遇旱求言聖旨諄。公車堆積捴經綸。畢竟一辭曾不槪。有君今日奈無臣。</text>
<title>衰年</title>,<text>衰年從宦儘堪嘆。享禮試圍到底難。獨典祀仍兼大祝。分收券或枝査官。眼生花處口偏澁。腕欲脫時齒自酸。出直又催投刺去。朱門深遠每盤桓。</text>
<title>大比之科。有收券官割封官。本無差等。近因割封官獲所割售之紙人錢頗饒。有力者競焉。又古例割封官與收券官。分東西坐階前。今乃獨登廳上。與試官同周旋。收券官顧孑焉下風。亦世變也。成二絶。</title>,<text>割封元不壓收券。爲是得錢屬玉堂。今日忽登廳上坐。古風堪歎漸茫茫。						收券元非遜割封。階前自古對西東。好官固是多錢得。胡乃廳庭忽不同。</text>
<title>細雨</title>,<text>細雨看不見。雲日光有無。隱隱石面變。鮮鮮草色殊。羣雀飛相聚。刷羽窺簷隅。騎牛短簑童。長歌不復驅。</text>
<title>旱餘雨</title>,<text>甲寅六七月。四十餘日旱。殆哉轍鮒涸。傷矣谷蓷熯。我行田野間。一見氣自短。高疇禿盡根。下田靑餘稈。村人自相對。鹿塲泣町疃。至尊憂且歎。减膳徹絲管。桑林禱可並。雲漢賦豈但。圭璧徒旣卒。骨鯁竟遂罕。却從方寸上。得雨能慰滿。佇聞歌黃雲。不復畏火傘。唉彼分憂者。得不竭誠欵。諱災莫自欺。恤窮匪可緩。人事在答應。天道適寒暖。民生何所恃。上有聦明亶。</text>
<title>晴望</title>,<text>晴望易爲眼。物物各呈態。小池疑開鏡。遠峀如掃黛。綠楊護樓臺。嬌垂不自耐。紫閣與白嶽。雲氣互作隊。日映成鮮新。風至或破碎。村烟時忽起。裊裊亦可愛。咄彼街陌上。富貴擁冠佩。行人畏觸犯。市童仰氣槩。煕煕復穰穰。出沒紅塵內。獨鳥歸飛高。長空羽不礙。</text>
<title>秋風</title>,<text>秋風日淸洒。雲薄靑天兀。垂柳落過半。踈颯如老髮。以彼天道變。感此人事忽。兒童相戱逐。不知惜歲月。愁來強欲忘。已復書空咄。</text>
<title>雕蟲小技也。於道未爲尊。矧閨情豔詞。其語昵私。其體纖巧。乃小技之小技也。决非壯夫之所宜爲。尤非君子之可留意也。余從來不爲此。良有以耳。近閱古人詩選。則此體居十七八。毋亦先王采風謠之義。而人情之大可見者。未必不在於是歟。因隨筆漫就。共十首。</title>,<text>欲折海棠花。凝粧出檻外。忽逢郞笑來。低首弄裙帶。						生憎白鼻騧。偏識娼家路。暗伺無人時。小嗔投石屢。						人言婦女妬。儂怪丈夫誤。厚薄苟無偏。十娥亦不怒。						薄具亦苦辛。待郞至夜久。醉從何處歸。飜怒不宜口。						蝴蝶飛無定。甞盡階前花。默坐秋波注。停針忘日斜。						鄰娘結伴去。爲是賞新春。同遊豈不願。恐被郞君嗔。						試向鞦韆上。擬作女中豪。却爲人皆仰。含羞不肯高。						小姑雖可憐。頗亦喜人過。何以買歡心。佩珠减箇箇。						纖葱刺繡紋。綵蝶亂芳草。傍人雖競稱。未若姑言好。													妯娌底相呼。紅牙戱賭拜。郞今促春衣。明日决勝敗。</text>
<title>重過野堂贈主人。偶用玉連環體。</title>,<text>易識君家難復忘。心長日短感篔簹。田飛白鷺波飜碧。石立寒僧鬢滿霜。相對以神無主客。各言其志有文章。十禽詭遇滔滔是。人世功名儘可傷。</text>
<title>有感</title>,<text>我國重名分。等級盖嚴截。簪纓赫世族。雖貧厲志節。下賤宜守分。敢以豪富埒。聖人昔制禮。上下必辨別。所以民志定。非此人類滅。世降俗漸訛。陵夷爭僭竊。行伍傲冠冕。市井抗閥閱。反欲高幾層。奚翅相較絜。風靡轉慕效。動輒加侮蔑。小不如其意。叱辱恣唇舌。奮臂或瞋目。意氣眞豪傑。吾王恤小民。與我能頏頡。渠雖曰士類。卬亦多締結。彼我均丈夫。何遽作殘劣。儂是壯勇衛。孰敢笞且紲。其言縱皆妄。此恥無由雪。敢怒不敢聲。閉戶遭挫折。傍人莫代憤。法豈爲我設。世變足可觀。達人良不屑。棄置且休道。逝將守吾拙。</text>
<title>聞琉球國漂人來。願隨使臣入中原還國。</title>,<text>聞道琉球客。漂船到我邦。俗徵衣飾詭。字譯語言哤。願附燕軺去。蹔安海魄𢥠。大東文物在。應使爾心降。</text>
<title>自禮曹佐郞。移江原道都事。</title>,<text>淸朝公道秉銓衡。進退抑揚意重輕。禮部佐郞猶實職。江原都事却空名。世稱致仕爭相慰。秩是外臺蹔似榮。殿最趁參循舊例。邸人坐數往來程。</text>
<title>乙卯元朝寫悲</title>,<text>亦知悲不及。歲改自霑纓。命也延陵達。天乎卜子情。古來皆有死。今日欲無生。曷以蹔排遣。強聽兒戱聲。</text>
<title>元曉</title>,<text>雞唱復鍾鳴。今年五十五。鬢髮被雪霜。耳目半聾瞽。况自哭子後。悲怛鑠臟腑。雖欲駕言寫。其奈貧且窶。垢弊世看醜。踈迂人爭侮。枘鑿劇齟齬。到處誰比數。紅塵擁朱輪。樓臺沸鐘皷。而我獨何爲。破籬行踽踽。詩書舊業荒。騷律新聲苦。邦家値今歲。五慶咸湊聚。吾王眞大孝。養志宜受祜。呼嵩獻壽觴。覃惠霈雷雨。和氣盈兩間。八域蹈且舞。幸際聖明辰。拭目夬先覩。顧此微末品。兼以性愚魯。葵藿縱有誠。芹曝奈無補。但願雨暘調。豐稔多黍稌。五慶。謂上卽阼二十年。大妃殿寶齡望六。加上尊號。景慕宮追上尊號。惠慶宮寶齡周甲。惠慶宮加上尊號。</text>
<title>次瓦隱幽居韻 族大父佐郞淙氏居交河瓦家洞先塋下。因自號瓦隱。</title>,<text>依近松楸淡泊居。吾宗質朴古風餘。非關傲態元逃俗。爲是幽情亦愛廬。疑義决如春水浩。曠襟開似月林踈。艱難不必傷遲暮。聖世應須用讀書。</text>
<title>日食詩</title>,<text>今上卽阼二十年。旃蒙其干單閼支。月正元日維甲申。噫吁嗟日有食之。食之自卯至巳旣。此日此變繄奚爲。天乃一大尊日是。太陽精煥煥赫赫無不照。萬古長御黃道行。所以喩之於君象。不似夜月有盈。其明人皆仰其尊。孰敢抗落于西山猶惆悵。蔽以浮雲尙憤怏。何况凌剋而薄蝕。使夫至圓者殘缺。至明者晦墨。得非斧斤怒斫劈。無乃蟲獸饞呑食。不意太淸怪事發。上帝胡爲仍寂默。日爲天眼睛。昏瞖成瞽盲。日爲天精神。晦昧失淸新。昔玉川子作月蝕詩。寸鐵欲刳妖蟇癡。此日而微覈罪魁。不知還是誰。豐隆屛翳列缺飛廉。都帖耳若無思。蒼龍火鳥攫乕寒龜。各閉目如不知。五星二十八宿森環羅。曾不爲天出一力發一奇。縱彼輩不事事。胡不下詔令奔馳。嗟乎以天威。公然坐受欺。矧玆三始朝。最居一年十二朔三百六旬之首。國行慶賀民樂新。于斯時不自先不自後。至神有此大狼狽。亦孔之哀亦孔醜。肆昔人因論脁側匿。以此爲尤徵厥咎。孔光對言六沴變。其應至重三朝見。富弼恥爲王廷羞。正會抗笏請罷燕。我聞日月不用行。雖有常度亦非常。陰盛陽微月揜日。所可詳也言之長。當食不食邈難追。當食必食還可傷。春秋二百四十二年。纔食三十六。唐二百九十年。乃至百餘食。世代愈降食愈數。度道古今。何曾異南北。男敎不脩陽事。影響昭昭謨訓垂。十月辛卯皇父聖。辰弗集房羲和尸。先王不得已而救之。又懸象魏誅後時。庭氏弓矢鼓人鼓。瞽奏庶走嗇夫馳。去樂不擧素服避。祝則用幣史用辭。職修六官蕩天下。陳置五兵與五麾。衛大魯小何足論。梓水昭旱揔可疑。後來晉史述漢儀。割羊祠社繩赤絲。麟闘誰徵齊諧說。鴉慵浪費詩翁詞。梅傷三倍徒爲爾。盧陳八事竟何裨。有兒慧悟羡黃瓊。請禱諛佞笑許芝。鄭興丁鴻多譏切。襄楷摯虞各箴䂓。此事來由雖未詳。大抵自古云不臧。上天聦明而仁慈。垂象示人何章章。苟不畏懼急塞除。安用譴告若詔語。然或有應有不應。此理茫昧不可據。粤宋盛時有若仁宗世。元朝日食荐在。康定皇祐嘉祐際。亦粤理宗崇儒道。淳祐正朝亦蒙翳。今我幸値千一會。胡爲復見遭陰沴。憶在丙午亦如此。豈以聖世乃反爾。仰頭憤憤俯歎息。安得丹梯九萬里。我欲問天公。一洗胷中疑。朦朧又欲磔怪物。長使金輪當天中。唶我血肉身無羽翼。徒有一點癡誠所欲忠。是事無奈何。是心不可窮。援觚作此詩。聊抒憂思忡。</text>
<title>月食詩</title>,<text>正朝日有食。上元月又食。正朝新年第一日。上元新年初滿月。于斯之時。胡迭而微。六沴不特脁側匿。摧輪破璧夷明暉。靑玻瓈上黑水精。怪事公然使我驚。兩曜在人如兩眼。何異明瞳忽成盲。盧仝昔作月蝕詩。後來效之有退之。當時憤憤涕泗下。心鐵刳蟇曾不遲。謂言更不瞽萬萬古。此意誠亦癡。仝死今千載。不知幾番坐受欺。聖兪頗重補救情。煎餠之婦敲鏡兒。甞聞古曆式。月亢日則蝕。闇虛正相射。斯盖有恒則。故日食書魯史。在月則無紀。雅詩戒不臧。彼月維其常。雖然當明失其明。均爲不用行。但此陽侵陰。猶勝陰勝陽。却憶去年上元宵。食之旣至于朝。是時我在宗正寺。朝服露坐招同僚。兩瞽相對迭擊鉦。鍮盆盛水戟飄㫌。故事豈敢徒循例。赤心耿耿蟣蝨誠。今年病卧聞此變。不覺長歎數三聲。安得長使月避日。更無災眚敢來嬰。</text>
<title>戱柬岐川</title>,<text>匹馬西郊駄病翁。歸來頹卧眼朦朧。荒厨三日銼煙冷。小帖寄題學魯公。</text>
<title>苦雨</title>,<text>未雨常苦旱。旣雨又苦霖。還將兩月熯。反成十日淋。胡不均其施。不亢亦不淫。昊天故不傭。振古非斯今。隨遇動騷屑。所恨俗人心。射利閉百糓。惟恐藏不深。貿遷遂無路。借貸况可尋。苟非取諸宮。那免死亡侵。小民惟怨咨。上帝元赫臨。自是行有常。毋曰高難諶。嘗聞古宰相。燮理陽與陰。曰時以雨暘。咸若曁獸禽。和生民鼓舞。豐占穀播琴。叔世何相反。欺詐胥駸駸。至尊獨憂勤。使我悲不任。安得六氣調。永不畏孔壬。</text>
<title>僦屋之壁有立春詩。曰戶戶題楣各自謀。東君每歲獨擔憂。那將九十陽和力。曲副人間種種求。不知誰所作。而詩意婉諷堪誦。余因其意而步其韻。</title>,<text>命數難容我智謀。世人枉費一心憂。煩君莫念東皇苦。禍福疇非自己求。</text>
<title>都事亞於監司。爲任甚重。近來虛縻在京。未嘗之官。惟冬夏殿最時。謂之眼同磨勘。以驛夫馬邀去。卽復還其家。實無所事也。余以江原都事。亦作此行。纔出東門。風雨大作。馬上口占三絶。聊以自嘲。</title>,<text>東出都門路正長。顚風斜雨暗垂楊。衝泥盡日無乾處。自笑吾行爲底忙。						貶褒同勘但虛名。猶復年年許馬迎。慙愧有名無所事。炎天空費往來程。						都事其名實則何。朝廷官爵太差訛。誰能晉晝從容奏。第一經綸革這窠。</text>
<title>途中雜詠</title>,<text>衰年行役儘堪憐。况復官程未敢專。懸崖疊壁人疑步。亂石危橋馬㥘前。鳳郵樹暗龍門雨。雉嶽雲連鶴館煙。強撥悶愁還自慰。平生萬事只聽天。												其二						驀溪攀崦路回環。深樹時聞怪鳥𠴨。天下冗官惟亞使。人間險路是東關。不如寂寂門空掩。何事棲棲鬢欲斑。愁裏眼明偏有賴。馬前蒼翠列螺鬟。												其三 聞道伯欲不許金剛之行。故詩中畧寓歎恨之意。						喝道聲長皁盖張。公然學得使君裝。驛亭秣馬斜陽閙。官樹鳴蟬七月凉。天下應無如意事。峽中多有可居鄕。倘微此職誰拘束。料理筇鞋却不妨。</text>
<title>對雉嶽山謾吟 二絶</title>,<text>淸陰堂邃歇征鞍。雉嶽山高列碧巒。誰把彩屛千萬帖。長敎人作畫圖看。						耘谷高風照後塵。見其山似見其人。高山仰止大名在。山不頹時名不湮。</text>
<title>今行擬入楓嶽。監司不許。</title>,<text>此行只是爲蓬萊。勝事如何造物猜。自笑吾生仙分薄。無端虛往又虛來。</text>
<title>贈劒舞妓花纖</title>,<text>佳人才貌擅關東。劒舞華筵更覺䧺。白日雪霜雙袖際。晴天風雨半堂中。柳條腰裊渾成態。血色裙回忽似空。未必公孫能勝此。問誰學得草書工。</text>
<title>浮萍閣 二絶</title>,<text>池中有浮萍。小閣以似名。閣上往來人。俱亦是浮萍。						遠天鳥影小。密木蟬聲深。池水何淸淺。浮萍自古今。</text>
<title>浮萍閣。次壁上白洲韻。二首</title>,<text>幾英䧺沒草萊。且逢勝地暫徘徊。似萍浮浮萍閣。人亦浮萍往復回。池中魚自戱。上花爭開。富貴繁華眞一夢。不如陶潛歸去來。													浮萍閣對蓬萊。小娥進酒莫遲徊。下有池上有檻。斯營斯歲幾回。半簾嵐氣入。一鑑天光開。良辰美景俱難得。勸君乘月抱琴來。</text>
<title>蓬萊閣</title>,<text>閣以蓬萊號。樓疑羽客居。團成三島象。縈帶一池䟽。綵艇宜芳月。牙籤韻道書。錚錚壺有矢。玉女問何如。</text>
<title>遣悶</title>,<text>我東金剛山。其名天下擅。所以中國人。願生而一見。幸生猶未見。寧不愧俗諺。世故纏如膠。流光迅似箭。豈但囊羞澁。恒坐身病倦。荏苒五十年。矯首徒結戀。東關幸佐幕。自謂天借便。秋風動新凉。雲峽飛輕傳。一萬二千峯。髣髴如當面。道途入屈指。送者皆艶羡。及到原州營。咄哉計忽變。方伯統一路。號令若雷電。謂言無近例。未可恣遊衍。况異掌試行。肯許如爾賤。莫謾說風流。恐或煩州縣。聽來氣自沮。愧憤交胷戰。得非少仙緣。無乃坐性狷。宿願嗟未遂。勝遊竟孰餞。甘受友人嘲。剩羞奚囊卷。終當任我意。窮搜趁鸎囀。</text>
<title>看山 三絶</title>,<text>峯巒疊高低。草木上蒼鬱。白雲出其間。飛飛變態倐。						雨後山容鮮。晴空立天然。新瀑一何怒。飛奔勢無前。						峽山多霧雲。峽田多黍粟。如何峽中民。獨似海邊俗。</text>
<title>客中遇雨</title>,<text>昨夜星開笑。今朝雨鎖愁。濛濛初暫濕。决决遂成流。斗覺圃容改。新添花色幽。遠行歸未得。魂夢洛城秋。</text>
<title>奉恩寺</title>,<text>理筇今選日。負笈昔何年。宏豁樓金粟。依俙地白蓮。居僧奔野穡。遊客住湖船。莫道非高嶽。風光正可憐。</text>
<title>遊白鷗洲</title>,<text>隨意飄然杖屨輕。白鷗洲濶綠波鳴。二陵落木秋聲急。南漢斜陽粉堞明。忽去復來船上下。纔分旋合水廻縈。烟橫月出歸猶忘。童子休言酒盡傾。</text>
<title>夢作</title>,<text>時爲文章失。名因造物輕。秪將閑歲月。空自費經營。</text>
<title>寓居南麓</title>,<text>東僦西僑跡似萍。終南之麓又茅亭。秋晴紫閣森當戶。松列蒼崖巧作屛。已喜僻幽塵事少。不妨潦倒濁醪停。閑談嬉笑帶傾覆。有眼何須形白靑。</text>
<title>倚樓</title>,<text>危樓徙倚共閑雲。蕭瑟秋聲不可聞。斜日入山蒸紫氣。微風吹浪走蒼紋。忽思遠客征鴻疾。似助繁愁落木紛。衰朽卽今無所事。詩能排悶酒能醺。</text>
<title>乙卯十二月二十日。親政於春塘臺。猥蒙臺職之除。感而成詩。</title>,<text>聖意嚴銓稱。淸官到甕繩。昊天偏雨露。臺閣愧風稜。除旨初疑誤。召牌未敢承。涓埃報答志。衰朽恐無能。</text>
<title>又漫吟 七律</title>,<text>末世囂囂捴靡風。淸朝耳目太朦朧。望風論事情難遁。挾雜彈人意不公。縱欲欺心因賣勢。其如求利反成窮。平生烱戒存家訓。倘免危機到此翁。</text>
<title>送平安都事尹昌离</title>,<text>吾宗老都事。恬雅出塵埃。有作皆千數。無書不萬回。古人差可意。今世豈知才。晝錦榮歸地。衣冠話外臺。</text>
<title>丙辰元朝偶成</title>,<text>無德無才一野民。居然五十六年身。秪將拙性甘垂翅。敢向榮塗擬躍鱗。世態如雲眞易變。人心似面苦難均。樵童釣叟渾堪友。何處靑山白水濱。</text>
<title>丙辰正月二十日。駕幸華城。展謁顯隆園。二十四日回鑾時。下御製一律。命隨駕官及留都百官皆賡進。御製詩曰。晨昏不盡慕。此日又華城。霡霂寢園雨。徘徊齋殿情。若爲三夜宿。猶有七分成。矯首遲遲路。梧雲望裏生。賤臣時無職名。雖不敢與於賡進之列。奉讀不勝感咽之懷。乃敢擬賡。以寓微悃。</title>,<text>不匱吾王孝。年年每水城。羹墻存聖慕。旄羽見民情。路以遲徊遠。臺因洞屬成。瞻依睟容在。長看瑞光生。追聞有命只押城字。餘則隨意拈韻。</text>
<title>三月初三日。親祀皇壇。賡進韻。代人作</title>,<text>將事皇壇衮冕親。崇禎年後幾回春。茫茫駿命欲天問。寂寂麟書無地陳。終古虔誠瞻俎豆。偏邦禮義有衣巾。風泉三復增心怛。况是先朝舊制遵。</text>
<title>微雨</title>,<text>霏微竟日雨。茅潤簷有滴。雲霧弄前山。巖峀遞蒙羃。烏鳶乘暮風。羣飛意甚適。</text>
<title>除騎郞戱吟</title>,<text>騎郞新命荷恩私。唯恐不堪詎敢辭。穉兒不識吾衰朽。只道前頭小免飢。</text>
<title>親臨煕政堂。設文武臣殿講。余以入直騎郞侍衛。偶占一律。</title>,<text>少年文武殿中間。誦讀難疑上賜顔。日射黃金煕政榜。臚傳玉筍侍臣班。韎韋豈識孫吳妙。帖括皆愁易禮艱。躬覩盛儀還自笑。迂儒戎服鬢毛斑。</text>
<title>監軍蒙點。受牌至廵廳。廳壁有游齋李玄錫詩。謾步其韻。</title>,<text>坐看夕烟遠樹籠。經營萬事捴成空。無緣髮黑還憐白。最困袍靑謾羡紅。點去小廳廵夜卒。想來淸禁報時童。寬心賴有鄕人伴。解說休徵歲可豐。</text>
<title>家舍見逐。無所於歸。偶形於詩。</title>,<text>靡家靡室剩堪悲。世界淸平獨亂離。空宅鎖多高義少。朽錢藏固快人誰。有時交謫徒憐拙。到處羣嘲却似癡。納納乾坤貧欲死。連雲華屋貯驕兒。</text>
<title>又吟一絶</title>,<text>泛泛梗隨水。遑遑鳥失巢。錐刀此世界。誰獨有神交。</text>
<title>中宮殿端午帖 四首</title>,<text>自多和氣迓佳辰。不用桃符與艾人。九子剩添雙粽瑞。六宮爭頌二南仁。書留彤管徽音揭。薦罷朱櫻曉旭新。坤德配乾遒百祿。禁門先覩赤靈眞。						休光贊玉燭。佳節届朱明。時雨榴叢過。薰風殿角生。粉團蒲細映。綵縷葛初成。遐福由陰化。宮娥溢頌聲。被抄書進十張						齊明羲曜仰圓舒。長養風微喜雨初。簾捲濯龍鸎百囀。昇平氣象畫難如。						漢朝辰在北。周室化先南。偶値天中節。宮人誦葛覃。</text>
<title>兵曹直中。偶成長篇。</title>,<text>騎曹於六曹。最難供厥職。內司異外司。佐郞遞宿直。深嚴九閽內。密邇正殿側。兵馬総宿衛。門鑰謹察敕。肅穆雜人屛。董責喧譁息。射講試必參。修掃廢罔或。省記申是限。軍號昏爲式。各門點黑衣。雙驛考金勒。其任固莫重。其務亦旣亟。况是二更初。廵檢自成則。仗士騰木棍。御牌佩韋飾。紫禁夜沉沉。驗奸遍南北。夜分始乃歸。未敢解襟襋。假寐旋驚覺。盈廷已辨色。整帽梳洗忙。移座軒楹卽。䟽章與吏隷。靡不關通塞。法殿設寶扆。侍衛趁時刻。刀鞭及櫜鞬。戎服何整飭。紅雲一朶邊。竟日立如植。豈不榮近光。奈此衰乏力。有時作監軍。恩命恒不測。殿門晡受牌。廵廳夕傳食。坐待鐘鳴盡。輕裝恐人識。霜雪忍指直。風雨踏月黑。宮廟與城闉。次第細糾劾。逢人輒搜詰。有奸莫諱匿。忍事詭以遇。無寧愧自默。平明拜還納。中心每惶仄。有疾尙強策。無馬最窘逼。甞聞夏官屬。掌政平邦國。太宰建六典。所以爲民極。祈父乃薄違。縉雲亦去慝。顧慙昧戎經。臨事多迷惑。旣乏張憲才。敢望姚崇德。罪郵行將至。報答安可得。修職以俟命。庶用勤自克。</text>
<title>禁中夜廵歸。則吏言政院隷從門隙受吏判䟽。盖承宣連促之也。兵曹入直堂上見之呈草記。則承宣以字句之有欠。再次還送。使之改納。而先自啓請。罪兵曹堂郞。上命罷之。余則雖出於夢寐之外。其惶蹙甚矣。因成一絶。吏判沈煥之。承宣鄭尙愚。兵曹堂上參判李敬一也。</title>,<text>禁中廵檢整冠袍。點卒監門敢謂勞。夜半歸來聞吏語。事由喉院罪兵曹。</text>
<title>拜吏郞。感而有作。</title>,<text>騎郞纔罷又天郞。官况休言太薄凉。廵夜禁喧都卸却。此身無處不恩光。</text>
<title>吏曹直中。以詩記其職。</title>,<text>天衙舊廨謾成虛。金虎門前是直廬。啓請官班侵曉色。修呈省記趁申初。摘奸禀祭憂鞍馬。隨政準資按簿書。白首郞潛眞分內。只嘆筋力已無餘。</text>
<title>又以詩詠其閑</title>,<text>淸寒官府最東銓。况是潛郞但備員。不直一文無月俸。未參諸政有時眠。宮門盡日惟嘶馬。禁樹迎秋好聽蟬。吏隷何曾相對面。每當公故暫來前。</text>
<title>差祭齋宿於直房。入直者乃李佐郞 明孚 也。吟以贈之。</title>,<text>同庚同榜又同僚。憶昔同齋似隔宵。禁樹蟬聲淸數日。可憐相對髮蕭蕭。</text>
<title>雨止月出</title>,<text>雨止雲放月。煙氣白漫空。萬籟自能寂。時聞遙天鴻。樹葉烱有光。斜飜受微風。庭中落衆影。奇妙各不同。軒楹遂皓然。如坐銀海中。景絶不可名。興極誰能窮。獨酌亦無妨。賖酒呼小童。</text>
<title>七月十九日。親政于煕政堂。余以吏郞參政席。口占。</title>,<text>便殿晨趍近耿光。親臨大政仰吾王。恩私酒饌霑方丈。際會風雲動一堂。敢保兩銓心似秤。只應三伏汗如漿。諸公濟濟恢張地。慙愧龍鍾白首郞。</text>
<title>以天郞奉命摘奸於社稷大祭諸執事齋宿處。路中記小兒言。</title>,<text>乘出郵𩣭却借鞍。街兒拍手笑天官。兩軍前導朱衣後。社稷淸齋去摘奸。驛馬無鞍故借之。摘奸之行。例以兩卒前導。吏朱衣騎馬以從。</text>
<title>卽事</title>,<text>雨過雲猶堆。天色因罅靑。樹木受返照。枝葉皆分明。村墟忽蒼蒼。裊娜孤煙生。鮮鵲噪古木。老牛遵虛汀。獨鳥歸自遠。浩然心無營。</text>
<title>陰雨</title>,<text>雺曀作細雨。有天無四山。犬吠遠村巷。如在白雲間。萬象失本色。禽鳥亦不閑。書潤仍成濕。門啓還復關。日月應自明。何不照宇寰。長風決浮雲。我輩庶歡顔。</text>
<title>八月十五夜</title>,<text>中秋霽月圓。萬里瀅然天。不敢星河色。遂無晝夜權。囂塵何處遁。混沌厥初全。眺望難爲眼。浮浮只淡煙。</text>
<title>丙辰春無花</title>,<text>當宁二十載。丙辰月維正。初九至十一。寒酷風仍獰。人蟄惟戰慄。鳥窮皆悲鳴。樹木亦凍枯。鑠盡蓓蕾萌。當花遂不花。雖生如無生。造化遺巧妙。天地失精英。試上高阜望。四顧歎且驚。杏村誰能指。桃源眞不明。遠遁探蘂蝶。交愁織柳鸎。陽春不留迹。芳園難謝榮。韶光太索莫。何以賁京城。少年遊冶子。但取尋春名。此事古有否。顧慙識未宏。春秋所不書。史傳亦無評。庶徵果焉如。中心故不平。竊聞百年前。無花亦西成。冬暖猝春寒。植物違性情。景色縱蕭條。卜驗幸休禎。稻麥苟皆熟。花果奚翅輕。雨暘正時若。努力事耘耕。</text>
<title>題奎章全韻</title>,<text>御定奎章全韻書。四聲諧比蘊無餘。叶音通押輸援據。增補排編倣古初。同異互參標圈以。華東分析諺翻於。聖朝文治斯爲盛。俗學從今免魯魚。</text>
<title>賜送奎章全韻</title>,<text>院吏手擎新韻頒。解包祗受細披看。閣臣署押兼安寶。爲是微蹤忝邇班。</text>
<title>友巢巢許是去非遷葬挽</title>,<text>許以友巢亦許倫。風標逈拔見天眞。心存特義傾千古。行著三綱任隻身。世誦東西南北策。士談前後始終人。靑烏聞說今重卜。一哭玄和恨未親。</text>
<title>冬夜</title>,<text>冬夜似靳人。待明不肯明。衆雞互唱酬。斜月猶自淸。遙疑日輪凍。苦難昇天行。縱使幸而朝。幾何還晦盲。此時天下人。應多悲苦情。窮民失恒業。遠客數歸程。波吒卒枕戈。啼怨嫠抱嬰。堯舜病博濟。咫尺殊枯榮。窶人未知命。強欲鳴不平。安得黃綿襖。一齊覆蒼生。</text>
<title>同僚皆以宣諡出去外方。余獨直旬有餘日。</title>,<text>孤寒勞碌命途然。鎖直連旬任獨賢。却羡諸僚宣諡去。馳郵張蓋又厨傳。</text>
<title>入直處在闕墻外。每夜有軍卒來呼掌務無數。睡不得着。</title>,<text>紅塵日日沸如羹。暫喜中宵夢不驚。無奈隔墻屯衛處。頻呼掌務每連聲。</text>
<title>秋望 三絶</title>,<text>落日登樓望。秋山遠欲無。何處閑遊客。驢鞍掛小壺。						鳥衝村煙飛。牛帶夕陽歸。江邊一釣叟。獨坐碧苔磯。						碧樹圍江村。居人靜不喧。少年補漁網。老叟弄孩孫。</text>
<title>遣悶</title>,<text>雪後天仍陰。黯淡似霧霿。樹木濃新畵。峯巒隱微夢。村容月影疑。市聲風便送。小竈茶煙濕。空堂碁響凍。稚兒不可禁。強將簷氷弄。我思忽不樂。地大嗟物衆。何限不獲所。怨咨無因控。跣足男負薪。單裙女提甕。戈鋋赴團練。鞭桎督稅貢。平民多失業。汚吏寧不痛。竆巷讀書人。莫歎爾屢空。長安幾甲第。歌舞繞畵棟。暖𣰽盈貂蟬。綺饌象龍鳳。狎客間靑娥。主人酒正中。內閣榮寵殊。絲絡日飛鞚。出入判奴主。傾奪較伯仲。古詩今已亡。誰復陳以諷。空言咄無施。憂思謾澒洞。</text>
<title>十二月二十日。親臨春塘臺都政。余以天官郞。復參政席。</title>,<text>夏政親臨煕政堂。冬政親臨春塘臺。獨使至尊憂且勤。爲民一念擇賢材。帳殿高闢暎花前。羽衛肅肅如霆雷。尙書在前諸郞後。承命趍入又連催。手捧紙硯兼朝籍。足但拾級頭敢擡。臺上臺下分文武。是日不獨政筵開。志鵠射夫賭巧力。歌鹿儒士較雋才。日高寒緊雲墨色。朔風怒吼何壯哉。調刁直倒上林喬。淅瀝橫灑飛雪𩄟。半空御幕吹盡裂。束竹窸窣幸未摧。氣色愁慘夜益晦。直至雞鳴猶喧豗。此時那得運弗律。口箝指直眼眯埃。凍皸徒自羡煖帽。飢渴無由傾溫杯。輕裘妙饌不受寒。富人哿矣吾輩哀。自憐病弱氣難支。况復精力已衰頹。爲貧未能拋斗祿。龍鍾歲歲仍低徊。敢恨酷寒偏觸冒。只幸威顔共昵陪。前夏亦隨冠冕入。當暑遇雨愁難裁。無乃命途苦嶔崎。鬼物捓𢋅戱且猜。昔人招隱眞枉計。早晩須謀歸去來。</text>
<title>丁巳元朝偶成</title>,<text>五十七年倐爾加。人間萬事儘堪嗟。從今不作閑思想。只得看書度歲華。</text>
<title>人日立春</title>,<text>人日天開朗。朝暉射竹窓。土牛誰出一。氷鴨不成雙。硯冷䟱書帖。花遲愧酒缸。峽村吾所愛。春暖溯淸江。</text>
<title>不訪</title>,<text>人不訪我我不訪。莫往莫來亦何妨。有時扶杖衡門下。獨立悵望雲天曠。歸來靜坐還讀書。上窮天人細蟲魚。焚膏繼晷仍成癖。終歲沉潛其樂且。席門安用多車轍。達官自古稱閥閱。草木同腐誰比數。許史金張眞豪傑。末俗詭詐事輕儇。少年凌長愚蔑賢。眼暗頭白默數尤。恨不早謀二頃田。</text>
<title>囉嗊曲 三首</title>,<text>江潮還能汐。郞去不肯歸。可憐水有信。所嗟人却非。						白日圓無缺。浮雲聚却分。願郞如白日。不願似浮雲。						伐性靑帘醪。憐錢大堤女。如何郞不知。使我徒延佇。</text>
<title>無題 五首</title>,<text>物物逢春各自奢。上林啼鳥向陽花。寒谷獨遲和氣動。四時造化亦偏差。						莠苗朱紫辨何難。墨行儒名最可嘆。自笑力綿心獨在。區區還欲障狂瀾。						腐鼠嚇鵷尙有因。事關利害易迷眞。生憎醉漢太無理。強欲橫侵行路人。						由來穰穰復煕煕。各自謀身亦勢宜。頗怪世間多妄想。害人何必巧營私。						魚目還求善價沽。聲名輝赫滿皇都。荊璞未明身已刖。世人爭笑卞𤧗愚。</text>
<title>李基慶休吉投示與睦餘窩唱酬韻。聊次以送。</title>,<text>辨早防微戒履霜。聖人扶抑在陰陽。孟朱自是前同後。鄒楚何論弱敵彊。妖魅黑林中夜暫。瑞暉黃道一天長。宸綸實邁山東詔。拭目新春擧賀觴。</text>
<title>偶吟</title>,<text>紅日東窓喜雨晴。一壺春酒聽流鸎。風過細草悠然快。花發新枝分外明。萬事都歸天理定。百年難得命途亨。邇來漸覺忘機盡。山鳥溪魚近不驚。</text>
<title>暮歸</title>,<text>閒來携杖路縱橫。花鳥詩篇逐意成。暮歸還有開心處。學語稚孫帶笑迎。</text>
<title>華城動駕拜園。余以入直。未得陪從。遙望有吟。</title>,<text>華城淸蹕歲爲恒。𠑔直微臣扈未能。縱是身留心却去。羽旄鍾鼓路靑繩。</text>
<title>落葉詩 二百字</title>,<text>落葉隨風轉。飄颺苦難休。雖欲少暫定。其柰不自由。風勁吹益急。葉輕勢靡留。氛埃相追逐。毛羽共周流。纔看依地走。忽又離空浮。踔踔疑趮雀。團團學輕毬。逢坳似遲回。罥芥欲庇庥。薄質何能耐。離蹤終莫收。趫過逐花蝶。疾甚下灘舟。畢竟焉所止。形影良悠悠。人生亦如此。丈夫多旅遊。弱植那得固。善性本自柔。顧無墻壁依。常有彊梁憂。棲屑謝謀身。顚沛甘低頭。鹽車困太行。日暮歲已遒。城闕挑達兒。捓𢋅笑且羞。所以賢豪人。五月薪而裘。物勢自昔然。達觀豈怨尤。大藥未駐春。烈士空悲秋。寄語枝上葉。會有寒風愁。</text>
<title>軺軒</title>,<text>軺軒高丈餘。獨輪而長轅。上容一人坐。巍巍儘貴尊。驅出大道上。浮空似無根。冠服劇輝耀。高視誇騰鶱。人勞車甚澤。喝辟夾道奔。贏得市童憐。到處隨且喧。但仰坐地高。安危竟孰論。行須擁前後。止輒靠墻垣。苦無特立操。常留刻畫痕。自謂獨我能。不知皆君恩。意氣驕妻妾。功名期子孫。識者傍竊笑。爾從東郭墦。倘或一蹉跌。𥚁敗可勝言。莫尋傾覆轍。宜招戒懼魂。此語雖陳腐。亦有至理存。題詩寓慷慨。聊以警朱門。</text>
<title>華城</title>,<text>華城形勝甲吾東。奔走臣民各盡忠。粉堞麗譙魂夢外。彩樓雕閣畫圖中。國人孰昧君王孝。今世皆聞水邑䧺。過客停驂多感歎。俗雖讓古技逾工。</text>
<title>出華城八達門。路上偶感。</title>,<text>華城南出路倭遲。如畫山川景物宜。小駐征驂回首望。蒼梧雲樹不勝悲。</text>
<title>南原廣寒樓</title>,<text>南縣如從月殿過。廣寒華構意維何。蛟龍城古山疑雨。烏鵲橋橫水似河。丹桂欲添吳子斧。素娥能學羽衣歌。凭軒領畧風光盡。公遠銀虹較孰多。</text>
<title>湖南 三絶</title>,<text>湖南多大竹。處處以爲屋。重任終難當。柱樑却是木。													全州山麤壯。依然似峽中。農客燒畬盡。峯巒處處童。						僻路少行旅。時時聞細語。破籬矮屋中。盡是績麻女。</text>
<title>順天松廣寺 三首</title>,<text>峯壑遞呀若。招提來突如。葉軒風掃疾。雲碓水舂徐。林密迷歸鳥。池淸數躍魚。老僧年幾許。吾欲問原初。						寺名松廣世皆知。普照何年相此基。冷骨佛依金殿聳。觀心僧假念珠嬉。溪如蕙帶回回妙。山似蓮花疊疊奇。春日漸遲行客倦。禪房物色正宜詩。						奇徵異蹟最禪家。松廣寺僧向我誇。能見難思神造器。相傳爲寶佛留牙。寸龕衆釋嗤猴棘。一浴雙鞋勝錦袈。更有國師遺舍利。爭言是日坐蓮花。</text>
<title>松廣寺左。有水石亭。水石甚奇。亭楣有無用大師韻。次之。</title>,<text>定自麾山鬼。還應泣水仙。闘霆林欲戰。噴雪石渾穿。氣撼三楹屋。寒愁五月天。塵襟能一滌。身世忽蕭然。</text>
<title>又次壁上金三淵韻</title>,<text>松廣多名勝。無如水石亭。妙奇觀佛力。豪壯賀山靈。暗地雷掀屋。晴天雪灑櫺。貪看還恐錯。頻喚主人惺。</text>
<title>湖南道中 馬峙栗峙皆在南原。猫峙在谷城。佛峙在樂安。車嶺在公州。</title>,<text>馬峙栗峙昨日過。猫峙佛峙今日踰。纔經一峙又一峙。廻崖絶壑使人吁。始謂車嶺最峻險。若比諸峙是坦途。人生行邁不知止。愈往愈甚忘其軀。誰能戰兢懷戒愼。或將羊膓視通衢。我今衰病不得休。日日驅馳胡爲乎。爲貧苦被微官縛。自笑不暇笑人愚。安得平地作神仙。杖屨逍遙一事無。</text>
<title>到興陽馬輪村。宣忠剛公宋侃諡。有吟。</title>,<text>廵撫危忠世共欽。狂歌痛哭孰知音。原長春薇堪奠墓。基留西洞尙傳心。一片照圓湖上月。數聲啼苦越中禽。聖朝賜謚仍斯地。承命微臣感不禁。宋公以端宗朝廵撫使。奉命在外。及還已遜位。乃復命於寧越。仍逃之興陽。每痛哭於水涯山巓。人目爲狂老。自號西齋。至今號其舊基爲西齋洞。遺命葬於樂安薇原。今其後孫在興陽者。不啻數百家。丁巳二月。始延謚于舊基。余時以天官郞。𠷢命往宣。</text>
<title>贈妓瀛洲蟾</title>,<text>仙境瀛洲照玉蟾。淸光無限捲珠簾。天上尙多圓缺恨。人間離合復何嫌。</text>
<title>歸路登華城訪花隨柳亭</title>,<text>控衛寢園重。關防畿輔先。華城實顯敞。遊客自留連。頓忘危時戒。且從幽處憐。長安旣北聳。八達又南搴。躋險纔瞠若。有亭忽翼然。華虹門儼闢。花柳扁高懸。突兀臨無地。虛空仰有天。水回疑蕩泛。山崒欲騰騫。曲檻神排置。環楹巧折旋。逈孤憑雉堞。要妙餙龍船。鸎學姸歌裊。蝶隨妙舞翩。繁華勞顧眄。縹緲畏攀緣。此地富財力。長時沸管絃。架虛層榭轉。占隙小臺圓。渺渺超人俗。飄飄可羽仙。樑間凝沆瀣。簷隙宿雲煙。富媼誇生色。化翁愧失權。鼓旗留正鵠。飛躍玩魚鳶。松倒波搖影。霞飛谷競姸。吾王誠達孝。綿籙萬斯年。華城之北門曰長安。南門曰八達。</text>
<title>題梅窩宋公殉節錄</title>,<text>梅窩遺錄儘堪尊。罵賊捐軀想毅魂。叔侄兩城心報國。夫妻雙節血留冤。風聲遠矣垂千古。忠烈森然萃一門。樹得綱常貤贈厚。聖朝恩典泣雲孫。梅窩宋悌。癸巳以唐津縣監。殉節於晉州倭亂。其侄德馹。丙辰以富寧府使。殉節於胡亂。當宁丁巳。贈職其後孫啓弼。來請詩。</text>
<title>與人論詩偶吟</title>,<text>詩亡末可奈。辭達誰能眞。未得讀書力。還期絶等人。驟聞如有卓。細繹却無倫。此意前賢解。文從乃去陳。</text>
<title>遣閒</title>,<text>萬理昭森靜裏知。色形無數各參差。山河至大人爭小。天地元公物自私。攫鼠嚇鵷誇善妬。捕蟬忘雀費潛窺。紛紜世事須經歷。欹枕閒中看戱兒。												其二						客稀讀倦枕頻欹。夢罷閒看物性宜。燕欲定巢還未决。蝶將留蘂却如疑。明虹貫月知書寶。紫氣衝星見劒奇。萬事悠悠渾是幻。寬心遣興不須詩。</text>
<title>除藍浦縣。夜半謝恩。仍下直。</title>,<text>銓曹儤直已周年。南縣新除有隕天。半夜延英辭陛出。五雲回首更留連。</text>
<title>賦得藍田 藍浦一名藍田。有藍田驛。又名玉山。有玉馬山。</title>,<text>水面天然月出姸。兩峯千澗自相連。尉當黑夜呵今將。英搗玄霜話宿緣。晝靜溪鳴松映竹。春深日暖玉生煙。聖朝布化宜斯地。鄕約元從呂氏傳。</text>
<title>玉山館壁上。有自前朝相和之韻。聊復步成。</title>,<text>但感恩私重。何須郡府雄。依山多仄磴。濱海少淳風。短髮霜垂白。孤心日照紅。還慙舊時業。荒廢簿書中。						日暖藍田玉馬靑。客懷花攪樹冥冥。天慳片月雲深嶽。波撼孤城接溟。落照樓臺千竹塢。秋聲鼓角萬松亭。延英宿趼渾如夢。浮世眞同水上萍。</text>
<title>又漫吟</title>,<text>衰年殘縣分堪安。遠澗高峯玉馬寒。戎務御營兼把捴。舊銜銓部一郞官。疎才試邑霑洪渥。弊局臨民愧素餐。最是簿書程限急。拜迎鞭撻足辛酸。</text>
<title>監營之行。偶有所見。於途中口占一絶。</title>,<text>綠陰樹下凈蒲茵。村叟弄孫不襪巾。顧慙束帶甘形役。羡爾田園自在身。</text>
<title>族兄士眞氏寄二絶。次之。第二絶原韻。及於邪學故答之。</title>,<text>駑才敢恨困塩車。百弊孤城衆蝟如。政拙催科惟俟譴。愧無微惠及村閭。						秋霜之後又春風。此是吾君敎化功。別有微臣深遠慮。中心雖異外儀同。</text>
<title>刈盡竹間草。竹林淸疎。風來若欣然。賦三絶。</title>,<text>衆草欲無竹。今朝喜廓淸。輕風動一陣。蕭瑟生寒聲。						月出東南隅。映玆竹數株。庭空斜影落。此畫古今無。						草盛竹還微。古來良可欷。伯夷淸聖者。所以食山薇。</text>
<title>途中雜詠 七首</title>,<text>忽爾溪雲蒼。山風吹急雨。牧童還不驚。騎犢向蘆浦。						衆雞如較藝。各欲勝他鳴。默聽纔一遍。善惡自分明。						亂樹羣蟬鳴。喧中却有靜。高風孰起懷。悵望千秋永。						孤燈滅復明。愁客坐三更。蕭瑟風何自。秋蟲四壁聲。						斜陽入小柳。葉葉翻金銀。西望蒼然色。分明見行人。													曙光奪月色。西崦月如雲。一帶沙灘白。驚飛宿鷺羣。						世上無公言。人間盡曲逕。此時惟勢爲。何日是天定。此下有白雲寺僧所題狀七絶一首在下板</text>
<title>縣齋謾吟 三首</title>,<text>不及爲親却爲貧。未能治己欲治人。有時自顧平生志。慚愧開衙對彼民。						作吏風塵昔所悲。寧堪孤弱復衰羸。世人多被飢寒動。士苟淸高肯屑爲。						抑揚守令係監司。非理相加足可噫。誰說拜迎心欲碎。拜迎猶是古來䂓。</text>
<title>聞監司狀罷。卽發程。馬上有吟。</title>,<text>營門奏罷罪無因。趙孟所能爵是人。封印解符仍上馬。此身今日始吾身。</text>
<title>遣悶</title>,<text>洄泬機權儘可疑。天公猶復太偏私。終年鮮有無風日。一夜難逢賞月時。每願人心還似我。元來世路捴如斯。苦多樂少何須悶。從古英䧺浪淚垂。</text>
<title>繫獄十二日。勘罪得放。</title>,<text>下官有口還無言。上官有筆動自管。却把論列謂不報。更將明白歸漫漶。封啓直達香案前。先罷後處以法斷。選部擇人便差代。金吾發卒相催趲。虎頭閣高門重重。風動鋃鐺人跡罕。畫地刻木昔聞諺。尖巾黑衣今作伴。廳上議讞恣繳繞。階下納供輸衷款。今日乃知獄吏貴。左右飜覆殊冷暖。意中遂勢定賓主。紙上遣辭任長短。杖贖以金告身奪。國典功减等稍緩。歸來依舊萬端愁。啼飢號寒四壁但。此身到底被聖恩。偃仰衡門跡閒散。天下是非片雲幻。世間榮名一夢誕。抱關擊柝亦有命。潦倒猶足養吾懶。監司以白彜齋祠院冐禁。使之毁撤。而儒生不從。故卽論報矣。監司狀罷以爲不卽論報。又曰徒事漫漶。故三四云。</text>
<title>詠雪江浴鳧</title>,<text>積雪四山白。深江一帶碧。羣鳧獨不寒。出沒意相得。</text>
<title>白雲寺僧來訴僧徒多移去他寺。請禁之。卽題其狀。當在縣齋謾吟之上。</title>,<text>白雲僧似白雲閑。出峀無心更入山。縱欲今朝囊括住。其如北去復南還。</text>
<title>次申進士 翊漢 回甲壽席韻 二首</title>,<text>星回花甲復丁年。當戶終南碧可憐。今世古風心似貌。囂塵靜几性全天。人方獻賀祈籌屋。君獨停觴誦雅篇。下邑低徊京洛遠。此身恨未預華筵。						六旬我亦閱春秋。羡子安閑到白頭。賢胤侍傍家有托。肖孫在抱慶應流。名爲外物仍偕隱。園未全貧自忘憂。浮世人生斯已足。阿誰枉欲執鞭求。</text>
<title>藍浦縣出硯石。余不取來。戱吟。</title>,<text>古人太多事。載石鬱林船。歸裝無一硯。匹馬自蕭然。</text>
<title>戊午元日。余今年五十八。</title>,<text>白傅行年五十八。有詩自紀垂不朽。榮名身爲三品官。靜思堪喜方有後。而吾今亦五十八。自愧此事皆烏有。棲棲反羡韋布士。踽踽已成竆獨叟。憶昔八歲知耽書。經籍不離身左右。工部大字盈一囊。子建奇思希八斗。父母恒申忌名戒。長老皆許忘年友。到今倐過五十年。濩落居然成白首。高樹欲靜風不止。枯麥忍飢鴈無偶。門寒跡孤一世輕。女病妻憂萬事苟。遲暮謬通金閨籍。紫陌十年甘奔走。素志爲親今爲貧。正性常恐外物誘。西河能忘子夏慟。皐廡難容梁鴻久。去年因作天官郞。蒙恩外補藍田守。小臣未有涓埃報。夙夜殫竭期無負。鑑衡置心肯容私。氷蘗厲操不受垢。媚悅上官吾所昧。一朝果然橫罹咎。席不暇煖遭斥逐。薄譴猶是聖恩厚。室人交讁怨數命。故舊相傳嗤老醜。歸來怳如釋重負。高卧蓬廬開竹牖。曾城眺望落照樓。淡煙徘徊素月柳。閑中人客助揮麈。醉後詩文任覆瓿。玄竅夢幻得失馬。世情笑看飜覆手。天固賦命百千萬。事不如意十八九。于今俗朋誰以心。自古君子增玆口。窮途凍餒莫浪憂。浮世榮辱且順受。胷中遂無可澆物。聊復滿眼酤春酒。富貴功名非吾事。只問從今以往壽。</text>
<title>和族兄 愼 回甲壽席韻</title>,<text>鴻光偕老太平時。有子何曾羡五之。外物由來輕組冕。韶顔自可享頤期。千編靜坐繩先武。一葦橫流慰我思。花甲喜成花樹會。莫辭鸚鵡與鸕鷀。坡詩云羲之有五之。族大父邵南公平生讀書樂道。近來有西洋學邪說惑世誣民。族兄能以辭闢自任。故五六云。</text>
<title>和葉西權尙書 𧟓 入耆社韻</title>,<text>稀年題帖又崇資。此事公家再有之。南極星輝仁壽域。西樓日永拜趍時。身邊雨露霑洪渥。畫裏春風識美姿。平地眞仙爭艶賀。退朝花底珮聲遲。</text>
<title>葉西權尙書。今年入耆社。樊巖蔡相公。以談仙之語贈詩。問其能擔瓊壺玉局與否。盖雅謔也。然竊惟仙家旣有玉帝仙曹之說。則其上仙。當上佐玉帝。下捴羣仙。有許大擔負。若携壺背局等事。不過是新進仙之勞耳。聊爲葉仙步其韻而解其嘲。</title>,<text>上仙元是極星南。緫領仙曹帝德涵。重任也非壺局比。自憂何暇問人擔。</text>
<title>贈鄭進士 淞</title>,<text>江郊鄭上舍。淳朴古人風。濩落猶奇氣。聲名遂老翁。湖憐孤帆溯。寺憶一樽同。西郭重逢地。衰顔借酒紅。</text>
<title>偶成</title>,<text>詩本性情達古今。雕華少處天機深。昔人紀實渾言志。俗客粧虛欲嘔心。平生不作閑吟弄。漫興無非婉諷箴。竽瑟紛紛爭所好。且將土鼓待知音。</text>
<title>余自藍罷歸後。睦上舍 允中 來訪曰。子之南爲也。吾有詩。欲寄而未果。因誦之詩曰十口無衣食。幾年城下村。今朝爲吏去。薄邑亦君恩。浦石供詩硯。湖魚佐酒樽。秪應京闕戀。去住寸丹存。乃次以酬。</title>,<text>莅官如一夢。依舊卧窮村。老去榮爲辱。歸來罪亦恩。敢希船載石。秪喜酒盈樽。吾友勤相訪。淸詩厚誼存。句句答睦詩</text>
<title>梨花盛開 恐是自况</title>,<text>㓗淸元是性。淡素却能文。月下看偏耀。葉中覺自分。玉氷爭皎皎。桃杏任紛紛。洛會千年後。洗粧每獨醺。洛陽故事。携酒會梨花下。謂之爲梨花洗粧。</text>
<title>梨花落。用前韻。</title>,<text>辭枝頗似勇。點地忽成文。隨勢爭高下。因風巧播分。雪飛片片大。蝶舞回回紛。猶恐飄香盡。䄄鋪飮到醺。</text>
<title>亡兒祭日</title>,<text>已矣斯渠命。悠哉奈我愁。每年三月晦。當曉一床羞。盃滿何曾縮。淚枯亦復流。欲詢歆格理。片夢却無由。</text>
<title>種菜有感。投鋤援筆。君子小人消長之感</title>,<text>天地本無私。萬品皆包容。問是孰主張。云胡偏不傭。植物最無知。雨露所陶鎔。春風浩蕩後。若有分吉凶。嘉生萎沒沒。麁刺茁茸茸。古來邪干正。賢良已不封。物理未足恠。世事千萬重。所以杜陵老。比興傷心胷。野莧陷萵苣。馬齒掩葵葑。宗生遂滋蔓。勢若凌大冬。君子微祿晩。小人妬而攻。園官負地主。英傑困凡庸。遺詩先我獲。三復意憧憧。余在洛城西。僦屋傍孤松。三陽啓泰運。節氣當春農。散足雨已風。師伯隨雲龍。土融牛力新。山泉鳴淙淙。四鄰競及時。播蓺畝橫縱。階下可以畦。強起策病慵。童子好動作。奔走惟令從。荷鋤易爲功。破塊深且濃。嘉蔬名不一。芥菁實爲宗。謂言種必收。庶敎畦丁供。甲坼未出地。雜草已髼鬆。吐芽根廣據。抽條葉交衝。氣擁中園昏。驕桀太不恭。雖欲鋤之去。搰搰亦孔邛。不見嫰葉采。空惜零露𩅽。因知此輩強。傾奪莫嬰鋒。永爲老圃恥。歎息倚短筇。喧喧世人態。共艶子之丰。蕭艾敗蘭蕙。便儇輕龍鍾。點染復顚倒。賢者罹城舂。在昔大猷世。至化登笙鏞。稂莠不害苗。萬邦歌時雍。安得復一見。卷中且相逢。</text>
<title>雨後偶詠所見</title>,<text>二片靑天雲際明。村雞墻上報新晴。荷蓑老叟驅牛去。小立田間聽水聲。</text>
<title>移居山亭洞 頷聯承首聯頸聯承頷聯末聯又應首聯</title>,<text>山亭洞裏北臯前。茅屋蕭踈樂晩年。城市忽然生野趣。雲煙如得償仙緣。終南氣勢長當戶。細石縈回別有天。漸喜衡門無剝啄。時時掩卷聽林蟬。</text>
<title>偶成 此絶相承相應而中二聯有感於時事</title>,<text>背郭茅堂爽氣新。俯看車馬暗天塵。無數機心田竇友。有時酣夢葛懷民。閉戶是非紛起滅。攤書讐校足經綸。年來漸廢閑尋訪。懶惰還羞出見賓。</text>
<title>細雨</title>,<text>風細欺踈柳。煙輕戱半山。微凉俄忽至。幽意自然閒。暫覺花心動。旋看石面斑。絲紋難正覩。斜映短簾間。</text>
<title>次族兄 愼 寄示韻 一律四絶</title>,<text>世間消息末如何。慙愧衰翁濟自家。捴是浮名春罷夢。那堪老眼霧看花。怱怱歲月事難了。納納乾坤生有涯。千古伊人逃姓字。傳神宛在露蒼葭。						幽棲近日托洪厓。不識門前有市街。淨掃茅簷成獨坐。笑他涎蠧畫梁蝸。新居與洪知事宅相鄰						憐子棲遲郭下厓。聲名曾是耀天街。想得拋書空咄咄。雨中成字斷牆蝸。						連宵急雨駕崩厓。聞道洪波溢巷街。天淸日出還應息。會看腥涎粘壁蝸。						窮居執熱更愁霖。銼冷無煙况漑鬵。病中三復詩中語。料得吾兄有此心。原韻有床床屋漏縱難免。尙勖庇寒天下心之句。</text>
<title>西鄰洪知事 周萬 以七月旣望夜。小會賦詩。余適有故。不得與而步其韻。韻則拈出於赤壁賦中字云。</title>,<text>天高雲廓忽驚秋。懶惰無心作勝遊。是夜空瞻蘇子月。阿誰能共李膺舟。門前樹立如人老。籬外溪鳴似歲流。千古雷張難再遇。莫敎奇氣謾衝牛。</text>
<title>贈睦文川 祖永</title>,<text>世人皆俗態。吾友獨天眞。晩境聊投分。今年遂買鄰。步春林有徑。乘月語無塵。潦倒何須歎。幸爲聖代民。</text>
<title>先君子八歲時。赴洞內宴席。席上出咸字韻。先君子詩先成。其押咸字句曰滕閣東南盡。蘭亭少長咸。諸客皆閣筆。至今人莫不傳誦。而其全篇逸而無存。小子每誦之。不覺感涕。又懼歲月寢遠。傳誦易迷。輒敢忘其僭猥。足成四韻。或冀因此而流示於後仍云爾。</title>,<text>滕閣東南盡。蘭亭少長咸。滿堂驚且歎。甲管謂非凡。八歲名京洛。明時老谷巖。遺詩三復處。小子淚沾衫。</text>
<title>遣悶 二首○賢者枯槁巖穴不識丁者乘肥衣輕</title>,<text>幽意忽無聊。凭高送遠目。層城列樓堞。疊巒迷巖谷。樹與人家糅。葉間露簷屋。時有鮮衣客。怒馬兼悍僕。揚揚紅塵間。意氣相馳逐。富貴身自致。平生書不讀。何處紫芝嶺。枯槁綺與角。													輕風吹我衣。飄飄頻拂杖。散步忽佇立。悵望如有想。逝川流日夜。昔人皆已往。藐然形贈影。天地極高廣。容光照日月。猶餘太古像。白雲棲長松。玄鶴送逸響。歎息俯塵寰。來往多煕穰。</text>
<title>李子文來言其同庚九人。脩稧列名。盖於往年乙卯慈宮誕辰。聖孝推錫類之恩。吾輩亦以是年周甲。與有榮焉。故有此擧。而又拈韻賦詩。以誇道其事。眞洛中勝會也。遂次其韻。</title>,<text>憶逢單閼慶辰良。我后宮中稱壽觴。環海孰無欽聖孝。同庚偏若荷恩光。千年景運應覃下。九老遺風宛在央。春酒招邀歌詠地。南星如月是休祥。</text>
<title>偶成 四首</title>,<text>距詖討賊理同然。不必士師與聖賢。乃獸乃禽邪說害。當誅當捉主人邊。缺齾乾坤誰闔闢。廓淸區宇莫腥羶。孟朱明訓垂千古。大義春秋是嫡傳。此言闢異端。如討亂臣賊子。是乃春秋之義。孟子朱子之訓也。													舞干終底格頑苗。正必制邪德勝妖。白日中天魑自遁。嘉禾盈畝莠何驕。但令大道能昭揭。會見淫辭却漸消。吾黨倘知斯義否。溫綸早下聖明朝。此言欲闢異端。先明吾道。聖主每以此意誨勑。吾儒當仰體也。						闢詖距邪聖旨微。如今胡反被誣譏。名之怪鬼翻成欛。指以𥚁心巧設機。豈謂太分賢不肖。自誇能幻是爲非。可憐渠輩終無益。畢竟公言定有歸。此言今世以闢邪者謂之怪鬼。又曰禍心使不得見容。夫怪鬼之目。自有來歷。本謂君子太分賢不肖也。禍心云者。小人幻是爲非。以害君子之伎倆也。惟其如此也。故鉗制一世。雖有憂憤之心。莫施距放之功。可歎也。然人之視己。如見肺肝。則何益矣。						橫流砥柱儘堪奇。可惜猶多有所爲。長札豈眞不得已。通文終是以其私。縱須劈劃嚴夷夏。未必躬親執鼓旗。此事難容毫髮爽。勸君細讀紫陽辭。此言今之闢邪者動輒爲長書往復。又爲通文以自標榜。終未免於有所爲而爲也。朱子有言曰豈必披甲執兵。親與之角哉。此又不可不知也。</text>
<title>昔在壬辰之亂。西山大師休靜。杖劒進謁。宣廟命爲八道十六宗都揔攝。而率其門徒及他僧一千五百。會于順安法興寺。助天兵戰于牧丹峯。斬獲甚多。克復京城之後。以勇士百人。迎大駕還京都。宣廟有贈詩曰。東海有金剛。雄賢幾鍾胎。高名山斗仰。今世是如來。又有御畵墨竹障子賜西山詩曰葉自毫端出。根非地面生。月影雖難見。風動未聞聲。休靜敬次曰。寂照非千世。虛靈豈入胎。金剛山下石。大小自如來。瀟湘一枝竹。聖主筆頭生。山僧香爇處。葉葉帶秋聲。弟子惟政等。以敎旨與衣鉢藏于頭輪山大芚寺。乃是入寂時遺囑云。當宁癸丑。因湖南僧上言。命西南道臣詳探事蹟。許其建影堂賜額。南曰表忠。西曰酬忠。命官給祭需歲祀之。又親製序若銘。以甲寅四月八日揭于祠中。其七世法孫碩旻。以其韻徧請于士大夫。余亦敬和三疊。</title>,<text>仁天祐福國。高釋謝凡胎。雲漢昭回處。忠臣聳後來。						西山映寶墨。孤竹倐天生。颯颯淸風起。如聞紙上聲。						慧劒元消沴。靈根不染胎。阿誰國賴活。天遣異僧來。						聖恩天下絶。孤竹筆頭生。萬古西山寺。蕭蕭如有聲。													西山奮忠烈。孤高似墨胎。法孫藏寶墨。流映曁雲來。						聖主嘉忠勇。恩波筆下生。西山孤竹節。千古樹風聲。</text>
<title>爲省墓在汾津。未卽肅謝掌憲之職。許遞後借騎鄕牛而還。有吟。</title>,<text>偶作楸鄕客。忽叨栢府除。諭書旋不下。軍職遂依初。乘馹成烏有。騎牛却自如。涓埃無報答。年老愧才疎。</text>
<title>除日以崇陵典祀官。在典祀廳。逢立春。</title>,<text>除日立春節。東陵典祀廳。今宵神一氣。此地護羣靈。測候葭莩動。齋明黍稷馨。應知德在木。金母揖裙靑。</text>
<title>祀官</title>,<text>祀官陪祭物。庖手出京城。造果依圖式。裁泡備炙羹。綸頒嚴賞罰。齋㓗竭忱誠。畢禮仍封餕。還從鳳闕呈。</text>
<title>元曉罷祀後。卽馳四十里還。尙未明。</title>,<text>罷祀心猶敬。迎新望欲迷。中宵驅匹馬。遠樹聽初雞。列炬羣鴉散。驚人恠鳥啼。今年好守歲。耐睡到城西。</text>
<title>己未元日</title>,<text>春風忽報破祁寒。病裏逢新却浩嘆。身世自甘歸櫟散。功名還羡夢槐安。絳人甲子今猶遠。白傅豔陽且莫殘。五十九年何所事。沂雩隨意共童冠。樂天詩曰半百過九年。豔陽殘一日。</text>
<title>貧女詞 恐亦自况</title>,<text>東家有處女。世族簪纓巨。幼習任姒訓。長慕孟桓語。德言兼容功。勤謹以自處。家貧嫁不售。深閨度寒暑。三十始適人。蹤跡還齟齬。箱奩冷無光。萬事皆辛楚。舅姑少愛憐。娣姒多疑阻。無以買歡心。婢僕亦怨詛。賦命寔不同。有善孰見許。微勞且自勉。幸不被叱去。</text>
<title>雞雀行 必有爲而作</title>,<text>衆雞得食爭且逼。觜啄距逐唯其力。有雀羣飛噪而踔。來雜雞中恣意食。雞反與之同周旋。無惡無忌如不識。同類自相強蔑弱。異類更若愛施德。所厚所薄太不均。奪此與彼良可惑。問雞胡不啄彼雀。雞不能對雀鼓翼。</text>
<title>樊巖蔡相公 濟恭 輓</title>,<text>移孝爲忠矢一生。身經寵辱不曾驚。扶來義理日星煥。鼓出文章燕趙聲。間氣韓公眞大節。東山謝相屬升平。昭融契遇傾千古。軒冕當時未足榮。</text>
<title>又代人作</title>,<text>交分兼將戚誼全。識公大節自童年。惟其孝子忠臣備。是以樊巖相國賢。萬化對揚三晝晉。兩朝恩眷一身偏。民情可見爭來送。執紼都門雨泣漣。聞市民奔哭。又自願執紼云。</text>
<title>通禮院吏來言余爲右通禮。曉當具朝服入闕云。而無以借得。遂以病免。時上親享于皇壇。翌朝當省牲器故也。</title>,<text>春雨寥寥掩蓽門。鴻臚新拜吏來言。衣冠僕馬俱難借。病裏虛孤聖主恩。</text>
<title>以典祀官。在懿昭墓典祀廳。時適大風。</title>,<text>風動萬木中。號令虛空出。謞譹以于喁。衆竅相咬叱。嚴威之所及。微草亦戰慄。厲濟忽寂然。四山如有失。自作還自已。始終難預必。孰能主張是。茫茫靡所質。豈眞大塊噫。章亥莫窮詰。或云虎嘯冽。聲氣相應疾。吾聞古聖賢。坐致千歲日。至理廼費隱。欲言未易悉。</text>
<title>自戊午冬末。至己未春。毒感遍行。人言自大國而始。死者甚多。乾隆帝亦崩其疾。遂越我國地境。旬日之間。直抵京都。人無得免者。而公卿以下死者十二三。盖沴氣劫運也。詩以記之。</title>,<text>二儀漭轇轕。氣或有邪沴。發爲生民害。種種非一例。兆眹見災眚。浸淫祟疫癘。縱云誰昔然。未有如今歲。非瘟亦非疹。彌天網無際。強名曰輪感。難以一言蔽。旬月遍天下。驟如風雨勢。公卿及黎庶。死亡日相繼。遠近報有司。動以千百計。布麻絶市廛。棺椁窘葬瘞。酷慘甚兵革。凶險過鬼厲。宛經一浩劫。滄桑閱此世。傳聞自大國。始初尤多殪。餘波及左海。所向厥鋒銳。借問孰主張。而使運氣盭。三朔乃稍息。理數杳難諦。百姓遭瘡痍。瞻仰仁天惠。瑞日消氛祲。時雨好樹蓺。麥熟又禾登。庶更無困弊。寄語燮理地。殫竭胥翼勵。</text>
<title>己未立夏始花。偶成。二絶</title>,<text>昔人寒食詠飛花。立夏今年始見葩。料得東皇辭盛滿。故敎炎帝領繁華。						老夫呻囈過三春。忽喜花枝照眼新。多謝東君憐寂寞。殷勤留待病蘇辰。</text>
<title>自開花至落花雨不止</title>,<text>花開雨始作。雨霽花已落。一年春光雨中過。使我不得片時樂。噫世間萬事皆如此。達人能知命數各。</text>
<title>與洪判尹 周萬 拈希庵集韻共賦</title>,<text>但使吾心靜。何嫌市語喧。友䟱憐管鮑。巷陋學顔原。霄鶴恒思遠。林鴉每喜昏。鄰居來往熟。一徑破苔痕。</text>
<title>伏日洪判尹邀與拈韻同賦</title>,<text>丈人同巷許襟期。佳節招邀厚意垂。荒誕德公禳磔後。詼諧方朔割歸時。蒸炎頓失三朝雨。老病渾消一局棊。乘醉欲還山日暮。穿林筇屐不嫌遲。</text>
<title>人有賦闢邪行者。乃次之。大關世敎</title>,<text>山經職方多記載。未聞西洋在宇內。梯航雖復窮殊域。狐魅詎敢累昭代。邇來邪學染左海。坐令倫彜入盲晦。從風奔波氣味際。躍馬贏糧才俊輩。貴賤混淆禮失分。男女雜亂德聞穢。洪流汎濫孰决排。荊棘滋蔓難剪刈。厲階主敎作窩窟。禍首購書入邊塞。惑世誣民遂至此。空令志士增歎嘅。最是弗祀滅厥廟。問爾其有三年愛。萬古四海皆兄弟。遺親後君曾無礙。頂禮誦呪眞至妖。好死惡生尤絶悖。亦知聖世所難容。厭然外揜心不悔。儒名墨行甚穿窬。小品瑣調溢闤闠。白蓮黃巾有前鑑。異日安知禍不再。聖主但欲人其人。任他揚揚廁簪珮。此輩政好反醜正。指以禍心其可耐。春秋有法亂賊誅。大易垂戒慢藏誨。靑丘不意入淪胥。白簡何人激慷慨。無奈陰長陽卽消。謾思賢進邪自退。安得廓淸慢天徒。大明吾道元后戴。</text>
<title>次柳進士 光鎭 四一帖韻 四一謂詩書棊酒也</title>,<text>世人煕穰捴嬰情。此老身心獨也淸。憑詩遣興幽愁失。須酒澆胷磊隗平。閒忙閱盡書中劫。勝敗從他局外評。四一還如六一號。廬陵無乃是前生。</text>
<title>金通川 復光 輓</title>,<text>心契曾將世誼兼。交情水淡兩無嫌。簷花細雨巴陵酒。槐市春風太學鹽。一壑煙霞輸管領。二城符竹著公廉。金蘭官樹蟬聲咽。病裏不禁老淚霑。金蘭通川別名。金卒于通川任所。</text>
<title>又代人作</title>,<text>壽近稀年性任眞。東南鳧舃太平辰。可憐缺界無圓事。乙卯帖中少一人。時乙卯同庚九人。修稧作帖。題名賦詩。而金其一也。先他人逝故及之。</text>
<title>哭李懷仁 趾馨○二首</title>,<text>鸞停螟式穀。槐蔭竹曾分。心思明涇渭。才猷理糾紛。訓家寧染俗。仁族實超羣。稀壽人間促。靑山杳白雲。李有繼後子													偶藉昏姻故。幸攀晩暮交。有時登白堞。隨意到靑郊。談笑窮曛旭。慇懃設酒肴。從今無所適。終歲坐書巢。</text>
<title>七月二十三日處暑。洪判尹宅。拈唐律韻共賦。時淸風適至甚快。</title>,<text>背郭堂高爽氣新。蒼林礙日隔紅塵。愁城忽破憑歡伯。酷吏纔過見故人。空使壯心羞白髮。任敎才子樂靑春。淸閒富貴難兼得。不必揚雄賦逐貧。</text>
<title>上以七月二十一日。皇明顯皇帝諱辰。詣皇壇行望拜禮。命移構敬奉閣於壇西。奉安自高皇帝至顯皇帝誥勑。賦近體一首。以識尊王之義。命參禮諸臣賡進。代人作</title>,<text>一理難誣萬折濤。偏邦帝力頌秋毫。洪恩再造滄溟濶。大義重明苑閣高。從古彷徨傷彼黍。至今忠憤矢同袍。吾王肯構尊周地。更命齊賡寶韻刀。</text>
<title>八月聽鸎</title>,<text>八月鸎聲聽更新。淸嬌百囀勝如春。應嫌暖日隨羣鳥。特占寒蟬以後辰。</text>
<title>秋日</title>,<text>秋日多霒雺。秋雨苦雴霫。圃邊夫須欹。階下决明溼。樹葉就黃落。點滴似悲泣。客子理短簑。坐愁道路澀。萬籟日益厲。百蟲行且蟄。却思春夏節。顧惜何由及。天地有生殺。譬如呼必吸。羲和鞭六龍。騰驤不可縶。丈夫生斯世。虛老已六十。寄語有志士。及時宜樹立。</text>
<title>重陽洪判尹宅。拈老杜九日韻。共賦成。二首</title>,<text>四序頻移軌。重陽復把杯。緣愁顔早悴。羞窶菊遲開。晩計閒應足。朝班點幾回。古人十月會。不妨又重來。是歲九日。菊不開。						雅契仍同巷。佳辰每共杯。如何九日會。不見一花開。落帽人空憶。題糕夢却回。葱臺聞試士。誰得奪袍來。是日上親臨瑞葱臺試士。將賜第。</text>
<title>十月爲重陽會。復拈老杜九日韻。</title>,<text>今年十月重陽會。病後無心陟彼臺。軒當老樹人三坐。籬傲寒霜菊兩開。雲煙底意頻移幻。鴻燕因時自去來。詩酒令嚴君莫緩。紛紛黃葉似相催。</text>
<title>余過鄰家。有室中菊。有簷底菊。有庭前菊。其在室中者悅茂照爛。簷底次之。庭前乃潦倒欲萎絶。菊一也。隨其所處之地而其不同如此。感而賦之。</title>,<text>盆栽屋貯剩凌寒。十月黃花勝牧丹。籬下數叢風雨裏。可憐憔悴不堪看。</text>
<title>朴大諫稚敎 長卨 見余賦三層菊。次成三首。各賦一菊。余又次之。</title>,<text>親於几案遠風寒。爛熳相輝點易丹。誰道凌霜眞苦節。借人煖屋供人看。													右房中菊												簷深不受曉霜寒。數朶影窓出日丹。占得地高生色易。上堂賓客最先看。													右廳上菊												晩節孤高肯畏寒。籬黃交映楓丹。殘叢數蘂眞堪貴。倚杖幽人不厭看。													右庭下菊</text>
<title>又步前韻謾吟</title>,<text>欲學延年菊水寒。不妨呼作壽民丹。幽香晩節山人趣。肯許尋常俗子看。</text>
<title>病後</title>,<text>幽愁澒洞太無端。病後扶筇倍覺難。歲暮天機還似我。一番風雨一層寒。</text>
<title>李大將 敬懋 挽 代人作</title>,<text>壽過稀年又慶餘。戎壇卿月映金魚。容儀竦直超凡態。質行操修播美譽。聖主獨嘉孫抱略。時人皆識郤敦書。風飊雨泣靑門路。大樹蕭蕭拂輤車。</text>
<title>十二月念後。偶誦朱子答陳同父書。有感而成。</title>,<text>嘗觀紫陽書。奉告老兄陳。迂滯又懶拙。杞菊爲經綸。更過五七日。便是六十人。我恨未摳衣。悵望隔千春。今年倐已暮。舊景宛此身。三復感且愧。虛老迫六旬。却羡村秀才。尋數丈席親。殘書尙在案。工夫每因循。恁麽死了底。畢竟同灰塵。</text>
<title>庚申元朝</title>,<text>蘧瑗六十化。良由欲寡過。我今愧古人。但學袁安臥。																			又						聖人耳順衛賢化。悵望千秋謾一吁。博士公孫羞曲學。河南白傅窄前途。入門道眼聊當返。理屐春山未要扶。晩悟退閒差可擬。火銷燈盡酒宜沽。公孫弘六十擧方正。召爲博士。白樂天詩。六十河南尹。前途足可知。蘇子瞻詩。先生年來六十化。道眼已入不二門。紛紛華髮不足道。當返六十過去魂。白詩又云不准擬身年六十。上山乃未要人扶。不准擬身年六十。遊春猶自有心情。我今悟已晩。六十方退閒。火銷燈盡天明後。便見平頭六十人。</text>
<title>月正元日。上命幷擧元子冠嘉冊三慶禮。仍除宮僚。臣民蹈舞。八域惟均。敢以一詩敬寓抃賀之忱。</title>,<text>岐嶷元良繼聖神。儲宮正位履新春。幷行三禮冠嘉冊。初拜羣僚贊輔賓。楓陛頌騰山萬歲。梨園歌奏月重輪。雞鳴鶴駕爭延頸。斂福應知錫厥民。</text>
<title>遣悶</title>,<text>西城供客眼。白屋俯靑郊。不解長隨俗。仍成廣絶交。歸牛知舊徑。噪鵲喜新巢。近日多無食。居然似繫匏。</text>
<title>洪判尹 周萬 挽 三首</title>,<text>淳容善性得之天。圭角由來貴渾然。京兆中樞八座秩。聦明強健九旬年。香酥壽閣隨恩澤。珠唾幽棲富什篇。梧竹剩留鸞鵠峙。德門餘慶故緜緜。						爲是幽鄰近接芳。尋常格論最聞詳。忘生徇欲存深恥。因試容私戒後殃。此事古人曾所罕。歷觀今世孰能當。塵生客榻茶煙歇。獨立寥天秪自傷。						忘位忘年許過從。微公誰復起余慵。飛觴共醉憐寬禮。拈韻聯吟愧銳鋒。山日每斜看奕簟。林風時送賞花筇。那堪轉眄成陳迹。依舊春來細草茸。</text>
<title>湖西紀行 一百韻</title>,<text>湖西海美縣。去京三百里。再從四昆季。並居一壑裏。而我獨離索。悵望隔山水。爾來數十年。欲往貧無以。今春得歸便。勇决不移晷。身外更無物。蕭然謝行李。晡渡銅雀津。暮宿栗林趾。凌晨策羸馬。川谷互靡靡。華城忽入矚。粉堞列千雉。逶迤萬石渠。盈陂水浩瀰。前臨大有坪。御路平如砥。荷洞挹幽香。梅橋訪新蘂。蒼梧霱雲橫。松栢鬱乎美。聖孝卓百王。諸臣承明旨。橋舟歲一幸。于今十餘禩。經營壯關防。形勝聞遠邇。北聳長安闉。南通八達軌。雷動四方民。輻湊百貨市。虎鶡列健校。綺羅炫遊妓。雕樓與畫閣。顧眄勞點指。行出柳川歧。遲遲如將竢。緬焉懷聖德。灑涕不自已。山川漸遞易。回首惜移跬。越畿遂入湖。曉發昏則止。野曠渡略彴。疊凌峛崺。新院苔碑蒼。霅橋瀦土紫。夜雨響崇朝。獰飈仍怒起。谷巖吼方裂。卉草戰欲死。松橡相摩戛。亂鳴雜宮徵。有嶺入雲矗。其名曰大峙。穹石懸絶壑。飛瀑穿縈藟。危磴幾百折。羊膓無乃是。攀援步步囏。骨節覺骫骳。披藤輒長嘯。遇嵒頻蹔倚。况復遡孔僾。吹倒失冠履。昏黑到上頭。逆旅幸在此。呼酒解飢渴。頹卧萬慮弛。商賈集如蝟。無禮何誅爾。諧謔間謳謠。亦可徵俗俚。平明據山頂。四郊入俯視。萬象駭心目。浩蕩何戢孴。偉哉造化翁。遊戱恣譎詭。邑號信不爽。有城環以枳。穰穰赴虛人。爭先誰所使。負戴事亂聒。騙刁期倍蓰。齊民固有欲。各自圖生理。覽玆悟物情。因以忘憂悝。跋涉甘辛苦。迂回任邐迆。他鄕花樹會。相看面面喜。親朋多逢迎。兒童能拜跪。歡笑眉蹔伸。談論掌頻抵。海近亦山深。烟霞似散綺。平塢樹戟攢。長郊村櫛比。暮筐收溪簌。朝市買江鯉。競邀歸其家。肆筵或設几。遊衍竟日夕。兄弟序以齒。愴舊含凄其。綏履勉樂只。顧我命奇窮。有子而無子。達觀亦何傷。初不繼考妣。反思孤孑甚。况又今老矣。形影空相吊。起居孰可恃。且欲稍慰意。匪直爲絶祀。秀也已成童。粗能通文史。和厚絶畦畛。孝友爲基址。溫溫君子德。宜爾受百祉。遂拔衆子中。佇期式穀似。幸得吾弟憐。聞言卽曰唯。以汝歸洛棲。始叶心所企。達識資經籍。課業授筆紙。行先治身心。學毋尙口耳。沉重愼言動。恭謹遠辱恥。事爲須勤詳。服食戒華侈。副得名與實。任他譽或毁。苟能軆不忘。庶幾泰傾否。初來同敎婦。家道自此始。行看從孫子。先祈釐女士。永念家素貧。棲屑屢遷徙。矧我不及人。疎拙斷無技。服非牽車牛。田未秉耒耜。閉門但讀書。甚矣不自揆。生有原憲病。死乏黔婁被。徧國無立談。狷狹甘卑鄙。初志嗟日負。流光似逝矢。衰晩謬通籍。實慙學優仕。天曹猥乘馹。霜臺誤冠廌。藍田玉生煙。墨綬終朝褫。城西僦蝸廬。依舊呼庚癸。殘書送日月。數畒種菊杞。不知髮已絲。嘐嘐妄自擬。塩車跼駑駘。天衢騰騄駬。一世皆梔蠟。握齱無友紀。自足賁黼黻。何須辨亥豕。楦麟已成俗。雲鶴反見訾。寒門泯名號。熱官赫姓氏。向背惟時勢。下及竈間婢。我性至滯陋。有聞未行咫。胡能慕大鯨。但自保螻蟻。古人貴安命。微妙固難揣。勉旃樹家業。無使遂中圮。福善理不差。所恃蒼者彼。</text>
<title>華城</title>,<text>霧罷風輕小雨餘。華城朝日駐征車。訪花亭壓長安堞。如意橋橫萬石渠。園寢入望淸御路。關防成邑簇人居。微臣每過偏多感。聖孝應徵太史書。</text>
<title>我兒</title>,<text>湖西遠涉正春時。花樹歡情慰久離。自憐有子還無子。却使君兒作我兒。候門解助衰年喜。課業仍忘舊日悲。莫笑籝金無所遺。吾安何似世人危。</text>
<title>雨</title>,<text>霏霏初正寂。滴滴漸能鳴。侵曉流仍色。因風灑却橫。花傾猶大耐。燕濕亦斜輕。斗覺前溪近。坐堂聽水聲。</text>
<title>大學中庸序。皆朱子六十歲所作也。靜夜誦之。感而有賦。</title>,<text>淳煕己酉月維春。庸學序文詔後人。我雖誦讀嗟無得。虛送光陰到六旬。</text>
<title>除黃山察訪。辭朝日口占。</title>,<text>先王恩遇若偏臣。報答涓埃未有因。今日又辭魂殿去。丹墀淚盡此何人。是歲六月遭國恤。八月蒙恩除故云。</text>
<title>赴任途中</title>,<text>湖船憶曾渡。嶺路又今賖。借問黃山驛。何如藍浦衙。明時甘蹭蹬。暮景苦飛斜。處處殊謠俗。壯遊亦足誇。</text>
<title>到黃山</title>,<text>忽來蟬樹驛。似是馬曹官。竹缺生淸瀨。簾開入碧巒。歲華如許易。客味故應難。幸免憂民社。休辭檢駱驒。												又						南來喟雨復呻風。到得黃岡天欲窮。峽束長江千丈疊。路臨絶壁一條通。兒童迭出踈籬外。吏隷爭迎萬竹中。自愧郵官無報答。且同村老樂年豐。</text>
<title>偶吟</title>,<text>折腰五斗督郵纔。邊驛秋風動壑哀。鬣者吾知爲馬也。喟然余不負丞哉。百年多病心情弱。千里離家歲色催。盡日無聊書咄咄。消憂勝瘴强銜盃。</text>
<title>以馬故苦惱多端。詩庸排悶。</title>,<text>南邊殘驛事尤殷。職是攻駒敢舍勤。萊譯達裨長織路。燕軺倭宴每空羣。太僕牒關如有怒。上營督迫不勝紛。庭趍鴈文堆案。署尾時時到夜分。</text>
<title>因山日志感 是日於邑衙。行望哭禮。</title>,<text>因山此日水城陽。遺澤於戱不可忘。蓐蟻微忱嗟莫展。曉風北望淚千行。</text>
<title>可嘆</title>,<text>無奈頭邊白髮何。少時樂事夢中過。緣何老眼常含淚。爲是平生悲哭多。</text>
<title>途中卽事</title>,<text>遙程良杳杳。一馬劇蕭蕭。柳列村容富。天長鳥意驕。晩雲如弄峀。春水欲浮橋。老病難行役。裁詩強自謠。												又						信馬仍成睡。却忘雨點衣。溪淸魚色凈。村遠樹容微。無數行人競。有時獨鳥歸。漁樵渾作侶。山店趁斜暉。</text>
<title>峽路</title>,<text>側身踰磴任高低。細路迂回北又西。魚怯澗淸生亂浪。馬疑泥濁試前蹄。看雲忽失靑山色。穿壑時驚怪鳥啼。野店隔崗尋却遠。竹松重被暮煙迷。</text>
<title>夜雨</title>,<text>夜雨如相欺。乘睡暗霏霏。曉看花淚濕。紅亞最長枝。</text>
<title>挽李判書 鼎運</title>,<text>按藩威望舊。司寇寵恩新。豈意翻歌薤。却思昔買鄰。酣吟無俗態。談笑有天眞。忍復將何語。慰公鶴髮親。</text>
<title>偶成 必有爲而作</title>,<text>藉草斟浮蟻。臨池翫躍魚。世多求玉衒。人或怒舟虛。死矣盆成括。賢哉太傅疏。靜中無俗事。還復閱床書。</text>
<title>燒笋</title>,<text>燒笋朝朝味不凡。每敎厨婢適酸醎。督郵自笑淸貧甚。千畒胷中未療饞。</text>
<title>次日哦亭韻 二首</title>,<text>酌酒銷愁愁不銷。夕陽眺望自淸朝。繁花密樹倉庚好。脩竹長堤叱撥驕。卷裏友人千古近。天涯爲客一身遙。賢祠草沒雲臺古。鷗鷺淸江悵返橈。日哦亭南有賢孝祠。北有孤雲臺。祠爲鄕人建。臺有崔孤雲古蹟。						鯨海妖氛久已銷。逸蹄無用聖明朝。耕耘處處偕烏㹀。遊獵時時擁歇驕。竹繞長江分興趣。松標孤節供逍遙。淸宵慣聽漁歌響。素舸月中閒動橈。</text>
<title>倭館</title>,<text>和倭本意靜邊陲。戍館覊縻自昔時。驟見服裝驚詭異。忽聞言語訝侏離。分廛趁市鉤商貨。把券當壚勸客巵。焉得將如忠武智。直搶巢窟任鞭笞。</text>
<title>臨鏡寺</title>,<text>鷲棲山北石千層。臨鏡寺中數十僧。古木陰森紅日礙。回峯遮擁碧江澄。林凝梵唄禽驚夢。磴挂藤蘿客怯登。小坐危樓成獨酌。不妨歸帶玉輪升。</text>
<title>途中有感 辛酉</title>,<text>遙望點點白。散在山巃嵸。謂石初不移。疑人更似動。又聞山鳥啼。音韻巧宛轉。或如自呼名。旋若學俚諺。始知耳與目。皆隨一心變。心苟有所向。物乃無不眩。聞見尙如此。何况思慮馳。氷炭交義利。黑白迷公私。所以聖人戒。操舍謹毫釐。書此告靈臺。日夕若嚴師。</text>
<title>歸家</title>,<text>經年嶺外飽吟呻。今日歸來亦有因。淸洛碧嵩長繞夢。疎籬瘦井忽驚眞。却看妻子愁仍在。獲近觚稜痛更新。稍待秋風還復去。只嘆薄宦解縻人。先大王練祥在近。故第六云。</text>
<title>回甲日志感</title>,<text>暾照門弧入默想。居然六十一春秋。幸霑俸祿嗟何及。謾誦劬勞淚不收。我亦當年存一樂。誰知此日抱千愁。餘生事事惟茹痛。弓劒雲鄕歲又周。余生時正當日出。故首句云。然只是月適値先大王練祥。故末句云。</text>
<title>嶺南樓 樓在密陽</title>,<text>華構高臨粉堞開。坐如天上石爲臺。栗林遠野眼前濶。巴字澄江軒下回。斜陽漁艇孤煙杳。淸磬招提萬壑哀。三復退陶題壁句。欲追餘韻愧非才。</text>
<title>通度寺 寺在梁山</title>,<text>尋源曾不費躋攀。寺在蒼松翠竹間。驚耳急雷逢怒瀑。占基平地似深山。塔藏佛骨相傳異。巖染龍漦尙驗斑。更讀希翁黃絹語。此行剩得破愁顔。寺在平地。僧言塔藏如來頭骨。故爲禪宗。又刱寺時。將塡淵建法堂。淵有九龍故曳出之。巖尙留斑。寺中有碑。是希菴蔡彭胤所撰。</text>
<title>通度寺。有壬辰丙子忠烈錄。僧言每於俗節。列祀諸賢於樓上。</title>,<text>壬丙諸賢百世風。高名磊落揭琳宮。山僧亦解酬忠節。一體四時祭祀同。</text>
<title>秋望</title>,<text>淸秋落日上高臺。白水蒼葭活畫開。對酒莫敎詩令緩。片雲應遣雨相催。</text>
<title>落日西望卽事</title>,<text>蒼波落日小舟閒。上有千尋倒影山。一穗孤煙搖曳處。漁人吹火荻花間。</text>
<title>矗石樓 樓在晉州</title>,<text>矗石危樓倚泬寥。客懷何事劇蕭條。靑靑竹色橫今古。决决江聲咽晝宵。絶壁有心千仞峙。浮雲無跡一天遙。遺碑屹立猶生氣。義妓忠魂若可招。壬辰晉州城陷時。妓名論介者。盛容飾。坐於臨江絶壁上。羣倭悅而爭赴之。妓曰若非而上將來者。吾不從也。於是其上將聞之喜卽來。乃與之對舞。遂抱其腰。轉于絶壁而死。倭旣失上將自潰。晉州得復。樓卽其地也。樓下竪碑。記其忠烈功績。</text>
<title>玄風館</title>,<text>夜久客無寐。樓高思不窮。長天流皓月。此地是玄風。雲散羣林出。鳥棲萬籟空。飛泉淸起我。更踏落花紅。</text>
<title>海印寺 寺在陜川</title>,<text>海惟無盡印無停。寺占伽倻佛有靈。地壓三千圓覺界。閣儲八萬大藏經。煙將遠瀑凝淸磬。物象奇巖繞翠屛。最是孤雲多異蹟。僧言笙鶴尙疑聽。</text>
<title>入紅流洞。欲題名旋止。洞是海印寺口</title>,<text>題名處處石無虛。我欲效顰又却徐。看來便似邙山葬。後世何由辨某書。</text>
<title>辛酉冬殿最。監司金履永置之中考。曰頗有瑣謗。</title>,<text>殿最抑揚似有魔。誰知殘驛作謗囮。流言吹毒嗟無極。偏聽生姦可奈何。歐老已徵唇不掩。貉稽休怪口玆多。蒼天在上神明質。榮辱升沉一任他。</text>
<title>罷歸戱吟</title>,<text>藍浦纔百日。黃山亦朞月。此心前後同。焉往不三黜。此下有讀香山詩七絶一首。在板▦▦</text>
<title>十月季女成婚。十二月新郞夭逝。余在嶺外聞之。慘慟不自忍。</title>,<text>哭死由來不爲生。我今哀死以哀生。死者無知長已矣。其如吾女可憐生。												其二						嶺外纔聞旭鴈嗈。那知一去更無蹤。若使君魂入我夢。暫時猶得識顔容。</text>
<title>寫懷</title>,<text>老怯登程遠。病知束帶難。從今休薄宦。閒卧忍飢寒。此下有壬戌元朝七律一首在下板</text>
<title>上元點馬。余不出視。點罷驛民入辭。上元點馬古例也。而余將歸故不視。○壬戌</title>,<text>上元點馬但聞聲。獨掩梅窓理遠程。十七驛民齊下淚。從今依舊吏縱橫。</text>
<title>行十里至花渚橋。驛屬皆辭去。</title>,<text>廳童厨婢曁村夫。惜別人情淚落珠。橋頭駐馬暫回首。爲語新官勝似吾。</text>
<title>路傍石佛頭戴大石冠</title>,<text>丈三彌勒佛。長立古橋頭。石冠應太重。何不暫時休。</text>
<title>義狗塚 善山江邊路傍有小塚。前有碑曰義狗塚。相傳云昔有人被酒卧此地。狗守其傍。忽有野火燒來。狗號而挽其衣。終不覺。狗乃走江邊。浸其身以來。以尾亂點四傍草。又連往來霑灑。草盡濕。火不得逼。久而後其人乃醒。見狗罷而死於傍。義而瘞之。</title>,<text>嗟乎義狗塚。千載有遺碑。狗能爲主死。人可不如之。</text>
<title>卧堠</title>,<text>植立指人路。長時不暫休。歲久飜成怠。委身卧壠頭。</text>
<title>壬戌季秋。乃睦上舍回甲也。以季秋祭禰之禮。於其生辰行事。有詩志感。乃步其韻。聊以寓余懷焉耳。睦上舍允中字景執。</title>,<text>先賢遺禮克追之。孝子誠心自撫時。風樹愴懷孤露久。霜天將事季秋宜。弧辰每値猶深慕。花甲重回倍益悲。三復君詩增我感。却思前歲倐星移。</text>
<title>偶見明人詩。有曰窮向君平問卜。病從扁鵲求醫。卜云無官大吉。醫言勿藥最宜。有味乎其言之也。乃因其言而演成之。以補其不足之意云爾。</title>,<text>窮何須問君平。病不必求扁鵲。從吾好自無官。任天命便勿藥。</text>
<title>讀香山詩有感 當在罷歸戱吟之下</title>,<text>來歲年登六十二。古人詩句卽今辰。可憐頹景西山薄。結髮事文謾苦辛。白詩云今歲日餘二十六。來歲年登六十二。東坡詩云我今六十一。頹景薄西山。又曰結髮事文史。俯仰六十餘。</text>
<title>壬戌元朝 當在寫懷之下</title>,<text>今年六十二翁云。千古奇談但耳聞。昌化夢驚蘇內翰。蠻溪威振馬將軍。心情多少遊春興。俯仰依俙結髮文。靜坐不知門外事。好觀遙峀出晴雲。馬援之征五溪蠻。子瞻之謫昌化。皆在六十二歲。又白詩云心情多少在。六十二三人。蘇詩云結髮事文史。俯仰六十餘。</text>
<title>客有言人有作歎老詩者。和者頗多。故余亦次之。</title>,<text>此身老可惜。斯有歎老詩。請君莫歎老。且進眼前巵。少亦不足喜。老亦不足悲。晝夜無停機。逝者諒如斯。川上詔後人。吾師有宣尼。人生日趍死。主張竟是誰。多見罹殤天。尠克享期頤。眞似醯甕雞。孰效蓮葉龜。所以喜三樂。帶索歌榮期。而我生雖晩。幸丁太平時。奚但四五十。無聞倐已耆。一事靡所就。百病恒不離。錯應衆客笑。廢讀兩睫眵。非禪心亦絮。羞人鬢又絲。寢食嗟轉减。跬步苦難移。人情傷衰朽。豈不時自噫。然有大可幸。乃於吾心宜。囂塵厭視聽。安用聡明司。僻陋學靜坐。不須馬牛馳。失睡或溫故。恃粥聊救飢。自然增動忍。何妨有忘遺。好對門垂柳。喜看孫覔梨。經義尋究得。世情閱歷知。大道乃如彼。至樂孰過玆。仍能絶世念。曾無蹙吾眉。秋晴送遠鴻。春舒迎朝曦。有時頗無聊。杖藜隨所之。逢人懷暫叙。眄柯顔亦怡。常恐志氣惰。焉用功名爲。天地亦無常。萬籟不同吹。山川尙變遷。道路有險夷。顧以樗櫟散。兼愧蒲柳姿。固宜漸濩落。安得長葳蕤。譬如日月行。東隅倐西陲。縱揮魯陽戈。終知不可追。浮生難得老。物理定無疑。敢嗟衰顔凋。猶幸化日遲。且賭餘生樂。能復幾年支。爲詩以相答。覔紙一呼兒。</text>
<title>癸亥春。讀樂天詩。因其語而自歎。</title>,<text>白傅曾嘆頭雪白。假如醒煞欲何爲。心情多少在耶否。我欲言之還不知。白詩云六十三翁頭雪白。假如醒煞欲何爲。又曰心情多少在。六十二三人。</text>
<title>遣懷 自叙仍慨世</title>,<text>光陰隙駟忙。居然六十三。已過蘧瑗化。差遜張壽慙。雪白誦樂天。氣紫聞老聃。人事閱歡戚。世味飫苦甘。皮皺學瘦嫗。頭童似瞿曇。憶者年富時。欲語淚自含。結髮事文史。自任許大擔。甘旨期寸祿。庶不負爲男。此志竟未遂。風樹痛何堪。爲貧晩通籍。罔非聖恩覃。督郵周年黃。分符百日藍。枘固不合。竽瑟難幷參。望秋愧蒲柳。需廈羡楩楠。暮境供逍遙。城西數間菴。門靜有古意。客至無俗談。列堞張畫屛。羣山繞翠嵐。矯首雲悠悠。倚杖水淡淡。縱未今世諧。猶自古書耽。飛躍玩鳶魚。毛絲賾牛蠶。眞猶芻豢悅。難窮河海涵。春草茁空庭。秋月照寒潭。舊業信未忘。奧義敢言探。夢裏鳴幽鳥。度外馳塵驂。洛中有故事。序齒曾盍簪。傳像司馬公。與會盧河南。千秋空悵望。此言誠癡憨。世曠剖璞明。人多買瓜貪。燕雀附炎熱。狐貉輕弊襤。不待出門行。路難默已諳。孰質語矛盾。休問人矢函。且拋名與利。聊樂和且湛。獨寐也何傷。永矢空谷谽。風送玄鶴警。煙迷碧柳毿。一曲太平歌。幽興在半酣。宋耆英會張壽詩。有更慙七十是新年之句。唐九老會。河南尹盧貞。宋耆英會。司馬溫公。以未七十俱與會。</text>
<title>弼雲臺</title>,<text>西臺聳出石寬平。白日靑春富洛城。玉輦繞花淸蹕靜。朱樓遮柳遠煙輕。何村桃李高門擁。是處林泉獨樹明。細路回筇餘興在。浮雲入望却愁生。是日上幸毓祥宮。</text>
<title>花月</title>,<text>月色花光正好時。憐新惜別競追隨。花如長在月長滿。未必人人愛至斯。</text>
<title>挽權友 齊彦○二首</title>,<text>古心誰子似。今世獨余知。邠老嗟虛老。羲之有五之。煙霞湖上供。事業卷中期。下壽猶相靳。難窮造化兒。						江湖從古主人難。暮境逍遙剩得閒。知君種德留餘慶。翠竹碧梧峙鵠鸞。</text>
<title>睦大諫 萬中 重巹宴</title>,<text>南星輝耀錦筵紋。雙壽重牢世罕聞。昔癸亥爲今癸亥。新郞君是舊郞君。榮同錫命隨恩澤。誠並追先奉苾芬。餘慶德門應未艾。碧梧鸞鵠舞紛紛。</text>
<title>梨花落</title>,<text>爛熳春深屋後梨。飛來片片逐風吹。兒童不識梨花落。驚道雪花大似碁。</text>
<title>偶成</title>,<text>虛送光陰老病侵。平生氷薄又淵深。奇緣有友留黃卷。至恨無人識赤心。敢冀聖賢君子道。難明天地鬼神臨。蓬門寂寂稀來往。時聽松風撫素琴。</text>
<title>萬景齋十景</title>,<text>金城一帶壯長安。粉堞麗譙占地寬。誰把畫屛千萬丈。擺開當戶使人看。													右一帶粉堞												碧瓦參差間白茅。環城撲地亘平郊。遊絲白日多佳氣。滿眼成文似衆爻。													右極目人家												三山特立意如何。佳氣兼將秀色多。最是雨收雲捲處。靑天洗出碧嵯峩。													右天外三山												雜樹城頭捴不根。形形色色異朝昏。可憐物理眞如許。高處偏踈下處繁。													右城上衆樹																			層城隱見萬松巓。對闕南山應壽躔。每夕明烽三四點。坐占邊警絶狼煙。													右終南夕烽												雨過天晴山色森。朝來嵐氣爽人心。秀峯自是淸高極。紫陌紅塵不敢侵。													右仁王朝嵐												華嶽峯尖似畫圖。松林蒼鬱石容癯。突兀精神端重象。萬年宜爾鎭王都。													右白嶽特立												靑天送目駱岑東。秀出五峯杳靄中。料得化兒多戱劇。杈開仙掌倚遙空。													右道峯五秀												天長鳥遠不勝閑。橫帶斜陽向碧山。焉得高如彭澤令。共觀雲峀倦飛還。													右駱山歸鳥												圓嶠登臨四望通。傾城遊客不謀同。三三五五相携處。也有詩人有醉翁。													右圓嶠遊人</text>
<title>婚日見新婦有吟</title>,<text>爲是婚姻故。將兒遠涉湖。聽聞非不足。疑信未能無。一見知佳婦。餘年慰老夫。更祈荷餘慶。掌上弄明珠。</text>
<title>歎老</title>,<text>吾無他愛愛遊觀。老病邇來自發嘆。縱幸向平婚嫁畢。其如杜衍鬢髯寒。心思泉石徒虛遠。夢繞雲山只暫閑。坐看終南移白日。孤松亦足供盤桓。</text>
<title>歷洪州見季女。志傷。</title>,<text>室邇人何去。思長夢亦遲。可憐吾女在。孑孑欲依誰。</text>
<title>白鷺詞</title>,<text>一雙白鷺飛靑天。意在何山何水邊。優閑之極仍似倦。長空杳杳殊超然。下視林薄多羽族。翾飛小爭還可憐。</text>
<title>志悔 心中悔恨形於詩詞始此</title>,<text>默檢平生謾自噫。言言事事悔何追。違天強欲慰窮獨。行路全忘防險巇。昔我不曾今我異。無心還作有心疑。秪應炯戒存臨履。莫以殘暉迫崦嵫。</text>
<title>日光入窓映壁。園林弄影奇絶。</title>,<text>樹林漏日入窓窺。枝葉搖風弄影奇。恍惚雲煙光閃爍。人間活畫乃如斯。</text>
<title>苦熱 託喩</title>,<text>夏日不可暮。令人愁益老。當空火傘大。滿地炎海浩。無計逃命全。何處安身好。况復蒼蠅多。侵昏自晨早。吮嘬羹變味。點汚衣失皓。集筆劒欲拔。萃鬢心尤惱。無賴巨扇揮。安得大帚掃。夜深些凉生。少冀舒煩燥。其苦反有甚。通昔憂懆懆。恣噆沸蚊蝱。迭侵騰蠍蚤。或云化坌埃。復道生茂草。微物爲人害。誰能卽誅討。爬搔不停手。無由開懷抱。雞鳴一何催。旋又出杲杲。奚但苦炎蒸。重以困霖潦。而我素憚暑。衰境尤愁倒。疾病轉侵尋。形骸已枯槁。執熱未逝濯。終恐不自保。乞借層氷脚。願作寒水藻。何當迎颯飈。正氣肅霜昊。</text>
<title>新移葡萄作架。胡瓠蔓其上。託喩</title>,<text>新移葡萄根。仍作葡萄架。葡萄未成蔓。胡瓠來相借。芽鬚始綿延。枝葉終陵駕。爛開黃金花。結實亂相亞。偶因一時勢。張王遂自覇。葡萄反見蹙。却縮如被罵。豈意龍珠帳。遭爾减名價。意氣雖互奪。榮華亦暫謝。霜風一夜打。竈婢抱蔓下。愼護葡萄根。第觀明年夏。</text>
<title>偶吟 二首</title>,<text>文章那得救吾飢。帶索行歌乃分宜。明月不嫌幽谷照。淸風還入蓽門吹。人情自是隨貧富。天理元來有盛衰。未必君平能棄世。百錢猶滿捲簾時。												其二						終年無客到幽居。山鳥飛啼樹影疎。末可奈何今世事。秪應尋繹古人書。南軒迓月宵移榻。小圃栽蔬晝課鋤。此老生涯元淡泊。癡兒莫怒食無魚。</text>
<title>峽中夜行</title>,<text>衆星波底動。孤月馬頭新。峽裏針如水。村邊樹似人。桑麻皆雨露。商賈亦經綸。夜久宜投店。年來厭問津。</text>
<title>白玉 二首</title>,<text>玉出荊山天下奇。色無査滓質無。偶被靑蠅留點汚。世人皆謂有瑕疵。						靑蠅爾計亦云疎。莫謂欺人自有餘。白玉元無纖介累。一朝拂拭便如初。</text>
<title>從軍行</title>,<text>將軍殲敵獻奇功。名震朝廷爵位崇。可憐無罪平民輩。盡入三千首級中。</text>
<title>民間雜謠 五首</title>,<text>生民休戚係官長。選部如何選不公。聞道佩符張蓋者。非因勢力卽靑銅。						剝膚椎髓儘堪悲。看作公然肥己資。巧粧名色恣欺幻。暗地囑成善政碑。						監司考績足嘆傷。雪嶺墨池任抑揚。街讟巷謠方疾首。評題上上等龔黃。						寒門冷跡莅殘城。謹畏爲治溢頌聲。此輩不妨仍罷逐。特書下考表嚴明。						繡衣霄漢立靑春。聖戒諄諄八路均。畢竟只憑私好惡。暗行廉察揔非眞。故事監司每年季夏季冬。褒貶道內守令。或無下等。則承宣啓以爲殊無嚴明殿最之意。請推考警責。</text>
<title>科儒雜謠 五首</title>,<text>兀兀焚膏飫苦辛。淬磨只待槐黃辰。如何選擬考官際。不覓公心有眼人。													君房借手紫微皆。考試今朝應擇差。心則不公眼不識。強言詩賦一無佳。						塲屋行私有法科。奸隨法起可如何。預題呼授情非一。刀刮字標術亦多。						塲分一二試分員。子弟觀光每互遷。比及榜時無不得。苟非換手詎能然。						八路設塲俾各觀。鄕人奔競益堪嘆。輦財尋逕前期至。爲囑銓家買試官。近聞擧子與試官有顔私者。方其呈券也。必展其試紙。高揭向廳上呼書吏使受之。則試官已見其上面矣。此所謂呼授也。</text>
<title>惡少年</title>,<text>挑達長安惡少年。衣裳楚楚也堪憐。無時揳瑟兼吹竹。著處屠牛且割鮮。打人劒市鬬爭地。飮酒娼樓歌舞筵。袒跣馮陵爲底事。相携白晝橫靑錢。</text>
<title>遣懷</title>,<text>患氣不知夏。宜人最是秋。力稀猶撫壯。影靜亦容愁。好惡英雄涕。安危宰相籌。喧卑違養拙。深擬進歸舟。</text>
<title>有生必有死。死非所惡也。故不用他韻。只押死字。三首六韻</title>,<text>老境惟求安。人情亦惡死。與其心不安。不若身遄死。													人慾老逾深。物情衰便死。誰言愛欲生。直是日催死。						我昔怪他人。或聞有欲死。而今大覺之。所苦甚於死。</text>
<title>都下少年。逐日船遊。酒食之盛。女樂之奢。動費萬金。</title>,<text>行樂春秋好。招邀意氣豪。江飛競舟楫。草亂炫衣袍。酒爲宵筵益。歌因舞袖高。近聞西北火。聖主獨憂勞。時西北營下皆大火。上遣使慰撫。又下胡椒丹木等物以恤之。</text>
<title>散愁</title>,<text>雲日遞明暗。雨風時妬猜。竹新分戶映。樹老響秋哀。獨夜愁誰語。遙書靜不來。悠悠今古事。衰意強傾盃。</text>
<title>草蟲</title>,<text>蕭瑟新風吹作秋。草蟲鳴在壁間幽。通宵切切緣何事。渠是天機我自愁。</text>
<title>月宵</title>,<text>山月疑霜雪。良宵思殺人。有書來古意。無客對吾眞。揖讓風今絶。誅求俗久貧。微吟成小坐。怊悵惜芳辰。</text>
<title>姜明初回甲宴</title>,<text>甲回絳縣亥。春返葉喬鳧。靜和瑤琴友。榮看綵服趍。斯人淳厚最。宜爾福祥俱。獨阻華筵賀。沉痾愧老夫。明初癸亥生。時任懷德。而來京第設宴。其子浚欽方立朝。且偕老故詩及之。</text>
<title>余以正宗實錄編修官。與史局之役。吟成。三首</title>,<text>設局營門屹。編年史事遲。互讐憑閣錄。旁照謹朝儀。筆削諸公在。是非後世知。才難稱自古。三長定爲誰。史局設於桂洞龍乕營。閣錄。內閣日省錄也。												其二						先王卄五載。至化蕩無垠。美政遵成憲。嘉謨啓後人。紀綱頻勵俗。綸綍輒憂民。石室名山牒。永垂億萬春。												其三						不以孤寒棄。偏曾荷寵光。溫音軫貧窶。拊髀詡文章。末擬皆批下。踈蹤每拔揚。微誠無地效。是役幸躬當。此略記蒙恩感泣之忱。而以得與於是役爲幸也。</text>
<title>癸亥冬至後。始行酒禁。只禁買賣。盖以酒家糜穀也。於是小民雖稍戢。兩班家皆乘此而射利。可歎也。</title>,<text>禁釀一遵周誥辭。朝家法意本無私。如何酒肆當壚利。反作衣冠榷貨資。</text>
<title>偶吟</title>,<text>鬱鬱胷懷強自寬。呼兒獨酌不成歡。踈籬破屋西城崦。短僕羸驂實錄官。似酒年光從直瀉。如棊世事好傍觀。塵琴久輟峩洋操。一曲試彈行路難。</text>
<title>除日悵然有作</title>,<text>今年止今日。斷送六十三。明日是明年。屈指還自慙。衆皆樂其樂。幸沾聖化覃。餞舊復迎新。室家和且湛。屠牛供烹炰。呼酒賭醺酣。巷多靚粧女。街溢炫服男。竟夜事娛戱。着處喧笑談。驅儺陟驚鬼。分歲迭騰驂。列炬爛栢椒。飣盤雜韭柑。餽別待換桃。博塞催傾藍。俗習難具論。流風孰眞諳。櫟翁獨塊坐。殘燈寂小菴。屠㢝且後進。文史憶曾耽。逝川知無奈。貧病却自甘。誰能事追隨。猶擬趁朝參。今古嗟枘。義理劇牛蠶。跡畸守拙默。顔衰愧賾探。昔人曾祭詩。欲效恐不堪。</text>
<title>甲子元曉</title>,<text>爲是新元曉。雞鳴起整巾。尋常千世下。六十四年人。道路艱難備。身心點檢頻。優遊遲暮景。歌詠太平春。												又						耆英洛會畫圖傳。司馬端明最少年。自慙賤齒空相等。想望千秋一悵然。溫公以六十四歲。參耆英會。												又						默數行年却自吁。前賢遺躅孰能符。子瞻文史懷秦馬。君實耆英繼狄盧。生晩敢論追古昔。形枯只覺愧庸愚。破瓜張洎衰羸白。樂命惟應醉玉壺。破瓜年六十四也。呂洞賓贈張洎詩曰功成當在破瓜年。樂天詩曰行年六十四。安得不衰羸。東坡溫公事。皆六十四時也。秦少游，馬正卿與蘇同庚。狄兼謩，盧貞。以年未滿七十。預唐九老會。溫公六十四。用此事入耆英會。</text>
<title>見上元月。喜而有作。</title>,<text>圓滿深黃大有徵。昔人詩句至今稱。農占又驗元宵月。飽喫殘年喜不勝。車五山天輅詩曰。圓滿深黃色。方知大有年。</text>
<title>靑雲</title>,<text>靑雲不與白雲同。強欲相親意未通。畢竟靑雲歸幻境。白雲依舊在山中。</text>
<title>火灾</title>,<text>壬戌孟冬春曹火。荊圍試士仍露坐。此屋國初傳至今。焉知一朝逢灾禍。是後處處多此患。聞之驚歎心不妥。豐沛肇業咸興城。父師敷敎平壤京。方伯馳聞九重憂。丹木胡椒恤殘氓。社稷樂器又蕩盡。銖黍迷亂難更成。癸亥季冬月幾望。大內當夜煙炎漲。嚮明出治仁政殿。片刻忽逐灰燼颺。萬姓奔走救無策。百僚蒼黃色俱愴。甲子重三大霾風。鬱攸乘勢四方同。最是關西諸殿慘。崇仁崇靈曁校宮。依山傍海幾萬戶。仳離失所哀彼窮。載籍從古多記異。回祿降灾皆有自。魯濡帷幕景桓救。鄭驗孛融愼竈議。入井已徵警漢闕。叫譆徒勞陳宋備。孽火驟急不可禳。着處高烟燋上蒼。灾殃實由政失平。咎應或在刑乖當。爆聲烈氣雲漢紅。焦土可憐羣黎忙。八人無奈鬼先卜。畢鳥誰能文以逐。積德累仁猗我朝。况又聖明今初服。邪類廓淸令聞彰。環海生靈咸拭目。如何歲歲火爲災。南北東西爭報來。不儉不節豈有由。曰天曰人捴可哀。家家破膽向炎官。箇箇驚心同死灰。緹顔韎股御緋蓋。畚挶綆缶還無賴。我願祝融早悔禍。不祈四墉無攸害。安得巧如魯班手。鬱起廣廈大無外。</text>
<title>士非爲樵也而有時乎爲樵。盖不得已也。彼業於樵者。自幼至老。所事惟此。而若士則蚤歲種學績文。將以壯行。及其年衰而志倦。則混於漁樵。聊以優游卒歲。吾於鄭友致大見之矣。故名其齋曰晩樵。而爲余言之。余惜其老而憫其意之有符於余。廼貽以詩。</title>,<text>繞屋蒼林隔軟紅。此翁晩計伴樵童。長歌一曲無人和。只有前山響應空。						山家稀客日如年。中有幽人罷午眠。松下拾樵茶竈凈。稚孫吹起一條煙。</text>
<title>詠海棠花</title>,<text>紅英間綠葉。春日自生光。却嫌蝴蝶到。羞作百花香。</text>
<title>史局往來之路。被兒童戱侮。偶成。二絶</title>,<text>羸馬殘僮強入城。百鞭一步惱中情。羣童欺我爭相戱。故作前呵後擁聲。						憎爾挑兮在闕城。公然侮弄底心情。自憐臺職十年後。復聽通衢喝道聲。</text>
<title>史局 十絶</title>,<text>桂洞中間龍乕營。於馬設局會羣英。正宗二十五年內。實錄編修捴責成。						史事捴裁任大臣。諸堂分校筆刪頻。郞廳只管翻謄役。選得三司數十人。						羣書考据纂修爰。日省錄兼政記存。筆削果當詳略否。一通凡例各分門。						諸堂每日集芳園。文任名高內閣尊。最是戚臣隨國舅。游龍流水哄騶喧。						編修校正苦難精。苟不勤勞曷有成。諸君莫謾爭閑話。幷力齊心各盡誠。													每夜輪回直一郞。獨留小吏伴虛堂。阿誰頻替他人入。無馬無僮劇惱忙。						頭白汗靑自古云。我朝百事但虛文。史局開來經四載。十分未及兩三分。						踈蹤每憶受知多。國事無那鬢髮皤。况是先王終事地。於斯不盡更於何。						白頭強逐少年叢。今世嗟無敬長風。秪將眼鏡防昏翳。低首緘唇但奉公。						史役年年不暫閑。自憐朝往復晡還。一條屈曲西門路。橋樹肆簾捴慣顔。</text>
<title>樹枝蔽南山斫之</title>,<text>爲見南山好。斫他庭樹枝。淸宵倚樓處。得月最先之。</text>
<title>悔</title>,<text>有生斯有事。事過卽有悔。苟有毫釐差。動致丘山悔。所以聖人戒。言行寡尤悔。而我性狷介。蚤夜期無悔。但恨學力少。頃刻輒惹悔。一言與一行。何處非追悔。緘曰如金人。猶且不免悔。守身如處子。終復自底悔。愧乏先事智。反貽終身悔。強欲慰窮獨。違天理宜悔。苦難測方寸。昧人勢必悔。凡此百千事。未有不成悔。不堪向人道。惟應在心悔。懲前倐忘後。已悔旋復悔。胷中長留在。何時無此悔。秪應死無知。永謝人間悔。</text>
<title>風雨 托諷</title>,<text>大風中夜作。如驅萬軍馬。吹得急雨來。直注復橫打。屋茅與窓紙。無一獲全者。朝來試騁眸。滄桑幻山野。喬木自折拔。繚垣盡坼撦。圃中衆蔬果。蕩殘隨礫瓦。道路失故處。欲行迷高下。哀此小民苦。哿矣坐大廈。飛廉及豐隆。敢將天威假。谷恣翻覆。剛柔任取舍。嗟乎勢所使。已矣免者寡。稍待凉冷後。出遊憂以寫。</text>
<title>苦雨 亦寓諷</title>,<text>五月至六月。未有不雨日。雖或見天日。旋復雲霧密。滂沱聒耳閙。衝射因風疾。花果捴顚倒。蔬笋亦蕩失。大地驚淪沒。銀河疑漲溢。蛙黽紛鼓吹。鳥雀盡蹙慄。一任谷幻。休恃星月出。萬象渾陰翳。百爲仍昏窒。上帝恒深居。下情何由悉。雷公與電母。乘時恣呵叱。三時開大笑。閃倐態非一。羣黎亦何辜。蕩析亂無秩。斗米費滿鏹。束薪易全匹。朱門炙可熱。哀此掩蓬蓽。况復床床漏。沾濕不暇恤。墻壞且莫說。乃至掀卧室。縱値他日晴。葺理那可必。默思道多窮。因念秋無實。艱難但自傷。玄妙孰能詰。塊坐百憂集。澒洞難具述。</text>
<title>失猫</title>,<text>豹直俄纔返。烏圓忽不留。得非遇犬獲。無乃爲人偸。跳戱思才捷。依隨惜性柔。甕間舞鼠輩。坐看誰能投。</text>
<title>立秋</title>,<text>潦盡長空廓。立秋風颯然。有時天際鳥。底意樹中蟬。雲氣渾蕭索。山容倍㓗鮮。秪憐明月夜。未遇伯牙絃。</text>
<title>睦景遠與洪穉行，睦景執，崔碩章。夜會賦詩。余追聞而步其韻。</title>,<text>愧我吟詩倦。憐君秉燭遊。幽尋城外巷。高倚月中樓。愁以琴棊遣。官仍老病休。徘徊歲暮意。空望李膺舟。												其二						詩豈拘聲格。盃應隨淺深。蕭踈風短髮。淸瑩月空林。已墜靑雲志。誰憐白雪吟。優游聊卒歲。實獲古人心。</text>
<title>又次景遠見示韻</title>,<text>佳景寬閑地。孤懷寂寞中。遠峯能吐月。高樹易鳴風。詩律頻驚座。跫音忽喜空。老知隨衆好。深願出門同。												其二						易知三逕宅。難破五言城。細草看棊坐。踈林帶月行。鄰兒捴相慣。山鳥更無驚。暮境追隨樂。眞堪送此生。</text>
<title>又贈七律</title>,<text>磬濱年老謾棲遲。古貌古心世孰知。步盡千篇工部韻。閑消一局夏黃棊。浮榮已謝塵羈外。晴賞都收遠眺時。衰境卜鄰堪慰意。洪厓况又數追隨。磬濱景遠自號。洪厓指𥠧行。景遠近次杜律韻將盡之。故首聯及之。</text>
<title>景遠，景執。用杜韻同賦寄示。聊次以答。</title>,<text>但使心寧靜。何妨宅市城。汗靑歎頭白。眼暗喜天淸。敢謂勞王事。深羞學世情。君來還我往。相與樂時平。右屬景遠													昔欣葭倚樹。今賞璧連城。襲得草堂色。移來開府淸。思多頻有夢。地濶似無情。稍待西江暖。扁舟駕浪平。景執在西江○右屬景執</text>
<title>卜居</title>,<text>卜居山井上。城市有林臯。平挹終南翠。晴看細石高。僻村渾忘閙。空谷自疑逃。童稚亦何事。時能賖濁醪。</text>
<title>乙丑元曉</title>,<text>雞鳴斗覺歲維新。默數行年愧古人。淸洛詩傳眞率會。廉州夢罷翰林春。畸跡漸如離樹葉。衰容元似下坡輪。近聞邦慶傾前後。擬趁朝班拜紫宸。溫公六十五。爲眞率會賦詩。東坡六十五。自昌化移廉州。樂天詩云行年六十五。走如下坡輪。今年以大王大妃殿聖壽回甲。惠慶宮寶齡望八稱慶。將行賀儀。</text>
<title>春詞</title>,<text>先朝史局占名園。城闕春深瑞日暄。職忝編修三載久。此身隨處捴君恩。</text>
<title>軍資監 余時爲軍資監正</title>,<text>倉號軍資地勢尊。遠呑平挹占名園。麻浦漢江分作瀨。淸溪冠岳列當軒。高柳亘圍馳馬逕。姸花粧點遶堤村。龍驤鳳翥亭猶在。泣望先王御幕痕。</text>
<title>聾瞽</title>,<text>目昏復耳聾。遂作一癃翁。靜聽疑風裏。晴看似霧中。刮篦寧有術。懸鏡亦無功。塵事渾相忘。天公餉我豐。</text>
<title>史局往來之路。備甞艱苦。因於馬上口占。略擧其槩。</title>,<text>三年來往夕兼晨。十里囂塵劇苦辛。壽進坊頭驚破塊。貞陵洞口怯焚輪。交衢易犯軒軺客。隘巷偏逢醉酗人。最是玄黃憐我馬。跌橋旋濘阽危頻。</text>
<title>曉行見出日</title>,<text>山擁蒼茫際。天開黯黮中。掃他雲葉黝。浴出日輪紅。一理元無外。千秋定有公。靜觀皆自得。玄化暗流通。</text>
<title>斜日欲眠</title>,<text>簟凉神倦午雞餘。目忘庭花手忘書。溪響鳥聲相雜處。居然送我入華胥。												又						北窓一枕日將西。遠峀微茫近樹迷。雙睫半交神漸醉。綠楊黃鳥夢中啼。</text>
<title>萍蓮</title>,<text>新蓮纔出水。池面浮如錢。復有浮萍密。不分萍與蓮。</text>
<title>寄磬濱</title>,<text>梅雨頗泥巷。春雲自覆城。不尋吾友久。如忘比鄰情。柳密藏烏暗。花殘見蝶明。近纔休史役。淸簟聽棊聲。</text>
<title>贈淡所洪稚行 克浩</title>,<text>垂楊遮望眼。微露是君家。藹藹雲爲態。依依月吐華。交情淡如水。奇氣欝成霞。洛會元眞率。前村酒可賖。</text>
<title>次喚月亭韻</title>,<text>層榭危臨碧漢潯。氷輪呼出入踈襟。光從暮靄開時樹。寒透幽人立處岑。吳子輕盈仙斧響。玉妃婐㛂海宮深。煩君更喚淸飈至。靜夜應聞龍一吟。</text>
<title>自嘲</title>,<text>職稱以正莅軍資。天下冗官孰若斯。船收萬斛初無與。料散千人了不知。藍丞剩笑訾謷地。范老多慚寢計時。聞道貶褒修故例。大臣執筆欲何辭。</text>
<title>日因宗會。族大父雙檜翁謂余曰。交河瓦洞。乃吾丘墓之下。世居之地也。今後屬零替窶寒。不能世其業。吾用是懼。迺與里中諸族謀。自入學至成童。咸立程課業。月三聚講。以賞罰善不善。於是諸族人。或文以勖之。或詩以揚之。汝亦言。余曰。意甚盛且遠也。吾宗其自此蔚然振乎。雖然有始必欲有終。有名必欲有實。苟有始而不克有終則如無其始。有名而不克以實則如無其名。斯擧也言足聽聞。人皆將曰瓦洞之後輩。且有漑根食實之效。豈不誠美矣。而吾愳其實之不如其名。終之不如其始也。盍相與勉旃。遂謹次軸中之韻曰。</title>,<text>幽村頗似董生居。兀兀宵燈讀古書。更要成就後生輩。先立課程蒙養初。英材日進心應樂。講席旬開會不踈。莫道義庄能廣惠。敎經今日較何如。</text>
<title>六月十六曉月食。各司長官皆救食。余亦出往軍資監。賦卽事。</title>,<text>瞽奏猶傳救食名。香煙細裊燭雙明。池蛙亦識爲公義。閣閣爭鳴和鼓鉦。</text>
<title>李參判 秀夏 挽</title>,<text>觀公古貌識公賢。呼酒論文憶昔年。白髮江湖閑宰相。靑蘿烟月老神仙。肯敎物作身心累。遂把名超毁譽牽。遺後以安天可必。鵲停蘭茁慶綿綿。李公居保寧靑蘿洞</text>
<title>江閣雨後</title>,<text>雲捲山如洗。風過水益光。紫騮嘶且齕。白鳥倦還忙。萬物皆流動。一機孰主張。儘知無可奈。吾亦任蒼蒼。</text>
<title>呈磬濱</title>,<text>可惜明時老此翁。身心羞與俗流同。囂塵忽遇淸談散。宦業俄隨午夢空。愧我最忙秋雨曉。羡君高卧北窓風。踈簾半局輸贏理。都付逌然一笑中。</text>
<title>聖痘歌 幷序</title>,<text>痘之爲病。是人所一經者也。而或有旣壯而値此則尤難爲。盖閭里間輪行者。而未甞敢入九重之深嚴。我朝三百年。至肅廟朝。始有痘候。旣平復。八域慶賀。維時游齋李公玄錫作聖痘歌以揄揚之。又百餘年。當宁復以斯疾一旬卽瘳。玆乃國家再有之慶。而其症候之平順。又閭里間之所未有。則環東土數千里。鼓舞歡呀之情。盖難以言語形容也。時以國恤。先行告廟宮之禮賞諸臣之典。而遲待虞卒。乃稱賀大庭。播告八方。從大辟以下。咸宥滌之。猗歟盛矣。賤臣於蹈抃之餘。竊欲追李公之意。步其韻以續貂。而第痘字乃去聲。而原韻押以上聲。又醜與魗字本同。而乃兩押之。難於酬次。故用痘之本韻以和之。歌曰。						周末秦初始有痘。一氣流行厥惟舊。發出內熱形諸外。箇箇成瘡隨理腠。斑脹膿痂有漸次。順逆踈密難預究。對症秪可投藥劑。責效不容試針灸。人生此世惟一經。更至百年終不復。貴人氣禀殊下賤。壯熱充盛異嬰幼。症候一或失常度。縱有越人應却走。儘是世間大關嶺。積善幾家能得透。幸無灾害卽相賀。競萃親戚及婚媾。玆乃閭里輪行症。詎敢窺犯靈沼囿。始自肅廟而有斯。歲貞昭陽日會𧱓。擧憂痾癢恣侵及。旋喜痂瘢好成就。嘉乃柳醫生應時。肘後靑囊神智扣。宛見天和卽遄復。坐敎邪沴不敢售。李公爲作聖痘歌。至今傳誦遺集鏤。當宁乙丑仲春望。聖躬偶然斯疾又。睿質自是金玉相。俗方不勞醫藥救。內局縱許勤直宿。公車曾無滯章奏。明珠抱日宛紅顆。甘露回天叶吉繇。皇穹降祥百靈護。翼瘳洪慶理不偶。休期已似蒂落瓜。昔疾今如雲捲峀。惟憂夬釋殿宮慮。勿藥豈非祖宗祐。維新寶命用申休。自今其基無疆壽。倉兪世業一何奇。柳家前後績最茂。欣欣喜色動朝野。一春和氣濃似酎。四百年來再有慶。是時宜軫功賞懋。諸臣固自各盡分。聖念特嘉久承候。相公國舅及提調。一朝恩寵增貴富。田庄臧獲割地部。駿馬銀鞍出天廏。庭中米布積如山。至于末隷分等授。環賜嶺海纆空圄。大庭德音催司冦。淸禋廟宮曉告慶。奔走軒軺與介冑。黃童白叟競鼓舞。遠邇歡聲溢宇宙。盈庭賀儀曰姑徐。爲是嚴廬方在疚。因封禮畢始播告。八域垢瑕咸滌宥。春臺壽域物各得。千里山河明似繡。淸朝無事講筵闢。只有羣彦三晉畫。恭己正南夫何爲。五雲高拱龍衮袖。羣情同慶大可見。國史書之應無漏。小臣拜舞歌以頌。於千萬年我聖后。</text>
<title>七月六日</title>,<text>涔涔吟病卧窮廬。歊熱中人廢看書。七朔縱云秋序至。初旬猶是夏威餘。杜陵對食炎蒸苦。織女洗車夜月虛。覔紙明宵將乞巧。倘能送與拙如余。</text>
<title>七夕偶成</title>,<text>今宵乞巧自前時。柳子以文我以詩。乞者無窮巧有限。只應送與貴豪兒。</text>
<title>塞下曲 二首</title>,<text>弓勁馬肥劒射牛。邊門殺氣暮雲秋。平沙獨領三千騎。一戰擬封龍額侯。																			其二						挺槍躍馬塞塵昏。直斬樓蘭滅大宛。壯心不屑封侯貴。只是難忘聖主恩。</text>
<title>遣悶</title>,<text>寒齋愁坐雨紛紛。默念平生到夜分。姿乏便嬛惟狷狹。學無成就謾勞勤。於今絶矣廣陵散。誰復知之楊子雲。只是君恩終未答。癡誠思獻野人芹。</text>
<title>謾興 二十首○寓諷▦世</title>,<text>共賞花盛開。俄惜花已失。不知綠葉間。還自有佳實。						羣雞食庭中。踔踔來衆雀。雞不啄其雀。但啄雞之弱。						啄蟲雞甚樂。不知猫傍伺。狗又意在猫。磨牙勢方鷙。						大道平如砥。舍之走捷徑。棘露劇酸辛。顚磴又旋濘。													小夫誇有力。衆人畏如虎。賁獲不自言。笑受童子侮。						千金買駿馬。大道意氣馳。忽然驚一躍。路人共嗟悲。						霖餘忽出日。村婦澣濯急。俄頃復翻盆。狼狽悔何及。						貴豪陵老拙。待若鄕甿然。借問君幾歲。渠父與同年。						貴家起大宅。乃是萬年策。世事苦難期。人存室已易。						睠彼御覽樹。樹猶聖明遭。借問何以致。只爲處地高。						富馬厭粟豆。貧馬齕菣蒿。富馬發熱斃。貧馬猶在槽。						行人喜船快。舍馬乘輕潮。石尤風兼雨。漂嶼滯三宵。						舟遇水中礧。坼裂以臭載。後來帆相連。復蹈自取碎。						富人言乏錢。聽來殊可憐。牟利與行賂。不惜千金捐。						松與櫟共立。株幹互出入。繁枝縱不分。異葉終難合。						世人好言病。常若將死亡。晝夜供美職。談笑騁遠方。													世人自稱懶。恒言不出門。客造未一遇。日日朝及昏。						世人得好官。自謂意外至。輿誦不可誣。令人却慙愧。						腴邑駄錢歸。甲第與良田。對人却顰蹙。今番債累千。						試士秉黜陟。自謂無一私。銅臭與關節。畢竟焉能欺。</text>
<title>可歎 四首○▦▦尹▦事也</title>,<text>世無無父者。於今忽有之。渠亦不之愧。人亦不之疵。						世無無祖者。於今乃有焉。渠亦不之恥。人亦不之愆。						世無無君者。於今乃獨有。渠亦不之羞。人亦不之咎。						周公制禮樂。孔子垂名敎。世道一至斯。空言忠與孝。</text>
<title>爲武科會試試官。偶記所見。二首○武技講書。上試皆主之。參試充位而已。</title>,<text>文科已甚巧。武試復如斯。公肆千歧囑。純行一段私。後先惟意定。舒疾以時爲。妙技好身手。孤寒謾自悲。													升沉只在講。扶抑費商量。籤散眼要掩。章拈手最忙。聽音仍左右。詢義預低昂。自有山西種。無勞涉遠方。</text>
<title>洗劒亭洗史草。吟二首。</title>,<text>社壇將事訖。仍出北城椒。川掛山如坼。石高亭欲搖。蒼崖飄幕帳。紅樹映驂軺。半日成談笑。相逢捴舊僚。						朝日騎驢客。秋風洗劒臺。名山石室秘。故事勝筵開。滌草迎飛瀑。看楓把灧盃。先王終事地。與宴愧菲才。</text>
<title>偶往軍資監。見戶郞與監察出來回倉。</title>,<text>江上回倉故例依。度支憲府馬如飛。計士暫同曹吏過。還言無事便旋歸。</text>
<title>臨科戱吟</title>,<text>謂我或參試。爭將關節傳。心中無一事。都付華胥天。</text>
<title>風雪不覺</title>,<text>朔風吹雪勢崩奔。終夜颺聲恣怒喧。睡穩老夫渾不覺。朝來始聽客來言。</text>
<title>詠雪</title>,<text>初如蝶亂更花零。籠却乾坤寂視聽。泯然不復高深界。倐爾還成混沌形。鴉誇全體分明黑。松失平生苦節靑。翻喜靜中無俗物。時時風過響茅亭。												又						白之極矣却疑玄。似霧非氛不辨天。大界山河歸漫漶。行人道路失由緣。幽村積玉孤煙出。衆樹開花一色連。安得子猷超俗韻。剡溪月夜與同船。</text>
<title>立春</title>,<text>老夫吟病廢詩篇。欲作春詞意索然。堪喜稚孫題小帖。今年文筆勝前年。</text>
<title>直軍資監。意極無聊。偶吟。二首</title>,<text>四面倉廒鎖一身。軒雖高敞亦堪顰。時向屋簷缺處望。紛紛鷺渡往來人。						客去吏休靜似禪。空軒無事拋書眠。日斜夢覺悄然坐。默看羣童戱紙鳶。</text>
<title>撥悶</title>,<text>世間多惑好漂搖。熱處善柔冷處驕。老來強欲誇身健。富後猶思競市刁。捨通趍窄皆鑽紙。求速無成捴揠苗。秪有至人遺智巧。行吾本分聽天寥。</text>
<title>丙寅元朝</title>,<text>七旬欠四卽斯年。點檢此生自悵然。淸洛遊春追白傅。金陵告老想蘇仙。無憂無喜眞堪羡。一笑一談却可憐。稍喜新居幽且僻。耳聾眼暗斷塵緣。樂天詩。七十欠四歲。此生那足論。又曰五十八歸來。今年六十六。又曰遊春猶自有心情。又曰無憂亦無喜。六十六年春。子瞻六十六。至金陵。告老致仕。</text>
<title>途中</title>,<text>途上逢元朝。飢渴思所藥。路傍多村肆。隨問輒見却。今日是何日。賣食卽俗惡。斯言果如何。似厚還是薄。不顧他人困。但誇自己樂。未若多受錢。分與以約略。</text>
<title>賀蔡尙書 弘履 入耆社 二絶</title>,<text>嵬科稀壽又崇資。三者得兼事最奇。曉日西樓趍拜後。春風畫裏識容儀。						仙家棊酒剩淸娛。獨遣新參任負趍。三島十洲遊戱地。可能擔得局兼壺。</text>
<title>寄睦景遠</title>,<text>夫子不來我不往。居然閱歲隔儀容。各因衰病成慵廢。豈以撓忩謝過從。漆室能明流獨月。雪齋相守有孤松。春曦漸永多閒思。鄰巷無難理屐筇。</text>
<title>宅邊種五柳戱吟</title>,<text>五柳先生古有名。高風五柳至今淸。學種門前今五柳。多慙五柳古先生。</text>
<title>偶成</title>,<text>隨意開簾復倚楹。詩情已懶句還成。暮雨斜時風輒引。薄雲罅處日偏明。鋤菜慵奴逢友戱。索芻瘏馬見人鳴。殘年飽喫今違願。不復山田學耦耕。</text>
<title>移拜右通禮。陪景慕宮春展謁。</title>,<text>新春動駕百僚俱。通禮官縻老病軀。景慕宮中纔竭蹶。賓陽門內又奔趍。脚酸背汗猶能忍。胷喘喉焦直欲殊。近侍休言榮亦大。此心惟恐陷于辜。												又						百折路長九級陛。那堪前導疾如飛。陳力不能斯可止。從今歸卧篋朝衣。</text>
<title>詠富家翁</title>,<text>斯世男兒孰最雄。無憂只有富家翁。鮮衣美饌居華屋。怒馬雕鞍命健僮。朝野繹騷都付夢。田疇散布但占豐。素封自是由天賦。百事勝人不換公。</text>
<title>又賦一首以薄之</title>,<text>薄情徇慾棄儒珍。爲富誰能戒不仁。有酒何曾留好客。守錢未肯濟窮人。利牟龍斷計常苦。豐報蛇蟠眉獨顰。子母殖銅惟恐失。惡言賺術督催頻。</text>
<title>寄南巷沈彦臣 廷秀</title>,<text>門垂綠柳園開花。難忘易知沈氏家。春色一年都管領。縱云孤寂亦繁華。												其二						病淹窮巷負芳辰。時揭南窓望故人。獨樹分明遙照眼。君家花是我家春。</text>
<title>老逢春戱吟</title>,<text>看花眞是霧中疑。縱不分明也自奇。更有鳥啼兼澗響。依微勝似未聾時。</text>
<title>十七夜見月而作</title>,<text>昨日初昏月入杯。今宵苦待始雲開。勸君遊賞休思睡。後夜此時月未來。												其二						望前常恨月怱怱。望後只看曉月朧。若爲晦望長如一。日落西山月又東。												其三						圓月通宵只是望。若逢陰雨便虛過。可惜一年三百日。淸宵明月苦無多。</text>
<title>有歎</title>,<text>旱乾祈雨雨祈晴。小或違心有怨聲。料得爲天亦不易。如何慰滿率濱情。																			其二						貧願豐年富願凶。用他私意預占農。畢竟到秋多歉歲。上天應只富人從。												其三						賣肉値暄漿値凉。竆人謀事每荒唐。癡想不知渠命薄。妄疑偏酷怨蒼蒼。												其四						圖求科宦若狂然。覔徑尋蹊捴緝翩。縱使得之皆有命。世人還謂善周旋。												其五						屠兒殺賊顯諸朝。嬰侮他人意氣驕。畢竟犯辜還廢黜。暫時乘勢却無聊。																			其六						名人後裔盡高官。搜擢何曾及草間。若不擇材惟尙閥。盍將朱孔布朝班。												其七						貴家子弟百無憂。生長豪華但戱遊。釋褐公卿平步上。如其不得卽雄州。												其八						螢窓矻矻晝宵勤。幸得科名意暫欣。銓家更不拈名姓。餓抱紅牌到白紛。												其九						貴勢犯科歸不辜。單寒無罪陷寃誣。可惜漢家三尺法。低昂輕重在須臾。																			其十						曰是曰非自有公。判如黑白不相同。堪嗟後世無眞定。只在偏私彊辨中。												其十一						文章且莫遣人評。只係無名與有名。自是不明懸眼鏡。何由得正在心衡。												其十二						無已非人聖訓尊。隱揚况又舜徽存。君且莫言人有過。人言君過倍君言。												其十三						吾誠未盡是欺情。欲盡人誠勢不行。但使吾能誠待物。自然人亦盡其誠。																			其十四						深情厚貌易容私。不識人皆各有知。自有肺膓愚一世。欺人堪笑似欺兒。												其十五						柱史藏名混世塵。爲谿爲谷葆淸眞。當時若不逢關令。只是騎牛一老人。</text>
<title>晴雨不一</title>,<text>忽爾靑霄忽爾雲。雷轟雨打更晴曛。天道有常猶若此。人情那不變紛紛。</text>
<title>天然亭賞蓮。時花已盡。</title>,<text>蓮花成子已凋零。蓮葉滿池猶自靑。秋風一夜催霜後。藕敗香殘只有萍。</text>
<title>贈睦景執</title>,<text>吾友文章士。平生活計踈。關心收藥餌。隨意檢詩書。暫放林翁鶴。聊乘邵子車。相從遅暮境。且喜近幽居。時景執自西湖移居洛城。故五六及之。</text>
<title>放吟</title>,<text>壺口碎盡擊未已。歌聲激烈胸輪囷。有極言不敢吐發口。有赤心莫能披示人。蠻觸伏尸雞鶩爭胡爲。孑立直性丈夫身。世人冷笑不數之。庸庸碌碌宜賤貧。玉不自言但抵鵲。魚目燕石多希珍。拂拭駑駘備上驂。天寒遠放鳴騏驎。嗚呼萬事皆如此。自古無限草中淪。</text>
<title>自嘲</title>,<text>山裏孤棲似佛菴。食無魚肉口無談。燈下顧看頭影禿。自疑身是老瞿曇。</text>
<title>不知窓外事</title>,<text>不知窓外事。卧愛老夫潛。愁借酒時忘。懶因病後添。晴容徵碎鳥。山氣驗踈簾。淡食還淸凈。盤中祗有塩。</text>
<title>省墓志感</title>,<text>日暮烏林心自酸。斧堂入望淚汍瀾。間關冒雨還忘遠。怵惕履霜豈爲寒。村有新移渾薄惡。松餘舊植半摧殘。默思後日空嘆息。筋力轉衰僕馬難。</text>
<title>無題</title>,<text>方其夢也恰如眞。覺後還同夢裏繽。畢竟孰眞而孰夢。不如忘我又忘人。</text>
<title>多病</title>,<text>衰年多病卧涔涔。門掩孤村少客尋。愼語用工還忘語。留心觀理似無心。君平與世交相棄。皇甫於書久已淫。莫道匣琴流水絶。俗人自是乏知音。</text>
<title>臘月都政後戱吟</title>,<text>朱門炙手觸晨寒。婢膝奴顔覔熱官。畢竟好言翻作戱。不如雪裏卧袁安。												其二						巧言密跡自詑才。白日驕人夜乞哀。無那升沉元有命。區區智力可能回。												其三						吏部尙書手秉銓。公家官爵自家權。咍爾恰如大堤女。招人昏夜但憐錢。												其四						蹊成桃李物通神。天老時時不勝人。億萬靑蚨飛入處。驕嘶五馬滿城春。												其五						年來吟病蟄蝸廬。又見寒梅逼歲除。早知賦命終窮餓。拋却科工讀聖書。												其六						寧塵三斗不墦間。此世那能占一官。聞道上游多勝地。春船擬泝白雲灘。</text>
<title>述懷 六十韻○自叙言志</title>,<text>昔在五六歲。能作五言詩。敢謂語驚人。或詡幼小時。七歲讀經史。嚴君作嚴師。危坐膏繼晷。曾不輟唔咿。字句靡錯誤。無煩折葼笞。鞦韆及紙鳶。未嘗隨羣兒。八歲思稍長。詩文頗葳蕤。庭敎每裁抑。不以示親知。名爲造物忌。况復體弱羸。性且好靜默。俛焉日孶孶。有如處子身。閨門不暫離。十五無不讀。下逮又上窺。篤究通大義。汎觀收諸辭。訓常遵博約。志惟戒遊嬉。最好四子書。爲是作聖基。又喜晦翁言。服膺念在玆。我生苦何晩。恨不親攝齊。家貧又親老。弊廬劇寒飢。才乏幹工賈。力難任耕犂。惟彼功令業。庶爲祿仕資。強欲效時粧。施朱復畫眉。徒懷大小慙。其奈命途奇。晩雖竊一第。已纏風樹悲。寸祿嗟不及。爲子負恩慈。進退俱無據。此心恒忸怩。憶在先王時。雨露若偏私。屢冠泮儒製。終擢親策詞。聖鑑許文章。仁天閔窮疲。末擬輒蒙點。輪對惟掩疵。嗚呼庚申後。已矣萬事噫。欲報永無地。中夜涕漣洏。實錄忝編修。三載日奔馳。是乃終事地。敢不盡心爲。歲月不我與。倐焉迫崦嵫。龍鍾世看醜。憔悴以棲遲。固宜棄君平。翻思攦工倕。窮巷對古木。門掩來者誰。靜卧長如病。默坐眞成癡。門外日紛紛。百轍復千歧。人情劇穽石。世事似奕棊。何辜彼小民。保攜捴殿屎。括此蔀屋愁。供彼肉食姿。獨使至尊憂。外飾忍內欺。吾生足可憐。幼學何所期。顧念平日志。而今已差池。稷契敢妄許。原澹竊庶追。牟雉羡魯恭。殿乕歆器之。關節不到包。塗炭肯坐夷。蹉跎抱激烈。精消形亦衰。誰先大夢覺。謾作俗人嗤。七十何所求。閒散乃分宜。情同負霜草。性存傾陽葵。伏櫪心尙遠。銜蘆戒常持。但恐死道路。未效居貧卑。置之勿更道。命也復奚疑。南山有松栢。難並桃李枝。千仞飛鵷雛。度外嚇鼠鴟。世情紛不齊。物性固難移。聖主今在上。至治又皥煕。歌詠以沒世。何須問生涯。</text>
<title>立春</title>,<text>寬大書頒慶惠施。洗心海內仰仁慈。靑陽左个居天子。太皥勾芒占日時。舊俗土牛兼綵燕。新盤生菜送纖絲。侍臣最有迎春感。花樹何年賜一枝。</text>
<title>除夜</title>,<text>獨坐三更百感紆。頭童眼暗但長吁。孤燈一點傍知狀。守歲今宵爾與吾。												其二						固知逝者自如斯。默筭行年便忸怩。從前無限好時節。泛泛悠悠何所爲。</text>
<title>丁卯元朝</title>,<text>世人辛酉盖多焉。獨恨同庚識靡緣。誰把十千沽一斗。秪看七帙欠三年。閒來漸覺身心泰。老去偏知歲月遄。平日讀書成底事。死生窮達任蒼天。樂天詩曰。共把十千沽一斗。相看七十欠三年。此盖與其同庚。飮遊而作也。余則不能故寓歎。</text>
<title>正月初九日。乃上辛也。余以祈糓祭執禮。齋宿于禮賓都家。適値人日謾吟。</title>,<text>執禮淸齋宿禮賓。晴和先喜日丁人。明夜上辛祈穀後。豐年倘獲用休申。</text>
<title>騎病馬戱吟</title>,<text>駑馬玄黃類病翁。騎來如坐弊船中。戰兢不敢斯須忘。似助臨深履薄工。</text>
<title>次贈睦景遠</title>,<text>愛君姿古雅。慚我性慵踈。幽竹長無改。虛舟聽所如。病收囊裏藥。閒閱案頭書。但幸酬仍唱。何論李與琚。</text>
<title>翼兒中司馬。吟示。</title>,<text>莫謂科名小。猶能繼乃翁。始知天有眼。誰道世無公。置散嗟吾老。振衰望爾功。泮中多險隘。須着戰兢工。</text>
<title>放榜日入闕中。率翼兒歸。</title>,<text>閒散無由近玉階。脩門不見舊朋儕。傍人莫怪朝衣入。爲是家兒受白牌。												其二						父子相隨出禁闈。君恩到底似吾稀。路人那得分誰某。簫鼓叢中好領歸。吾行無樂聞於他人鼓樂而行。</text>
<title>君馬黃</title>,<text>君馬黃我馬紫。我馬遲君馬駛。朝發海山隅。振策擬並轡。君馬冉冉倐在前。我馬蹙蹙如相避。一步二步漸相遠。路轉山回迷所至。霜蹄騰踏去不顧。欺我駑中道棄。僕怒却立鞭馬首。日暮途遠空歎喟。嗚呼世間萬事不可期。君不見塞翁之子墮折臂。</text>
<title>除獻納偶吟</title>,<text>獻納司存淸切地。不才虛侈聖朝恩。傍人莫笑臺烏噤。此世無言勝有言。												又吟						淸朝居諫職。欲語却瞿然。討逆羞因襲。論人惡訐偏。經綸無所用。政事敢云愆。時義終難進。虛縻秪可憐。</text>
<title>遆納言。旋拜左通禮。不堪陪導之任。</title>,<text>供職衰難強。矧堪前導忙。迫喉氣似線。透背汗翻漿。吏喝恇兼鈍。人嗤老不量。少年金紫客。緩步玉階傍。</text>
<title>有歎</title>,<text>五倫父子大。垂敎自先王。物則源百行。民德首三綱。天屬以承家。世世奉烝嘗。厥或有不育。繼絶而存亡。與受徵文蹟。啓聞遵彜章。名義苟一定。則如親爺孃。孰敢有依違。自犯大不祥。噫彼無倫者。妄欲避不當。焚毁乃祖筆。蔑棄禮部藏。狠性任悻戾。遁辯倚剛強。不識倫紀重。詬詈若尋常。自甘投泥棘。反恥由康莊。生民秉彜絶。聖世風敎傷。是謂難化民。暋不畏禍殃。世變靡不有。人心苦無良。安得醫如扁。針頂起膏肓。所嗟我無德。未能化其狂。我家何不幸。眷彼湖之唐。有後而無後。天理難可詳。此事關家運。默念衰涕滂。</text>
<title>看雲</title>,<text>底意浮雲出。遐觀却可娛。峯巒作氣勢。衣狗幻斯須。散漫疑無統。堆屯若有圖。會看風掃盡。休蔽日輪孤。</text>
<title>以痢疾呈遆通禮。又除納言。時値討逆大論。而不能自力。竟不免違牌。憲臺啓請刊削。允之。惶蹙自訟。乃形于言。</title>,<text>通禮纔呈遆。納言又更除。毒痾難自力。大論不宜徐。欲起還仍仆。有懷竟莫攄。削官眞薄勘。臣罪死猶餘。</text>
<title>從窓隙見垂柳搖風。憶泮中舊事。</title>,<text>昔在泮齋時。夏日坐東軒。前有食堂窓。隙隙明不昏。垂楊列其外。枝葉嫰而繁。密密日光漏。肺肺風勢掀。凌亂長條拂。參差綠影煩。顚倒若醉狂。卷舒似舞翻。反是隱映好。勝似呈露渾。日日看不厭。注目遺塵喧。惟其性所愛。至今心不諼。老病卧窮廬。風柳映破門。誰將璧水樹。移來白郭村。廣狹雖不齊。光景宛復存。眞趣寓以目。幽興在不言。曷以賞風流。賴有酒盈樽。聊可心忘世。何須日涉園。援筆謾成詩。難與俗子論。</text>
<title>遣悶</title>,<text>禍福靡徵善與淫。茫茫一理孰能諶。覆盆已遠容光照。流水今難絶響尋。逐雀金丸無定處。彈棊玉局不平心。悄然坐數寒鐘盡。月朗天高急夜砧。</text>
<title>排悶</title>,<text>斜暉緣底急。流水爲誰催。穀播旋仍穫。花飛忽復開。賢愚環得失。名利電祥灾。使有仙今在。能無笑且哀。</text>
<title>物忌</title>,<text>物忌極秀異。言諱太高爽。嶢嶢必缺折。皦皦易塵坱。甘井應先竭。苦李誰爭往。所以君子道。不欲以身上。閉戶鄒訓的。爭席周言盪。北塞歌折髀。中廐騰病顙。走麝能噬臍。高鶴自拔氅。下笑衆魚鳥。紛紛投釣網。至人不用名。守黑以自養。寵辱無端倪。吉凶眞影響。明哲我自蹈。轇轕天實掌。難與俗客道。休作癡人想。</text>
<title>睦景遠見余所著家禁文。寄示二律。次之。</title>,<text>人心苟一放。何處非攸之。衆慾牿天理。千塗騁己私。忝家寧復顧。抵辟亦無辭。自笑區區意。回淳欲變漓。												其二													戒飭良悲苦。遵行定有無。儘知韋可佩。敢謂廈能扶。繼志逾衣綵。繩家邁紱朱。秪憂紙上字。難禁後生徒。</text>
<title>又以一律示意</title>,<text>本擬示兒子。那期瀆老兄。稱揚何太誤。聲望自來輕。奉讀驚嘆遽。尋思感愧幷。休敎豪俊客。疑怒費譏評。</text>
<title>景遠又次兄字韻。兼示一律。復次之。</title>,<text>不持包拯硯。安有薛濤牋。蔬得驚神夢。薪思照字燃。自憐用心苦。深荷騁辭姸。雪意山齋夜。高吟想聳肩。景遠詩。有痂楮劣之語。盖謂余私稿用還紙也。故答詩及之。</text>
<title>書家禁文後</title>,<text>文成家禁衆爭看。只恐後孫却不觀。舍己芸人空有戒。賤雞好鶩可堪嘆。行違正路富非願。心守徽䂓貧亦歡。禍福由來求自我。戰兢盍念保殘寒。</text>
<title>大雪中。景遠又寄五古三韻。次之。</title>,<text>山靈厭紅塵。故令白雪封。猶有一條路。好友許相逢。呼兒取村酒。澆此磊隗胷。</text>
<title>近日連日陰霧。或雨或雪。氣候乖常。謾吟。</title>,<text>霧曀連旬苦不收。雨霏雪打使人愁。靑天未可披雲覩。白日惟應晦影流。狸伺塒雞乘夜舞。盜憎門狗傍籬謀。陽春尙遠何時見。漆室孤吟集百憂。</text>
<title>卧聽村雞戱吟</title>,<text>一雞鳴又二雞鳴。三四雞鳴亂欲爭。五六七雞鳴不已。小雞鳴後卽天明。</text>
<title>偶見</title>,<text>屈蟠與擁腫。木性豈如斯。云何天下目。一見以爲奇。</text>
<title>詠富貴家四物 四首</title>,<text>三四踈枝茁古査。小盆藏得畫屛斜。莫道凌冬開冷蘂。君看盡在貴豪家。右梅花						老松何事學桮棬。粧得翠屛看可憐。未若茅屋幽逕裏。寒花踈竹却天然。右翠屛						雕欄高架爛靑朱。竭粟養鳩供翫娛。聲局性淫何所取。不如仁理在雞雛。右鳩架						新粧萬卷汗千牛。儲在華堂凈案頭。可惜平生不一讀。鄰人借看亦無由。右書案</text>
<title>偶吟</title>,<text>晝無來客夜無眠。塊坐窮廬送歲年。安得子孫皆好學。咿唔不輟在吾前。																			再疊						意到看書倦卽眠。心閑境僻日如年。市聲遠處窓階靜。惟聽啼禽忽後前。												三疊						花笑無聲柳欲眠。山如太古不知年。邇來閉戶鄕鄰闘。俗客敗人莫遽前。												四疊						一世波頹渾醉眠。功名利欲度年年。笑殺市朝昏夜客。脅肩爭向貴人前。												五疊						可惜孝先但欲眠。光陰如電失芳年。應知枯落窮廬後。悔不讀書二十前。</text>
<title>詠史 因閱曾先之史略而作</title>,<text>木實可茹巢可居。燧人何事始鑽歟。生民萬世無窮禍。盖莫不由火食初。詠史千首。及下詠東史六百首。引古鑑今。折衷於義理。皆所以障人慾而扶天常者。</text>
<title>[詠史]其二</title>,<text>首出聖人是伏羲。如何傳與女媧治。遂基後世臨朝禍。呂武滔滔足可悲。</text>
<title>[詠史]其三</title>,<text>鴻荒之世聖人生。頗怪斯時已戰爭。一自阪泉涿鹿後。遺風萬古但窮兵。</text>
<title>[詠史]其四</title>,<text>僉於帝咈已明知。九載弗成始黜之。三考績煕那復見。授官未幾輒遷移。</text>
<title>[詠史]其五</title>,<text>擧之畎畝付斯民。欲試不過二女嬪。此意後來誰識得。徒將外面以觀人。</text>
<title>[詠史]其六</title>,<text>自民視聽捴由天。舜禹相傳是與賢。學聖千秋惟此事。欲攘其國必稱禪。禪字本去聲。而前人亦有用於平聲者。</text>
<title>[詠史]其七</title>,<text>至公無我聖惟能。旣殛羽山乃嗣興。若使後人當此事。舜何以擧禹何承。</text>
<title>[詠史]其八</title>,<text>自責桑林奈民何。至誠潛格卽滂沱。後世遵仍聊備例。曰胡不雨我祈多。</text>
<title>[詠史]其九</title>,<text>雉升鼎雊穀兼桑。遇警自修殷道昌。臣伊臣己空留訓。後世安知不謂祥。伊己。祖伊，祖己。</text>
<title>[詠史]其十</title>,<text>盤誥三篇出矢言。當時誰不感君恩。堪歎後來無此事。鞭驅靡恤萬民寃。</text>
<title>[詠史]其十一</title>,<text>傅巖何事感殷宮。恭默誠心照鏡同。風羊以後惟斯夢。文帝只能得鄧通。</text>
<title>[詠史]其十二</title>,<text>虐貪飾拒與同䂓。格獸伸鉤又似之。不待後來妺妲寵。夏殷宗社已難支。</text>
<title>[詠史]其十三</title>,<text>妺從施氏妲從蘇。褒姒入周西子吳。一女足能亡敵國。謀人何必擧兵屠。</text>
<title>[詠史]其十四</title>,<text>池酒肉林役殫民。妺欣牛飮妲炮人。逄干諫死湯文繫。辛癸分明前後身。</text>
<title>[詠史]其十五</title>,<text>會彼塗山玉帛云。防風戮處賞刑分。須看扶婁朝夏禮。吾東事大自檀君。</text>
<title>[詠史]其十六</title>,<text>美女奇珍走亳京。羑囚旣脫聖人寧。堪歎後來行賂輩。紛紛藉口散宜生。</text>
<title>[詠史]其十七</title>,<text>斷髮荊蠻以讓之。我東初載亦同䂓。若非泰伯仲雍德。猜害機謀無不爲。</text>
<title>[詠史]其十八</title>,<text>天作君師盖佑民。擇賢與否在乎人。至今尙有殷時恨。不立微箕立帝辛。</text>
<title>[詠史]其十九</title>,<text>微子去之比乃刳。如何箕聖獨全軀。天欲吾東被禮義。故敎當日但囚奴。</text>
<title>[詠史]其二十</title>,<text>命絶獨夫一日間。聖王誅暴尙殷頑。若使當時立微子。夷齊應不餓西山。</text>
<title>[詠史]其二十一</title>,<text>釋囚訪道屈王躬。罔僕微箕宋又東。後世猜疑何太甚。殲夷不暇况分封。</text>
<title>[詠史]其二十二</title>,<text>古人觀感便羞前。虞芮質成是自然。後世尙嘆兄弟訟。肯相推讓作閑田。</text>
<title>[詠史]其二十三</title>,<text>困窮莫展六韜雄。只是漁磯一老翁。當時若不逢西伯。後世誰知有太公。</text>
<title>[詠史]其二十四</title>,<text>天下宗周一戎衣。恥之不粟獨言非。後世若聞歌易暴。首陽肯許采其薇。</text>
<title>[詠史]其二十五</title>,<text>流言當日聖難明。二載避居但盡誠。縱使風雷終感悟。後人未必敢東征。</text>
<title>[詠史]其二十六</title>,<text>周主陝東召主西。當時至化二南齊。若使後人行此事。安能夾輔不相擠。</text>
<title>[詠史]其二十七</title>,<text>奇祥自至氣之和。白雉遙飛海不波。赤鴈蒼麟相望史。後來異瑞一何多。</text>
<title>[詠史]其二十八</title>,<text>君臣大變是膠舟。八駿遊行反忘讐。直至齊桓方討罪。宜乎徒取問濱羞。</text>
<title>[詠史]其二十九</title>,<text>徐子乘時作亂云。退之碑刻謂仁君。異同眞贗誠難辨。今世如何驗古文。退之徐偃王碑。與史異。</text>
<title>[詠史]其三十</title>,<text>八駿徑辭王母家。征戎討偃亦堪誇。白雲歌曲瑤池上。恨不優游度歲華。</text>
<title>[詠史]其三十一</title>,<text>長驅八駿掃徐塵。讐反爲功彼楚人。白狼白鹿張牙角。盍作先鋒漢水濱。</text>
<title>[詠史]其三十二</title>,<text>穆天子後德無彰。共懿孝夷漸可傷。莫道下堂楚始僭。君綱掃地自昭王。</text>
<title>[詠史]其三十三</title>,<text>得一衛巫自謂神。喜能弭謗肯修仁。若要如意防民口。何不盡誅天下人。</text>
<title>[詠史]其三十四</title>,<text>二相共和板蕩秋。依然分陝兩公休。十四年間無一事。得非天意尙存周。</text>
<title>[詠史]其三十五</title>,<text>周室中興化復流。宣王亦賴吉山儔。遺詩鴻鴈還堪歎。子晉也曾比厲幽。王子晉云自我先君厲宣幽平。貪天之禍。至于今未弭。</text>
<title>[詠史]其三十六</title>,<text>烕周已兆夏庭漦。養禍遲遲似有期。妺妲亦應鍾戾氣。肇胎又是在何時。</text>
<title>[詠史]其三十七</title>,<text>入女王家禍欲逃。古今此計遂滔滔。若論三代蠱君罪。上自施蘇下及褒。</text>
<title>[詠史]其三十八</title>,<text>忍忘豔妻死賊鋒。魂應未暇恤周宗。三綱已絶亡無幸。未必專由擧僞烽。</text>
<title>[詠史]其三十九</title>,<text>召戎弑上卽申侯。恩報戍申不識羞。有是父來有是子。父求殺子子忘讐。</text>
<title>[詠史]其四十</title>,<text>討偃元非臣職修。僭王又敢首諸侯。當時莫怪輕周鼎。前日曾無問漢舟。</text>
<title>[詠史]其四十一</title>,<text>迹熄詩亡吾道窮。春秋一部萬年功。誰知王者治平法。却在聖人筆削中。</text>
<title>[詠史]其四十二</title>,<text>簒弑相尋自及烖。子朝叔帶又王嵬。莫道三侯非所命。天家倫理已先頹。</text>
<title>[詠史]其四十三</title>,<text>溫公通鑑義精微。託始三侯孰敢譏。揚水無衣多感慨。紫陽曾歎迷先幾。</text>
<title>[詠史]其四十四</title>,<text>伯仲逃之歷則當。古公遺志幸無傷。若使此時如季札。周宗何以得傳昌。</text>
<title>[詠史]其四十五</title>,<text>三子相傳父意深。延陵高義使人欽。後世只將末節議。謾稱懸劒不欺心。</text>
<title>[詠史]其四十六</title>,<text>愎諫信讒亡自求。鴟夷寃血大江投。惟有一端差可取。姑蘇幎冒尙知羞。</text>
<title>[詠史]其四十七</title>,<text>英魂憐爾死猶豪。白馬乘潮亦太勞。忠諫見疎宰嚭用。此時何不奉身逃。</text>
<title>[詠史]其四十八</title>,<text>齊越尊名弊屣同。翩然水國伴冥鴻。千秋宦海浮沉者。得不愧乎少伯風。</text>
<title>[詠史]其四十九</title>,<text>聖人政化在威庸。蔡叔放之蔡仲封。嗟嗟後世罰延嗣。其父罹辜子不容。</text>
<title>[詠史]其五十</title>,<text>不鼓於儳不困人。千秋爭笑宋襄仁。一戰雖殲言足聽。列爲五伯豈無因。</text>
<title>[詠史]其五十一</title>,<text>熒惑徙心桑穀枯。德昭灾滅理相符。後世非無修省例。彼天不應胡爲乎。</text>
<title>[詠史]其五十二</title>,<text>祥反爲灾灾反祥。吉凶在德亦何常。試看康王𪄟有瑞。占之曰覇喜而亡。</text>
<title>[詠史]其五十三</title>,<text>周公地處萬人超。吐握高風訓戒昭。嗟嗟薄俗皆能挾。一有勝他便自驕。</text>
<title>[詠史]其五十四</title>,<text>深誠誨導父師兼。王過撻禽意盖嚴。倘使後人居此地。欲行其事得無嫌。</text>
<title>[詠史]其五十五</title>,<text>治齊治魯二公殊。逆料他時若合符。倘識末流皆有弊。盍思萬世可無虞。</text>
<title>[詠史]其五十六</title>,<text>誅卯元無載籍昭。浮夸左氏亦寥寥。未敢輕憑荀况說。紫陽定論仰雲霄。</text>
<title>[詠史]其五十七</title>,<text>昭出乾侯公室殘。至哀招越又堪嘆。若用仲尼成治化。神功奚止去三桓。</text>
<title>[詠史]其五十八</title>,<text>夫子思輿不遇皆。定哀先失繆平偕。旣知其聖莫知用。魯后一何世世乖。</text>
<title>[詠史]其五十九</title>,<text>子路何心仕衛初。其君無父爲臣於。獨也結纓冠不免。聖門學道只斯歟。</text>
<title>[詠史]其六十</title>,<text>楚聘仲尼陳蔡圍。卒能解脫賴興師。憂他用聖危其國。何不迎之使不危。</text>
<title>[詠史]其六十一</title>,<text>晉肹齊嬰與鄭僑。其賢非比楚西驕。使爾眞知夫子聖。薦公何不喜同朝。</text>
<title>[詠史]其六十二</title>,<text>王幼戱言史佚成。叔虞幸可命無更。遂非後弊誠難啓。子厚千秋辨說明。柳文有桐葉封弟辨。</text>
<title>[詠史]其六十三</title>,<text>賞從如何獨漏渠。焚躬亦是怨君疎。不近人情那足貴。也應心惡割刲初。</text>
<title>[詠史]其六十四</title>,<text>晉沃齊田不軌尤。先行小惠衆心收。簒國弑君人得討。周王何事命爲侯。</text>
<title>[詠史]其六十五</title>,<text>孰謂夷吾智計明。奔時從弟不從兄。料得心知鮑叔薦。反忘糾忽獨求生。</text>
<title>[詠史]其六十六</title>,<text>大斗予民小斗收。陰鉤齊衆就如流。私恩尙可移人國。何况仁心洽九州。</text>
<title>[詠史]其六十七</title>,<text>齊楚威莊初不治。未知泄泄待何時。假如當日仍亡滅。縱欲蜚鳴恐莫施。</text>
<title>[詠史]其六十八</title>,<text>文風稷下百千從。亞聖遠來反不容。宣王喜士非眞喜。恰似葉公好畫龍。</text>
<title>[詠史]其六十九</title>,<text>减煙斫白計謀奇。何不初年學衛葵。遮莫聲名垂萬古。息黥補刖亦無期。</text>
<title>[詠史]其七十</title>,<text>田文狐白身能全。無忌乕符命自專。堪笑當時軍國事。只由宮女一周旋。</text>
<title>[詠史]其七十一</title>,<text>齊亡復振是誰因。賈母片言大義伸。始知當日遺君輩。不及閨中一婦人。</text>
<title>[詠史]其七十二</title>,<text>馮驩毛遂謾充賓。只是無名碌碌人。待他焚券定從日。錐脫囊中鋏不貧。</text>
<title>[詠史]其七十三</title>,<text>誦辭懷簡正心源。奬義爲民又足言。紛紛濁世誰能比。授國亦惟伯魯孫。趙襄子無恤。</text>
<title>[詠史]其七十四</title>,<text>智瑤無厭理宜亡。獨不與求是趙襄。晉陽獲勝由天幸。恨未當初學太王。</text>
<title>[詠史]其七十五</title>,<text>衆人國士強分張。是亦二心節義亡。呑炭漆身空自苦。愧君不死范中行。</text>
<title>[詠史]其七十六</title>,<text>一笑自詑妻嫂恭。當時愚主幸皆逢。莫言辯舌能籠絡。秦惠如何獨不從。蘇秦初說秦惠王。不用。</text>
<title>[詠史]其七十七</title>,<text>貴由趙孟死由燕。意氣當時不羡仙。如將禍福論身計。未若躬耕二頃田。</text>
<title>[詠史]其七十八</title>,<text>英藺勇荊捴謂賢。何曾國祚賴遲延。鄒聖幸來猶不用。齊梁厚幣亦徒然。</text>
<title>[詠史]其七十九</title>,<text>趙王將括意堅持。藺諫母書捴拒之。任賢却譖能如此。天下何憂不皥煕。</text>
<title>[詠史]其八十</title>,<text>趙爲良將楚無功。斗飯據鞍謾示雄。堪笑區區思用語。欺人強欲掩衰癃。</text>
<title>[詠史]其八十一</title>,<text>暗主信讒自謂明。怯於任用勇於刑。莫怪趙遷誅李牧。古今何限壞長城。</text>
<title>[詠史]其八十二</title>,<text>隨處驕人是病根。却將貧賤較他論。猖狂遂作莊周學。未必不由此一言。田子方。</text>
<title>[詠史]其八十三</title>,<text>殺妻求將忍何如。不近人情又吮疽。謂渠只是貪功者。在德一言却起予。</text>
<title>[詠史]其八十四</title>,<text>從則隨之橫則隨。當時六國似嬰兒。只怪有何心所主。孟言迂濶獨能知。</text>
<title>[詠史]其八十五</title>,<text>蘇張范蔡儘堪哀。各自一時逞口才。恰似春花隨早晩。此花落又彼花開。</text>
<title>[詠史]其八十六</title>,<text>蹈海高風不願臣。新垣遊說彼何人。可憐六國自亡滅。畢竟那能免帝秦。</text>
<title>[詠史]其八十七</title>,<text>竊符殺將不容誅。何物老翁籌策紆。始知當世三千客。盡是雞鳴狗吠徒。</text>
<title>[詠史]其八十八</title>,<text>殺相報人敢自專。除非強盜孰能然。姊嫈亦是無髯政。都市哭尸謂弟賢。</text>
<title>[詠史]其八十九</title>,<text>商於地廣武關悠。誑則信之會則投。屈子忠言偏見阻。懷王亦有肺膓不。</text>
<title>[詠史]其九十</title>,<text>勇士辱齊兵伐秦。一貪一忿敵強鄰。雄豪意氣終安在。啼罷楚魂泣楚人。</text>
<title>[詠史]其九十一</title>,<text>忠言莫挽入殽函。及至頃襄又被讒。離騷一曲湘江淚。未制強秦草木芟。</text>
<title>[詠史]其九十二</title>,<text>原春養客擅東南。不識西鄰虎視耽。但將豪侈爭相尙。一見履珠便大慙。</text>
<title>[詠史]其九十三 下十二卷己卯條。有聽兒輩讀史卄絶。○楚歇秦韋變羋嬴。千秋巧智孰能忘。畢竟未聞安性命。不如守分過平生。</title>,<text>羋黃嬴呂孰能明。前後同䂓計幸成。畢竟猜疑身被殺。不知何苦費經營。</text>
<title>[詠史]其九十四</title>,<text>先從隗始太無廉。師事築宮又不謙。若令後世行玆事。定有人言且有嫌。</text>
<title>[詠史]其九十五</title>,<text>聽譖庸君自壞城。廉頗樂毅捴逃生。繆公獨有知人鑑。不以喪師替孟明。</text>
<title>[詠史]其九十六</title>,<text>齊襄邪行魯桓愚。詩揭南山與載驅。彭生事後無知又。天道昭昭不可誣。公子彭生弑魯桓公。無知弑齊襄公。</text>
<title>[詠史]其九十七</title>,<text>魯莊金僕射南宮。技藝威儀儘可雄。如何不得防閑母。敝笱猗嗟揭國風。</text>
<title>[詠史]其九十八</title>,<text>千古奇談是易王。公然讓國促危亡。哲惠若非堯與舜。其臣爲簒君爲荒。</text>
<title>[詠史]其九十九</title>,<text>小勇只懷豢養私。白衣歌筑亦云奇。一去不還斯已矣。如何浪殺彼於期。</text>
<title>[詠史]其一百</title>,<text>平王只德送之東。棄地忘讐保厥躬。可惜岐西八百里。一朝都付秦襄公。</text>
<title>[詠史]其百一</title>,<text>岐豐土地與人民。周未亡時忽入秦。不待赧王頓首獻。代興已兆詠車鄰。</text>
<title>[詠史]其百二</title>,<text>秦穆爲君鮮可疵。用人悔過孰如斯。獨恨三良臨穴惴。交交黃鳥至今悲。</text>
<title>[詠史]其百三</title>,<text>穆公亂命康公從。忍迫三良納墓中。多慙魏顆陳乾子。不孝不仁罪不容。魏陳不從父亂命。</text>
<title>[詠史]其百四</title>,<text>商君信法變民風。委任責成是孝公。當日幸無人譖間。不然曷致富強功。</text>
<title>[詠史]其百五</title>,<text>論今引古又尋盟。甘茂逆料儘自明。倘如王意聽樗奭。息壤雖存孰得爭。</text>
<title>[詠史]其百六</title>,<text>好還天道古今存。福有其基禍有門。試憶長平前日事。杜郵驚血不爲寃。</text>
<title>[詠史]其百七</title>,<text>危亡在卽莫知憂。徼幸荊卿劒報仇。怪底其心迷且忍。斬丹能退敵兵不。</text>
<title>[詠史]其百八</title>,<text>入秦因嬖費心多。富貴商於只頃俄。一朝奔走無歸處。車裂其身可奈何。</text>
<title>[詠史]其百九</title>,<text>領取邯鄲絶美姬。潛移人國又何爲。誰知奇貨成奇禍。枉弑嬴兒立呂兒。</text>
<title>[詠史]其百十</title>,<text>呂氏春秋好文章。千金一字揭咸陽。奇才可恨貪奇貨。絶代佳姬又未忘。</text>
<title>[詠史]其百十一</title>,<text>孤憤說難謾欲干。死於人手亦堪嘆。渠身自是韓公子。忍敎秦王首滅韓。韓非作說難孤憤。使於秦。說秦滅韓。李斯疾而間之。下吏遺之藥。</text>
<title>[詠史]其百十二</title>,<text>秦政虎威且莫誇。想來堪笑亦堪嗟。如何十二金人後。沙中副車澤斬蛇。</text>
<title>[詠史]其百十三</title>,<text>衝風暴雨屢經艱。翠鳳靈鼉幸穩還。如何獨侈封松渥。不報湘祠反赭山。</text>
<title>[詠史]其百十四</title>,<text>童男童女說荒唐。仙藥三山又渺茫。此行不是無心者。定欲遙追擊磬襄。</text>
<title>[詠史]其百十五</title>,<text>狙擊沙中義勇兼。誤椎亦足聳民瞻。當時大索終無獲。誰謂秦皇號令嚴。</text>
<title>[詠史]其百十六</title>,<text>自謂雄豪却甚愚。築城斂怨備匈奴。嗤渠浪信亡秦讖。不識宮中養得胡。</text>
<title>[詠史]其百十七</title>,<text>族夷腰斬五刑俱。酷禍也應萬古無。此事爾知殃祟否。燒書不足又坑儒。</text>
<title>[詠史]其百十八</title>,<text>意氣雄豪轢古今。焚書新請契宸襟。彼斯豈必眞非古。直是逢君固寵心。</text>
<title>[詠史]其百十九</title>,<text>必亡無幸是秦皇。不去扶蘇秦不亡。一諫坑儒胡大罪。遽驅長子出遐方。</text>
<title>[詠史]其百二十</title>,<text>亡不自憂氣謾雄。先營前殿意無窮。可憐衡石量書日。未擇令名死祖龍。一作命已終。○阿房宮成。欲更擇令名。</text>
<title>[詠史]其百二十一</title>,<text>斯高與亥侍轀車。萬事凄凉帝業虛。生前意氣今安在。遺臭惟能亂鮑魚。</text>
<title>[詠史]其百二十二</title>,<text>始拒奸謀卒立胡。秘喪矯詔作良圖。問爾旣居丞相位。盍思誅趙逆扶蘇。</text>
<title>[詠史]其百二十三</title>,<text>窮心悉欲作良謀。桀紂曾爲此語不。望夷閻樂麾兵日。縱擬終年亦末由。</text>
<title>[詠史]其百二十四 下十二卷聽兒輩讀史。○志䧺才小最堪悲。張楚聲名直片時。傭耕舊伴應無恙。鴻鵠還爲燕雀嗤。</title>,<text>夥頤張楚太驕盈。莊賈手中斷送輕。鴻鵠不如燕雀拙。故鄕何事輟傭耕。陳勝爲其御莊賈所殺。</text>
<title>[詠史]其百二十五</title>,<text>防侵伐叛是常情。二世獨甘聵且盲。幸人來告胡爲怒。姑曰無憂以待兵。</text>
<title>[詠史]其百二十六</title>,<text>勝遣武臣徇趙藩。臣令韓廣略燕原。自立爲王轉相效。應將張楚作淵源。</text>
<title>[詠史]其百二十七</title>,<text>敵萬未能保厥生。只應書劒可流名。垓下作歌仍斬將。當初誰謂學無成。</text>
<title>[詠史]其百二十八</title>,<text>起兵仍卽自爲王。陳武田韓捴若狂。獨有耳餘推趙歇。也應懲彼立旋亡。陳勝武臣田儋韓廣。爲楚趙齊燕王。</text>
<title>[詠史]其百二十九 十二卷聽兒讀史。○七十好奇往說梁。爲從民望立懷王。如何立視江中變。反使新▦▦發喪。</title>,<text>求得楚心勸立曾。陽尊密擊却連仍。若論使羽失天下。不在漢王在范增。</text>
<title>[詠史]其百三十 十二卷聽兒讀史。○倉廁中間自處明。一時只欲賭功名。若使當時仍見逐。蒼鷹黃犬有誰爭。</title>,<text>蒼鷹黃犬樂無雙。何事咸陽魂反𢥠。倉鼠可憐爲廁鼠。身蒙不㓗斃於。</text>
<title>[詠史]其百三十一</title>,<text>丞相誤耶鹿馬疑。權奸欺蔽乃如斯。當時尙有諸言鹿。後世誰能辨白緇。</text>
<title>[詠史]其百三十二 十二卷聽兒讀史。○將驕必敗獨能言。卿子冠軍不世恩。頗怪責人忘責己。悟中忽散劒頭魂。</title>,<text>料梁必敗儘如神。何事驕私禍及身。項羽一言眞大義。懷王未可謂知人。宋義。</text>
<title>[詠史]其百三十三</title>,<text>旣殺扶蘇立子嬰。非渠不黠實天明。斯夷亥弑高仍族。爲是君臣罪貫盈。</text>
<title>[詠史]其百三十四</title>,<text>奮思先入氣森森。獨遣沛公意反深。不待後來如約語。當時已有虎狼心。</text>
<title>[詠史]其百三十五 十二卷聽兒讀史。○騎士丁寧託第言。高陽傳舍市君恩。三寸掉來烹八尺。不如終老甲監門。</title>,<text>傳舍召來踞洗迎。竪儒嫚罵視爲榮。三寸可憐齊鼎爛。不如鄕里作狂生。</text>
<title>[詠史]其百三十六</title>,<text>不殺子嬰約法三。除苛布德遠淫貪。創業䂓模雖甚美。肇修人紀奈多慚。</text>
<title>[詠史]其百三十七</title>,<text>隨事曾無勸諫深。只將急擊作良箴。問爾旣知天子氣。如何強欲逆天心。</text>
<title>[詠史]其百三十八</title>,<text>冠玉兵仙棄以資。鯁臣亞父與鍾離。屠坑燒掘兼收貨。只是無謀強盜爲。</text>
<title>[詠史]其百三十九</title>,<text>厭秦天意降劉邦。彼羽虛誇九鼎扛。鴻門玦劒徒勞爾。白璧完時玉斗撞。</text>
<title>[詠史]其百四十 十二卷聽兒讀史。○季父之親爲敵牒。不忠不罪爾其尤。使後人臣何所效。丁公被戮伯封侯。</title>,<text>楚爲懷二漢爲功。親則不仁臣不忠。若欲割私明大義。先誅項伯次丁公。</text>
<title>[詠史]其百四十一</title>,<text>說羽都關儘善謀。却思衣繡且宜休。不勝躁忿自招禍。我謂韓生是沐猴。</text>
<title>[詠史]其百四十二</title>,<text>五星東井漢初題。宋運開時又聚奎。三代以來惟兩國。精華露象故相齊。</text>
<title>[詠史]其百四十三</title>,<text>識得英雄飯淮陰。一言能激丈夫心。蓐食下鄕寧不愧。楚王厚報又辭金。</text>
<title>[詠史]其百四十四 十二卷聽兒讀史。○追信者何紿信何。追來紿入摠由他。若使當時便亡去。何雖善紿亦無知。</title>,<text>說楚從巴汲汲求。藏弓烹狗爲身謀。丞相若非追得及。名雖未就禍無由。</text>
<title>[詠史]其百四十五</title>,<text>受金盜嫂何如人。魏楚亡蹤又是眞。若使漢王聽勃譖。不知甚處更容身。</text>
<title>[詠史]其百四十六</title>,<text>社肉均分爲宰年。自云天下亦能然。如何滎廣圍城裏。牢具獨於亞父偏。</text>
<title>[詠史]其百四十七</title>,<text>漢之爲漢是誰因。縞素言行大義伸。當時若定功臣次。合置董公第一人。</text>
<title>[詠史]其百四十八 十二卷聽兒讀史。○彭城高會位堪咍。縞素發喪安在哉。若使韓信率此衆。敗軍未必後歸來。</title>,<text>貨女彭城日宴嬉。董公大義豈眞知。倘非風潰圍三匝。敗滅永爲後世嗤。</text>
<title>[詠史]其百四十九</title>,<text>當世兵仙敎者誰。千金廣武便師之。滔滔小見皆驕甚。縱有可師孰肯師。</text>
<title>[詠史]其百五十</title>,<text>意忌信讒疽范增。有疑可隙敵因乘。若使項王知委任。平謀雖巧亦安能。</text>
<title>[詠史]其百五十一</title>,<text>紀信焚躬救漢亡。千秋大節尙餘光。若令不殺表忠義。天下聞風死項王。</text>
<title>[詠史]其百五十二</title>,<text>馳壁奪軍若入虛。元戎卧帳備何踈。將兵莫道臣爲勝。只此一番已不如。</text>
<title>[詠史]其百五十三 十二卷聽兒讀史。○一杯分我忍能言。賴此得全亦強論。若使項王依所願。未知何面立乾坤。</title>,<text>分我若翁語不倫。冠猴於此太寬仁。倘使一杯相送與。漢王當作何如人。</text>
<title>[詠史]其百五十四</title>,<text>羽罪十條次第論。却將王漢最先言。始知只欲伸私忿。夢裏何嘗義理存。</text>
<title>[詠史]其百五十五 十二卷聽兒讀史。○涉徹甘言塞自廻。罪疑寃死徒堪哀。只是固陵期不至。直須分地引兵來。</title>,<text>自請假王王已疑。固陵追羽又違期。雲夢械囚鍾室禍。誰知根祟在斯時。</text>
<title>[詠史]其百五十六</title>,<text>楚淮叛狀孰明之。鍾室千秋碧血滋。知渠斷斷無他志。涉徹來時以死辭。</text>
<title>[詠史]其百五十七</title>,<text>歸公與后割鴻溝。婦貌胡爲不義謀。縱使中分無失約。終知天命必膺劉。</text>
<title>[詠史]其百五十八</title>,<text>紂能言命羽言天。今古獨夫捴可憐。試請回思平日事。莫非爾罪使之然。</text>
<title>[詠史]其百五十九</title>,<text>楚歌四面帳中歌。淚灑重瞳別舞娥。盖世英雄空自負。可能占得好山河。</text>
<title>[詠史]其百六十</title>,<text>八年重到此江頭。捲土爭雄意未休。亭長檥船還不渡。也應欲渡忽生羞。</text>
<title>[詠史]其百六十一</title>,<text>於趙於齊再奪軍。君欺臣又臣疑君。恩義不終葅醢日。只由權術託風雲。</text>
<title>[詠史]其百六十二</title>,<text>二客剄從五百同。得人千古獨高風。自宜南面雄天下。何事區區入島中。</text>
<title>[詠史]其百六十三</title>,<text>季布郞中雍齒封。如何獨斬彼丁公。兩賢一語收兵退。縱我免危爾不忠。</text>
<title>[詠史]其百六十四</title>,<text>齊婁進說卽韓生。一見褒封一遇烹。世間萬事多如許。不特其君有暗明。</text>
<title>[詠史]其百六十五</title>,<text>宜陽喬木起悲風。五世遺臣送沛公。殲秦馘項酬初志。黃石難從從赤松。</text>
<title>[詠史]其百六十六</title>,<text>風塵初定禮儀須。正賴叔孫致魯儒。休譏糠粃徒諧俗。肅敬何如擊柱呼。</text>
<title>[詠史]其百六十七</title>,<text>絃誦不降守義能。兩生又恥叔孫徵。始知先聖遺風遠。天下誰如魯可稱。</text>
<title>[詠史]其百六十八</title>,<text>懷德讋威孰告謨。白登七日固匈奴。長策只須二女子。一名公主一爲圖。</text>
<title>[詠史]其百六十九</title>,<text>通起朝儀欲一新。襲秦之故便師秦。如何後世皆遵此。爲是尊君且抑臣。</text>
<title>[詠史]其百七十</title>,<text>相國陰猜公著銜。好機紿賀遂夷芟。莫歎見欺兒女子。古今何限死誣讒。</text>
<title>[詠史]其百七十一</title>,<text>干戈八載定風塵。過魯太牢祀聖人。溺冠舊習寧知此。莫是傾心陸語新。</text>
<title>[詠史]其百七十二</title>,<text>三尺屈羣帝業恢。大風歌曲儘雄哉。猛士此時葅醢盡。不知何處更尋來。</text>
<title>[詠史]其百七十三 十二卷聽兒讀史。○父不能招子則從。定非商嶺採芒翁。良雖被劫粧奇詭。高帝必是墮術中。</title>,<text>義不漢臣商皓風。輕身豈肯侍春宮。借名只欲回君意。粧點何村四箇翁。</text>
<title>[詠史]其百七十四</title>,<text>爲民請地相謨嘉。大怒胡爲械繫何。韓彭死後斯人在。駕御機權屈辱他。</text>
<title>[詠史]其百七十五 十二卷聽兒讀史。○白馬盟寒雉處尊。事皆惟意更誰論。特怪參陵平勃▦。一遵高帝臨崩言。</title>,<text>參陵平勃一皆遵。呂雉於斯行最純。事生事死隨時變。能用遺言有幾人。</text>
<title>[詠史]其百七十六</title>,<text>尉勃相陵奉遺音。王劉何不舊盟尋。爲呂氏謀反貽禍。終知女子只偏心。</text>
<title>[詠史]其百七十七</title>,<text>一王陵外更無陵。平勃阿容捴應承。怪他有甚前知術。料得渠生太后崩。</text>
<title>[詠史]其百七十八</title>,<text>釋之持法犯雷霆。驚蹕偸環捴守經。後世誰能持法奏。縱令持法亦難聽。</text>
<title>[詠史]其百七十九</title>,<text>超遷一歲議公卿。宣室席前又寵榮。大臣多短長沙謫。千載空憐痛哭誠。</text>
<title>[詠史]其百八十</title>,<text>淳于幸賴女兒誠。感得仁君除肉刑。後來縱有緹縈孝。悲苦何由徹上聽。</text>
<title>[詠史]其百八十一</title>,<text>漢文仁德孰能追。再賜半租竟除之。盛世遺風那復見。畝收箕斂事鞭笞。</text>
<title>[詠史]其百八十二</title>,<text>親祀渭陽五帝祠。賢如文帝乃爲斯。縱令方士能愚惑。何不懲秦反欲追。</text>
<title>[詠史]其百八十三</title>,<text>何物新垣上大夫。玉杯刻壽敢欺誣。賢如文帝猶如此。况彼庸君好詐諛。</text>
<title>[詠史]其百八十四</title>,<text>漢文何事後元更。不法先王襲魏罃。降及武皇年有號。紛紛萬世遂遵行。魏惠與齊相王。始以三十六年改元稱一年。</text>
<title>[詠史]其百八十五</title>,<text>景皇無奈信讒誣。戮錯絀嘉殺亞夫。莫言義薄君臣際。正后儲宮廢不辜。</text>
<title>[詠史]其百八十六</title>,<text>恃才倚寵不知量。削地輕挑吳楚強。東市朝衣罹慘禍。智囊未免爲愚囊。</text>
<title>[詠史]其百八十七</title>,<text>漢代醇儒獨仲舒。洋洋三策建元初。如何只作江都相。空使千秋讀史書。</text>
<title>[詠史]其百八十八</title>,<text>擊閩起苑又微行。武帝侈心此已萌。土木神仙征伐事。乘時探意競逢迎。</text>
<title>[詠史]其百八十九</title>,<text>信惑少君巧詐才。仙人朝暮見蓬萊。渭陽廟後親祠竈。可驗詒謨有自來。</text>
<title>[詠史]其百九十</title>,<text>懷德震威帝王猷。蠢戎其敢大邦讐。恢壹莫誇欺詐計。絶和擾塞反爲羞。王恢，聶壹。誘匈奴入塞而擊之。自是絶和攻當路塞。</text>
<title>[詠史]其百九十一</title>,<text>對策一篇儘好看。發蒙布被使人嘆。始知曲學能阿世。丞相趍時帝不冠。</text>
<title>[詠史]其百九十二</title>,<text>五利文成罪已明。如何輒又信孫卿。試看方士尙公主。多欲由來失性情。五利將軍欒大尙公主。文成將軍李少翁皆伏誅。又用公孫卿。</text>
<title>[詠史]其百九十三</title>,<text>曰邛曰蒟盡心求。善馬驅來數十頭。蘇武纔爲典屬國。何功廣利海西侯。</text>
<title>[詠史]其百九十四</title>,<text>窮兵黷武續亡秦。志拓四邊忘萬民。業承文景成何事。只得尊榮衛霍身。</text>
<title>[詠史]其百九十五</title>,<text>天下蕭然尙建宮。弘羊孔僅始爲忠。皇家自有仙人掌。胡筭舟車賣武功。</text>
<title>[詠史]其百九十六</title>,<text>武皇隨事法秦皇。封禪廵遊歲作常。經湖又似監蒙擧。只有弗陵付霍光。</text>
<title>[詠史]其百九十七</title>,<text>寢郞拜相海仙空。詔下一朝倐責躬。尋秦覆轍無秦禍。定是高皇默誘衷。</text>
<title>[詠史]其百九十八</title>,<text>公孫涕泣竟罹誅。湯等峻刑亦喪軀。酷吏理應終劓殄。相臣充位又何辜。公孫賀，張湯等皆罪死。</text>
<title>[詠史]其百九十九</title>,<text>蔚興經術與文章。能用人才有武皇。戇黯旣知臣社稷。如何十載棄淮陽。</text>
<title>[詠史]其二百</title>,<text>莫譏方朔好詼諧。譎諷由來亦自佳。禁闥周旋多補益。勝如汲黯十年淮。</text>
<title>[詠史]其二百一</title>,<text>鉤弋無辜賜死時。武皇慮後乃如斯。莫言著法烏乎敢。白馬舊盟亦棄之。胡氏曰。誠能據春秋大義。妾母不得稱后。母后不得預政。著爲漢法。藏之宗廟。鉤弋雖欲竊位驕恣。烏乎敢。</text>
<title>[詠史]其二百二</title>,<text>羝乳鴈書理所無。詭言何足紿匈奴。胡虜亦知高節義。故因漢使送還蘇。</text>
<title>[詠史]其二百三</title>,<text>管蔡流言王亦疑。漢昭終不信讒欺。若使帝明未至此。當年賜畫竟何裨。</text>
<title>[詠史]其二百四</title>,<text>燕蓋上官富貴康。公然亂逆自殲亡。去安就禍常情外。今古滔滔底肺膓。帝兄燕王旦。帝姊蓋長公主。皇后祖上官桀。父安。</text>
<title>[詠史]其二百五</title>,<text>盡殺獄中詔丁寧。直辭正色犯雷霆。後世若當如許事。吉何敢拒帝何聽。</text>
<title>[詠史]其二百六</title>,<text>曾孫才學膺休滋。石柳蠶文事事奇。武帝旣知天子氣。當時欲殺果何爲。昭帝元鳳中。泰山大石自起立。上林僵柳復起。蠶食其葉。曰公孫病已立。</text>
<title>[詠史]其二百七</title>,<text>子孟其如不學何。陰妻立女縱驕奢。莫言宣帝恩眞少。顯禹雲山自滅家。</text>
<title>[詠史]其二百八</title>,<text>君憚權臣天惡盈。背芒驂乘禍由萌。忠如博陸猶如此。宦海能無寵若驚。</text>
<title>[詠史]其二百九</title>,<text>霍氏專權何等時。徐生上䟽免誅夷。可憐當世能容諫。爲福訟寃亦聽之。</text>
<title>[詠史]其二百十</title>,<text>渤海治繩牛犢新。潁川鉤距缿筩神。始知敎化勝威制。龔召水衡趙殺身。渤海太守龔遂。入爲水衡都尉。潁川太守趙廣漢。下吏腰斬。</text>
<title>[詠史]其二百十一</title>,<text>尹守固賢定國賢。能知未可託私偏。堪嗟此世公行囑。強請不從繼勃然。尹翁歸爲東海太守。于定國欲託邑子。竟不敢見。</text>
<title>[詠史]其二百十二</title>,<text>魏相諫伐五兵論。正義堂堂感帝尊。可惜武皇窮黷日。未聞汲戇有斯言。魏相諫伐匈奴。有義兵應兵忿兵貪兵驕兵之論。</text>
<title>[詠史]其二百十三</title>,<text>乞骸廣受儘高賢。亦是禮經致仕年。只爲世多充國輩。遂將千古一人傳。</text>
<title>[詠史]其二百十四</title>,<text>方略金城告厥成。良由宣帝聽從明。若非魏相任其計。其計雖便詎得行。趙充國。</text>
<title>[詠史]其二百十五</title>,<text>頸血忽驚北闕前。一書徒得衆人憐。不勝婞直成謗怨。死失其宜詎謂賢。司隷校尉蓋寬饒奏封事。宣帝以爲怨謗。下之吏。寬饒自剄。衆莫不憐之。</text>
<title>[詠史]其二百十六</title>,<text>條請便宜去副封。四方異聞達宸聡。庸邪一切皆相反。誰似高平賢且忠。高平侯魏相。</text>
<title>[詠史]其二百十七</title>,<text>不問死人問喘牛。三公京兆強分區。延壽無辜猶立視。此時何物又當憂。左馮翊韓延壽坐事棄市。</text>
<title>[詠史]其二百十八</title>,<text>世人微善必鳴呼。誰似博陽斂若無。雅懷謙德超千古。餘事鑑明杜與于。博陽侯丙吉臨卒。薦杜延年，于定國。</text>
<title>[詠史]其二百十九</title>,<text>能感訟民閉閤思。淳風漢世乃如斯。今人縱欲身先敎。未必誠心不忍欺。左馮翊韓延壽。民有兄弟相訟。乃閉閤思過。訟者各悔。不復爭。</text>
<title>[詠史]其二百二十</title>,<text>西漢循良志愛民。肯如流俗好更新。若非黃霸明治道。廉吏應爲被逐人。潁川太守黃霸。長吏許丞老病聾。督郵白欲逐之。霸曰。許丞廉吏。雖老尙能拜起。重聽何傷。凡治道去其太甚者耳。</text>
<title>[詠史]其二百二十一</title>,<text>蕭曹丙魏相流名。韓尹龔黃吏有聲。三代以來無此比。後人只幸鐵中錚。蕭何，曹參，丙吉，魏相，韓延壽，尹翁歸，龔遂，黃霸。</text>
<title>[詠史]其二百二十二</title>,<text>築倉邊郡號常平。增减隨時以厚生。後世只稱糶糴法。墜民溝壑莫之更。大司農耿壽昌。</text>
<title>[詠史]其二百二十三</title>,<text>廉㓗無私爵至侯。廢非其罪可潛修。不聽忠告書攄憤。自取殺身誰怨尤。平通侯楊惲。人告爲妖惡言。免爲庶人。治産自娛。其友孫會宗戒之。惲報書以大逆無道。腰斬。</text>
<title>[詠史]其二百二十四</title>,<text>韓楊趙蓋死何辜。漢法雖嚴亦可吁。周官尙有賢能議。魏丙諸人盍告謨。韓延壽，楊惲，趙廣漢，蓋寬饒。</text>
<title>[詠史]其二百二十五</title>,<text>孝宣嚴刻少平反。縱有功能罪不原。當時擅殺兼亡命。張敞如何獨被恩。京兆尹張敞。殺掾絮舜。爲舜家所告。敞上書亡命。復爲冀州刺史。</text>
<title>[詠史]其二百二十六</title>,<text>呼韓爭立故稱藩。聊欲覊縻布異恩。莫言客禮天常亂。勝似前時許與婚。匈奴五單于爭立。呼韓邪欵塞稱藩。詔以客禮待之。荀悅曰。僭度失序。以亂天常。非禮也。</text>
<title>[詠史]其二百二十七</title>,<text>被誣枉死古今多。靈異未聞在頃俄。東海抱寃一女子。三年枯旱獨如何。于定國父于公爲獄吏。東海孝婦被誣死。于公爭之不能得。東海枯旱三年。後太守來。公言其故。祭冢而雨。</text>
<title>[詠史]其二百二十八</title>,<text>白雉遙來鳴鳥聞。奇祥異瑞漸云云。武皇朱鴈宣皇繼。彩鳳碧雞揔可欣。漢武帝獲朱鴈作歌。宣帝信鳳凰惑碧雞。</text>
<title>[詠史]其二百二十九</title>,<text>王霸道殊本自明。霸王相雜是何名。莫嘆太子亂家制。家制元來恐不精。</text>
<title>[詠史]其二百三十</title>,<text>望之恭顯炭氷如。元帝昏庸又自初。昧他時勢身罹禍。何不當年學二疏。</text>
<title>[詠史]其二百三十一</title>,<text>漢元昏懦罔能專。君子小人互嫉權。未敢輒違恭顯奏。也非不識望之賢。</text>
<title>[詠史]其二百三十二</title>,<text>非耄非蒙卄七齡。不知廷尉是囚囹。却能涕泣傷其死。暫得免冠亦足聽。</text>
<title>[詠史]其二百三十三</title>,<text>宣帝貽謨詎免譏。久令恭顯典樞機。閹宦專權兼戚里。西京安得不衰微。</text>
<title>[詠史]其二百三十四</title>,<text>吉凶悔吝象占論。進退存亡道理存。京生學易忘斯義。輕觸權奸死抱寃。魏郡太守京房。學易於焦延壽。爲郞屢言灾異有驗。甞言事意指石顯。顯奏出之。尋下獄棄市。</text>
<title>[詠史]其二百三十五</title>,<text>元帝爲人憒憒然。獨於恭顯任之專。旣曰如知何故用。如何已諭復如前。</text>
<title>[詠史]其二百三十六</title>,<text>姦如恭顯免誅夷。漢固失刑天可疑。也應國運將傾覆。不佑忠良佑閹兒。</text>
<title>[詠史]其二百三十七</title>,<text>五侯黃霧可徵天。音鳳初元已擅權。南昌槐里言何補。得免誅夷亦偶然。成帝元年。舅王鳳。鳳從弟音。相繼執權。又封譚商立根逢時爲侯。黃霧四塞。故南昌尉梅福，故槐里令朱雲。並諫不納。</text>
<title>[詠史]其二百三十八</title>,<text>梅朱慶忌不加誅。亦有吏民迭籲呼。成帝最多容諫量。言雖未納罪終無。梅福，朱雲，辛慶忌皆直臣。時吏民多上書言灾異。王氏專政所致。</text>
<title>[詠史]其二百三十九</title>,<text>王氏朝廷孰敢言。大呼折檻犯威尊。罪加不敬雲當族。慶忌亦應護逆論。</text>
<title>[詠史]其二百四十</title>,<text>直臣折檻葺而旌。勿浣血衣亦足聽。漢成晉惠無攸長。獨此一言並可名。晉惠帝與成都王穎戰于蕩陰敗績。嵇紹以身衛帝被殺。血濺帝衣。左右欲浣。帝曰嵇侍中血勿浣也。</text>
<title>[詠史]其二百四十一</title>,<text>藉聖引經僞亂眞。不忠王室只謀身。滔滔千古奸諛輩。此習奚徒禹一人。安昌侯張禹。引春秋及聖人以對。帝由是不疑王氏。</text>
<title>[詠史]其二百四十二</title>,<text>穆穆臨朝儼若神。孔張杜谷視忠臣。飛燕倚粧赤鳳亂。鐵飛霧塞問無人。孔光，張禹，杜欽，谷永皆佞臣。</text>
<title>[詠史]其二百四十三</title>,<text>宗室擯危外戚強。一人孤立日趍亡。可憐劉向言徒切。千古丹心志士傷。</text>
<title>[詠史]其二百四十四</title>,<text>燕啄皇孫桂不秋。孝哀承統轉堪憂。初元急務問何事。新號先更陳聖劉。哀帝元年改元。更號陳聖劉太平皇帝。</text>
<title>[詠史]其二百四十五</title>,<text>漢哀昏愎亦監先。強欲攬權則武宣。如何更述鄧通事。殿上幸臣有董賢。</text>
<title>[詠史]其二百四十六</title>,<text>平帝幼冲是假皇。太皇太后儼當陽。莽緫百官莽女后。初頭甲觀已非祥。成帝母王氏生帝於甲觀。</text>
<title>[詠史]其二百四十七</title>,<text>安漢公爲簒漢公。宰衡九錫果何功。上書爭頌非眞頌。直是孔光諂佞風。</text>
<title>[詠史]其二百四十八</title>,<text>椒酒難欺五尺童。金縢泣示豈其忠。孺子爾今眞不利。公然動輒擬周公。</text>
<title>[詠史]其二百四十九</title>,<text>居攝初元斬木呼。劉崇翟義似陳吳。誰知莽簒十年後。白水眞人奉命誅。</text>
<title>[詠史]其二百五十</title>,<text>后不引之莽不成。婦人但識一私情。晩年幸得增榮貴。新室加尊文母名。孺子嬰初始元年。莽自稱新皇帝。更號太皇太后爲新室文母太皇太后。</text>
<title>[詠史]其二百五十一</title>,<text>謙恭折節似眞誠。虛譽欺人過半生。彼莽不能終自掩。世多身後遂偸名。</text>
<title>[詠史]其二百五十二</title>,<text>黑貂猶用太初寅。握璽一投謾恚嗔。如何當日無裁抑。却有婦人涕泣仁。</text>
<title>[詠史]其二百五十三</title>,<text>綠林羣嘯赤眉譁。自謂黃虞莽獨誇。不如丁傅專權日。謝事罷官好在家。哀帝祖母傅氏。母丁氏。帝卽位。丁明傅晏用事。罷大司馬莽就第。</text>
<title>[詠史]其二百五十四</title>,<text>美新可惜好文詞。比德伊周又足噫。縱使子雲生後世。不逢王莽何由知。揚雄作太玄法言。卒章稱莽功德比伊周。又作劇秦美新之文以頌莽。</text>
<title>[詠史]其二百五十五</title>,<text>三世不遷倐大夫。漢恩自薄新恩殊。忠莽苦心先莽死。也應遺囑在童烏。</text>
<title>[詠史]其二百五十六</title>,<text>自負法言頌莽文。悔將奇字授劉棻。不知投閣蒙恩日。又作何詞謂聖君。劉棻甞從雄學奇字。棻坐事誅。辭速及雄。使者收之。䧺校書天祿閣上。自投下。莽詔勿問。</text>
<title>[詠史]其二百五十七</title>,<text>剛卯金刀但欲懲。不知泉貨反成徵。渠家自有銅威斗。可敵漢兵四面乘。莽改貨布貨泉。爲白水眞人之讖。漢兵入宮時。以五石銅鑄威斗。如北斗狀。欲以壓勝。衆兵旋席。隨斗柄而坐。</text>
<title>[詠史]其二百五十八</title>,<text>九穗嘉禾瑞日中。舂陵佳氣欝葱葱。眞人自是膺天命。何必明言蔡少公。南頓令欽生秀於南頓。有嘉禾一莖九穗之瑞。蔡少公學圖讖。言劉秀當爲天子。或曰國師公劉秀乎。秀曰何由知非僕邪。</text>
<title>[詠史]其二百五十九</title>,<text>伯升殺我一何威。拭目大冠與絳衣。自是人情耽謹厚。非緣義理識依歸。</text>
<title>[詠史]其二百六十</title>,<text>昆陽風雨似睢風。天佑漢時羽莽窮。虎豹象犀皆股戰。長人無霸亦無功。莽以長人巨無霸爲壘尉。</text>
<title>[詠史]其二百六十一</title>,<text>除苛布惠慰羣情。不受吏民牛酒迎。寬仁大度符高祖。兩漢洪基職此成。</text>
<title>[詠史]其二百六十二</title>,<text>良禽擇木遠來追。但願功名竹帛垂。杖策首陳救民命。雲臺第一舍君誰。南陽鄧禹。</text>
<title>[詠史]其二百六十三</title>,<text>北道主人仗義聲。王郞張步不勞平。豈徒耿弇言能踐。有志由來事竟成。秀北徇薊。上谷太守耿况子弇。至盧奴上謁。秀留署長太史曰是我北道主人也。</text>
<title>[詠史]其二百六十四</title>,<text>大樹將軍披棘荊。桑楡奮翼壯威名。蕪蔞豆粥滹沱飯。已表攀龍附鳳誠。馮異。</text>
<title>[詠史]其二百六十五</title>,<text>氷堅河水借須臾。衣白老人指信都。始知有命乘時者。天地鬼神共護扶。</text>
<title>[詠史]其二百六十六</title>,<text>反側自安燒衆書。赤心置腹案營徐。猜疑後世寧如此。密網惟憂漏一魚。斬王郞。得吏民與郞交書數千章。秀燒之曰。令反側子自安。又降銅馬諸賊。蕭王敕各歸營。自案行降者曰。王推赤心。置人腹中。安得不效死乎。</text>
<title>[詠史]其二百六十七</title>,<text>屛於樹下軍功論。對以偶然長者言。浮世妬爭誇衒輩。誰如馮異與劉昆。</text>
<title>[詠史]其二百六十八</title>,<text>更始庸才理必亡。人心天命在蕭王。如何不得須臾忍。建武鄗南卽位忙。</text>
<title>[詠史]其二百六十九</title>,<text>重恢舊物救元元。正大光明可裕昆。何物彊華來奉讖。却因赤伏便登尊。赤伏符曰。劉秀發兵捕不道。四夷雲集龍闘野。四七之際火爲主。</text>
<title>[詠史]其二百七十</title>,<text>淮陽刮席不勝羞。盆子牧羊赭汗流。堪嗤新市樊崇輩。何不自尊必藉劉。</text>
<title>[詠史]其二百七十一</title>,<text>首求密令草茅中。褒德侯榮太傅隆。若論亂世凡常例。初政先封汗馬功。卓茂。</text>
<title>[詠史]其二百七十二</title>,<text>突騎漁陽任轉輸。反忠爲逆死於奴。朱浮只說遼東豕。不戒他時禍獨殊。光武討王郞漁陽太守。彭寵發突騎。轉粮不絶。自負其功。幽州牧朱浮與書言遼東豕。上徵寵。寵自疑遂反。其奴斬以降。</text>
<title>[詠史]其二百七十三</title>,<text>山東席捲將如虓。兩子還要度外拋。彼哉健闘殃民輩。白盡頭須壘四郊。兩子。隗囂，公孫述。</text>
<title>[詠史]其二百七十四</title>,<text>班論王命馬遨遊。何事隗囂更異謀。虜在目中仍餓死。子陽曾不救西州。班馬。班彪，馬援。囂臣於述。述立囂爲朔寧王。</text>
<title>[詠史]其二百七十五</title>,<text>咍爾妄尊井底蛙。偶人邊幅強安排。遣盜刺彭非得計。其於吳漢可能皆。公孫述使盜刺殺岑彭。吳漢繼進成都。擊殺述。</text>
<title>[詠史]其二百七十六</title>,<text>葱嶺龍堆十八區。心懸都護再三求。辭還侍子紆寬詔。若比武皇詎不優。</text>
<title>[詠史]其二百七十七</title>,<text>柔以勝剛弱勝強。帝行治道學包桑。試看南陽語諸母。則天下濟仰謙光。</text>
<title>[詠史]其二百七十八</title>,<text>謝絶龍堆閉玉門。尙傳當日十行溫。臧宮馬武休馳志。鳴劒伊吾是禍源。</text>
<title>[詠史]其二百七十九</title>,<text>諸將盡侯俾令終。還分吏事任三公。全保勳臣深厚計。遠超高帝戮元功。</text>
<title>[詠史]其二百八十</title>,<text>差強人意是吳公。無赦一言死獻忠。後世唐宗知此義。養稂害穀譬能工。</text>
<title>[詠史]其二百八十一</title>,<text>矍鑠是翁舊伏波。據鞍披甲似廉頗。壺頭失利身仍死。馬革尸亦足詑。</text>
<title>[詠史]其二百八十二</title>,<text>老志功名禍必隨。梁松况又惎君疑。薏苡明珠苦難辨。城西藁葬使人悲。</text>
<title>[詠史]其二百八十三</title>,<text>歐陽不免死於賕。無賴千人守闕求。有勢如今那畏法。犯贓未幾又雄州。大司徒歐陽歙甞犯贓。歙所授尙書弟子千餘人。守闕求哀。竟死於獄。</text>
<title>[詠史]其二百八十四</title>,<text>帝諷易妻未敢承。能成其美亦堪稱。糟糠不下眞明正。內省得無愧宋弘。</text>
<title>[詠史]其二百八十五</title>,<text>董宣能殺主家人。光武斯容執法臣。試看賜錢強項令。歷論千古更誰倫。</text>
<title>[詠史]其二百八十六</title>,<text>龔黃召杜漢循良。郭冦劉張又遺芳。想得當時民樂業。奈何今世轉罹殃。龔遂，黃霸，召信臣，杜詩，郭伋，冦恂，劉昆，張堪。</text>
<title>[詠史]其二百八十七</title>,<text>阿諛仁義付朝班。只許同眠一夜間。諫議大夫那足屈。超然長入富春山。</text>
<title>[詠史]其二百八十八</title>,<text>聞道人情貴易妻。更看薏苡化珠犀。貧賤之交安可恃。不如長揖早歸兮。</text>
<title>[詠史]其二百八十九</title>,<text>崇儒建學粲然新。處士禮徵並不賓。試看東京多節義。最初培養在斯辰。</text>
<title>[詠史]其二百九十</title>,<text>光武爲君明且仁。禪封圖讖是何因。豈徒繼述遵成憲。大抵懲秦反襲秦。</text>
<title>[詠史]其二百九十一</title>,<text>陳留牘上意悲辛。暗諷近臣與近親。炎漢盛時猶若此。如今無怪萬民貧。</text>
<title>[詠史]其二百九十二</title>,<text>三老五更待以師。橋門億萬執經時。不知桓李成何事。空使千秋仰盛儀。明帝臨辟雍。行養老禮。以李躬爲三老。桓榮爲五更。</text>
<title>[詠史]其二百九十三</title>,<text>麟閣丹靑輔佐休。雲臺列宿映千秋。借問唐虞三代際。曾摹稷契伊周不。</text>
<title>[詠史]其二百九十四</title>,<text>光武閉關謝羗氐。如何明帝復通西。始知史筆多諛曲。遵奉無更四字題。史稱明帝遵奉建武制度。無更變。</text>
<title>[詠史]其二百九十五</title>,<text>戊耿己關復度遼。無中生有日騷蕭。定遠莫誇入虎穴。匈奴南北起邊囂。明帝復置西域都護戊己校尉。以耿恭爲戊校尉。關寵爲己校尉。又置度遼將軍於五原。以防南北匈奴。</text>
<title>[詠史]其二百九十六</title>,<text>封侯預政遠褕椒。爲子求郞謝舘陶。明帝爲明端在此。只稱穎異自垂髫。史稱明帝垂髫穎異。</text>
<title>[詠史]其二百九十七</title>,<text>無父無君佛本夷。迎來中國欲何爲。遂基惑世亂眞禍。禍首千秋非帝誰。</text>
<title>[詠史]其二百九十八</title>,<text>陳寵片言除刻刑。楊終一諫罷西兵。如何反聽班超說。不閉玉門事遠征。章帝。</text>
<title>[詠史]其二百九十九</title>,<text>宮闈售譖廢儲尊。外戚弄權奪沁園。中興數世猶如此。可惜漢家已禍根。竇后譖廢太子。竇憲奪沁水公主園。</text>
<title>[詠史]其三百</title>,<text>外家朝政莫干侵。東漢䂓模本自深。如何竇后輕先壞。覆轍居然呂霍尋。和帝卽位。竇后臨朝。竇憲爲大將軍。父子兄弟並爲卿校。充滿朝廷。有逆謀。帝與宦者鄭衆定議。收憲印綬。迫令自殺。</text>
<title>[詠史]其三百一</title>,<text>權臣謀逆每如期。外戚宦官各自隨。竇憲雖誅鄭衆用。漢家亡兆又因斯。</text>
<title>[詠史]其三百二</title>,<text>虎頭燕頷好容顔。投筆封侯卅載間。老去功名應益壯。如何願入玉門關。班超。</text>
<title>[詠史]其三百三</title>,<text>漢自和安捴幼冲。又多迎立自藩宮。宦官外戚專權計。最忌長成與睿聦。和帝十歲立。安帝十三未冠迎立。順帝亦迎立。質帝八歲迎立。桓帝十五迎立。靈帝十二迎立。獻帝九歲迎立。</text>
<title>[詠史]其三百四</title>,<text>孝章儲嗣是淸河。廢旣非辜可繼和。鄧后臨朝終利幼。却迎其子不論他。淸河王慶。孝章長子。正位儲宮。廢不以罪。年益長。過失無聞。可繼和帝之後。而鄧后終利幼弱。欲久臨朝。乃迎慶之子。是爲安帝。</text>
<title>[詠史]其三百五</title>,<text>隲思陷詡付歌兵。冀欲中綱送廣嬰。前後暗謀如出一。只堪成就二人名。鄧后兄隲。欲陷虞詡。以爲朝歌長討賊。梁后弟冀。欲中傷張綱。以爲廣陵太守禦張嬰。</text>
<title>[詠史]其三百六</title>,<text>臏何减竈詡何增。前後終皆破敵能。庸將不知翻案法。只言此計古人曾。</text>
<title>[詠史]其三百七</title>,<text>竇鄧閻梁魯衛如。倚依太后捴憑虛。一時縱恣旋夷滅。覆了前車又後車。竇憲，鄧隲，閻顯，梁冀。</text>
<title>[詠史]其三百八</title>,<text>王龔袁閬不知天。浪引汝南兩箇賢。陳蕃屈首終罹禍。黃憲拂衣却自全。汝南太守王龔。以袁閬爲功曹。引進憲及蕃。</text>
<title>[詠史]其三百九</title>,<text>叔度汪汪千頃濤。比顔留郭競稱褒。縱云言行無傳後。不仕當時已自高。荀淑遇黃憲於逆旅。見袁閬曰。子國有顔子。郭泰過閬不宿。從憲累日。</text>
<title>[詠史]其三百十</title>,<text>震稱夫子憲稱顔。二子豈眞若是班。想得當時標榜俗。競相推詡不曾慳。</text>
<title>[詠史]其三百十一</title>,<text>乳媼宦官勢絶倫。關西夫子謾焦脣。如何不可不知止。畢竟危言以殺身。安帝乳母王聖。與宦者用事。楊震極言。共構陷之。飮酖死。</text>
<title>[詠史]其三百十二</title>,<text>淸義堂堂却四知。如何獨昧保身基。講時若不三鱣得。葬日應無大鳥悲。楊震敎授生徒。堂下得三鱣。都講以爲有三公之象。取以進曰。先生自此升矣。葬日有大鳥高丈餘。至墓前俯仰流涕而去。</text>
<title>[詠史]其三百十三</title>,<text>旣誅閻顯又孫程。外戚宦官迭妬傾。母后臨朝權貴橫。殤冲相繼輒言迎。殤帝生百餘日立。八月崩。迎立安帝。鄧后仍臨朝。安帝崩。閻后臨朝。與閻顯迎立北鄕侯懿。尋薨。宦者孫程等誅顯。迎立濟陰王。是爲順帝崩。冲帝二歲立。三月崩。梁太后迎立質帝。八歲立。一年半崩。梁冀迎立蠡吾侯。是爲桓帝。</text>
<title>[詠史]其三百十四</title>,<text>腐身熏子豈人情。只爲暫時取貴榮。霜露莫誇呼吸變。蟪蛄朝菌可憐生。</text>
<title>[詠史]其三百十五</title>,<text>移民逃冦計金官。可惜高皇創業難。口銜天憲手王爵。幕燕鼎魚自謂安。</text>
<title>[詠史]其三百十六</title>,<text>宋君不欲股肱移。殷后亦無罪祖伊。緣何後世逢天警。策免三公作例䂓。</text>
<title>[詠史]其三百十七</title>,<text>左雄選擧信無儔。異代借才獨遠求。試問當時收取者。果能知十似顔不。</text>
<title>[詠史]其三百十八</title>,<text>狐狸不問埋輪綱。案事冀州設酒章。有臣忠直雖如此。其奈閹孫與戚梁。張綱，蘇章，孫程，梁冀。</text>
<title>[詠史]其三百十九</title>,<text>異哉梁后鐵中錚。委政輔臣指治平。李固言聽閹竪斥。如何彼冀任橫行。</text>
<title>[詠史]其三百二十</title>,<text>聦明可惜帝年冲。跋扈將軍勢不容。無奈漢家天運去。一言輕發遽罹凶。</text>
<title>[詠史]其三百二十一</title>,<text>固喬當世兩名臣。與冀同朝度幾春。力不能誅斯可去。如何坐待殺其身。李固，杜喬。爲梁冀誣與妖賊劉鮪交通。下獄死。</text>
<title>[詠史]其三百二十二</title>,<text>八龍元季侍荀陳。各抱穉孫主與賓。彧乃附曹羣忘漢。德星何謂應賢人。荀淑有子八龍。陳寔有子元方，季方。寔率子詣淑。孫羣抱車中。淑孫彧。抱置膝上。太史奏德星見。五百里內。有賢人聚。</text>
<title>[詠史]其三百二十三</title>,<text>柔懦姑息泯棼棼。委轡駘銜亂緖紛。崔寔眞堪稱獨行。公車不對退爲文。詔譽獨行之士。涿郡崔寔至公車不對策。退著政論。</text>
<title>[詠史]其三百二十四</title>,<text>亢然朱穆嫉姦凶。玉匣剖棺觸譖鋒。幸賴劉陶書以訟。亦惟桓帝量能容。</text>
<title>[詠史]其三百二十五</title>,<text>迎立蠡吾爲己謀。不知更有單超儔。時人莫幸誅梁冀。拒虎延狼又五侯。桓帝與宦者單超等謀。勒兵收冀印綬。冀自殺。梁氏無少長皆棄市。以單超，徐璜，具瑗，左琯，唐衡爲五侯。</text>
<title>[詠史]其三百二十六</title>,<text>孺子高風儘可欽。安車那足繫遐心。悠然不答當時事。雞酒生芻玉爾音。徐稺雖不應諸公之辟。聞其死。炙一雞。以酒漬緜吊祭。黃瓊卒。置生芻墓前而去。茅容追問國事。不答。</text>
<title>[詠史]其三百二十七</title>,<text>徐姜不幸與陳交。孑孑干旄謾在郊。見人質美只令學。郭泰何曾薦孟茅。陳蕃薦徐稺。姜肱以安車玄纁徵之。皆不至。郭泰見孟敏，茅容。皆勸令學。</text>
<title>[詠史]其三百二十八</title>,<text>仇香濁世獨超然。太學蒲亭暫屈賢。鸞鳳豈堪棲枳棘。不須徵辟責鷹鸇。陳留仇香名覽。爲蒲亭長。考城令主奐資香入太學。不應徵辟而卒。</text>
<title>[詠史]其三百二十九</title>,<text>房周謠議似宗成。譏揣公然客互傾。可歎甘陵南北部。遂基千古黨人名。桓帝爲侯時。受學於甘陵周福。卽位擢尙書。同郡房植有名。鄕人謠曰。天下䂓矩房伯武。因師獲印周仲進。汝南太守宗資。以范滂爲功曹。南陽太守成瑨。以岑晊爲功曹。二郡亦有謠。</text>
<title>[詠史]其三百三十</title>,<text>陳李標揚燁燁芳。承風臧否自招殃。宦竪用權君德暗。此時何不晦其光。陳蕃，李膺。</text>
<title>[詠史]其三百三十一</title>,<text>君子何能敵小人。宦官况又嫉朝紳。可憐一網彌天地。黨錮諸賢生不辰。</text>
<title>[詠史]其三百三十二</title>,<text>淸議終非善自謀。區區隻手障橫流。葬云犯法家踰制。懲一其能勵百不。冀州刺史朱穆。有宦者葬父用玉匣。穆剖棺出之。山陽守翟超。以張儉爲督郵。破宦官踰制家宅。東海相黃浮。亦收宦官家屬犯法者殺之。皆得罪。</text>
<title>[詠史]其三百三十三</title>,<text>黨人逮捕九州橫。北寺獄中善類盈。仲擧渾忘將及己。案經不署又連爭。逮捕黨人案經三府。陳蕃卻不肯署。又極諫上策。免之。</text>
<title>[詠史]其三百三十四</title>,<text>黃郭徐姜處世昏。超然初不犯危言。何事陷身還欲脫。紛紛鉤引又求援。黃憲，郭泰，徐稺，姜肱不及禍。李膺等獄辭。多引宦官子弟。賈彪入洛陽。說后父竇武。上疏解之。</text>
<title>[詠史]其三百三十五</title>,<text>君子隨時以中權。縱居亂世亦能全。挺身立的令人射。明哲之賢恐不然。</text>
<title>[詠史]其三百三十六</title>,<text>門似登龍舟似仙。揚淸激濁引羣賢。如何不識括囊義。畢竟身殲禍又延。</text>
<title>[詠史]其三百三十七</title>,<text>竇后臨朝靈帝初。太平想望竟何如。可惜武蕃機不密。都亭梟首使人歔。大將軍竇武，太傅陳蕃。議奏誅曹節，王甫等謀泄。宦者請牽御前殿作詔板。先執蕃殺之。武自殺。梟首都亭。遷太后於南宮。</text>
<title>[詠史]其三百三十八</title>,<text>曹王盤據勢難謀。機密策神尙有憂。半夜忽驚前殿詔。人亡國殄果誰尤。曹節，王甫。</text>
<title>[詠史]其三百三十九</title>,<text>三君美號孰能肩。俊顧及厨又蔚然。在昔八元八凱世。未聞標榜禍諸賢。竇武陳蕃劉淑爲三君。李膺，荀昱，杜密，王暢，劉祐，魏朗，趙典，朱㝢爲八俊。郭泰，范滂，尹勳，巴肅，宗慈，夏馥，蔡衍，羊陟爲八顧。張儉，翟超，岑晊，范康，劉表，陳翔，孔昱，檀敷爲八及。度尙，張邈，王孝，劉儒，胡母班，秦周，蕃嚮，王章爲八厨。</text>
<title>[詠史]其三百四十</title>,<text>登車攬轡志澄淸。李杜齊名死亦榮。莫道禍由爲善致。何須黑白太分明。</text>
<title>[詠史]其三百四十一</title>,<text>蔡邕三體五經文。又立鴻都待制云。鉤黨諸賢皆好學。如何詔獄日成羣。古文篆隷三體。</text>
<title>[詠史]其三百四十二</title>,<text>聲名風裁日遊談。履虎撩蛇禍自甘。鏟迹埋華何處是。北山之北南山南。</text>
<title>[詠史]其三百四十三</title>,<text>鬻獄賣官西邸於。不知何苦事藏儲。莫嫌崔烈多銅臭。當世應如入鮑魚。</text>
<title>[詠史]其三百四十四</title>,<text>爺孃張趙隷公卿。虹氣雞蛇亂五行。千古桓靈堪痛恨。遠賢親小理宜傾。</text>
<title>[詠史]其三百四十五</title>,<text>黃巾何似赤眉徒。亂世太平號獨殊。只爲世無醫國手。遂令療病藉妖符。黃巾賊張角。以妖術敎授。號太平道符水。療病。</text>
<title>[詠史]其三百四十六</title>,<text>皇路險傾四海騷。收兵處處起英豪。時人莫喜黃巾破。纔破黃巾又賊操。</text>
<title>[詠史]其三百四十七</title>,<text>無奈當時好議論。月朝評又汝南村。猶難直說曹操逆。二字姦雄隱映言。</text>
<title>[詠史]其三百四十八</title>,<text>靈帝崩時太后隆。早聽袁紹卽奇功。可歎婦人小不忍。坐看何進觸凶鋒。靈帝崩。子辯立。何太后臨朝。袁紹勸后兄何進誅宦官。太后未肯。紹等召四方猛將。以脅太后。遂召董卓。卓未至。進爲宦官所殺。</text>
<title>[詠史]其三百四十九</title>,<text>顔貌莫逃與衆殊。二千餘宦片時屠。知渠擧動移山海。一夜如何不種鬚。袁紹勒兵捕諸宦官皆斬之。有無鬚而誤死者。</text>
<title>[詠史]其三百五十</title>,<text>四方猛將疾如星。自古召戎未有寧。虺蜴雖除狼入室。試看千里草靑靑。</text>
<title>[詠史]其三百五十一</title>,<text>今古逆臣揔自專。先行廢立擇冲年。謂弟無遺兄不了。欺人猶可敢欺天。辯年十四。董卓問亂由。語不可了。弟陳留王協答無遺。卓遂廢辯立協。是爲獻帝。年九歲。</text>
<title>[詠史]其三百五十二</title>,<text>討卓爲名紹主盟。孫堅袁術又連兵。四世五公君莫道。揔非婦貌報韓誠。袁安爲司徒。子敞爲司空。子湯爲司徒。子逢爲司空。逢弟隗爲司空。故曰四世五公。</text>
<title>[詠史]其三百五十三</title>,<text>王允謀誅故自臧。勇如呂布又難當。縱餘郿塢那能老。只有臍燈數日光。</text>
<title>[詠史]其三百五十四</title>,<text>漢室未亡燒廟宮。長安雒許任西東。可憐獻帝年冲幼。只在卓操挾擁中。董卓立獻帝。燒雒陽宮廟。遷都長安。曹操討卓。上還洛陽。操遷上於許。</text>
<title>[詠史]其三百五十五</title>,<text>誅卓當年績最高。奔袁歸備又何勞。求一徐州猶未得。養鷹縛虎只聽操。呂布誅卓。卓黨李傕，郭汜殺王允。布奔袁術。又歸袁紹。又歸劉備。後降曹操。操縊殺之。</text>
<title>[詠史]其三百五十六</title>,<text>袁術壽春妄自豪。東西奔走亦空勞。若欲以名明應讖。只宜改號當塗高。術以讖言代漢者當塗高。自云名字應之。遂稱帝。旣而資實空虛。不能自立。欲奔袁紹。操遣劉備邀之。術走還歐血死。</text>
<title>[詠史]其三百五十七</title>,<text>堅欲圖荊運已窮。策思襲許命先終。未防兵射與奴伏。誰道孫郞父子雄。堅爲劉表將黃祖步兵所射死。策故所殺吳郡守許貢之奴。因其出獵。伏而射之而死。</text>
<title>[詠史]其三百五十八</title>,<text>渡江轉闘事成虛。一語呼權却自攄。爭衡坐保皆爲賊。何必較論兩不如。</text>
<title>[詠史]其三百五十九</title>,<text>兩袁歐血事頗奇。誰道紹寬有雅儀。矜愎不聽沮授諫。兵殘身死固其宜。術紹皆歐血死。紹欲攻許。沮授諫。紹不聽。操襲破之。紹慚憤歐血死。</text>
<title>[詠史]其三百六十</title>,<text>衣帶詔中大義明。董承泣受倡羣英。如何機事不能密。未及熏狐反壞城。</text>
<title>[詠史]其三百六十一</title>,<text>大耳王孫志復興。更承密詔仗賢能。險阻艱難經歷盡。纔歸劉表復江陵。備討操不克。歸表。表卒。子琮降操。備奔江陵。</text>
<title>[詠史]其三百六十二</title>,<text>北壘飛來會獵書。盈廷諸議揔趑趄。懷瑾握瑜刀斫案。仲謀英决果誰如。</text>
<title>[詠史]其三百六十三</title>,<text>舌激孫權又火攻。也能禱起東南風。因人成事瑜兼蓋。豈得虛當赤壁功。</text>
<title>[詠史]其三百六十四</title>,<text>幷力討操諸葛謨。周瑜猜惡請投吳。旣識蛟龍終得雨。如何必欲暗相圖。</text>
<title>[詠史]其三百六十五</title>,<text>讀書求義智隨明。三日卽看刮目驚。世人萬卷終無益。吳下阿蒙了一生。</text>
<title>[詠史]其三百六十六</title>,<text>阿瞞罪惡海難流。挾帝文姦以令侯。弑坤闈又酖皇子。天理茫茫戴汝頭。</text>
<title>[詠史]其三百六十七</title>,<text>獲罪於天降百殃。始雖得志亦終亡。操獨屢危皆巧免。那將此理問蒼蒼。</text>
<title>[詠史]其三百六十八</title>,<text>三國志成通鑑因。捴皆帝魏遂疑眞。若非朱子修綱目。冠屨倒施誤後人。</text>
<title>[詠史]其三百六十九</title>,<text>殷湯三聘不曾躬。西伯一逢遂與同。若論出處高而正。千古誰如諸葛公。</text>
<title>[詠史]其三百七十</title>,<text>仲昔得君主夏盟。毅能遇主復燕城。後人不識孔明意。只謂才猷自比幷。</text>
<title>[詠史]其三百七十一</title>,<text>吾愛襄陽水鏡賢。鞱蹤亂世是眞仙。龎崔石孟時相訪。獨送卧龍意悵然。龎德公，崔州平，石廣元，孟公威。</text>
<title>[詠史]其三百七十二</title>,<text>三顧草廬萬古無。風雲感會殷相須。髀肉涕收魚有水。此時天意若將扶。</text>
<title>[詠史]其三百七十三</title>,<text>荊益壁圖已自期。初筵籌策亦惟斯。也非不識終於此。只是感恩許驅馳。</text>
<title>[詠史]其三百七十四</title>,<text>委吏乘田豈謂卑。大才小用各隨宜。士元未識五儒道。醉卧耒陽薄不爲。</text>
<title>[詠史]其三百七十五</title>,<text>漢吳爭處只荊州。借索奪分度幾秋。相圖血釁終難捨。羽死帝崩職此由。</text>
<title>[詠史]其三百七十六</title>,<text>關公所向震皇威。操議徙都正好機。如何不用孔明計。一跌樊城萬事非。</text>
<title>[詠史]其三百七十七</title>,<text>丕簒漢亡帝卽眞。相維諸葛廟維禋。正大光明誰與比。可嘆天奪是君臣。</text>
<title>[詠史]其三百七十八</title>,<text>輕重公私錯後先。連營七百又難全。莫恨陸生能折辱。人謀旣失可歸天。</text>
<title>[詠史]其三百七十九</title>,<text>受託永安表出師。每稱死字指爲期。千秋杜老眞知己。志决身殲漢祚移。</text>
<title>[詠史]其三百八十</title>,<text>誰言後主是庸姿。千古帝王足可師。能遵昭烈臨崩語。丞相在時一事之。</text>
<title>[詠史]其三百八十一</title>,<text>草廬籌策已料吳。援可與爲不可圖。雲長結釁非良計。故遣鄧芝遠涉湖。</text>
<title>[詠史]其三百八十二</title>,<text>五月渡瀘入不毛。鞠躬盡瘁敢言勞。堪嗟七縱七擒手。只試南蠻未試曹。</text>
<title>[詠史]其三百八十三</title>,<text>管寧盛譽並華歆。龍腹龍頭映古今。若非出處終懸絶。後世誰能識厥心。時人謂歆爲龍頭。寧爲龍腹。邴原爲龍尾。</text>
<title>[詠史]其三百八十四</title>,<text>宮府必須一體治。周公制度本如斯。後世孔明知此義。天胡不使大其施。</text>
<title>[詠史]其三百八十五</title>,<text>自古知人惟帝難。失之馬謖亦堪嘆。街亭一戰存亡决。漢祚已終此可觀。</text>
<title>[詠史]其三百八十六</title>,<text>祁山六出仗危忠。非不明知漢運窮。流馬木牛圖八陣。亦惟自盡老臣衷。</text>
<title>[詠史]其三百八十七</title>,<text>經營未了渭濱屯。星墜赤芒五丈原。只是命隨炎運盡。非緣食少事兼煩。</text>
<title>[詠史]其三百八十八</title>,<text>巾幗魏營婦有鬚。縱知非敵亦云駑。卧龍死後走司馬。畏虎初心却舞狐。</text>
<title>[詠史]其三百八十九</title>,<text>公心如秤信如潮。萬古爭瞻一羽霄。後人用法雖當理。未必銜恩似李廖。李平廖立。</text>
<title>[詠史]其三百九十</title>,<text>言行相符是孔明。告君字字出眞誠。後世自稱無調度。庫財廩粟別治生。</text>
<title>[詠史]其三百九十一</title>,<text>鑑空繩直德才純。伯仲之間伊呂眞。管蕭亞匹輕論斷。陳壽置嫌是小人。</text>
<title>[詠史]其三百九十二</title>,<text>翁仲新成承露摧。芳林園裏土山崔。聖王遺裔猶難保。曹叡其能免後灾。</text>
<title>[詠史]其三百九十三</title>,<text>可嘉後主受人徽。相琬旣亡又允禕。縱有弄權黃皓輩。猶能次第用無違。</text>
<title>[詠史]其三百九十四</title>,<text>姜維初志學綸巾。九伐怳如六出頻。如何數日偸生計。遂作千秋降魏人。</text>
<title>[詠史]其三百九十五</title>,<text>曹相漢朝旣異圖。馬專魏政又欺孤。蟬死螳螂螂死鵲。忘身畢竟似濡需。</text>
<title>[詠史]其三百九十六</title>,<text>蜜中鼠矢服黃門。孫亮聦明萬古喧。圍宮未免爲綝廢。小慧由來不足言。</text>
<title>[詠史]其三百九十七</title>,<text>魏旣迎髦復立璜。吳君休皓亦無常。昭綝簒逆初難掩。何必紛紛外面粧。司馬昭，孫綝。</text>
<title>[詠史]其三百九十八</title>,<text>氊推魚貫陰平。只惜漢家無一兵。鍾鄧不還應可戒。功臣千古每猜爭。鍾會，鄧艾。</text>
<title>[詠史]其三百九十九</title>,<text>忠孝相傳有武侯。子瞻孫尙死戈矛。生氣至今猶凜凜。姜維苟活可無羞。</text>
<title>[詠史]其四百其四百</title>,<text>緜竹成都烈烈魂。孔明之子帝之孫。北地若臣瞻尙輩。何憂不整漢乾坤。</text>
<title>丁卯除日 是年臘月三十日</title>,<text>除日前年月小盡。今年除日却遲延。恰似遠人將別際。縱留一日亦猶賢。												又						鄰以杵舂我以琴。光陰遒盡自駸駸。壑赴蛇鱗嗟莫繫。隙過駒影杳難尋。此世此生空已老。今年今日又將沉。升平聖代聊乘化。只恨悠悠負是心。</text>
<title>戊辰元日</title>,<text>七旬欠二樂天翁。曾歎乘衰百疾攻。九老風流空悵望。有誰今日與相從。白詩云六十八衰翁。乘衰百疾攻。												又						又問年幾何。七十行欠二。樂天此詩句。今日我有愧。樂天此年歲。今日我適値。一吟復一歎。俯仰空有淚。樂天我所慕。尙友安敢比。坦蕩靡滯礙。誠實無虛僞。文章又燁發。懇惻而平易。父老課農桑。風謠善諷議。立朝秉讜直。贊襄元和治。崔羣與寅恭。逢吉自嫵媚。六十已退閑。優游任醒醉。歌詠太平世。徘徊淸洛地。拖紫復紆朱。亦足稱官位。香山友如滿。履道招同類。乃成九老會。書名又繪事。各賦七言詩。燕樂常隨意。志趣良高逸。事蹟何奇異。下視浮世客。鵠蟲亦不翅。我生千載下。聳首緬高致。縱欲追後塵。奈無與同志。遊春徒有心。下坡時自喟。莫嫌貧與病。遺詩尙暗記。白詩云又問年幾何。七十行欠二。又云遊春猶自有心情。又云走若下坡輪。又云莫嫌疾病莫嫌貧。</text>
<title>睦景遠以詩賀兒子小成。次以謝之。</title>,<text>秪將功令敎兒郞。卽奉瓊詩却表章。庶幸免他科擧累。敢期贏得頰牙香。</text>
<title>上元夜卧占</title>,<text>舊俗踏橋十五宵。少年喧笑競招邀。卧思明月霜橋響。縱不踏橋亦踏橋。</text>
<title>次睦景遠上元詩</title>,<text>明月圓新歲。勝遊最上元。靜修敢比晏。貧病實如原。行樂我無分。招邀他自喧。何時寒稍解。淸話共西村。</text>
<title>春寒異甚。次韓昌黎苦寒韻。却寄睦景遠。韓詩亦賦春寒。</title>,<text>顓頊不讓春。其意欲幷兼。但肆心所貪。焉識世有廉。遂令從風者。無復守退謙。失却生意藹。習是利鋒尖。奮氣似矢疾。招類如蜜甜。驅來酷烈勢。百物遭針砭。薄日走凍烏。冷月懸僵蟾。哀哀彼太皥。局縮但傍覘。不知是德木。况論其帝炎。雨露閟莫下。草木枯未沾。手皴井口繘。面割風頭鎌。呵噓凍硯筆。指直不可拈。僕慄氷垂鬚。馬跼霜鎖箝。袖手廢閱書。揷架閑牙籤。獰飈怒方吼。虐雪斜更添。獸炭羡呼酒。麟氍想曳縑。方春恐溘死。自憐老夫潛。塊坐悲枯落。寧不愧霜髯。未恤一身寒。直畏衆生殲。宇內雖濶遠。何以容洪纖。四時成功去。怪底爾獨淹。幾處朱門裏。煖客具湯燖。命運固如此。聖人謂不占。圖生良可嗟。盡劉亦何嫌。鶉衣自乏絮。蝸屋多不苫。失業與行遠。默思心豈恬。漆室徒抱憂。繞壁涕漸漸。書戒天難諶。詩歎民具瞻。我願上帝仁。進賢俾調塩。順序必去偏。布治勿用憸。陽春惠澤遍。迎煦盡捲簾。水活響鳴澗。日長影逗簷。四鄰耒耜出。時雨土脉黏。庶見拔彙茅。何勞詠蒼蒹。野人養君子。花底朝衣襜。倘蒙帝曰兪。我心於是厭。</text>
<title>新歲。偶思李約歲日詩身賤悲添歲。家貧喜過冬之句。分韻得十首。原詩四韻。故亦各以四韻賦之。</title>,<text>流水逝如斯。居然老此身。桑浴崦更催。蘭謝菊又新。一理貫窮宙。朝菌笑大春。秪恨生苦晩。不見昔哲人。												其二						在人有賢愚。禀天無貴賤。降衷靡不善。四端隨感見。只爲欲所蔽。遂成千萬變。理義轉滅絶。視人有靦面。												其三						讀書少至老。反省翻生悲。剽竊口耳際。冥墑踐履時。欲養嗟不及。欲歸無所之。癃羸滯京洛。俯仰空漣洏。												其四						位卑言敢高。學退病乃添。性禀頗狷介。志慕在直廉。素不喜紛華。獨自守退謙。何處覔伊人。白露杳蒼蒹。												其五													身在衰老境。心思少壯歲。性喜古書籍。潛玩以默契。又愛佳山水。孤往或羣逝。此事今便已。所嗟精力弊。												其六						東阿有貴宅。西溪有富家。笙歌競閙咽。衣馬恣華奢。向我却看醜。怒勢相陵加。自古皆如此。靜思秪堪嗟。												其七						不求陽虎富。寧辭原憲貧。藜空又踵决。女喟復男呻。過從無親友。交謫有室人。試歌金石商。鄰兒共嗤嗔。												其八						家貧苦無樂。冬暖差可喜。縱乏缾罌儲。尙賴綿襖晷。仁天有閔覆。長夜免溘死。交爭與隱憂。多少朱門裏。												其九													生理何須說。寒序倐已過。軀命幸遲延。志業任蹉跎。那免世輕侮。不廢我嘯歌。但恐腔子裏。未得保太和。												其十						自歎謀生拙。無策以禦冬。去實智遜鼠。凌寒勁愧松。年年長波咜。况又値饑凶。但願世太平。四邊無警烽。</text>
<title>睦景遠家。有舊藏大明崇禎三年庚午大統曆。景遠有詩。聊次之。以寓感慨之意。</title>,<text>我將斯曆愛羊如。爲是崇禎大特書。誰道麟經無地讀。春王正月至今餘。</text>
<title>崇禎九年。梅溪睦忠貞叙欽以承旨。受賜小學書於仁廟朝。距今爲一百七十三年。而其五代孫祖永。手自改裝。以壽其寶藏。又有詩。故亦步其韻以贈之。祖永字景遠。</title>,<text>聞道忠貞世。是年受是編。尙留恩渥被。叵耐歲時遷。感舊頻嗟若。服膺敢舍旃。德門多後秀。應壽萬千傳。</text>
<title>陪香祝時。後者必疾馳而先。戱占一絶。</title>,<text>香祝同陪以次隨。終歸一處定無疑。秪怪豪奴高馬客。疾馳何事欲先之。</text>
<title>所謂伊人。宛在城中央。徒自悵望。忽有瓊玉聲。勝似座上霏霏之屑。一讀疊和。聊寓酬謝之禮。沙南睦景執寄詩故次之。</title>,<text>西城寒盡雪霜滋。咫尺音書亦復遲。老去偏多新歲感。客來忽得故人詩。塵編愧我初心負。藻思憐君短髮垂。安得比鄰相詠戱。坐忘日月自推移。												其二						幽逕任他碧蘚滋。小窓山日漸看遲。老羞人侮仍成隱。病與懶謀自廢詩。月欲出雲還被掩。竹能耐雪不禁垂。煩君莫說西湖舊。人事天時幾變移。景執詩云西湖舊宅參差竹。尙憶論文席屢移。</text>
<title>差祭齋宿。獨坐偶成。</title>,<text>政紙無名但祭官。軍銜帖到便長嘆。欲免得乎衰病彊。借乘亡矣貰錢難。齋宿每愁供口腹。駿奔其奈乏衣冠。貴家年少多蹊逕。一札纔傳卽自安。</text>
<title>除日</title>,<text>此日足可惜。今年止今日。今日遂已暮。明日改歲律。前日旣難追。後日亦又疾。日日復年年。百年何卒卒。人生豈百年。一身空自失。事業遑暇論。志意終未畢。悠悠千萬古。大小捴如一。我亦均是人。得年已七袠。朝夕且不保。遐齡安可必。從前幾日月。虛過曾不恤。讀書未有得。致君終無術。信是同蠧魚。但自費紙筆。膚見縱欲攄。後世誰更述。一任圭竇中。日入復日出。極知無可奈。猶恐事未悉。世人獨何心。遊戱送甲乙。此輩還達觀。却笑我爲窒。尙不知自悔。狷狹固莫匹。時時檢平生。不覺體自慄。從此迄餘年。庶幸寡過逸。</text>
<title>己巳元朝</title>,<text>開歲將看七十圓。一吟白句一凄然。無憂無喜聊知命。嫌病嫌貧敢昧天。傅永何心誇尙少。景元有語慙新年。平生枉向篝燈讀。從此拋書秪欲眠。白詩云且喜開年滿七十。莫嫌疾病莫嫌貧。又曰無憂亦無喜。魏傅永年踰八十。猶馳射奮矟。常諱言老。自稱六十九。宋耆英會。張壽景元詩云多幸不才陪履舃。更慙七十是新年。</text>
<title>人日</title>,<text>元日至人日。今年幸晴明。中天瑞日煥。四方浮雲淸。稽諸東方朔。驗之草堂生。新歲好消息。君子道乃亨。人民普煕皥。萬物皆生成。老夫死亦足。不求身後名。</text>
<title>景遠效謝公墩體寄詩。聊次之。仍用其體。</title>,<text>公我何愁暫燕鴻。公來我往一村同。公能顧我無相棄。我有思時便訪公。</text>
<title>又以其韻疊和</title>,<text>蟲振草萌又北鴻。欣欣萬物得春同。白屋朱門均瑞日。誰言此世更無公。</text>
<title>地僻</title>,<text>地僻疑非世。花繁似不貧。無人來破屋。山鳥自相親。</text>
<title>無題 三十絶</title>,<text>禀生元不異。榮辱強要分。莫道靑雲好。如何勝白雲。												其二													玉署銀臺客。紅塵意氣馳。一朝還不諱。秋草薤歌悲。												其三						辭寵翻媒寵。橫經却懵經。論人上一䟽。樹立驚朝廷。												其四						冷暖眸靑白。榮枯品智愚。肺膓不自有。心性豈眞無。												其五						古來勢莫如。今又錢而已。世間千萬人。罔不志於是。												其六						流言似流矢。其毒甚於讒。被譖或能辨。流言不可緘。												其七						被人心裏疑。不若怒而罵。怒罵猶分明。心疑最可怕。												其八													世人喜人過。呫囁隨儕隊。何不且明言。直爲兒女態。												其九						世人每老天。殃慶謂無理。理無古與今。畢竟如相市。												其十						文章誇敏速。吏治詑神明。不知人竊笑。但欲使人驚。												其十一						莫言人可欺。人亦有機變。縱云欺一時。神目明如電。												其十二						驕人無不亡。諂人無不滅。奈何今世人。驕諂蹈前轍。												其十三						主人對客倨。無語看靑山。一朝客有用。婢膝復奴顔。												其十四													伯夷處今世。孰謂伯夷乎。其冠不正者。將必百端誣。												其十五						古人寃能雪。今人誣成尤。東海雖枯旱。誰知孝婦由。												其十六						寡婦梳白首。強效大堤迎。善男終不顧。徒得冶容名。												其十七						俗言多孟浪。惟好議論人。耳聞目見外。莫認僞爲眞。												其十八						不願公與卿。但言太守好。緣何人盡然。爲是常平寶。												其十九						一生何曾讀。汚賤自無倫。但誇有某祖。不肯屈於人。												其二十													好言人隱慝。訐摘費覘覸。不知自己上。釁累積如山。												其二十一						彼娼人盡夫。及老作村婦。自謂嫁靑春。從一到白首。												其二十二						桃李逢春日。繁華各自誇。却笑東籬下。數叢無一花。												其二十三						行人喜捷徑。險嶺與砯川。欲速還遲滯。不如大道便。												其二十四						有畏還忘讐。無求却似嫉。一世皆同然。誰能辨得失。												其二十五						買物以些錢。乘時自謂得。無何還失亡。悔惜空歎息。												其二十六													昏穿桃李蹊。朝出東墦郭。得固足堪羞。失之成落魄。												其二十七						趍勢作鷹犬。自稱樹立眞。一朝互傾奪。流竄以亡身。												其二十八						多收十斛麥。可匹玉堂客。婚媾尙如斯。友交孰自擇。												其二十九						義理元無二。是非自有公。如何今世上。私意任西東。												其三十						鄰翁意竊鈇。腐鼠嚇鵷雛。世事多如此。至人瞑據梧。</text>
<title>錢 五十韻</title>,<text>天生民有欲。如何又出錢。父母黃白金。男婦錫與鉛。內方以效地。體圓以應乾。制字以會意。一金兩戈連。字汝曰孔方。名汝曰貨泉。其積可如山。其流乃如川。厲階吳山鑄。禍首九府圜。尙矣祁姚世。謾說璧珠捐。歷山與莊山。禹湯水旱年。貴賤輕重間。聖王垂惠鮮。但使民蒙利。誰知火如燃。世降人欲肆。百弊日綿綿。半兩易楡莢。五銖更變遷。錯契及鐵官。黃牛白腹傳。四出竟徵後。六品豈法前。或誇鵝眼巧。亦謂綖環便。裁皮又糊紙。制作極倒顚。金甲太原神。元寶上淸仙。世人徒每利。不知皆有天。競抱和嶠癖。反指王濟賢。身心互奔馳。貪欲紛拘攣。無錢卽不數。有錢疇敢肩。却笑撲滿贈。但思金溝專。黃榜復紫標。中夜忘寢眠。銅臭鼻皆悅。阿堵物自姸。驕貴鵠俯蟲。趨附蟻慕羶。莫道愛如兄。兄弟義難全。莫道神可通。鬼神亦畏焉。倫彝可使亂。義理可使偏。可直非理訟。可贖難貰愆。疎可幻作親。憎可變爲憐。轉眄鹿是馬。俄忽白亦玄。賁育縮其勇。王公失其權。只怕塞破屋。休恃直如絃。世道日陷溺。利慾自糾纏。細民何足責。達官莫不然。人間何所好。太守最所先。太守何所好。得錢萬億千。奢華輕肥資。娛樂歌舞筵。別墅粧名園。沃野占良田。賞花飛瓊盃。邀客共湖船。是皆錢之爲。那得不流涎。百行皆可拋。一念只相牽。國事瓜哇外。人理笆籬邊。得之氣盈溢。失之心憂煎。遂令天下人。精魂墮霧烟。節士甘餓死。黎民泣倒懸。哀哉此世界。成一大市廛。聖人縱復起。一變恐靡緣。作詩續魯褒。愧彼筆如椽。</text>
<title>與諸友由白門至南樓留約 時作者七人。皆耋老。</title>,<text>七人五百歲。三月初旬時。團會誠難得。繁花惜易衰。白門藉細草。蒼麓俯危陴。薄暮餘幽興。更留後日期。</text>
<title>後二日。更登白門樓。約者多不至。時會者纔四老。</title>,<text>白門須友悵離羣。有約不來日已曛。十里江山迷晩靄。萬家城闕覆春雲。花因柳映偏呈態。雨被風斜巧織紋。小坐居然成四皓。芝歌何必使人聞。</text>
<title>登筆園</title>,<text>不識身高眼忽驚。帝京物色夕陽明。半天粧鏡花枝映。一帶畫屛粉堞橫。草欲成茵隨意坐。筇能飛磴耐危行。偸閒學少君休笑。且共諸人樂太平。</text>
<title>登徐園</title>,<text>誰道筆園好。徐園勝筆園。桃花氣醉眼。魚沼樂忘言。入洞鱗千果。臨臺櫛萬村。主人成癖習。應接不辭煩。</text>
<title>睦景遠寄徐園詩。聊次其韻。</title>,<text>南園桃李媚佳辰。携友登臨捴可人。但取遙名誰擺俗。非無勝境不求鄰。兩衙富貴崖懸蜜。一隊遊閒水躍鱗。隨意徘徊忘日夕。更詑兼領滿城春。</text>
<title>又次景遠韻 日前訪崔碩章歸。聞衆高駕來臨南鄰。至送人謂來云。驚感之極。繼以悵歎。竊欲爲詩以謝。而撓未遑矣。瓊什先到。讀而味之。旣愧且羡。茲敢步呈。以博一粲。</title>,<text>前遊多悵惜。後約未分明。暫訪詩人話。空孤老友情。山陰驚返棹。淸水想歌纓。更願聯筇屐。何須憶膾羹。</text>
<title>景遠又寄一絶。有九老香山少一人之句。盖南鄰之會八老也。走筆以次。</title>,<text>香山九老迥超塵。甲子回環幾度新。莫恨勝遊今少一。八公元自是仙人。</text>
<title>孫兒生。名以七孫。詩以祝之。</title>,<text>七袠抱孫錫汝名。更申嘉祝在初生。無隳先訓斯爲貴。克守拙規不羡榮。昔哲有言願愚魯。寒門何用賦聦明。倘蒙天假傳經業。勝似他人遺滿籝。</text>
<title>復登筆園 時同往者七人。而多有不期而會者。有射者有歌者。能爲女唱。主人出接。頗慇懃。</title>,<text>七老相携春日晴。筆園高處且班荊。酒斟賢聖傳纖菜。餠艶紅黃間旨羹。白羽星流明畫鵠。淸歌雲遏學嬌鸎。閒人貴客俱靑眼。秪有主翁不世情。</text>
<title>景遠復示五律。次之。</title>,<text>風詠偕童子。霧花愧老年。黃鸝携酒處。粉雉倚筇前。草色衣相映。歌聲篴以傳。躋攀時笑問。筋力果誰賢。</text>
<title>又次景遠韻 景遠自言少時作餞春詩。而今當送春。故憶而賦之云。</title>,<text>春何曾惜別斯時。人自惜春賦餞詩。腔裏苟存春意思。四時無日不相宜。</text>
<title>郊遊。贈景遠。同行者睦汝章，睦景遠，沈仲連，鄭伯深，李勵卿，沈彦臣也。因入孝昌墓。敬瞻碑閣行宮。</title>,<text>嚶嚶鳴鳥起踈慵。春晩郊原理屐筇。細麥靑分尋小徑。淸江白挹陟重峯。松杉礙日陰森氣。宮殿連雲肅穆容。莫笑偸閒飄皓髮。暫時猶得豁心胷。</text>
<title>昔溫公作眞率會。有詩曰七人五百有餘歲。同醉花前今古稀。走馬闘雞非我事。紵衣絲髮且相輝。昨日七人。適符此數。故用其韻述其意。且致慙愧之情。贈景遠。</title>,<text>七人五百有餘歲。司馬曾言今古稀。不妨喚爲眞率會。龍鍾只愧减光輝。七人五百五歲。</text>
<title>差祭步往齋宿所有吟</title>,<text>每聞差祭便徒行。顚沛惟憂及罪名。非我老窮寧有此。傍人休道辱朝廷。												又													無奴無馬又無錢。祭帖來時意索然。國恩已絶涓埃報。此事惟存未死前。</text>
<title>觀物。偶用前慵字韻。</title>,<text>試開蓬戶策衰慵。萬物都輸倚瘦筇。羣鳥誰敎多巧舌。浮雲強欲作奇峯。花紅得雨嬋娟態。松老含風偃蹇容。矯首遐觀忘日暮。歸來賴有酒澆胷。</text>
<title>詠有錢者百事勝人</title>,<text>廉恥拋來禮義輕。世人只識愛錢兄。坐占歪科惟意欲。立翻曲訟不勞成。婚媾結連爭許史。州藩兜攬走銓衡。乍聞銅臭如蘭臭。與爾皆思共死生。</text>
<title>詠守錢虜</title>,<text>衣冠在架任生塵。債簿手中點閱頻。心謀貴糶長祈歉。口禦人求預說貧。减錢買物時含笑。惜費忍飢或暫顰。座上終年無士友。只迎市儈暗相親。</text>
<title>七不羡。一羡各成絶句。</title>,<text>曉夢初醒獨寤歌。夜來花事問如何。卧想禁門待漏處。雨盈車馬泥盈靴。												其二						卧穩起慵百慮刪。分憂幾處苦忘還。浚民符吏圖錢物。太守身心不暫閒。												其三						黃卷晴窓照眼明。世間消息却堪驚。彈人反詈成仇敵。朝著風波幾日平。												其四													與世相忘絶見聞。紅塵遙想客如雲。晨夜爭先馬蹄疾。銓家門外日紛紛。												其五						客無剝啄閉孤庵。友道何人似蜜甘。妓優花月招邀處。執袂拍肩縱笑談。												其六						寂寂掩門却自嗟。世人無事但豪奢。花草禽魚諸翫物。貪多闘靡度年華。												其七						衣食無憂他自驕。一生不讀任輕趫。闘棊飮博相馳逐。可惜光陰這裏消。												其八													不羡他人羡富翁。無官無責但財豐。養生送死兼婚祭。隨處從心取不窮。</text>
<title>晏起苦蠅</title>,<text>何處集來卧處蠅。緣眉拂頰苦侵陵。也應天戒朝慵起。故遣斯蟲勸夙興。</text>
<title>夜卧苦蚊蚤</title>,<text>白鳥營營赤蚤跳。噆膚通昔睡魔逃。默誦詩書仍腹藁。世人不識爾功高。</text>
<title>卧看遠</title>,<text>欹枕看遙樹。迷茫似夢魂。天傾撑列峀。花亂畫孤村。去鳥心何處。浮雲宅不根。朦朧我欲睡。客至亦忘言。</text>
<title>以與世交忘分韻作四首</title>,<text>禍福相倚伏。方圓自齟齬。鷃或笑大鵬。鵷豈顧腐鼠。天命良有定。物性固難禦。終古多明哲。微爾吾誰與。右與						世自棄君平。君平非棄世。古來長往士。未必忘經濟。夫旣不見是。詎忽爲身計。所以輿蓧輩。敢議適陳衛。右世						唐虞野無遺。不妨有由巢。詩詠衡泌樂。易著肥遯爻。世降還多儀。強學旄在郊。龜曳與櫟全。何用出門交。右交						絃絶寥峩洋。鬒變飽風霜。世路多歧險。人情有炎凉。自知才無用。敢云舍則藏。華子乾坤裏。人忘我亦忘。右忘</text>
<title>無題</title>,<text>質䪥文胡肆。齒剛舌自柔。世多售老芋。人或怒虛舟。媚竈無攸禱。執鞭不可求。已焉天實使。何怨復何尤。</text>
<title>聞睦景執遊松都有贈</title>,<text>聞子遊松嶽。千年古跡存。朴淵天下壯。徐院海東尊。橋上石猶血。臺前月不言。詩囊重幾許。試向小奚論。</text>
<title>打破歌</title>,<text>何時打破這錢字。何時打破這請字。只緣今日錢與請。致令國法倒而墜。謂鴉爲白鷺爲黑。謂夷爲溷跖爲義。舞文不顧舛事理。蔽聦暗喜恣詐僞。彝倫斁絶更何論。義理晦盲渾無忌。公然白日走靑銅。小人鼓舞君子喟。人心世道日陵夷。呫囁緝翩惟曰利。王家法度更無用。聖人名敎已掃地。達于庶人自朝廷。壹是皆以循私意。人人相效又相猜。事事如狂復如醉。吏胥弄奸何足責。婢僕行詐亦不異。黎民謾自懷寃枉。聖君何由成至治。循環往復古有理。繆戾顚錯今益肆。窮則必變變則通。倘蒙上天眷人類。嗚呼倘蒙上天眷人類。</text>
<title>樂貧歌</title>,<text>我本無德又無才。行年七十甘草萊。自分聖世爲棄物。只恨志氣日衰頹。有性頗直人多厭。有病欲醫家無財。但幸生老太平代。一身優閒得自在。常思鷦鷯安一枝。不願胡孫入布袋。名利繁華夢豈到。淡泊靜寂心所愛。劉論已著廣絶交。柳文謾戱愚溪對。藜藿不充衣懸鶉。肯羡狐貉與八珍。身無罪過以爲榮。胷貯太和以爲春。聖經賢傳以爲師。霽月光風以爲賓。衡門泌水樂無斁。偃仰屈伸惟意適。朝起早晩都不關。晩步遠近誰相迫。有時觸境或觀書。以詩以文恣闔闢。佔畢聊欲資消遣。博高安敢望古昔。優哉游哉以卒歲。世旣棄我應無責。人皆愛身還忘身。心爲形役良可惜。貪榮利祿捴鄙夫。賣勢招權何太愚。駟馬高車憂甚大。營營汲汲胡爲乎。</text>
<title>五六月之間旱。祈雨至八次不驗。上乃親禱于南壇得雨。誠之所感。豈不信乎。遂以一詩粗伸抃賀之忱。</title>,<text>暴露親圭墠。憂勤降玉音。周詩詠雲漢。殷禱卽桑林。冒熱黎民仰。潛誠上帝臨。須知今日雨。得自至尊心。</text>
<title>遣悶 三首</title>,<text>境隨所遇幻。物亦苦無常。雨似乘人睡。風如妬客忙。池深魚意活。天遠鳥心長。萬化紛轇轕。誰能一一詳。												其二						自古疑天理。伊誰斡化機。狗衣俄忽變。鴻燕故分飛。物每偏榮悴。人皆各是非。橫流難可障。同浴莫相譏。												其三						棘蘭自異遇。藿肉不同謀。昔哲曾嗟惜。今人謾怨尤。鶴鳧寧斷續。齒舌有剛柔。七十終無聞。低垂足可羞。</text>
<title>緩步</title>,<text>林晴山聳散餘霞。緩步平郊到日斜。草軟閒眠斑處士。溪深極樂水梭花。化敷上帝咸仁覆。權在東君太侈奢。桃李村中春似畫。阿誰偕隱兩三家。												其二						倚筇孤嘯意如何。萬象偏於夕照多。天半鶴盤看好樹。洲邊鷺立聽漁歌。野無山處雲無迹。葉不風時水不波。緩步歸來峯月吐。淸光依舊考槃阿。</text>
<title>偶吟</title>,<text>遠聽由空外。潛觀在靜中。天多忽地雨。林有自然風。物理元無異。人情故不同。世間千萬事。洄泬任西東。</text>
<title>可歎</title>,<text>紅牌餓死語堪噫。豈意吾身親見之。窮廬卧歎平生拙。恨不早謀二頃菑。</text>
<title>八月初九日。坤殿誕生元子。慶抃之極。形之於詩。</title>,<text>凝祥毓瑞摯塗門。海潤星輝舊樂翻。華渚流虹徵少昊。高禖彌月赫姜嫄。歡均率普騰謠頌。慶溢宗祊廣惠恩。磐石泰山基萬億。詒謀燕翼永垂昆。</text>
<title>訪逗日堂主人。臨別口占以贈。</title>,<text>羡君芋栗未全貧。高卧園亭絶世塵。獨恨酒星囚已久。無緣一作醉鄕民。時酒禁甚嚴。</text>
<title>景遠次三首。故復以三首贈之。</title>,<text>泌水衡門樂我貧。衣冠久不染緇塵。許身稷契今安在。願作康衢擊壤民。												其二						當車當肉巧居貧。顔蠋猶爲未絶塵。何似胷中都忘却。遠追三代直行民。												其三						欲語雷同恥說貧。笑看馳逐軟紅塵。華胥一夢初醒處。誰識千秋後覺民。</text>
<title>登灼洞高峯。感所見。</title>,<text>極目荒墟草露漙。人言此地舊雕欄。當時粧點誰爲主。某是富豪某達官。</text>
<title>岳巖洞藥泉</title>,<text>深林絶壑路縱橫。尋問眞源忽若驚。細從石罅滲靈液。斜落巖谺作玉聲。瓢承入口欣甘冽。手掬洗眸覺爽明。擡首松壇人不見。仙碁何處子丁丁。絶壁上松林中。聞落子聲。疑是仙境。</text>
<title>記九月初一日日候</title>,<text>乍陽纔罷霧。電笑復雷嗔。風欲偸園果。雨能走路人。跳珠飛雹急。絢綵霽虹新。俗態何須道。天心亦不均。</text>
<title>可歎</title>,<text>康健常言病。富厚常言貧。世無無病客。亦無不貧人。病言痛欲殊。貧言飢欲死。欲殊問何似。飛騰輕萬里。欲死問何似。衣食恣奢靡。表裏自燕越。傍人徒唯唯。這箇一死字。不離口與耳。異哉不謀同。一辭無彼此。莫是氣數然。無乃習俗使。言者作茶飯。聽者視例套。虛實輒混淆。眞僞每顚倒。縱有可憐者。同歸外面飾。誰愍二竪沉。不嗟幷日食。世降淳眞喪。但見詐僞長。稱病與稱貧。不顧人謂妄。我病且甚貧。眞是不可忍。欲語羞雷同。且孰以爲信。對客欲漫應。語言還多窘。謂健非不好。謂富庸何傷。只恐日憊頓。不免死道傍。</text>
<title>重陽有花無酒。漫吟。時禁釀</title>,<text>囚星焚月惜空杯。依舊黃花爛熳開。謾遶東籬香獨嗅。無心今日上高臺。</text>
<title>與洞內數人上南山。盖欲試筋力也。</title>,<text>兩三好友偶相逢。驚罷幽窓午睡慵。衰境欲追少壯事。南山擬向最高峯。直凌絶壑兼層磴。不用芒鞋與竹筇。俯笑紅塵車馬擾。歸乘落照步從容。</text>
<title>乞景遠家桐移種</title>,<text>桐孫丈許長。移自鄰家塲。孤可中琴瑟。老宜棲鳳凰。玉靑元禀性。月霽也生光。拱把吾知養。休敎愛反傷。</text>
<title>詠不修業而科時奔走者</title>,<text>厭讀耽遊送歲年。科時每乞別人憐。貧生窮計求餘力。富釀陰謀倚夥錢。晨夜奔馳如鬼魅。語言騙賺弄機權。榜中多得懸名字。勝似螢窓抱蠧編。</text>
<title>又詠科擧私囑</title>,<text>公行請囑世風澆。最是科時競晝宵。排擬考官多秘巧。牢籠詞客事招邀。字安某處寧憂錯。刀刮幾行更作標。使勢使錢渾可歎。爲殃爲逆孰能昭。時大臣筵奏。前人言科塲行私者。必有天殃。又言爲逆爲賊。</text>
<title>又詠科塲弄奸</title>,<text>試官擧子處心同。徇欲忘公作弊風。廳傔庭軍皆耳目。字標刀擦捴關通。句頭錄納仍傳札。塲外書呈或換封。代入預題多巧詐。誰將此語徹宸聦。</text>
<title>偶吟</title>,<text>驥不自言寶玉如。天寒遠放伴羊豬。豪奴故敗主人事。千里長程策蹇驢。</text>
<title>苦寒</title>,<text>逕雪泉氷寒氣獰。鶉衣鵠腹倍傷情。風乘永夜偏張勢。雲蔑微陽却失明。下土悲號誰復恤。上天仁愛亦難行。朱門處處多歌舞。獸炭貂裘樂太平。</text>
<title>自歎</title>,<text>壯歲已烏有。今年又大無。不材敢望祿。失業誤稱儒。朋友憐衰朽。兒童笑滯迂。縱思扶杖聽。難得少須臾。</text>
<title>冬夜</title>,<text>冬夜貧偏苦。爐寒未點燈。難當衾似鐵。叵忍堗如氷。自爾皮膚賴。偶然夢寐能。朝來衣強攬。心骨更凌兢。</text>
<title>詠鄰寓賣柴者</title>,<text>無家無食又衰羸。百結鶉衣不掩肌。日日採樵三十里。償來米價夕還飢。</text>
<title>又詠賣柴者之妻</title>,<text>寄人廊下事多悲。夫壻負薪不免飢。三稚在房一在腹。單裙汲井淚交頤。</text>
<title>楊根途中。記所見。</title>,<text>村村木稼雪中奇。爛熳杏花二月時。獨也柳條如笑我。千莖白髮滿頭垂。												其二													早發衝寒去。兒童笑且陵。雪鬚無限白。何事更添氷。</text>
<title>代人挽人</title>,<text>溪釣梭花山採芝。碧梧庭老菀孫枝。秩躋金紫身強健。壽享耉黃世皥煕。遇事疑難渠决水。周窮鄰里病逢醫。平生備領人間福。一理寄歸未足悲。其人居芝山云。</text>
<title>偶歎</title>,<text>厥初恒性降衷民。物欲橫流遂失眞。功名上有非常變。財利中無可恃人。膠棼私意渾忘恥。梏喪良心却不仁。安得史魚如矢直。坐令風俗化厖淳。</text>
<title>冬夜求睡不得。口占。</title>,<text>冬夜無眠覺夜長。苦寒每欲暫時忘。强排百念思逾集。堅閉雙瞳睫復張。睡鄕應是遙千里。醉夢何由做一塲。翻恨醫師偏警惰。靑囊只貯却魔方。</text>
<title>獨居無聊。偶思五懶有吟。</title>,<text>公然放浪送靑年。惟趁羣遊獨聳先。夏工不耐圓三首。冬讀何曾了一篇。雜流歷訪閒評世。午睡纔醒卧吸烟。荊圍期迫虛生慾。求買紙毫遍貸錢。右懶措大						儀形庸闒語言癡。梳洗誰能逐日爲。單衫十日縫難畢。一疋三年織太遲。朝興晼晩恒稱病。午睡支離每諉兒。秋夜不知驚蟋蟀。滅燈深卧只嘆飢。右懶婦						手持烟竹口流謠。笞罵從他送晝宵。馬餒何曾喂夜草。薪窮不肯採山椒。屝緣厭織須錢買。鋤廢耽眠任莠驕。最是平生遺恨在。三時頓喫腹猶枵。右懶奴						麥傷秧老謾空談。晩出早歸厭負擔。烟草吸來羸蝨獵。簑衣饁罷午眠甘。田雖廣占常遲暮。鋤未一回况再三。公糴私糧皆度外。只期村社大盃酣。右懶農						耽遊廢讀走西東。度外明朝誦不通。楚撻那能回惰慢。誘撕難可化頑蒙。強對冊書魚變魯。佯聽文義鵠彎弓。最是主人有事日。欣欣躍出逐羣童。右懶童</text>
<title>旣成五首。猶有未盡底意。復各賦。</title>,<text>無憂無事又無心。亂髮欹冠未整襟。賭醵闘棊資戱笑。偎妻弄子送光陰。廢案冊張時謾卷。古人詩句或長吟。優游環堵難終日。不讀書家遍走尋。右懶措大						說時容易做時難。歲月無窮意自安。亂鬢強梳因母責。殘機不理任郞寒。手持敗絮垂頭睡。鳥過遙天注目看。衣綻未縫裙帶褪。夜燈朝旭弄兒歡。右懶婦													頭盈飢蝨貌塗鴉。厭事耽遊度歲華。口燥招呼聞不應。面施責戒怒相加。夜眵始拭三竿日。春草難鋤半畝瓜。偶往他鄕逢醉飽。一生長向衆人誇。右懶奴						耒耜四鄰各自忙。獨渠覔蝨向朝陽。一耘鹵莾還謀醵。三伏因循未揷秧。織簑半廢愁天雨。灌水旋休怨歲荒。厨妻恚詈兒童笑。倒卧牛衣眠似羊。右懶農						人間可厭莫如文。無味無華強使勤。飽煖遊嬉元好好。招呼課督苦云云。阿誰制字爲憂患。反羡隨朋任刈耘。快意千秋惟呂政。盡收書籍一時焚。右懶童</text>
<title>冬夏五處營閫。例有饋問。謾吟。</title>,<text>終年書斷故人貽。訊遺偏憐五處爲。西閫歲儀資餞迓。南營夏扇趁炎曦。封緘遠地長無忘。親舊平生獨有斯。莫言例問非情愛。勝似朱門饋以私。</text>
<title>詠得失 共九首其一在第八卷</title>,<text>銀盃羽化事荒唐。欺我羣童未可詳。案夢尋蕉難訟鹿。讀書挾筴易亡羊。壯哉鼠雀何須問。呼以馬牛亦不妨。君子知天隨所遇。世間得失自茫茫。</text>
<title>詠買賣</title>,<text>古昔淳厖俗已遐。秪將賺騙互相加。買處弊襦成錦繡。賣時良玉作泥沙。塵間物價渾無定。天下人心剩可嗟。世路卽今皆市道。聖雖復起亦如何。</text>
<title>詠窮達</title>,<text>悲窮慕達果如何。窮達吾其付一呵。駟馬高車憂甚大。衡門泌水樂還多。花發幽村當富貴。舟驚宦海足風波。秪應君子知通塞。天上浮雲捴任他。</text>
<title>詠毁譽</title>,<text>誰毁誰譽聖有稱。浮囂俗習苦無恒。墨池雪嶺多顚倒。水蟹屋烏任愛憎。各自親疎渾失實。捴因疑似却難徵。謷然不顧儻然處。今世何人獨也能。</text>
<title>詠炎凉</title>,<text>寒暑殊聲見異聞。斯須衣狗似浮雲。延繁送謝機權秘。秉纊操衡意緖分。吏部非關何彦德。馮生善說孟嘗君。可憐附熱銜泥燕。細逐春風弄影紛。</text>
<title>詠名實</title>,<text>英聲茂實欲相齊。俗尙如今胡太睽。玉璞衒周懷死鼠。鳳凰騰楚把山雞。鄕人折角渾疑郭。醜女顰眉強學西。古來何限無名氏。湮沒草萊也可悽。</text>
<title>詠辭受</title>,<text>先其廉恥後飢寒。一取一辭大可觀。明日如何今日好。嗜魚之故受魚難。高人不屑胡奴米。精義須知仲子簞。當世滔滔誰識此。以身爲壑自心歡。</text>
<title>詠讒誣</title>,<text>小人脣舌自成羣。巧似鼓簧噆似蚊。鴟鼠鵷雛應易嚇。珠犀薏苡苦難分。無數靑蠅棲白玉。公然明月蔽浮雲。南箕貝錦長萋哆。千載空悲紙上文。</text>
<title>痘神</title>,<text>謂痘有神惑蠢氓。萬千忌諱驗丁寧。我自許多經歷盡。不曾一見這般靈。</text>
<title>養兒</title>,<text>乳養嬰兒賴母恩。稚膓惟恐病爲源。頗怪世間婦女輩。徑將食物強敎呑。</text>
<title>譽兒</title>,<text>造物忌才又忌名。兒雖聦悟戒宜明。如何福畤偏多癖。誇向他人聒不停。</text>
<title>歲末。聞升庠連日設塲。</title>,<text>歲暮升庠設太勤。雪庭招集日紛紛。想來多少儒生輩。競囑試官又借文。												其二						逐朔課抄制有常。試官何事若相忘。晴和時節都過了。直到歲終日日忙。																			其三						設塲依例定非眞。意內先排榜上人。可憐無勢無錢者。冒雪衝風浪苦辛。</text>
<title>凶年</title>,<text>年凶穀貴孰無憂。生計惟宜各自謀。對客輒言飢欲死。不知何怨復何求。												其二						資身無策技無他。况値饑凶秪自嗟。吾生有命難容力。縱使顚溝亦奈何。												其三						對人接語覰心源。富每言貧貧不言。先他禦口謊成習。無計圖生置勿論。第三謂言貧。第四謂不言。</text>
<title>人有以老字賦十二首者。盖推歎老之意也。余以爲猶有所未盡收者。農與卒是也。遂添之爲十四首。覽之者倘不以爲蛇足也歟。</title>,<text>邇來髮短也心長。日課兒孫十數行。每悔抄書曾太細。自嘆掩卷輒旋忘。幾番解額千人首。百戰荊圍一夢塲。奇數又當私世界。可憐虛老好文章。右老儒						功業蹉跎歲月流。少時志氣夢中留。鴈門誰繫單于頸。龍額空聞萬戶侯。白髮皺顔拋鏡泣。寒山虛牖對人羞。鐵衣星劒今猶在。何遽不如趙馬儔。右老將						農家生長老於農。氣力已衰志不慵。辨察土宜知㯺爂。推占歲候驗豐凶。杏花菖葉仍成曆。麥壠秧畦遍植筇。少婦亦循勤苦法。暮歸自野夜還舂。右老農													早歲折肱技業專。老來端不讓兪扁。靑囊秘訣傳三世。金櫃神方有十全。九竅九藏成熟手。五聲五色驗多年。小兒初學渾輕妄。孟浪殺人儘可憐。右老醫						鬚根雪滿頰眉癯。方丈坐深弄數珠。曉禮沙彌隨磬偈。晩齋耆臘共跏趺。無事掃塵携一帚。有時談古向羣儒。藏龍解虎玄機妙。欲向中峯借錫盂。右老僧						塵埋壁上舊刀槍。白首猶隨皁隷行。學士循階稱快活。賓僚幘共壺觴。羸老不堪充部伍。謹淳只可守門墻。日中睡足無餘事。時送健兒戍遠方。右老卒						衰年不减舊聦明。遠近爭傳善卜名。經事未多嫌管輅。敎人以筮學君平。聽言察色心料揣。握粟懷椒意重輕。却恐後來難必驗。兩端說去任縱橫。右老卜													年益高來術益高。聲名能使小巫逃。坎缶叢鈴仍燒紙。靈談鬼笑更呑刀。禬禳諸厄手元滑。驚恐愚氓心幾勞。椒糈競邀南北巷。婆娑暮齒且遊遨。右老巫						奸大似忠僞似眞。白頭閱歷萬千人。早衙趨處粧恭愼。偸眼看時揣笑顰。心專絶簿頻乘隙。手熟收錢巧剝民。更戒廳中羣小吏。若逢明府莫因循。右老吏						匍匐其行謹訥言。階前獨坐向朝暄。趨遵使令經三世。負抱兒郞歷幾番。氣力已衰難任重。衣糧加厚每稱恩。時時自說平生事。不忘忠勤戒子孫。右老奴						平生歆羡尙書雷。人世偏憐歲月催。舞衫歌扇疑春夢。樊口蠻腰屬劫灰。嬌媚那能如少日。經營秪在蓄私財。朝朝每上主翁壽。典得金釵酒滿盃。右老妾													閱歷千人歌舞嬉。歲華倐忽鬢如絲。心招目挑先天事。門冷鞍稀此日悲。巧語尙存騙賺術。餘姸猶帶艶粧姿。淸宵欲赴公堂宴。粉黛叢中強掃眉。右老妓						詩人謾詠反爲駒。眼凹蹄穿瘦且瘏。曉月嘶同呼侶鴈。寒天淚下啄瘡烏。田欲行仁朝贖帛。管能師智夜知途。摧眉伏櫪心千里。更待明春草可芻。右老馬						口齝氣喘卧靑山。謝却耒犂自就閒。任重涉遐力已盡。低頭酸策行惟艱。放如周武桃林野。隱似老聃紫氣關。羸病猶存舐犢愛。纔看離去便呼還。齝亦作𪗪。音治。牛食復出嚼也。○右老牛</text>
<title>乞人</title>,<text>人皆賤看乞人流。我謂乞人不足羞。昏夜朱門哀乞客。果能勝似乞人不。</text>
<title>偶思坡詩。足成一絶。</title>,<text>待漏五更靴滿霜。不如睡足北窓凉。蘇翁此語眞先獲。潦倒窮廬也不妨。</text>
<title>差典祀官自嘲</title>,<text>官名典祀護皮筒。借馬借奴馬後空。罷祭歸來還省事。蒼茫夜色步從容。</text>
<title>送歲</title>,<text>餞迓年年只自憐。今年送歲倍悽然。斷送人間六十九。明朝卽是古稀年。</text>
<title>庚午元朝</title>,<text>樂天詩句卽今辰。舊語相傳自慰均。皤然稱壽鬚如雪。正是悠悠七十春。白詩云舊語相傳聊自慰。世間七十老人稀。又曰皤然七十翁。亦足稱壽考。又曰昨日復今辰。悠悠七十春。又曰白鬚如雪五朝臣。又入新正第七旬。</text>
<title>思古人七十之年。謾吟。</title>,<text>七十行年亦已多。靜思其柰古人何。耆英會處昌言舞。眞率筵中叔達哦。萊子無由斑綵樂。楚丘空自索裘歌。朝衣欲典尋常債。早晩江頭一醉酡。耆英會。張問昌言年七十。眞率會。叔達七十歲。楚丘先生七十。披裘帶索而歌。												其二						又入新春倍覺愁。空花眩眼雪盈頭。鍾鳴漏盡悲田豫。虎搏麋追歎楚丘。幸到稀年須取醉。虛生一世自含羞。若爲復見耆英會。序齒二張與共遊。魏田豫曰。年過七十而居位。譬猶鍾鳴漏盡而夜行不休。是罪人也。楚丘先生年七十。見孟嘗君曰。將使我逐麋鹿而搏虎豹乎。耆英會。張問昌言。張壽景元皆年七十。</text>
<title>又吟 三絶</title>,<text>夫子從心矩不踰。我雖希聖柰凡愚。四五十時已無聞。窮廬七耋遂成枯。												其二						邇來百疾苦沉緜。喘喘委床只自憐。長羡純禧張萬福。不曾言病到稀年。張萬福七十。未嘗一日言病。												其三						酬身每歎侯生癡。疽背堪嗤范老奇。千秋最有高山仰。能智能愚五羖皮。</text>
<title>又思優老之制。有感。</title>,<text>曰悼曰耆曰老傳。先王制禮永垂千。肉豆酒觴供貳膳。安車玉杖慰高年。餔糜更祝鳩無噎。祈壽惟期鶴與肩。致事優游仍謝客。如今此義弁髦然。</text>
<title>又成一絶</title>,<text>餙鳩於杖杖於國。致政歸家不與賓。帛以煖之肉以飽。先王優老似天仁。</text>
<title>有人自稱中任。任掌來言余爲洞內尊位。詩以自嘲。</title>,<text>洞中尊位底官名。誰薦誰差聽若驚。稀年始得超高職。中任升廳下任庭。												其二						謂我朝官又已衰。名稱尊位實無司。始知此任惟公道。不似當今吏部私。</text>
<title>睦景遠示四絶。聊次其韻。</title>,<text>柳拂長條風謾斜。草含生意雪還加。何時爛熳春光到。坐愛分明獨樹花。												其二													偶過西鄰雪正繁。幽窓相對兩忘言。若非君我知心處。終歲孤吟不出門。												其三						忽憶子猷訪剡溪。欲尋西巷忘東西。縱待前山春日暖。幽蹊其柰花成泥。												其四						同巷年來意轉親。山中又見歲華新。春城花柳眞公物。可是不嫌老且貧。</text>
<title>景遠擬孟郊體又寄。亦以其體次之。</title>,<text>氷雪賁育不容力。俗風魚汲猶失直。東皇仁化獨無爲。逍遙擬待花發時。</text>
<title>庭氷</title>,<text>庭雪成氷棄水添。高堅贔屭欲齊簷。卽今敢與太陽抗。早晩難逃春雨霑。</text>
<title>卽事</title>,<text>舍南溪始流。舍北雪猶塞。可憐春與冬。分在舍南北。</text>
<title>雜謠</title>,<text>鵲巢村中樹。北家之南南家北。俗傳南吉而北凶。南家惡之北喜色。南乃乘隙潛緣樹。毁巢取子巢傾踣。雙鵲繞樹鳴不已。査査三日如訴臆。鵲乎爾不智。何不巢廣漠之野無人域。												其二						貴人坐高軒。長驅大道上。從者如雲夾道馳。行人辟易不敢向。路傍有醉人。瞪視若相抗。貴人顧而笑。笑他醉如泥。似此何足謂之人。不如踏死奔馬蹄。醉人口裏道。爾何笑我我笑爾。爾是長醉不醒者。醉以爲生夢以死。肉走尸行醉功名。東倒西顚醉豪侈。醉向朱門附炎熱。醉對紅裙忘廉恥。國事民憂醉不省。聖言賢訓醉不視。一生何曾心神淸。熱中長在酕醄裏。酒帒飯囊眞汝謂。駟馬高車空自喜。我是醉於酒。爾是醉於心。醉酒心還醒。醉心身仍沉。我醉欲忘世間憂。爾醉不思眼前禍。借問誰醉誰非醉。請執塗人較爾我。												其三						鄕人持絹向京賣。出自辛苦機中織。勢家傔從遇諸塗。忍能對面爲盜賊。公然認作自己物。縱有標證誰能識。鄕人怒甚語愈訥。傔人計急持益力。路傍觀者如堵墻。或欲別白或但默。倉卒無由辨主客。相與詣官判曲直。官府問知某家傔。肯爲鄕人垂隱惻。呼來府吏寫判辭。此事不難分白黑。彼傔豈敢白晝剽。鄕人所爲未可測。遂將絹匹與傔人。自誇聽訟奸無匿。捽却鄕人責且諭。爾得免罪斯我德。鄕人蹙蹙淚墮地。傔人得得溢喜色。官能如此方陞遷。雄州鉅牧無不得。有庳之民抑何罪。嗚呼得不爲之長太息。												其四						里中有小童。年纔十一二。幼稚失所恃。晩孃偏多忌。無過爲有過。日日恣笞詈。人生豈遊食。採樵乃汝事。多寡在勤惰。往哉莫遊戱。長安大雪牛目深。風簸漫天寒贔屭。凌晨卽出門。失路動顚躓。短衣不掩脛。凍肌難運臂。忍死爬向山坡望。何處尋得乾凈地。上樹折枯枝。順道拾遺棄。終日盡其力。皸瘃耳與鼻。欲窮深遠畏虎豹。欲到昏夜恐陷墜。日落風急腹又飢。束如鵲巢歸如醉。却忘凍欲死。只懼不能稱母意。入門投擔便僵倒。口不能語目但視。孃乃恚發嗔。兒亦人心不知愧。不遊不睡豈至此。曰飢曰寒皆是僞。置柴兒背摽以出。可將此物飽夕食。兒不敢答心膓苦。盈襟徹地空有淚。</text>
<title>歎世</title>,<text>世人於父執。頗若自高然。但數己年長。不知其父年。												其二						凡人遵父祖。世交或世讐。如何今之世。反忘恩與仇。</text>
<title>老忘</title>,<text>庸言必謹我無能。點檢平生悔莫懲。年來出語好藏拙。人謂老忘亦自稱。</text>
<title>投牋者</title>,<text>村夫厭事事。嗜好惟投牋。終日仍達夜。招朋以賭錢。囚首復赤眼。其狀似狂顚。囊中錢已竭。身上衣無全。債貸又典賣。欺騙更窬穿。鄰里尙皆憎。親戚誰復憐。有妻哭且罵。呼天訴所天。投牋是何物。使我心膓煎。有裳攫似偸。有鼎鬻如捐。邇來三日飢。一去不復旋。獨夜空歎息。衆稚啼不眠。惟願溘然昧。痛苦淚如泉。夫也聞婦言。瞋目遽當前。萬事從吾好。誰敢數昔愆。財物時有無。明月尙缺圓。我今年已長。豈以汝言悛。父母不能禁。官司猶失權。女人好細言。應欲飽吾拳。死生任汝爲。遊戱終吾年。蹴破盆罌出。意氣揚揚然。</text>
<title>自歎</title>,<text>庸愚衰老百無知。有口猶能發出辭。若爲閉目呑瘖藥。免被家人詈且嗤。</text>
<title>偶成</title>,<text>在家長顑頷。出外亦迍邅。藍縣纔三朔。黃郵只一年。說貧深所恥。安命益當堅。鄰里翻驚訝。朝朝不起烟。余十年前。爲藍浦，黃山。皆未久徑遞。又拙於謀生。實不勝艱窶。而未嘗向人說出。故鄰里或以曾經外任。認以爲不貧。近有知其實狀而驚問者。故以此答之。可供一笑。</text>
<title>騎馬</title>,<text>騎馬須覔小款段。仕宦當處卑薄地。騎取逸驁多死傷。仕據權要必顚墜。世人行險以徼幸。但欲一時快心意。</text>
<title>謝世</title>,<text>謝世知因拙。居家驗用工。豈眞成啞瞽。仍欲作癡聾。忘却元無妨。忍過自有功。已拋千萬事。休責七旬翁。</text>
<title>曉枕</title>,<text>春睡頗甘不覺遲。夢回枕上夜何其。犬吠雞鳴人有語。曚朧知是欲明時。</text>
<title>有嘆</title>,<text>眼明氣健駿奔宜。致仕之年強使爲。堪歎吏曹差祭者。不思國事只思私。												其二						七十未聞致仕人。內官外職摠忘身。獨於守令膠年限。此法頗能聖訓遵。</text>
<title>廣州李氏以孝行㫌閭。遍求詩章云。故吟贈。</title>,<text>百行爲源爾最純。嗟哉斯世有斯人。苽甜柏茂何曾種。魚躍雉飛摠若神。艶慕均同鄕里子。風聲永樹聖明辰。烏頭赤角門楣煥。可聳惟皇降性民。苽柏之不種而生。雉魚之不獵而至。皆孝感云。</text>
<title>睦景遠來訪。仍偕登西城。</title>,<text>窮巷忽驚好友尋。相携暇日約登臨。花因夕照偏誇豔。柳借春風巧弄陰。隨意移筇迎細草。有時憑堞送遙吟。老來遊會知難得。只恨深杯未敢斟。</text>
<title>又與諸友登筆園</title>,<text>晴削高峯細路懸。春風筇屐影聯翩。非無花柳隨行處。最是長安在眼前。濶展萬家城內外。遙環千峀日暄姸。優游幸値升平世。不妨白頭學少年。</text>
<title>又遊阿谷鄭氏園</title>,<text>鄭谷深深處。春晴景物繁。誰知近城市。有此別乾坤。映柳藏幽屋。開花滿小園。重來恐失路。疑是武陵源。</text>
<title>雨中桃花亂落</title>,<text>白雨兼將紅雨飛。一年春事已全非。猶有綠陰黃鳥在。桃花何必獨芳菲。</text>
<title>詠東史 亦就史略中編入東事者作之。而所載太略。故間取見於他書者。以寓褒貶之義。</title>,<text>天開以後至檀君。理豈獨無人與文。可惜東方徵信絶。此時猶未混茫分。</text>
<title>[詠東史]其二</title>,<text>檀君開國自茫然。以後失傳况以前。無乃有司所撰否。桓因神市九夷年。記言。上古九夷之初。有桓因氏。桓因生神市。始敎生民之治。民歸之。神市生檀君。居檀樹下。號曰檀君。</text>
<title>[詠東史]其三</title>,<text>首出國君太伯檀。或云熊女孕神壇。後人記史尙矛盾。何况當時攷据難。東國摠目。東方初無君長。有九種夷。有神人降于太伯山檀木下。國人立爲君。國號朝鮮。三國遺事。天神降于太伯山頂神壇樹下。有一熊祈于天神。願化爲人。遂得女身。仍乞有孕。天神乃交之而生子。號曰壇君。以其孕生於神壇下也。太伯山今寧邊妙香山。</text>
<title>[詠東史]其四</title>,<text>國號朝鮮孰命名。盖由東表日先明。或言汕水其然否。屬木屬仁是太平。爾雅。東至日所出。爲太平。太平之人仁。</text>
<title>[詠東史]其五</title>,<text>與堯並立聖神如。制度儀文化日舒。編髮餘風殊被髮。大經先立敎民初。檀君戊辰元年。唐堯二十五年也。敎民編髮盖首。</text>
<title>[詠東史]其六</title>,<text>徵碑牛首有臣吳。執玉塗山送子婁。通途奚但民居奠。事大永垂萬世謨。牛首州有彭吳碑。檀君命彭吳。治國內山川。以奠民居。金時習詩。壽春是貊國。通道自彭吳。夏禹十八年。會諸侯塗山。檀君遣子扶婁朝夏。</text>
<title>[詠東史]其七</title>,<text>堯戊元年訖武丁。這間盖是千餘齡。飄然一入阿斯達。其死其神竟杳冥。商武丁八年。檀君入阿斯達山爲神。自元年戊辰。至武丁甲子。一千十七年。阿斯達卽九月山。</text>
<title>[詠東史]其八</title>,<text>王儉子孫未有徵。過千其壽史徒稱。歸之傳世歷年數。陽老斯詩足可憑。權陽村近賦檀君詩。傳世不知幾。歷年曾過千。盖以一千十七年。歸之於傳世歷年之數。</text>
<title>[詠東史]其九</title>,<text>唐藏遷徙著何文。松壤之西有塚云。建祠泰伯阿斯達。後世端宜享苾芬。輿地勝覽。武王封箕子朝鮮。檀君乃移於唐藏京。唐藏京在文化縣。東記言武丁八年。檀君歿。松壤西有塚。松壤今江東縣。或曰入阿斯達。不言其所終。泰伯阿斯達。皆有檀君祠。</text>
<title>[詠東史]其十</title>,<text>武王己卯父師東。禮樂詩書曁百工。天眷吾邦基萬億。小中華獨聖人風。</text>
<title>[詠東史]其十一</title>,<text>商淪已誓罔爲臣。東避朝鮮武乃因。敷敎地存陳範後。携來中國五千人。武王克商。釋箕子囚。就問。箕子陳洪範。乃東避朝鮮。武王因封之而不臣。</text>
<title>[詠東史]其十二</title>,<text>八條施敎化民風。禮義俗成歲屢豐。欣欣朝野騰歌頌。江比黃河嶺比嵩。時朝野欣悅。以大同江比黃河。永明嶺比嵩山。作歌頌德。</text>
<title>[詠東史]其十三</title>,<text>八家同井畫爲田。遺跡至今尙宛然。若使良謨傳後世。何憂貧富漸成偏。平壤府南外城內。有井田遺跡。</text>
<title>[詠東史]其十四</title>,<text>白馬朝周歌有思。殷墟麥秀使人悲。此事却云微子事。尙書大傳語堪疑。尙書大傳。以朝周作歌。爲微子事。</text>
<title>[詠東史]其十五</title>,<text>平壤兔山有塚原。綿綿三姓驗雲孫。至今血食崇仁殿。萬世難忘箕子恩。平壤府北兔山。有箕子墓。李廷龜崇仁殿碑。馬韓末有孱孫三人。曰親其後爲韓氏。曰平爲奇氏。曰諒入龍岡烏石山。其後爲鮮于氏。</text>
<title>[詠東史]其十六</title>,<text>箕子後君不見書。四十一代否維初。伐燕何世尊周志。謾被大夫禮諫沮。記言。箕子子孫相傳至周末。燕伯稱爲王。東略地。朝鮮侯欲興兵伐燕。以尊周室。大夫禮諫而止。使西說燕王。約兩國毋相侵伐。</text>
<title>[詠東史]其十七</title>,<text>箕否爲君問幾年。秦幷天下虎威延。長城直抵遼東築。畏服此時勢自然。</text>
<title>[詠東史]其十八</title>,<text>準始稱王綰王燕。浿江爲界地相連。試看亂後民多入。此路已開衛滿前。否子準立。秦滅。燕趙之民多亡入朝鮮。漢興。盧綰王燕。與朝鮮約以浿水爲界。</text>
<title>[詠東史]其十九</title>,<text>綰入匈奴滿入鮮。分封百里衆餘千。信他西界藩屛語。養虎自戕儘可憐。盧綰叛入匈奴。燕人衛滿亡命爲胡服。聚衆千餘。東渡浿水。求居西界。願爲藩屛。準封之百里。使守西鄙。</text>
<title>[詠東史]其二十</title>,<text>詐告漢兵十道偕。無人覷破室延豺。西藩宿衛求前後。燕滿奸謀漸入佳。滿招納亡人。乃紿準曰漢兵十道大至。請入宿衛。仍襲準。</text>
<title>[詠東史]其二十一</title>,<text>舐糠及米室操戈。避客主人越海波。國號馬韓金馬郡。南遷空棄舊山河。準與滿戰敗。浮海南奔。至金馬郡建國。稱馬韓。統五十餘國。大國萬餘家。小國數千家。金馬郡今益山。後爲百濟地。</text>
<title>[詠東史]其二十二</title>,<text>避役逃秦入馬韓。割他東界與無難。國號曰辰雖繼世。不能自立亦堪嘆。秦之亡人。避役入馬韓。韓割東界以與之。常用馬韓人爲主。不能自立。或稱秦韓統國十二。大國四五千家。小國六七百家。辰韓今慶州。後爲新羅地。</text>
<title>[詠東史]其二十三</title>,<text>弁韓始祖不知何。北屬辰韓南接倭。統國莫言皆十二。歸降畢竟在新羅。弁韓屬於辰韓。亦統十二國。後以其地降新羅。記言三韓屬國七十八國。</text>
<title>[詠東史]其二十四</title>,<text>檀箕以後至三韓。傳世歷年古記殘。區域亦疑無定說。我東文獻足心寒。</text>
<title>[詠東史]其二十五</title>,<text>三韓地域驗孤雲。復有陽村修史云。北北南南差易曉。久菴辨說足徵文。東國捴目。我東漢水限其南北。北則本三朝鮮之地。後爲四郡二府。仍爲高句麗所有。南則本三韓之地。後分爲新羅百濟所有。而崔孤雲以弁韓爲百濟。馬韓爲句麗。權陽村雖知馬韓之爲百濟。而不知句麗之非弁韓。惟久菴韓百謙著三韓辨說。所謂南自南北自北等語。可爲斷案。</text>
<title>[詠東史]其二十六</title>,<text>逐準據城自謂英。侵降旁邑藉財兵。傳及其孫無百歲。身戕國破理分明。漢惠元年。滿逐準。據王儉城。亦稱朝鮮。以兵威財力。侵降旁小邑。地方數千里。</text>
<title>[詠東史]其二十七</title>,<text>右渠嗣位意眞驕。誘漢亡人又不朝。况遮辰貢戕皇使。禍在眼前尙未料。漢武時。滿孫右渠誘納漢亡人。恃強不朝。又遮絶辰國朝貢之路。帝使涉何譙諭之。右渠終不肯奉詔。襲殺何。</text>
<title>[詠東史]其二十八</title>,<text>帝咨彘遂兵過江。將相謀同殺以降。修德尙難小敵大。如渠那得保其邦。元封三年。帝遣荀彘，公孫遂征之。朝鮮將相等。殺右渠降。分其地爲四郡。</text>
<title>[詠東史]其二十九</title>,<text>地定朝鮮四郡羅。浪屯旣設又菟番。分封將相通商旅。化變仁賢盜賊多。定朝鮮地。爲樂浪，臨屯，玄菟，眞番四郡。分封朝鮮將相四人爲侯。於是商旅往來。盜賊浸多。仁賢之化變矣。樂浪治朝鮮縣今平壤。臨屯卽濊國治東暆縣。今江陵。玄菟卽東沃沮地。治沃沮。今咸興。眞番治霅縣。卽遼東。</text>
<title>[詠東史]其三十</title>,<text>始元天子改侯名。四郡分幷二府成。平州東府雙都督。舊號朝鮮遂變更。漢昭始元五年。罷眞番郡。築遼東玄菟城。後改置二府。以朝鮮舊地平那玄菟等郡。爲平州都督府。以臨屯樂浪等郡。爲東府都督府。漢元建昭二年。二府爲高勾麗始祖所幷。</text>
<title>[詠東史]其三十一</title>,<text>荒怪不經雜史書。明言天帝五龍車。後日移都還夢帝。東扶餘自北扶餘。古記云漢宣神爵三年四月八日。天帝降于訖骨城。乘五龍車。立都稱王。國號北扶餘。自稱名解慕漱。生子名夫婁。以解爲氏。後夫婁之相阿蘭弗夢。天帝降謂移都東海之濱。國號東扶餘。</text>
<title>[詠東史]其三十二</title>,<text>桓雄慕漱摠荒唐。河伯天神又未詳。餘外杳茫奇怪事。置之稗說也無妨。古記云昔有桓因庶子雄。降於太伯山頂神檀樹下。熊得女身。雄假化孕生子。曰檀君。又云解慕漱子夫婁得金蛙爲太子。金蛙得一女子於太伯山南優浡水。曰我是河伯之女名柳花。感日影照身。生朱蒙。</text>
<title>[詠東史]其三十三</title>,<text>楊山蘿井俯東川。白馬長嘶紫卵圓。光彩繞身鳥獸舞。降生神異詎非天。朝鮮遺民。分居東海濱。爲六村。是爲辰韓六部。漢宣地節元年。六村長俱會閼川上。高墟村長蘇伐公。望見楊山下蘿井林間有異氣。一白馬長嘶上天。有一紫卵。剖得嬰兒。浴於東川。身生光彩。鳥獸率舞。名赫居世。</text>
<title>[詠東史]其三十四</title>,<text>代有辰韓不用兵。居西干號更分明。卵似瓠時瓠謂朴。朴爲其姓赫爲名。六部人以居世生神異。立爲君。年十三。號居西干。辰韓方言王也。以其卵似瓠。方音謂瓠爲朴。故以朴爲姓。</text>
<title>[詠東史]其三十五</title>,<text>人文風氣日駸駸。事跡年條漸可尋。先標國號徐羅伐。居世之都卽始林。赫居世旣立。國號徐羅伐。都始林。今慶州。</text>
<title>[詠東史]其三十六</title>,<text>閼英井上見神龍。右脅女生有德容。以井爲名仍立后。人稱二聖俗煕雍。龍見於閼英井。右脅生女。以井名名之。及長有德容。赫居世立爲妃。人稱二聖。</text>
<title>[詠東史]其三十七</title>,<text>倭自其時已冦邊。聞王神德引軍旋。沃沮獻馬弁韓服。此事後來果孰肩。東沃沮獻良馬曰。聞南韓有聖人云。弁韓以其國降。</text>
<title>[詠東史]其三十八</title>,<text>夫婁轉石得金蛙。太白日光映柳花。卵中忽出奇男子。七歲穿楊百不差。解夫婁老無子。祭山川求嗣。至鯤淵見大石。使人轉之。有小兒金色蛙形。喜而養之。名金蛙。得河伯女柳花於太白山南優渤水。爲日影所照。有娠生大卵。一男子破殼而出。七歲自作弓矢。發無不中。扶餘俗稱善射爲朱蒙故名之。優渤水在寧邊。</text>
<title>[詠東史]其三十九</title>,<text>俗稱善射謂朱蒙。諸子胡爲讒乃翁。從古才能多被忌。知幾逃難是英雄。金蛙七子忌朱蒙能。讒於蛙。母使避之。</text>
<title>[詠東史]其四十</title>,<text>衲麻水藻曁烏伊。魚鼈成橋馬已馳。卒本扶餘沸流上。國名初定高勾麗。朱蒙乃與烏伊及麻衣，衲衣，水藻衣等逃去。欲渡無梁。魚鼈成橋。至卒本扶餘沸流水上都焉。國號高句麗。仍姓高。沸流水在成川。</text>
<title>[詠東史]其四十一</title>,<text>松讓歸降滅荇人。挹婁北沃又皆淪。高氏自初多異事。聲名勳業照千春。朱蒙十二卽位。松讓國來降。伐荇人國滅之。伐北沃沮及挹婁國滅之。</text>
<title>[詠東史]其四十二</title>,<text>金城新築瓠公來。遣吊馬韓恥幸灾。樂浪更似倭兵退。誰比羅王德量恢。新羅築京城。號金城。瓠公本倭人。以瓠渡海而來。王遣聘馬韓。韓王責以事大之禮。瓠公不屈。韓王欲殺之。左右諫止。明年韓王卒。或曰韓王前辱我使。今因其喪。宜征之。王曰幸人之灾不仁。遣使吊之。</text>
<title>[詠東史]其四十三</title>,<text>東明留語出奔時。類利彈盆問母知。石上有松七嶺谷。柱搜斷劒父逢兒。東明王朱蒙在東扶餘。娶禮氏有娠。王旣去。乃生類利。善彈丸。嘗彈雀。誤中汲婦盆。婦罵以無父。類利歸問母。母曰汝父南奔時語妻曰。有遺物藏在七嶺七谷石上松下。得此者吾兒也。類利見礎石有七稜曰。七嶺七谷者七稜也。石上松者柱也。搜得斷劒。至卒本進王。王出所藏劒合之。遂爲嗣。</text>
<title>[詠東史]其四十四</title>,<text>沸流溫祚亦蒙兒。類利承儲乃去之。沸止彌鄒溫慰禮。得人擇地定爲誰。初朱蒙逃難至卒本扶餘。娶其王女生二子。長曰沸流。次曰溫祚。及類利爲太子。二人恐不容。與烏干，馬黎等十人南行。沸流欲居海濱。十臣諫。不聽。居彌鄒忽。溫祚都河南慰禮城。以十臣爲輔。彌鄒忽土濕水醎。不得安居。來見慰禮人民安泰。慙悔而死。</text>
<title>[詠東史]其四十五</title>,<text>慰禮定都仗十臣。國名十濟以斯因。改稱百濟緣何事。百姓歸從取義新。</text>
<title>[詠東史]其四十六</title>,<text>西北築城徙漢山。威加靺鞨國斯安。忍行不義還堪歎。陽獵潛師滅馬韓。漢哀建平二年。百濟徙都漢山。築城漢江西北。先是靺鞨圍慰禮城。王擊走之。時馬韓削弱。勢不能久。王陽出獵。潛師襲之。遂幷其地。惟圓山，錦峴不下。新莽己巳。二城降。馬韓亡。</text>
<title>[詠東史]其四十七</title>,<text>溫祚求容瑣尾初。輕將百里畀其居。堪嗟養虎多貽患。箕祀千年遂忽諸。漢成癸卯。溫祚南來。求可居之地。馬韓割東北百里以畀之。</text>
<title>[詠東史]其四十八</title>,<text>溫祚全循衛滿謀。孱孫再誤笑千秋。後不懲前尋覆轍。當時將相有人不。</text>
<title>[詠東史]其四十九</title>,<text>婆那卵櫝異兒生。辰嫗開來驗鵲鳴。吾東上世多奇蹟。姓昔還將脫解名。多婆那國王。娶女國王女。生大卵。女以帛。置櫝中浮海至辰韓地。老嫗得之以來。時有鵲隨鳴。省鵲字以昔爲姓。以解櫝而出。名脫解。</text>
<title>[詠東史]其五十</title>,<text>阿珍浦口釣漁兒。縱使賢英有孰知。長女妻之官大輔。擢人能任盖如斯。辰韓阿珍浦口。老嫗開櫝得兒養之。業漁釣養嫗。南解王聞其賢。以長公主妻之。仍爲大輔。委以軍國政事。</text>
<title>[詠東史]其五十一</title>,<text>太子解明賜劒年。瑠璃鷙忍自郊天。彎折鄰弓胡至死。應猜前日不從遷。勾麗郊豕逸。王使託利，斯卑追得之。斷其脚筋。王怒曰祭天之牲。豈可傷也。坑殺二人。王遷都。解明不肯從。留故都。黃龍國王贈強弓。解明對使彎折之。黃龍王慙。王遣人責其恃強力。結怨鄰國。乃賜劒死。</text>
<title>[詠東史]其五十二</title>,<text>梁貊鮮卑削滅咸。遷都又築尉那巖。可憐帶素輕相抗。自取他時草木芟。瑠璃王遷都國內。築尉那巖城。帶素金蛙之子。嗣爲王。遣使讓勾麗。王欲令禮事後王攻殺之。尉那巖今義州。</text>
<title>[詠東史]其五十三</title>,<text>怪由可怪所由來。直斬餘王勢壯哉。曷思奔立都頭服。數世而亡亦足哀。勾麗王攻扶餘。有怪由者長九尺。自言北溟人。請從。與餘兵戰。餘王馬蹶。怪由直前斬其王帶素。弟奔曷思水濱。立爲曷思王。至孫都頭降勾麗。東扶餘亡。</text>
<title>[詠東史]其五十四</title>,<text>伐胡違命是瑠璃。斬將傳京凱莽師。王降爲侯何足道。高勾麗作下勾麗。莽發勾麗兵伐胡。勾麗不從。莽怒使嚴尤擊之。尤誘其將侯鄒斬之。傳首京師。降封高勾麗王。爲下勾麗侯。</text>
<title>[詠東史]其五十五</title>,<text>朴昔以年遺命存。子儒婿解兩相論。想得當時交讓地。故將餠齒謾爲言。南解將薨。謂儒理及婿脫解曰。吾死後爾朴昔二姓。以年長嗣位。及薨。儒理讓脫解。脫解曰吾聞聖智人多齒。試以餠噬之。儒理齒理多。乃立之。號尼師今。</text>
<title>[詠東史]其五十六</title>,<text>居西干後次雄昌。無謚因名世混茫。是號尼今何所取。方言齒理又稱王。赫居世號居西干。南解王號次次雄。儒理王號尼師今。方言齒理之稱。又稱王之辭。至實聖王。皆用此號。</text>
<title>[詠東史]其五十七</title>,<text>被圍犒敵酒兼肴。又取池魚水草包。敵知有水圍飜解。豆智智謀邁斗筲。漢遼東太守伐勾麗。王城守數旬。漢兵圍不解。左輔乙豆智曰。漢兵謂城中無水。宜取池魚包水草。以酒致犒。於是漢將知有水。解圍歸。</text>
<title>[詠東史]其五十八</title>,<text>蓋馬勾茶曁樂浪。宣威行計摠無強。遼兵退後還朝漢。自莽降侯始復王。勾麗大武神王時。蓋馬，勾茶兩國來降。王子好童遊沃沮。樂浪王妻以女。樂浪有鼓角。自鳴則敵兵至。好童將還。謂女曰若入武庫。割鼓面角口。則我以禮迎之。女如其言。好童勸王襲樂浪。遂殺女出降。王遣使朝漢。光武復其王號。</text>
<title>[詠東史]其五十九</title>,<text>三臣黷貨廢爲民。㪍素能令改過新。後世偏私那有此。不知慙悔反尤人。勾麗有仇都，逸苟，焚求等三人爲部長。貪鄙黷貨。王廢爲庶人。以㪍素代之。㪍素作太室居之。使三人坐堂下。㪍素曰過而能改。善莫大焉。引坐爲友。三人慙悔。卒爲善人。王曰㪍素賢能服人改行。以爲沸流部長。賜姓太室氏。</text>
<title>[詠東史]其六十</title>,<text>父聽母言母譖兒。前何愛也後何疑。難將一死明心事。憐爾好童似伯奇。好童勾麗王庶子也。容貌美好。王愛之。王元妃恐奪嫡。譖好童無禮。王疑之。好童曰不可自說。彰母之惡。貽父之憂。伏劒死。</text>
<title>[詠東史]其六十一</title>,<text>六部改名賜姓皆。李崔鄭薛曁孫裴。一曲會蘇歌舞地。中秋百戱作嘉俳。新羅改六部之名。仍賜姓。以楊山部爲梁姓李。高墟部爲沙梁姓崔。大樹部爲漸梁姓孫。于珍部爲本彼姓鄭。加利部爲漢祗姓裴。明活部爲習比姓薛。使王女二人。率部內女子。自七月旣望績麻。八月十五日。考功多少。負者置酒食謝勝者。歌舞作百戱。謂之嘉俳。負家一女子起舞歎曰。會蘇會蘇。後人因而作歌。名會蘇曲。</text>
<title>[詠東史]其六十二</title>,<text>龜峯脩稧九干蹌。金合紫纓金卵黃。首出姓金名首露。國名駕洛始爲王。駕洛有九干。曰我刀干，汝刀干，彼刀干，五刀干，留以干，留天干，神天干，五天干，神鬼干。各爲酋長。稧飮。望見龜旨峯有異氣。紫纓自天垂地。下有紅幅。金合子。開視有黃金卵六。圓如日。翌日六男子剖殼而出。奇偉長大。衆異之。推其始生者爲主。首出故稱首露。出於金卵故以金爲姓。國號大駕洛。駕洛今金海。</text>
<title>[詠東史]其六十三</title>,<text>六卵合中似日華。化爲男子偉而姱。推厥始生仍建國。五人各主五伽倻。其餘五人。各爲五伽倻主。曰阿羅伽倻今咸安。曰古寧伽倻今咸昌。曰大伽倻今高靈。曰碧珍伽倻今星州。曰小伽倻今固城。碧珍或曰星山。</text>
<title>[詠東史]其六十四</title>,<text>我東古昔卵多生。居世朱蒙脫解幷。曁玆首露尤奇怪。六殼纔開已長成。</text>
<title>[詠東史]其六十五</title>,<text>王妃許氏又如何。緋帆茜旗越海波。九子二人從母姓。至今金海許金多。許氏自海西南。掛緋帆張茜旗而至曰。妾是阿隃陀國公主也。姓許名黃玉。年二八。是爲皇玉夫人。亦曰普州太后。或曰南天竺國王女。或曰西域許國君女。亦曰許黃之國。記其先君之命曰。東方有駕洛元君。得女爲配。浮海而至云。生九子。二子從母姓。今之金海金氏許氏是也。</text>
<title>[詠東史]其六十六</title>,<text>居登嗣位混蒙開。七點山人應召來。幾箇眞賢同贊化。只聞始作招賢臺。首露卒。子居登立。召七點山人旵。始作招賢臺。</text>
<title>[詠東史]其六十七</title>,<text>坐知明斷孰能班。初嬖女傭舞衆姦。解拇繇開元道諫。一朝割愛擯荷山。居登傳麻品，居叱彌，伊尸品。至坐知。得傭女嬖之。女黨用事。國大亂。其臣元道諫。筮之得解。解之繇曰解而拇。朋至斯孚。坐知謝之。擯女于荷山。國以治強。</text>
<title>[詠東史]其六十八</title>,<text>解憂被弑豈無因。坐卧藉人射諫臣。從古㬥君多及禍。如何後世又忘身。勾麗王解憂暴戾不仁。坐必藉人。卧必枕之。人或動搖。輒殺之。有諫者射之。民怨天怒。杜魯慮禍及己。弑之。</text>
<title>[詠東史]其六十九</title>,<text>脫解旣賢儒理賢。昔能讓國又今然。謂子不才稱父命。紛紛爭奪獨何偏。脫解讓儒理。儒理不豫曰。脫解身聯國戚。屢著功名。朕之二子不才。且有先君之命。吾死宜立脫解。</text>
<title>[詠東史]其七十</title>,<text>樹梢櫝掛白雞音。兒在櫝中櫝色金。閼智爲名金作姓。始林初改號雞林。脫解夜聞金城西始林間有雞聲。遲明遣瓠公視之。有金色小櫝掛樹梢。白雞鳴於下。開櫝有小兒。姿貌奇偉。王喜曰天祚我以胤。名閼智。閼智方言小兒之稱。出於金櫝故姓金。改始林爲雞林。因以爲國號。</text>
<title>[詠東史]其七十一</title>,<text>婿前螟後揔私心。三姓相傳朴昔金。貽謀非禪亦非繼。錯亂規模絶古今。</text>
<title>[詠東史]其七十二</title>,<text>恭儉務農又恤灾。婆娑御國亦賢哉。月城移後呑音汁。悉直旣降押督來。婆娑王勸農桑務恭儉。大水民飢。發使十道。開倉賑之。蝗害穀。遍祭山川祈之。蝗滅有年。築月城移居。滅音汁伐國。悉直押督二國來降。音汁伐今慶州。屬安康縣。悉直今三陟。押督今慶山。</text>
<title>[詠東史]其七十三</title>,<text>勾麗遂成儘鷙雄。玄菟旣破又遼東。鮮卑更助侵遼隊。蔡諷空大漢風。漢安建光元年。幽州刺史馬煥，玄菟太守姚光，遼東太守蔡諷等。侵句麗。王遣弟遂成。攻玄菟遼東。焚其城郭。又與鮮卑侵遼隊縣。諷戰敗死。</text>
<title>[詠東史]其七十四</title>,<text>豹呑虎尾夢頗詳。况彼遂成反計彰。如何退老禪其位。不聽忠言高福章。勾麗王夢豹斷虎尾。卜之。曰王之族類殆有謀絶王之後。遂成出獵曰。王老我且老。不可坐待。願爲我計之。左右曰唯命。右輔高福章言於王曰。遂成將反。請諫之。王不從。乃禪位於遂成。福章曰。遂成忍而不仁。今日受禪。明日害王子孫。王不聽。退老別宮。稱爲太祖大王。</text>
<title>[詠東史]其七十五</title>,<text>果驗遂成忍不仁。福章被殺在元春。前王二子皆隨殄。如此那無禍及身。遂成旣立。殺福章。又殺太祖元子莫勤。其弟莫德恐被誅。自縊死。</text>
<title>[詠東史]其七十六</title>,<text>烏郞烏女以巖奔。綃祭能還兩曜魂。竹嶺路開迎日縣。事雖怪誕跡猶存。東海濱。有迎烏郞細烏女夫婦而居。一日有一巖負二人。浮海歸日本。自是新羅日月無光。日者云日月之精。今去日本。王遣使求二人。迎烏曰朕妃有所織細綃。以此祭天可矣。仍賜其綃。使還祭之。日月如舊。名其祭天所曰迎日縣。開竹嶺路。</text>
<title>[詠東史]其七十七</title>,<text>因民不忍距河窮。弑主答夫跡又同。多行自及昭天理。㬥橫由來鮮令終。明臨答夫因民不忍。弑其君遂成。</text>
<title>[詠東史]其七十八</title>,<text>遂成無道禍潛招。伯固遯山跡遠超。迎立當時差可意。以心三讓始臨朝。遂成弟伯固見遂成無道。恐禍及己。遯于山谷。遂成見弑。羣臣迎立伯固。王讓而後卽位。</text>
<title>[詠東史]其七十九</title>,<text>鄒安逃難自歸窮。讓國君封是至公。獨恨不能誅逆答。反超輔相似酬功。答夫之難。遂成太子鄒安逃竄山谷。伯固立。乃詣闕請罪。王封爲讓國君。以答夫爲國相。</text>
<title>[詠東史]其八十</title>,<text>淫暴蓋婁似犬雞。矐都彌目誘其妻。飾婢以欺還入月。奔鄰烈節竟相携。百濟王蓋婁聞都彌妻美。留都彌。抵其家欲私之。妻請更衣。飾一婢薦之。王後知見欺。大怒誣都彌以罪。矐其兩目。置小船泛之河。更引其妻欲亂之。妻曰今則良人已逝。敢爲王辭。但今有月事。請俟他日。王從之。妻逃至江口。遇行船至汩泉島。其夫在此。遂同奔勾麗。</text>
<title>[詠東史]其八十一</title>,<text>耿臨難敵答夫鋒。匹馬無還絶警烽。功雖可紀何能贖。弑逆當時罪不容。漢玄菟太守耿臨伐勾麗。答夫請堅守以待。漢兵飢困引還。答夫追擊大破之。匹馬不返。</text>
<title>[詠東史]其八十二</title>,<text>有若伐休可謂君。前知水旱占風雲。更分邪正人稱聖。威武非徒滅召文。新羅伐休王占風雲。預知水旱豊儉。又能知人邪正。人謂之聖。召文國今義城。</text>
<title>[詠東史]其八十三</title>,<text>知人則哲帝其難。男武爲君儘可觀。左慮旣誅巴素相。堲讒委任萬民安。勾麗權臣左可慮謀反伏誅。聘處士乙巴素爲相。宗戚大臣皆疾之。王曰不從國相者族。巴素感知遇。明政敎愼賞罰。人民以安。</text>
<title>[詠東史]其八十四</title>,<text>巴素躬耕鴨綠山。非艱其薦用惟艱。晏留更受進賢賞。寬猛得中明庶頑。乙巴素隱居鴨綠山谷中。東都晏留薦之。王用巴素爲相。遂賞晏留。史稱勇武寬猛得中。</text>
<title>[詠東史]其八十五</title>,<text>傭養値荒哭感王。引辜厚賜德彌光。方春賑貸冬還納。制法推仁永作常。勾麗王出見哭者問之。曰傭力養母。今年不登。無以傭故哭。王曰孤之罪也。厚賜之。仍出官穀。賑貸百姓。稱家口多少。至冬還輸。以爲恒式。</text>
<title>[詠東史]其八十六</title>,<text>于氏狂奔詎識羞。發歧不聽立延優。兄之后作弟之后。行若獸禽亦可魗。勾麗故國川王薨。后于氏秘不發喪。夜往王弟發歧第曰。王無後。子宜嗣之。發歧責曰。婦人夜行禮乎。而慙往發歧弟延優第。遂與入宮。翌日矯命立之。以于氏爲后。</text>
<title>[詠東史]其八十七</title>,<text>歧請遼兵致討嚴。與優不敵竟身殲。聲罪固宜王及后。以兄伐弟可無嫌。發歧奔遼東。乞兵於公孫度。討延優不克自殺。</text>
<title>[詠東史]其八十八</title>,<text>豕逸酒村遇美娘。子名郊彘預呈祥。彼于縱妒何能殺。小后腹中異日王。延優無子。適有郊豕逸。掌者追至酒桶村。有一美少女遇豕執之。王異之。微行幸其女。于后妬。遣兵士殺之。女曰妾有娠。殺王子可乎。兵士不敢害。後生男。命名郊彘。立其女爲小后。</text>
<title>[詠東史]其八十九</title>,<text>尉巖遷後又丸都。平壤東黃更各殊。想得勾麗七百歲。只將移徙作規模。瑠璃王遷尉那巖。山上王移丸都。東川王移平壤。故國原王又移丸都。又移東黃城。長壽王又移平壤。平原王移長安城。</text>
<title>[詠東史]其九十</title>,<text>伐淵助魏殺吳人。謂爾只曾與魏親。如何不防毌丘儉。兵陷丸都殄萬民。勾麗東川王與魏連和。吳遣使求和。王斬其使。傳首於魏。又遣將助魏。伐公孫淵。後魏幽州刺史毌丘儉攻陷丸都。死者萬八千餘人。王奔南沃沮。</text>
<title>[詠東史]其九十一</title>,<text>奔踰竹嶺魏兵摐。賴有紐由詐請降。藏刀刺將仍俱死。不爾那能保厥邦。東川王奔踰竹嶺。至南沃沮。魏軍追不止。東部紐由詐降魏營。藏刀食器。刺殺魏將。與之俱死。魏軍亂。王急擊破之復國。</text>
<title>[詠東史]其九十二</title>,<text>截鬣覆羹揔泰然。寬仁天性有東川。試看柴原多自殉。千秋此事果誰肩。東川王天性寬仁。后欲試之。候王出。截路馬鬣。王還曰馬無鬣可憐。又令進食。陽覆羹於衣。亦不怒。及薨。國人莫不哀傷。有自殺以殉者甚多。國人伐柴覆其屍。名其地曰柴原。</text>
<title>[詠東史]其九十三</title>,<text>于老燒薪善撫軍。甘文沙伐揔收勳。如何爨婢塩奴語。輕惹倭兵反被焚。于老新羅相。嘗出戰天寒。躬行勞問。手燒薪煖之。士卒如挾纊。滅甘文國沙伐梁國。倭使葛耶古來聘。于老儐之。戱言早晩以汝王爲塩奴。王妃爲爨婢。倭主怒入冦。于老以由己致冦。赴倭軍曰前日之言戱之耳。豈意興師至此。倭執而燒殺之。乃去。</text>
<title>[詠東史]其九十四</title>,<text>于老有妻善復讐。請倭私饗醉而劉。火攻還用火攻報。幾箇男兒盡包羞。昔于老死後倭使來。于老妻請王私饗。乘其醉焚殺之。</text>
<title>[詠東史]其九十五</title>,<text>中川后妒巧如簧。反啓貫那讒舌長。汝要入海還投海。明斷千秋一革囊。勾麗中川王愛貫那。髮長九尺。▦立爲小后。王后椽氏言於王曰。聞西魏求長髮購千金。今進長髮美人。則彼必欣納。不復侵伐。王默然。貫那惧。及讒后於王。王出獵還。貫那將革囊迎哭曰。后欲以此盛妾投海。願賜微命返家。王知其詐。怒曰汝要入海乎。遂盛革囊。投之西海。</text>
<title>[詠東史]其九十六</title>,<text>溫祚以來鮮有眞。起余古爾政維新。官制改成贓法立。徵贓三倍錮終身。百濟古尒王置佐平六官。又置違率等十六品。定其服色。立犯贓法。徵贓三倍。禁錮終身。</text>
<title>[詠東史]其九十七</title>,<text>肅愼侵邊困戰爭。雄才達賈事橫行。檀盧旣拔徙民戶。安國君封身作城。勾麗王患肅愼侵邊。遣弟達賈伐之。拔檀盧城。徙六百餘家於扶餘。封達賈爲安國君。</text>
<title>[詠東史]其九十八</title>,<text>逸友不才素勃均。出言則悖戱遊因。弟誠有罪非謀逆。何至一朝殺二人。勾麗王二弟逸友，素勃。稱病往溫陽。戱樂無節。出言悖逆。王僞拜相召之。執殺之。</text>
<title>[詠東史]其九十九</title>,<text>陰猜達賈有鴻功。咄固異心亦是空。殺叔不饜兼殺弟。相夫恣暴詎能終。達賈有大功。國人倚重。烽上王忌而殺之。又謂弟咄固有異心賜死。國人知其無罪。涕泣相吊。</text>
<title>[詠東史]其一百</title>,<text>殺弟西川貽厥謀。國人涕泣獨心休。乙弗遯荒求不得。于天自絶竟誰尤。烽上西川之子。咄固子乙弗遯於野。王求殺之不得。</text>
<title>[詠東史]其一百一</title>,<text>伊西勢急攻金城。竹葉珥來有異兵。破賊助羅仍不見。味鄒陵下跡分明。伊西古圖攻新羅金城甚急。王禦之。忽有異兵大至。皆珥竹葉。助羅軍擊破之。因忽不見。人見竹葉數萬積於味鄒王陵前。國人謂味鄒陰助。號其陵曰竹長陵。</text>
<title>[詠東史]其一百二</title>,<text>難將儒禮比周隆。虞芮閒田有古風。印觀署調投綿糓。此世能全上帝衷。印觀賣綿於市。署調以穀買之而還。鳶攬綿墮。印觀還署調。署調不受。印觀欲還其穀。亦不受。幷棄於市。儒禮王聞之。爵二人。</text>
<title>[詠東史]其一百三</title>,<text>民飢相食大修宮。助利廷爭馬耳風。幽廢自經誰怨咎。販傭乙弗位還崇。勾麗民飢相食。王大發國內男女。治宮室。國相倉助利極諫不聽。助利廢王。幽於別室。王自經。乃迎立乙弗。</text>
<title>[詠東史]其一百四</title>,<text>新羅劒舞黃昌郞。百濟市中似堵墻。爲父報仇寧畏死。只期一刺汾西王。新羅黃昌郞舞劒於百濟市中。觀者如堵。王召命升堂舞。昌郞因刺王。盖其父死於百濟故也。而史言樂浪太守遣刺客。未詳。</text>
<title>[詠東史]其一百五</title>,<text>訖解和倭良可噫。和之不足又婚之。而忘倭冦殺而父。昔氏至玆絶祀宜。倭請婚。訖解王以阿飡急利女送之。王薨無嗣。昔氏之祀遂絶。</text>
<title>[詠東史]其一百六</title>,<text>崔毖於麗作禍根。初行陰說又來奔。數侵燕境成何事。自取他時虎口呑。晉平州刺史崔毖陰說勾麗及段氏宇文氏。使共攻慕容廆。廆閉門自守。獨以牛酒犒宇文氏。二國疑之引兵歸。廆使其子皝擊敗宇文氏。使謂毖曰。降者上策。走者下策。引兵隨之。毖棄家奔勾麗。</text>
<title>[詠東史]其一百七</title>,<text>一朝燕皝破丸都。王走宮燒鐵騎驅。有母有妃俱被虜。更開父墓載尸俱。燕王皝攻陷勾麗王京。王出奔。燕軍獲王母周氏及王妃招王。王不從。皝發美川王墓。載其尸。燒宮室。毁都城而還。</text>
<title>[詠東史]其一百八</title>,<text>遣弟朝燕貢異珍。修誠納質拜稱臣。次第僅能迎父母。何如初不挑強鄰。勾麗王遣弟朝燕稱臣。貢珍異以千數。乃還其父屍。猶留其母爲質。後又遣使納質修貢。請其母。燕王儁許之。</text>
<title>[詠東史]其一百九</title>,<text>奈勿宮中母與妃。味鄒王女並同歸。羅朝家行眞禽獸。御世何論政是非。新羅王母與妃。皆味鄒女也。</text>
<title>[詠東史]其一百十</title>,<text>羅王奈勿亦能軍。草偶吐含乍作羣。勇士千人騰斧峴。殲倭此日奏奇勳。倭兵大至。奈勿王造草偶人數千。持兵列吐含山下。伏勇士一千於斧峴。倭恃衆直進。伏發掩擊殺之幾盡。</text>
<title>[詠東史]其一百十一</title>,<text>稱臣燕國豈其眞。積怨深羞閱幾春。彼評看作奔依所。反被麗王執送秦。秦王猛伐燕破之。太傅慕容評奔勾麗。王執送於秦。</text>
<title>[詠東史]其一百十二</title>,<text>浮屠順道自秦堅。佛像佛經又雜然。我東竺敎從玆始。禍首獸林亦是天。小獸林王二年。秦王苻堅送浮屠順道及佛像佛經。句麗佛法始此。</text>
<title>[詠東史]其一百十三</title>,<text>百濟開邦四百秋。初無文字但戈矛。高興博士肇書記。近肖古王有嘉猷。百濟以高興爲博士。自開國以來。未有文字。至是始有書記。</text>
<title>[詠東史]其一百十四</title>,<text>佛法初行見所欽。建崇太學更何心。得非天欲存吾道。暗裏誘衷小獸林。佛法始行之年。立太學敎子弟。</text>
<title>[詠東史]其一百十五</title>,<text>麗拒濟攻矢及薨。丘夫師爲復讎興。兵連禍結殊無已。只是生民最可矜。百濟王攻平壤城。勾麗王創拒之。中流矢薨。子丘夫立。攻百濟北邊。將大擧以報。年飢乃止。至廣開土王。思報先王之讐。連攻百濟。取漢北諸郡。兩國互相攻伐。連歲不已。</text>
<title>[詠東史]其一百十六</title>,<text>秦送浮屠晉胡僧。麗行佛敎濟尤增。摩羅有甚神奇事。迎致宮中禮敬仍。百濟枕流王遣使朝晉。胡僧摩羅難陀至自晉。王迎致宮內。禮敬焉。百濟佛法始此。</text>
<title>[詠東史]其一百十七</title>,<text>辰斯卽位太猖狂。異卉奇禽又外荒。丁民築防承秦弊。宮室陂池學紂亡。百濟辰斯王獵於狗原。七日治宮室。穿地造山。植異卉養奇禽。大發丁壯。設關防。</text>
<title>[詠東史]其一百十八</title>,<text>難陁迎禮枕流昏。及至辰斯不可言。狗原長獵狗原死。魂魄猶應樂狗原。</text>
<title>[詠東史]其一百十九</title>,<text>偉雄談德善將兵。志復先讎拔濟城。禮慢更爲燕盛破。始知師直事隨成。燕王盛以勾麗遣使而禮慢。自將攻拔二城。拓地七百餘里。徙其民五千餘戶。</text>
<title>[詠東史]其一百二十</title>,<text>思恢關彌反輿尸。欲雪浿羞更喪師。兵忿無名那不敗。奔羅百姓謾相隨。百濟王憤關彌城爲勾麗所有。伐麗戰於浿水上大敗。死者八千人。又欲雪浿水之恥。大擧者再而皆不利還。明年又大徵發。百姓怨之。多奔新羅。</text>
<title>[詠東史]其一百二十一</title>,<text>太子質倭濟主殂。善乎訓解攝而須。碟禮弑兄還自立。悖兇那免國人誅。百濟阿莘王薨。太子腆支質倭不還。仲弟訓解攝國政。以待太子之還。季弟碟禮殺訓解自立。腆支聞王訃。還至國界聞變。入海島。國人殺碟禮。迎立腆支。</text>
<title>[詠東史]其一百二十二</title>,<text>王將實聖質勾麗。實聖爲君欲報之。質其二子斯猶過。底事又要害訥祗。新羅奈勿王以實聖質勾麗。實聖怨之。及爲王。欲害其子以報之。旣遣其子未斯欣質倭。又質卜好於勾麗。又謀殺訥祗。卜好未斯欣之兄。訥祗卜好之兄。</text>
<title>[詠東史]其一百二十三</title>,<text>疾之已甚亂斯生。彼訥安能坐待烹。謀泄弑王仍自立。苟求其本自王成。</text>
<title>[詠東史]其一百二十四</title>,<text>馬騰赭白晉朝通。封以樂浪謂郡公。盖自勾麗長壽始。受官中國至今同。勾麗長壽王遣使如晉。献赭白馬。晉封王爲樂浪郡公。</text>
<title>[詠東史]其一百二十五</title>,<text>對馬島中倭置營。羅王欲擊未斯爭。爲患我邦終不已。誰能跨海斬長鯨。實聖王聞倭置營于對馬島。鍊兵峙粮。將欲來襲。議先擊之。未斯品諫而止。</text>
<title>[詠東史]其一百二十六</title>,<text>尼師今號是何官。至訥又言摩立干。慈悲炤智皆因襲。智證稱王始可觀。新羅訥祗王始號摩立干。方言稱王之辭。至炤智王。皆用此號。智證王始稱王。</text>
<title>[詠東史]其一百二十七</title>,<text>堤上盡忠爲訥祗。千秋責備豈無辭。試看弑君兼簒國。恐非君子致身時。</text>
<title>[詠東史]其一百二十八</title>,<text>只欲慰君思弟憂。初非危急存亡秋。可惜當時昧大義。空傳忠烈歃良州。王思見卜好。聞歃良州干朴堤上勇而有謀。遣往勾麗。</text>
<title>[詠東史]其一百二十九</title>,<text>義說勾麗計紿倭。其如必欲殺身何。熱鐵刈蒹甘似蜜。燒魂應自返新羅。堤上說勾麗王。與卜好歸。又遣堤上於倭。謀還未斯欣。堤上曰倭難諭以義。僞得罪。可紿而歸。乃往紿。先送未斯欣還。倭主怒。縛堤上使稱臣。堤上不屈。倭主剝其脚。刈蒹葭。使趍其上。又使立熱鐵之上。問何國臣。曰雞林之臣。遂燒殺之。王贈大阿飡。使未斯欣娶其女。</text>
<title>[詠東史]其一百三十</title>,<text>鵄述嶺頭堤上妻。南望倭國海波迷。哭聲直與魂俱絶。神母祠前夜雨凄。堤上妻率其三女。上鵄述嶺。望倭國痛哭而死。國人立祠以祀之。命曰神母祠。</text>
<title>[詠東史]其一百三十一</title>,<text>遼東開國魏纔封。車騎將軍宋策重。未知當日勾麗王。魏爵宋官曷所從。長壽王遣使朝魏。魏封爲遼東郡開國公。又朝宋。宋策爲車騎大將軍。</text>
<title>[詠東史]其一百三十二</title>,<text>養老初行執饋儀。惠均穀帛軫寒飢。牛車更肇羅朝敎。市肆驛郵次第施。訥祗王行養老禮。執饋以養。賜穀帛。始用牛車。炤智王初置四方郵驛。置市肆。通四方百貨。</text>
<title>[詠東史]其一百三十三</title>,<text>倭逼金城自解歸。訥祗輕騎被重圍。忿兵深入渠應敗。陰霧偶然似助威。倭圍王數重。忽昏霧四塞。倭以爲有陰助。乃解去。</text>
<title>[詠東史]其一百三十四</title>,<text>慈悲初立又倭搶。積恨驅來襲歃良。挑鄰致寇元非計。縱使有功幸不亡。倭攻歃良州。王命代智，德智大破之。</text>
<title>[詠東史]其一百三十五</title>,<text>奈勿貽謨良可欷。慈悲繼述瀆宮闈。家法已成恬不愧。未斯欣女納爲妃。未斯欣。王季父也。</text>
<title>[詠東史]其一百三十六</title>,<text>濟主好碁不好賢。道琳行計以碁先。若使無間人可入。彼雖千百亦何緣。勾麗長壽王募浮屠。道琳僞得罪。亡入百濟。聞王好博奕。以碁見昵。乃說王高宫室大園囿。作石槨。更先王葬。烝土築城。緣河樹堰。倉庾虛竭。人民窮困。</text>
<title>[詠東史]其一百三十七</title>,<text>禿琳全襲蘇秦謀。弊濟爲麗僞罪投。大囿高宮兼石槨。當時亦有諫臣不。</text>
<title>[詠東史]其一百三十八</title>,<text>雲臺河堰壯城池。倉竭國空百姓離。昏愚自樂危亡禍。及至被兵悔曷追。</text>
<title>[詠東史]其一百三十九</title>,<text>民怨城圍可柰何。其王被殺子奔羅。國破乞兵嗟晩矣。不如修德保山河。濟王旣疲敝其民。勾麗王乃率三萬兵伐之。圍王都。濟王謂子文周曰。汝宜避亂。以存宗社。文周乞兵新羅。王以數十騎遁去。爲桀婁，萬年等縛送殺之。</text>
<title>[詠東史]其一百四十</title>,<text>地利人和驗聖謨。熊津何事遽遷都。文周莫喜耽羅貢。薪膽應須戒戱娛。文周自新羅還。城破麗兵退。遂卽位。移都熊津。耽羅國獻方物。</text>
<title>[詠東史]其一百四十一</title>,<text>解仇爲佐却專權。主弱臣強勢倒懸。跋扈由來多弑逆。况君從獸又流連。佐平解仇擅權。王不能制。出獵宿於外。解仇使盜弑之。</text>
<title>[詠東史]其一百四十二</title>,<text>解仇應侮小三斤。敢據豆城擁大軍。命將出師誅叛逆。猶爲征伐自其君。三斤立。年十二。解仇聚衆據大豆城反。三斤命德率，眞老討誅之。</text>
<title>[詠東史]其一百四十三</title>,<text>百結先生世謾名。榮期千古作先生。瘦妻莫羡鄰舂粟。三尺玄琴亦杵聲。新羅有人甚貧衣百結。人號百結先生。慕榮，啓期。常以琴自隨。歲暮隣里舂粟。其妻歎之。先生乃鼓琴作杵聲以慰之。世傳爲碓樂。</text>
<title>[詠東史]其一百四十四</title>,<text>驃騎將軍爵自甘。虛勞麗使北兼南。外交簒賊那無責。事魏事齊本二三。齊策勾麗王驃騎大將軍。王遣餘奴等報謝。魏人於海中得餘奴獻魏。魏主詔責曰。道成弑君竊位。朕方欲興滅繼絶。而卿外交簒賊。豈藩臣之義。</text>
<title>[詠東史]其一百四十五</title>,<text>先務正家謨可貽。修齊自是本平治。羅朝內行同禽獸。何怪王妃有外私。</text>
<title>[詠東史]其一百四十六</title>,<text>三國當時佛是崇。羅朝酷好最成風。若斥焚修嚴內外。何由內殿得潛通。</text>
<title>[詠東史]其一百四十七</title>,<text>烏鳴啞啞果誰因。口裏銜書似有神。若非入射宮琴匣。幾致二人殺一人。正月十五日。炤智王幸天泉亭。有烏銜書來鳴。書外面云開見二人死。不開一人死。日官曰一人者王也。開視。云射琴匣。王入宮射之。乃內殿焚修僧。與王妃潛通者也。妃與僧皆伏誅。自是國俗每歲是日。以糯飯祭烏。</text>
<title>[詠東史]其一百四十八</title>,<text>一人不死二人誅。書報危機功獨殊。每歲月正十五日。俗成糯飯祭飛烏。</text>
<title>[詠東史]其一百四十九</title>,<text>報日祭烏愼日禳。馬龍猪鼠各祈祥。獨怪不知監戒義。千秋覆轍每相望。立報日。以正月十五日祭烏。立愼日。以龍致而馬服勞。豕鼠耗百穀。每正歲。各以其辰祈禳。禁百事。</text>
<title>[詠東史]其一百五十</title>,<text>羅雲新繼壽王邦。威未加鄰德未厖。不知當日扶餘主。何事公然以國降。長壽王薨。孫文咨王羅雲立。扶餘王以國降勾麗。</text>
<title>[詠東史]其一百五十一</title>,<text>牟大新臨國薦瘥。流亡相屬入麗羅。臣請發倉渾不聽。棄民資敵欲如何。百濟東城王牟大立。大飢。盜賊多起。流民入羅者六百家。入麗者二千。羣臣請發倉賑救。不聽。</text>
<title>[詠東史]其一百五十二</title>,<text>閣起臨流五丈森。穿池置囿養奇禽。諫臣抗疏皆無報。恐有復來閉戶深。東城王起臨流閣。高五丈。諫臣抗疏。不報。恐有復諫者。閉宮門。</text>
<title>[詠東史]其一百五十三</title>,<text>泗泚西原樂未休。奸臣復售弑君謀。文周好獵傳牟大。無怪芍加繼解仇。東城王畋於泗泚西原。宿村舍。芍加使人弑之。</text>
<title>[詠東史]其一百五十四</title>,<text>武寧能遂復讎心。弑逆理應伏斧碪。大豆解仇宜可戒。芍加胡復據加林。武寧王立。芍加據加林叛。王討之。加出降斬之。</text>
<title>[詠東史]其一百五十五</title>,<text>女第微行行已差。白龍魚服戒宜加。諫臣朝著知多少。不及路傍一老婆。新羅炤智王幸捺已郡。郡人波路献其女碧花。後屢至其第幸之。路見老嫗。問曰國人以王爲何如主。嫗曰衆以爲聖。妾獨疑之。王幸波路女。微服而行。龍爲魚服。漁者制之。王不自愼重。此而爲聖。孰非聖乎。王大慙。潛逆其女。納宮中。</text>
<title>[詠東史]其一百五十六</title>,<text>新羅定號始稱王。舟楫牛耕制服喪。最是勸農禁殉葬。行仁智證德彌光。智證王立。始定國號新羅。稱王。前此君薨。殉以男女各五人。至是禁之。分命州郡勤農。始用牛耕。制喪服法。制舟楫之利。</text>
<title>[詠東史]其一百五十七</title>,<text>義取日新又網羅。儀文制度足堪詑。更定國中州郡縣。藏氷不獨導時和。新者德業日新。羅者網羅四方。</text>
<title>[詠東史]其一百五十八</title>,<text>奇功獨任異斯夫。險若于山土貢輸。誰知船上木獅子。勝似三千鐵騎屠。于山國在溟州東海島。一名欝陵。地方百里。恃險不服。伊飡異斯夫以木造獅子。載戰船抵其島。誑之曰若不服。卽放此獸踏殺之。國人懼。乃降納土貢。</text>
<title>[詠東史]其一百五十九</title>,<text>小伽倻滅欝陵降。以計威之敵自𢥠。智證用人能若此。不然何得服遐邦。異斯夫又取小伽倻國。</text>
<title>[詠東史]其一百六十</title>,<text>智證以前但名玆。新羅諡法始於斯。更頒律令修官制。服色分明七等儀。王薨。謚智證。謚法始此。法興王立。頒律令立官制。定服色七等。</text>
<title>[詠東史]其一百六十一</title>,<text>墨胡療病訥祗奇。阿道亦來炤智時。逮至法興興佛法。蕭梁敎化又遙馳。訥祗王時。沙門墨胡子自勾麗至。時王女病革。胡子焚香祝禱病愈。王神異之。炤智王時。有僧阿道者。與其徒來留讀經律。往往有崇奉者。至是大興佛敎。遣使通梁。於是佛法始行。</text>
<title>[詠東史]其一百六十二</title>,<text>下令禁屠大亂眞。諫爭空苦滿廷臣。先王至化難成俗。異敎如何易惑人。羣臣皆曰浮屠其言詭異。從其法。恐有後悔。王不聽。下令禁屠殺。</text>
<title>[詠東史]其一百六十三</title>,<text>仇衡一夕服羅王。首露業殘駕洛亡。龜峯異氣尋何處。倐忽十君五百霜。駕洛國王金仇衡降新羅。駕洛亡。凡十王四百九十一年。</text>
<title>[詠東史]其一百六十四</title>,<text>中原分裂法興承。年號建元始自稱。受冊往朝仍不絶。未知於禮果有徵。自國初行中國年號。至法興王。因中國分裂。始建年號曰建元。</text>
<title>[詠東史]其一百六十五</title>,<text>童男只是選儀容。善士爲徒勵孝忠。頗怪號稱風月主。攝臨太后意何從。眞興王立。年七歲。太后攝政。選童男容儀端正者。號風月主。求善士爲徒。以勵孝悌忠信。</text>
<title>[詠東史]其一百六十六</title>,<text>降城滅國異斯斯。兵部治兵舍爾誰。文學請招修國史。始知不獨將才奇。以異斯夫爲兵部令。治兵事。異斯夫言於王。命大阿飡居漆夫。招文學修國史。</text>
<title>[詠東史]其一百六十七</title>,<text>廣開佛刹治規成。許度僧尼擧國傾。舍利送來梁有使。興輪寺下百官迎。眞興王五年。創興輪寺。度人爲僧尼。廣興佛刹。梁遣使送佛舍利。王使百官迎於興輪寺。</text>
<title>[詠東史]其一百六十八</title>,<text>僧統傲然百座加。爭奔講會聽無譁。居漆莫誇取十郡。携來惠亮禍邦家。居漆夫伐取勾麗十郡。法師惠亮率其徒。與之俱來。新羅王以爲僧統。始置百座講會。立八關法。</text>
<title>[詠東史]其一百六十九</title>,<text>輪燈四面列香燈。百戱綵棚歌舞仍。每歲闕庭冬仲月。八關設法會羣僧。眞興王設八關會。其法每歲仲冬。會僧徒闕庭。置輪燈一座。列香燈四傍。又結兩綵棚。呈百戱歌舞以祈福。</text>
<title>[詠東史]其一百七十</title>,<text>伽倻政亂樂師逃。十二絃琴淸且高。國原羅館爭傳學。更徙小京六部豪。伽倻樂師于勒知國將亂。携樂器投新羅。上置之國原。命知法階古萬德等。傳伽倻十二曲。于勒作十二絃琴。又作玄琴。於是徙貴戚大姓六部豪傑於國原。以爲小京。國原今忠州。</text>
<title>[詠東史]其一百七十一</title>,<text>濟主移都泗泚於。初新國號南扶餘。東城被弑曾斯地。忍復盤遊作邑居。</text>
<title>[詠東史]其一百七十二</title>,<text>怨羅不共伐勾麗。自將伐羅反輿尸。兵出無名宜見殺。隻輪未返孰憐悲。百濟聖王明襛攻新羅。爲軍主金武力所殺。匹馬無返者。</text>
<title>[詠東史]其一百七十三</title>,<text>羅將異夫滅國多。小伽倻又大伽倻。可是多含年十六。策功受賞不留家。異斯夫又滅大伽倻。時斯多含者年十六。領其徒千餘人。請從軍。遂滅其國。策功含爲最。王賞以良田及所虜三百口。含分其田與戰士。生口放爲良人。無一留者。國人美之。</text>
<title>[詠東史]其一百七十四</title>,<text>皇龍寺壯入靑雲。丈六像成屹不羣。括盡民財罷國力。鑄鐘三萬五千斤。新羅作皇龍寺。鑄丈六像。鑄鐘重三萬五千斤。</text>
<title>[詠東史]其一百七十五</title>,<text>白雲舊約在心明。際厚不忘女道貞。殺俠奪還賴金闡。三人賜爵壽芳名。新羅有二達官同里。一時生男女。男曰白雲。女曰際厚。約爲婚媾。白雲十五而盲。際厚父母欲改聘于茂榛太守李佼平。際厚語白雲曰違命則爲不孝。歸茂榛則死生在我。子其待我於茂榛。旣歸紿佼平。請涓吉爲禮。白雲尋至茂榛。際厚出從潛行山谷。忽爲俠客所掠去。白雲之徒金闡善騎射。追殺俠客。奪際厚以還。王聞而嘉之。各賞爵三級。</text>
<title>[詠東史]其一百七十六</title>,<text>美男粧飾號花郞。邪正羣遊久自彰。觀人擇用雖爲善。必也公心以激揚。新羅君臣患無以知人。欲使類聚羣遊。觀其行義。取美男子粧飾之。名花郞。或道義相磨。或歌樂相悅。歲月旣久。邪正自見。擇而用之。</text>
<title>[詠東史]其一百七十七</title>,<text>眞興剃髮被僧衣。自號法雲妃亦尼。從古縱多佞佛辟。未聞狂妄至於斯。王惟謹奉佛。晩年剃髮僧衣。自號法雲。王妃亦爲尼。</text>
<title>[詠東史]其一百七十八</title>,<text>匡君每戒外禽荒。王不聽臣臣不忘。尸諫今將以墓諫。故令身後瘞途傍。新羅眞平王好獵。伊飡金后稷切諫不聽。將死謂子曰。吾不能匡君過。瘞我於田獵之途。他日王出畋。中路若有聲曰王毋去。王驚問之。泣曰生而諫。死而不忘。其愛我深矣。終身不復獵。</text>
<title>[詠東史]其一百七十九</title>,<text>依舊出畋莫敢爭。生前苦諫墓中聲。泣稱忠愛飜然改。誰似眞平日月更。</text>
<title>[詠東史]其一百八十</title>,<text>幼時敎命尙依依。惟恐平生節行違。父王莫道前言戱。溫達雖貧我所歸。勾麗貧民溫達容貌龍鍾。乞食養母。時人目以愚溫達。平原王有少女好啼。王戱喝曰汝長。必嫁愚溫達。及年十六。將嫁他姓。女曰王常語我爲溫達婦。今何故改前言乎。匹夫猶不食言。王怒曰汝不從我敎。任汝所適。女以寶釧數十枝。至溫達家。溫達採楡皮於山谷。女備言之。溫達辭以貧。女曰苟爲同心。何須富貴。遂賣釧買田宅奴婢。又買馬養之甚勤。會王出獵。達馳騁常在前。所獲亦多。王召問驚異。後常從征伐輒有功。王嘉歎曰吾甥也。備禮迎之。</text>
<title>[詠東史]其一百八十一</title>,<text>出宮尋得採楡童。金釧賣來繫駿驄。誰知昔日愚溫達。領取遼東第一功。後周武帝伐遼東。王逆戰。溫達爲先鋒。斬數十餘級。諸軍乘勝奮擊大捷。及論功。溫達爲第一。</text>
<title>[詠東史]其一百八十二</title>,<text>興王寺壯法王能。網罟禁來放鷂鷹。嚴明佛戒宜遐福。曾未一年倐已薨。百濟法王大作興王寺。下令嚴佛戒禁殺生。放民家鷹鷂。禁網罟漁獵之具。</text>
<title>[詠東史]其一百八十三</title>,<text>煬帝窮奢自蹈殃。如何裴矩導張皇。只因征討勾麗事。天下騷然遂至亡。隋黃門侍郞裴矩說帝取勾麗。帝從之。詔來朝。勾麗不從。帝怒討之。不克而還。</text>
<title>[詠東史]其一百八十四</title>,<text>隋怒麗侵更不朝。乞師適又有羅軺。詔書出將斯猶可。何至六飛自渡遼。勾麗率靺鞨衆侵遼。又召入朝不從。新羅患勾麗連年攻伐。遣使乞師。帝許之。大業七年。帝自將伐勾麗。</text>
<title>[詠東史]其一百八十五</title>,<text>年年皇帝事東征。千里旌旗九道行。堪嗤大國數奔走。畢竟盡殲百萬兵。</text>
<title>[詠東史]其一百八十六</title>,<text>乙支文德善機謀。計誘詐降偉績收。天子帶羞還發怒。護兒走後宇文囚。勾麗乙支文德禦之。且戰且降。以計誘致隋軍。又詐請降。及至薩水軍半渡。擊其後大破之。隋將來護兒敗於平壤。已走還。宇文述又敗。帝大怒。鎖繫述等引還。</text>
<title>[詠東史]其一百八十七</title>,<text>不懲其敗益徵師。度外民窮與盜窺。何不任他玄感叛。輕身銳意取勾麗。隋主慚無功。九年復伐勾麗不克。會楊玄感反。乃還。</text>
<title>[詠東史]其一百八十八</title>,<text>竭天下力四經年。主客俱疲犬兔然。兵不應徵麗亦謝。無聊禡鼓自回旋。十年。復徵天下兵。至臨渝。禡軒轅。斬叛者釁鼓。時天下亂。召兵多不至。麗王亦遣使謝。乃罷兵。</text>
<title>[詠東史]其一百八十九</title>,<text>唐興三國並修朝。正朔世承海外迢。自是小邦宜事大。至今遼路走東軺。</text>
<title>[詠東史]其一百九十</title>,<text>括遣麗俘朕不慳。陷麗隋士又搜還。詔書更葬戰亡骨。初政唐家儘可觀。勾麗榮留王。唐武德元年。入貢于唐。帝以亡隋戰士多陷於麗。隋虜獲麗人。追括遣歸。令勾麗隋戰士在國者悉還。還者萬餘人。貞觀五年。唐遣使葬隋戰士。</text>
<title>[詠東史]其一百九十一</title>,<text>羅濟侵攻勢不休。璽書責諭止戈矛。未化其心徒以語。外雖順服內相仇。百濟侵新羅。新羅告急於唐。帝賜濟王璽書責諭。百濟外雖順服。內實相仇如故。</text>
<title>[詠東史]其一百九十二</title>,<text>庚辰奇夢降豪英。廿朔而生庾信名。七星在背文何異。將死還驚隕大星。庾信父母以庚辰日有異夢而娠。二十月而生。背有七星文。以庚與庾字相似。辰與信聲相近名之。其將死。大星隕。</text>
<title>[詠東史]其一百九十三</title>,<text>娘臂城高敵勢雄。舒玄有子奮威風。忠孝自期臨戰勇。突圍斬將敗爲功。新羅金舒玄攻勾麗娘臂城敗績。舒玄子庾信曰。平生以忠孝自期。跨馬奕陣斬其將。諸軍奮擊陷其城。</text>
<title>[詠東史]其一百九十四</title>,<text>濟麗靺鞨戰塵驚。庾信慨然志削平。中嶽誓辭天可感。老人秘訣定由誠。庾信見麗濟靺鞨侵軼國疆。慨然有削平之志。獨入中嶽石窟。作誓辭告天。有老人來授秘訣。</text>
<title>[詠東史]其一百九十五</title>,<text>盜分獨却義堂堂。我惜劒君未盡臧。畏死告人雖不忍。自投被毒太無當。新羅大飢。沙梁宮諸舍人盜分倉穀。有劒君者獨不受。諸舍人恐言漏。欲殺劒君而召之。劒君欲往。近郞曰胡不白於有司。曰畏死而抵人罪所不忍也。曰盍逃。曰彼曲我直。而反自逃非丈夫也。遂往被毒死。</text>
<title>[詠東史]其一百九十六</title>,<text>還付新羅二美娃。魏徵能諫帝能嘉。鸚鵡思歸况彼女。事光簡策德敷遐。新羅獻二美女。魏徵以爲不宜受。帝曰彼林邑鸚鵡。猶言苦寒思歸。况二女遠別親戚乎。付使者歸之。</text>
<title>[詠東史]其一百九十七</title>,<text>新被隋兵國勢傾。榮留何事築長城。起扶餘又濱南海。千里有餘十七齡。勾麗榮留王築長城。東北起扶餘城。西南至海千有餘里。十七年乃畢。</text>
<title>[詠東史]其一百九十八</title>,<text>眞平國計太虛疎。五十四年未定儲。寶位竟歸兒女子。貽謨後世果何如。新羅眞平王在位五十四年無嗣。王女德曼立。是爲善德主。</text>
<title>[詠東史]其一百九十九</title>,<text>法王崇佛武王遵。侈靡戱遊又日新。此時百濟亡無日。只怪禍猶未及身。百濟武王。法王之子。</text>
<title>[詠東史]其二百</title>,<text>池築島擬仙山。異草名花泗環。鼓瑟酣歌從者舞。大王浦裏樂忘還。武王遊泗泚河。醉而鼓瑟自歌。令從者舞之。時稱大王浦。</text>
<title>[詠東史]其二百一</title>,<text>構怨鄰邦但恃強。任他灾異自驕狂。陳隋兩煬俱同道。何不當時諡煬王。</text>
<title>[詠東史]其二百二</title>,<text>無蝶無香識畫花。玉池玉谷驗鳴蛙。預言死日皆如合。三事知幾善德誇。新羅善德主寬仁明敏。唐太宗賜畫牧丹三色。並其實三升。主曰此花無蜂蝶。必無香。種其子果然。又玉門池。蝦蟆大集。主曰蝦蟇兵象。吾聞西南有玉門谷。意有隣兵至乎。命將搜之。果有百濟兵。掩擊殺之。又預言死日果驗。世稱主知幾三事。</text>
<title>[詠東史]其二百三</title>,<text>狃習牝晨小慧依。終傳眞聖不知非。帝必預料三女主。無香三色故相譏。善德主薨。從弟勝曼立。是爲眞德主。其後又有眞聖主。</text>
<title>[詠東史]其二百四</title>,<text>七重石移奏凱餘。月城星落對軍初。吉凶在德皆由我。灾異禎祥杳若虛。新羅善德主時。七重城南。大石自移三十五步。大臣毗曇等欲廢女主。擧兵屯明活城。王師營於月城。大星落。主懼。庾信曰吉凶無常。惟人所召。紂以赤雀亡。魯以獲獜衰。高宗以雉雊興。鄭公以龍闘昌。德勝妖則不足畏也。乃造偶人抱火。載風鳶颺之。若上天。翌日傳言曰昨夜落星還上。於是督將卒奮擊。毗曇等敗走伏誅。</text>
<title>[詠東史]其二百五</title>,<text>唐興文敎定無前。外域聞風揔靡然。三國一時遣子弟。俱求入學復升筵。</text>
<title>[詠東史]其二百六</title>,<text>薛女未能效木蘭。嘉實替勞背約難。十載歸來形瘁黑。別時破鏡喜重完。新羅民薛氏父當防秋。老病難行。沙梁人嘉實請代其役。薛許以戍還爲婦。破鏡爲信。六載未還。父欲改嫁。薛以其代勞遠戍。不忍食言。後嘉實果還。而形瘁難辨。以破鏡驗之。遂爲夫婦。</text>
<title>[詠東史]其二百七</title>,<text>義慈孝友幼時能。至有海東曾子稱。其奈是時邦運訖。如何卽位反無恒。</text>
<title>[詠東史]其二百八</title>,<text>勾麗三日日無光。泉蓋蘇文果弑王。從古浪思誅跋扈。機謀不密反罹殃。蓋蘇文姓泉。爲東部大人。諸大人惡其凶殘。與榮留王密議欲誅事泄。蘇文以部兵殺諸大人百餘。遂入宮弑王。自爲莫離支。</text>
<title>[詠東史]其二百九</title>,<text>親拔獼猴四十城。斬搴大野又窮兵。將亡自古忘修德。驟勝而驕然後傾。百濟義慈王親攻新羅獼猴等四十餘城拔之。又遣將陷大野。</text>
<title>[詠東史]其二百十</title>,<text>城危大野莫摧鋒。品釋殉身妻亦從。竹竹顧名能踐義。知君不愧歲寒松。百濟攻新羅陷大野城。軍主品釋先殺妻子而自刎。幢下舍知竹竹曰。吾父名我以竹竹者。使我歲寒不凋。豈可畏死而降乎。力戰而死。</text>
<title>[詠東史]其二百十一</title>,<text>春秋庾信儘良朋。誓死同爲國股肱。不獨私讎兒女歿。削平本意此時乘。品釋妻金氏。卽金春秋女也。春秋往勾麗乞師報怨。將行謂庾信曰。吾與君爲王股肱。休戚同之。遂與之誓。</text>
<title>[詠東史]其二百十二</title>,<text>乞援勾麗指六旬。欲還舊地劫行人。若非道解談龜兔。不免仍爲虎口身。春秋與庾信誓曰。吾六旬當還。過此無再見之理。遂見麗王乞兵。麗王曰麻峴竹嶺本我地。地若還兵可出。春秋曰大王無意出兵。劫行人以歸地。臣有死而已。王怒囚之。春秋賂王寵臣道解。道解曰昔東海龍女病心。求兔肝。一龜出誘兔負入。顧言藥用之由。兔曰吾洗肝置巖石間。請歸取肝。龜乃負還。兔脫入草中曰。豈有無肝而生者乎。春秋喩其意。請還地。王歸之。春秋出境曰向所云云。圖逭死耳。</text>
<title>[詠東史]其二百十三</title>,<text>濟麗謀欲絶朝唐。羅乞偏師自救亡。如何復蹈隋煬轍。不聽忠言褚遂良。帝親征勾麗。褚遂良諫。不聽。</text>
<title>[詠東史]其二百十四</title>,<text>勾麗只有莫離支。弑主虐民恣所爲。不奉璽書囚蔣儼。怪他當日免誅夷。莫離支官名。如唐兵部尙書兼中書令也。蓋蘇文自爲之。專擅國事。帝賜王璽書。諭以戢兵。蘇文不奉詔。又遣蔣儼諭旨。蘇文以兵脅。囚儼窟室。</text>
<title>[詠東史]其二百十五</title>,<text>蘇文鷙悍罪多參。欲賂唐皇貢白金。賴有遂良言郜鼎。當時不得售奸心。蘇文貢白金。褚遂良曰蓋蘇文弑其君。九夷所不容。今將討之而納其金。此郜鼎之類也。帝從之。</text>
<title>[詠東史]其二百十六</title>,<text>天子東征御六飛。羅兵三萬助皇威。褚諫鄭言皆不入。魏徵雖在帝應違。前宜州刺史鄭天濤已致仕。嘗從煬帝伐勾麗。帝至洛陽召問之。對曰遼東道遠。粮傳艱阻。東夷善守城。不可猝下。帝曰今日非隋之比。公但聽之。</text>
<title>[詠東史]其二百十七</title>,<text>十城先拔勢何雄。延壽惠眞繫頸同。駐蹕山前坑靺鞨。囊中一物指鴻功。帝自將。以李世勣，江夏王道宗，張亮分道征遼。先拔玄菟，橫山，蓋牟，磨米，遼東，白巖，卑沙，麥谷，銀山，後黃等十城。進兵攻安市。北部耨薩高延壽，南部耨薩高惠眞。帥靺鞨兵十五萬與勾麗軍救安市。世勣等大破之。延壽惠眞率衆降。收靺鞨三千三百人悉坑之。更名所幸山曰駐蹕山。</text>
<title>[詠東史]其二百十八</title>,<text>先破援軍乘勝行。如何安市獨難平。唐宗應慕七旬格。故及六旬強耀兵。攻安市凡六旬不克。乃耀兵於城下而旋。</text>
<title>[詠東史]其二百十九</title>,<text>鼓譟可憎旗盖迎。如何世勣妄言坑。土山衝礟皆無益。只是能料雞彘聲。安市人望見帝旗盖。輒鼓譟。帝怒。世勣請克城之日。男子皆坑之。安市人益堅守。帝聞城中雞彘甚喧。謂世勣曰。此必饗士。欲夜出襲我。是夜麗軍數百縋城而下。命擊却之。道宗築土山以逼城。城中亦增高其城以拒之。又以衝車礟石壞其堞。城中隨立木柵。以塞其缺。</text>
<title>[詠東史]其二百二十</title>,<text>城堅難拔帝班師。城主登城敬拜辭。百匹文縑嘉以勵。兩人之事古今奇。</text>
<title>[詠東史]其二百二十一</title>,<text>玄花白羽牧詩眞。無怪諱書謹史臣。獨嘆城主忠如彼。不表姓名梁萬春。李穡詠貞觀詩曰。謂是囊中一物耳。那知玄花落白羽。徐居正東人詩話云。當時史官必爲中國諱。無怪其不書也。城主梁萬春。見於太宗東征記。</text>
<title>[詠東史]其二百二十二</title>,<text>新羅空國助王師。百濟欣然乘此時。襲取七城何足幸。危亡在卽不能知。百濟以新羅空國助王師。襲取西鄙七城。</text>
<title>[詠東史]其二百二十三</title>,<text>東明母塑涕流滂。神語分明馬嶺傍。九虎入城河水赤。必先妖孼國將亡。勾麗寶藏王時。東明王母塑像泣血三日。有神見於馬嶺山曰。汝國君臣奢侈無度。亡無日矣。九虎入城。平壤河水赤如血三日乃止。</text>
<title>[詠東史]其二百二十四</title>,<text>曇宗同叛活城憑。月壘落星喜有徵。偶人抱火風鳶颺。疑敵收功庾信能。新羅貴臣毗曇廉宗。擧兵屯明活城。見大星落於月城曰。落星之下。必有流血。此殆女主敗衂之兆。庾信以偶人疑敵破之。詳見二百四註。</text>
<title>[詠東史]其二百二十五</title>,<text>善德旣薨眞德承。女君相繼以爲恒。牝晨自是惟家索。慧性異姿且莫稱。史稱善德主有慧性。眞德主長七尺。垂手過膝。</text>
<title>[詠東史]其二百二十六</title>,<text>忠勇丕寧志不羣。死於知己感三軍。有子擧眞奴合節。一時幷命却收勳。眞德主元年。百濟圍茂山等三城。金庾信拒之。苦戰力竭。謂丕寧子曰。歲寒知松栢。今日事急矣。非子誰能奮礪激衆心乎。丕寧子語其奴合節曰。今日當上爲國家。下爲知己死。爾與子擧眞收吾骨。格殺數人而死。擧眞曰。見父之死。何忍偸生。突陣亦死。合節亦交鋒死。三軍感激。齊奮擊之。濟兵大敗而歸。</text>
<title>[詠東史]其二百二十七</title>,<text>拔城斬敵夙心諧。品釋及妻好返骸。能報向時大野役。千秋庾信果誰儕。新羅金庾信伐百濟拔十二城。斬二萬餘級。返品釋及妻金氏之骨。</text>
<title>[詠東史]其二百二十八</title>,<text>泉蓋只知賂莫如。不知唐帝異於渠。前却白金後美女。難將小計止兵車。蘇文遣使謝。獻二美女不受。復議伐勾麗。</text>
<title>[詠東史]其二百二十九</title>,<text>年年長事伐勾麗。不滅勾麗不戢師。應懲一戰玄花落。只遣將軍未學隋。明年。遣牛進達，李世勣伐勾麗。世勣破南蘇。進達拔石城。又明年。遣薛萬徹伐勾麗。</text>
<title>[詠東史]其二百三十</title>,<text>二十餘年兩帝俱。將軍李薛又劉蘇。畢竟縱能平一域。死亡相繼獨何辜。太宗高宗。遣將李勣，劉仁願，蘇定方，薛仁貴等。連伐勾麗。</text>
<title>[詠東史]其二百三十一</title>,<text>春秋一語乞唐師。二十萬軍遂命之。窮黷勾麗猶未已。又征百濟不遲疑。新羅金春秋乞師於唐。討百濟。帝勑蘇定方。帥師二十萬攻之。</text>
<title>[詠東史]其二百三十二</title>,<text>永徽年號一車書。章服從華上請初。濟濟衣冠新制度。瞻星臺下拱辰居。金春秋又請改章服。以從華制。始行永徽年號。善德主時。作瞻星臺。</text>
<title>[詠東史]其二百三十三</title>,<text>手垂過膝七尺躬。藻思繡才又並工。煌煌十句太平頌。織錦爲紋遠表忠。眞德主自製太平頌十勾。織錦爲紋。遣使獻唐。</text>
<title>[詠東史]其二百三十四</title>,<text>義慈繼述武王爲。耽樂酗淫白日遲。都井泚河皆似血。樓高望海騁眸宜。義慈王作望海亭。淫酗耽樂。王都井水及泗泚河赤如血。</text>
<title>[詠東史]其二百三十五</title>,<text>能諫成忠是忠臣。被囚臨死又書陳。歷觀自古將亡國。必有忠臣浪殺身。百濟佐平成忠極諫。義慈怒囚之。成忠不食臨死上書。王不省。遂死獄中。</text>
<title>[詠東史]其二百三十六</title>,<text>相時占變度將然。死不忘君筆以宣。水據白江陸炭峴。莫令強敵着先鞭。成忠將死上書曰。忠臣死不忘君。願一言而死。臣觀時察變。必有兵革。敵兵若來。使陸不過炭峴。水不入白江。據險隘以禦之。</text>
<title>[詠東史]其二百三十七</title>,<text>狐入宮中鬼哭聲。萬蟆集樹市人驚。百濟偏多灾異記。犬嘷魚死又槐鳴。百濟將亡。衆狐入宮。一白狐坐佐平書案上。夜鬼哭。宮南路。蝦蟆數萬集樹上。市人相驚走。有僵死者。又犬如野鹿。至泗泚河。向王宮而吠。王都羣犬聚於路。或哭或吠。西海濱羣魚死。百姓食不能盡。宮中槐樹鳴。聲如人哭。</text>
<title>[詠東史]其二百三十八</title>,<text>鬼入大呼百濟亡。有文龜背地中藏。羅月新時濟月滿。分明此意示人詳。鬼入宮中。大號百濟亡百濟亡。忽入地掘得龜。背有文曰百濟同月輪。新羅如月新。</text>
<title>[詠東史]其二百三十九</title>,<text>滿缺新盈怒殺巫。新微滿盛更欣諛。恰如問命求占者。毁則疾之譽則愉。王問龜文。巫解曰同月輪者滿也。滿則。如月新者未滿也。未滿則漸盛。王怒殺之。或曰同月輪盛也。如月新微也。意者國家盛。新羅微乎。王悅。</text>
<title>[詠東史]其二百四十</title>,<text>勾麗被敵國垂傾。奚暇結連濟鞨兵。殃民適足危亡促。空取新羅四十城。新羅武烈王時。勾麗與百濟靺鞨連兵侵新羅。取三十三城。</text>
<title>[詠東史]其二百四十一</title>,<text>春秋與濟本深讎。及至爲君日夜謀。請來唐將如摧拉。猶復勞軍伐不休。武烈王求援於唐。帝遣程名振，蘇定方等救之。百濟又攻新羅獨山，桐岑等城。</text>
<title>[詠東史]其二百四十二</title>,<text>長春郞告唐兵期。壯義寺成冥福資。明知佛力送來否。何必糜財又奪時。武烈王欲伐百濟。請兵於唐。若有長春罷郞者曰。皇帝已命蘇定方等。將以明年五月伐百濟。因忽不見。王異之。創漢山州壯義寺。以資冥福。長春罷郞。甞戰死百濟者也。</text>
<title>[詠東史]其二百四十三</title>,<text>大總管行蘇定方。行軍總管是羅王。問誰爲副金仁問。十四萬兵自大唐。義慈王二十年。唐以蘇定方爲行軍大総管。金仁問副之。帥水陸兵十三萬。伐百濟。勑羅王爲行軍捴管。爲之聲援。</text>
<title>[詠東史]其二百四十四</title>,<text>舳艫千里自萊州。庾信會兵德物洲。義慈不但荒淫主。愎諫違謀敗是求。蘇定方等自萊州濟海。軍于德物島。羅王以太子法敏，上大等金庾信。率精兵五萬應之。</text>
<title>[詠東史]其二百四十五</title>,<text>炭峴白江國要衝。上流先據可爭鋒。英雄所見同前後。興首忠言惜不從。百濟佐平興首待罪竄外。王遣人問策。首曰白江炭峴。國之要衝。宜簡勇士往守。使唐兵不得入白江。羅人不得過炭峴。大王閉城固守。待其粮盡卒疲然後奮擊。破之必矣。大槩如成忠之說。左右皆曰首怨國。其言不可用。王不用首言。</text>
<title>[詠東史]其二百四十六</title>,<text>初何竄斥後何詢。反謂怨君復不遵。謬計盈廷還聽用。義慈心界苦紛繽。大臣等曰。莫若使唐兵入白江。沿流而不得方舟。羅軍升炭峴。曲徑而不得並馬然後縱兵擊之。如在籠之雞罹網之魚也。王曰然。</text>
<title>[詠東史]其二百四十七</title>,<text>倐過馬炭唐羅兵。階伯雖忠勢已傾。先殺其家身卒死。黃山千古永留名。大兵過白馬炭峴。直趍王都。王遣將軍階伯。帥死士五千拒之。階伯知必敗。盡殺家屬。至黃山。與羅兵戰。四合皆勝。然兵寡力盡。力戰死之。</text>
<title>[詠東史]其二百四十八</title>,<text>庾信平生正直身。反凶爲吉後前均。落星還上翔烏墜。可驗灾祥只在人。庾信前以落星還上。破毗曇等。至是進軍江口。有烏迴翔於定方營上。卜之曰必傷元帥。定方欲引兵止。庾信曰應天順人。伐至不仁。何不祥之有。拔神劒擬其烏。割裂而墜於座前。</text>
<title>[詠東史]其二百四十九</title>,<text>不用成忠悔義慈。當時不用果何爲。忠臣自古死無悔。只使其君悔莫追。唐羅兵薄城。王歎曰悔不用成忠之言。以至於此。</text>
<title>[詠東史]其二百五十</title>,<text>唐羅兵勢似風馳。乘勝薄城萬事悲。可憐父子宵潛遁。欲向熊津保暫時。義慈王與太子夜遁保熊津。詣定方降。</text>
<title>[詠東史]其二百五十一</title>,<text>大王浦裏錦爲帆。攀折巖花女手攕。國破還隨花落盡。行人指點落花巖。王宮諸姬走大王浦巖石上墜死。後人名其巖曰落花巖。</text>
<title>[詠東史]其二百五十二</title>,<text>名花昔照此巖濱。宮女紅顔相映頻。一朝玉碎多哀怨。只有巖花笑殺人。</text>
<title>[詠東史]其二百五十三</title>,<text>白馬江頭釣龍臺。釣龍餌馬定方才。運去神龍猶莫護。至今龍跡在巖苔。世傳定方攻百濟欲渡江。輒風雨晦冥。術者謂江龍護國。定方以白馬爲餌。釣出一龍。須臾閒霽。遂渡師伐之。有一石在江渚。有龍攫跡。故江曰白馬。石曰釣龍臺。</text>
<title>[詠東史]其二百五十四</title>,<text>降俘堂下義慈王。堂上羅王與定方。那免此時行酒辱。濟臣空有涕流滂。</text>
<title>[詠東史]其二百五十五</title>,<text>時維九月歲庚申。奏凱定方渡海辰。義慈以下俘歸幾。一萬二千九百人。</text>
<title>[詠東史]其二百五十六</title>,<text>百濟元無德可昌。只專強暴又淫荒。以斯傳歷亦云久。近七百年三十王。</text>
<title>[詠東史]其二百五十七</title>,<text>春秋積怒始應平。天子亦嘉茂績成。故地五分都督府。更留仁願鎭南城。唐分百濟故地。置熊津，馬韓，東明，金漣，德安五都督府。使郞將劉仁願留鎭泗泚城。以劉仁軌爲熊津都督。撫其餘衆。</text>
<title>[詠東史]其二百五十八</title>,<text>孫皓亡吳叔寶陳。墓傍命葬義慈身。好慰孤魂同異代。生前相慕死相鄰。</text>
<title>[詠東史]其二百五十九</title>,<text>其君仁又其臣忠。羅國難將百濟同。唐帝莫謀因伐彼。定方眞是不貪功。定方以義慈見。帝曰何不因伐新羅。定方曰。其君仁而愛民。其臣忠以事國。國雖小不可謀也。</text>
<title>[詠東史]其二百六十</title>,<text>麗鞨侵羅不識天。震雷星隕有由然。北漢解圍休謾訝。春秋能用冬陀川。勾麗與靺鞨合軍攻新羅述川城不克。移攻北漢山城。城主冬陀川多設兵機。激勵死守二十餘日。粮盡力疲。至誠告天。忽大星落於麗營。又有震雷之變。麗將疑惧解圍去。</text>
<title>[詠東史]其二百六十一</title>,<text>倚任良臣更不疑。文功武烈兩兼之。民樂年豐稱聖代。太宗廟號詎非宜。武烈王廟號太宗。</text>
<title>[詠東史]其二百六十二</title>,<text>錦裙換夢豈其然。姊自無緣妹有緣。國母子王元定命。區區買賣可回天。新羅太宗王妃文明王后金氏。庾信妹也。初其姊寶姬夢。登西岳坐旋。流遍國內。覺與文明言之。文明曰願買兄夢。因與錦裙爲直。後歸武烈。生六男。長卽文武王。</text>
<title>[詠東史]其二百六十三</title>,<text>福信迎豐舊部因。更圍仁願拒熊津。復收餘燼元非易。况又忌疑自殺臣。義慈子豊嘗質倭。百濟宗室福信。迎立爲王。據周留城。西北部皆應之。圍劉仁願於熊津。帝命劉仁軌討之。豊忌福信斬之。乞兵於倭以拒唐。仁願請益兵。又與庾信等二十八將軍擊之。遇倭兵於白馬浦口。庾信等四戰四捷。連燒闘艦四百。倭悉降。豊兵敗奔勾麗。</text>
<title>[詠東史]其二百六十四</title>,<text>周留旣據乞倭兵。拒轍螳蜋妄欲爭。仁軌奮威仁願繼。更兼庾信不難平。</text>
<title>[詠東史]其二百六十五</title>,<text>白馬艦燒倭悉降。豐兵旣敗走麗邦。任存沙吒更迎詔。塵靜野天波穩江。豊奔勾麗。獨任存城險粮多不下。又得黑齒常之，別部沙吒互爲形勢。帝下詔乃降。百濟悉平。</text>
<title>[詠東史]其二百六十六</title>,<text>熊津都督扶餘隆。百濟孱孫帝命崇。縱有羅王歃血誓。奈渠微弱畏居東。唐以義慈王子隆。爲熊津都督。與新羅釋憾。羅王與扶餘隆。盟于熊津。旣歃血埋牲幣。藏其書於祖廟。後唐加隆帶方郡王。令返國安輯餘衆。隆畏新羅不敢歸。寄治勾麗死。百濟遂絶。</text>
<title>[詠東史]其二百六十七</title>,<text>前爲都督後加王。安輯遺民命帶方。寄治麗國身仍死。無賴盟書太廟藏。</text>
<title>[詠東史]其二百六十八</title>,<text>溫祚爲邦尙暴強。風無仁厚俗無良。戰死四君弑死二。後王監戒可千霜。責稽王爲貊兵所害。汾西王爲刺客所殺。盖鹵王爲勾麗人所殺。聖王爲新羅人所殺。文周王爲解仇所弑。東城王爲苩加所弑。</text>
<title>[詠東史]其二百六十九</title>,<text>百濟旣平又伐麗。如何未滅詔班師。千里往還平壤路。空敎庾信設謀奇。帝遣蘇定方。領水陸三十五道兵伐勾麗。諭新羅王會伐。金庾信與金仁問等九將。率兵數萬。車載米租二萬四千餘石。赴平壤。冒險出死力。僅達會。有詔班師。庾信亦還。麗兵欲要擊之。庾信以鼓繫牛腰。桴繫牛尾。使掉擊。積柴草燃之。烟火不絶。若屯宿然。夜半潛行。麗兵追之。庾信諸將分擊敗之。</text>
<title>[詠東史]其二百七十</title>,<text>莫離支死繼男生。男建逐奔國內城。泉蓋終爲亡國祟。男生遣子導唐兵。蓋蘇文死。子男生代爲莫離支。其弟男建逐之。男生奔國內城。遣子獻誠于唐爲向導。</text>
<title>[詠東史]其二百七十一</title>,<text>李勣摠戎羅亦從。更兼仁貴作前鋒。拔城破柵圍平壤。不待彗星已告凶。勾麗王二十七年。唐以李勣爲遼東行軍大総管。徵兵新羅伐勾麗。薛仁貴爲前鋒。拔扶餘城。勣進拔大行城。破鴨綠柵。與羅兵圍平壤月餘。男建閉門拒守。以軍事委浮屠信誠。信誠密遣人詣勣。爲內應開門。勣遂拔之。男建自刺不死。王臧降。時彗星見於畢昴。許敬宗曰勾麗滅亡之兆也。</text>
<title>[詠東史]其二百七十二</title>,<text>哂他男建暗無雙。政委浮屠欲保邦。誰道信誠爲內應。開門坐看國王降。</text>
<title>[詠東史]其二百七十三</title>,<text>蘇文臣又寶藏君。運到亡時世事紛。八十將來滅八百。神人讖記已先云。勾麗秘記曰不及八百年。當有八十大將滅之。盖勾麗享國七百餘年。李勣年八十。</text>
<title>[詠東史]其二百七十四</title>,<text>朱蒙有甚德宜延。享國久長理杳然。興於攻伐亡攻伐。二十八君七百年。</text>
<title>[詠東史]其二百七十五</title>,<text>王臧以下執歸京。二十萬餘隨凱聲。五部九分都督府。安東都護薛留營。勣執王及子福男德男大臣等二十餘萬人以歸。分勾麗五部百七十六城。爲九都督府。四十二州百縣。置安東都護府於平壤。留薛仁貴爲都護以鎭之。</text>
<title>[詠東史]其二百七十六</title>,<text>政非己出恕王臧。封畀朝鮮復作王。纔至遼東還欲叛。潛通靺鞨太猖狂。帝以王臧政非己出。遣還爲朝鮮王。臧至遼東。與靺鞨潛通謀叛。帝召臧還。徙邛州而死。命葬頡利墓左。</text>
<title>[詠東史]其二百七十七</title>,<text>召臧遠徙死邛州。葬地還蒙帝渥優。義慈皓寶同歸後。頡利墓傍意更悠。</text>
<title>[詠東史]其二百七十八</title>,<text>勾麗俗雜鞨卑心。骨肉相殘又穢淫。一君戰死四君弑。有國千秋好作箴。慕本王爲杜魯所弑。次大王爲答夫所弑。烽上王爲助利所弑。故國原王爲百濟流矢所殺。榮留王爲泉蓋蘇文所弑。</text>
<title>[詠東史]其二百七十九</title>,<text>潛圖興復劒牟岑。安勝爲君故國心。縱附羅西金馬渚。唐官擅殺罪還深。勾麗劒牟岑欲圖興復。殺唐官人。迎立勾麗王庶子安勝于漢城。遣使請附于羅。羅王處之國西金馬渚。</text>
<title>[詠東史]其二百八十</title>,<text>奔羅安勝避唐師。反殺牟岑事可疑。羅君底意私相納。報德王封又妻之。帝遣將高侃討安勝。安勝殺劒牟岑奔羅。羅王冊爲報德王。妻以外妹。</text>
<title>[詠東史]其二百八十一</title>,<text>詔書難解獨無難。來汝牛頭驚且嘆。意盡文工掌詞命。賜名強首職沙湌。新羅有牛頭者。生而頭後有高骨。好讀書通義理。武烈王時。唐詔中有難解處。牛頭能解之。王驚喜問姓名。對曰臣本任那加良人牛頭也。王曰見卿頭骨。可稱強首。遂名之。使製謝表。文工而意盡。自是常主詞命。文武王拜沙飡。</text>
<title>[詠東史]其二百八十二</title>,<text>冶家女娶樂茹藘。貧賤糟糠不改初。如非學力寧知此。強首眞爲善讀書。強首甞娶冶家女。父母將以禮改娶之。強首不可。父怒曰兒有時名。以微者爲偶。不亦恥乎。強首曰糟糠之妻不下堂。貧且賤非所恥也。</text>
<title>[詠東史]其二百八十三</title>,<text>踐濟田禾據濟城。納麗叛衆戰唐兵。小邦輕犯天朝怒。王爵削時命將征。文武王請和於熊津都督。不聽。乃分遣諸將。攻下百濟八十餘城。又發兵踐百濟加林田禾。遂與唐兵戰於石城。斬五千餘級。以阿飡眞王爲都督。又與唐將及契丹靺鞨兵九戰皆克。帝怒削王爵。以劉仁軌爲雞林道大捴管。伐新羅。以王弟在京師者。仁問爲王遣歸。</text>
<title>[詠東史]其二百八十四</title>,<text>羅乞唐師戰濟麗。濟麗旣滅抗唐師。仁問爲王仁軌將。討兄立弟果何爲。</text>
<title>[詠東史]其二百八十五</title>,<text>羅君但欲以兵鏖。仁貴貽書語謾豪。戰則削王謝則復。小邦之利大邦勞。唐緫管薛仁貴遣僧琳潤。致書於羅王。劉仁軌攻七重城克之。羅王遣使謝罪。乃赦王復王爵。仁問至中路還入唐。</text>
<title>[詠東史]其二百八十六</title>,<text>爭地抗唐已不恭。義無必死以裨從。可憐元述生還後。父母如何並未容。唐將高侃等攻平壤。羅軍大敗。庾信子元述爲裨將。欲戰死。其佐鞚馬固止。隨大將微行入京。庾信曰不惟辱王命。亦負家訓。元述可斬也。王曰裨將不可獨罪。乃赦之。元述慚惧。不敢見父。遁於田野。及庾信卒。元述求見母。母曰爾旣不得爲子於先君。吾焉得爲爾母乎。遂不見。元述慟哭入太白山。後唐兵來攻買蘇。元述欲雪前恥。力戰有功。以不容於父母。不仕終其身。</text>
<title>[詠東史]其二百八十七</title>,<text>何來義相惑人間。浮石寺高太白山。宮室園池窮壯麗。珍禽怪獸供遊閒。文武王令僧義相作浮石寺於太白山。治宮室。聚四方珍禽怪獸。</text>
<title>[詠東史]其二百八十八</title>,<text>文武爲君無可稱。驕奢佚樂又耽僧。似夜日昏天狗隕。此時灾異信而徵。</text>
<title>[詠東史]其二百八十九</title>,<text>金鳧銅雀戒前塵。遺詔分明達理眞。東海之頭大石上。國王火葬與僧均。文武王遺詔曰。山谷遷貿。人代推移。吳王北山之墳。誰見金鳧之綵。魏主西陵之望。惟間銅雀之名。空勞人力。莫濟幽魂。火葬東海口大石上。</text>
<title>[詠東史]其二百九十</title>,<text>東海小山有竹竿。感恩寺下葉聲寒。晝分爲二宵爲一。作笛吹來海浪安。新羅東海中小山。有一竿竹。晝分爲二。夜合爲一。王使人取作笛。號萬波息笛。吹律而東海無波。小山在感恩寺下。</text>
<title>[詠東史]其二百九十一</title>,<text>萬波息笛笛聲淸。兵退病瘳驗雨晴。身後化龍遺國寶。語雖弔詭事堪驚。俗傳文武王死爲海中神龍。出此鎭護三韓之寶。吹此笛則兵退病愈。旱雨雨晴。風定波平。號萬波息笛。藏于月城天尊庫。傳爲國寶。</text>
<title>[詠東史]其二百九十二</title>,<text>金馬渚爲報德城。太文誅後又餘兵。討平舊地徵安勝。州郡縣分更定名。報德王安勝族子太文。據金馬渚謀反伏誅。餘衆殺官吏。據報德城以叛。遣將討平之。徙其餘衆於國南州郡。以其地爲金馬郡。徵報德王安勝。賜姓金。置州郡縣百濟舊地熊川武珍二州。泗泚發羅二郡。石山馬山孤山沙平四縣。</text>
<title>[詠東史]其二百九十三</title>,<text>從祀學宮自薛聦。扶興正道賴斯功。九經能以方言解。吏札兼將俚語通。</text>
<title>[詠東史]其二百九十四</title>,<text>花王深謝白頭翁。諷諭丁寧有薛聦。能請書紳高秩擢。神文亦是聖君風。聦曰花王之始來。一佳人名薔薇。朱顔玉齒。願薦枕香帷。有一丈夫名白頭翁。曰爲君者莫不親近老成而興。昵比妖艶而亡。神文王愀然曰。請書之以爲戒。遂擢聦高秩。</text>
<title>[詠東史]其二百九十五</title>,<text>官箴親作戒初勤。下令求言過欲聞。借問有誰論闕失。果能聽用不歸文。聖德王作官箴戒百官。令羣臣各言闕失。</text>
<title>[詠東史]其二百九十六</title>,<text>太宗之女發翰妻。落髮爲尼良可悽。封以夫人租歲賜。舊功不忘及深閨。庾信妻爲尼。聖德王曰。今中外平安高枕無憂。太大角干之賜也。夫人儆戒相成陰功亦多。寡人不忘于心。乃封爲夫人。歲賜租一千石。</text>
<title>[詠東史]其二百九十七</title>,<text>太伯山東大祚榮。盡收麗燼事兼幷。如何渤海封王後。天子還憂靺鞨兵。渤海靺鞨酋長大祚榮。據大伯山。東勾麗餘燼。稍稍歸之。乃建國號震國。地方千里。有兵數萬。盡得扶餘沃沮朝鮮諸國之地。唐封爲渤海郡王。</text>
<title>[詠東史]其二百九十八</title>,<text>庾信鴻功享太平。允中寵擢且休爭。千石歲租絶影馬。妻孫俱感被恩榮。帝以靺鞨越海入冦。諭聖德王擊渤海。又曰聞舊將金庾信孫允中之賢可爲將遣之。王命允中等四將伐渤海。無功而還。王擢允中爲大阿湌。王親屬嫉之。王曰寡人與卿等共享太平。庾信之功也。若遐棄。非善善及子孫之義也。遂賜絶影島馬一匹。</text>
<title>[詠東史]其二百九十九</title>,<text>褒嘉向德草茅蹤。紀石賜租奬孝恭。如何崇奉皇龍寺。五十萬斤鑄佛鐘。聖德王賜孝子向德租三百斛。命有司立石紀之。大鑄佛鐘於皇龍寺。重四十九萬七千五百八十斤。</text>
<title>[詠東史]其三百</title>,<text>共誓栢陰憶闘碁。如何錄績反如遺。枯樹復蘇君莫怪。帖歌以後爵縻之。孝成王在潛邸。與信忠圍碁栢樹下。謂曰他日我不忘汝。汝亦不改貞操。所有負者有如此栢。王卽位。錄功臣而遺信忠。信忠作歌帖於栢樹。樹忽枯。王得歌大驚曰。幾忘乎角弓矣。召賜爵。栢乃蘇。</text>
<title>[詠東史]其三百一</title>,<text>眞興剃髮太乖常。文武孝成轉益荒。燒柩已非人所忍。東溟散骨更何狂。孝成王遺命燒柩散骨東海。</text>
<title>[詠東史]其三百二</title>,<text>天子蒙塵劒外孤。泝江東使謁成都。誠心事大應嘉乃。十韻宸章手札俱。時玄宗幸蜀。景德王遣使泝江至成都朝貢。帝親製十韻詩手札賜王。</text>
<title>[詠東史]其三百三</title>,<text>景德君臨治敎休。置官國學有嘉猷。簪紳糾正留貞察。郡縣條分定九州。景德王置國學諸業博士助敎。置貞察。糾正百官。置天文博士。定九州。曰尙州，良州，康州，漢州，朔州，溟州，熊州，全州，武州。小京五。郡縣四百五十。</text>
<title>[詠東史]其三百四</title>,<text>痼弊當時奉佛僧。大雷震擊每頻仍。十六梵宮誠快事。緣何又及眞平陵。景德王時大雷電。震眞平王陵。又震佛寺十六所。</text>
<title>[詠東史]其三百五</title>,<text>李純處義有難知。君自轉圜臣自離。棄官逃佛初何意。忽入諫爭又可疑。景德王時。大奈麻李純。嘗有寵於王。一朝棄官爲僧。累徵不出。聞王好樂。詣宮門極諫。王爲之停樂。引正室論說數日。</text>
<title>[詠東史]其三百六</title>,<text>乾運幼冲母聽朝。是時國勢劇漂搖。戱遊無度淫聲色。層疊天灾與物妖。惠恭王年八歲。太后攝政。</text>
<title>[詠東史]其三百七</title>,<text>旋風庾信墓中升。塵霧直馳始祖陵。如聽泣嘆兼告訴。國家大變此其徵。惠恭王時。金庾信墓旋風忽起。至始祖味鄒王陵。塵霧暗冥。若有哭泣悲歎之聲。或如告訴之音。王懼致祭庾信。謝過。</text>
<title>[詠東史]其三百八</title>,<text>不修德政但聽神。祭墓責躬欲濟屯。寶田更置鷲仙寺。只此可能免鬼嗔。王爲庾信。置寶田于鷲仙寺。</text>
<title>[詠東史]其三百九</title>,<text>始祖于金有味鄒。太宗文武祀千秋。不待惠恭崇五廟。新羅朴氏達羅休。惠恭王始立五廟。味鄒王爲金氏始祖。太宗王，文武王平麗濟。有大功德。爲不遷之主。並祖禰爲五廟。朴氏止於阿達羅王。自伐休王。昔金互立。</text>
<title>[詠東史]其三百十</title>,<text>金巖敏才學中州。遁甲陰陽妙莫儔。殊方銜命歡唐使。日本雖強不敢留。金巖庾信曾孫。性聦敏。入唐就師。學陰陽家術。自述遁甲立成法。及還爲執事侍郞。鎭浿江。敎以六陣兵法。人皆便之。惠恭王時聘日本。日本主知其賢欲留之。會唐使來相見甚歡。日本主以巖爲大國所知。不敢留。</text>
<title>[詠東史]其三百十一</title>,<text>聚衆圍宮有志貞。果然灾異不虛生。若非綱紊人心叛。亂逆何由敢肆行。惠恭王淫于聲色。戱遊無度。綱紀紊亂。灾異屢見。人心離叛。伊飡金志貞作亂圍王宮。</text>
<title>[詠東史]其三百十二</title>,<text>良相擧兵討志貞。義憑誅逆意非誠。后王縱被亂軍害。千古焉逃簒弑名。上大等金良相。與敬信擧兵。誅志貞等。王與后妃爲亂兵所害。良相自立爲王。是爲宣德王。</text>
<title>[詠東史]其三百十三</title>,<text>弑君自立大綱乖。天下曾無義士懷。得非生未明其罪。死後燒棺復散骸。宣德王遺詔燒柩散骨東海。</text>
<title>[詠東史]其三百十四</title>,<text>欲立周元衆議堅。誰知敬信入宮先。莫道餘山能解夢。北川忽漲豈非天。宣德王薨。羣臣欲立王族子周元。周元第在京北二十里。會天雨川漲不得渡。議者曰。今日暴雨。天其或者不欲立周元乎。上大等敬信德望素高。遂立之。或曰初周元爲上宰。敬信爲二宰。夢脫幞頭着素笠。把十二絃琴。入天官寺井中。占之不吉。阿飡餘山曰。脫者人無居上也。素笠冕旒之兆。十二絃琴。十二世孫傳世之兆。入天官井。入宮禁之瑞也。敬信曰上有周元。餘山曰請密祀北川神。從之。果以川漲先入宮。敬信奈勿王十二世孫也。是爲元聖王。</text>
<title>[詠東史]其三百十五</title>,<text>元聖以前射選人。科名始設讀書身。從此仍爲取士法。可嘆流弊啓千春。前此使以射選人。元聖王始設讀書出身科。</text>
<title>[詠東史]其三百十六</title>,<text>上中下讀定儒科。三史五經曁百家。幼學壯行應未易。偏私請托果如何。</text>
<title>[詠東史]其三百十七</title>,<text>金生八十尙揮毫。不仕隱居又是高。天下爭傳行隷草。神才眞是筆中豪。</text>
<title>[詠東史]其三百十八</title>,<text>良相初頭敬信俱。志貞討後跡差殊。燒柩縱緣家法繼。誘衷無乃被天誅。元聖王敬信遺命燒柩。</text>
<title>[詠東史]其三百十九</title>,<text>昭聖王妃惡姓同。父名強拆冒他宗。羅朝自古行禽獸。吳孟子爲緦小功。昭聖妃金神述之女。惡同姓。以父名神爲申氏。</text>
<title>[詠東史]其三百二十</title>,<text>伽倻山壯列蒼屛。海印寺高護佛靈。勞費當時凡幾許。至今留貯大藏經。</text>
<title>[詠東史]其三百二十一</title>,<text>哀莊政事苦難知。作寺胡爲又禁之。石立㙮撞塩庫吼。史書不絶定因誰。哀莊王作海印寺。又禁立佛寺。禁佛寺用金銀錦繡。牛頭州有石自起立。望海寺二塔相擊。西九城塩庫鳴。聲如牛。</text>
<title>[詠東史]其三百二十二</title>,<text>輔幼彥昇問幾春。親爲叔父義君臣。攝政不如自主政。弑王殺弟立其身。哀莊王立時年十三。叔父彦昇攝政。十年弑哀莊。且殺其弟。自立。</text>
<title>[詠東史]其三百二十三</title>,<text>忠恭心病祿眞詳。不待針砭可復常。用材宰相同工匠。藥石言加龍齒湯。憲德王時。上大等忠恭坐政事堂注擬。請托坌集。莫能擧措。感疾。醫曰病在心臟。須服龍齒湯。侍郞祿眞曰不須砭石。可一言理之。梓人作室。大小偃植。各安所施然復大廈成。宰相爲政。高下內外。皆得其人然後王政成。今則不然。循私滅公。爲人擇官。愛之不才必進。憎之有能必斥。取舍勞其心。是非亂其志。不獨害於國。爲之者亦病矣。若其杜貨賂之門。絶請托之路。如衡如繩。不可枉以輕重曲直。則國家和平。身亦不勞。何必區區於服餌乎。</text>
<title>[詠東史]其三百二十四</title>,<text>忠恭能悅祿眞言。入告還應欲正源。只使儲君聞至論。更無奬擢降殊恩。忠恭悅入朝。爲王誦之曰。祿眞之言。同於藥石。豈止飮龍齒湯而已哉。王使往告太子。太子入賀。</text>
<title>[詠東史]其三百二十五</title>,<text>偏私賂請錮心身。取舍愛憎亂僞眞。安得盡將諸吏部。滌他膓胃使官人。</text>
<title>[詠東史]其三百二十六</title>,<text>興德爲君差可嘉。申明冠服更麾奢。最憐發政施仁處。孤寡耆年惠澤加。興德王禁奢侈。申冠服之制。廵幸國南州縣。存問耆老孤寡。賜穀布有差。</text>
<title>[詠東史]其三百二十七</title>,<text>郭巨埋兒得釜金。嗟哉孫順又於今。天賜石鍾君賜米。年年三十寵優深。新羅民孫順。傭作養母。謂妻曰兒奪母食。將埋之。負兒至北郊掘土。忽得石鐘。形甚奇。聲舂容。妻曰得此異物。殆兒之福。不可埋也。順從之。王曰昔郭巨埋子。天賜金釜。今孫順埋兒。地出石鐘。皆孝感所致。歲賜米三十石。</text>
<title>[詠東史]其三百二十八</title>,<text>悌隆爭立與均貞。陽立均貞已正名。擧衆圍宮還大亂。弑均貞者是金明。興德王薨無嗣。從祖弟均貞。從祖弟之子悌隆爭立。金陽與祐徵奉均貞立之。侍中金明圍王宮弑均貞。立悌隆。是爲僖康王。明又弑之而自立。</text>
<title>[詠東史]其三百二十九</title>,<text>旣弑均貞立悌隆。如何又弑據王宮。再弑其君仍自立。悖凶如此詎能終。</text>
<title>[詠東史]其三百三十</title>,<text>祐徵能勵卧薪心。淸海收兵上帝臨。更與金陽同討賊。金明誅死理終諶。均貞子祐徵收餘兵。往投淸海大使張保臯。謀復父讐。禮徵良順亦歸。金陽亦募兵入淸海。奉祐徵。討金明誅之。</text>
<title>[詠東史]其三百三十一</title>,<text>禮徵迎入祐徵來。旋發背疽亦可哀。無乃是時羅運促。歷年繼序每相催。禮徵等迎立祐徵。在位四月。瘡發背薨。</text>
<title>[詠東史]其三百三十二</title>,<text>鄭年才勇保臯知。不念舊嫌是得宜。可惜怨王違昔約。被誅亦以坦無疑。張保臯，鄭年皆善戰不相下。俱入唐。無敢敵者。後保臯還國得鎭。年失職飢寒。就食於保臯。保臯與之飮極歡。聞變。分兵五千。付年討賊。初神武王投淸海鎭。與保臯約。苟得復讐。當以卿女配我子。至文聖王欲納女。羣臣諫止。保臯怨王據鎭叛。閻長佯叛投保臯。保臯愛其勇。無所疑。與之飮。及醉。奪保臯劒斬之。</text>
<title>[詠東史]其三百三十三</title>,<text>必先妖孼國將亡。歷攷史書理可詳。五虎入宮三日並。羅朝運訖足堪傷。</text>
<title>[詠東史]其三百三十四</title>,<text>善觀善對有膺廉。謂見三人美行兼。圭復此言難可得。不驕不侈復能謙。憲安王會羣臣於臨海殿。王族膺廉年十五。王曰汝見善人乎。對曰臣見三人。一勳閥子弟而不先人自下。一家富而被服不侈。一勢榮而驕氣不形。王曰朕閱人多矣。無如膺廉。以長女妻之。是爲寧花夫人。</text>
<title>[詠東史]其三百三十五</title>,<text>憲安亦是善觀人。來汝膺廉意轉親。公主妻之猶未已。更留遺命俾居辰。憲安王無嗣。遺命立膺廉。是爲景文王。</text>
<title>[詠東史]其三百三十六</title>,<text>不論同姓已成風。駙馬何嫌宗室中。若使膺廉曾異姓。應如昔氏與之公。</text>
<title>[詠東史]其三百三十七</title>,<text>寧花兄弟似皇英。大位相傳故事明。景文應欲追堯舜。故納次妃以曲成。景文王納寧花夫人弟。爲次妃。</text>
<title>[詠東史]其三百三十八</title>,<text>羅王遊樂鶴城從。失道迷茫曀霧重。至今人說開雲浦。昔日憲康禱海龍。憲康王出遊鶴城。還至海浦。忽雲霧冥曀。迷失道。日官云東海龍所變也。乃禱海神。爲龍創望海寺。雲開霧散。因名開雲浦。</text>
<title>[詠東史]其三百三十九</title>,<text>詭服奇形號處容。凝歌獻舞大王從。級干賜爵還多事。不識他山石可攻。有異人處容詣王前歌舞。奇形詭服。從王入京。王賜爵級干。</text>
<title>[詠東史]其三百四十</title>,<text>衣巾詭異四神人。歌舞導王底事因。智理多逃都破破。分明諷警意含眞。又有四神人衣巾詭異。形容可駭。不知所從來。歌舞駕前。云智理多逃都破都破等語。盖謂以智理國者多逃而都邑將破。故歌以警之。時人不知。反以爲瑞。或云地神山神也。</text>
<title>[詠東史]其三百四十一</title>,<text>此時亦已諂風昌。不解其歌反謂祥。鮑石亭兼望海寺。君臣耽樂日爲常。</text>
<title>[詠東史]其三百四十二</title>,<text>月上樓登風物奇。邊寧民足可遊嬉。臣稱聖德君嘉乃。氣象好時國勢危。憲康王登月上樓。謂侍中敏恭曰。聞民間覆屋以瓦不茅茨。炊飯以炭不薪樵。有諸。對曰歲登民足。邊境寧謐。市井歡樂。皆聖德所致。王欣然曰實賴卿等輔佐之力。</text>
<title>[詠東史]其三百四十三</title>,<text>臨海殿高日永春。朝廷無事燕羣臣。君王倚醉彈琴罷。左右歌詞競艶新。王燕羣臣於臨海殿。酒酣王鼓琴。左右各進歌詞。極歡而罷。</text>
<title>[詠東史]其三百四十四</title>,<text>十二入唐隨海船。登科十八亦靑年。黃巢檄草高騈幕。天下奇才果孰肩。崔致遠字孤雲。一字海雲。沙梁部人。十二隨海舶入唐。尋師力學。十八登第。爲侍御史內供奉。及黃巢叛。爲高騈從事。檄文狀牒。俱出其手。巢見檄。不覺下床。自此名振天下。</text>
<title>[詠東史]其三百四十五</title>,<text>廿八東歸奉詔遙。世多疑忌跡還超。百里何能展驥足。謾陳時務十餘條。憲康王十一年。致遠奉帝詔東還。時年二十八。王留爲侍讀。兼翰林學士兵部侍郞。欲展所蘊。而政衰多疑忌。不能容。出爲太山太守。眞聖主時。爲富城太守。進時務十餘條。王以爲阿飡。自傷不遇。無復仕進意。自放山水間。若慶州南山，剛州氷山，陜州淸凉寺，智異山雙溪寺，合浦縣月詠臺。皆其遊玩之所。後挈家隱伽倻山。與母兄浮屠賢俊及定玄師。結爲道友以終老。太山郡今泰仁縣。富城郡今瑞山郡。</text>
<title>[詠東史]其三百四十六</title>,<text>孤雲身世似孤雲。出峀不堪持贈君。世亂還東東亦亂。靑山綠水我心欣。</text>
<title>[詠東史]其三百四十七</title>,<text>平生蘊抱未曾施。供奉翰林夢裏疑。欲知妙歲文章驗。請看顧雲送別詩。孤雲將還。學士顧雲送以詩曰。十二乘舟渡海來。文章感動中華國。十八橫行戰詞苑。一箭射破金門策。</text>
<title>[詠東史]其三百四十八</title>,<text>雞林黃葉鵠靑松。時事傷心歸興濃。飄然一入伽倻裏。夫子宮中享祀從。致遠知新羅將亡。有雞林黃葉鵠嶺靑松之句。</text>
<title>[詠東史]其三百四十九</title>,<text>善德司晨已可嘆。繼承眞德又心寒。定康看作傳家法。遺命胡爲女弟曼。定康王無嗣。遺命曰。女弟曼天資明銳。卿等宜倣善德眞德故事立之。</text>
<title>[詠東史]其三百五十</title>,<text>司似牝雞淫似狐。政謨於汝更何誅。魏弘縱死還無惜。天下元多美丈夫。眞聖主淫穢瀆亂。素與角干魏弘通。常入內用事。弘死。潛引年少美丈夫私之。授以要職。佞幸肆志。貨賂公行。紀綱壞弛。盜賊蜂起。</text>
<title>[詠東史]其三百五十一</title>,<text>高居君位與民歡。穢亂宮闈國事殘。此時年少美男子。不患不能得好官。</text>
<title>[詠東史]其三百五十二</title>,<text>佞幸專權貨賂行。政荒民怨盜縱橫。阿誰學得賓王檄。譏謗當時榜路程。有人譏謗時政。榜於朝路。或告曰必文人不得志。大野隱者王巨仁所爲。命下獄將誅之。</text>
<title>[詠東史]其三百五十三</title>,<text>隱者巨仁枉見疑。可憐繫獄待誅夷。鄒衍于公數句語。詩成寃憤壁書悲。巨仁憤怨作詩。書獄壁曰。于公痛哭三年旱。鄒衍含悲五月霜。今我幽愁還似古。皇天無語但蒼蒼。是夕忽震雷雨雹。主惧釋之。</text>
<title>[詠東史]其三百五十四</title>,<text>雨雹震雷似旱霜。皇天莫道但蒼蒼。主心一懼囚仍釋。勝似古時枉死亡。</text>
<title>[詠東史]其三百五十五</title>,<text>弓裔生時亦有徵。屬天白氣似虹升。重午以生生有齒。不如只作善宗僧。弓裔憲安王庶子。生時屋上有素光若虹。上屬天。日官奏兒以五月五日生。生而有齒。且光焰異常。不利於國。王命勿擧。使者投之樓下。乳母竊捧之。手觸眇一目。抱而逃。年十餘。祝髮爲僧。號善宗。</text>
<title>[詠東史]其三百五十六</title>,<text>投下高樓賴乳婆。手掁目眇跡仍遐。後來叛國徒爲亂。恨不當時殺了他。</text>
<title>[詠東史]其三百五十七</title>,<text>祝髮如何不老僧。牙籤落鉢詑奇徵。聚衆忽思乘亂起。竹箕原吉遍依憑。弓裔自稱彌勒佛。不拘僧律。軒輊有膽氣。有鳥銜牙籤落鉢中。書王字。頗自負。見國家衰亂。潛聚黨。初投竹州賊箕萱。不禮之。棄去從北原賊梁吉。吉委任之。分兵東略地。累戰輒勝。北原今原州。</text>
<title>[詠東史]其三百五十八</title>,<text>羅王畫像劒興州。國號後麗得意秋。渠身自是羅王子。何事爲麗志復讎。弓裔初都松岳。自稱後高勾麗。甞怨新羅請兵於唐。滅勾麗。常曰吾必爲高勾麗復讐。興州寺壁上。見新羅王畫像。拔劒擊之。</text>
<title>[詠東史]其三百五十九</title>,<text>甄萱不過叛逋徒。來乳胡爲彼於菟。始知不必膺天命。嘯聚一時亦暗扶。萱尙州人。本姓李。父阿慈介耕野。母饁之置萱林木下。虎來乳之。年十五。自稱甄萱。從軍入京。見女主淫昏。民飢盜熾。潛懷異志。嘯聚亡命。劫略州縣。仍投北原賊梁吉。襲武珍。自立爲王。西略至完山曰。吾原王國之始。馬韓先起。百濟開國。傳世六百。爲新羅所滅。予欲雪義慈宿憤。遂都完山。國號後百濟。</text>
<title>[詠東史]其三百六十</title>,<text>民飢政亂起風塵。聚衆五千襲武珍。自改姓甄稱後濟。未知於濟有何親。</text>
<title>[詠東史]其三百六十一</title>,<text>後濟後麗裔及萱。報讎雪憤各爲言。想渠恥作無名盜。強托舊邦使己尊。</text>
<title>[詠東史]其三百六十二</title>,<text>松嶽初都摩震名。鐵圓徙後泰封更。三改元年分百職。此時弓裔好橫行。裔攻取浿西道及漢州三十餘邑。國號摩震。後改泰封。徙都鐵原。初紀元武泰。設百官。又改元聖冊。又改水德萬歲。</text>
<title>[詠東史]其三百六十三</title>,<text>自立爲王甄與弓。俱投梁吉各爭雄。一從萱據完山後。赤袴西南賊嘯風。賊起國西南。至京西部。赤其袴以自識。屠害州縣。</text>
<title>[詠東史]其三百六十四</title>,<text>眞聖自知罪不容。遂將大位付靑宮。十年女主今雖退。無補民窮與盜蜂。主立憲康王庶子嶢爲太子。十一年禪位。</text>
<title>[詠東史]其三百六十五</title>,<text>朴氏止於阿達羅。相傳金姓歷年多。畢竟國人迎遠裔。始知天理妙無差。阿達羅王後朴氏遂絶。至孝恭王無嗣。國人立阿達羅遠孫景暉。是爲神德王。</text>
<title>[詠東史]其三百六十六</title>,<text>龍顔日角聖君生。滿室神光松嶽城。天遣道詵來致命。待公弘濟一言明。王建父隆與妻韓氏。築室松岳之南。僧道詵來憇門外。謂隆曰明年當生貴子。果以憲康王三年丁酉正月生建。神光紫氣滿室。龍顔日角。方頤廣顙。器度雄深。年十七。道詵復至請見曰。三季蒼生待公弘濟。因告出師置陣地利天時之法。建年二十。隆說裔曰大王若欲王朝鮮肅愼之地。莫如先城松岳。裔從之。使建爲城主。</text>
<title>[詠東史]其三百六十七</title>,<text>明珠異夢降神僧。禪戒親傳惠徹曾。白雞山裏玉龍寺。宴坐忘言子獨能。道詵姓金。新羅靈巖人。太宗王孽孫。母姜氏夢。人遺明珠一顆。使呑之有娠。旣育。夙成異凡兒。祝髮遊山。受禪戒於惠徹智藏。廓爾超悟。遊無定所。至興陽縣白雞山玉龍寺。愛其幽勝。改葺堂宇。宴坐忘言三十五載。終年七十二。</text>
<title>[詠東史]其三百六十八</title>,<text>種穄種麻語頗奇。鏡書塔夢競追隨。麗朝遂作傳家訓。五百年來治雜夷。初道詵見隆曰。種穄之田。何以種麻。遂與登鵠嶺曰。此地明堂。明年必生聖子。宜名王建。隆從其言。俗謂延慶宮基。爲老鼠下田形云。建甞夢見九層金塔立海中。自登其上。唐商客王昌瑾。見一老人買古鏡。隱隱有細字。云上帝降子於辰馬。先操雞後搏鴨。又曰二龍見。一則藏身靑木中。一則現形黑金東。昌瑾獻之。宋含弘等解之曰辰馬。辰韓馬韓也。靑木松也。黑金鐵也。鐵圓之謂也。雞鴨。王公先得雞林。後收鴨綠之意也。</text>
<title>[詠東史]其三百六十九</title>,<text>操雞搏鴨命由天。靑木黑金理頗玄。亂世姦雄渾不識。強將智力欲爭先。</text>
<title>[詠東史]其三百七十</title>,<text>弓裔虐猜恣毒痡。日殲數百信讒誣。獨也不能害王建。天應送爾作先驅。</text>
<title>[詠東史]其三百七十一</title>,<text>位冠百僚績屢新。每求外鎭爲全身。古來亂世多賢俊。懼禍畏讒幾箇人。建畏讒不樂居位。每求出鎭。</text>
<title>[詠東史]其三百七十二</title>,<text>泰封凶虐日層滋。撞殺其妻並兩兒。笑他彌勒觀心法。不識人心屬建時。裔常云我得彌勒觀心法。能知人奸謀。動以叛逆構人。日殺數百。其妻康氏正色諫。裔怒。以烈火燒鐵杵。撞其陰殺之。幷殺其兩兒。</text>
<title>[詠東史]其三百七十三</title>,<text>申卜洪裴夜共尋。夫人亦自帳中深。提甲一呼爭鼓譟。人心所在卽天心。泰封將洪儒，裴玄慶，申崇謙，卜智謙等。夜詣建第。密謀推戴。建拒之。夫人柳氏從帳中出曰。聞諸公議。妾猶奮發。况大丈夫乎。提甲以被之。諸將扶擁而出。國人先至宮門。鼓譟以待者萬餘人。</text>
<title>[詠東史]其三百七十四</title>,<text>驚出北門隻影逋。可憐弓裔安歸乎。豪時鐵國曾無敵。窮處斧民亦足誅。裔聞變驚曰。王公得之。吾事已矣。出北門亡走。爲斧壤民所害。</text>
<title>[詠東史]其三百七十五</title>,<text>三韓統合整乾坤。國號高麗天授元。弘濟蒼生非不美。貽謨只恨未澄源。建卽位。國號高麗。改元天授。</text>
<title>[詠東史]其三百七十六</title>,<text>移都松嶽壯王居。奉佛惟先發政初。十寺糜財標俗尙。八關設會化州閭。高麗移都松岳。陞爲開州。改鐵圓爲東州。以平壤爲西京。創法王王輪等十寺于都內。兩京塔廟之肖像廢缺者。並令修葺。設八關會。</text>
<title>[詠東史]其三百七十七</title>,<text>名騘絶影有何徵。旣獻復還苦不恒。徒古此流惟信讖。一聞某讖便依憑。萱獻絶影島騘馬一匹。後聞讖云絶影名馬至。百濟亡。乃悔之使人請還。麗王笑而許之。</text>
<title>[詠東史]其三百七十八</title>,<text>景哀淫縱更堪嗟。鮑石亭高樂事多。一曲繁華長夜飮。何如昔日後庭花。王淫縱無道。與宮人左右出遊鮑石亭。令美人奏繁華之曲。時人比之後庭花。</text>
<title>[詠東史]其三百七十九</title>,<text>甄萱猝入可如何。驚罷繁華一曲歌。城南自有離宮邃。不患竄身忍頃俄。萱兵猝至。王與夫人走匿城南離宮。</text>
<title>[詠東史]其三百八十</title>,<text>逼王自殺辱王妃。子女寶珍盡取歸。縱兵更亂諸嬪妾。自古國亡似此稀。萱縱兵大掠。索王逼令自盡。強辱王妃。縱其下亂諸嬪妾。乃立金傅爲王。盡取子女百工兵仗珍寶以歸。</text>
<title>[詠東史]其三百八十一</title>,<text>金傅生丁國運頹。爲萱所立亦哀哉。英主此時難再復。况如敬順自庸才。</text>
<title>[詠東史]其三百八十二</title>,<text>討萱當日義旗揮。邀戰公山暫失機。賴有崇謙追紀信。麗王幸得脫重圍。麗王聞變。率精兵五千。邀萱於公山大戰不利。萱兵圍王急。大將申崇謙容貌酷似王。使王隱於礙藪。代乘王車。力戰死之。王遂得脫。追謚壯節。</text>
<title>[詠東史]其三百八十三</title>,<text>臨海殿頭宴兩王。泫然泣下語堪傷。興亡摠是天監德。羅運訖時麗自昌。羅王遣使麗王請相見。麗王以五十騎往。宴于臨海殿。羅王曰小國不天。爲甄萱椓喪。何痛如之。泫然泣下。</text>
<title>[詠東史]其三百八十四</title>,<text>豺虎視甄父母王。民情可見判興亡。古今此理昭昭驗。怪彼一時詑暴強。麗王會羅王留數旬而還。都人士女相慶曰。昔甄氏之來。如逢豺虎。今王公之至。如見父母。</text>
<title>[詠東史]其三百八十五</title>,<text>古昌郡下卽甁山。擊走甄萱拓地寬。金爲城主權張次。好取大匡大相官。麗王次古昌郡之甁山。與萱戰。萱敗走。東方州郡二十餘城皆降。以古昌城主金宣平爲大匡。權章張吉爲大相。陞其郡爲安東府。後三人並祀郡社。之後稱爲三太師廟。</text>
<title>[詠東史]其三百八十六</title>,<text>不傳神劒傳金剛。溺愛甄萱自取亡。古來捨長多生變。何况渠家事奪攘。萱有子十餘人。第四子金剛。身長多智。萱愛之欲傳位。伊飡能興與萱子良劒，龍劒等。勸其兄神劒作亂。立神劒爲王。幽萱於金山佛宇。殺金剛。以巴達等三十人守萱。童謠曰可憐完山兒。失父涕漣洏。萱在金山三月。飮醉守卒。與季男及嬖妾等奔羅州。麗王以海路迎之。待以厚禮。稱爲尙父。</text>
<title>[詠東史]其三百八十七</title>,<text>甄家三劒揔豺狼。更有能興鼓禍殃。金山佛寺幽其父。殺弟不饜簒位忙。</text>
<title>[詠東史]其三百八十八</title>,<text>可憐失父完山兒。果驗童謠板蕩時。飮醉守兵仍脫走。投降只是在高麗。</text>
<title>[詠東史]其三百八十九</title>,<text>海路迎萱已曲施。尊稱尙父又胡爲。若法先王聲討義。弑君大罪合誅夷。</text>
<title>[詠東史]其三百九十</title>,<text>羅王决意入開京。庭見稱臣禮具成。國君死社堂堂義。忍作降俘受寵榮。羅王以四方土地盡爲他有。不能自立。謀降高麗。王子諫曰。當與忠臣義士死守。力盡則同死社稷。豈宜以千年社稷。一朝輕與人乎。王曰不忍使無辜之民肝腦塗地。賫書請降。王子哭泣辭王。入皆骨山。倚巖爲屋。麻衣草食以終身。史失其名。麗王御天德殿。受庭見之禮。館于柳花宮。妻以長女樂浪公主。拜金傅爲政丞。封樂浪王。除新羅國爲慶州。新羅朴氏十王。昔氏八王。金氏三十七王。合五十五世。女主三人。共九百九十二年。</text>
<title>[詠東史]其三百九十一</title>,<text>千年宗社忽成丘。國除新羅是慶州。三立女君三易姓。䂓模秪足使人羞。</text>
<title>[詠東史]其三百九十二</title>,<text>新羅王子炳然心。史失其名義獨森。淸風千古誰能比。惟有漢家北地諶。</text>
<title>[詠東史]其三百九十三</title>,<text>父王不聽大經綸。慟哭拜辭矢隱淪。麻衣草食巖爲屋。皆骨山中了此身。</text>
<title>[詠東史]其三百九十四</title>,<text>樂浪主妻柳花宮。麗祖立妃敬順宗。曁孫又娶羅王女。羅祀雖亡外裔豐。金傅來降。麗祖甚喜曰。願結婚於宗室。以永舅甥之好。王曰我伯父福廉有女。德容雙美。可備內政。太祖娶之。是爲神聖王后。太祖孫景宗伷聘政丞公之女爲妃。是爲憲承王后。仍封政丞爲尙父。謚敬順。</text>
<title>[詠東史]其三百九十五</title>,<text>甄萱諸子窮降初。討罪賞功固不疎。三劒未能斬一劒。謾敎老賊憤生疽。萱旣投高麗。其壻朴英䂓致書於萱曰。若擧義兵。請爲內應。萱請兵於麗王曰。願仗威靈。以誅賊子。王討之。神劒等降。王責能興曰。始與良劒等謀。囚君父者汝也。誅之。流良劒龍劒。尋殺之。以神劒爲人所脅。且以歸命乞罪。特原之。授英䂓官。萱憤懣發疽死。</text>
<title>[詠東史]其三百九十六</title>,<text>天竺僧來有甚裨。躬迎法駕備威儀。殷鑑元知在夏世。麗謨胡更襲羅爲。</text>
<title>[詠東史]其三百九十七</title>,<text>橋下尙傳死槖駞。契丹無道恥連和。善辭不受斯猶可。結怨其如後患何。二十五年。契丹遺橐駞五十匹。王以爲無道之國。不足遠結爲鄰。流其使三十人于海島。繫橐駞萬夫橋下。皆餓死。因名其橋曰橐駞橋。無道云者。以契丹與渤海敗盟殄滅也。</text>
<title>[詠東史]其三百九十八</title>,<text>麗祖訓要著十條。詒謀垂裕一篇昭。如何反復丁寧語。只在燃燈創寺寮。</text>
<title>[詠東史]其三百九十九</title>,<text>祖訓永垂萬世綱。子孫不忘率由章。惠宗以後成家法。佛禍日新遂至亡。</text>
<title>[詠東史]其四百</title>,<text>麗祖詒謀十訓明。子孫惟意鮮能行。只是一條崇佛語。傳之世世揔由誠。</text>
<title>[詠東史]其四百一</title>,<text>謀立廣君譖堯昭。若明厥罪可誅梟。妻弟何須長公主。用強其勢使難搖。初太祖納大匡王䂓女。生一子曰廣州院君。䂓謀欲爲嗣。數譖王弟堯及昭。王知其誣。恩遇愈篤。䂓夜遣其黨。潛入卧內將弑之。王覺之一拳卽斃。不復問。後䂓又夜帶人。穴壁而入。王已知幾。潛徙他殿得免。亦不罪。以長公主妻昭。用強其勢。公主從母姓稱皇甫氏。長公主太祖女也。</text>
<title>[詠東史]其四百二</title>,<text>羅朝不避朞功親。以女配男麗滅倫。猶欲強追吳孟子。諱稱外姓倘欺人。自新羅多娶同姓。至犯朞功之親。至麗不改。後凡娶同姓。皆諱稱外氏。</text>
<title>[詠東史]其四百三</title>,<text>再謀弑逆是王䂓。頗怪惠宗任所爲。若道恢弘仍不問。如何成疾祟危疑。惠宗自有王䂓之變。危疑成疾而薨。史云多所疑忌。喜怒無常。羣小並進。內外嗟怨。</text>
<title>[詠東史]其四百四</title>,<text>王䂓謀弑太凶狂。未售前王又後王。一仗式廉誅得快。勝如疑忌政無常。規又欲弑新王堯。大匡王式廉謀竄䂓甲串。追斬之。</text>
<title>[詠東史]其四百五</title>,<text>尊崇舍利步人君。開國寺中敬奉勤。發丁更作西京闕。圖讖奇文有所云。王奉佛舍利。步至開國寺安焉。又以穀七萬石納諸寺院。信圖讖。將移都西京。發丁夫營宮闕。及薨。役夫喜躍。</text>
<title>[詠東史]其四百六</title>,<text>禳灾修德司天云。貞觀政要講讀勤。大風拔木眞爲警。能問能行可謂君。光宗昭立。大風拔木。王問禳灾之術。司天奏莫如修德。自是常讀貞觀政要。</text>
<title>[詠東史]其四百七</title>,<text>雙冀設科刱我東。賦詩頌策試才公。莫道文風從此盛。後來流弊轉無窮。後周人雙冀隨冊使來。以病留。王表請爲僚屬。授以文柄。因命知貢擧。試以詩賦頌及時務策。賜進士及第。文風乃興。科擧始此。</text>
<title>[詠東史]其四百八</title>,<text>創寺禁屠作治䂓。惠居爲傅坦文師。猜疑信譖偏多殺。佛法如何乃有斯。光宗十九年。創弘化遊巖三歸寺。以僧惠居爲國師。坦文爲王師。列置放生所。禁斷屠殺。而猜忌日甚。信譖多殺。讒佞得志。奴訴其主。子訴父母。一子伷亦自疑阻。人人疑惧。莫敢偶語。</text>
<title>[詠東史]其四百九</title>,<text>成宗下令直言求。承老上書爲國謀。二十八條無諱隱。當時能有採行不。上柱國崔承老上書陳五朝政化得失及時務二十八條。極言無諱。</text>
<title>[詠東史]其四百十</title>,<text>叔妃皇甫姪妃劉。外姓諱稱不識羞。弘德君妻何必取。絶其後嗣彼天由。光宗妃皇甫氏太祖女。成宗妃劉氏光宗女。史稱所謂劉后卽從姊妹。其失一也。嘗適弘德院君。今納爲妃。其失二也。尊崇失身者爲宗祀主。其失三也。雖致小康。後嗣遂絶。良有以也。</text>
<title>[詠東史]其四百十一</title>,<text>成宗美政史班班。廟社初新罷八關。創學求賢崇節義。置倉祈糓恤孤鰥。王祈糓于圜丘。配以太祖。耕籍田祀神農。配以后稷。立五廟社稷。以八關會雜技。不經罷之。創國子監。崇節義。求賢䘏民。京城及諸州府。各置義倉。咨十二牧曰。無滯獄訟。懋實倉廩。賑恤窮民。勸課農桑。輕繇薄賦。處事公平。</text>
<title>[詠東史]其四百十二</title>,<text>皇甫淫荒人盡夫。郁烝亦是自家謨。初旣不能嚴內外。薄施流竄又何迂。郁太祖第八子。景宗薨。妃皇甫氏出居私第。郁烝之有娠。王知之。流郁于泗水縣。妃生子詢。後爲顯宗。妃戴宗女。嘗夢登鵠嶺旋流入國中。盡成銀海。卜之。曰生子則王有一國。戴宗。成宗考。</text>
<title>[詠東史]其四百十三</title>,<text>莫禦遜寧只自𢥠。或言割地或言降。最是中間奇議在。欲投倉米大同江。契丹遣蕭遜寧侵高麗。聲言欲復高勾麗舊地。王議羣臣。或言乞降。或言割平壤以北與之。議開西京倉米。任百姓取之。餘者投大同江。侍郞徐煕曰。食足城可守。且食者民之命。寧爲敵所資。何可虛棄江中。</text>
<title>[詠東史]其四百十四</title>,<text>盈廷羣議謾爭奇。欲送丹營摠似癡。若非當日徐煕往。納地拜庭無不爲。王欲送大臣詣丹營議和。羣臣無應者。煕請自往。遜寧欲令拜於庭。煕曰兩國大臣相見。何得如是。遜寧許升堂行禮。又索還勾麗舊地。煕曰我國卽高勾麗之舊也。故號高麗都平壤。何以謂還。辭氣慷慨。遜寧知不可屈。遂許和而退。</text>
<title>[詠東史]其四百十五</title>,<text>陽賊私通郁亦烝。一兒何愛一何憎。大良君奉東朝命。神穴寺中勒作僧。詢旣長。封爲大良院君。太后皇甫氏與外族金致陽通。生子謀爲王。後忌大良君。逼令爲僧。出居三角山神穴寺。</text>
<title>[詠東史]其四百十六</title>,<text>太后致陽欲害詢。陰謀凶計及重宸。由來一女傾人國。幾致王金亂僞眞。太后數遣人謀害大良君。有老僧穴地匿詢。上置卧榻。以防不虞。及穆宗疾篤。致陽謀殺詢。仍欲作亂。王召蔡忠順曰。太祖之孫。惟大良君在。卿與崔沆盡心匡扶。勿使社稷屬異姓。</text>
<title>[詠東史]其四百十七</title>,<text>急召大良欲正名。乘時康兆又稱兵。將相無人渾可歎。任他廢立自橫行。穆宗送人迎大良君於神穴寺。仍徵西北面廵檢使康兆入衛。兆因先迎立大良君。逼王幷太后移忠州。遣人弑王於積城。又殺致陽父子。放太后于黃州。流太后親屬于海島。</text>
<title>[詠東史]其四百十八</title>,<text>兆行弑逆爲身謀。自謂立王功莫儔。快殺致陽父子後。却將太后放黃州。</text>
<title>[詠東史]其四百十九</title>,<text>麗朝家法欲無譏。姊妹至親每翟褘。顯宗旣納成宗女。又納敬章女作妃。顯宗納成宗女爲妃。後又納敬章太子女爲妃。敬章。戴宗第二子。</text>
<title>[詠東史]其四百二十</title>,<text>兆禦契丹問罪師。如何對敵却彈碁。穆宗靈魄猶能叱。只恨虜兵縛斬遲。契丹主遣使問前王之故。仍自將步騎四十萬。渡鴨綠江。王使康兆出鎭通州禦之。丹兵猝至。兆方與人彈碁。驚起怳惚。若見穆宗立其後。叱曰汝奴休矣。天伐詎可逃耶。兆卽脫鍪長跪曰死罪死罪。言未訖。丹兵縛兆去。丹主斬之。</text>
<title>[詠東史]其四百二十一</title>,<text>麗臣見敵但言降。賴有姜公克保邦。試看宸章告身後。偉勳殊寵世無雙。契丹進陷西京。羣臣議降。姜邯贊獨曰。當避其鋒。徐圖興復。勸王南幸。契丹陷京城。王遣使乞和。丹兵歸。王還都後。以邯贊爲西京留守。王手書告身後曰。庚戌年中有虜變。干戈深入漢江濱。當時不用姜公策。擧國皆爲左袵人。</text>
<title>[詠東史]其四百二十二</title>,<text>兪義奪田固未當。武臣作亂太凶狂。馴致後來仲夫變。世人可不戒氷霜。時百官祿俸不足。文臣皇甫兪義等建議奪京軍永業田。以充祿俸。武官頗不平。金訓，崔質等激衆怒。鼓譟闌入禁中。縛兪義，張延祐等捶撻垂死。請罷御史臺。三司文官。皆以武臣兼之。王重違衆志從之。流延祐兪義等。</text>
<title>[詠東史]其四百二十三</title>,<text>稱兵訓質勢如雷。遂罷文臣御史臺。顯宗應㥘前王事。一任凶鋒亦可哀。</text>
<title>[詠東史]其四百二十四</title>,<text>雲夢千秋好作柯。西京盃酒代干戈。王家自有誅兇劒。何必詭謀設網羅。時武臣用事。布列臺閣。朝綱紊亂。李子琳說王以雲夢之遊。王僞遊西京。宴羣臣。乘訓質等醉。執殺之。</text>
<title>[詠東史]其四百二十五</title>,<text>偉功邯贊龜州城。殲盡契丹十萬兵。迎凱綵棚顔有喜。金花親揷八枝明。契丹蕭遜寧率十萬兵來攻。王以姜邯贊爲上元帥。姜民瞻副之。屢戰大破丹軍。又戰於龜州。僵尸蔽野。生還者僅數千人。契丹前後出師。敗䘐之慘。未有甚於此時。邯贊凱還。王親逆於迎波驛。結綵棚宴將士。以金花八枝。親插邯贊頭。左執手右執酒。慰歎不已。進爵開國侯。食邑千戶。</text>
<title>[詠東史]其四百二十六</title>,<text>契丹大䘐已裭魂。千里烟塵靜塞垣。威讋德懷元上策。如何奉表願稱藩。龜州破丹之明年。遣使奉表如契丹。請稱藩。契丹遣使冊王。賜車服儀物。自是復行契丹年號。</text>
<title>[詠東史]其四百二十七</title>,<text>正學吾東溯以求。文昌侯又弘儒侯。瞻彼泮林夫子廟。兩賢從祀永千秋。</text>
<title>[詠東史]其四百二十八</title>,<text>文曲星來用濟艱。桑林雨禱澤霑寰。如何不守先王憲。三十年間復八關。姜邯贊衿州人。始生有大星隕于其家。及爲相。宋使來見。不覺下床拜曰。不見文曲星久矣。今在此。十五年旱甚。王齋沐立殿庭。仰天祝曰。寡人有過。請卽降罰。萬民有過。寡人亦當之。乞垂膏澤。以救元元。遂大雨。成宗罷八關會幾三十年。復之。</text>
<title>[詠東史]其四百二十九</title>,<text>雙冀刱行科擧䂓。又名監試德宗時。弊俗至今那可救。儒生奔競考官私。德宗時設國子監試。試以賦及六韻十韻詩。監試之法始此。</text>
<title>[詠東史]其四百三十</title>,<text>姜公事業築京城。二十二年始乃成。更有柳韶防北界。一千餘里石崢嶸。姜邯贊以京都無城郭。請築之。凡二十二年而畢役。德宗命柳韶創置北界關城。起自西海濱。東傅于海。延袤千餘里。以石爲城。</text>
<title>[詠東史]其四百三十一</title>,<text>史叙德宗行頗良。去讒任舊孝居喪。如何家法甘禽獸。以妹爲妃視作常。納金氏爲妃。顯宗之女。</text>
<title>[詠東史]其四百三十二</title>,<text>寺塔創增命自尊。勞民興怨謾爭論。試看當時門下省。有言不用可無言。文宗令曰。聖祖以來。代創佛寺。以資福慶。其令有司擇地加創。門下省奏曰。自古聖帝明王。無有創起寺塔以致太平者。聖祖創寺。一以壓山川之違背。一以酬統合之志願耳。今增創新寺。勞民興怨。非所以致太平也。不從。</text>
<title>[詠東史]其四百三十三</title>,<text>守令及民欲細知。遣人詢察儘便宜。未審當時按驗使。果能一一不虛欺。文宗分遣撫問使於十三道。按驗守令勤慢百姓苦樂。</text>
<title>[詠東史]其四百三十四</title>,<text>欲矯抗之試用情。封𦇯卽是古糊名。法愈密時奸愈長。恐敎巧詐轉縱橫。國子司業黃抗之考試甚濫。鄭惟産請行封𦇯法。貢闈封𦇯自此始。</text>
<title>[詠東史]其四百三十五</title>,<text>文宗善繼也非他。崇佛聚麀最則柯。莫言倭貊爭來貢。其柰大綱不正何。文宗又納金氏爲妃。顯宗女也。日本來聘。女眞請內附。史稱東倭北貊獻琛叩關。時號治平。獨其佛宇之侈。侔於蕭梁。塔廟之盛。擬諸新羅。</text>
<title>[詠東史]其四百三十六</title>,<text>王子出家身以先。名門大族競同然。百座道塲會慶殿。毬庭廣設飯僧筵。文宗令王子煦及竀爲僧。自此子孫視爲家法。一時名門大族。爭慕效之。設百座道塲於會慶殿三日。飯僧一萬於毬庭。二萬於外山名寺。</text>
<title>[詠東史]其四百三十七</title>,<text>興王寺創三千間。十二年來竭巧般。法駕行香宵作晝。彩棚火樹又燈山。興王寺凡二千八百間。十二年而功畢。王欲設齋以落之。設燃燈大會五晝夜。自闕庭至寺門。結彩棚連亘相屬。輦路左右。又作燈山火樹。光照如晝。王備法駕。卛百官行香。佛事之盛。曠古未有。</text>
<title>[詠東史]其四百三十八</title>,<text>曠古初聞奉佛勤。更成金塔入靑雲。黃金爲表銀爲裏。空費金銀六百斤。又造金塔。以銀四百二十七斤爲裏。以金一百四十四斤爲表。</text>
<title>[詠東史]其四百三十九</title>,<text>賴有崔冲學校興。九齋爭集遠方朋。海東孔子當時號。何似關西夫子稱。冲海州人。歷事四朝。出入將相。至老致仕。收召後進。設九齋。敎誨不倦。時稱海東孔子。</text>
<title>[詠東史]其四百四十</title>,<text>妹適弟時烝輩爭。遵經據禮一言明。宣宗不聽君休怪。家法相傳未忍更。宣宗妹積慶宮主。適王弟扶餘侯遂。王弟金官侯烝等諫不可娶同姓。不從。</text>
<title>[詠東史]其四百四十一</title>,<text>度外天灾民怨興。江樓名寺遍遊登。黃金鑄塔猶嫌薄。會慶殿中十二層。宣宗幸西京。江樓名寺。遍歷遊賞。置新鑄十二層塔黃金塔于會慶殿。史稱遊幸無度。多創寺塔。天怒民怨。灾異屢興。</text>
<title>[詠東史]其四百四十二</title>,<text>三角山前面嶽南。道詵秘記已先談。宴吟遊幸無人諫。只請建都進說甘。道詵秘記云高麗有三京。松岳爲中京。木覔爲南京。平壤爲西京。又云開國後百六十餘年。都木覔壤。金謂磾因此請遷都南京。以時廵住。崔思諏奏三角山面岳之南。山形水勢。符合古文。請於主幹中心壬坐丙向建都。從之。肅宗時也。</text>
<title>[詠東史]其四百四十三</title>,<text>西京遊幸復東池。設宴泛舟更賦詩。惟有一條差可取。尋求箕墓立箕祠。肅宗泛舟東池。宴飮賦詩。幸西京。遍遊寺刹。泛舟賞宴。賦詩唱和。七年。禮部求覔箕子墓。立祠以祭。</text>
<title>[詠東史]其四百四十四</title>,<text>侍中兵出女眞平。六鎭拓開築九城。從古難容功不世。公然弘嗣反相傾。睿宗時。女眞旣平。畫定地界。東至火串嶺。北至弓漢伊嶺。西至蒙羅骨嶺。又相地於蒙羅骨嶺下。築城廊六百五十間。號英州。火串嶺下。築九百九十二間。號雄州。吳林金村。築七百七十四間。號福州。弓漢伊村。築六百七十間。號吉州。明年又城咸州及公嶮鎭。立牌于公嶮爲界。又築宜州，通泰，平戎三鎭。爲北界九城。皆徙南界民以實之。後女眞請還舊地。廷議以爲還之便。遂還九城。崔弘嗣等。論敗軍之罪。收其鈇鉞。免官削功。尋拜太保上柱國。配享睿廟。</text>
<title>[詠東史]其四百四十五</title>,<text>身都將相一書床。樂善好賢史表章。後世只論功業盛。先春片石獨流芳。史稱尹侍中少登科。手不釋卷。及爲將相。好賢樂善。謚文肅。初平女眞。築九城。作記勒功。立碑於先春嶺爲界。</text>
<title>[詠東史]其四百四十六</title>,<text>學宮酌獻講經仍。庫立養賢文敎興。何事一心分兩術。禮迎佛骨又齋僧。睿宗詣國學。酌獻于先聖先師。命翰林學士朴昇中講說。百官及生員七百餘人。立庭聽講。各進歌頌。又立養賢庫於國學。以供多士。選名儒爲學官以敎導之。又迎佛骨于禁中。以僧曇眞爲王師。重修安和寺。窮極奢侈。王親設齋五日。落成。求書扁額于宋帝。御書佛殿扁曰能仁之殿。命蔡京書額賜之。</text>
<title>[詠東史]其四百四十七</title>,<text>睿宗行事苦無常。外欲要名內實荒。佞佛崇儒耽唱和。舞歌粉黛與優倡。酌獻時王製詩。令左右和進。又設八關會。自毬庭還至閣門前。駐蹕唱和。命倡優歌舞仗內至三鼓。又好樂妓。玲瓏，遏雲以善歌。屢承恩賚。</text>
<title>[詠東史]其四百四十八</title>,<text>藻華遊宴害治平。崔瀹諫書義理明。如何反悅詞臣譖。怒貶朝陽一鳳鳴。睿宗如西京。泛舟大同江。與侍臣唱和。知制誥崔瀹上書曰。帝王當與經術之士。討論經史。咨諏政理。安可與輕薄詞臣。吟風弄月。以喪天衷乎。有一詞臣愬曰。瀹短於詩。故有此言。王怒左遷瀹。是後日與詞臣遊宴。哦詩唱和。</text>
<title>[詠東史]其四百四十九</title>,<text>淸平居士李資玄。鵠卵庵中且樂禪。主上莫詢養性要。苟非寡慾亦徒然。睿宗如南京。召淸平居士李資玄。問養性之要。對曰莫善於寡慾。資玄侍中頲之子。頲三妹皆配文宗。資玄登第。爲大樂丞。以戚里避權勢。棄官入春州淸平山。作息菴團圓如鵠卵。又得盤兩滕。默坐其中。蔬食布衣。耽禪忘世。累徵不赴曰。臣始出都門。誓不復踐京華。上表曰以鳥養鳥。庶無鍾鼓之憂。觀魚知魚俾遂江湖之性。</text>
<title>[詠東史]其四百五十</title>,<text>處士郭輿善盜名。烏巾鶴氅赴干旌。唱和談論王左右。金門羽客好流聲。睿宗時。郭輿棄官隱居金州。詭行欺世。王召致之。輿以烏巾鶴氅。常侍左右。談論唱和。時人謂之金門羽客。</text>
<title>[詠東史]其四百五十一</title>,<text>歌妓玲壠與遏雲。諷詩被黜制科羣。若有朝臣能諫者。也應流配遠州軍。睿宗寵歌妓玲瓏，遏雲。國學生高孝冲作感二女詩以諷之。王不悅。命黜赴制科。</text>
<title>[詠東史]其四百五十二</title>,<text>資謙受冊釋喪衰。示警皇天大雨雷。更納第三第四女。獰風拔木每彰灾。睿宗納李資謙女爲妃。賜資謙功臣號。仁宗立。資謙居母哀。詔釋衰赴朝。冊功臣朝鮮國公。百官進賀資謙第。資謙釋衰赴中書。百官又庭賀。是日大雷電以雨。資謙又納第三女。是日大風雨拔木。明年又納第四女。又大風雨。</text>
<title>[詠東史]其四百五十三</title>,<text>拜王答拜不稱臣。仁壽節名初度辰。賴有朝廷金富軾。守經引古義方伸。朝議以資謙仁宗之外祖。上書表不稱臣。拜王。王當答拜。又欲以資謙生日爲仁壽節。金富軾引漢晉雜儀以爲不可。乃止。</text>
<title>[詠東史]其四百五十四</title>,<text>同惡資謙與俊京。謀誅元自未分明。凶黨滿朝機不密。古來促禍致危傾。資謙與拓俊京同惡樹黨。王惡之。金粲，安甫鱗，智祿延等揣知王意。謀誅之。資謙等踰城入。焚王宮。殺甫鱗，祿延。逼移王于南宮。又劫王移御其第。</text>
<title>[詠東史]其四百五十五</title>,<text>人臣專擅豈終臣。遲速雖殊叛逆均。縱令早用仁存計。畢竟難逃禍及身。王嘗欲除資謙。金仁存言資謙黨與滿朝。不可輕去。王不聽。至是逼移重興宅。王步至山呼亭。歎曰恨不用金仁存之言。</text>
<title>[詠東史]其四百五十六</title>,<text>李拓擧兵殺祿麟。遷王西院火宮闉。更移其第恣威劫。定是卓操托後身。</text>
<title>[詠東史]其四百五十七</title>,<text>請禪資謙亦可憐。仁宗此日似俘然。若非李壽一言折。王氏烝嘗幾不延。仁宗恐被害。請禪位於資謙。資謙未敢發言。平章事李壽颺言曰。上雖有詔。李公豈敢如是。資謙意遂沮。</text>
<title>[詠東史]其四百五十八</title>,<text>資謙因女逆謀行。進餠更將進藥名。與烏烏斃還陽蹶。天命難容勢力營。資謙圖不軌。進毒餠中。李妃資謙第四女也。密白王。以餠投烏。烏斃。又送毒藥令進。妃陽蹶而覆之。</text>
<title>[詠東史]其四百五十九</title>,<text>十八子文解誤人。寢門兵入起烟塵。當時幸用思全策。一賊臣誅一賊臣。資謙因十八子之讖。潛遣兵將入王寢門。王嘗與內醫崔思全謀去資謙。思全曰資謙所以跋扈者。惟是俊京。若得俊京則資謙特一夫耳。王使思全諭意於俊京。授判兵部事。至是王密付書於俊京。俊京擐甲入宮。執囚資謙。流靈光郡道死。奉王還宮。悉誅其黨。賜俊京等功臣號。</text>
<title>[詠東史]其四百六十</title>,<text>蠻以攻蠻因隙嫌。俊京承命執資謙。縶囚竄死雖云快。猶恨當時法不嚴。時俊京與資謙有隙。故命俊京討之。</text>
<title>[詠東史]其四百六十一</title>,<text>恃功跋扈古來然。况彼俊京何責焉。知常論罪分前後。去歲元勳海島遷。俊京恃功跋扈。左正言鄭知常曰。丙午五月之事。一時之功。二月之事。萬世之罪也。乃流俊京于嵒墮島。五月之事。謂討資謙。二月之事。謂與資謙逼遷王也。</text>
<title>[詠東史]其四百六十二</title>,<text>灾異層生不畏修。屢經逆變亦無憂。爰及后妃兩公主。大同江上共龍舟。仁宗與妃及兩公主幸興福寺。遂共御龍舟。宴樂于大同江。召侍臣侍宴。時黃霧四塞。日色如血。灾異不可勝紀。</text>
<title>[詠東史]其四百六十三</title>,<text>新經李拓不思危。又惑妙淸左道欺。日者壽翰同惡濟。導王詭誕欲何爲。妖僧妙淸。以陰陽不經之說說王。上京基業已衰。西京有王氣。宜移都。日者白壽翰及鄭知常等贊其議。</text>
<title>[詠東史]其四百六十四</title>,<text>得意妖僧喜主愚。西京王氣勸移都。陰陽家說大花勢。天下可幷虜可俘。妙淸等上言西京林原驛地。是陰陽家所謂大花勢。若立宮闕御之。天下可幷。金國執贄以降。王命創新宮移御。</text>
<title>[詠東史]其四百六十五</title>,<text>西京物色盛繁華。移御新宮意自奢。財殫民怨天應怒。故遣風雷震大花。移御大花闕。駕初發。暴風揚塵。人馬不能前。流星墜地。大如斗。六月震大花闕乾龍殿。</text>
<title>[詠東史]其四百六十六</title>,<text>林完一疏請誅淸。近習交譽獨抗聲。仁宗尙有君人度。不罪其言但不聽。國子司業林完上疏請誅妙淸曰。妙淸挾陰陽怪誕之說。眩惑上下。左右近習。交相薦譽以爲聖人。其奸甚於宋朝林靈素。王不聽。</text>
<title>[詠東史]其四百六十七</title>,<text>賊髡果叛趙匡隨。國據西京號大爲。若非富軾先治黨。不日掃淸未可知。妙淸與西京分司侍郞趙匡等。以西京叛。國號大爲。發兵分道。直趍上京。王命金富軾等討之。富軾先捕妙淸黨與之在上京者鄭知常，金安，白壽翰等斬之。出師擊西京。匡斬妙淸降。尋復叛。富軾攻拔西京城。匡自焚死。執賊魁崔永斬之。西京悉平。</text>
<title>[詠東史]其四百六十八</title>,<text>匡旣斬淸復自焚。一時起滅似蝱蚊。煽妖小物何須責。只恨愚迷季世君。</text>
<title>[詠東史]其四百六十九</title>,<text>富軾文章又武功。史修三國揭吾東。可恨敦中還不肖。諂諛輕薄禍無窮。金富軾修三國史。其子敦中諂媚輕薄。當毅宗淫于遊宴之時。重修觀瀾寺。督發傍民。植松杉築壇。爲御室。餙以金碧。設宴西臺。王與侍臣酣飮盡歡。厚賜敦中。敦中又觸鄭仲夫怒。致文臣殺戮之禍。竟爲仲夫所殺。</text>
<title>[詠東史]其四百七十</title>,<text>毅宗無道不知懲。淫樂驕奢亂日增。襲明仰藥敦中進。申淑左遷懷俊升。鄭襲明久居諫職。有爭臣風。仁宗不豫。謂太子曰治國當用襲明之言。及王立。遊戱無度。襲明知無不言。王甚憚。幸臣金存中譖之。王以存中代其職。襲明揣知王意。仰藥死。金敦中以宮室遊宴進。申淑以淸儉忠正著名。數直諫。嘗與臺諫許勢修等。論削王乳父宦者鄭諴職。忤王意左遷卒。朴懷俊以嬖幸從史媚悅。</text>
<title>[詠東史]其四百七十一</title>,<text>猜疑素性絶天倫。又信讖書忍不仁。欲流其弟先遷母。如此那無禍及身。毅宗性猜疑。素信圖讖。不友諸弟。密諭臺諫劾流弟大寧侯暻於天安府。恐太后救之。先遷太后於普提寺。</text>
<title>[詠東史]其四百七十二</title>,<text>妙淸曾勸大花移。元度今言半月宜。重興殿上風昏黑。客虎擧頭王不知。劉元度奏白州兎山半月岡。若營宮室。七年之內。可呑北虜。王徵發海西丁夫。大營宮闕。日夜催督。旣成。殿名重興。幸新闕受賀。是日天地昏黑。大風拔木。術者私語曰。此道詵所謂庚方客虎擧頭掩來之勢。創闕於此。必有大禍。</text>
<title>[詠東史]其四百七十三</title>,<text>樓臺隨處使人驚。名勝尤稱衆美亭。窮心悉慾超千古。桀紂陳隋是丐傖。毅宗時。土木之役甚煩。如萬壽亭，壽德宮，天寧殿，太平亭，觀瀾亭，養貽亭，萬春亭，靈德亭，壽樂堂，鮮碧齋，玉竽亭，大觀殿，延福亭。橋曰錦花。門曰水德。稍遇佳境。輒構亭臺。淫于遊宴。惟日不足。又構衆美亭於淸靈齋。南麓亭之南澗。貯水成池。上作茅亭。鳧鴈蘆葦。宛如江湖。又龍湖寺南石壁臨水削立數仞。曰虎巖。有延福亭。奇花異木。列植四隅。每泛舟于南池石壁。妓樂滿載。百戱備呈。別令小僮棹歌漁唱。互答於遠浦。沿流上下。侵夜忘返。</text>
<title>[詠東史]其四百七十四</title>,<text>歸法寺中有底忙。獨馳獺嶺快心膓。襲明若在那如此。可喜今無背上芒。毅宗遊幸無常。一日自歸法寺幸玄花寺。馳馬至獺嶺。從臣皆莫及。獨倚院柱曰。鄭襲明若在。吾豈得至此。</text>
<title>[詠東史]其四百七十五</title>,<text>遊幸無常遍院亭。佞臣賀語每盈廷。怪底此時多異瑞。金龜玄鶴老人星。狼星見于南極。按察使朴純嘏以爲老人星。馳奏之。王親醮于內殿。百官稱賀。又幸延福亭。羣臣皆占所見之物爲嘉瑞。蓬艾三莖生。以爲瑞草。內侍黃文莊指水鳥爲玄鶴。作詩讚之。王稱歎和詩。水州民耕田得金一鉈。狀如龜。知州吳錄之取獻。左右呼萬歲曰。天降金龜。聖德之應。羣臣皆賀。</text>
<title>[詠東史]其四百七十六</title>,<text>頰批手搏燭燃鬚。積慊武臣膽力麤。普賢院裏方觴詠。突起行間鄭仲夫。初金敦中以富軾之子。擢科第一。年少氣銳。因除夕儺禮。以燭燃鄭仲夫鬚。仲夫慊之。毅宗幸普賢院。與文士觴詠。將士皆飢困。仲夫等曰。文臣得意醉飽。武臣皆飢困。是可忍乎。遂構凶謀。王命武臣爲手搏戱。大將李紹膺力羸不勝走。韓賴遽前批其頰。王與羣臣撫掌大笑。仲夫與李義方，李高等作亂。凡戴文冠者盡殺之。積屍如山。投之澤中。名其澤曰朝廷沉。又遣兵殺留都文臣。敦中逃匿紺岳山。仲夫購捕殺之。</text>
<title>[詠東史]其四百七十七</title>,<text>文臣醉飽武臣飢。肘腋凶謀鄭李爲。奮臂一呼鋒刃起。文臣殺死武臣馳。</text>
<title>[詠東史]其四百七十八</title>,<text>盡把文冠逞悍心。搢紳慘禍日光陰。數頃澤深寃血碧。嗚呼此是朝廷沉。</text>
<title>[詠東史]其四百七十九</title>,<text>王及儲宮放逐幷。太孫遇害翼陽迎。從古逆臣多廢立。未聞如此極㐫獰。仲夫等放王于巨濟。太子于珍島。殺太孫。迎王弟翼陽公晧立之。</text>
<title>[詠東史]其四百八十</title>,<text>欲誅鄭李甫當奇。其柰小人得意時。兵敗身殲徒益禍。再行大殺更無遺。諫議大夫金甫當起兵討仲夫，義方等廢逆之罪。不克死之。仲夫義方復大殺文官餘存者。</text>
<title>[詠東史]其四百八十一</title>,<text>仲夫爲亂無休時。旣放不饜又弑之。欲復前王還促禍。甫當起義足堪悲。仲夫使將軍李義旼弑前王于慶州。</text>
<title>[詠東史]其四百八十二</title>,<text>學優後仕崔惟淸。霜落千林一葉靑。若非德望孚人久。庚癸何能免被兵。崔惟淸中第。乃曰學優然後仕。久之被薦。至平章事。庚癸之亂。文臣皆被害。諸將素服惟淸德望。戒軍士勿入其第。故獨免於禍。</text>
<title>[詠東史]其四百八十三</title>,<text>義方惡與仲夫均。密斬義方卽鄭筠。自古凶人相殺戮。不知禍亦及渠身。義方凶恣日甚。仲夫慮禍及己。仲夫子筠。密令人斬之。</text>
<title>[詠東史]其四百八十四</title>,<text>可喜將軍慶大升。仲夫雖悍討誅能。恒憤武人行不法。故將正氣示爲懲。將軍慶大升膂力絶人。早有大志。十五蔭補。遷至將軍。常憤武人不法。慨然有復古之志。擧兵誅仲夫及其婿宋有仁。梟首于市。武臣畏憚。不敢縱肆。</text>
<title>[詠東史]其四百八十五</title>,<text>史不直書不若無。况如世輔敢同俱。醫作玉堂眞善喩。此時政事又何誅。明宗以上將軍崔世輔。同修國史。時有人訴重房曰。史官文克謙直書毅宗被弑事。宜令武臣兼之。使不得直書。王重違武臣意。以世輔兼之。時有一醫自稱玉堂人。人問其故。醫以詩答曰。戰將今爲修國史。不妨醫作玉堂人。重房武臣都會之廳。</text>
<title>[詠東史]其四百八十六</title>,<text>儒臣上將不相宜。修史武官又是奇。萬事此時無法紀。克謙世輔獨奚疑。文克謙於史堂。戱世輔曰儒官之爲上將軍。忝自我始。武官之同修國史。亦自公始。克謙以嘗上書諫王。得免於禍。武臣倚以爲重。拜龍虎大將軍。</text>
<title>[詠東史]其四百八十七</title>,<text>義旼弑逆罪當誅。忠獻私嫌以力屠。大殺朝臣仍廢立。較看鄭李果何殊。李義旼凶逆驕恣。其子至榮，至光等。倚父肆橫。民不支堪。崔忠獻以私嫌。與弟忠粹等執義旼父子殺之。因與大將軍李景儒。分捕義旼支黨。人有告景儒與吉仁有異謀。忠献斬景儒於座。吉仁率兵擊忠献。敗入王宮。忠献縱兵入宮。隨遇輒殺。因大殺朝臣七十餘人。與忠粹及其甥朴晉材等。廢王幽于昌樂宮。放太子於江華。立王弟平凉公旼。</text>
<title>[詠東史]其四百八十八</title>,<text>熒惑入微廟震雷。天威非比殿宮灾。廢王放嗣迎王弟。心法相傳鄭與崔。忠献廢立之時。熒惑入太微。震太廟。又設醮告天。大雷電雨雹。暴風拔木毁屋。前此仲夫之時宮闕灾。仲夫恐有變。閉城門不納救火人。殿宇悉燒。</text>
<title>[詠東史]其四百八十九</title>,<text>忠獻行兇共弟兄。竟殘骨肉似屠坑。義方縱被仲夫殺。猶是他人互奪傾。忠献與弟忠粹廢立。又殺忠粹。</text>
<title>[詠東史]其四百九十</title>,<text>兵吏尙書忠獻兼。劒戈自衛積猜嫌。注擬武文王但頷。此時朝野似銜箝。忠献兼吏兵部尙書。出入禁中。以兵自衛。在私第注擬文武官以進。神宗頷之而已。</text>
<title>[詠東史]其四百九十一</title>,<text>崔讜未衰謝鷺班。雙明耆會地仙閒。見幾最是韓惟漢。携隱妻孥智異山。平章事致仕崔讜。年未衰乞退。扁其齋曰雙明。與弟詵及張自牧，李俊昌，白光臣，高瑩中，李世長，玄德秀，趙通等。爲耆老會。人謂地上仙。韓惟漢見忠献擅政肆兇曰。難將至矣。携妻子隱於智異山。</text>
<title>[詠東史]其四百九十二</title>,<text>忠獻氷山世莫知。滿朝汲汲進諛辭。可惜文章李奎報。以詩爲贄好官爲。煕宗賜忠献功臣號開國侯。忠献作茅亭於南山里第傍。蒔雙松。崔頤賦詩。一時文士皆和。李奎報以詩贄忠献。忠献喜。直除右正言知制誥。</text>
<title>[詠東史]其四百九十三</title>,<text>欲倚濬明討擅權。淺謀綿力禍徒煽。賊臣廢立何容易。紫燕島中儘可憐。王與內侍王濬明等。謀誅忠献語泄。忠献殺宰相及中官預謀者。遂廢王遷于紫燕島。立漢南公貞。貞卽明宗太子。忠献放于江華者也。是爲康宗。</text>
<title>[詠東史]其四百九十四</title>,<text>煕宗命脉在權奸。遷彼喬桐又東還。若欲免他廢弑禍。早宜去子男山。康宗薨。高宗立。忠献遷前王于喬桐五年奉還。又九年。崔瑀復遷于喬桐。子男山在松都城中。術者謂以此山之故。權臣世出云。</text>
<title>[詠東史]其四百九十五</title>,<text>趙冲就礪破丹兵。忠獻忌功賞不行。從古權臣中用事。將難爲國敵難幷。元帥趙冲，兵馬使金就礪。與蒙古哈眞合兵。大破丹兵凱還。忠献忌功。停迎迓禮。有功者無賞。將士皆怨。</text>
<title>[詠東史]其四百九十六</title>,<text>今古暴凶鮮令終。阿瞞死牖獻相同。昏弱失刑無足怪。上天何故太夢夢。高宗時忠献死。</text>
<title>[詠東史]其四百九十七</title>,<text>崔家四世自專權。世濟其凶轉甚焉。私第政房猶不足。喬桐復脅舊君遷。忠献子瑀。瑀子沆。沆子竩。四世執國命。瑀置政房於私房。王拱手而已。有人告瑀曰。將軍盧之正。將奉立前王。謀害崔氏。瑀遂遷前王于喬桐。殺之正。前王煕宗也。</text>
<title>[詠東史]其四百九十八</title>,<text>奉表如蒙蒙曰嘉。脅遷何事入江華。莫言爲避蒙兵患。已置蒙官達魯花。蒙古來侵。瑀遣使奉表結和。又脅王遷都江華。以避蒙古患。時蒙古置達魯花赤七十二人於京府州縣。聽斷政事。</text>
<title>[詠東史]其四百九十九</title>,<text>崔沆享王禮貌捐。在家遙謝侍中遷。莫言殘暴甚於瑀。生長驕奢勢自然。高宗三十六年瑀死。內外都房。皆歸其子沆家。後沆享王。臣下之享王。自沆始。後世以爲常。以至上下褻狎。等威無章。王以沆爲門下侍中。判吏部御史臺事。在家遙謝。史稱瑀死。其賤妾子沆代爲相。猜暴兇殘甚於瑀。</text>
<title>[詠東史]其五百</title>,<text>李峴貪婪被誅初。衆民蹴口憤爭攄。頗怪當時表獨號。如今盡是銀尙書。李峴性貪婪。虐民受賂。人號銀尙書。及使蒙古。導也窟兵。誘降諸城。所掠婦女財寶。盡爲己有。及誅。民皆蹴其口曰。喫盡幾人銀帛耶。</text>
<title>[詠東史]其五百一</title>,<text>崔竩位高地則卑。家奴亦得濫官資。莫諱書中妓隷字。諱時便惹世人嗤。沆死。以其子竩爲樞密副使。以家奴李公柱爲郞將。自此奴隷亦拜官。沆本娼妓所生。竩亦婢妾子也。時人讀簿書。至娼妓賤隷字。皆諱之。</text>
<title>[詠東史]其五百二</title>,<text>仁俊悍奴璥亂民。心非爲國只謀身。時人莫快誅崔竩。誅賊人皆作賊人。金仁俊。忠献之奴也。瑀，沆皆寵信之。柳璥亦爲沆所厚。竩秉政。皆踈之。二人不平。相與密謀。仁俊曰如此大事。不可無主者。可推大臣有威望者以領衆。卽召樞密使崔昷。圍竩家。收竩及其黨盡誅之。籍其家。復政于王。竩自忠献四世執國命。竩年少暗弱。所與腹心者。皆黷貨無厭。大失人心。及誅人皆快之。</text>
<title>[詠東史]其五百三</title>,<text>燃燈大會酒淋灕。拍手羣臣踊躍隨。權貴內訌蒙外逼。問王何事樂如斯。燃燈會宴羣臣。王再擧手示羣臣曰。凡赴宴者拍手以助余樂。酒闌王樂甚。羣臣拍手踊躍。汗流被體。至暮乃罷。</text>
<title>[詠東史]其五百四</title>,<text>詣降蒙使渡江迎。世子入朝又表誠。如何壓境兵無撤。反撤江都一片城。高宗四十年。蒙兵大至。元帥也窟連陷諸州。責云國王出江外迎吾使則兵可退也。王渡江出迎。遣世子倎奉表如蒙古。蒙古太子曰汝國王出陸乃罷兵。仍令毁江都城。督役甚急。城廊摧折。聲如疾雷。街童巷婦皆爲之悲泣。</text>
<title>[詠東史]其五百五</title>,<text>下位崔滋倐驟升。淸嚴鎭俗史徒稱。所嗟奎報薦之瑀。代己秉文跡未澄。崔滋在微班。十年不調。李奎報薦於崔瑀。代己秉文。金仁俊等擧義反正時。滋爲冢宰。以淸嚴鎭俗。</text>
<title>[詠東史]其五百六</title>,<text>元宗承詔始如蒙。一路年年上國通。莫言從此兵塵息。其柰小華漸化戎。蒙世祖忽必烈遣使徵王入朝。王如蒙古。命金俊監國。八月入朝。十二月乃還。俊卽仁俊改名。</text>
<title>[詠東史]其五百七</title>,<text>仁俊誅夷是自求。恃功恣虐不知憂。當時縱喜除崔竩。今日還資林衍謀。金俊恃功縱恣。王惡之。林衍潛結王幸臣。使言於王曰。諸功臣皆與仁俊善。惟林衍不附。王使宦寺潛與衍謀。誅俊夷其族。盡戮其黨與。衍遂專權。</text>
<title>[詠東史]其五百八</title>,<text>權臣廢立有由來。况又其君所必猜。林衍若非蒙主詰。奉王豈自別宮廻。林衍挾勢縱恣。王深忌之。衍恐禍及己。廢王幽于別宮。立安慶公淐。太子諶自蒙返。道聞變還入。蒙主遣使問廢立之由。必欲進兵窮詰。衍惧乃廢淐。復立王。</text>
<title>[詠東史]其五百九</title>,<text>背疽林衍積憂虞。惟茂如何又覬覦。試看天道昭昭處。父則失刑子伏誅。蒙主命林衍來告廢立事。衍憂恐成疾死。或曰王入朝蒙古。衍恐王泄廢立事。憂懣疽發背死。衍子惟茂繼執國命。遂謀不軌。王密諭洪文系誅之。</text>
<title>[詠東史]其五百十</title>,<text>權貴家兵三別抄。舊京返後任咆哮。若使當時能善處。仲孫安得亂畿郊。初崔瑀專國。以國中多盜。聚勇士。每夜廵行禁暴。名夜別抄。及盜起。諸道分遣別抄兵捕之。其數甚多。因分爲左右軍。又以國人自蒙逃還者爲一部。號神義軍。是爲三別抄。權臣以爲爪牙。多施私惠。金俊之誅崔竩。林衍之誅金俊。宋松禮之誅惟茂。皆藉其力。及王復都開京。命罷其軍。軍莫知所適。將軍裴仲孫，盧永禧等。與其軍乘時作亂。叛于江華。逼立承化侯溫爲王。署置官府。</text>
<title>[詠東史]其五百十一</title>,<text>賊立僞王浮海南。兵雄兩國捷成三。若非委任金方慶。猖獗鴟張亂用餤。仲孫等度江華不能守。南下據珍島。元宗命金方慶與蒙兵討之。</text>
<title>[詠東史]其五百十二</title>,<text>巢傾珍島入耽羅。直擣悉平奏凱歌。縱幸忻都助兵勢。其如供億誅求何。金方慶大破仲孫兵。斬僞王溫。賊奔耽羅。蒙將忻都等來助討賊。至于耽羅克之。賊黨悉平。三年之內。本國皆供辦。中外困苦。民食草木之實。</text>
<title>[詠東史]其五百十三</title>,<text>辮髮胡衣世子還。國人始見涕潸潸。誰知冠帶千年俗。忽變於夷一夕間。世子諶久留燕京而還。國人見其辮髮胡服。皆歎息有泣下者。</text>
<title>[詠東史]其五百十四</title>,<text>達魯雙城摠彼官。征東行省又堪嘆。軍需責應渾無藝。猶恐一言不得歡。蒙古旣置達魯花赤。又置雙城捴管府于和州。至是又置征東行省。責應軍需。罔有紀極。</text>
<title>[詠東史]其五百十五</title>,<text>尙元公主始於諶。自後托婚世世尋。操縱慘舒一聽彼。畏人千里足寒心。世子諶尙元長公主。自後繼嗣之君。皆托婚欵附。操縱舒慘。一聽於元。</text>
<title>[詠東史]其五百十六</title>,<text>一歧島險海揚波。方慶於斯大破倭。莫寃被鞫兼流島。自古功高譖口多。金方慶與元將忽敦等征日本。戰於一歧島大破之。後有人投匿名書於達魯花赤。告方慶謀不軌。韋得儒，盧進義等。以宿怨誣譖方慶子忻都。以爲方慶謀去王及達魯花赤。忻都奏帝。茶丘與本國有憾。請來鞫。詔與王同問無實。於是以藏甲爲罪。流于大靑島。國人遮道泣送。帝察其誣。命方慶父子得儒，進義從王入朝對辨。進義道死。得儒至京病死。席申告者皆死。朕知方慶寃。赦令還國。</text>
<title>[詠東史]其五百十七</title>,<text>忠烈善能述毅宗。太妃旣廢又流琮。三十餘年元掌握。只玆一事獨行胷。毅宗遷太后。流弟忠烈王。又廢太妃爲庶人。流順安公琮于海島。太妃卽元宗繼妃。元宗將立王爲世子。妃有讒言。由是與王有隙。妃生二子琮，珆。元宗甚愛之。至是內竪告太后與琮謀咀呪王。王訊琮不服。遂廢太妃流琮。忠烈王在位三十四年。皆聽於元。</text>
<title>[詠東史]其五百十八</title>,<text>白衣纔禁元衣羞。承詔國中盡剃頭。始看辮髮皆流涕。今日應無涕可流。太史局言東方色當尙靑。而白者金色。木制於金之象也。請禁之。忠烈四年。令國內剃頭。服元衣冠。王之爲世子也。自元辮髮胡服而來。國人皆涕泣。</text>
<title>[詠東史]其五百十九</title>,<text>時苗留犢世徒知。崔碩授駒語更奇。如今此事何由見。只有昇平八馬碑。以昇平府使崔碩爲秘書郞。昇平舊俗邑守遆還。必贈八馬。惟所擇。及碩還。邑人請擇。碩笑曰馬能至京足矣。何擇爲。至家以馬歸之。吏不受。碩曰吾有牝馬在汝州生駒。今帶以來。豈以我貪而貌辭耶。並其駒授之。自是其弊遂絶。州人立石頌德。號八馬碑。</text>
<title>[詠東史]其五百二十</title>,<text>在儲諫獵又憂民。卽位荒淫自亂倫。試看忠宣前後異。人心難得始終均。忠宣王爲世子年九歲。尹秀朴義等。導忠烈王遊畋。世子泣曰。百姓困窮。又當東作。父王何爲遠獵。顧朴義曰。每以鷹犬從臾吾君者。此老狗也。後入元。權宜以銀四十斤虎皮二十領。助行李費。世子曰此物皆剝民斂怨。悉還其主。其還也。曰歲歉民飢。車駕所至。供億不貲。願上毋出迎境上。又設漿街市。施餓者三日。</text>
<title>[詠東史]其五百二十一</title>,<text>斷民爲隷怒天閽。典法司僚盡斬魂。若令一一皆如此。獄訟何憂有枉寃。貞和院主有寵於忠烈。認民爲隷。民訴于典法司。有旨督令斷與貞和。典法判書金㥠與同僚知其寃。不能違。惟郞李行儉死執不可。會疾作在告。㥠等遂斷爲隷。有人夢。利刃自天下。亂斫一司之吏。明日㥠疽背死。同僚相繼死。唯行儉免。</text>
<title>[詠東史]其五百二十二</title>,<text>家奴邑宰始何君。公主亦知不可聞。今王眞是元王子。後史宜書克肖云。忠烈以內竪金子延爲東京副使。公主曰家奴爲邑宰可乎。南班人得居重任。始自何代。王曰自元廟始。公主曰王眞元王之子也。王有慙色。</text>
<title>[詠東史]其五百二十三</title>,<text>夜宴壁圖引興長。却羞未及彼明皇。何不當年移此心。勉追古昔聖賢王。忠烈夜宴香閣。見壁上唐玄宗夜宴圖。謂左右曰。寡人國雖小。何可不及明皇。自是夜以繼日。奇巧淫技。無所不至。</text>
<title>[詠東史]其五百二十四</title>,<text>子讒其父臣讒君。無復君臣父子分。子立父遷還父立。夤緣往復日紛紛。史稱烈宣肅惠相繼尙主。憑仗甥舅之親。在元日多。在國日少。自置東省。政敎號令。皆出於元。羣不逞之徒因緣盤結。往復猜譖。子訴其父。臣訴其君。子立則父廢。父立則子廢。圖新君者吠舊主。背本國者喜生事。無復有君臣父子之分。夷考其行。忠烈忠肅之驕溢荒怠。莫能相尙。忠宣忠惠之淫縱穢褻。瀆亂天常。吐蕃之流。揭陽之竄。皆自取也。尙誰咎哉。</text>
<title>[詠東史]其五百二十五</title>,<text>朱悅直淸印遠貪。有男不肖是無男。笑殺元宗眞有子。相承世世德俱慚。宰相言於忠烈曰。慶尙道按廉使朱印遠虐民貪饕。請罷之。不從。有一內僚曰。聞諸道路。朱悅無子。天道無知。王曰不有印遠乎。對曰悅淸直絶倫。印遠貪邪無比。故曰無子。王大笑。</text>
<title>[詠東史]其五百二十六</title>,<text>滿庭春草詠詩餘。畫像贍錢又購書。興學養賢爲己任。晦軒從祀儘非虛。贊成事安裕順興人。憂學校日衰。常作詩曰香燈處處皆依佛。簫管家家盡事神。獨有數間夫子廟。滿庭春草寂無人。建議請置國學。諭文武官各出錢。以贍學錢。又出財以送中原。畫先聖及七十子像。購祭器樂器六經諸書以來。納奴婢百口。常以興學養賢爲己任。晩年掛晦菴眞。以致景慕。遂號晦軒。忠肅王時。從祀文廟。</text>
<title>[詠東史]其五百二十七</title>,<text>奸臣讒間欲沮謜。改嫁瑞興又請元。泯棼遂致遷王變。國事此時不可言。忠烈王時。世子謜娶元寶塔實憐公主。元封王爲逸壽王。冊世子謜爲王。王不愛公主而趙妃專寵。公主妬恨。作畏吾兒書訴太后。元執趙妃以歸。徵王及公主入朝。命上王忠烈復位。時奸臣王惟紹，吳祁，宋璘等。交構前王於王。以離間父子。釁隙日深。王請入朝。欲沮前王謜還國。又請以公主改嫁瑞興侯琠。以琠爲王。後元不許。仍召王父子。執囚惟紹等。前王忠宣遷王于慶壽寺。殺琠及惟紹等。國政盡歸前王。王頷之而已。</text>
<title>[詠東史]其五百二十八</title>,<text>禽獸忠宣不顧譏。奔喪只爲淑昌妃。有如禹倬眞監察。持斧上書着白衣。元遣王還國。封前王忠宣爲瀋陽王。忠烈薨。前王忠宣自元還卽位。幸許琮家。納故平陽公昡妻許氏。幸金文衍家。烝淑昌院妃。妃文衍妹。忠烈妃也。監察糾正禹倬。白衣持斧束藁上書切諫。王有慚色。</text>
<title>[詠東史]其五百二十九</title>,<text>世子死讒燾受傳。瀋陽王號又何緣。瀋陽王號猶云可。太尉王稱最可憐。忠宣在元。欲傳位於世子鑑。密令人撰表。爲從臣所沮。已而聽讒殺之。元欲王歸國。王無以爲辭。請傳位于江陵大君燾。自稱瀋陽王。又以兄子延安君暠爲世子。欲留不聽。遂與公主及王還。復如元。傳瀋陽王位於暠。自稱太尉王。以其爲元太尉也。</text>
<title>[詠東史]其五百三十</title>,<text>瀋陽脫屣高麗王。燕邸還開萬卷堂。閻姚虞趙非無友。只恨不能共淑昌。瀋陽王自稱上王。構萬卷堂於燕邸。召李齊賢置府中。迎致元學士姚燧，閻復，趙孟頫，虞集等。與之從遊。以考究書史自娛。</text>
<title>[詠東史]其五百三十一</title>,<text>彝齋中國學程朱。傳及吾東正士趨。李朴諸賢師受處。何心閔漬獨差殊。忠肅以白頤正爲僉議評理。時程朱之學。始行中國。未及東方。頤正在元。得而學之。東還。李齊賢，朴忠佐首先師受。時僉議政丞閔漬撰進本朝編年綱目四十二卷。而心術不正。不知性理之學。其論昭穆。至以朱子之議爲非。所見之偏類此。</text>
<title>[詠東史]其五百三十二</title>,<text>馬上姚詩底意吟。三郞暗契打毬心。延慶宮中遊宴處。張韓諫疏倘虛襟。忠肅及公主宴于延慶宮。還路馬上記姚安道所賦玄宗打毬圖詩。金殿千門白晝開。三郞沉醉打毬回。九齡已老韓休死。明日應無諫䟽來。吟詠者久之。</text>
<title>[詠東史]其五百三十三</title>,<text>自宮禿古誣讒元。祝髮上王流吐蕃。去京一萬五千里。隨從諸臣摠避奔。初本國人朱晃家奴伯顔禿古思。自宮入元得寵幸。佞險多不法。上王忠宣深疾之。禿古思譖誣上王。元令上王祝髮。流之吐蕃。隨從諸臣皆逃避。惟數人從行。忠肅如元寓禿古思家。放逐上王舊臣。殆無虛日。</text>
<title>[詠東史]其五百三十四</title>,<text>瀋暠居中志覬覦。乘間曹頔又讒誣。徵王以入收王印。東國此時有國無。上王忠宣傳瀋陽王位於暠。暠娶梁王女。得元寵遇。上王愛暠愈篤。暠遂懷窺覦本國之心。本國人曹頔見惡於忠肅。逃入元。陰附於暠。以國家陰事譖構王於元。元徵王入朝。暠又譖曰王子裂勑書。元主怒。收王印綬。留之京師。</text>
<title>[詠東史]其五百三十五</title>,<text>量移近地朶思麻。復返大都亦可嗟。賴有益齋書拜住。孤魂得免吐蕃遐。李齊賢上書於元丞相拜住。極陳累世歸附之誠。請賜環上王東還。辭甚哀切。拜住奏元主。量移忠宣于朶思麻之地。尋復召還上都。又勑王還國。復賜印章。忠宣薨于元。</text>
<title>[詠東史]其五百三十六</title>,<text>請傳許冊亦皇恩。忠烈忠宣故事存。冊父爲王翻冊子。父還復位一聽元。忠肅請傳位於世子禎。元冊禎爲王。是爲忠惠。後有流言於元曰王將不順朝命。元命上王忠肅復位。收王璽綬。徵王入朝。</text>
<title>[詠東史]其五百三十七</title>,<text>裴佺自可萬幾幷。角力相呼內竪名。斥惡書生人莫怪。書吾過失盡書生。忠惠王禎及德寧公主自元還卽位。委機務於嬖臣裴佺等。日與內竪爲角力戱。起居注李湛曰。君擧不可不愼。一動一靜。左右史書之。王曰書我過失者。皆書生也。由是惡書生。</text>
<title>[詠東史]其五百三十八</title>,<text>每月遊畋海又江。擊毬水戱樂無雙。上王復位來元使。收璽徵朝忽魄𢥠。忠惠畋于江陰。又畋于海州。自是每月遊畋。觀水戱擊毬。元遣使傳上王忠肅復位之命。收國璽封諸庫。王及左右皆失色。</text>
<title>[詠東史]其五百三十九</title>,<text>稼亭文藝脫塵埃。代疏寓書照後來。試看起自韓山吏。誰道寒門不出材。李糓韓山吏也。爲文章典雅高古。忠肅七年登第。後擢元制科。爲華士所推。時元主數求童女於高麗。國中騷然。民皆逃避。糓言其弊於御史臺。代作䟽請罷之。元主從之。及忠穆襲位還國。糓寫書宰相。論輔政之非。皆切中時弊。</text>
<title>[詠東史]其五百四十</title>,<text>忠肅怠荒竟孰箴。傳之忠惠又宣淫。其父再臨其子亦。捴三十歲可傷心。忠肅在位前後二十五年。忠惠前後六年。</text>
<title>[詠東史]其五百四十一</title>,<text>逼烝公主又烝權。淫厥舅妻臭萬年。元帝執歸罵得快。血雖啖狗有誰憐。忠肅娶元慶華公主東還。又遣忠惠還。王薨。前王忠惠卽位。烝其庶母壽妃權氏。淫其舅洪戎妻黃氏。又逼烝慶華公主。聞人妻妾有姿色。則使嬖倖往奪之。無問親戚。荒亂無度。後元主執王以歸。責曰雖以爾血啖天下之狗。猶爲不足。</text>
<title>[詠東史]其五百四十二</title>,<text>曹頔圍宮射中肩。王軍擊殺亦徒然。無乃禍期猶未迫。被囚刑部竟回還。慶華公主召政丞曹頔。具道見暴狀。頔欲因此廢王。立瀋王。遂擧兵圍王宮。頔黨射王中肩。王兵擊破射頔殺之。頔黨訴于元。元執王歸。囚于刑部。脫上奏帝釋王。復位還國。</text>
<title>[詠東史]其五百四十三</title>,<text>奇氏入元帝后加。輈輪轅轍摠淫奢。小人倚勢偏驕恣。畢竟異謀覆厥家。奇氏幸州人。子敖之女也。選入元生太子。封爲皇后。后兄弟轅，轍，輈，輪等。依勢縱恣。罔有紀極。後轍謀叛伏誅。</text>
<title>[詠東史]其五百四十四</title>,<text>兆年鯁直每廷爭。寶座整容識履聲。見憚不悛無可柰。超然一夕謝塵纓。政堂文學星山君李兆年。以敢言見憚。每入見。王聞履聲曰兆年來矣。整容以俟。時王淫虐無道。宰執臺諫無敢諫者。獨兆年指斥不諱。王不悛。兆年歎曰不去必及於禍。致仕還鄕。終身不出。</text>
<title>[詠東史]其五百四十五</title>,<text>初徵職稅品資分。鳥竄魚驚鄰族紛。開邸賣官曾古有。隨班收布始今聞。王聽嬖人寗夫金之言。以爲有職居外者。退閑病民。徵職稅利國用。分遣諸道收布。六品以上百五十疋。七品以下百疋。散職十五疋。人聞令下。或挈家登山。或乘舟遠遁。至焚山澤而索之。禍及隣族。擧國騷然。</text>
<title>[詠東史]其五百四十六</title>,<text>王奪人官授嬖親。嬖臣亦欲與他人。爲報屋材仍笑許。可哀國事是君臣。王欲奪人職以授宮人之親戚。嬖人盧英瑞曰。臣亦欲授他人。王曰爲誰。英瑞曰人有遺我屋材者。王笑而許之。</text>
<title>[詠東史]其五百四十七</title>,<text>三峴新宮欝起崇。高麗國內我心從。輸材獻婢奔朝著。斂鐵收銅括賈農。王起新宮於三峴。躬督其役。謂近臣曰宮闕將成。欲實以奴婢。卿等各献有姿色一兩婢如何。皆曰唯命。又懸榜曰宰相以下輸材不及期者。徵布五百疋。分配海島。於是晝夜董役。輦材絡繹。殿宇門戶。皆飾鍮銅。又斂諸道銅鐵。鑄鼎鑊錡釜。納之新宮。民間農器括盡無餘。</text>
<title>[詠東史]其五百四十八</title>,<text>慶華書作畏吾兒。羞惡中心寫得奇。縱使令嚴防買馬。那能終不使元知。王烝慶華公主。公主恥之欲還元。使買馬。王禁市使不得買。公主作畏吾兒書。通其事。王遮路禁之不得。畏吾兒書。回鶻書也。</text>
<title>[詠東史]其五百四十九</title>,<text>攔街爭唱古之那。奇讖誰知阿也麻。窮途能悔從前否。一去不還亦可嗟。初宮中及道路歌曰。阿也麻古之那。從今去何時來。及王薨。岳陽人解之曰。岳陽亡古之難。今日去何時還。</text>
<title>[詠東史]其五百五十</title>,<text>朶赤蹴王縛以馳。百官走匿一身悲。直竄揭陽三萬里。皆其自取尙尤誰。元遣乃住朶赤等八人。托以頒赦。王率百官郊迎。朶赤等蹴王縛之。侍從百官皆走匿。卽掖王載一馬馳去。帝責曰雖以爾血啖天下之狗。猶爲不足。以檻車流于揭陽縣。去燕京二萬餘里。無一人從行。傳車疾驅。艱楚萬狀。未至揭陽。薨於岳陽。</text>
<title>[詠東史]其五百五十一</title>,<text>苦楚萬端檻車騰。揭陽中路岳陽薨。國人莫有悲之者。只快元皇一罵曾。國人聞王薨。莫有悲之者。</text>
<title>[詠東史]其五百五十二</title>,<text>忠穆幼冲宵小強。時人目裔謂辛王。誰知此語成奇讖。預兆後來禑與昌。忠穆王卽位。年八歲。時辛裔，田淑蒙相繼用事。時人目裔曰辛王。</text>
<title>[詠東史]其五百五十三</title>,<text>忠定爲王元命承。如何旋又冊江陵。江華遜後王無罪。聞者皆傷遇鴆薨。忠肅第二子江陵大君祺。被徵入元。娶魯國公主有力。元冊爲王。改名顓。遣使封倉庫收國璽以歸。王遜于江華。遇酖薨。盖恭愍鴆之也。都人莫不流涕。</text>
<title>[詠東史]其五百五十四</title>,<text>鐵石肝膓李衍宗。抗言辮髮是胡容。君旣有心能悅改。如何不諫印虛從。恭愍王辮髮。監察大夫李衍宗諫曰。辮髮胡服。非先王之制。願勿效。王悅卽解辮。衍宗彰善癉惡。威武不能屈。時號鐵石肝膓。時王邀僧普印，普虛入內殿。</text>
<title>[詠東史]其五百五十五</title>,<text>穿窬夜行惡月明。此言何足禁橫行。郭公惡惡亡無補。恭愍宜乎日就傾。印承旦請罷辨整都監。王不應。但曰穿窬夜行。惡月之明。時權豪奪公田。承旦所占尤多故也。時設都監。伸民寃枉。</text>
<title>[詠東史]其五百五十六</title>,<text>趙賊圍宮擅殺殘。脅開御寶自除官。亂逆固宜被誅滅。使之至此足堪嘆。恭愍賞燕邸隨從之功。賜趙日新等功臣號。○新弄權專恣。遂謀作亂。圍王宮。殺判密直崔德林等。脅王開御寶。自除右丞相。官其黨。王與李仁復等密謀誅之。流其黨金鏞于海島。仁復兆年之孫也。</text>
<title>[詠東史]其五百五十七</title>,<text>稼亭牧隱並文章。相繼入元擅策塲。特授翰林知制誥。能加稱賞有歐陽。李糓號稼亭。其子穡號牧隱。稼亭入元應擧對策。大爲考官稱賞。置第二甲。授翰林國史院檢閱官。牧隱亦入元對策。考官歐陽玄大加稱賞。擢第二甲。授翰林知制誥。</text>
<title>[詠東史]其五百五十八</title>,<text>點班編伍禦倭艘。盡脫朝衣換戰袍。莫訴學官侍孔子。爾雖不侍焉逃。恭愍時倭冦全羅道楊廣道。以柳濯爲京畿都統使。我桓祖爲東西江兵馬使。發丁坊里爲軍。又令百官助戰。國子博士等上言臣等侍於夫子廟庭。學官從軍。古無其例。李嵒曰爾雖不侍孔子。孔子焉逃。</text>
<title>[詠東史]其五百五十九</title>,<text>普印普虛內殿僧。紛紛問法講傳燈。紅頭賊逼兼倭冦。以此可能禦見陵。恭愍召僧普虛入內問法。邀僧普印于內殿。日講傳燈錄。</text>
<title>[詠東史]其五百六十</title>,<text>高麗喪禮弊同流。禮義之邦儘可羞。慨然請正三年制。李穡獨能諫職修。恭愍時。諫官李穡請行三年之喪。從之。</text>
<title>[詠東史]其五百六十一</title>,<text>紅頭居敬綠江過。安李將軍破賊多。不殺金鏞流海島。還來用事奈之何。紅頭賊毛居敬渡鴨綠江。遣安祐，李芳實等擊破走之。初金鏞以日新黨流海島。至是復用事。</text>
<title>[詠東史]其五百六十二</title>,<text>避賊南奔何等時。臨津江顧瞻遲。諸卿莫道虜鋒急。風景如斯聯句宜。紅頭賊由海道侵掠踰岊嶺。王出奔渡臨津。駐駕江。顧瞻山河。謂元松壽，李穡等曰。風景如此。卿等政宜聯句。</text>
<title>[詠東史]其五百六十三</title>,<text>映湖樓下泛舟遊。謾付世雲掃蕩憂。何用勸王哀痛詔。還須慮爾功成秋。王奉太后。南奔福州。幸映湖樓。乘舟遊賞。以鄭世雲爲捴兵官。督諸軍討紅頭賊。世雲性忠淸慷慨。日夜憂憤。以掃蕩爲己任。勸下亟下哀痛詔。</text>
<title>[詠東史]其五百六十四</title>,<text>鄭安金李奮忠誠。聖祖神威復合兵。直斬沙關餘賊遁。偉功倐報復京城。捴兵官鄭世雲，都元帥安祐，元帥李芳實，金得培等。與我太祖軍合擊紅賊。斬賊魁沙劉關先生等。斬首二十餘萬。獲元玉璽二顆金寶一顆等物。餘賊遁還。</text>
<title>[詠東史]其五百六十五</title>,<text>金鏞昔黨日新謀。今爲紅頭似報讎。諭祐殺雲仍殺祐。得培芳實一幷劉。諸將凱還。金鏞忌成功。矯旨爲書。使其姪金琳密諭祐等誅世雲。祐等置酒邀世雲。令壯士於座上擊殺之。鏞恐事泄。先斬琳。又以祐等擅殺世雲白王。殺祐於行宮門外。遣人殺芳實於龍宮。殺得培於基州。</text>
<title>[詠東史]其五百六十六</title>,<text>自古功成身被屠。韓彭葅醢岳飛誅。至今人說三元帥。用事賊臣何代無。三元帥。安祐，李芳實，金得培也。</text>
<title>[詠東史]其五百六十七</title>,<text>鏞賊圍宮浪自誇。禍隨惡積理無差。天假此時崔瑩手。轘傳其首籍其家。金鏞聚黨叛。圍王宮。徑入寢殿。王從牖走。宦者安都赤代王卧寢。賊殺之。又殺右政丞洪彦博。分遣盡殺諸宰。密直使崔瑩帥兵擊殺賊黨。流鏞於雞林。府使林堅味鞫之。遂轘之傳首京師。籍其家。</text>
<title>[詠東史]其五百六十八</title>,<text>轍等旣誅后怨王。崔濡逃入又跳梁。遂行廢立因元勢。兵發遼陽勢莫當。元后奇氏怨王誅轍等。必欲報仇。有崔濡者怨國逃入元。因說后構王罪。元廢王。立塔思帖木兒爲王。濡自爲左政丞。發遼陽省兵。渡江而來。塔思帖木兒忠宣王庶子。甞爲僧逃入于元。</text>
<title>[詠東史]其五百六十九</title>,<text>崔濡帖木敗逃俱。檻送胡爲獨執濡。賴有紐憐論構釁。用懲賣國快施誅。崔瑩擊敗元兵。崔濡與塔思帖木兒逃還元。御史紐憐等極陳濡賣國構釁之罪。元遂復王爵。檻送濡。王誅之。請送塔思帖木兒。元不從。</text>
<title>[詠東史]其五百七十</title>,<text>非僧非俗有詵文。像肖夢中又更欣。始知遍照生非偶。天數所關不獨君。妖僧遍照。靈山縣玉川寺婢之子也。目不知書。自謂得道。王甞夢人拔劒刺己。有僧救得免。及見遍照。厥貌惟肖。王大異之。以爲師傅。照遂長髮爲頭陀。名辛旽。士大夫妻妾。以旽爲神僧。聽法求福。旽輒私焉。李齊賢言旽骨法類古凶人。請勿近。王不聽。吳仁澤曰。道詵秘記。有非僧非俗亂政亡國之語。必此人也。宜早除之。旽告王。杖流仁澤等。</text>
<title>[詠東史]其五百七十一</title>,<text>尊爲師傅爵爲侯。孰敢諫爭死或流。借問有何才與績。言無不聽事皆諏。封旽爲眞平侯。賜功臣號鷲城府院君。領都僉議使。授以國政。言無不從。小有所忤。或殺或流。貶崔瑩。流李龜壽等十餘人。罷李達衷。殺柳淑，吳仁澤等。皆旽譖也。</text>
<title>[詠東史]其五百七十二</title>,<text>胡床並踞設文殊。抗疏極言有鄭樞。目叱賊髡驚下走。威風最是李存吾。王於殿內。設文殊會。旽與王並坐。諫官鄭樞，李存吾等。上䟽論其不臣之罪。王大怒。召樞等面責。時旽與王並踞胡床。存吾目旽叱曰。老僧何得無禮如此。旽惶駭不覺下床。王愈怒。下存吾等廵軍獄。命宰相李穡等鞫之曰。予畏存吾怒目也。穡等曰二人固可罪。我祖宗未甞殺一諫臣。王乃貶樞爲東萊縣令。存吾爲長沙監務。長沙今茂長。</text>
<title>[詠東史]其五百七十三</title>,<text>別堂恒獨坐蓮臺。極樂界中花亂開。自有求官免罪術。幾家妻妾晝宵來。王爲辛旽。作別堂於北園。重門深幽。焚香獨坐。奇顯與其妻朝夕侍旽。若老奴婢。凡朝士陷罪及求官者。必遣妻妾賂顯妻求謁。顯妻以別堂甚狹。不可率從者入。獨引其人入謁旽。醜聲播聞。</text>
<title>[詠東史]其五百七十四</title>,<text>酒肉奸淫侈燕私。淡蔬破衲謁王時。莫道妖僧能善揜。世人矯餙摠如斯。旽居家飮酒啖肉。恣意聲色。謁王則淸談齕菜。雖盛夏隆冬。常衣一破衲。王信之。密直提學李達衷於廣坐謂旽曰。人謂公酒色過度。旽不悅罷之。</text>
<title>[詠東史]其五百七十五</title>,<text>夜行衣弊與旽親。自謂未嘗干謁人。東郭墦間嗟盡是。休言林樸獨非眞。成石璘爲知印。不附旽。旽譖于王。以林樸代之。樸好詭異。自言但知奉公。未甞干謁。然每夜弊衣徒行。出入旽家。日見親密。</text>
<title>[詠東史]其五百七十六</title>,<text>柳淑吟詩作禍媒。賊旽巧譖引魚腮。不被人猜詩可作。詩非可畏畏人猜。瑞寧君柳淑嘗從王入元四年。終始不變節。紅賊之亂。勸王南行。以圖興復。至是見王昏亂日甚。退歸。將相大臣門生故吏來餞。淑作詩云。不是忠衰誠意薄。大名之下久居難。旽恐淑復用。譖于王曰。昔范蠡與勾踐滅吳。卽退曰烏觜魚腮。食人之相。大名之下。難以久居。今淑以范蠡自比。以勾踐比王。王殺之。</text>
<title>[詠東史]其五百七十七</title>,<text>底事愛兄忽忌兄。分金不若投金淸。世間有此眞兄弟。可惜無緣識姓名。有民兄弟偕行。弟得黃金二錠。以其一與兄。至陽川江。同舟而濟。弟忽投金於水。兄怪問之。曰吾平日甚愛兄。自分金。忽萌忌兄之心。此乃不祥之物。不若投江而忘之。兄曰汝言是。亦投金於水。時同舟者皆愚民。無問其姓名。</text>
<title>[詠東史]其五百七十八</title>,<text>尙傳牧老大司成。圃隱諸賢摠在黌。此世學官皆稱職。得非天意啓休明。李穡爲成均大司成。鄭夢周，金九容，朴尙衷，朴宜中，李崇仁等。皆兼學官。敎授諸生。性理之學始興。穡曰夢周論理。橫說竪說。無非常理。推爲東方理學之祖。</text>
<title>[詠東史]其五百七十九</title>,<text>馬巖影殿諫官論。怒震雷霆孰白寃。恭愍亦能畏後世。不聽母敎聽臣言。魯國公主難産薨。王慟甚手寫眞。日夜對食悲泣。三年不御肉饍。大興公主影殿於馬巖。州郡伐材水運。壓溺死者無筭。中外困弊。無敢言者。柳濯，鄭思道等上書極諫。王大怒。下濯，思道獄。大妃諭曰秪以彰君之過而顯宰相之賢也。王不聽。欲殺濯，思道。命李穡製敎。穡曰臣寧得罪。安敢爲文。以殺無罪。王怒甚。命穡封國印曰持此去。求有德者。旽啓下穡獄。穡泣曰非畏死也。但恐主上失令名於後世。王命皆釋之。</text>
<title>[詠東史]其五百八十</title>,<text>凶如文鉉底心情。媚訴辛旽殺父兄。臺諫請治王不聽。倫常先絶國將傾。金文鉉訴其父知密直達祥及其兄君鼎于旽。旽殺之。臺諫請治文鉉殺父兄之罪。王不聽。</text>
<title>[詠東史]其五百八十一</title>,<text>大明廓掃胡元腥。洪武號行至正停。一自崇仁迎詔後。千秋無替作藩屛。明太祖遣使告定天下。始停至正年號。行洪武年號。初太祖遣符寶郞偰斯。賜璽書。王率百官出迎于崇仁門外。</text>
<title>[詠東史]其五百八十二</title>,<text>虐淫縱恣已多年。不軌㐫謀勢必然。支解徇梟雖暫快。王心其奈未能悛。旽旣得志。持貼枕入內。以亂宮闈。恣行威福。恩讐必復。世家大族。誅殺殆盡。人視若豺虎。莫敢言。旽自知鴟張太甚。恐王忌之。謀不軌。旽門客李韌爲匿名書。夜投宰相金續命第。續命奏其書。王命廵衛府。收捕旽黨奇顯等。鞫之皆服。收旽訊之曰。爾嘗謂近婦女。所以導引養氣。非敢私之。何以至生兒息。▦擧罪狀。逐條窮詰。旽無以對。流水原。臺諫爭論。乃使林樸誅之。支解以徇。梟首京城。悉誅其黨。</text>
<title>[詠東史]其五百八十三</title>,<text>牟尼奴在吾無憂。召納東朝善養收。受旽之托托仁任。立嗣未明不識羞。牟尼奴。旽婢妾般若之出也。及旽誅。王謂近臣曰。予嘗至旽家。幸侍婢生子。卽牟尼奴也。召而納太后殿養之。屬侍中李仁任曰元子在。吾無憂矣。王甞患無嗣。一日微行至旽家。旽指其兒曰。願殿下爲養子以立後。王笑而不答。然心許之。至是召納云。</text>
<title>[詠東史]其五百八十四</title>,<text>子弟衛名新且奇。選充年少與丰儀。興慶倫安常侍內。君王日夜望熊羆。王置子弟衛。選年少貌美者屬焉。以代言金興慶捴之。洪倫，韓安等。以淫穢得幸。常侍臥內。王使倫，安輩強辱諸妃。冀其生子以爲己子。</text>
<title>[詠東史]其五百八十五</title>,<text>益妃懷姙王聞欣。嬴呂馬牛不欲分。擬殺洪崔要滅口。果然此輩弑其君。宦者崔萬生從王如廁。密告益妃與洪倫合有娠。王喜曰予常慮無嗣。妃有娠。吾何憂乎。明日予佯使酒殺倫以滅口。汝旣知此。亦當不免。萬生懼。是夜與倫弑之。大妃捕鞫萬生倫及其黨五六人。並梟首。</text>
<title>[詠東史]其五百八十六</title>,<text>洪崔誅後禑爲王。般若啼號太后傍。欲向臨津投處問。山光水色但蒼蒼。恭愍改牟尼奴名曰禑。封爲江寧大君。及見弒。禑時年十歲。李仁任以姪妻禑故立之。恭愍嘗以禑爲故宮人韓氏出。使母韓氏。至是般若入太后宮。啼號曰我實生主上。何母韓氏也。太后黜之。李仁任下般若于獄。已而投于臨津。</text>
<title>[詠東史]其五百八十七</title>,<text>大明正朔奉行時。殺使投元事可疑。金義縱云無可柰。不誅仁任罪師琦。帝遣林密，蔡斌。令進耽羅馬二千匹。只得三百匹附進。使金義護送。至開州站。殺斌執密。以馬投北元。初李仁任以恭愍見弑。恐大明興問罪之師。欲絶大明。遣安師琦陽言餞斌等。密諭義殺斌投元。及義從者還。仁任，師琦待之甚厚。朴尙衷上䟽曰。金義之罪。在所當問。而宰相不問。待其從者反厚。是師琦嗾義殺使。其跡已見。若不治其罪。社稷危矣。禑下師琦獄。師琦自刎。梟于市。</text>
<title>[詠東史]其五百八十八</title>,<text>通元受冊視嘉猷。一有直言便杖流。如何皇詔惟增貢。不問弑君殺使由。北元遣使冊禑。李仁任，池奫等將迎之。李崇仁，鄭道傳，權近上書諫。道傳又曰我當斬使首。不爾則縛送于明。仁任怒。流道傳。鄭夢周朴尙衷又極論。李詹，全伯英亦上䟽請誅仁任，奫。仁任等大怒。下詹等獄。辭連田祿生，朴尙衷。獄官崔瑩▦▦▦▦遠地。祿生，尙衷皆道死。後帝勑曰。自明年金一百斤銀二千兩布五千疋馬一百匹。爲常貢之例。則赦爾殺使之罪。</text>
<title>[詠東史]其五百八十九</title>,<text>仁任池奫主事元。貶流異己立私門。試看當時烟戶政。市商工匠摠官尊。仁任，奫以下各植其黨。臺諫守令。皆出其門。市井工匠。夤緣除拜。時人謂之烟戶政。</text>
<title>[詠東史]其五百九十</title>,<text>金縝禦倭但醉呼。朝廷擇將有良謨。屯營戰士還何用。擊賊應須燒酒徒。倭焚合浦營。屠燒梁蔚，東萊，機張等縣。先是元帥金縝大集一道娼妓有姿色者。與麾下晝夜酣飮。軍中號曰燒酒徒。及冦至。軍士却立不戰曰。元帥使燒酒徒擊賊。我輩何爲。以故大敗。廢縝爲民。流加德島。</text>
<title>[詠東史]其五百九十一</title>,<text>懶翁設會檜巖中。士女奔波施舍豐。竄死留傳神勒寺。此時猶自有臺風。僧懶翁設文殊會於楊州檜巖寺。中外士女奔走施與。臺諫奏流之懶翁。行至驪興神勒寺死。</text>
<title>[詠東史]其五百九十二</title>,<text>圃翁專對盡爲臣。人避其危獨挺身。北使天朝南日本。所如無事不能伸。時倭患孔棘。前遣使。輒被拘囚。乃遣前大司成鄭夢周聘日本。且請禁賊。是行人皆老之。夢周略無難色。及至。極陳古今交隣利害。主將敬服厚待。及歸。還俘尹明安遇世等數百人。且禁對馬一歧二島侵掠。後又以政堂文學。如京師賀聖節。時帝將加兵高麗。增定歲貢。以不如約。杖流使臣。使臣皆厭避。時當聖節最後。陳平仲又以病辭。林堅味擧夢周代之。卽日發行。倍道及節日進表。特賜慰撫。優禮以送。放還前使被拘者。復又遣。乞蠲减歲貢。帝特除五年未納貢及增定歲貢常數。</text>
<title>[詠東史]其五百九十三</title>,<text>荒淫遊樂日爲常。七點鳳加歌舞塲。中主此時難自保。况如禑者固宜亡。禑出遊里巷。荒于政淫于色。日以爲常。封鳳加伊及妓女點仙爲翁主。或過市梃擊市人以爲樂。或與宮女同浴。或畋郊夜還。笙歌鼓舞。爲巫覡戱。或如李仁任第。率羣妓縱淫樂。初仁任納其婢婿之女於禑有寵。是鳳加伊也。仁任恃恩貪恣。待禑如畜婿。</text>
<title>[詠東史]其五百九十四</title>,<text>紅粉榜中貴勢童。草萊落拓老英雄。人心陷處忘廉恥。尹就亦應自謂公。代言尹就掌成均試。皆取勢家乳臭之童。時人謂之紅粉榜。以兒童好着粉紅衣故也。</text>
<title>[詠東史]其五百九十五</title>,<text>鐵嶺遼東立衛辰。可嘆崔瑩錯經綸。自謂奇謀還自誤。殺身亡國果誰因。帝以鐵嶺迤北。本屬于元。並令歸之遼東。遣使告之鐵嶺衛於東北面。自遼東至鐵嶺。置七十站。瑩勸禑决策攻遼東。太祖條陳四不可。禑不聽。以瑩爲八道都統使。曹敏修爲左軍都統使。太祖爲右軍都統使。督發諸軍。禑瑩留平壤。時太祖功名日盛。且有李氏當王之論。故瑩深忌之。欲使得罪上國。因而除之。遂生此計云。</text>
<title>[詠東史]其五百九十六</title>,<text>威化回軍膺異祥。天人應順孰能當。放禑旋又誅崔瑩。採取公言更立昌。左右軍渡鴨綠江。屯威化島。太祖上書請班師。不聽。乃諭將士以逆順禍福。遂回軍。時霖潦水不漲。師旣還渡。大水驟至。全島墊沒。人皆神之。禑聞之。與瑩馳還京城。太祖整軍而進。爲書敎瑩罪請去之。不從。郭忠輔等直入殿庭。索瑩▦…▦移驪興。太祖欲立王氏後。曹敏修欲立禑子昌。恐諸將不從。以李穡爲時名儒。密問之。穡曰當立前王之子。敏修等以定妃敎立昌年九歲尋▦▦。</text>
<title>[詠東史]其五百九十七</title>,<text>仁任謚難縮典儀。吾而不謚誰爲之。慨然獨議云荒繆。此事如今更有誰。李仁任死。曹敏修白昌請謚。典儀難之。謝病不出。副令孔俯慨然曰。吾而不謚廣平。誰敢爲之。獨至典儀。議謚曰荒繆。物論快之。而李崇仁，姜淮伯，河崙等怒責俯。</text>
<title>[詠東史]其五百九十八</title>,<text>誅滅禑昌更立瑤。彝初何事訴天朝。至今人說文忠死。寃血尙凝善竹橋。太祖與沈德符，鄭道傳等議。禑，昌本非王氏。不可奉宗祀。遷禑江陵。放昌江華。立定昌君瑤。是爲恭讓王。仍誅禑昌。坡平君尹彜中郞將李初叛。入中國誣訴李侍中將犯上國。李穡等以爲不可。卽將穡等十九人。或害或流。在貶宰相潛遣來告。仍請來討云。故鞫彝初之黨。或死獄中。或籍其家。彝初又誣國系爲李仁任之後。故奏請卞誣。至宣廟朝。兪泓始賫改正會典來。恭讓四年。趙英珪要鄭夢周於路。擊殺之。善竹橋尙有血痕。</text>
<title>[詠東史]其五百九十九</title>,<text>景仰千秋吉注書。棄官歸去樂鄕居。麗末何人更與比。聾巖耘谷志相如。門下注書吉再善山人。少淸苦力學。恭讓二年。知國將亡。棄官歸。聾巖金澍。奉使大明。還。到江上聞太祖受禪。卽還入。遣僕遺雙履於家人曰。以我還入之日爲忌辰。高皇帝問爾在本國何官。對曰禮曹判書。遂給尙書祿。終身居荊楚間。生二女。壬辰天兵之來。有許遊擊者自稱外族云。耘谷元天錫原州人。麗末不仕。隱居雉嶽山下。太宗微時甞受學。及登極召之。不起。上親幸其第。亦不得見。只招爨婢。給食物而還。</text>
<title>[詠東史]其六百</title>,<text>運訖高麗五百年。聖人有作誕膺天。制度䂓模基萬億。檀箕以後又朝鮮。裴克廉等曰大妃廢恭讓王。遜于原州。尋移杆城郡。降封恭讓君。後三年。薨于三陟府。麗自太祖歷三十二世四百七十五年而亡。我太祖受禪。洪武二十五年壬申也。帝命來報國號。乃以朝鮮和寧等號奏之。帝曰朝鮮之稱美。且其來遠矣。可以本其名而祖之。遂定號朝鮮。</text>
<title>與辛少年書</title>,<text>以吾悵戀。知君缺然。別後眠食。何似於前。大病之餘。尙亦愼旃。我幸得達。四日於船。淸江白石。幽思可拳。飄泊生涯。萬事相牽。爾愛其遊。我愛其年。別詩攸戒。願毋孤焉。歸便告辭。怱怱不宣。維夏之晦。敬夫之牋。</text>
<title>戱爲春帖</title>,<text>婦愛刑家。夫愛內助。夫夫婦婦。子匍而嶷。女婉而處。子子女女。奴可掘桑。婢可泝水。奴奴婢婢。雞晨於報。狗夜於守。雞雞狗狗。</text>
<title>又戱作連珠體</title>,<text>多男子壽富。堯則辭我不辭。攸好德康寧。箕曰福吾之福。玩尋常理於天根月窟。厥數自一二至千萬億而無窮。惜分寸陰於賢傳聖經。其日盖三百有八十四如不足。右丁亥						維赤猪月貞丑旣望未初。乃黃鼠斗揷寅建節已訖。若他旹十灾八難四百四病之屬。擧皆如律令。風彍而電先。凡今年百廻三轉五十五日之間。莫不惟心意。男欣而女悅。右戊子</text>
<title>乙巳立春。乃甲辰臘月二十四日申時也。戱作連珠體。</title>,<text>猗歟蒼葭乍動。丹蓂迭抽。自申時便是新正。惟辰年自作舊歲。月靑陽而流化。均陶甄於白屋朱門。日黃道而揚輝。各歡欣於碧桃紅杏。</text>
<title>名字謎</title>,<text>惟土惟皮。坡。 聖法衡同。平。 君不尙口。尹。 耳順心通 愭。 于以直內。敬。 上達天衷。夫。一云厥土織皮。聖法如準。伊後無人。立心耳順。苟能右文。上通于天。</text>
<title>余前有名字謎。四言解一字。終不厭于心。乃以八言解一字。</title>,<text>志以無心。詖則不言。坡。 先得乎一。八十於焉。平。 昔有曰伊。今誰其人。尹。樹直夾點。老而日新。愭。 苟不自專。必輔以文。敬。 脚踏頭竦。上達于天。夫。</text>
<title>歎老謠</title>,<text>細語不聞。謂聾也可。小字莫辨。非瞽而那。坐傴立僂。髮禿齒墮。頭目暈眩。神精牿鎖。若墜烟霧。輒騰痰火。當言忽忘。能履亦跛。呼甲爲乙。欲右曰左。家人誚譏。親知嘲𥳽。氣旣不充。志從而惰。束閣詩書。嗒然喪我。縱歎腹枵。猶恥頤朶。北窻風卧。南簷暄坐。事物不嬰。身心俱妥。而今而後。庶免於禍。</text>
<title>謝世辭</title>,<text>童蒙求我。匪我之求。我無可求。誰復從遊。我欲求人。而人皆羞。自知也明。知人亦周。不如閉戶。以拙自修。李門爭登。杜村獨幽。裵賓成市。謝酌無儔。階滿綠錢。溪寂夜舟。庭草知春。籬菊報秋。仲蔚蓬蒿。空搔白頭。袁安大雪。孰揩靑眸。門無剝啄。詩寫幽愁。水喧如怒。山圍似囚。鄕原不憾。何殘且休。迎送已絶。歲月自遒。底處刺毛。於我雲浮。有義有命。何怨何尤。只是難遣。漆室之憂。</text>
<title>誓瘖申前說。更加鞭辟。</title>,<text>孰使而遭誶稽。孰使而逢謫摧。而以而而得此。胡不反而空自哀。而有而口。而閉而開。閉卽無忤。開便成災。而旣知開口有悔。胡不念悔將復來。而旣知閉口无咎。胡不能牢鎖牙頦。而旣知節飮食之戒。胡獨於愼言語而忽哉。而有言人有責。而無言物無猜。聞所聞見所見。口不道念亦灰。當而口之欲開。胡不惕思而彊裁。及而心之或怠。胡不刮垢而拭埃。而欲飮瘖藥。日日須傾三百杯。而欲錐刺舌。日日須忍三百回。苟而心之能堅。孰驅而而頻催。爰銘肺而誓死。俾墨卿而告靈臺。</text>
