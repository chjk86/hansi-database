<title>雲賦</title>,<text>高山之頂。多巨石。土精聳骨。崖氣結核。盤陁碨磊。虎蹲兎伏。苔蘚上覆。泉瀑中激。有氣浡滃。觸而出焉。升于上淸。須臾四達。播靈液於仙噓。颺神光於龍噴。欲雨沛而先集。將雪下而自繁。是氣也吾知其爲雲。稽于古。則上需著於韋編。有渰咏於葩章。唐史並擧於日就。鄒經亦云其霓望。虞工歌於禮漫。姬宣歎於昭回。軒皇取之於紀官。魯公書之於登臺。其潤物之功用。應世之災祥。信乎其靈且異矣。觀其彌于天。則葐蒕靉靆。斐亹播逸。紛紛郁郁。冥冥欝欝。或如人立。或如馬馳。或如相揖。或如相持。初縈紆而作林。忽婆娑而成衣。始翩蹮而鳥翔。復蜿蜒而龍飛。於是天設靑城。帝張紫蓋。玉女垂帷。靈官建旆。媧石玲瓏。蜃樓崢嶸。碎片錦開。加點畫明。呑山則峰巒添奇。照江則波瀾交紋。烟助媚而嫋娜。風起懶而紛紜。嗟容態之無窮。固難得而悉云。若乃離亭木落。客路菊殘。山長水遠。歌闋酒闌。瞻孤影之傍馬。憐聚散之無定。行遲遲於落日。倚征轅而淚逬。又如沙塞草白。戍樓月黑。寒柝傳聲。長笛送曲。仰陣上之慘惔。悲殺氣之蘊結。懷家鄕兮萬里。魂黯黯而欲絶。或乃孤臣節士。疎斥流放。佩湘潭之芰蘭。滯蠻荒之烟瘴。瞻天兮陰氛。隔視日兮浮氣迷憫。宵人之蔽聰。怨黃昏之違期。菀忠憤而靡訴。獨慷慨而歔欷。至夫隱士遯世。自守高標。辭玉帛而偃蹇。樂琴書而逍遙。對片霱之棲簷。愛閒情之一般。詎堪持而贈君。恐輕擧而出山。其所以感人而興懷者。蓋亦異其端矣。若乃古昔興亡。世界翻覆。朋友離合。英雄闔闢。繽無常而變改兮。摠厥象之在玆。豈惟占於陰晴兮。定物理之可推。行雖異於疾舒兮。歸竟同於消滅。寧壽殀之動心兮。庶安命而爲悅。彼不義之富貴兮。孔聖視而如浮。比鵬翼於垂天兮。笑莊周之繆悠。睢掉舌而自致兮。遷又希其附驥。吾知名利之不可求兮。願自從于己志。玩終日之飛揚兮。曾何有乎愁思。過前川而賞花兮。欣午景之澹澹。臨方塘之半畝兮。觀天光於一鑑。諒前哲之所樂兮。吾靡斯而與誰。旣有悟於遠覽兮。盍敶辭而述之。羞周謠於崑崙兮。陋楚賦於高唐。握弗律而潛思兮。闡道妙而成章。亂曰玉宇遼闊浮雲塞兮。月輪韜暎星晦色兮。倏而風來陰氣闢兮。或東或西遂無跡兮。譬如人心爲物濁兮。誠敬以治明命復兮。瞻彼起滅戒私慾兮。庶潔靈臺共天廓兮。</text>
<title>午眠</title>,<text>庭樹陰濃細雨來。薔薇花落海棠開。閒齋寂寂人高臥。隔葉鶯聲午夢廻。</text>
<title>驪江客懷</title>,<text>忽作江湖客。滔滔久不歸。寒天時極目。鴻鴈向南飛。</text>
<title>楓溪</title>,<text>殘雪迷松逕。携筇意正閒。日將樓影靜。春入澗聲還。幽境疑塵外。高談出世間。相看忘主客。同是愛溪山。</text>
<title>謁仙源金先生影堂</title>,<text>老柏森森蔭廟墻。忠臣遺像在中堂。巖題更有尤翁筆。此地長留日月光。</text>
<title>秋雨</title>,<text>小院梧桐葉已稀。西風吹雨入柴扉。寒蟲依草應愁濕。宿鳥投林也不飛。淅瀝秋聲偏到枕。霏微夜色正生衣。燈前獨臥吟詩苦。半世空嗟志業違。</text>
<title>奉別舅氏兪公 彥民 評事之行</title>,<text>厭直承明問幾秋。出參蓮幕儘淸遊。塞山壁立惟長白。大筆題詩可與侔。其二先王功業拓山河。豆滿江流靜不波。聖代卽今書檄少。南樓華燭聽嬌歌。</text>
<title>春日。望弼雲臺。</title>,<text>遊客探春去復來。朝朝車馬向雲臺。花叢不似人心薄。寒士庭前亦自開。</text>
<title>暮春</title>,<text>前川楊柳拂靑絲。芳草和烟午景遲。莫惜風光三月暮。落花猶勝見開時。</text>
<title>遣興</title>,<text>庭前夏木自淸風。盡日簾垂一院空。乳燕雙來花落後。啼禽多在葉深中。詩因觀物成新興。書爲存心續舊功。且喜家貧猶有酒。時時獨酌似陶翁。</text>
<title>苦熱</title>,<text>野馬塵埃色蒼蒼。六月南溟大鵬翔。海風但吹窮髮北。不與平陸作微凉。仰視中天赫曦出。騎龍赤帝來扶桑。紅鏡上空燒寰宇。祝融威烈火旗張。砂焦玉熠金銀流。𧍒蝡肖翹咸爛傷。嗟我小民暍欲死。其性未曾學粤揚。萬人喘息如吳牛。蝸廬政苦蒸朝陽。貴里錦棚通爽氣。侯家寶犀徹流光。不知外邊有炎熱。肯分淸凉同四方。行人飮氷原隰路。覊客穿岸瘴癘鄕。况余病骨三庚蟄。整衣欲坐心發狂。白紵單衫厚於綿。對食汗飜如探湯。神昏氣濁欝未醒。終日低垂伏枕傍。萬國洪爐無所逃。眼看天地都茫茫。河朔縱酒思袁紹。柳下鍊鍛憶嵇康。乞爲松林吸露蟬。願作江漢泳水魴。安得仙竈飛雪散。滌煩寧軀代蔗漿。窓間蠛蠓夕亂飛。無賴竹簟與石床。四序平分相迭代。會有金風吹夜霜。</text>
<title>月夜</title>,<text>枕席淸無寐。題詩倚草堂。梧桐秋正早。蟋蟀夜初長。坐月全身白。當風一面凉。觀心渾覺妙。且復繞池塘。</text>
<title>金仲寬 在淳 來訪。坐月話詩。夜深而罷。吟得一詩。翌朝書示求和。</title>,<text>新談太半是吟哦。幽事如期月上坡。憐我元宵題鳳意。枉君今夕步蟾過。雪殘花魄前林動。風度松聲遠壑多。更鼓初鳴相送罷。孤燈寂寂閉書窩。</text>
<title>雪後月色。皎然盈戶。夜深獨坐。自成佳趣。</title>,<text>月從今夜白。林雪色相宜。燭物應無隱。窺心敢有欺。明光誰不見。灝氣我先知。千載濂溪像。依俙想在玆。</text>
<title>詠苑署園中松</title>,<text>蒼松獨立小園中。歲暮長吹烈士風。何不隨人同日死。天留此樹表精忠。園松。卽成公三問所植云。</text>
<title>悼二江</title>,<text>我僕二江胡爲死。我心悲酸久未已。昔汝總角供灑掃。已能慧悟隨頤指。自憂主病侍廳邊。鍊藥煎茶夜未眠。有時應門引賓客。手擎盃觴善周旋。長大多能頗解事。貧家百役一身萃。中心白直不欺主。石奴熊翹今可二。觀者稱奇或字呼。待之不以奴隷徒。汝心益恭不敢惰。朝暮奔走疲筋膚。登園伐薪煖房堗。入林剪葵供庖厨。槽間養馬馬又肥。不愛私錢充豆芻。數十餘年殫赤忠。苦樂惟與家主同。持燭屢勸甄生讀。結車欲送韓子窮。我謂汝主豈長貧。會當免役酬此功。手種園花一夕枯。忽驚凶兆殞汝躬。薄斂淺埋亦可悲。帷蓋無報吾實怩。親知往往書相慰。人世勸善終難爲。正如藎臣效心膂。蒼天何爲速奪去。我無手足措未得。何事從今不思汝。衣架書床孰齊整。蔬田果圃孰鋤除。縱有千僮贖何由。餘者桀黠皆難收。擔糞曳柴猶厭苦。向隅怨詈聲不休。何處得來如二江。執役不令其主憂。</text>
<title>上溪園</title>,<text>亂木圍無數。奇花名不知。陰崖常帶雨。流水自生池。亭古塵心絶。詩淸晩景移。深林容散步。狙狖與相隨。</text>
<title>仙源金先生賜祭日。志感。</title>,<text>一酹沁州已此年。白雲宸藻又香烟。大明日月猶非晦。丞相祠堂永不遷。偏悼忠魂惟聖主。久延胡命奈皇天。人觀盛禮爭奔走。病我溪南獨悵然。</text>
<title>悼金敍五 履周</title>,<text>三月和風發。欣欣物皆榮。如何此時節。君乃殞其生。自書短命辭。或者有前知。倘非本心淸。靈悟詎如斯。嘗以婚姻故。早識爲佳士。天姿秀而潔。皎若琳琅美。與我同年甲。情好兩無隔。憶在梨湖館。讀書共一席。作楷羡妙藝。爲詩讓高手。我敢叔自處。待君以朋友。論心永夜言。月白江樓雪。相別數百里。雲樹思耿結。去冬入三淸。頗喜近白眉。步屧可來往。源源期在玆。此事忽大謬。送君臥泉臺。日月亦云久。我懷逾悲哀。尙說尊爺恨。湖駕未及復。孀婦與稚孤。觸境應慘目。欲致誄君章。恐添雙淚落。</text>
<title>詠盆梅呈金丈 喆行</title>,<text>脆亦扶陽氣。寒猶占早春。粧成初半面。香發已全身。獨立常邀月。深居欲避塵。吾詩愧東壁。未足答花神。</text>
<title>夜吟</title>,<text>暝光山更逈。積雪洞仍幽。孤鳥深藏藪。疎星淡近樓。天寒妨病骨。歲暮有窮愁。不寐還高詠。燈花枕畔留。</text>
<title>平倉雜詠</title>,<text>獨立山窓下。松風吹客衣。雪殘留數片。日落有餘輝。梵釋雲同在。樵童鳥與歸。不愁空米橐。書史可忘饑。</text>
<title>渡江</title>,<text>沙路江轉近。亂石如棊環。津樹正扶疎。帆影出其間。下馬立寒汀。落日喚篙師。小舟載我去。春風衣上吹。坐看山色好。舟行不厭遲。江水漾新綠。游魚樂可知。</text>
<title>三田碑</title>,<text>江帶無限媿。石露可憎面。願借雷公手。碎此千萬片。</text>
<title>凝淸閣聽琴</title>,<text>客子携琴至。高樓月色寒。復從池上聽。疑是水中彈。</text>
<title>又賦</title>,<text>夜靜絲桐語。秋光滿碧池。聲隨流水滑。意與白雲遲。月下彈初好。松間聽更奇。養心應賴此。吾欲學琴師。</text>
<title>冬至書懷</title>,<text>白日一線長。明月十分圓。十五冬至故云。 長短與圓缺。光陰若逝川。床頭見新曆。我生又一年。不恨功名晩。但恨學力微。一陽生道心。今夜知前非。閉關須善養。聖訓寧敢違。</text>
<title>入北倉</title>,<text>僧寺何須問。官樓可占閑。石明曾坐處。花發舊棲山。松子時時落。樵童日日還。機心吾已忘。飛鳥近窓間。</text>
<title>木川拜外王父墓</title>,<text>小子生違膝。尊靈詎識顔。泣看惟舊墨。拜謁是空山。松立高風後。亭留逝水間。幽明應不遠。德誨怳躬攀。</text>
<title>鶴橋山</title>,<text>昔人乘白鶴。來遊此山中。西望滄海闊。玄洲杳難通。鶴老能變化。一聲吐長虹。直奪烏鵲巧。不假黿鼉功。異事誰能傳。因之名此山。我來千載後。靑山不改顔。仙歸淸都上。鶴去綵雲間。登山空悵望。仙鶴幾時還。</text>
<title>牙州志感</title>,<text>王母歸寧地。家君作宰居。流風瞻峴峀。至恨結潘輿。撫迹思庭柿。傷心薦海魚。白頭官婢在。話舊淚盈裾。</text>
<title>志感</title>,<text>范公語諸子。未忘吳中爨。大人宰百里。昔賢同一歎。縣俸雖云薄。猶堪十口養。主恩有今日。人事異疇曩。豈無石浦魚。欲餐先摧腸。况復此山川。云我外氏鄕。觀誌思先蹟。逢人稱弟行。余痛何時已。到此增感傷。睠言我舅氏。乃在木川廬。匹馬數來往。相對涕漣如。</text>
<title>次弟平叔 準源 韻</title>,<text>邑中鷄犬靜村廬。閑倚高樓眺望初。雲擁海門帆影遠。日斜公館柳陰疎。客來山色詩篇裏。吏散禽聲簿牒餘。聞說東深名寺近。伴僧吾欲讀殘書。</text>
<title>別海美李戚 天培</title>,<text>同是淸江後。相逢滄海中。分離雙鬂白。信宿一燈紅。有淚思王母。論詩憶晩翁。憐君明日發。敝褐畏寒風。</text>
<title>李將軍 舜臣 雙劒歌</title>,<text>將軍腰帶雙寶劒。光如蓮花氣如虹。精芒炫晃奪人瞳。視之不可分雌雄。千金買來何國市。絶勝吳鉤與燕匕。忠義淬礪爲鋒鍔。公與神物兩相得。島夷舳艫蔽天來。提出南方討國賊。一劒誓心天地動。一劒染血山河淸。壁門雲黑殺氣暗。滄海日赤寒光明。指揮千軍號令肅。船頭屹然樹三尺。未戰先已驚賊膽。淸正行長皆辟易。晝洗初臨玉浦水。夜磨更倚釜山石。麾如孔明白羽扇。揷如輕車大黃箭。此劒臨陣久無敵。整頓靑丘百餘戰。一自露梁星墮空。至今零落塵匣中。白巖谷裏忠臣宅。子孫守之傳無窮。南州父老向余言。夜夜紫氣亘長天。拂拭苔紋爲一見。舊刻八字猶宛然。嗚呼。百年壯志欝不平。壁上二龍空飛鳴。劒兮劒兮。我國中興是爾力。爾與將軍。同有萬古名。忠武公雙劒。今在子孫家。劒面有公自銘。一曰。三尺誓天。山河動色。一曰。一揮掃蕩。血染山河。</text>
<title>憶土亭遺蹟有感</title>,<text>先生遺澤滿湖山。異草奇花若可攀。池水塡來魚網處。郡樓移置鶴橋間。潮生豪傑言猶在。碑泣人民淚自斑。滄海時看明月出。百年精爽怳重還。</text>
<title>過李忠武廟</title>,<text>吾東還有武侯賢。過客傷心古廟前。欲識精忠能貫日。須看劒氣尙衝天。露梁餘恨空流水。巖谷遺墟但暮烟。國恥南蠻猶未雪。今年使者又乘船。</text>
<title>夜坐。與平叔賦。</title>,<text>書室懸燈坐更深。騷騷飛雪半簾侵。他鄕梅動新春意。遠壑松含暮歲心。無事官僮窓下睡。喜詩阿弟夜中吟。江湖適性須爲樂。鏡裏霜毛恐不禁。</text>
<title>過苕泉。拜副學金公 時粲。</title>,<text>白首無官心自閑。溪山扶杖鶴飛還。洞名靑鶴故云。 休言野老堪爭席。已得淸名滿世間。</text>
<title>貢湖</title>,<text>春天極目絶氛埃。城下層溟萬頃開。秀色山從平澤出。寒聲潮自水原來。風生別浦孤舟上。日暮遙汀獨鳥廻。老柏蒼然危岸立。波濤震撼不曾摧。</text>
<title>與平叔同遊貢湖</title>,<text>列郡峰巒在我前。滄波上下盡靑天。島光霧捲漁人戶。檣影雲隨賈客船。蕩潏初看潮勢急。空明復是夕暉懸。尋源直欲窮西極。萬里長風意渺然。</text>
<title>貢津城上觀海</title>,<text>層城枕長湖。下臨無底谷。回首西北裂。峰巒失重複。滄波一何闊。百川如輳輻。瀰漫開天地。蕩漾凌坤軸。長風萬里動。怒濤相豗蹙。側耳聞雷霆。毛髮竦以肅。俄頃倏開霽。纖漪淨紋縠。詎知雄傑態。復此媚心目。蒼茫辨島嶼。明滅見漁屋。商船自何郡。鳧鷖與相逐。潮來囓城根。潮去復平陸。噓噏誰主張。若有神鬼伏。山浮六鰲背。雲出羣龍腹。日月從西懸。怳疑攀若木。蓬瀛不難到。紫芝如可掬。俯視塵寰窄。吾道免跼蹜。平生喜壯遊。直欲窮四瀆。前年來鶴山。玆湖接林麓。時向南亭望。渺如杯水覆。今日快開眸。胷懷豁幽獨。始信溟渤大。元氣久涵蓄。日夜去滔滔。尾閭洩不縮。望洋未須驚。觀瀾理已熟。會待秋濤盛。重遊且可卜。</text>
<title>踏靑後一日。與仲寬同遊貢津。得湖字。</title>,<text>官城繫馬坐靑蕪。閑看漁舟晩泛湖。近海麥田先得潤。入雲莓島不勝孤。寒潮蹙地疑霜雪。夕照飜山作畫圖。知子平生遊內浦。風光誰似貢津無。</text>
<title>家君過甲串津有一律。敬次。</title>,<text>漕舟繫纜大江津。戰地悲歌擊楫辰。天設金湯應爲國。人將杯酒却謀身。南樓日暮思丁丑。北極星廻遇甲申。詩句摠含朝海意。湖亭一讀整衣巾。</text>
<title>登伏龜亭。見尤翁詩刻在石上。敬次其韻。</title>,<text>川上靈龜伏。槐邊客馬停。洛書觀理意。杖屨憶登亭。</text>
<title>運漕詩</title>,<text>邑人打鼓賽水神。信風山下漕船發。行如車馬戒舟楫。八島鸛項平地越。沿海貢稅七州粟。船船各載五百斛。今年轉運不可遲。洛陽府庫頗虛縮。王事不憚重溟涉。官家千里寄一葉。柁樓日出華蓋飜。海門天長畫角喧。三老長年笑相慶。風雨不動波如鏡。小邑仁聲不自居。休徵歸之我王聖。金浦月明乘潮濟。揚帆直泊西江底。戶部尙書初閱舶。太倉郞官催納米。請看此米民所種。有司固合思節用。九重每下薄賦詔。年年郡縣惟正供。</text>
<title>途中憶家弟</title>,<text>孤征意無賴。回首鴈飛過。落日驅馳苦。秋風離別多。人間將白髮。馬上且高歌。歸對湖亭月。思君復若何。</text>
<title>涉川行</title>,<text>八月陰雨壯。巨川漲如江。秋水鳴洶洶。觸石如相撞。行子不可涉。四望無舟筏。岸上見人髻。呼作越川卒。赤身渡水來。雙肩負客去。語以心勿恐。重言可無慮。入水行如陸。過水疾如船。須臾定喘息。已立平沙前。騎馬將復行。投以橐中錢。若非爾輩力。性命詎得全。濟衆功亦大。捄溺意誠仁。方知泅水者。正是擇術人。</text>
<title>思亡妹述悲</title>,<text>廣津江上雨霏霏。去年八月丹旐飛。兄弟人間哭向天。孤魂一去何時歸。憶昔送汝嫁比隣。儺佩瑳笑往來頻。只言生時無遠離。誰知死別長含悲。春草平丘已萋萋。獨有筵几在楓溪。稚女不知阿孃歿。呼孃索乳時時啼。我聞此聲淚隨落。况汝地下傷魂魄。婉容淑質不復見。至今閭里咸嗟惜。茅廬兪子文章士。稱述懿範哀辭作。欲持此文慰九泉。後人可使知汝賢。</text>
<title>九日旅懷</title>,<text>海國秋風起。湖亭暮景斜。十年已無酒。九日未開花。爲客身多病。傷時鬂欲華。登高復何興。回首故鄕遐。</text>
<title>甲申孟秋。至洪州拜岳翁金公 時筦 墓。</title>,<text>亂木秋蟬響正哀。空山駐馬獨徘徊。今來那得容顔接。只向荒原傴僂廻。其二學道成名不可期。髮蒼非復少年時。經過公墓能無愧。虛負平生受厚知。</text>
<title>悲歌行</title>,<text>甲申三月初七夕。暮雲慘惔天無色。朝鮮志士泣向天。垂淚欲說崇禎年。崇禎年事不忍說。崇禎皇帝殉社稷。壽皇亭前草木深。山海關下烟塵黑。單于直來坐金宮。萬姓盡化爲犬戎。何人不改漢衣服。我國猶懸周日月。將軍林公是歲歿。萬古遺恨失北伐。大明一樹植海東。年年禁苑花自紅。尙見腥塵汙中原。朱氏于今無子孫。人間歲回皇祚訖。香火夜入朝宗門。皇靈彷彿儼寶座。風馬雲旗降帝左。只有茅屋祭楚昭。竟無匕首送荊軻。皮幣北走遼河濱。公卿但畏虜人嗔。我逢此歲空太息。中夜悲歌竪毛髮。一歌匪風淚如雨。二歌下泉淚如雪。嗚呼我歌歌正苦。蒼天無語我膽裂。</text>
<title>憶弟</title>,<text>與君別幾時。北風忽已寒。鴻鴈月下鳴。驚我孤夢殘。山川渺以阻。矯首發長嘆。欲往從之遊。氷雪行路難。</text>
<title>聞平叔讀朱書吟示</title>,<text>大哉朱子書。六經發蘊蓄。萬理妙難窮。一一剖如竹。力排葱嶺佛。辭闢象山陸。羣蒙豁昏蔽。皦日出暘谷。古道雖在此。今人多不讀。班馬肖眉髮。老莊蠧心腹。奇味競自悅。反棄粟與菽。喜君抱遺編。日夜硏究熟。正宜去膠盆。肯似買珠櫝。笆籬應有拾。歸歟吾刮目。</text>
<title>見志</title>,<text>我心曷不樂。幸爲丈夫身。詩書以爲業。自與聖賢親。聖賢卽我師。眎我萬理眞。方寸雖至微。宇宙足彌綸。苟能得斯道。庶不虛爲人。禽獸徒蠢動。草木皆浮塵。願持光明寶。循義而蹈仁。</text>
<title>雜詩</title>,<text>衆人不識義。逐利如鷙鳥。紛紛生戈戟。所爭毫髮小。余誠鄙此態。守分甘枯槁。多病學養生。爲文欲入道。此外復何求。優游以終老。其二早有二頃田。不佩六國綬。嘗笑蘇季子。此語良足陋。丈夫四海志。謀功不謀富。太公罷漁釣。伊尹起耕耨。哲人不可見。經濟誰能究。</text>
<title>動石 在牙山之桐林寺</title>,<text>萬石本皆靜。一石胡爲動。雲根搖不定。秋骨起如竦。或言靈龜變。或言仙人化。其說極冥茫。聞者徒驚訝。天地蓋大巧。奇詭萬類具。水寒有溫井。火熱有浣布。石固物之頑。動者安知無。我今語此理。欲闢齊諧愚。傳聞貴里間。園林恣歡娛。玲瓏太湖質。錯落平泉色。異觀頗羅列。此石移不得。豈無一車力。秖應畏鬼神。却令梵王宅。獨專瑰奇珍。掀身若掉頭。不肯向塵境。終愛此石美。自動還是靜。</text>
<title>省先墓</title>,<text>經年闕省掃。今至淚逾滋。看草新春色。聽烏落日時。露霜頻改節。松柏轉多枝。且看淸明近。重來觴豆持。</text>
<title>兪汝成 漢雋 來宿有詩。次之。</title>,<text>衡門獨掩親朋少。感子慇懃匹馬停。中夜豪談頻擊節。半生交誼久忘形。曉星滄海分千里。春鳥雲山共一亭。天意秖應留好客。且看寒雪滿階庭。</text>
<title>過銅津</title>,<text>出郭無塵事。江光雨更新。坐船山自動。臨水鷺相親。湖上多亭子。樓中少主人。誰能借我住。花竹寄經綸。</text>
<title>生日</title>,<text>生日在何日。乃在端午節。兒時逢生日。欣欣自歡悅。母氏手持線。縫我白紵衣。母氏躬備饌。啖我猪牛肥。自從母氏歿。終身無此樂。長念劬勞恩。泣涕食爲却。年年見菖蒲。感歎時序速。誰言名日降。其命多吉福。他人喜具慶。絲管弧夕張。我生應不辰。生日獨悲傷。</text>
<title>兪汝成贈余以詩。用其韻和之。</title>,<text>昔與兪子遊。日日論文章。玆事吾豈能。君實逼漢唐。班馬相上下。李杜相頡頏。奔如騏驥疾。一日千里壃。十駕何由及。汗流不敢當。吾儕今且衰。鋒鍔始斂藏。回思少年學。秖是數墨行。文章之於道。魚目與琳琅。南游溟渤壯。望洋羡大方。長書見我意。宿習悔愚狂。六經如耒耜。始信其器良。何用飾月露。虛譽徒夸張。君詩復有云。聖言明且詳。文與道不離。道存文不亡。同歸竟爛漫。相期一何長。不願人錦繡。不願人膏粱。但願明萬理。洞如見垣臟。西銘會一源。太極具五常。堯夫大鋪舒。王覇與帝皇。紫陽析微奧。巨細無不彰。天覆而地載。魚潛而鳥翔。吾徒幸發蒙。庶不溺荀揚。稍稍去浮華。一一完疣瘡。與君秉此心。趨步知其鄕。文辭黜百家。禮樂尊三王。惟名不可求。名多是身殃。讀書以爲耕。味道以爲糧。百年得良友。至樂共徜徉。</text>
<title>晴</title>,<text>簾捲高亭積雨收。靈山蒼翠淡霞浮。縣人日出爭爲市。漁子風輕且放舟。蜂集海棠偏覺鬧。鶯啼門柳更憐幽。乘晴可向前川去。古寺淸溪幾曲流。</text>
<title>古詩</title>,<text>墻頭菜花生。蜻蜓上下飛。庭中木蓮發。蛺蝶相與歸。彼哉物之情。各自探芳菲。幽人倚杖立。對此空歎唏。</text>
<title>打魚歌</title>,<text>野田築堤高丈餘。堤下水深多嘉魚。官僮操網爭來集。解衣作隊水中入。上下丙穴驅魚去。罛聲濊濊沉仍擧。小魚罥草或巧匿。大魚怒跳還自落。我時携客過前川。共觀漁釣坐柳邊。玆事吾欲秖取適。漁父却自誇多獲。口含朱尾人如獺。手擲銀鱗盆似澤。饔女操刀割鮮烹。復有雪膾盤中盈。平生自信無所好。矢魚今夕還娛情。他日貢湖見漁者。機心猶恐萌又生。</text>
<title>到介湖。聞主人觀魚往茅島。</title>,<text>始識烏山面。遙臨石浦頭。故人秋水隔。遠客夕陽留。雨過丹楓濕。潮來白鳥浮。觀魚吾亦好。且欲向茅洲。</text>
<title>登永保亭</title>,<text>興逸催驅馬。行如一棹風。樓臨高鳥上。山出巨溟中。宇宙多遊子。文章獨翠翁。且驚西日盪。空裏境何窮。</text>
<title>自水營乘舟向寒山寺。次唐人韻。</title>,<text>日出寒山霧捲天。櫓聲驚起白鷗眠。我行忽過江南路。黃鶴樓邊且繫船。</text>
<title>黃鶴樓</title>,<text>古寺移孤棹。秋山望白雲。湖光隨地別。樓影帶潮分。磬靜僧何去。松深鶴不聞。坐來如有待。吾欲喚仙羣。</text>
<title>廉村李叔 德周 來過。有志感詩。呈于家君。家君命胤源和之。謹書此以簡李叔。</title>,<text>官燭牙州席共聯。相逢話舊感流年。樹思王母來時種。碑見先生去後傳。桑海不堪懸涕淚。桐鄕况復對山川。遺文顯晦眞奇事。更指量軒有揭篇。益山公曾莅是邑。著司倉記刻揭軒壁。年久見逸。家君取遺本重刻。以揭故云。</text>
<title>渡臨津口號</title>,<text>臨碧樓頭朝日赤。臨津江上早霞靑。天長宣祖乘舟水。樹老文成講易亭。關海同連扼喉勢。墩臺相望控襟形。時平正喜無征伐。閑聽漁歌起遠汀。</text>
<title>滿月臺</title>,<text>松嶽氣蕭瑟。高麗似夢中。黃鶯啼古苑。碧草繞遺宮。五百天應絶。三千地獨雄。可憐臺上月。盈缺自無窮。</text>
<title>過平山。觀玉溜泉。</title>,<text>五月天氣熱。鞍馬倦行役。偶就嘉木蔭。忽復得泉石。琮琤萬壑水。崚嶒千仞壁。不知火雲生。但覺氷霜積。前臨大道傍。却喜境幽僻。蒼崖被松樹。玉溜下盈尺。崖上三大字。朱氏留遺蹟。我詩何足詠。題品已自昔。俯飮石間泉。怳如餐瓊液。仰視巖上窟。若有神仙宅。山高不可攀。徘徊日已夕。</text>
<title>到能城。登黃鶴樓。</title>,<text>西遊先向此樓前。爲愛名區自古傳。峽氣雲生觀德窟。江光日射廣寒川。誰曾再飾容歸鶴。我欲三登訪謫仙。五月舟中聞玉笛。鸚洲芳草正依然。</text>
<title>靈泉窟</title>,<text>不辨丹書字。惟聞黑水喧。始驚無日月。更覺別乾坤。仙子棲爲宅。蛟龍出有門。靈區如許秘。肯向世人言。</text>
<title>黃鶴樓詩寄平叔</title>,<text>去年一入寒山寺。黃鶴樓邊曉泛舟。今年又到能城峽。黃鶴樓中月夜遊。兩地樓名同黃鶴。不知何處眞是黃鶴樓。黃鶴上天不可見。仙人去矣不可求。獨立欄干空悵望。回頭忽得鸚鵡洲。芳草何萋萋。白雲何悠悠。始信今遊乃眞境。往歲詩讖良有由。此意曾向平叔說。平叔謂我神仙儔。且從平叔聞異夢。滄江千里一夜浮。飄然脚下生雲氣。濯足俯臨滄江流。知君詩思淸過我。李白崔顥可與侔。我輩好仙兼好古。天公亦許黃鶴樓中留。願君須及秋風至。丹楓翠壁月幽幽。</text>
<title>避暑黃鶴樓</title>,<text>正是仙遊處。泠然俗慮空。樓高不受暑。江近自多風。隔水高峰在。穿雲數帆同。吾詩說難盡。堪着畫圖中。</text>
<title>鸚鵡洲</title>,<text>不有鸚鵡洲。難爲黃鶴樓。舟兼蒼壁轉。江與白雲流。禰子秋風怨。崔生日暮愁。何須問千古。聊樂卽今遊。</text>
<title>秋日。登樓懷家弟。</title>,<text>時有輕雲出鳳頭。卽看斜日滿鸚洲。灘聲峽裏新過雨。樹色關西早得秋。聽角屢驚思弟夢。登樓還起望鄕愁。天涯信使元稀少。一首詩成一月留。</text>
<title>能城江觀漲</title>,<text>江雨夜來足。江流漲碧濤。忽驚羣峀沒。更覺一樓高。過渚鳥猶濕。逆灘舟自勞。憑欄殊物色。歌嘯意仍豪。</text>
<title>練光亭</title>,<text>黃鶴樓中客。孤舟浿上停。山河無傑句。天地有高亭。日落長江白。雲浮大野靑。狂歌俯巖石。波底老龍聽。</text>
<title>浮碧樓</title>,<text>登樓秋色至。入寺白雲生。江動朱蒙石。山廻衛滿城。興亡高鳥過。今古夕陽明。野樹天邊立。孤舟萬里情。</text>
<title>箕子墓</title>,<text>短碣倚荒草。秋風正颯然。至今祭箕子。終古號朝鮮。日月懸皇極。山河畫井田。傷心大同水。滚滚幾千年。</text>
<title>涵碧亭</title>,<text>開亭因地豁。憑檻俯江淸。漁唱關雲細。人烟島樹平。靑山連古寺。白鷺過高城。吟罷乘舟去。西林落日橫。</text>
<title>平壤詩</title>,<text>我爲能州客。長夏多愁欝。平壤一百里。山水劇可悅。八月凉雨晴。狂興動飄逸。命僕策馬去。秋泥深過膝。大江橫我前。夕潮時盪潏。奔流囓長城。雉堞渾沉沒。雪霜飜高湧。雷霆生怒叱。巨巖水傍立。勢障洪濤溢。猶疑雙龍戰。江漲玄黃血。峨峨練光亭。下臨黿鼉室。長虹拖素縞。明漢動天闕。亭前繫舟楫。登臨意超忽。銀灘東屈曲。錦峀背嵂崒。松林蔽十里。風至鳴琴瑟。日光忽蕩漾。孤島綾羅出。回頭瞰城郭。藩維壯施設。城中數萬家。撲地如比櫛。崔嵬大將臺。春秋鍊戎卒。挹灝延淸曠。超臺更佳絶。兩地一水同。眺望境還別。晩歷凌波橋。池堂暎森蔚。芙蕖滿淸沼。綠葉明斜日。游魚方出戲。我樂同活潑。還投城底宿。餘興殊未畢。淸晨客扣門。相對事怳惚。洪生頗美秀。文生亦眞率。握手展殷勤。且與同舟發。牽纜向洲渚。鷗鷺若飛雪。垂楊蔭西臯。茅屋隱六七。江轉石磴橫。浮碧見崒屼。玲瓏十二欄。倒浸琉璃滑。高壁揷雲霄。長川赴溟渤。靑山互廻合。大野東南裂。仰瞻紅紗籠。光廟揭大筆。草木咸動色。山川想駐蹕。徙坐涵碧亭。面前益軒豁。北指岡巒奇。牧丹何秀拔。文武峙兩峰。往往鍾豪傑。林壑一盤紆。永明孤塔屹。堂儲白馬經。殿置黃金佛。舊時九梯宮。今廢爲寺刹。石壇藤蘿翳。金井烏鵲聒。烟霞秘靈怪。往視麒麟窟。谽谺坼地底。神馬出其穴。世傳東明王。騎龍紫皇謁。盤陀朝天石。馬跡長不滅。秋水沒蒼根。白雲封素骨。深知事謬幽。聊復記古說。步出城北門。荒碑倚嵽嵲。千年箕子墓。精爽來髣髴。東土有君師。蒼生免被髮。其道九疇明。其敎八條秩。功德垂無窮。血食享芬苾。我來挹遺躅。景仰心彌切。秋風松柏下。鞍馬久縶緤。着屐還登山。騁目渺空闊。乾坤鴈塞接。箕尾燕山割。關西諸郡縣。繡錯爭羅列。蒼茫羊角島。長風江海越。萬丈立丹梯。山巓留乙密。仙鶴宛耳聞。瑤草手可掇。玆行信快哉。萬象窮搜抉。經覽亦已敍。往蹟大槩撮。檀君肇開國。太師踵神哲。子孫至否準。九百運乃訖。衛滿據大城。右渠橫餘孽。漢武置樂浪。國號遂降屈。扶餘始遷都。唐皇竟討伐。百濟與新羅。紛紛相侵奪。三韓復統合。王氏興又勃。年年長樂宮。巡幸交車轍。前王好遊豫。後嗣恣淫佚。天命我聖祖。赫赫樹鴻烈。文明新開刱。一變高麗末。遐陬覃盛化。人民息狡猾。襟帶建雄鎭。區畫正密勿。都護分竹符。方伯擁旄鉞。時維帝大明。我國修方物。烟花大同舘。屢迎皇華節。江山詩什淸。禮樂儀容潔。皇恩視內服。事大情上達。由來二百年。邊圉喜寧謐。不幸丙子冬。胡騎敢豕突。盡殺烽燧軍。蹴踏風雨疾。城池豈不險。和議受侮蔑。堂堂洪庶尹。精忠貫日月。血書罵單于。臨死氣不折。魂飛歸故國。浿水長嗚咽。往事難重陳。志士空憤怛。皮幣走遼東。于今國恥結。當宁聖明君。至德先休述。三月朝宗門。壇墠禮無缺。此義苟不泯。足以攘胡羯。願保關河壯。洪基萬年吉。</text>
<title>過松京。謁先祖文正公書院。</title>,<text>五冠山色碧摩空。先祖留名萬古崇。遺廟丹靑松檜老。子孫來拜夕陽中。其二麗朝邃學有先生。吾道東方日月明。書院崧陽連十里。同時圃老與齊名。其三森嚴尺䟽却胡元。夫子春秋一脉存。宇內卽今天醉久。東人猶識大明尊。</text>
<title>花石亭</title>,<text>我行過栗谷。八月江水寒。洞壑正幽邃。文成所盤桓。危亭列花石。結構倚江干。丹楓暎絶壁。白雲在高巒。夫子今已遠。我來興感嘆。空餘風月淸。遺像怳如觀。先生詩。有山吐孤輪月江含萬里風之語。故云。</text>
<title>夜坐。與平叔共賦。</title>,<text>空山木葉落寒風。夜宿窓間爐火紅。忽聽隣家吹玉笛。滿庭明月四更中。</text>
<title>志喜</title>,<text>三十有三歲。初男儘幸哉。兒生屬冬至。名字是陽來。復占吾乘運。剛知爾賦才。門閭稍可望。二姪又斯孩。</text>
<title>月溪八景</title>,<text>南山雲霞白雲簷下宿。紫霞簾外流。欲知初起處。且看南山頭。前溪楊柳家在淸溪側。溪柳蔭石門。行人遙指點。疑是柴桑村。谷口釣魚谷口潭水淸。春來魚正肥。白髮滄浪叟。持竿俯釣磯。園中賞花一夜山中雨。園花千樹開。東風香自動。蝴蝶雙雙來。東嶺明月團團嶺上月。皎皎吐淸光。四更捲簾看。還疑夜下霜。西亭茂松欝欝復蒼蒼。亭下立千松。空山寒雪裏。相看不知冬。松月樵歌茅屋炊烟歇。日暮飛鳥還。樵客見明月。長歌下靑山。槐林寺鐘靑槐密成林。枝枝上拂雲。僧寺知不遠。鐘聲隔樹聞。</text>
<title>立春</title>,<text>日永潛雷後。春生臘月中。千山披積雪。萬木受東風。天道時方泰。人心物與同。題詩吾有祝。爲學進新工。</text>
<title>元日述懷</title>,<text>今日省我躬。昨日愆尤積。求道何不早。學道何不力。四十行將至。無聞良可惕。旣悟便當改。何用徒悔責。</text>
<title>平叔寄一律。用其韻答之。</title>,<text>浩然明訓豈微茫。一點燈光照几床。君可從今求道義。誰言讀此善文章。乾坤須識人身大。朝晝宜存夜氣長。我愧伯恭能變化。久觀論語尙心荒。再疊日暮應嗟道渺茫。盛年休撤讀書床。德由志氣修無怠。學以聰明進有章。大禹惜陰功乃廣。仲尼忘食樂逾長。聖人與衆同天性。勉爾須除物欲荒。</text>
<title>山中賞花</title>,<text>輕風松下步。麗日花間坐。喜聽山禽語。天機同物我。</text>
<title>述懷</title>,<text>當仁不讓師。勿以道讓人。道本非高遠。反求在我身。天性具衆善。日用行五倫。指彼羣哲域。勇邁斯可臻。莫云日已暮。秉燭夜如晨。其二博奕猶賢己。聖戒無用心。寧以辭害意。技藝徒沉淫。文章枉費神。歲月空駸駸。樓臺百篇記。花鳥千首吟。不如移此力。歸探道德林。</text>
<title>瑞興途中</title>,<text>旅窓常早起。馬上午眠侵。氣欝欣川響。身疲愛樹陰。鷺飛沙際遠。牛臥草中深。更遇蒼巖色。悠然獨坐吟。</text>
<title>朴淵</title>,<text>地上浮槎銀漢通。二潭龍老白雲中。噴聲直落千尋壁。飛沫長吹萬木風。定與廬山對天下。更無他瀑在吾東。臨淵便欲營茅舍。從古居人我姓同。</text>
<title>觀音寺</title>,<text>朴淵至觀音。五里皆泉石。曲折鳴不止。耳喧境逾寂。行疑瀑布響。飛度滿林壑。山深樵者稀。獨往聊自樂。被崖躑躅紅。覆逕藤蘿碧。磬音動高樹。入寺已暝色。雲間鳥隨人。松下僧迎客。寄宿梵宇淨。臥處流水滴。神淸不能寐。夜語共老釋。天明策藜杖。循寺探幽僻。僧徒指古窟。巖底蒼鼯落。沉深日月隱。谽谺神鬼鑿。中藏諸菩薩。燒檀禮朝夕。傍有香爐殿。云是高麗作。蒼茫累百歲。樑棟仍不易。深知奉佛愚。異代起嘆惜。步上太宗臺。綠苔翳遺跡。瀅滑臺前石。平鋪若牀席。淸溪散淪漣。山日照更白。奇巖立如甕。雙松根互錯。刳木引舊井。味洌當靈液。勝觀諒非一。徜徉隨所適。龍庵望縹緲。馬潭聽噴薄。我行會春晴。到玆窮搜索。出山復回首。重遊楓葉赤。</text>
<title>花潭</title>,<text>靑山邐迤大興南。山下溪流匯成潭。白石環列釣磯高。古有處士結茅庵。我來不獨玩林泉。欲尋遺躅到祠前。潭底羣魚爭出躍。潭中止水虛映天。恨余生晩不及門。此理未與先生論。遺墓烟鎖松柏陰。荒碑雨滋苔蘚痕。逝斯亭前更徘徊。巖花已落山鳥喧。</text>
<title>善竹橋</title>,<text>下馬東門路。橋臨溪水頭。忠臣血猶在。過客涕長流。王氣前朝盡。公靈萬古留。整裾趨廟宇。風起凜如秋。</text>
<title>謁崧陽書院</title>,<text>聖祖爲周武。松都卽殷墟。赫赫鄭圃隱。大節伯夷如。橋留孤竹後。山老採薇餘。黌舍依松柏。先生舊所居。穆穆瞻棟樑。肅肅拜庭除。丹靑凜如生。碧血傳非虛。豈惟稱節義。斯文啓實初。麗俗變椎髻。箕封燦詩書。本朝盛羣儒。垂功千載於。異代疇不仰。我來益欷歔。吾先文正公。同道齊令譽。</text>
<title>九日。室人在蒼谷送酒一壺。時再從叔父同敦公 師漢 分送菊花數叢。摘花泛酒。與平叔對飮。</title>,<text>細君初送酒。老叔更分花。定得今朝樂。方知九日嘉。白雲生陋巷。朱葉滿貧家。却恨騷人輩。蕭條每自嗟。</text>
<title>渼湖拜贊善金公 元行</title>,<text>三洲邃學有淵源。大老山林養德尊。一覿和容心似醉。從前恨不早趨門。</text>
<title>過三洲。誦先生歷歷三洲見夕陽之句。謹書感懷。</title>,<text>下馬過三洲。恭懷文簡居。屋宇雖已頹。林丘尙宛如。江明夕陽際。木老霜氣餘。我來遇玆景。感歎爲躊躇。遺風夙慕仰。况瞻杖屨墟。拜祠隨衿珮。入院撫圖書。小子忝外裔。懿訓敢忘且。</text>
<title>謁石室書院</title>,<text>金門森正氣。石室肅遺祠。江逝朝宗意。山留景仰思。麟經空有淚。鹿洞尙餘䂓。明月亭前立。荷香滿舊池。</text>
<title>和汝成冠子詩</title>,<text>世稀行古禮。君乃筮賢賓。令子容宜服。良辰首有巾。三加應進德。百福定綏身。遂使觀儀者。欣然賀主人。其二曾賀弄璋慶。今看婚有期。方知吾輩老。已長故人兒。起受冠時拜。留持醮後巵。學成如突弁。爲誦甫田詩。</text>
<title>曉發平山</title>,<text>客睡難爲穩。關心杳去程。聞鷄燈下飯。騎馬霧中行。遠樹連山暗。殘星向水明。常疑逢猛虎。還喜有人聲。</text>
<title>臨行與穉子</title>,<text>穉兒學語漸分明。說向阿爺莫遠行。吾亦思親如爾切。安能爲子久於城。</text>
<title>雪中過滿月臺</title>,<text>松都山下遊鹿稀。滿月臺前寒雪飛。寒雪飛愈蕭條。麗王宮殿今已非。可憐玉砌無人掃。樵牧斷絶空山道。荒城黯黯朝暉沒。城上烏鵲凍未噪。</text>
<title>別黃鶴樓</title>,<text>黃鶴高樓似故人。江邊酌酒別愁新。羽衣一擧能千里。莫惜飛來入夢頻。</text>
<title>暮春。汝成來過。呼酒對酌。汝成誦其落花春晩二詩。淸宕可喜。余方廢詩已久。而自不覺其吟詠。遂依韻和之。</title>,<text>爾應無怨從風雨。吾欲忘愁對晩山。縱在泥中那可踐。或飛天半且堪看。餘香不滅三春後。嫩葉仍多一夜間。生意元來無暫息。好藏根柢過冬寒。其二雨後山中春已闌。聊謀麴米醉雲安。林花盡落無人至。庭草深靑與子看。簾動輕風來一陣。窓明霽日上三竿。惟將卽事爲怡悅。莫道浮生是苦酸。</text>
<title>將往公州。平叔送至銅津。留別。</title>,<text>莫作江頭別。江頭別可愁。沙鷗飛漠漠。雲水去悠悠。立馬何須望。乘舟不可留。勉君安寢食。書報解余憂。</text>
<title>雙樹山城</title>,<text>紅雲一朶繞雙槐。聖祖戎衣壁壘開。錦水魚龍爭踊躍。賊臣頭戴大船來。其二長鯨腥血洗江波。京國回鑾將士歌。莫道城池終有賴。摠因君德得人和。其三一面湖西捍衛多。當時觀察李潛窩。百年錦水丹心照。空使彌甥感慨過。潛窩諱命俊</text>
<title>登拱北樓</title>,<text>夏日雲升古堞頭。千山飛雨過公州。京華北望依雙樹。江水南來有一樓。此地關防元密勿。吾曹詩酒儘風流。挽河咫尺仍移席。不妨斜陽盡意遊。</text>
<title>鄭參奉 鐔 來過。奉贈。</title>,<text>有客騎騾夕叩門。錦江明月夜深言。靑山歷覽胷仍闊。白髮多生氣尙存。仕宦早知高士節。貧寒每惜大賢孫。北溪舊會中間隔。相遇天南又一樽。</text>
<title>聽鳥</title>,<text>山深啼百鳥。夏日樹陰繁。獨坐吾心靜。啾啾任爾喧。</text>
<title>宋士俊 宅圭 自燕歧書室來留錦城。蓋以先正續集謄寫也。將歸送馬邀話。</title>,<text>可愛尤翁後。曾從石谷知。吾方來錦水。君適自燕歧。山雨留仍好。林風話正宜。先生有續集。尙恨印行遲。</text>
<title>北樓觀漲</title>,<text>江流高百尺。直與朱欄齊。大船不能去。終日繫長堤。</text>
<title>老叟</title>,<text>村中有老叟。年已八十六。步行二十里。不用一筇竹。耳能聽細語。目能辨微色。口能誦舊書。齒能囓乾肉。問叟年已高。何以能矍鑠。自言少年時。氣質本脆弱。五十猶未期。八十何曾卜。唯以質弱故。平居節所欲。方壯愼女色。向衰仍獨宿。所以近九十。聰明尙如昔。此叟言可法。少年莫戕賊。</text>
<title>和平叔怪石詩</title>,<text>不道人工設。還如鬼削然。無根猶揷笋。有骨自成仙。側穴深藏鼠。中峰暝吐烟。誰能辨眞假。一笑倚窓前。</text>
<title>皎霞亭新居。楓葉可愛。舅氏騎驢臨賞。設酒陪話。追呈一律。</title>,<text>楓赤公來看。池亭有一樽。騎驢忘位貴。授几仰年尊。古石含雲氣。寒花帶露痕。新詩吾且乞。好取飾林園。</text>
<title>麻谷寺</title>,<text>麻谷秋風匹馬輕。湖西寺刹最聞名。川流曲折通維驛。山勢逶迤接茂城。錫杖僧依蒼檜立。籃輿吾入白雲行。石槽洗紙光如雪。堪使遊人好句成。</text>
<title>內山五庵</title>,<text>阿難庵太華欝岧嶢。庵在最高處。到來非世間。去天問幾許。迦葉庵石竇深如窟。玉溜響淙淙。星壇架危巖。鐵鎖白雲封。內院岸窄容小庵。山空多老樹。僧言無別觀。愛靜吾且住。上院緣磴路頗峻。經壑山始開。僧指雲霧際。完州入望來。臺上院禪巢倚石臺。扶筇千仞攀。天光與山色。隱暎林木間。</text>
<title>麻谷詩</title>,<text>麻谷稱大刹。樓觀華有餘。崢嶸五寶殿。翠甍千太虛。竦如鯨背伏。跂如鳳翼舒。煌煌塗金額。璀璨飾瓊琚。峨峨支柱石。瀅滑磨礛諸。扃闥何沉沉。堂宇何渠渠。中樑汗一牛。大樑充一車。丹碧燦玲瓏。結構巧不疎。或屈而螭蟠。或起而蜃噓。或雕而爲龍。或刻而爲魚。微睇已怳惚。深窺復躊躇。金神據高龕。手握紅芙蕖。千佛擁左右。羅列貝葉書。玉燈掛繡壁。香烟籠綺疏。四王守門戶。方位分坤輿。琵琶間長劒。龍尾交畫旟。重重十二房。環衛法界墟。三堂設大鐘。百僧簇長裾。玆寺儘雄傑。所矚皆駭余。仰視九層塔。崒屼立庭除。上有風磨銅。風磨光自如。寺舊經劫灰。肇建何代於。若非新羅中。應是高麗初。羅麗崇八關。仁義爲土苴。墨胡逞媚蠱。惠師恣誑狙。浮屠彌國中。赤子棄耕鋤。衣冠變緇衲。髡首廢櫛梳。奉佛若皇帝。黃屋千人舁。山藻藏龜蔡。鐘鼓祀鶢鶋。宮殿僭制度。傾竭億萬儲。問此從何出。盡是民財漁。土木殫工匠。膏血浚里閭。始知佛最奢。誰言爾食蔬。民窮豈無由。惑世良可歔。古有昌黎子。嘗欲廬其居。</text>
<title>徐孤靑別廟</title>,<text>巍巍紫陽廟。徐氏祀傍宜。異代長瞻像。遺書早得師。繫繩知行美。喩卵驗心持。有道方爲貴。斯人地本卑。</text>
<title>過沃川。謁滄洲書院。</title>,<text>下馬欲趨院。入門先看碑。四賢眞合道。千載遂同祠。山想阿衡德。地名伊山故云。 洲思晦父詩。諸生如不學。應愧拜庭時。</text>
<title>喜從子慶吾至</title>,<text>稚子乘轎自漢師。老親看汝正怡怡。方名已辨京鄕異。禮數能知拜跪爲。簾席門前馳木馬。文書床下揷花枝。兒方嬉戲猶思讀。千字時時向我披。</text>
<title>癸未冬。胤源在牙州書齋。庶再從祖 弼復 來會。自其橐中。出示貞憲公，鶴臯公，承旨公詩。謂余曰。吾家勤學美法。此可徵矣。余受以讀之。蓋貞憲公之詩。以惜陰之意敎戒子姪。鶴臯公及承旨公詩。卽無忘遺戒之意。藹然皆可觀也。余於是三復感歎。因書一本。藏置篋中。時時披閱。以資警省。又欲構拙語續附紙末。以見追慕之誠。亦欲奉承祖訓之一二。而自癸未至今已八年。拙業尙無寸進。實自慨然。遂敬次其韻。以寓所懷。</title>,<text>箱中遺什一氈如。欲述家風在讀書。日月何曾爲人住。長途珍駕莫徐徐。</text>
<title>錦江戲題</title>,<text>去歲登臨黃鶴樓。今年又在錦江頭。齊名李杜吾何敢。漫有山川似舊遊。</text>
<title>錦江詠盆梅</title>,<text>寂寞天涯少故人。寒梅一樹得相親。正堪日日花前飮。好取淸香入我身。</text>
<title>上元日。韓元禮 文洪 來過。誦曉枕所詠一律。余愛其調格近古。遂次之。</title>,<text>山門晝掩風正凄。北隣騷客過淸溪。庭畔寒松立何獨。園中幽鳥飛相齊。已得春酒開襟抱。且將舊詩聽品題。喜君官事多閒暇。月明從我洛橋西。</text>
<title>大雪</title>,<text>輕凝元一氣。亂落竟千巒。大地難容積。長天未見端。道途行盡絶。樓閣坐猶安。定見來牟熟。今冬且耐寒。</text>
<title>巖上花</title>,<text>巖上有奇花。不種生自然。所托地高峻。雨露承最先。</text>
<title>途中。望見山厓村舍有思。</title>,<text>山轉溪回一路斜。疎籬桃杏見人家。年來已厭風塵鬧。安得誅茅共水涯。</text>
<title>月夜聞子䂓</title>,<text>春深子䂓出。夜靜向人言。月下聲無盡。花間血有痕。但看禽鳥小。誰識帝王尊。尙憶靑袍士。當時拜劒門。</text>
<title>途中惜春</title>,<text>南遊秖十日。今朝又北歸。惆悵去時路。山花落已稀。</text>
<title>農夫</title>,<text>農夫立田中。泥土沒兩足。若使貴人見。詎甘方丈食。</text>
<title>閱平叔南遊詩題卷末</title>,<text>白馬江流一帶廻。釣龍臺勢立崔嵬。當時未見今如見。吾弟新詩畫取來。白馬江曾向鷄龍山下過。蒼蒼千仞望嵳峨。問君登覽果何似。怪石靈泉其上多。鷄龍山麻谷山中去歲遊。白雲疎雨正凉秋。君歸更道風光別。四月濃陰綠樹稠。麻谷山憶我維舟錦壁時。藤蘿葉赤早楓疑。問君夏日張絲竹。驚散林鳩又一奇。錦壁亭</text>
<title>霞亭雜詠</title>,<text>石塘石池開如鏡。中涵一尺水。但當來山月。肯容着泥滓。荷花芙蕖本幽潔。托根在方塘。翠葉香先動。况復花吐芳。荷珠山雨滴荷葉。葉上明珠生。大葉平不轉。小葉攲猶擎。</text>
<title>感秋</title>,<text>山中羣卉日以衰。秋氣蕭瑟使人悲。霜露已墮白鴈後。風雨欲來黃菊時。大化推盪四序變。浮生荏苒百年期。宋子潘郞未聞道。謾用心力爲麗辭。</text>
<title>蓮葉酒</title>,<text>蓮葉包麯米。一夜熟爲酒。朝來洗白缸。捧向池邊取。醲郁盈我巵。芳馨入我口。甘以珠露濡。爽以玉泉受。君子合淸聖。心醉其德厚。一飮蘇我病。再飮延我壽。却笑陶元亮。惟事種秫畝。</text>
<title>汝成在英陵寢齋。余寄詩勉戒。</title>,<text>君住黃驪江水濱。淸心樓上挈壺頻。尋常過處名猶顧。肯許靈臺着一塵。</text>
<title>病後自警</title>,<text>病中易動唯心氣。病後方生是善端。持養寧容忘造次。工夫隨處進修看。其二久矣沉疴廢讀書。今朝開卷意何如。治心始可治身病。古聖良方敬字餘。</text>
<title>秋日。三從弟士高 崇源，士文 廣源 來過。</title>,<text>城東二弟盡淸眉。不見于今問幾時。喜爾同來黃菊節。與吾相對白醪巵。泉分澗壑源非遠。樹老庭階蔭自垂。情話秋窓移日影。衰門交勖在書詩。</text>
<title>菊花</title>,<text>黃菊逢秋也自開。風霜不與衆芳摧。若非本色爲中正。那得終成晩節來。</text>
<title>秋日書懷</title>,<text>病後容全瘦。秋來鬂欲衰。神仙元是妄。賢聖奈難期。赤葉蕭條墮。黃花寂歷垂。古人曾炳燭。來日尙堪追。</text>
<title>春日閑居。灌沼栽花。</title>,<text>幽居春日永。經濟在林間。汲井添池水。移花附石山。雲烟新有色。亭閣好爲顔。玆事雖非俗。還嫌意未閒。</text>
<title>端陽日。省先妣墓。</title>,<text>空山香火祭先慈。雨濕櫻桃露滴巵。每遇端陽增感涕。今朝正是我生時。</text>
<title>歲壬辰之春。朝家有養老令加資賜米。仍令其子孫設宴。蓋聖上寶齡彌高。推恩於下。故有是命。於是我再從叔父同敦公進秩崇祿。時年八十五。仲胤承旨兄以長湍府使奉壽觴于京第。會宗黨戚姻以爲娛。胤源來與席末。喜覩盛事。謹賦一詩。仍以獻祝云。</title>,<text>壽域公方近九旬。斑衣兒亦白鬚人。稀聞蔭路躋崇祿。屢見淸朝養老臣。北闕米頒恩詔下。西州牲至錦筵陳。是時我病猶能起。來共諸兄祝萬春。</text>
<title>雨後賞花</title>,<text>雨洗蒼壁淨。林木含餘霏。崖滑人猶上。谷晴禽自飛。村花入斜日。紅紫暎輝輝。芳草坐仍久。且乘明月歸。</text>
<title>大廟洞寓居</title>,<text>寓居心緖亂。凉雨更蕭騷。漠漠親朋遠。棲棲病客勞。定嫌東巷隘。終憶北山高。賴有移盆菊。吟哦作興豪。</text>
<title>廟洞雜詠示平叔</title>,<text>爾居眞如贅。猶勝僦人家。丈夫有志業。貧困不足嗟。其二庭北有葵花。墻南有菊花。秋風八九月。景物亦云嘉。其三爾有聘母賢。愛汝舘不捨。外孫八子女。羅列戲床下。其四爾方新入洞。隣里無相識。居久當有交。擇端以資益。其五自賣楓石亭。棲屑來此地。宇宙一逆旅。漂漂何足喟。其六隨身一卷書。造次不離手。窓下時伊吾。潛玩到夜久。其七夜靜養閑堂。秋蟲喞喞鳴。巡階一徘徊。小庭月色明。其八我寓終當撤。分析始爲悵。猶喜洞非遠。往來日無曠。</text>
<title>明月</title>,<text>雨後凉氣動。明月照天心。銀河濯愈潔。雲霧不敢侵。</text>
<title>咸鏡觀察使兪公 漢蕭 輓</title>,<text>童時憶在洗心臺。仙樂聲從玉洞來。我祖張燈迎笑語。看公頭上桂花開。其二半世淸朝不辱身。雅齋嘉號豈浮眞。居家睦誼知難得。吾爲公私惜好人。其三錦水相逢五月天。蛾眉搖扇匝華筵。廣寒樓上寧親返。玉節輝輝向北邊。其四別後天涯霰雪盈。南來幽問忽心驚。有書吾弔蒼山子。夢裏誰思哭此兄。其五丹旌飄拂朔雲愁。萬里行人涕盡流。忍說北堂啼鶴髮。可憐南府棣華留。</text>
<title>泥南陋居</title>,<text>鬧熱城東里。逼窄路傍屋。咫尺軟紅塵。門外磨車轂。呵辟走兒童。窺觀艶心目。街巷喧鬬鬨。市肆紛馳逐。我性本喜靜。處此非所欲。嘗家三淸洞。盤桓依林麓。偶然移到此。只被事牽促。心厭非閒僻。五年如局束。徐思意復坦。無入不自足。苟使吾心淸。湫隘亦空谷。何干彼擾擾。閉戶書可讀。非敢慕大隱。城市藏高躅。有如逆旅人。所到便止宿。</text>
<title>雜詩</title>,<text>屋壁淋有痕。三夏經潦雨。泥乾鳥猶啄。草深蚊自聚。矮簷受夕陽。炎熱轉愈苦。麻葉靑已舒。匏花白始吐。小庭乏景物。惟玆怡所覩。北窓風時至。聊披書一部。其二莫道日如年。寸陰元倏忽。誰將棊一局。枉了夏三月。晝寢吾不敢。聖門所責罰。病猶行盥漱。倦亦用巾襪。無客獨危坐。玩書眞味發。擾擾路上人。奔走多中暍。其三科擧同衒鬻。昔赴今悔之。軒駟非我願。鐘鼎非我思。但恨風俗薄。未挽三代治。三代直道行。今民亦如斯。均田制恒產。仁政次第施。如有羣賢作。何必吾手爲。有耳聞太平。草茅亦足怡。其四霜髮不自嗟。久生其幸歟。老妻供粥飯。令我免惄如。弱子備灑掃。餘力猶讀書。於分斯爲足。何用歎窮廬。有時命奴僕。引水灌田蔬。其五性拙甘寥寂。多病辭交遊。舊詩閑自改。新書懶未求。庭草亦已衰。徘徊發孤愁。浩浩道云遠。駸駸年易遒。胡爲日悠泛。德業不進修。</text>
<title>有感</title>,<text>厭聽蒼蠅聲。喜聞寒蟬鳴。吾何偏憎愛。物自分濁淸。</text>
<title>魯，蘇，胡三人詠</title>,<text>魯連恥帝秦者也。蘇武恥降虜者也。胡銓恥事金者也。是三人。皆有得於春秋之義者。余竊感焉。遂各詠而贊美之。誰從東海欲沉身。玉貌先生憤帝秦。六國不知牛後恥。當時高節獨斯人。陰山雪窖囓毛氈。漢節全歸十九年。衛李二人堪愧殺。穹廬拜跪飽腥羶。尺䟽崢嶸耀日星。偸生肯處小朝廷。都城紙貴聲名壯。塞外傳看虜骨靑。</text>
<title>讀賈誼治安策</title>,<text>賈生論三代。自任天下計。敎化立其本。禮樂興其廢。生於秦坑後。從誰講古制。劉氏運方隆。上有却馬帝。胡爲尙痛哭。若在危亡際。大腫指如股。良醫有妙劑。意欲張四維。矯捄流俗弊。易服改正朔。洪猷賁斯世。君王喜謙讓。大臣多忌蔽。斯人之不遇。漢民未受惠。</text>
<title>題故吏曹判書黃公 欽 梅城舊庄圖</title>,<text>梅城一壑尙書村。靈閣賢臣返蓽門。久爲時憂休爵祿。好將君賜侈盃樽。窓前山面來朋友。園裏松枝長子孫。花石傳家新有畫。宛瞻高躅出塵喧。</text>
<title>淸坐却暑。謹次朱夫子夏日二首。篇末屬意。吳士執 允常 仍簡求和。</title>,<text>病軀畏煩暑。三旬不出門。庭畔幽草長。墻隅嘉木繁。山禽啼永晝。闃無是非喧。深悟靜勝熱。老聃留妙論。其二向午風乍淸。欲雨雲更陰。簷角望雲山。夏木翠櫹槮。一讀紫陽書。凉意滿虛襟。睠焉吾良友。只應同此心。</text>
<title>嘐嘐金公 用謙 以冬官典憲編摩。舘于洞中。胤源日往拜晤。及其罷歸。不勝悵然。謹題以獻。</title>,<text>偶然杖屨憩城東。病懶吾猶日拜公。舘宇淸幽杯酒好。襟期如接古人風。其二委貌峩峩在首邊。日長閒寫考工編。若令此老爲時用。禮樂堪興四百年。</text>
<title>鳳麓金公 履坤 輓</title>,<text>茅洲蔚騷雅。大家鮮儔匹。後來繼遺武。公又挺奇質。少小語驚人。秀句藻思溢。中歲困坎壈。高調益宕逸。臥疾淸風閣。吟哦送長日。三池水灌硯。翠屛雲遶筆。北山神鬼泣。萬象籠輸畢。農淵有光輝。槎川與頏頡。雖未鳴國家。千載傳可必。蛉兒守塵篋。彩虹中夜出。其二布衣蓄慷慨。掀髯談古昔。老應忠良擧。竟負王伯策。傲睨碌碌曹。末官聊混跡。西氓哭歸輀。未及咏歧麥。生平一以窮。六十如駟隙。壯心埋厚壤。寒月照松柏。其三先人爲公戚。嘗稱叔也傑。公至爛風采。兒童見每悅。及長讀公詩。欽仰屢擊節。心思效嚬爲。終愧余才拙。駑駘空蹩。前駕影已滅。通家誼更敦。忘年情愈切。遽然失此老。故里風流絶。蕪詞曾被賞。引我古人列。今作誄公章。九原詎評說。</text>
<title>金季剛 集淳 輓</title>,<text>二母臨衰日。諸兄在遠時。踟躕魂定顧。嗚咽巷皆悲。峽水靈無賴。湖程讖有知。哭君何所慰。猶撫六齡兒。季剛聞襄陽有靈泉能療人病。就飮百餘椀。嘗與人往湖中。見路上纍纍塚。指而語曰。人生皆如此。豈不悲乎。未幾季剛死云。第二聯及之。</text>
<title>讀太公丹書</title>,<text>八十鷹揚牧野中。桓桓猶是一時功。何如敬字丹書訣。萬世眞開學問工。</text>
<title>悼密庵金公 砥行</title>,<text>蓬戶老蔬褐。弟子志原思。克怨雖不行。猶容勉强爲。賢哉顔氏子。簞瓢樂怡怡。吾觀密庵公。千載庶幾斯。一生寢無褥。四日竈不炊。人謂堅厲苦。公自坦蕩夷。天質本淸剛。屛門學有資。論說不必同。益見尊其師。夜燈思一字。鷄鳴坐尙危。機鋒峭斬截。剖劈善利歧。千書盡籤紙。一一如蠶絲。有守金石固。賁育不能移。孝友宗黨服。忠信州里咨。虛室澹生白。心齋絶妄馳。公身豈獨善。兼濟實自期。禮樂三古復。刑政一代宜。胷中欝範圍。遇時行可施。束帛徵不及。抱關貧亦辭。可惜經邦手。空死嵁巖陂。余愚幸識公。藩籬粗有窺。疎才謬見奬。大道欲偕之。薰陶醉我心。針砭銘我肌。花巖春水鳴。旅榻三日隨。講說此時多。津津釋我疑。願言承嘉惠。少變庸魯姿。忽焉公棄我。我學將賴誰。公訃來二旬。我又父喪罹。曾子哭子張。愚未效前䂓。公靈雖或諒。我心寧不怩。追題蒿里章。南望雙涕垂。</text>
<title>除夕書感</title>,<text>坐看兒童娛歲時。我心何事獨悽其。未應一夜便成老。只爲百年漸若馳。多病易拋文史業。不才難就聖賢期。終嫌杜甫厭拘束。四十空吟爛醉詩。</text>
<title>除夜懷家弟</title>,<text>春建仍除夕。孤燈意緖紛。無心柏葉醉。有恨棣花分。道路盈唯雪。山川望盡雲。新年知會面。還喜曉鐘聞。</text>
<title>上元。懷家弟。</title>,<text>聽鐘看月付人忙。寥落燈前伴一觴。分散久應憐鴈影。團圓應復羡蟾光。難逢蒼友過今夕。定對淸翁說故鄕。獨有詩篇能遠去。佳辰每送慰愁腸。</text>
<title>汝成送馬相邀。强疾往赴。論文說詩。意趣甚佳。</title>,<text>不辭頻到醉君巵。爲愛胷襟出俗奇。吾輩已衰猶舊癖。相逢各問有新詩。其二文章示我滿箱儲。自解縻官益著書。更喜君家佳子弟。雄詩百句乃翁如。其三畯喜樓邊美酒多。天涯應少故人過。何如相對南山下。買取村醪共笑歌。</text>
<title>自警</title>,<text>自言寡嗜慾。白髮見何早。無乃方寸中。猶未滌煩惱。忿怒易觸境。悔恨多掛抱。焉有廣胖功。不學便衰老。吸氣知近怪。煉丹悟非寶。操心獨要妙。魯齋此言好。從今猛用力。庶幾終聞道。</text>
<title>戒子</title>,<text>東坡願愚魯。激哉非正義。淵明責太早。過矣亦私意。唯貴忘助間。中道慈嚴備。汝父素無敎。汝長尙如穉。汝今年十五。弁髦九容事。古人入大學。汝心得不愧。文藝固宜有。莫如敦行誼。榮達非不好。先法必無墜。吾觀人子弟。忿爭且狎戲。幼習漸馴成。壯大未盡棄。汝勿效此行。謹飭遜其志。汝能守此戒。我何煩呵詈。</text>
<title>示友</title>,<text>六經久無述。仁智吾罕覿。文章乃浮華。山水亦物役。可惜奇儁人。多向此歧適。花筆謾鏤肝。蠟屐未休跡。馬遷終離道。猖狂果何益。何不移玆好。義理眞工積。虛譽不足尙。眞味應難易。願告吾黨士。同歸庶無斁。</text>
<title>雪</title>,<text>孟春霧又雹。陰曀自曉朝。霰雪雨交下。竟夕亂瀌瀌。點點墮便無。不晛而自消。川氷半成水。馬行泥及腰。欲出畏衣濡。愁坐欝難聊。未曛窓牖黑。燈膏促爲燒。呼兒寫舊詩。意欲破寂寥。逐篇屢改字。筆遲漏聲遙。但道霰已止。未覺雪猶驕。久乃出戶視。盈庭堆瓊瑤。四顧還失野。柔祇比皓霄。無聲潛自積。有光紛如搖。林木擎仍重。六花遂不飄。同雲釀所成。北風吹以瀟。雨雪本一氣。融凝變晝宵。乘溫俄潤澤。遇寒倏蕭條。冬春節互換。陰陽候難調。物理諒可觀。色態復此饒。或結如大席。或碎如輕綃。或飛如龍鱗。或漲如江潮。或如公子帶。上國觀英韶。或如將軍鏃。大野倒射鵰。或如君子劒。欲辟諸邪妖。或如俠客馬。馳驟囓金鑣。若比美女顔。塗粉羞粧嬌。若比老人髮。對鏡歎貌憔。孤燭照軒楹。吟嘯首頻翹。銀海來浩洋。玉山立岧嶢。泥滓淨以盡。氛祲廓以銷。目豁神又爽。耳怳聆仙簫。深更始假寐。夢泛山陰橈。尋尺臥難忖。枕上但聞飈。天明擁箒入。僮僕相叫囂。起視高十丈。不辨近與遼。萬家蔽甍瓦。九陌迷梁橋。紅塵不能起。大路寂軒軺。關嶺杳不通。驛店滯旅僑。深難用木屐。寒欲重裘貂。餘霏灑未已。日出猶飄颻。引之有回風。蓬蓬又刁刁。厨濕遲爨烟。井凍懶汲瓢。門前開小逕。谷裏斷羣樵。高嶽頂何沒。巨浸所未漂。松柏隱蒼髯。非是改後凋。千柯封無罅。一枝不借鷯。但惜饑鳳凰。差喜噤鴟梟。節想胡羝乳。狂笑越犬猋。素鹽億萬斛。運豈六丁招。大麥百千畝。又訝生無苗。若盡變爲眞。民不憂腹枵。造化雄且巧。畫師筆難描。空江只蓑笠。何處有芭蕉。斗酒力雖微。佳句興堪挑。山家乏一驢。共賞朋未邀。無人復何思。獨玩意迢迢。感爾氣淸虛。憐爾容潔昭。願言澡余躬。用爾方寸澆。義利戰氷炭。寒可勝熱焦。庶幾同皎皭。脫然塵垢超。羊孚贊未洽。相如詞謾雕。焉用事白戰。浮習騁輕佻。願效游楊立。摳衣學道要。河南今已逖。安所仰泰喬。念此空歎息。抱經坐蕭蕭。忽復作欣然。一誦三白謠。豈唯祭蜡前。亦在建寅杓。其祥驗豐熟。其惠歸蓘穮。來秋百穀穰。歡樂均耄髫。未敢獻賀詩。草野異廷僚。願與康衢氓。含哺祝聖堯。</text>
<title>潭陽金公 喆行 輓</title>,<text>苕翁佩玦黑山行。抗疏孤忠一世驚。是歲公名銓相擧。官由賢叔倍爲榮。其二井邑寒天柿有霜。潭州暑月竹風凉。廉淸到處騰民頌。五斗惟資養北堂。其三我因姻好慣知公。卅載周旋仰厚風。薤露短詞那盡說。已先輸寫祭文中。</text>
<title>朝爽閣雜詠。呈嘐嘐金公。</title>,<text>西山爽氣公身雖簪紱。公志卽山林。朝朝看爽氣。深得拄笏心。雲臺看花臺臨滿城花。遊者皆春衣。誰似曾點樂。悠然舞雩歸。隱巖臨流流水籠蒼巖。塵囂耳不到。倚杖俯淸瀨。朗詠招隱操。古亭賞楓公何愛斯亭。太古嘐嘐意。楓葉紅似花。交暎廟柏翠。靜夜理琴酒後撫孤桐。山月來窓前。不信無心久。願和南風絃。</text>
<title>魚參奉景國 用賓 輓</title>,<text>理悟存亡不自悲。堯夫玩易數潛推。松懸素月心如夢。山近黃昏讖見詩。衰世竟難留傑士。遺文只得付孤兒。晩交吾恨從遊短。誰與陶村共析疑。</text>
<title>兪兄汝貞 漢蔣 輓</title>,<text>汝成曾把子詩評。白鷺靑騾句警淸。未得雲飛仍跼步。吾知此語害功名。汝貞嘗有詩曰。白鷺能行水。靑騾不上船。其二五十猶非稱夭時。庭蘭復有一佳兒。君家淸始偏窮薄。若比君身君不悲。</text>
<title>驟雨滌煩</title>,<text>午炎客不來。困眠暫支頤。驟雨忽飄灑。凉意生書帷。起坐意悠然。蟬聲在高枝。菊叢墻下列。榴實庭前垂。病夫斷毫久。卽此還成詩。</text>
<title>追記春間臥病。以見回蘇之喜。</title>,<text>病痊却說病時艱。如夢昏昏在鬼關。客道證疑皆避去。醫言脉怪且驚還。那知生意噓枯殼。竟復眞元作舊顔。無乃天敎聞道死。此身猶許住人間。</text>
<title>平叔和余前詩。又用其韻和之。</title>,<text>新書借得置床邊。長日何須睡嗒然。烈士心雄猶伏驥。高人風遠但聞蟬。雲歸巖穴微爲霧。雨灑樓臺細濕烟。碨磊滿胷澆是酒。呼童且解杖頭錢。</text>
<title>壬寅七月十一日。我曾祖考忌辰也。府君考終于陜川任所。今爲六十一年矣。是日行祭。悲愴倍於常年。後二日追述感懷詩。以示平叔。</title>,<text>陜衙喪禍忍追思。千里無親助斂爲。海印雲凄留舊墨。紅流水咽送歸輀。每年諱日長纏慕。今歲周星倍覺悲。失耦曾孫無以祭。時來弟婦豆觴治。</text>
<title>追記仁山舊遊。以示平叔。</title>,<text>仁王山色翠浮空。尙憶吾家在此中。聖井 山下有聖在井 飮泉來士女。心臺鬬草走兒童。花園詩句看金老。松岸丹靑有鄭翁。金老卽思齋後孫。鄭翁卽謙齋。 一自移居人事變。峰巒遙望舊時同。</text>
<title>曉吟</title>,<text>睡罷窓間猶擁被。曉鐘已動行人起。北巷犬吠喧初息。西隣驢鳴聞可喜。霖雨乍收殘暑退。微風入戶凉意始。老夫身輕欲祛痾。且乘新興爲吟哦。日出山家復何事。只向榴盆灌水多。</text>
<title>敬次先祖冶川先生集中二絶韻</title>,<text>事有公私休汩了。心無忘助卽天然。文康詩語今猶誦。願得追攀正路緣。其二蚊蚋紛紛鬧百千。古來浮世狹於船。先生道大容何得。歸隱山林自樂天。</text>
<title>早秋觀霽月</title>,<text>暑從今日盡。雨自昨朝收。鳥宿驚明月。蟲鳴識早秋。病餘仍老態。閒裏且窮愁。獨坐悲吟苦。無人酒可謀。</text>
<title>次李白紫極宮感秋詩</title>,<text>夙昔懷功名。我髮綠如竹。詞章用心苦。嘔血日數掬。濩落竟何成。晩工求愼獨。浮雲向空散。飛鳥投林宿。明年且五十。此生已自卜。韓子稱盤谷。繚曲如往復。深恨李愿愚。不去終顚覆。秋風動遠思。海田稻新熟。</text>
<title>鳴蟬詞</title>,<text>我性厭絲竹。惟喜聞鳴蟬。聲高赫炎外。吟細淸風前。有時戛餘音。飛向他樹遷。爾冠一何古。垂緌色尙玄。爾心一何潔。但飮寒露圓。所棲雖林間。不與羣鳥翩。兒童愼莫捕。蟲中之高賢。</text>
<title>靜觀</title>,<text>倚軒坐淸晝。羣物靜中視。網密蛛自巧。封深蟻亦智。何如最靈者。反昧患害避。戕性以酒色。滅身以榮利。可惜一寶珠。終令泥中墜。</text>
<title>擬古</title>,<text>龜尾曳泥中。繡犧入廟宮。一榮與一枯。死生竟不同。莊周雖繆悠。斯言理實通。吾觀富貴子。無德招殃災。如何前車覆。後車又趕來。</text>
<title>傅說</title>,<text>妙哉學一言。千古誰先陳。夢賚揚休命。殷高有良臣。昔當版築時。尋常胥靡人。一朝置左右。卓矣聖賢倫。遜志懋時敏。厥修道積身。豈惟人主用。斯言上下均。前哲何曾發。嘉惠及千春。時習魯論訓。明德曾傳書。若泝淵源來。說命爲權輿。所以余欽仰。不啻伊虺如。</text>
<title>嚴光</title>,<text>子陵辭光武。歸臥桐江潯。已入丹靑求。何無霖雨心。才固下傅說。所遇非高宗。但識漢家制。難爲三代隆。懷仁與輔義。尙載遺文中。寥寥孟子後。此意誰陳之。雖不用當世。亦足千載垂。我謂二子功。大於扶鼎絲。前賢已表章。釣石刻此辭。</text>
<title>種蘿葍</title>,<text>語僕耕後圃。葑菲種正時。秋天方欲雨。且被膏澤滋。</text>
<title>次白洲集韻</title>,<text>孤露哀此生。中夜涕如雪。風樹嗟何及。榮塗念已絶。流水逝莫停。浮雲起還滅。吾髮亦已白。悲歡屢歷閱。身抱幽憂疾。十年耗氣血。辛苦性亦燥。熱火腸內結。羣書理會艱。神思每怳惚。去歲泣塵簟。此身益㷀孑。秋風誰念寒。敝衣不掩膝。且欲遊山水。兒子難離別。寥寥守空屋。何以送日月。萬事皆由天。分限不可越。愁坐伴燈影。蟲語凄似咽。松楸入望眼。往掃趁秋節。</text>
<title>自歎</title>,<text>妻亡今二載。轉覺苦難勝。誰執裁衣尺。親看計米升。在家還似客。有髮却如僧。不寐秋宵永。孤愁影伴燈。</text>
<title>有感</title>,<text>豐歲人心驕。凶歲人心惡。驕惡何爲然。直由禮義薄。水火非五穀。夜叩人不與。孟子戰國時。風俗不如許。世道日頹下。歎息欲無語。</text>
<title>曉枕得聲字</title>,<text>曉枕多蟲語。秋窓有鴈聲。人生元易老。時序且堪驚。霜露依楸願。烟霞攀桂情。終身吾事在。晩學倘能成。</text>
<title>秋興</title>,<text>西風吹我鬢毛華。目送南雲鴈陣斜。林木欲凋霜打葉。菊英將綻雨催花。念書老恨聰明減。憂食窮憐疾病加。强欲題詩慰寥寂。杜陵秋興摠悲嗟。</text>
<title>平叔與眷屬。來留京中。七朔團會。余心欣滿。賦此以示。</title>,<text>喜爾全家至。同吾半歲過。向勞靑草夢。今合紫荊柯。一鼎羹飧煖。長筵笑語和。正堪娛晩境。此日願將多。</text>
<title>示從子宗輔，宗慶</title>,<text>海左衣冠盛。潘南門戶高。子孫寧傲惰。先祖本勤勞。家法靑氈在。儒工素履牢。吾衰已無望。責勉在兒曹。其二馬氏書辭切。范公詩意勤。古人行己訓。汝輩就余聞。學以心爲主。忠移孝事君。分陰知可惜。蒱博戒隨羣。</text>
<title>送宗慶先歸驪江</title>,<text>九月江已寒。舟行正覺難。憂汝無僕從。愍汝衣服單。城中苦無食。去矣新穀餐。汝歸在川西。買魚充朝盤。對之思父母。父母猶未還。離別多由貧。送汝余浩嘆。但願愼風波。書報泊平安。</text>
<title>秋興 四十韻</title>,<text>七月豳風大火流。宵中堯曆又殷秋。蕭條已見黃花發。倏忽難追白日留。節晏三秋驚物換。心長百歲惜光遒。天機暮境傷時易。秋興騷家自古愁。潘岳賦悲淹騎省。杜陵詩苦在夔州。光陰荏苒霜凋葉。少壯須臾雪滿頭。佳興四時娛未足。新凉一氣感還悠。春光乍閱昇平畫。夏熱纔驚酷吏憂。將到冬寒藏萬蟄。先爲秋冷動羣啾。人間雨過梧桐井。天末風生荻葦洲。四德利惟和在義。五行金是象爲收。律從南呂歸玄鳥。位屬西方振爽鳩。懶婦亦應驚蟋蟀。衰翁還自歎蜉蝣。天時人事元相促。形役神疲不暫休。蒲柳未零心自在。桑楡已迫道宜求。蘧瑗晩悟流年似。宋玉深悲異代侔。明漢濯來天愈潔。淸商發處物皆揫。蟾蜍宮裏眠娥兎。烏鵲橋邊會女牛。露滴林間楓瑟瑟。風過窓外竹脩脩。牛山日落齊公席。汾水雲飛漢帝舟。撫世百年稀樂事。登山九日作淸遊。江天鴻鴈初成陣。澤國鱸魚定上鉤。身上單袍方換着。手中輕箑已捐投。豈無白酒携隣社。定有黃禾取野疇。庾亮樓高談儘好。枚乘濤壯病堪瘳。螢飛漢殿空啼怨。葉墜唐宮謾唱謳。已惜春芳蘭質委。還憐晩節菊花稠。覊懷湘浦停孤帆。別意河橋送遠輈。節序駸駸渾海水。朋知落落半山丘。世人戕賊眞堪恨。吾黨工夫盍益修。已設帷幃遮北牖。稍親燈火坐西樓。寒潭月影淸相愛。老圃秋容淡不羞。白帝嚴威遵肅殺。靑年華習斂輕浮。憂愁肯似窮人輩。慷慨唯追烈士儔。莫把朱輪誇富貴。還看白髮到公侯。難留壯歲空拋業。易感蕭辰默數尤。戴記用庚時令按。羲經畫兌占辭抽。砧聲月冷千家動。蟲語風凄萬壑幽。玉露夜闌深悔惹。金丹歲暮妙詮搜。誰將秋月氷壺貯。願學延平入道優。</text>
<title>夜吟</title>,<text>燈盡寒窓臥自哦。秋冬交際百愁加。庭階霜積花猶在。簷牖星垂月已過。夜以無眠逾覺永。年因不學更驚多。只應晩計耕漁好。安得誅茅卜澗阿。</text>
<title>自警</title>,<text>常恐妨書課。久斷閒吟哦。聊爲寫幽憂。作詩還復多。敢言罷約遵紫陽。正是自罵如東坡。風烟謾雕鏤。日月空消磨。縱得千篇盈篋中。一字不能潤我躬。由來放浪作騷客。如何戰兢爲英雄。</text>
<title>朝日吟望</title>,<text>盥罷憑軒望。烟霜積遠臯。天寒人戶靜。葉盡鵲巢高。老覺文章倦。閒知富貴勞。階邊殘菊在。猶可泛盃醪。</text>
<title>有感</title>,<text>鏡中羞見髮如絲。學業當年早失期。却恨駑駘鞭不進。悠悠大道日斜時。</text>
<title>南至後一日。士執送示五絶。一首有警省語令人感發。遂疊其韻。</title>,<text>欲守持躬法。須佩存心說。寧用徒愧悔。勉勉跂前哲。再疊講道天花墜。弗踐徒閒說。博約功俱至。顔氏冠十哲。三疊良友適因病。三旬隔論說。忽有新詩來。相期學先哲。四疊天時遇南至。閉關玩易說。善端如陽復。擴來爲賢哲。五疊平生所厭看。稗官與小說。願從六經裏。朝夕對聖哲。六疊聖賢豈欺我。片片赤心說。學應變氣質。性靡間愚哲。七疊七情寂未發。兆眹不容說。動處分善惡。知幾其惟哲。八疊惺惺固妙詮。主一最好說。千載寒水月。心法歷羣哲。九疊養吾浩然氣。闢彼楊墨說。內修方外攘。孟氏眞英哲。十疊目不接邪色。耳不留淫說。視聽宜無蔽。洪範敍聰哲。</text>
<title>癸卯二月二十四日夜。夢與平叔遊墨溪得一律。第七句未圓。覺而足成之。</title>,<text>邂逅方知好。營爲摠覺非。偶携驪浦弟。共到墨溪扉。入谷花迎酒。登山日照衣。坐來多勝景。向晩雨霏霏。</text>
<title>五十自警</title>,<text>五十曰艾。其髮蒼白。禮杖於家。可以衣帛。人生到斯。亦云已老。老而無成。恨學不早。孔聖知命。嗟余已違。蘧氏覺非。今或庶幾。如得百年。其半將來。尙追餘日。遂吾願哉。</text>
<title>詠花階</title>,<text>累石花叢列。庭階作小山。偶成童子手。仍解老夫顔。日靜松陰細。春深鳥語閒。是中高枕得。未覺近塵寰。</text>
<title>送玄湖兪叔 彥鏽 赴山淸縣</title>,<text>每惜江村老却人。晩官今作使君身。漢廷議賑勞先著。齊邑求芻政更新。雲路縱違成志業。雷封猶可試經綸。換鵝舊址山川好。暇日臨池興更眞。</text>
<title>奉呈箕城尹兪公 漢葛</title>,<text>赤城霞裏臥三年。浮碧樓高官又遷。雙舃翩然來去易。西雲悵望杳神仙。其二箕子遺都尙舊風。仁賢院闢誦聲中。從公爲問關西士。誰復斯文繼遯翁。</text>
<title>處士吳士執輓</title>,<text>幼不識綺紈習。儉若寒門子。長不入棘圍塲。高如三代士。惟有日夜讀書聲。出自沁水樓臺裏。讀書聲忽然絶。寥寥六籍委塵几。其二赫赫兮名胄。陽翁節義月老文章。君又挺生敦道學。廣厥世美增聲光。世人競稱歎。精英淑氣鍾首陽。如何故家大門戶。一朝奄然去棟樑。其三瀋陽使輈東歸在塗。忽有人傳報家中碎寶珠。父來見子子不待。鬼伯催促兮不能少須臾。行路聞之摧肝腸。魂兮魂兮應踟躕。其四爺孃號孀婦哭。亡者無血屬。賓客嗟朋友咽。賢者志未卒。鄕校洞口柳車出。巷東病夫未執紼。嗚呼宿契。已矣難復續。但將雙淚。寄送薤露數曲。</text>
<title>除夕述喜</title>,<text>千愁屬除夕。一喜且堪言。子婦新容美。先姑舊法存。家貧猶作餠。吾病且携罇。來日豆籩潔。庶娛曾祖魂。</text>
<title>崑崖宿潛廬申老  家</title>,<text>客行隨暝色。申老有柴門。馬渡寒溪水。牛鳴亂樹原。通家元舊誼。呼燭共情言。百變感人事。臨分愁更繁。</text>
<title>平叔驪江寓廬。敍悲以贈。</title>,<text>爾寓驪江已六霜。鹿車初意忽凄凉。春風莎長孺人墓。秋雨樑頹岳丈堂。新穀無收知鬻土。寒衣未授憶勤桑。不如携幼西歸去。兄弟相依漢水陽。</text>
<title>淸心樓誦凝齋公詩。謹次其韻。</title>,<text>黃驪峽束一江歸。畫檻臨汀風滿衣。八藪朝暉蒼靄捲。二陵秋色白雲飛。心淸方愜玆樓好。詩拙難描勝境稀。更棹小舟尋甓寺。漸知幽僻世間非。</text>
<title>神勒寺</title>,<text>寺多在山裏。寺少在江頭。具有江山美。神勒最淸幽。巖崖松檜被。洲渚鷗鷺浮。漁網懸無數。曬日正素秋。採菌盈木器。井上二僧留。</text>
<title>宿楊花舟中</title>,<text>仰臥衆星近。疑宿霄漢邊。夜深風露凄。寒冷屢警眠。江流長自喧。魚龍猶寂然。遠鷄應已唱。曉月遲上天。沙工持炬火。照看水入船。</text>
<title>過梨湖有感</title>,<text>淸心樓下放舟廻。烟樹依依梨浦隈。高榭知爲耐翁築。弱冠曾拜聘君來。書聲疎牖風鳴竹。詩意寒簷月照梅。三十六年如夢寐。江魚沙鳥摠含哀。</text>
<title>舟中雜咏</title>,<text>遇石舟人喧。挽舟爭用力。須臾過險灘。相看皆喜色。其二微風行舸緩。捲篷坐亭午。舟子藏綠蓑。三日不逢雨。</text>
<title>次李景心 奎復 除夕韻</title>,<text>何曾着得此宵眠。耿耿孤愁小燭前。已惜三餘虛度日。還慚五十未知天。鴉棲林木留殘雪。鷄唱村隣起細烟。且有新詩來桂谷。羡君泥醉忘流年。</text>
<title>新春遣興</title>,<text>老來自是慣逢新。强解愁顔度此辰。隣友借書宜永日。家兒供酒作陽春。任他分外悠悠事。滌盡胷中擾擾塵。庭樹經寒根蔕固。開花應復悅幽人。</text>
<title>平叔寄示梅詩。答之。</title>,<text>窓間一笑發君書。梅癖詩情少日如。渾忘山川遠相隔。依然共醉盛開初。其二看梅爾寫憶兄書。兄比梅高愧不如。但喜香隨佳句至。心期猶照歲寒初。</text>
<title>次輿兒韻</title>,<text>節序變寒暄。閒中愁更繁。年衰仍寡友。身病便忘樽。窓日晴生影。簷雲濕有痕。時因課兒業。還似舊書溫。</text>
<title>寒食後二日。自楊州先墓歸過震崖錦城尉亭子。小憩。</title>,<text>吾宗都尉有樓亭。粧點林間雲鎖扃。花竹主人時不在。松楸歸客暫來停。春風草色圍方沼。斜日禽聲集廣庭。遙識幽燕行役苦。車中應夢故山靑。</text>
<title>聞汝成解官讀易。喜而賦贈。</title>,<text>晩境工夫讀易宜。無官正好得閒時。須將理數勤推究。莫以文章擬繫辭。</text>
<title>大雪</title>,<text>釀成三日結雲陰。散下須臾丈許深。舞蝶爭來紛萬點。飛禽不動寂千林。詩垣白素無新語。書室淸虛有古心。今夜雷從何處動。微陽一脉尙堪尋。</text>
<title>崇禎三乙巳秋。尤庵先生院宇建於寧陵之旁。上賜號大老祠。親製文遣禮官致祭。甚盛擧也。遠近諸君子用先生志感詩韻咏歌其事。愚聞而喜聳。遂和之。</title>,<text>祠隣仙寢怳陪追。天上風雲無盡時。滚滚長江朝海意。沉沉微月墮弓悲。廢興屋閱陰陽變。祭祀蘋含雨露滋。呂叟想來文考見。聖心益仰揭扁辭。其二閟宮庭配禮行追。院立陵旁又待時。從古君臣稀有此。至今豪傑孰無悲。貂裘薊雪心空壯。麟筆王春淚尙滋。山嶽像高神宛在。天香遙帶侑觴辭。其三河翁慟哭每年追。五月還如七月時。魚水終歸同一體。麟經猶見述餘悲。金戈日暮雄圖遠。老柏霜寒積淚滋。祠與華陽名並耀。從今半世息詖辭。</text>
<title>平叔在工曹。直中敬次先人直廬示同僚韻。余遂抆淚和之。</title>,<text>官淸水部是閒司。先子嘗云我仕宜。蓮沼魚游春雨細。柳階禽語午陰遲。仲男持被還今日。僚友投壺宛昔時。書裏已知看石感。塵箱拭淚送遺詩。前日舍弟書有草制石之感故云</text>
<title>喜雨 三十韻</title>,<text>四月之雩罕有焉。王思二聖式遵先。種秧節早今猶昔。憫旱心焦後似前。旣禱又酬三日內。暫收旋降四郊邊。侍臣方識天顔喜。上帝應監聖意虔。休咎庶徵稽禹範。艱難穡事誦豳篇。養民仁政元年自。重本徽䂓列聖傳。憂國未遑安錦玉。畏天常若惕氷淵。古來災有流行者。近歲民多岌嶪然。八路賑飢仍繡察。九重蠲稅屢綸宣。去冬三白無豐瑞。今夏羣黎惜雨愆。麥損西風村婦泣。禾枯南畝野夫憐。庚呼連歲嗟何活。丙枕深宵苦未眠。誅魃宜憑揚霹靂。焚尫何似走山川。肇炎定識農時急。祇祀惟祈雨澤遄。近密駿奔冠服潔。明神載擧璧圭圓。降膏是日何桴鼓。報惠明晨更豆籩。惻怛祭文雲漢色。感通妙理鬼神權。縱看測器深三寸。尙欠耕犂洽萬田。何幸雲隨風伯力。翻成月入畢星躔。舞來商鳥初舒翼。起得潭龍不用鞭。夜聽如酥庭砌潤。朝看似溜屋簷懸。向榮已動千山木。生色遙添萬戶烟。何但來牟饒夏食。且應稻黍熟秋天。聖心對越誠應格。神惠均周理不偏。野外競歡紛蹈足。市中相賀幾摩肩。亭名二字蘇公樂。詩慰三農魏相賢。井溢何勞垂汲綆。灘深亦不礙漕船。民生休戚元關係。天道災祥互斡旋。田缶欲成含哺曲。宮琴已撫阜財絃。小臣亦與農人悅。聊把新詩頌有年。</text>
<title>園林</title>,<text>吾詩廢復作。新屋有園林。庭結甘梨實。墻垂側柏陰。已超泥滓陋。自泥谷。移來故云。 如坐皎霞深。皎霞。亭名。三淸舊居。 昨夜淸霜落。蕭然一氣森。</text>
<title>悼金義興成之 晩根</title>,<text>詞翰才高蔚妙譽。經疑剖析服幱裾。如何掌誥金鑾手。只作南行一注書。其二賢父乘軺位亞卿。名門子弟玉氷淸。五倫歌曲元先法。小學書中更課程。其三北里宗人擧有云。成之內行足芳芬。自從永訣嚴顔後。伯父堂前服事勤。其四仕宦唯憂學未專。每當持被裹靑編。鬧如地部猶能讀。深夜燈光坐兀然。其五義興太守動雙旌。我有長文爲送行。已識仁心優字牧。南風側耳想治聲。其六蕭蕭一屋負西門。中歲無官靜自存。獨抱舊書稀出入。有時騎馬過余言。其七西日萱堂慘淚顔。一時兄弟葬靑山。路人聞此猶腸折。况復平生托契間。其八生相憐愛死還捐。我病猶遲哭几筵。惟有寸心靈可諒。生芻何必置棺前。</text>
<title>病餘西隣對話</title>,<text>病客出門聊試脚。主人開戶正怡顔。卜隣幾月今初至。對榻斜陽未欲還。池着蓮根藏活水。窓留菊色納寒山。且思從此頻來往。却恐吾兄宦未閒。</text>
<title>示從子主簿宗輔</title>,<text>癡兒未了慮。童子備官羞。地處應殊別。天恩又渥優。顧名宜國輔。輸悃詎身謀。謹拙傳家法。無貽老父憂。其二功勳平度大。道學冶川深。世襲靈芝馥。家留喬木陰。能無墜詩禮。方是貴纓簪。有錄名崇孝。須渠日誦吟。其三寒門持本色。戚畹懼新榮。險路身難涉。澆風謗易生。應無顔而廣。且莫口唇輕。厨院宵持被。携書對燭明。</text>
<title>送仲寬出宰安義縣</title>,<text>嗟子功名晩。霜髭始佩銅。蔭途才是屈。俗吏志非同。家守仙源訓。官思一蠧風。爲治先務在。弦誦滿鄕中。</text>
<title>送汝成赴富平府</title>,<text>吾祖桐鄕卽此州。憑君爲問舊碑留。遺氓應誦當時蹟。採入須將邑誌修。</text>
<title>見金汝居 宅淳 內外旌閭詩軸有感。遂題。</title>,<text>孝兒仍烈婦。照耀兩丹門。宛爾楓溪宅。美哉仙老孫。淵氷耿餘志。珩瑀翳芳魂。昭代風聲樹。衰爺泣聖恩。汝居自號臨淵子。故第二聯云。</text>
<title>冬夜步月</title>,<text>孟冬寒尙淺。明月好堪看。有病還扶杖。無眠獨倚欄。烟收靜樓閣。木落瘦峰巒。移步東庭立。園開喜地寬。</text>
<title>上元夜。與平叔。步出水閣橋。徘徊翫月。仍至駱谷。呼燭對話。</title>,<text>老病吾猶被興牽。出門聊踏水橋邊。弟兄同步看新月。朋友相隨憶舊年。列肆酒旗迷遠陌。誰家歌曲響寒天。南山秉燭仍盤果。且話淸詩欲不眠。</text>
<title>送平叔出宰報恩縣</title>,<text>爾官爲太守。書生黃綬榮。縣有五斗米。不及養親但養兄。兄曰。嗟余季與爾泣風樹。官家香燭送助祭。雙旌乞暇上墳墓。國恩已云厚。私情亦粗伸。弟曰。兄敎我何以治吾民。先人爲吏仁且淸。爾亦前日訓戒聞。兄今送汝無他語。勉爾夙夜無忝報君恩。</text>
<title>將往報恩出郭有吟</title>,<text>遊人催去馬。帶雨出城門。山霧向晴意。江沙落漲痕。掃堂知弟待。看屋有兒存。正覺身超脫。秋天興自繁。</text>
<title>靑川拜尤庵先生墓有感</title>,<text>曾向蘇堤拜舊祠。七分圖畫覿容儀。今來遺墓寧無感。自是高山倍有思。寒冽風泉倉下水。昭回雲漢閣中碑。後生若忘紫陽學。九地冥呵豈敢辭。</text>
<title>過福泉寺登東臺</title>,<text>我到三山數日纔。俗離遊興一筇催。雲邊翠峀僧留待。霜後丹楓客趁來。行處無非濯纓水。坐時還是振衣臺。久因疾病全休飮。勝地盤桓更進杯。</text>
<title>自上還庵向金剛窟</title>,<text>逕轉林逾密。斜暉在葉間。遊人深處到。樵子幾時還。霞氣通仙宅。雲根作佛顔。金剛名此窟。吾似入蓬山。</text>
<title>法住寺</title>,<text>定信吾離俗。飄然入此山。人行紅葉裏。禽語白雲間。名刹元來大。高僧自在閒。林泉無盡興。三日不知還。</text>
<title>寺僧宗訓。出示吾從子宗慶今夏來遊時所贈詩。令我解顔。遂次其韻。以爲山中勝事。</title>,<text>醉下高峰宿梵家。山僧對話月光斜。香蔬甘果情宜報。欲贈新詩漬墨花。</text>
<title>水晶峰</title>,<text>俗離邐迤四十里。地介湖嶺擅其美。山勢東自主屹來。合沓跳舞如龍起。文莊之峰旣巉絶。復有水晶峰高峙。客到古寺聽午鐘。策杖扶上老僧從。一山面目斯總括。橫看側看多態容。瘦骨削立如碧玉。秀色揷出如芙蓉。仰視天王特雄拔。尊嚴氣象羣巒宗。下有巢鶴飛千仞。雲翻羽蓋祥彩彤。我來正値秋旻晴。四顧虛曠心目淸。霜楓被壁爛如繡。斜日照之圖畫成。忽驚飛雨驅風力。洞壑陰沉萬松黑。非是山靈與客戲。定敎奇變閱頃刻。更指龜巖蟠作臺。石頭斷痕封蒼苔。中原術士曾來見。壓勝要遏東輸財。玆說詭恠不足信。聊爲古跡眼一開。</text>
<title>山行記所見</title>,<text>紅葉如躑躅。黃菊如辛夷。不知秋色晩。却疑暮春時。其二山中五色雉。羣飛舒長翼。林木深以密。鷹師獵不得。</text>
<title>文莊臺</title>,<text>文莊積危石。崱屴萬仞崇。前視疊磨磑。後望竦佛躬。飛泉懸三派。各極造化功。浮埃逈以絶。別若開鴻濛。僧言陟其巓。騁眺勢最雄。伽倻與鳥嶺。隱約橫蒼穹。晴日捲雲靄。眼界廓四通。聞來已可欣。踊躍羣兒童。羣兒爭攀上。緣壁猿猱同。匍匐眩莫視。懔慄如墜空。俄頃旋復降。喧傳幾飄風。老夫魂益弱。逡巡坐巖中。步恐芒鞋滑。行愁木梯窮。擧頭轉茫然。長嘯徙倚楓。平臨得龍華。野色連林叢。正堪賞蘊藉。何必凌穹窿。搜奇固願欲。蹈危自憂忡。傍人休笑㥘。戰兢本我工。隋珠用彈雀。兒曹皆愚蒙。登華發太息。尙憶昌黎公。</text>
<title>謁象賢書院。臨觀長川有吟。</title>,<text>蒼石平鋪下有川。川長遙與馬江連。祠門禮訖臨流坐。沂水風光憶五賢。</text>
<title>聞寺鐘</title>,<text>午日鐘鳴古寺門。聽來吾有警心存。一聲未斷先馳去。尙憶同安晦父言。</text>
<title>濯谷訪金奉事士達 相進。竟日相晤。歸後用盧蘇齋呈成大谷韻。奉寄。</title>,<text>報客奴如鶴。君歸林子廬。濯心流水淨。隨意白雲舒。重隱祠官後。長談渼老餘。平生傾蓋願。吾欲講圖書。</text>
<title>讀冲庵集。感憤有作。</title>,<text>嗟余小子冶川孫。己卯諸賢仰益尊。誰是當時錦山守。却令冲老死銜寃。</text>
<title>留別平叔。書贈七絶。畧示勉意。</title>,<text>知君已自有剛明。且拓䂓模稍就平。聽訟不如能化俗。須思成趙二先生。</text>
<title>別宗慶書贈 二絶</title>,<text>衙中子弟處身難。政事公門豈敢干。東閣晨昏陪奉暇。只堪深坐抱書看。其二爾身修飭未宜輕。先訓吾家有法程。同居二弟皆冲藐。趨步惟應視乃兄。</text>
<title>入華陽洞</title>,<text>蒼巖白石洞天開。水勢逶迤九曲廻。最恨吾生百年晩。未隨杖屨此中來。</text>
<title>謁華陽書院</title>,<text>武夷之山有九曲。華陽之洞有九曲。天生兩賢任斯道。地亦一般藏高躅。旣仁且智宋夫子。所樂高山與流水。流水曲曲淸而幽。杖屨閒憩蒼松倚。逝者如斯盈科進。深悟孔孟所觀理。巖棲齋中講席開。弟子執經甡甡來。往事至今章甫嗟。斯文振作何盛哉。先生道高世不捨。只留烟霞鎖巖野。先生志大在復雪。功成欲返丘園臥。嗚呼此計竟杳茫。寧陵松柏暮雲荒。鳳逝麟亡劇可悲。楚山霜氣何凄凉。古洞山水魂應樂。院宇翼然臨泉壑。心法寒潭懸秋月。形像素壁留喬嶽。我來拱立庭階東。百年益仰門墻崇。天子遺廟在咫尺。春享秋祀一體同。且巡齋舍聊徘徊。願抱麟經讀其中。</text>
<title>萬東祠</title>,<text>國有大報壇。州有萬東祠。君臣同一心。百世永有辭。二帝宗廟墟。芬苾乃在斯。皇恩不可忘。吾東祭祀宜。使臣得御筆。奉歸左海湄。刻崖老僧護。揭虔合憑玆。先生久有志。弟子追成之。丹靑飾廟貌。簠簋具禮儀。門前有流水。尙含朝宗思。薦用大明稻。玆事亦云奇。楚昭祭茅屋。舜祠在九疑。此義本皎然。彼哉或不知。煌煌三大字。猗歟我王爲。</text>
<title>煥章庵</title>,<text>名寺自無數。吾獨愛斯庵。崖鐫皇帝筆。雲閣耀靑巉。僧示尊周錄。往事頗能談。緇徒尙如許。大義衆所咸。遺管香不沬。摩挲淚自含。煌煌克復訓。一句誦再三。携僧步澗壑。遐眺倚松楠。前對洛陽山。俯臨金沙潭。所重在春秋。何須評林巖。</text>
<title>題華陽九曲</title>,<text>擎天壁淸泉流自緩。蒼壁撑天起。巖巖千仞像。懷我宋夫子。雲影潭澄潭明似鏡。雲影共天光。活水觀心妙。知自朱紫陽。泣弓巖鼎湖弓墮日。痛哭每登臨。泉聲帶餘咽。過客亦悲吟。金沙潭沙明石逾白。空潭本自淸。正須洗我心。豈但濯我纓。凌雲臺蕭森松檜裏。翠壁上干雲。白石何齒齒。流水何沄沄。臥龍巖窪坎旱不渴。尙疑龍蜿蜒。僧指石罅裂。云是蟠處穿。瞻星臺穹石倚靑天。攀登星可捫。有時輕風至。吹水蹙成紋。鶴巢臺淸唳如可聞。羽衣棲高巖。松杉落影處。水色碧於藍。巴串入洞多奇石。到此大盤陀。澄溪巴字回。宛若江之巴。</text>
<title>遂翁草堂</title>,<text>當日從師地。惟餘一草堂。黃江眞像返。影幀曾奉於草堂。今已還奉于黃江。 是處舊書藏。流水皇祠下。寒松院宇傍。曾聞傳直字。大義闡逾光。</text>
<title>戊申季秋。過淸州。憶前戊申春兵亂事。憤而作詩。</title>,<text>兒時聞長老。亂離說戊申。崔相夜告變。鼎沸都中民。門庭生巨寇。憂甚南北塵。自幸我生晩。兵革見未親。今過淸州境。歲甲適復臻。淸州亂所始。却憶變起辰。湖西作巢窟。一道附逆麟。嘯聚安城塲。習陣素沙垠。欲言已竪髮。追思愈傷神。上黨幾里許。駐馬問行人。指點如可覩。雲山連碧旻。往事重扼腕。百雉空嶙峋。喪車潛載兵。德溥開門闉。堂堂李將軍。罵賊同杲巡。南公信凜烈。洪公尤絶倫。痛彼投降輩。凶魁罪與均。朋黨吁可畏。叛君竟陷身。英廟奮聖武。元帥凱歌陳。于今六十年。八域囿陶匀。龍蛇化赤子。益仰兩朝仁。當宁興感思。先朝多勳臣。哀贈復宣諡。賜祭垂褒綸。子孫被召見。拜謝環北宸。記功紆異數。瞻聆聳衿紳。居安不忘危。聖心常惕寅。莫道歲運惡。吉凶元相循。行旅安道路。詠歌太平春。</text>
<title>洪武歌</title>,<text>洪惟皇帝明太祖。洪武戊申臨九宇。如今又見戊申回。令人却憶時洪武。鐵木腥塵長夜後。文物赫赫如亭午。大明國號天下尊。諸侯悉來朝中土。宮殿新成不丹靑。壁上衍義昭日星。玆事足見垂宏謨。朱氏寶祚將千齡。如何甫及二百年。禮樂盡化爲臊羶。萬壽山上金燈明。山鬼夜導帝駕前。我東舊蒙視內服。皇恩再造河無極。志士羞稱順治號。遺民泣抱崇禎曆。每年三月大報壇。祭祀天王走百官。况逢此歲意如何。風泉一吟增感歎。我后尊周先志遵。孟春祇謁禮更新。綸音字字懷天朝。天朝陪臣淚盈巾。黃河再澄豈無期。玄機陽復理可推。願見中國眞帝出。文明復如洪武時。</text>
<title>送汝成之任淸州</title>,<text>有地莫如華陽谷。爲官當作淸州牧。華陽泉石非徒好。可愛先賢所嘗卜。大明乾坤闢一壑。聖帝御筆鐫巖腹。逶迤水勢萬折東。翼翼皇廟依林麓。不知腥塵滿中原。惟見日月照九曲。去年十月吾遊此。禪窓坐閱尊周錄。慈翁長篇入我眼。令我盥水三回讀。翁曾摳衣大老門。麟經微旨講素熟。君是曾孫守玆土。定到庵中感舊躅。淚如冽泉續遺詩。分付山僧藏古簏。天子祭田議增置。且思捐俸葺廟屋。賢侯此政知先務。庶扶大義勵頹俗。</text>
<title>哀金元執 履重○七章</title>,<text>嗟嗟元執。有赫其門。仙源之後。水北之孫。嗟嗟元執。允矣雅士。旣敦其行。才亦孔美。嗟嗟元執。五日其饑。弗榮而顯。終于布衣。嗟嗟元執。密翁從子。賢而固窮。乃叔是似。嗟嗟元執。兪兄之甥。我初覯子。眉如舅淸。嗟嗟元執。吾婦族姪。匪直姻好。情以友密。嗟嗟元執。葬于露梁。我病莫送。涕淚滂滂。</text>
<title>戚叔兪公 彥銻 輓</title>,<text>大阮文騷逼屈原。名家才子季隨昆。連題鴈塔兄先逝。屢試牛刀弟獨存。可惜劉公終下第。如何于氏未高門。我於二叔童年熟。再寫哀詞老淚痕。</text>
<title>金應敎 履鏞 輓</title>,<text>眞心慕古善哦詩。淵老曾孫傑出奇。石室誦書江水凍。抱山廬墓柏風悲。忠良正是科名好。經濟無如宦業卑。藥譜平生曾慣閱。沉痾何不自爲醫。</text>
<title>悼李止卿 定載</title>,<text>昔哭吳士執。今哭李止卿。斯文日衰替。踽踽傷餘生。其二威儀飭無惰。論說剖入微。潛心成大業。吾謂子庶幾。其三蘭襲未云久。芝焚良可歔。寥落沙川門。無人傳緖餘。其四但聞君枕塊。不知君已死。初爲弔君來。却弔君之子。</text>
<title>聞平叔赴西原習操。作此以寄。</title>,<text>知君曾未六韜窺。强赴西原習操期。節度使前軍禮見。書生忽作一褊裨。其二十月霜寒鼓角聲。豼貅十萬擁重營。時平未忘綢繆策。戡亂餘憂上黨城。</text>
<title>平叔在報恩任所。正朝謁聖廟行焚香禮。有一詩寄示于余。其詩以爲今年卽夫子降生之歲將見聖人復出於吾東。蓋邦慶顒望之時用寓善禱也。余讀而喜焉。遂次之。</title>,<text>宮墻數仞望巍然。淸曉焚香步折旋。須看五星東海照。聖人應復降今年。</text>
<title>送外弟李士長 端亨 出宰咸悅縣</title>,<text>遷園將作勞。恩典逈超常。直不由詞訟。何曾試講章。雙鳧辭北闕。五馬向南方。淸白承家操。殫心答聖王。</text>
<title>歲庚戌六月十八日。元子誕生。臣民蹈舞。謹書此以見歡忭之忱。</title>,<text>廟虹宮霱瑞輝凝。天與元良衆賀騰。魯女昔聞憂漆室。唐堯今見降丹陵。管絃喜氣通衢匝。金玉榮光壽域登。自幸賤臣詩有驗。五星庚戌祝先曾。今春。賤臣次家弟正朝謁聖廟詩有聖人降今年之語。其二萬姓齊歡集闕門。吾東六月誕神孫。呱啼嬪室天人降。抱入妃宮聖嗣尊。少海前星民且覩。泰山磐石國長存。本支百世周家事。自此螽斯漸茂繁。</text>
<title>宗慶中庚戌慶科司馬。奇喜自別。遂書一律以與之。</title>,<text>喜爾能參此榜中。今科不與凡科同。名呼禁苑身攀日。樂下匀天響轉風。五載折蓮三父子。二更夢馬一兒童。佳辰志慶那無飮。月白花黃歲又豐。</text>
<title>平叔久直禁中。有懷書示。</title>,<text>三山皁蓋夢還疑。鎖直蓬萊今幾時。頻候尺衣渾喜色。常持公服自端儀。蔭途身似登科貴。戚里心如食藿卑。報國夙宵惟盡分。離家旬月敢言私。</text>
<title>病中撥悶</title>,<text>病臥三春度。庭前已綠陰。有書還闔眼。無事却澄心。狵睡門逾靜。鸎啼洞更深。爐烟茶午熟。何用酒杯斟。</text>
<title>讀宋子大全</title>,<text>朝讀朱子文。暮讀宋子文。江漢與秋陽。痛快同十分。其二地負而海涵。前後有二老。苟欲尊其書。莫如行其道。</text>
<title>送族姪士受 宗福 出宰麟蹄縣。追成贐章却寄。</title>,<text>風流眞不俗。雪嶽未應輕。石乳民將告。丹砂縣可成。花籌臨甲歲。竹葉泛官觥。我愧三淵叟。名區負一生。</text>
<title>悼金奉事永叔 履脩</title>,<text>昔我往溪室。講道拜密翁。翁有長男賢。詩禮承父風。我留宿村家。聯枕一燈紅。深宵聽長話。多入理窟中。擩染固其然。妙識自明通。玉樹愛淸儀。金蘭托深衷。翁亡吾輩慟。典刑幸不空。淵源勉盛業。麗澤資陋工。早知君家貧。簞瓢兩世窮。蔭宦藉名祖。斗祿祭先公。穉恭書報我。昭昭信蒼穹。蒼穹竟杳茫。純明澤未蒙。母子相繼逝。行路亦傷恫。先藁委塵箱。收拾尙未終。君應含至恨。朋友涕盈瞳。吾老獨抱經。討論誰與同。</text>
<title>歲壬子燈夕前一日。卽汝成周甲之辰也。謹呈詩祝賀。</title>,<text>玉流洞裏舊兒童。紫閣峰前今老翁。竹馬故人題賀語。喜君花甲尙顔紅。其二奇氣雄詞摠不衰。爲君遙占百年期。若敎病我延頑齒。黃髮鳩筇日日隨。</text>
<title>喜雨</title>,<text>憂旱農家已月餘。今朝甘雨下犂鋤。風聲習習眞先驗。雲氣冥冥竟不虛。遙識田中麥苗潤。近看庭畔菜花舒。老夫含哺無他願。稌黍秋來祝滿車。</text>
<title>金進士 履文 輓</title>,<text>操心自可藥沉痾。早歲家庭襲訓多。口裏低聲如處子。筆端疑義若長河。高才未展惟蓮榜。大業難窮便薤歌。聞道篋中藏禮說。能無遺恨卒編摩。</text>
<title>金毅仲 履弘 輓</title>,<text>世德君家歌五倫。密翁之姪又端人。茅容斂膝眞爲學。原憲終身只是貧。平日貞應爭鐵石。中年化忽若泡塵。妻亡一月還同葬。曉發輀車咽四隣。其二兪兄宅裏兩甥兒。昔我曾看髧髮時。揮筆各能窺妙法。讀書唯欲解微辭。深期尺璧雙揚彩。那意荊花再墜枝。姻戚交情今里巷。渭陽相對涕同垂。</text>
<title>重陽</title>,<text>重陽無風雨。天氣淸而溫。少年爭登高。老我獨掩門。庭畔數叢菊。蕭條晩更存。賴汝作佳辰。何必千朶繁。愁中亦有樂。多病强把樽。今夜那無咏。凉月又入軒。</text>
<title>九日。平叔在禁直。有懷寄詩。</title>,<text>少日紅萸滿揷頭。老來黃菊却生愁。年光流轉元常理。且把芳樽度暮秋。</text>
<title>送金正甫 方行 出按海西</title>,<text>儒雅淸名國子師。威風亦足鎭西維。甘棠布政承家法。應似先公錦水時。</text>
<title>海西伯金正甫輓</title>,<text>公行西重首陽山。乍捲襜帷民識顔。牙纛忽成旌翣返。滿途歌哭數旬間。其二苕老淸名一代完。餘風池上鳳毛丹。從來厚德難高位。兩世俱爲二品官。其三南郡分憂對簿書。桑麻湖外暎田廬。只因戀闕來京國。自是榮途意本疎。其四文雅端嚴負重名。淸晨太學坐先生。歐公正欲興多士。二載遷官志未成。其五我昔交公自弱冠。通家姻好兩相歡。升沉末路雖稀跡。也有心期到歲寒。</text>
<title>九日。汝成以書招余。要與登高繼古人之躅。余奇其老興猶在。强病扶策而從之。夕陽眺望盤桓。藉草坐話。飮一杯而歸。吾輩晩年勝事。無過於此。聊以識之。</title>,<text>故人一札喚相將。病我猶能陟彼岡。賞菊聊爲前輩飮。揷萸難學少年狂。林丘蕭瑟深秋氣。樓閣分明夕照光。衰齒居然俱六十。不知看得幾重陽。</text>
<title>望月寺</title>,<text>松林怕虎跡。樵逕喜人聲。古寺終應到。幽筇且緩行。登高浮世小。凌險此身輕。老釋稀看客。相逢却復驚。</text>
<title>寺樓看曉月</title>,<text>淸光高處占。望月寺爲名。露濯三秋淨。雲披五夜明。詩篇孤客咏。梵偈老僧聲。且待曦初上。吾思向院行。</text>
<title>謁道峰書院</title>,<text>祠門松檜水聲邊。下馬來趨意肅然。院奉兩賢眞得地。峰高萬丈正參天。鳳儀舜世心思挽。麟筆王春法有傳。半日徘徊難寓慕。抱經吾欲住多年。</text>
<title>道峰。敬次尤庵先生韻。</title>,<text>翼翼堂高仰繼開。泉流曲曲抱巖廻。躬瞻遺躅如攀誨。豈爲閒遊漫往來。</text>
<title>暮春與金浦使君汝成。登南麓。李仁叟 宜耆 亦來會。</title>,<text>可耐寥寥度數旬。登高聊與賞餘春。正憐幽鳥如吾友。且惜殘花似老人。話入樓臺今古事。眼窮城市往來塵。莫辭杯酒頻相勸。明日金陵別意新。</text>
<title>歲甲寅端午。卽余之回甲也。李景心先期送詩作賀。余感其意而答之。</title>,<text>平生心事却差池。鏡裏頻驚已皓眉。星轉桑弧初設歲。節回菖葉始抽時。感君佳句勤相賀。愧我疎才謬見推。自是蓼莪悲慟切。稱觴豈肯許家兒。</text>
<title>季秋至祝石嶺省墓</title>,<text>兒今六十一。來掃拜墳前。久抱終天慟。重回墮地年。端陽唯謁廟。是日不張筵。霜露秋成月。松楸淚似泉。</text>
<title>題慶陽樓</title>,<text>官居占地地鍾靈。背置奇峰似帽形。更指高樓含物色。忽看斜日照丹靑。野雲淡淡來虛牖。池柳垂垂拂廣庭。雪嶽淸風移到此。弦歌新邑且應聽。</text>
<title>朝登斷髮嶺。望見金剛。霧羃萬二千峰不可辨。</title>,<text>泠然風灑面。振衣立高岡。霧中萬峰隱。不辨但微茫。遲回待呈露。且坐進一觴。題詩報嶽靈。爲我吐山光。雖非斷髮人。同是意淸狂。</text>
<title>入山</title>,<text>丹楓千樹復萬樹。我行悠悠水石間。不知天中白雲起。却疑山上更有山。</text>
<title>到長安寺</title>,<text>疊壁層巖送我行。嵳峩亂石馬前生。濕衣不盡唯雲氣。吹耳無停是水聲。一洞幽森松作列。三峰靈秀佛爲名。居僧誇我樓臺好。金碧煌煌照眼明。</text>
<title>秋雨竟夕。投宿表訓寺。</title>,<text>白華午憩聽流泉。表訓歸來已暮天。一洞烟霞僧入定。萬山風雨客留眠。鐘音寂默心俱靜。燈影圓明性與全。深夜欲呼雲衲語。魁奇誰似太顚賢。</text>
<title>正陽寺</title>,<text>金剛秀色擅三韓。萬二千峰白玉寒。淑氣湧應通帝座。奇形造是役靈官。海東敢道開邦小。天下方知爲嶽難。自愧老來無健句。名區恨不少時觀。</text>
<title>歇惺樓</title>,<text>楓林雨洗淨無埃。獨上高樓眼正開。翠髮爭姸皆骨立。白頭如揖衆香來。初含朝日晶光爛。新閱秋霜氣象嵬。天逸臺前更何似。遊筇移去且徘徊。</text>
<title>天逸臺</title>,<text>天逸臺前一擧眸。玲瓏銀色萬峰稠。只堪坐識毗盧面。何必崎嶇陟上頭。</text>
<title>宿摩訶衍</title>,<text>庵小逾淸絶。香城在背高。冥棲有孤釋。幽討待吾曹。崖氣長爲霧。松聲自作濤。疎燈歸夢懶。良笑世人勞。</text>
<title>萬瀑洞</title>,<text>洞口斜陽瀑布明。遊人策杖與僧行。山中雲霧多仙氣。水上楓杉稀鳥聲。石老驚看楊氏筆。川長欲較朴淵名。奔流百道何時盡。前去澄潭八曲成。</text>
<title>萬瀑洞。謹次農巖先生韻。</title>,<text>入洞路轉幽。水複山又重。宿雨漲綠溪。斜日稠赤楓。大風助瀑怒。震撼萬壑中。欲知源發處。逈自毗盧峰。紛飛千尺雪。凜慄四時冬。澄潭或演漾。蘸影倒杉松。我興殊未已。秋氣肅昊穹。仰視香爐屹。大小抽芙蓉。何林有巢鶴。何淵有蟄龍。高詠屢移步。澗西復澗東。</text>
<title>摩訶衍。朝起見嶽色有吟。</title>,<text>自愛朝暉步澗阿。淸秋攀桂起高歌。僕夫不識香城色。報道前宵雪下多。</text>
<title>山中。謹次三淵先生正陽寺韻。</title>,<text>洞府昭明境若空。琮琤流水盡淸風。眼寒白雪生千峀。心醉紅霞立萬楓。鶴羽孤棲雲在下。鸞笙遙起月懸東。淵翁詩句方能寫。謙老丹靑可與同。</text>
<title>楡店寺</title>,<text>石塔禪敎妄。琳宮佛力奢。祇園多寶樹。法界有蓮花。吾道難防寇。愚氓易棄家。名藍詩料足。還是助浮華。</text>
<title>高城贈主人使君洪伯能 樂舜</title>,<text>客到官窓霽旭初。主人樽酒有嘉魚。渼陂一別寒星散。滄海相逢白髮疎。興入靈岑新物色。話傳函席舊詩書。恨君臥病同舟失。三日湖邊意悄如。</text>
<title>至高城郡述懷</title>,<text>曾祖爲官此郡臨。居然八十一光陰。蒼茫古蹟有誰識。磨滅遺碑無處尋。仙浦早聞王父語。海山今入小孫吟。也知物色應依舊。往事偏多感慨心。</text>
<title>海山亭觀日出</title>,<text>頗怪滄溟出日遲。寒風危檻立移時。光涵萬頃應經浴。影閃千山始欲窺。龍自天門紅燭吐。蜃從何處碧霞吹。扶昇一軸明寰宇。桑樹功高也亦知。</text>
<title>海山亭。謹次尤庵先生板上韻。</title>,<text>長流日夜自無心。大海眞源不可尋。好是亭中留遠客。還從天際送飛禽。七星峰列丹霞積。兩壁龜趺翠樹深。尤老詩篇應第一。今來小子敢攀吟。</text>
<title>海金剛</title>,<text>皆骨經來面勢張。海中亦自有金剛。千巖揷地多奇詭。一水連天極杳茫。不必乘舟方睹景。正須登岸足望洋。莫因風厲催歸去。搖蕩空明又夕陽。</text>
<title>三日浦</title>,<text>難忘三日浦。山水共淸姸。窈窕雲爲界。空明鏡有天。永郞眠處石。太乙泛來船。更指登亭客。相望盡是仙。</text>
<title>四仙亭</title>,<text>高亭出世間。縹緲神仙觀。靑山對窈窕。白水俯汗漫。繫舟始登臨。舒嘯頭幘岸。忽遇二君子。且喜吾得伴。論詩如宿契。愛景酒一喚。四仙齊舞否。層巖拍手看。亭傍有巖名舞仙。 領畧湖山形。郡誌如圖按。峰應邵子卦。六六翠黛攢。蜿蟺淸淑氣。蓋自鴻濛判。石門與獅巖。指點窮涯畔。丹書壁顚上。香碑崖腹半。玆境儘勝絶。十洲寧容換。於焉可百年。烟霞飽賞玩。回首問永郞。遊何三日但。靑鶴去不返。白鷗羣飛亂。簡易詞雄健。澤老句璀璨。尤翁留大筆。正氣蒼石貫。摩挲感古跡。盤桓起三歎。可惜伐松客。終慚斧柯爛。樹木雖少遮。風光猶不散。斜陽復沿洄。意欲凌霄漢。</text>
<title>午炊夢泉庵。與權綗晦 常愼，金叔道 相任 二友分路。</title>,<text>扶筇聊小憩。庵舍午生烟。兒奏琴中曲。僧談夢裏泉。四仙歸後地。二子別時筵。玆會知難再。孤吟意惘然。</text>
<title>通川途中</title>,<text>客路環滄海。行行踏白沙。風高洲上帆。烟遠島中家。龍怒銀濤湧。鷗驚雪羽斜。回頭發孤咏。九月見棠花。</text>
<title>叢石亭</title>,<text>石如林木叢。叢雜不知數。羅列拱巨溟。奇詭萬狀具。或如人身立。或如鬼形露。或如屛障擁。或如屋角附。或蹲而爲虎。或伏而爲兎。我來心已駭。行緩雙目注。如星隕碧空。如玉積玄圃。縱橫數里間。合沓相掩互。箇箇皆六稜。法像妙難悟。疑與白雪花。同是玄精沍。海中四仙峰。屹若砥柱固。影浮鰲背聳。勢捍鯨波怒。峰峰各十丈。雲根束以聚。削如揮斧斤。整如用尺度。禹貢固有怪。爾形巧偏賦。造化費意匠。設此良非偶。欲尊百谷王。左右森衛護。異物必用多。重重大排布。遂成一靈府。擅勝關東路。尙傳永郞徒。婆娑於此住。亭子據斷岸。高飛如鳥羽。礎用重三隅。四棟含雲霧。象彼水中立。人工天意顧。軒檻雖不設。中虛容散步。遊客此淹留。醉歌忘日暮。</text>
<title>夕宿通川邑底。逢絅晦，叔道二友。三日浦相別時。不期其再遇。驚喜可知。迎坐燈前。各談其所見水石之勝。</title>,<text>不料重相遇。燈前喜倒衣。吾從叢石至。君自九淵歸。愛說雲根束。驚聞銀漢飛。幽探誰最健。自愧少年非。</text>
<title>東遊而歸。索平叔少時夢金剛長篇。次其韻以記勝賞。</title>,<text>關東有名山。扶輿淑氣結。道途四百里。遊覽三旬閱。世人自匏繫。視如龍肉說。我有烟霞癖。尋常思奮逸。迢迢斷髮嶺。可望不可越。延情到白首。年已六十一。借馬金城縣。行及未冬雪。不憂疲筋力。深悟暢氣血。入峽秋色好。菊花正堪折。金剛脚便到。山峩水勢潏。已覺滌塵胷。回頭笑乾沒。滿壑楓葉鮮。紅似春花發。奇峰萬二千。皓雪間翠髮。中國所未有。他山皆瑣屑。雨後萬瀑喧。我行繞木末。素泉飛且舞。餘沫濕松栝。蓬萊字不滅。氣勢爭嵂屼。僧言此洞裏。朱夏無炎熱。普窟懸銅柱。洗頭玉女潔。忽上隱身臺。滄海翻落日。策杖入楡寺。藤蘿互連綴。爲問龍淵湧。宛聽鸞笙咽。泛舟三日浦。丹書入眄瞲。幽賞亦已多。石崖免踣跌。自疑挾羽客。歸來猶怳惚。老身幸無恙。兒子色歡悅。吾弟嘗有夢。仙岑弄雲月。覺來口語豪。大篇揮倉卒。兄雖踐眞境。讓爾陶寫畢。壯觀紆餘思。吾又夢皆骨。</text>
<title>亡室回甲日。述悲。</title>,<text>已死星霜換。初生歲日回。夫妻同一甲。存歿有千哀。未得偕衰境。何心獨壽杯。女孫新入抱。泉下尙知哉。</text>
<title>金正甫 顥淳 輓</title>,<text>仙源門戶耀光輝。惜子寥寥老布衣。詞律自成千首富。人生只得七旬稀。萱堂西日啼應苦。棣萼南天淚正飛。纔見三哥蓮榜捷。須臾賀弔互玄機。</text>
<title>敬次御製親祭皇壇詩韻</title>,<text>每歲皇壇祼享親。大明紅發苑中春。周文獨秉爲今魯。舜祀猶存宛是陳。北地腥塵迷帝駕。東天靈雨灑人巾。奎章滿帶朝宗意。家法無忘二聖遵。</text>
<title>判書申公 應顯 輓</title>,<text>德業文章有象村。公能趾美是賢孫。鑾坡詩句承華奬。玉署風稜獻直言。歷事兩朝心益勵。竟躋八座齒俱尊。名留壽閣歸無憾。况復緋衣肖子存。</text>
<title>在昔戊午仲春。先君子中進士。置酒張樂以悅王父母。不肖方五歲。亦知其喜。年月今又重回。追憶往事。不勝感愴。謹書識之。</title>,<text>先子蓮科戊午年。白牌拜獻二親前。春園奏樂花方發。夜院張棚月復圓。五歲穉兒猶記憶。六旬人事倏推遷。于今遺恨違回榜。說向諸孫淚泫然。</text>
<title>牧使洪公 善養 輓</title>,<text>唐城巨閥有伊人。蔭路棲遑自晦身。椒掖戚聯兢日夕。梅軒政布藹陽春。才優只得躋三品。氣健還違滿八旬。孝子星奔行道涕。交情那免倍傷神。其二玉貌令孫見已先。及登公席益欣然。愼言姿性元來好。寡慾精神自得全。正擬追隨歡暮境。忽悲存歿隔重泉。一經曾識籝金換。餘慶高門定有賢。</text>
<title>重修鴒原禊詩 絶筆</title>,<text>歲戊午十二月二十七日。修鴒原舊禊。設會于貞西之舍。記昔甲戌之秋。赴會蒼谷。有口占五律。遂爲諸君誦之。乃復用其韻。自賦一首。仍令在座者咸和。星周回戊歲。舊禊喜重成。本用蘭亭事。仍通花樹情。感深三世久。歡洽百盃淸。無忘鴒原字。和湛弟與兄。</text>
