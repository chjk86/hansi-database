<title>天啓二年壬戌七月旣望。泛舟東江。同遊凡二十五人。以赤壁賦從頭分韻。次第占之。得子字。同遊月澗李㙉，蒼石李埈，沙西全湜，南溪康應哲，黔澗趙靖，修巖柳袗，愚淵金知復，松溪金寭，李希聖，金廷獻，進士金廷堅，縣監李大圭，韓克禮，金墍，鋤谷李元圭，李文圭，李身圭，禹處恭，丘山立，進士孫胤業，翰林全克恒，監役全克恬，趙光靈。</title>,<text>蘓仙泛赤壁。風流曠誰似。壬戌歲更回。蘭舟共君理。蒼壁圍作屛。飛霞散成綺。沙明水更碧。風景畫圖裏。江神貸淸遊。佳客東南至。文章四五公。皆是玉墀士。追遊十餘人。磬折陪烏几。牽興不覺暮。曜靈迫蒙汜。東嶺灝氣浮。天公洗眸子。江聲與月色。足以娛聽視。舟行玉鏡中。微波恬不起。吹簫舞潛蛟。奏琴出遊鯉。尋幽欲竆源。遇勝輒徙倚。玆遊眞勝事。高躅超前軌。可嘆東坡翁。登仙還自擬。奈何哀人生。却把蜉蝣比。物理有盈虛。何用浪悲喜。固知䆠謫中。未得眞興耳。吾儕幸無事。早占湖山美。不解廟堂憂。又免羈愁被。傾盡一盃酒。酒盡更酌水。兩日同觴咏。一別如弦矢。吟詩記歲月。不羡書蠒紙。</text>
<title>次洪直長 宇定 韻</title>,<text>谷稱伊人義。天慳若有期。詩淸一代骨。身着五羊皮。太白藏淸白。少微隱翠微。愛君常不見。無日置情思。原韻全谷此中僻。竆尋曾未期。慚無斟竹葉。笑有飯松皮。落日山蹊險。深林路逕微。柴門相送罷。怊悵夜來思。</text>
<title>贈鋤歸子鄭參奉伯兪 允諧○避亂太白時</title>,<text>秋深太白錦崔嵬。更愛梵宮兼友來。山外干戈碁一局。閒中憂樂酒三盃。生爲男子知無用。整頓乾坤愧乏才。世事却歸林不密。武陵何處種桃開。</text>
<title>冬至</title>,<text>蟄蟲驚動一聲雷。萬物生生此始哉。欲鼓黃鍾鳴塞外。還師壞却受降㙜。</text>
<title>歲祝</title>,<text>擇地人爲智。耕山歲作豐。洞天如負我。何處托微躳。</text>
<title>元日述懷示子侄 偁，偀，佾。</title>,<text>崇禎洞裏寄生涯。探探山蔬慰腹飢。髮禿忍爲髡剃子。䯻殘還似劫仇兒。暮年懷抱雲無迹。朝鏡形容雪滿髭。惟願汝曹勤學問。陽春不使苦寒遲。</text>
<title>宿水月菴</title>,<text>新刱小伽藍。誰名水月菴。掃門童子一。迎客老僧三。猿鶴嘲遊宦。藤蘿帶憤慙。山靈喜我至。缺</text>
<title>登召川高㙜。求和主人洪丈叔京 鎬。</title>,<text>洞中天作畏徵㙜。勢逶迤盤谷回。水自道心潭鏡靜。山分太白畫屛開。幽閒景象知何在。理亂存亡問可哀。喜與山翁連話穩。返照纔昏嶺月來。</text>
<title>偶吟 二首</title>,<text>草屋蕭踈廢障遮。千般外賊侮無涯。亡羊始覺縫牢計。好向中堂固夜叉。眼看蓬直自生麻。心戒隨泥染黑沙。衣弊固宜蕃蚤虱。遍身皮癢不須爬。</text>
<title>是非吟</title>,<text>是是非是是。非非混非非。是非爭道地。何似掉頭歸。</text>
<title>戱贈年友李仲深 穆○時爲松羅察訪</title>,<text>瓠子花偸四桂名。蹊成桃李惱人情。不知何處髡鉗客。缺 却尋香夜五更。</text>
<title>贈年友金行源 孝誠○二首○時爲竹山府使</title>,<text>少年同泮行源兄。抱負儒工志大鳴。竹實縱宜丹鳳食。蒲鞭寧合白駒程。氷生寒水人倫正。刃發新硎鬼膽驚。惟有舊時同蟄物。向風矯首托平生。曾從竹路向天衢。聞說吾兄百里模。解釰買牛梗草偃。鳴琴馴雉士風渝。升沉有數吾何奈。竆達無期命矣夫。吏隱堂前瞻望過。恐罹門外夜叉驅。末句戱其閽禁</text>
<title>寄蔡汝久 以恒</title>,<text>十生九死。古聞其說。目今始見於君矣。曾子曰雖千萬人吾往。此君之大勇也。孔子曰雖蠻貊可行。此君之忠信也。忠信大勇。人不能生。鬼不能殺。其生其死。任之於天而不在於人。則凡爲士者。當顧吾所行之如何。而不當較計利害於危難之際而沮其志也。孔子又曰三軍可奪帥也。匹夫不可奪志。君之謂也。三年塞外風霜。不能殺君之命。萬國兵前鋒刃。不能害君之身。得與淸陰金公。同脫南冠之縶。復見故國之日月。其爲喜賀。曷勝言哉。老生當其始也。適往山中。不得見君之行。又君之在彼也。似隔幽明。不得寄君之思。竆鄕徒切眼寒。不意今者得聞君寄。問稀罕之貺。又及慮外。惟增愧赧。無以爲報。得聞上命優渥。度日無憂。此則天恩之厚也。放赦遄返。惟日之望。仍製一聯。聊寄戀想之懷。燕塞風霜不殺人。南冠歸返舊邦春。丁威有恨民非古。精衛含冤陸亦淪。思漢衆心三代直。荒唐柔舌一時伸。懷君忘却中宵卧。虛室生明見月輪。</text>
<title>次妹兄李善初 元一 韻</title>,<text>客裏春回歲換星。到頭心事散如萍。故園千里何時去。遙想籬邊薺麥靑。</text>
<title>次梅湖亭二韻</title>,<text>突兀梅湖上。偸閒作勝遊。竆歡宜竟夕。斟酌不須酬。曲罷江痕暮。音高老 缺 愁。湖山眞有樂。軒冕更何求。心遠因稀俗軌馳。壁間森列 缺。主翁自許耕漁隱。佳句還連賦興詞。牕外靑山來作障。門前活水引成池。徘徊夜月淸懷滿。雲影天光也有期。</text>
<title>守齋憶諸孫 甲申八月。禧陵赴任初。</title>,<text>始仕年幾致仕年。白鬚華髮合蠶眠。空齋政憶家鄕興。對食羣孫却更前。</text>
<title>食山葡萄</title>,<text>摘嘗深樾草龍珠。薄宦功名得似無。酸味已酸甘味淺。誰將瓊液比醍醐。</text>
<title>與咸昌鄭城主 昌詩，洪大諫 鎬，朴進士 永鎭。船遊河豐集句。十月八日</title>,<text>聞道中原似奕碁。趙。 扁舟惟屬太平時。鄭。 江湖憂樂人誰識。洪。 望北空吟杜甫詩。朴。</text>
<title>同日李君 老一 以三色菊一盆送于船中。感賦一絶以謝。</title>,<text>誰送凌霜黃白紅。風流我輩奪全功。三行粉面無顔色。笑折金枝握手中。</text>
<title>齋室偶吟</title>,<text>霜月蒼蒼曉色遲。寒齋寂寞閉門時。燈前讀易尋遺義。進退非關祿仕卑。</text>
<title>次孝陵郞申子新 濯 梅月畵韻</title>,<text>芳葩圓桂暎朝昏。畫出孤山處士魂。長使臘香來有信。誰云蟾影去無痕。卧遊已倦庭中立。靜坐便看壁上存。安得靑錢換美酒。寒齋一笑共傾樽。寫出芳葩破臘前。花邊淡月尙依然。吾人自喜春多信。造物應猜雪爭姸。白首隣郞羞擧眼。玄冬顓頊失司權。臨風只恨香無聞。玉蘂貞心也獨專。</text>
<title>再次前韻</title>,<text>一燈明滅照黃昏。夜雨踈林摠斷魂。舊城不殊風景好。新亭誰拭陸沉痕。遙想故園松未老。應同小砌菊猶存。知君欲向金陵勝。日引莊生五石樽。明月無因屢至前。驚魂光照尙依然。愧將木果時時報。不是瓊琚粲粲姸。壇上韓彭鞱將畧。城南衛杜奪詩權。逢人少却煩佳句。造物應嫌好自專。</text>
<title>烟草餘燼。誤落房簟。熟睡之際。幾燒半尺。嫌其燒迹。易以下房之簟。其簟適短。吾所燒處雖掩。而同官已燒處還露矣。欲掩己過而同官之過露。得無爲明見者所笑耶。因賦一絶。以謝同官黃伯謙 大鳴。</title>,<text>吾人病在暗於斯。能見秋毫不見眉。一簟難全前後掩。偶然長短露前疵。</text>
<title>孝陵郞朴仲厚 惇 負碁去。以孫吳陣戱書來示。詩以答之。</title>,<text>孟獲豈知終七敗。廉頗應願趙將軍。孔明死走生司馬。堅壁須勤肉十斤。</text>
<title>次朴仲厚韻</title>,<text>當蹲一虎嘯生風。㥘者顚僵力者竆。碁局本來由智得。願君勤學奕秋工。滿庭黃葉逐風飛。少嶺令人往返稀。遊宦早知如此苦。不如垂釣退江磯。</text>
<title>衣帶假寐。夢見慈親。取吾澤衣。獵虱爪破。箇箇聞聲。歿後九年。尙眷遊子之久客。念及垢衣。所謂昊天罔極者。不足以喩母子之情也。遂感賦一律。</title>,<text>三冬裘着已蒙戎。念子神靈想感通。烏哺微誠惟有恨。犢憐深愛且無竆。細探箇箇衣縫虱。更剪熒熒綴玉蟲。睡覺孤捿身獨在。仲由宜㤪不停風。</text>
<title>冬至日。贈澤堂李尙書五十韻。</title>,<text>寂寂寒齋掩。深林短日頹。大音稀妙韻。玄酒淡芳醅。萬物莊顓頊。一陽驗管灰。郊關人斷跡。原野草萌荄。天地心無改。榮枯數作媒。寒聲方栗烈。春意已胚胎。萬戶誰能見。千門次第開。無中含有象。陰極識陽來。碩果方爲食。竆廬自覺哀。祈寒時不久。治道日漸恢。幽蟄思生氣。潛魚悔㬥腮。屹干飛凍雀。羽窟起黃能。鼎峙屯三歲。瓜分復八垓。一元回長養。百物絶妖災。北顧懷憂絶。南旋視膳陪。鶴來華表柱。烏集鳳凰㙜。古月楡關暗。祥雲豐鎬堆。天官均百職。地望貫三才。萬口皆稱矣。三傳詎有哉。恭惟桃李逕。固是錦箕隈。盜嫂人誰信。偸金足可咍。非今爲口實。自古有顔回。匠木隨才用。庭花擇品栽。危心存履尾。公道指咸脢。巖穴封黃葉。漁磯澁綠苔。進賢仙李狄。憂國晉公裵。獨鶴從來寵。寒鴉底事豗。且看松檜性。不怕雪霜摧。殿上侏儒泣。筵中方朔詼。我誠無點蔽。天必有栽培。莫效迎霜柳。惟思和鼎梅。守陵收野拙。垂老賴輓堆。事業竿三尺。生涯酒一盃。朝來甘豆粥。夕去飽芋魁。還笑迎香桂。眞如夢大槐。文章歸魯莾。詞賦愧鄒枚。自許非常器。人稱無用才。久分明世棄。何幸故人偎。鴈㙮名雖載。虹橋志可欵。舊兄雖切切。惟弟最偲偲。憐我悠悠老。知公戔戔裁。披肝照一釰。翹首望三台。履舃摧長短。氷壺困斥排。傷時猶慷慨。緣底尙徘徊。歡意時時少。歸心日日催。龜魚思綠水。鷗鳥樂灣洄。太白應嗔黷。幽捿孰拂埃。退江魚下笱。殘室酒盈罍。鄕里雖竆寂。朋知少怒猜。夢中多好事。驚却一聲雷。</text>
<title>贈申子新二十八韻</title>,<text>披霧申夫子。文章倒九江。一官才豈敵。九鼎力能扛。欲說瑚璉器。愧無筆力杠。人皆好瓦礫。世孰辨珉玒。接語春生座。論心酒滿缸。直言羞薄俗。古氣出淳厖。晝往忘尋杖。宵分恨盡釭。事親衣綵老。戀主報仇狵。共守玄官靜。幸無俗語哤。傷今瞻北極。談古倚南牕。禮省周旋數。言從曲節摐。披裘羞去國。懷寶肯迷邦。官級雖云九。賢能無等雙。壯心稱古貌。佳句出新腔。交道須存敬。同聲必以悾。眼中誰可語。門外喜音跫。晦跡同徐穉。鞱光學老龎。開心去畛域。披悃倒膓胮。尙志尊周魯。多才盡羿逄。處身三日順。遊世九折𢥠。惠我三聯韻。洗人百結肛。精神一鼓動。談笑萬軍降。混混源泉闊。汪汪急瀄瀧。屢椎布鼓響。非稱大鍾撞。自欲除疑網。何由折盛幢。退培詞苑實。進逷藝林樁。敢擬荊山璞。深慙魏野玒。秋蘭猶有臭。共保暮年茳。</text>
<title>除夕贈申子新朴仲厚</title>,<text>西陵殘日向沉沉。此夕端宜惜寸陰。一箭風烟隨漏換。千莖霜髮逐年侵。故鄕歸計縻鷄肋。齋室蠲誠待翰音。聖姒精靈應陟降。會同難得爲居歆。</text>
<title>昌陵下祗迎世子行。次申子新韻。二首○乙酉二月十八日世子行寅初過昌陵。待明弘濟院。巳時詣闕。又新與四陵參奉李馨震 敬，申濯 孝，黃大鳴 禧，李復一 昌。祇迎于道左。世子降問。曉月蒼蒼。從官濟濟。兩宮之還。實我國慶事。而其爲行色。因有變亂感舊之情。自不能禁。鼓吹之中。太平簫聲。益令人悲愴云。</title>,<text>聞返吾君子。民星拱北辰。迎春花欲發。逢吉鬂添新。寒食淸明節。衰齡俯仰身。爲緣祗候起。三唱聽司晨。鶴歸華表舊山川。太半生靈不百年。自古興亡惟有數。如今悲喜亦關天。前星東返迎爲慶。姬輟南遷聞可憐。未死魯連猶抱耻。九原忠憤尙潸然。角聲哀切月華凄。鶴駕胡然遠自西。鎖尾狐裘來紫塞。謳歌民物滿晨途。絳紗銀燭行閨冷。紅袖宮娃夜逕迷。鳳輦鸞車非慶事。腐儒無路雪稽捿。</text>
<title>過南別舘有感 二首○下次杜工部秋興韻</title>,<text>明兩麗天駕漢儀。皇華文物盛於斯。三韓禮樂鶯遷木。再造恩華虎死皮。出入那看詞藻客。往來惟見㥘仇兒。欲傾東海無由洗。蔓草王風轉覺悲。世道終歸一局碁。巋然華舘使人悲。九重聖念三庚計。一日狼求十二時。底事衣冠來衮衮。無端腥穢去遲遲。天乎致此何人是。擧目難堪攪我思。</text>
<title>同黃伯謙，申子新踏靑。</title>,<text>三三佳節暖風餘。浦柳鵝黃嫰綠初。新燕飛飛郊野靜。小橋人斷往來踈。</text>
<title>將下鄕。聞朴仲厚病。吟贈一絶。</title>,<text>昨夜圓蟾滿屋明。坐思賢益擁衾情。長安麗日違携手。嶺路風光惱此行。</text>
<title>與洪大諫同下鄕。宿南漢登眺城堞。</title>,<text>粉堞重新百濟都。千年遺蹟半天衢。興亡遠接扶餘國。今古遙瞻鵠嶺區。有險豈忘爲妾辱。卧薪端可使人呼。人和地利俱無賴。扼腕登臨涕腐儒。</text>
<title>長湖院途中</title>,<text>齋郞騎馬鈍如蛙。行向家山望眼賖。安得仙人縮地𧗱。兎遷重險瞥然過。</text>
<title>鳥嶺路</title>,<text>遲遲去國發城都。七日纔登鳥嶺途。熟路頻詢行路衆。長亭却訝短亭衢。乾坤有意生男子。歲月無情困丈夫。織道何時宜可已。山花笑我往來劬。</text>
<title>題陽山寺</title>,<text>細雨絲絲洞裏春。山間物色夜來新。禪牕靜坐成閒話。凈却胷中一點塵。</text>
<title>題惟寬鍊道菴</title>,<text>斗屋依山下。寬師始卜居。梨花春雨過。白雪暎梵書。</text>
<title>西風吟</title>,<text>五月西風日日涼。滿陵蒼翠㥘寒霜。披裘者子如梅蘂。猶作南枝喜向陽。</text>
<title>過盤松。觀聚巫祈雨。</title>,<text>魯僖遺事流東海。祈雨虛文寄尫巫。剪爪成湯誠可尙。名山不必再行雩。</text>
<title>郊哭昭顯世子喪 六月十五日。同四陵參奉迎哭。</title>,<text>苕丘事變說之長。險阻艱難幾備嘗。鶴駕曾迎昌寢後。龍輀今哭孝陵榜。忍看廞翌 恐作翣 浮晨旭。想見宸情倚夕陽。視膳問安今已矣。舊園新綠摠堪傷。</text>
<title>寄朴仲厚</title>,<text>滿山風雨客懷繁。獨守空齋易斷魂。安得孝陵膠漆契。論交闘奕到黃昏。</text>
<title>贈別朴仲厚，申子新，黃伯謙。</title>,<text>百鍊靑萍釰。今爲繞指韋。自憐無遠志。便覺有當歸。惟願諸君子。休酸一䆠微。鵬程千萬里。振翮在初飛。次韻薄宦令人誤。無如帶一韋。多君遽爾去。愧我未言歸。洛口留芳譽。商山曜少微。離懷不自制。悵望宿雲飛。仲厚 事入掉頭處。心甘一布韋。郊扉晩計在。拂袖故鄕歸。嶺樹晴陰重。河橋曙色微。臨歧贈別恨。暗逐斷雲飛。子新</text>
<title>次贈朴仲厚</title>,<text>吾愛靈川子。高談驚四筵。散棊微雨後。看月暖風前。落紙君工筆。論文我執鞭。直把心神契。誰云好惡緣。自爾恩情厚。寧能夷險捐。暫離天上籍。換作地行仙。君近彤雲畔。儂搔落照邊。淹留牽事勢。濡滯匪屯邅。垂柳難離別。行雲易變遷。二年誰與伴。八尺荷深憐。愧乏瓊琚贈。祈添雨露偏。依原韻恐作便 別來何處憶。樑月獨無眠。</text>
<title>有人嘲白髮。作白髮吟。示朴吉甫 廷蓍 求和。</title>,<text>人皆惡爾白。我則愛爾白。人皆拔爾白。我則存爾白。白髮豈徒白。理有衰則白。孰不願爾白。靑山埋不白。白髮對月白。虛室自生白。次韻少年笑我白。自矜渠不白。白者本非白。黑者自然白。我旣本非白。爾豈長不白。所笑非髮白。所惡心不白。爾無笑我白。笑爾桃李白。</text>
<title>終日風</title>,<text>六月凉風日日吹。旱炎餘稼盡枯萎。朝廷不見弘羊在。天道如何怒不衰。</text>
<title>戱次申子新數罟取魚。邀余同湯。五韻</title>,<text>誰向洿池數罟張。小鱗潛伏水如湯。仁人忍取沮洳物。滿尺遺風敎化長。治具明時見畢張。茶芽方煎小甁湯。乘風欲學任公釣。挽出三山巨鰲長。月印淸宵琴一張。朝來志在沐蘭湯。末官奔走緣何事。句短須看意更長。才力誰憐任蹶張。只知開卷對堯湯。魚游菜圃膓先驗。人扣風軒客夢長。流雲酷暑火雲張。澆渴誰酤般若湯。方看大地魚喁苦。安得壺中日月長。</text>
<title>雨後渡洛河</title>,<text>洛河圖瑞何時出。怒濤朝來勢倒流。多少行人愁渡處。誰爲持楫巨川舟。</text>
<title>贈朴仲厚。效浣紗體。三首</title>,<text>思悠悠。恨悠悠。月印天心曉未收。禧陵秋。孝陵秋。無限離情幾日休。鵑聲喚却愁。家臨鷺渡倚蘭洲。錦瑟佳人作勝遊。荳蔻韶光誰是主。思悠悠。園樹謾遮雲外眼。丁香空帶雨中愁。悵望明河淸且淺。接牽牛。巫山暮雨濕人衣。舊恨新愁正依依。雲外翩翩靑鳥稀。香逕小園誰是主。淸秋雙燕故飛飛。隨隨隨處便忘歸。</text>
<title>戱贈朴仲厚借鎌</title>,<text>禧陵老子食無䀋。寧欲歸農帶擁鎌。仁境樵夫空手㤪。更思熊掌與魚兼。</text>
<title>憶朴仲厚</title>,<text>夜來安否問如何。牕外松聲與夢和。細雨霏時離思切。秋風高處客懷多。江鄕遠矣誠難去。齋室隣哉不易過。待得天晴如一見。雍門不啻唱仙娥。</text>
<title>讀詩至下泉章。掩卷太息。因以芃芃黍苗。陰雨膏之。四國有王。郇伯勞之十六字爲韻。以分周人憂念之意。</title>,<text>大田多稼古今同。必待乾坤造化功。若不霈然沾霡霂。黃雲何處見芃芃。枯枝敗葉赫炎中。將恐陰陽運始終。天道本來誠必佑。豈無他日咏芃芃。西周文物爲禾黍。矯首問天天不語。行役何人賦黍離。咏詩詞客傷心處。甘心陋巷樂簞瓢。不向東臯助揠苗。海內卽今如鼎沸。腐儒無路掃天驕。雲漢痴雲謾結陰。宣王昭格上天心。民生莫苦趙盾日。應卜將來傅說霖。麟史如何書不雨。魯文怠政三農務。誰知民命係於斯。無恠宣公逐畝賦。人間事事火消膏。誰叩天門萬里高。今見大田禾不秀。臨川徒切憫魚勞。宗周文物問何之。文武衣冠異昔時。小國苞稂傷冷冽。也知當日念京師。從一純陰竆二四。一陽應復來重地。豈無復覩漢官儀。願得山東延喘死。治亂興衰好循環。深潭必在流湍激。人亦有言信不虛。三戶亡秦存楚國。匣中霜釰蛟龍吼。試拂中宵光射斗。我欲試之沙塞遙。惠而好我何人有。笑彼連鷄六國王。當年何不入咸陽。悠悠謾惑張儀舌。次第盱睢日就亡。令人忽憶古侯郇。棠棣濃陰慰萬民。安得布政如此伯。同春雨露發生仁。眼竆州郡連屠伯。不見陽春布德澤。杞國方深愚婦憂。補天安得女媧石。田間未見王丹勞。官閣居多仁者號。舟子私人意自嬌。紛紛雜踏長安道。循環洄泬任來之。陰闔陽開自有時。天道十年周必晦。誦詩三復係思治。</text>
<title>送子偀還家</title>,<text>送子歸家獨滯留。歸情留思兩悠悠。胷中心慮千般緖。眼底風烟一段愁。霜鴈叫羣驚客興。林禽喚友嘆齋囚。前頭釋褐吾能去。垂老生涯許白鷗。</text>
<title>感次宋平仲 國準通禮 冐雨遠訪 丙戌三月</title>,<text>嘯坐看山雨。殘紅濕不飛。三年何在是。六十未知非。袖上藏朝旭。襟前收夕霏。感君貧賤意。依舊入沾衣。原韻淸明時節晩。細草落花飛。白髮交情在。黃塵世事非。喬山留宿霧。齋室鎖寒霏。匹馬來相訪。何嫌雨濕衣。</text>
<title>次申子新送艾湯韻</title>,<text>細採香芽煮可餐。分羹猶勝八珍盤。書來釋憾忘何事。唾面當思待自乾。</text>
<title>書西瓜背。贈宋平仲。</title>,<text>休官家食詎支吾。摘送西園綠玉膚。遙想療飢消暑處。蝕殘明月半輪窊。</text>
<title>次宋平仲韻</title>,<text>何人號最閒。君羞桃李顔。功名宇宙外。忠信友朋間。叙舊平生志。談時國步艱。遙聞直道罷。幾日綴淸班。</text>
<title>贈孝陵二齋郞</title>,<text>學稼樊須又種苽。蔓枝綠蔕滿畦斜。傍人啁我無知識。閒客誇吾有碩薖。比斗瓊圓剖作月。似氷甘液嚼流牙。想嫌納履朶頤望。摘送消炎替圃賖。</text>
<title>答金騎省 頊 求鷄</title>,<text>冷官焉用割鷄刀。半夜楓林只蕭蕭。自笑功名同一肋。也謀齋僕送鷦鷯。</text>
<title>贈澤堂李大提學咏柏二十八韻</title>,<text>落落陵前栢。栽培雨露深。風前看勁節。雪裏見貞心。接地同樛屈。參天伴檜森。繁柯捿野鶴。密影集山禽。暑日枝寒玉。淸宵月漏金。蟠根通百仞。佳氣拂千尋。宿霧連三角。朝嵐向禁林。寧同四序變。不受一塵侵。欝欝冬兼夏。蒼蒼古又今。守齋惟老朽。隨世與浮沉。一出縻鷄肋。三年誤髮簪。霜皮頻入賞。雪榦屢閒吟。倚樹看如岳。忘言兀似瘖。又能枝結實。非但葉成陰。不死方爲藥。長生𧗱過蔘。仰瞻期摘子。擧手若捫參。有隕天應許。無階鬼不禁。先生棟樑器。淸韻玉壺襟。三典文衡重。一湔鄭衛淫。風雲隨筆起。日月照腔臨。咸指爲荊璞。自珍非世琛。禮儀收絶緖。雅頌續徽音。披霧何年拜。臨風久日欽。鳳凰筠實食。神鬼德馨歆。輿望歸調鼎。高才倦作霖。鬂邊雖戴玉。厨下欲炊琴。想得秋將冷。應敎突未黔。載柴兼栢實。欲效獻芹忱。答書。扶病入朝。昏赴寓舍。茫如烟霧中。忽奉來書。因審祠隱淸謐。忻瀉已多。至捧佳篇委貺。詞律鴻麗。左右藻業廣矣。不堪嘆玩。生方患痰上頭痛。手掉眼眚。不能作文字。無以報謝感意。此爲恨耳。</text>
<title>寄林宗甫</title>,<text>屢折梅花一萼春。因緣無計寄元賓。二郞來對衰翁面。喜報溪亭善養神。</text>
<title>次宋平仲韻</title>,<text>家在商山洛水村。夢中時見衆兒孫。銀鱗芋栗生涯足。玉軸箕裘世業存。自嘆三年違蠧篋。何當一笑對琴樽。吾兄心計看如許。思切秋風獨樂園。</text>
<title>赴邊君 釴 壽席贈主人</title>,<text>壽星前夜暎南山。聞道邊君彩舞班。孝子稱觴祈福處。松筠不改舊時顔。</text>
<title>送郭子久 弘祉 赴燕</title>,<text>老子曰富貴者送人以財。仁人者送人以言。今吾旣不爲富貴者。其於郭君之行。烏得無情。玆賦一聯。以替贈言。非以爲詩也。陣陣霜風殺氣隆。悠悠驅馬指遼東。淸宵古月今天下。殘曉明星舊域中。駝立荊榛迎使節。鶴歸華表歎沙蟲。離亭送客殊前興。惟願行行愼匪躳。</text>
<title>冬霧吟。求和禹河東大伯 汝懋。</title>,<text>齋郞檢曆屬玄冥。厚霧連天大可驚。不是曺公迷夢澤。寧同漢帝出平城。乾坤渾似先天象。日月看如入地明。一片浮雲猶有蔽。况玆沉塞掩三精。</text>
<title>新除孝陵郞尹而愼 惟謹 邀余川獵。無人馬不果往。尹友夕至弊齋打話歸。追咏三絶以謝。</title>,<text>山無凍雪水無氷。林外溪流一帶澄。莘野賢翁能解事。非時漁興偶然乘。右羡佳興鱗族親陽出以冬。豈知秋夜學眠龍。橫罹數罟非人取。何不春波待溶溶。右責魚出非時恨不觀魚與子同。坐馳川上羡懷濃。慇懃薄暮寒齋過。爲謝高軒厚意重。右謝見訪</text>
<title>次寒食韻 丁亥三月</title>,<text>山風吹雨政紛紛。豈但行人欲斷魂。想得衣冠皆沒膝。不如歸去武陵村。</text>
<title>春林卽事 二首</title>,<text>林林百物逢時節。芳醜爭姸各欲新。始識乾坤均雨露。芝蘭枳棘一般春。山桃林杏四年春。歡少愁多笑與顰。何似洛江楊柳岸。漉巾欹着日垂綸。</text>
<title>憶申子新病重久不還任。口吟二絶。</title>,<text>兩衰翁守二陵齋。來往常穿草露鞋。別後光陰如箭去。邇來三月不堪懷。花紅樹綠獨倚齋。戶外那看有二鞋。聞道病深期逝久。滿林風色摠愁懷。</text>
<title>聞太平舘滿繫子母牛。取酪饋胡敕。吟賦四絶。</title>,<text>子母牛從畿甸坊。胡然來繫滿宮墻。却聞閣裏天王使。不食稻粱索酪漿。逢喘途中問者誰。桃林空憶放歸時。輟耕乳犢猶無暇。殘忍何人絞出爲。稻粱不合羶裘俗。酪粥還甘竹葉淸。若使人人絞汁啜。庖犧無計養犧牲。謾思芳草放閒眠。牸犢哀鳴舊舘前。何日牧童橫晩笛。暖風微雨傍郊邊。</text>
<title>西行早發安保</title>,<text>曉色將明鶯亂啼。拂天山木翠高低。爲耽幽景遲遲過。恠我怱怱更向西。</text>
<title>嘲人召舞祈雨妓 國例旱則聚巫妓祈雨。有一官召美少娥舞之。㙜諫劾其官。</title>,<text>目送嬋娟二八娥。無心轉旱雨滂沱。陌前不見商羊舞。惟有紅裳妙婆娑。</text>
<title>銅雀亭</title>,<text>華亭軒豁枕滄溟。月戶風欞閱幾蓂。白髮津夫能說古。此亭曾是密昌亭。</text>
<title>陽川留題 三首○時太守南孝仲昌祖</title>,<text>斗閣依山萬象兼。長江一帶接東檐。盈虛水勢知潮汐。明晦宵光待玉蟾。鏡裏孤帆貪暮過。風前漁父喜朝酣。巴陵太守同鄕井。邀我開誠五日淹。右客舘北瞻三角西松嶽。興廢悠悠只一吁。千里山河無固國。百年身世耻爲儒。操鷄事業全歸我。夢尺祥符半屬胡。登眺不堪傷涕淚。擬傾滄海洗江都。右鎭山旱餘朝雨乍霏霏。四望雲烟鎖翠微。惟有江心銀浪動。風帆成陣疾如飛。右卽景</text>
<title>陵齋述懷四絶 六月五日。是日卽公之生辰。自序云考妣墓在家東麓。余非宗子。月朔生日。不敢祭祠堂。奠於墓故云。</title>,<text>獨倚山牕撫此身。忽然今日是生辰。飜傷風樹光陰易。負米當年欠養親。自古生男衆所榮。問渠何事不成名。郞潛此日多懷抱。一爵誰斟父母塋。何事天涯客一身。四年孤坐屢竆辰。百端幽思無人問。案上時能筆硯親。夢罷邯鄲一枕榮。玉簪犀璧摠浮名。眼前且進三盃酒。休問他年蒿里塋。</text>
<title>滯雨京邸。與申子新，金行源。數日談舊。各賦絶句。</title>,<text>世道如何異昔時。斷金交契至衰遲。天公會得吾人意。故遣飛霖敎賦詩。草堂相對故人時。庭樹陰陰夏日遲。世事蹉跎何足說。百年交道在吟詩。行源令公名節動當時。自恨荊州識面遲。幸接芳隣成宿願。擬將樽酒共論詩。子新</text>
<title>次金行源韻</title>,<text>思君不見自崇朝。奈此籠雲久未消。鬂髮形容嗟異態。鐸鍾音韻本同調。寸膓不隔三秋思。尺璧還如萬里遙。肅殺何能摧正氣。眼看松栢後於凋。原韻曾於乙卯値昏朝。倫紀崩亡正氣消。千里弟兄心不隔。一䟽先後意同調。君歸嶺海音書斷。我向湘潭道路遙。萬死餘生今邂逅。兩人頭盡雪霜凋。</text>
<title>贈金行源</title>,<text>雪帽南山久不收。坐看應是豹文秋。長安老客終難蟄。會待明春折桂遊。</text>
<title>感次金行源送蜜果韻</title>,<text>無孫難識眼前愛。有子方知膝下憐。珍果一封繾綣意。拜嘉深感在心邊。原韻少食嬌兒牽母袂。眼前嬉勃政堪憐。也推幼幼投甘果。分與雙孫落口邊。</text>
<title>雨中吟二首。贈金行源。</title>,<text>積雨繁愁緖。愁中苦雨聲。如何消萬解。忘却故園情。雲外天垂索。庭中地作鈴。團圓纔見質。頃刻便消形。祗合閒人聽。不宜遠客聆。對門成久別。何日眼俱靑。</text>
<title>呪蚊 二首</title>,<text>形如粟粒囋人肉。吮穴何能喙作針。飛去飛來飢飽性。知陰知夜死生心。欺風偸入牕前袖。乘月潛懷寢上衾。短吸長噓還腹潰。金樓當日有書箴。人肉不如年少肉。爾須遲作席中針。營營豈合侵鮐背。擾擾端宜頓點心。天欲暮時休鼓翼。客甘眠處莫前衾。不然我囑西風冷。一掃雷音有所箴。</text>
<title>摘山葡萄。送春城南相公 以䧺。</title>,<text>誰謂齋郞宦味無。林間嬴得草龍珠。披雲摘上甘寒穗。倘可憂時暢欝紆。</text>
<title>旱後稻</title>,<text>牕外沮洳稻自生。夭之沃沃有雙莖。苗而不及霜前秀。觀此方知一國耕。</text>
<title>感秋</title>,<text>紅葉辭枝日日飛。滿林風色减秋輝。應知商嶺松筠下。露菊團金待我歸。</text>
<title>得生蟹百餘甲。夜囚地中。太半逃去。因賦近體一律。</title>,<text>微蟲惡死亦知生。孰謂無膓是有腸。逃似雙軍紛敗走。留如祖陣受降戕。被堅執銳終何用。曳甲橫戈只就亡。多足反慙無足蚓。空令士窟引盃長。</text>
<title>丹楓二絶</title>,<text>一叢楓葉附墻腰。影倒方塘鏡裏搖。好事不全風落盡。昨朝誰謂勝今朝。一鑑新開枕墻腰。天光雲影共波搖。移楓入染栽塘畔。美景今朝勝昨朝。</text>
<title>榜會送沔川尹使君仲初 復元</title>,<text>臘梅初破暗香傳。樽酒重尋舊塔前。凍雪不嚴天借煖。德星臨處會羣賢。</text>
<title>贈別咸昌城主李命益 或作孟慶而謹。考官案及日錄。命益爲是。 罷歸 戊子</title>,<text>咸民無祿。城主之遞。出於慮外。病伏聞來。不覺驚起而慨歎也。未知因何事以致之耶。民亦可想其畧。而士夫之任國事也。豈以此而輕其黜陟哉。如此擧措。必非方伯手段。而必有使之者。可惜也已。竊聞决意西歸然耶。吾鄕雖曰十室。其中不無忠信之人。城主淸白愛民之治。邑人愚婦所共知也。必問他境幽僻之處。姑留旬月。以竢暑退然後作行非晩也。又况京中比似騷擾之時。尤不可爲倖倖之態。冐此炎熱也。民衰境自作分外之苦。重患傷胃之疾。頓失食飮之節。雖未委身。伏枕玆廢出入。病中不耐戀嚮之情。吟得小聯仰呈。惟冀替面。循吏于今見。愛民在始終。向人無伐善。除瘼不爲功。殿最雖憑典。恩讎任假公。病孤山路送。他日愧文翁。</text>
<title>與新除孝陵郞崔士重 克弘 登眺共賦 二首</title>,<text>滿林花卉弄春輝。嫰綠新紅隱暎微。三月風光夥意思。兩翁談笑有眞機。曉路征人元物色。是日敕行過高陽 夕陽殘景晉烏衣。晩生天地男兒老。應被桓溫遠志譏。江山何處不光輝。堪笑齋郞一宦微。野性久同魚自躍。閒情昔伴鳥忘機。眼中不見朱人點。分內宜看碧石衣。如子八年爲我少。寧嫌輕佻楚人譏。次韻竆巷初回白日輝。衰翁幸忝一官微。昔時有計捿雲壑。此日何心踐駭機。鶴髮搔來思野服。烏紗戴處愧朝衣。故園春色今無管。多少沙鷗也有譏。</text>
<title>吟晨虎二首。贈崔士重。</title>,<text>幾年久隱南山霧。眼底麋猜視若蠅。老挫䧺威爪不利。願逢山路曉歸僧。風生雷吼何時出。彷彿三秋被凍蠅。莫向人家窺角者。殘星山路有疲僧。</text>
<title>春興</title>,<text>滿城桃李笑春風。一味韶光處處同。通道衣冠呼唱裏。高樓豪貴醉欹 一作新宮丹碧畫圖 中。太平景物隨時富。㐫歲生靈逐日竆。花柳獨添天雨露。天公何不起疲癃。</text>
<title>偶吟 二首</title>,<text>莫道功名薄。淸齋午睡閒。何如玉山下。輸稅任貧艱。知有香閨戀。行無一日閒。短鞭風雪裡。主屹路長艱。</text>
<title>贈新除孝陵趙齋郞 錫祿 乞䲶鴦雛</title>,<text>䲶雛偶得雙。一匹夜逃牕。聞子兼羣獸。損三直萬玒。自註獸三爲羣。禽亦獸類。</text>
<title>送同官許季鎭 𡶧 赴連原驛二絶</title>,<text>時然後出者。大節士之常。惟彼車塵下。休論出與莊。驛亭長短路。時雨潤芳郊。馹騎明朝發。離恨不俗交。</text>
<title>次蘓詩惠扇韻。謝高靈鄭使君。昌詩○曾蒞咸昌</title>,<text>剡藤湘竹合爲工。五柄瑤扇入眼濃。太守淸風生掌握。舊民深感滿襟胷。憂愁轉劇無心外。投贈何緣到此中。白首齋郞方愧此。行莊不似與時通。</text>
<title>雨雹</title>,<text>明珠數斛下庭多。天下應論馬伏波。籍入餘財分四表。纔成悅目遍傷禾。</text>
<title>嘆日食 二首○五月朔日</title>,<text>蒼狗連空北塞深。南方朱鳥火星沉。眼看陽德尋衰薄。莫恠妖精使晝陰。何事明時此日微。妖精幾盡一眉暉。重華聖德吾無間。始識陽衰古語非。</text>
<title>陵齋入直</title>,<text>朝朝暮暮百禽喧。便覺林間亦太煩。何似洛江盤石上。淸波玉尺逐絲飜。</text>
<title>齋室留別 六月大政。調長興庫奉事。</title>,<text>同官過我殘威令。守卒嗔吾用罰深。五載可觀無一事。遞歸行色愧蒼林。</text>
<title>入直長興見碩鼠</title>,<text>囓楮耗管無比數。幸人不覩穿墻堵。乾坤容汝亦何爲。寧借千匀武庫弩。</text>
<title>偶吟</title>,<text>在山䧺虎壯熊羆。當谷蹲居鬼莫窺。飢入澗邊搜石蟹。夥頤狡兎笑羸疲。</text>
<title>科後吟 九月十六日講經</title>,<text>少年長願花開日。及到花開奈老何。男子一身將百未。江湖端合聽漁歌。</text>
<title>唱榜 十一月十六日</title>,<text>紅袍金帶雪千莖。猶且佳名播帝京。此日不堪風樹感。到家誰喜錦還榮。</text>
<title>榮奠先祖忠靖公墓有感</title>,<text>壽藏陵夷石獸顚。孱孫來奠暮雲邊。當年若遂懷光傳。呂尙夷齊志兩全。我太祖回軍時。尹紹宗懷霍光傳以獻。太祖令公讀而聽之。公因極陳復立王氏之議。故下句云云。出麗史龍城君傳。</text>
<title>鳥嶺途中</title>,<text>秋霖冬雪曉雲邊。自少行行問幾年。鷄立峻峯鷄弱立。兎遷危道兎纔遷。往來石磴如平地。竆達衰蹤始着鞭。誰向此途能展素。南州今日喜翩翩。</text>
<title>題墨谷書堂 己丑四月○今梅岳</title>,<text>靈川刱我商山序。靈川子申潛。甞爲州伯。刱始書堂故云。 墨谷當年鬼秘慳。山水至今猶有待。一區幽勝最寬閒。</text>
<title>李希尹 覺民生員 壽席。賀四子對舞。</title>,<text>花萼聯輝屢舞仙。李家春色助歡筵。白首看來看不倦。座中榮慶最誰先。</text>
<title>題崇禎洞考槃㙜 在春陽召川</title>,<text>崇禎洞裡考槃㙜。澗柳山松笑我來。嘲岳譏巒依舊碧。沉吟嘯詠愧徘徊。</text>
<title>贈別安承旨 獻徵 赦還</title>,<text>偶坐黃庭一字誤。三年仙蓋駐尙州。賜環此日吾方病。江樹含情別恨愁。</text>
<title>奉示申子新 九月</title>,<text>遼落中間別。音容兩渺然。干戈萬死後。尊酒十年前。聚散元無定。團欒果有緣。明朝城市隔。回首望雲烟。</text>
<title>輓申密陽汝涉 楫○二首</title>,<text>瓜葛從遊四十年。憂公眞性出天然。功名利達倘來外。論議高卑數箇邊。改娶不忘猶子養。繼宗何異己生傳。紛紛末路偏私者。輕易天倫計後前。公自京來我上京。羊膓鳥路喜班荊。那知此別三淸去。傾賀歸寧五馬行。反哺烏啼中夜急。催年鷄夢半途驚。想君入地無竆恨。彩舞堂前少弟兄。</text>
<title>輓李進士 蘤。○庚辰。第二篇。代華伯朴進士永鎭。</title>,<text>自少肩隨里閈同。又從先子擊愚蒙。通家分義膠投漆。騎竹情忱匠運風。靑眼開時公愛我。白頭逢處我憐公。數年衰病雖深慮。一夕淪亡奈爾怱。凡死縱由天命在。毁生疑是孝思隆。慈輀忍載牛車上。孝子應潸馬鬣中。衰服尙遺靈幄側。削桐空倚殯廬東。題詞欲盡無竆恨。不覺沾襟涕無從。少年同泮又同庚。從此公兒作我甥。花柳風光鶯喚友。江湖魚釣鷺尋盟。存亡儵忽眞如夢。涕淚縱橫詎耐情。莫恨衰麻遺殯側。如吾不孝世間生。</text>
<title>輓兪仲省 若曾○二首</title>,<text>嗟君於我數年兄。淡若交情四十霜。順命不曾干富貴。安貧無意厭膏粱。科塲得失同愚智。浮世形骸異存亡。道遠坐違鷄黍約。琴心空抱舊峩洋。我先衰白子康强。常賀君稀兩鬂霜。一別平安猶有問。百年期命遽何忙。舌耕前古身還餒。耳順由來志卽長。男子功名都未就。白楊風雨摠凄凉。</text>
<title>輓修巖柳 袗</title>,<text>丹穴生丹鳳。文章五彩俱。孝廉傳世業。詩禮得庭趨。鈴閣流風草。霜㙜辨紫朱。斯人非百歲。天耶命矣夫。</text>
<title>輓王僉知 遵道</title>,<text>鵠嶺靑松五百年。一枝流落洛江前。藏蹤誰識高麗後。問姓方知藝祖先。仁孝政宜三 缺 壽。期頤還失一沉綿。伴鷗他日人休過。晩笛風烟摠黯然。</text>
<title>輓李希聖</title>,<text>高年稱耆艾。靈派出璿親。賁餙三間屋。常爲四序春。晩工猶好學。素志自安貧。寂寞松筠路。凄凉跡已陳。</text>
<title>輓金和叔</title>,<text>外先同自出。累世復通家。幽谷君居僻。白潭陋止賖。尋常會面少。奄忽痛懷多。題輓揮雙涕。秋山望更嗟。</text>
<title>輓愚伏鄭先生 經世○二首</title>,<text>幷收詩禮入精通。上述宣尼下晦翁。處獨工程如皎日。對人談笑見春風。十寒進退榮兼辱。一味明誠達與竆。凾丈問難今已矣。討論誰擊後生蒙。人道儒林喪宗師。吾云邦國失蓍龜。文章尙有工奇麗。典禮誰能定是非。愚谷寒松名已矣。栗村脩竹影凄其。獨孫孤幼鞏基否。賴得蒼蒼造物知。</text>
<title>輓趙汝完 光璧○二首</title>,<text>湖上凄凉景物愁。政緣耆老去悠悠。杜鵑啼斷梨花月。柯笛聲悲菡萏秋。喪禮紊時明義理。是非渾處耻沉浮。後生偸薄誰能格。從此紛紜衆楚咻。無路虞淵返夕暉。眼中耆老漸看稀。行莊整整由詩禮。論議堂堂定是非。天上愚翁忻舊要。人間後輩失依歸。年來多病違臨穴。會面重泉自揣幾。</text>
<title>輓姜生弘胤妻李氏 李氏星山人。僉知瑞生之女。</title>,<text>三從李哥女。于歸姜氏門。夫昆欣有嗣。先祖喜多孫。昨日齊眉質。今朝瞑目魂。風光三十二。花落月黃昏。</text>
<title>輓蒼石李先生 埈○三首○第三代人</title>,<text>珠玉藏山山自媚。吾鄕禮義賴多賢。塵編脉絡通愚谷。蠧簡詩書講酉川。楹夢遽驚催去歲。哲萎何意又今年。鯫生長慟斯文晦。不覺題詞涕泫然。幼慧聰明孝義通。幾年鳴佩貢丹衷。三朝榮辱行莊際。四字工程進退中。忠孝所過敦薄俗。仁賢居處振淳風。傳家自有詩書敎。遺業連綿一畝宮。愚老山頹日。先生易簀時。何爲同日逝。祗是再期遲。地下歡如舊。人間慟在玆。朝廷誰沒直。經席 缺 論思。欝欝匡君畧。勤勤補衮辭。三朝榮辱在。一節始終持。孝友由天性。仁贒匪作爲。餘波沾後學。儒業啓宗支。退老非忘國。投閒自度衰。行莊隨用舍。卷舒任希夷。午夜吟秋桂。酉川咏露葵。風烟隨筆困。詩禮着工奇。敢曰文章老。皆稱道德師。天乎何不憗。命矣杳難知。寒月留新塚。愁雲結舊基。誰知今日淚。題輓有餘悲。</text>
<title>輓鄭參奉 榮後</title>,<text>江干一布衣。那得世人知。服禮醇儒富。居家大士宜。奉先誠盡孝。抱德潤生儀。荊璞誰能貴。豫樟自挺奇。稻粱爲衆悅。麴蘖是吾師。七十光陰裡。贏看滿目兒。</text>
<title>輓金 名不傳</title>,<text>魯無君子取焉斯。愷悌儒容得所資。守拙生涯唯一葛。肯堂餘慶有三兒。逢塲曾惜肌膚削。別後驚聞箕尾騎。泉下愚蒼應見喜。爲陳人世異前時。</text>
<title>輓南溪康察訪 應哲</title>,<text>儒者功名不在官。人浮食少更何嘆。傳家自有詩兼禮。滿室贏看玉與蘭。七十風光朝暮裏。一生舒卷水雲間。紫芝燁燁無人採。商嶺凄凉月色寒。</text>
<title>輓金密陽 知復○二首</title>,<text>人間五福固難全。欲問蒼蒼理又玄。方謂鴻漸膺晩歲。那知鷄夢未稀年。他時擬訪絃歌俗。此日還題薤露篇。送哭錘山堪痛處。重麻孤幼守連阡。龍泉古釰發靑泥。晩歲功名若有梯。懦入朱門遺物我。歸來白屋住東西。輕辭柏府嫌淸顯。重卧淮陽爲病黎。失子孟郊猶有恨。錘山夜月杜鵑啼。</text>
<title>輓鄭參奉 允諧</title>,<text>美璞不遇良工知。鞱櫝未售連城價。曾將經尺置廐下。野人畏怖光滿舍。皓質本羞無脛至。肯入懷中投暮夜。深藏陶谷弄夕霏。幾多草木光輝借。賢愚無不愛玉者。賤跡玆承拜床下。逢塲穩打詩酒話。老少歡情如啖蔗。送公今日誰最傷。風塵棄物淚如瀉。平生酷愛參同術。拔俗仙姿氣槩中。魯子高風蹈海上。管寧先見客遼東。楚珩未遇良工眼。龍釰還埋舊邑豐。豈弟儀形寧復得。風塵棄物淚無從。太華峯頭玉井蓮。開花十丈幾多年。亭亭縱是開香晩。採採猶能襲臭專。象外雲霞收吐服。人間日月促璣璿。茹芝欲作商山老。仙解辭親奈爾先。</text>
<title>輓沙西全先生 湜○三首</title>,<text>仙鶴何年下九臯。玄眸丹頂好風毛。虞朝準擬庭中舞。衛闕祗承軒上翺。塵世肯留塵外物。玉皇催進玉淸高。人間亦有殊凡鳥。俯仰墳前涕淚滔。泰山喬嶽隆然立。行者誰能不尊瞻。末路保身由語默。宦途無辱自公廉。人浮於食官還歉。天報其仁壽則厭。灣上舊僚應羡訃。春風蘿月福長兼。稻粱悅口衆人同。愚智贒邪孰㤪公。昏朝濁滓曾鞱跡。更化淸明晩匪躳。出治遺愛羅都頌。入告嘉猷上眷隆。將任宸心猶有惜。特恩追及蓋棺忠。</text>
<title>輓崔生 名不傳</title>,<text>聞訃仍思往昔遊。道淵花月玉山秋。酒闌却喜三聲唱。醉後猶憐一爵酬。壬午年光同草木。甲申身世向松楸。舊時情伴吾猶在。病未躳臨恨不休。</text>
<title>輓金進士 以亨</title>,<text>文章早折鳳池蓮。二百人中最少年。千里驥駒成汗血。九霄鵬翮 缺 聯翩。當時去就膠投漆。丁巳年事 此日存亡酒漬綿。黃壤忍看埋白璧。臨風不耐涕交漣。</text>
<title>輓鄭統制 起龍</title>,<text>北塞胡塵暗。南陲狼子窺。將星玆忽落。天意竟難推。念昔島夷發。當時國步危。何人奮智力。吾子是男兒。缺 千旗倒。缺 萬甲奇。功高殲賊日。賞减策勳時。勇畧華夷服。威名草木知。晩膺三道帥。再統二南師。卒慕 缺 倭從貢 缺 期。邦家何不幸。名將遽至斯。淚實兼憂國。傷非但爲私。如令奴賊聞。益肆控弦思。</text>
<title>輓蔡景深 得淵</title>,<text>五峯山下憶同門。一被三年一釜飡。交道至今無彼此。貧竆猶昔遣寒溫。天乎積德宜三壽。命矣斯人卽九原。世事紛紛何足數。酹盃纔罷更招魂。</text>
<title>輓權僉知 凈</title>,<text>七十古來稀。况玆耄與期。精神徵壽福。慈孝認家肥。非德焉能是。惟仁乃得斯。風烟桑榟里。永隔地仙儀。</text>
<title>輓朴進士而重 永鎭○二首</title>,<text>老染風塵滯洛京。聞君長逝不堪情。梅湖夜月惟三伴。德洞春花失一兄。體魄方歸新宅兆。恩光空換舊銘㫌。歿後得除顯陵郞故云。 還將寢疾臨分淚。留灑荒山宿草塋。到老隣君若弟兄。詩書論處酒常傾。參差歲月雖先後。終始襟期共死生。一疾如何埋玉樹。百年無盡入佳城。幽忱此日何能道。哀輓題來淚滿纓。</text>
<title>輓郭司藝文一 龍伯○二首</title>,<text>童穉情朋有幾人。西原才子郭公仁。三年京洛賓兼主。一室呴嚅齒與唇。落職固難逃謗數。夢鷄何意遽沉淪。妻孥行哭荒迷處。自爾潸焉涕滿巾。水路長。嶺路長。丹旐遙拂指桑鄕。都門曉未央。心裏傷。夢裡傷。傷到何時便卽亡。江頭極目望。</text>
<title>輓高都事 仁繼</title>,<text>晩從微祿覘朝班。患得形容不欲觀。公獨守貞堅退節。人誰推譽置要官。德高仁壽何能憾。坎止流行所遇安。祇恨吾鄕鄕老少。遙聞長逝淚潸潸。</text>
<title>輓月澗李先生 㙉○幷序</title>,<text>不佞忝守禧陵。閏三月十五日。夜分就寢。而夢立於吾鄕黌舍中庭。忽見十圍喬木。特立於明倫堂之南。去堂纔十餘步。俄頃自仆於明倫堂。堂忽顚覆於吾前。幾不免覆壓之患。蘧然而覺。夢也。由是不寐。心竊憂之。寧欲付之於惡夢。越二日抵城中。因人聞訃。傷痛之餘。自念前日夢。爲應文丈厭世之報也。噫先生以碩德耆舊。爲吾鄕師表者。不啻如十圍喬木。而梁摧之驗。先著於夢。是豈尋常底所感而然哉。因以記異爲序云。孝慈恭友傳家訓。一被雙珠世所稀。子夏文章餘力富。南宮言行着功肥。德星堂裡人長逝。上洛鄕中士失依。喬木其摧先入夢。旅遊衰淚爲誰揮。</text>
<title>問禮於老子</title>,<text>谷神子問於余曰。夫子聖乎。博學而多聞。木鐸乎周之季。賴而不喪者斯文。然而知禮則未也。嘗於吾師乎提耳。子亦知乎。孔子吾師之弟子。余乃應之曰。不直則道不見。我將直之。豈夫子眞有所不知。聖人固無常師。禮云禮云者。豈是因人情節天理者耶。問之問之者。不過揖讓升降進退節目之微細耳。嘗聞聖人之生而知者義理。聖人之問而知者名物。倘有先於我者。盍亦往質。彼老君爲夫子先輩。雖知亦問。聖之至也。况夫子謙謙不自聖兮。何害乎以多而問寡。嗚呼。王迹西熄。姬轍東遷。戰爭日尋。典籍誰傳。周公不夢。魯祭非禮。八佾舞庭。三家僭制。宗社之節文盡壞。文武之典禮掃地。之杞之宋。如彼如此。幸有老君。嘗爲柱下之史。目習乎籩豆之數。耳熟乎節目之詳。天子之穆穆。辟公之遑遑。坐尸之儀。祝史之節。莫不親見。似是典刑之不滅。然而身將遯世。志尙玄虛。以希夷爲自然。以禮法爲籧篨。其意則欲使禮之糠粃。終歸於滅絶而不存。惜其無傳而講之。此正吾夫子往問於玄元者也。谷神子於是敬跽曲拳。斂容復問曰然則夫子之知禮也。固將贒於吾師者乎。余瞿然而答曰管夷吾之小智。何足知於禮儀。晏平仲之偏見。又何窺於聖德。然所聞得諸師友。請陳大畧。乾坤肇判。天尊地卑。觀象制禮。非聖而誰。上下位矣。親踈別焉。事君事親。禮本於天。威儀三百。曲禮三千。文而作武而述。周公又傳乎夫子。七篇孔氏書。未嘗遺禮之一字。五千道德經。只是無爲而止耳。然則夫子之問禮者。抑亦入太廟問事之意也。又况爲兒嬉戱。禮容是設。兒戱如此。大哉聖德。宋樹之下。所習何事。杏壇絃歌。禮樂而已。惟聖知禮。何必得於老子。谷神子憮然爲間。避席而謝曰墑埴迷道。幾向歧路而問津。微君善喩。殆不免林放之罪人。</text>
<title>義牛塚</title>,<text>倦遊子嘗經一善之道。僕夫困憔。羸馬虺尵。行道遲遲。睡眼初開。有塚起於路左。立標大書曰義牛。余乃見而異之。反覆厥由。曰角者吾知其爲牛。牛何取義。義者吾人之所難。物何能爾。欲問其說。彷徨於是。遇一耕叟。手把耒耜。余乃要之。俱休於林樾之下。試與之語。頗解事者。起而禮之。因而問焉。曰牛之爲物。一元大武。其爲勇也大矣。其爲知也鹵莽。用繭栗於天地。享角握於宗廟。晨曳犂於南畝。暮帶耕於西阡。吳矜喘月。晉患蹊田。丙吉憂喘。寗戚叩角。其爲物也重玆用。無故不殺。殺之何爲。葬於人腹。今玆義牛。埋地者何事。名義者何意。願聞其詳。叟盍陳其所以。叟乃應之曰。噫名不虛得。固異於前所云。客欲聞之。吾請盡言。有人於此。起年其名。身編下戶。世業農耕。畜牛一頭。賴以爲生。屬時序之東作。往而耕於西疇。身單影隻。誰爲耦耕之儔。山深樹密。不覺猛獸之窺牛。俄而有虎攫牛。勢將難脫。主欲救之。手無利戟。拔其耕樑。與虎角力。虎奮其禦。舍牛而人。牛初奔逸。繞其主而逡巡。見主勢之將危。遂赴闘而攫虎。唐突而前。壯若樊噲擁盾直入。瞋目視羽。踴躍而進。快如田單火牛出穴而怒奔燕軍。卒使其主脫於虎口。且保其身。生入牢門。然而虎雖死矣。牛亦病止。主生之前。牛尙飮食。主死之後。牛亦隨死。其主遺其子。報以帷蓋而葬於地。吏胥上其事。太守標其塚曰義牛。余聞叟言。感歎交集。獰狗雪寃。古聞其說。義牛報主。今見其實。宇宙間一箇正氣。何獨於畜物而偏嗇。四端中至剛之理。不爲吾人而獨豐。惟彼牛崗草沒。馬鬣蒿封。纍纍誰稱。忘君負國。其視此牛。襟裾可惜。嘻噫夫牛人畜也。其感於所畜者耶。一善節義鄕也。其或得於山川之亭毒者耶。太守仁義人也。抑又感於仁化者耶。牛兮牛兮。吾嘗憐於駕下。自童牿鼻。爲人耕稼。動遭千百之鞭。不飽升斗之菽。百頃墾開。誰稱力焉。千斯充牣。歸美豐年。一朝臨難。乃見其義。古人所謂疾風知勁草者。乃若是耶。平昔蠢蠢。誰識爾勇。今日義烈。名流爾塚。倦遊子徘徊惆悵。却忘歸兮。日之夕兮。牛羊下括。余有囑於九十之犉兮。爾之知覺。奚不與義牛若也。亭亭短碑。爲爾羣之表兮。愼勿踏破塚前而礪角也。</text>
<title>禧陵 乙酉五月日○陵在高陽</title>,<text>後崇禎之七蓂。卬承命於寢郞。彈草莾之塵冠。簡元辰而淑裝。六袠餘以始進。驚兩鬢之凝霜。届洛下而逗留。問朝儀於韓康。入朱門而肅謝。稽白首於迴廊。潔余佩而言邁。指禧陵而趨蹌。將以拜於壽宮。晞余髮於高陽。遵幽徑而戾止。風颯颯於白楊。四傴僂於門外。再周匝而登望。山氣多於葱欝。石獸肥於神疆。瞻陵域而興喟。緬聖姒之流芳。渭之陽兮誕生。皇篤祜於東邦。由素蟾之登慶。應丹雀之呈祥。蕙芝資以窈窕。貞淑質以含章。天實助於潛龍。德合配於坤裳。逮正位於母儀。納宮壼於義方。少衛女之嬌桓。陋樊姬之惑莊。賦絺絡於中谷。勞副㡓於公桑。葛縈樛而逮下。桃咏夭而流光。揆化家而爲國。亦由基於椒房。有是母而誕聖。仁孝夙於弄璋。萬物覩於靑丘。堯舜君於句芒。期得六於五帝。耻不四於三皇。謳歌動於地維。日月明於天綱。集四靈而爲畜。顧行葦而不傷。星霜周於兩儀。風雲慶於一堂。詩人咏於麟趾。后夔奏於鳳翔。運陶匀而凝尊。謂洪祚之靈長。天何靳於降年。悲忽纏於若喪。痛難攀於弓釰。慕愈切於羹墻。孝不衰於身後。遺命葬於親傍。玆靑烏之卜宅。禧孝陵以連崗。朝未終於日三。誠無間於存亡。二陵間而成蹊。藤蘿覆以蒼蒼。豈人蹤之來往。古老僉曰非常。草不茂兮如昨。非俗說之亢倉。歲赤鼠之牛鳴。驗豕突之攙搶。何靈異之至此。不昧喩於時王。適守陵之乏人。恩命忽其越卬。將菲薄之下質。納舃履於中唐。秋與春其代序。閱林麓之靑黃。鬼魅伺而昏嘯。狐兎突而晨驤。晝斷魂於歸雲。夜驚眠於寒螿。執雕虎而跟止。粟侏儒之一囊。矧駿奔於籩豆。非老耆之所嘗。羡駑之當道。歎腰褭之服箱。侯印佩於焦頭。都尉拜於爛羊。晨余沐於淸源。卽陵趾而曥膓。后命筮而端蓍。曰貧在於膏肓。而遭遇之無常。縱司命其難詳。伏耄期而竆經。呂八旬而鷹揚。蕫弱冠而遌哀。僭天爵而罹殃。尉厖眉而遘武。始獲升於朝行。蘧與國而卷舒。孔隨時而行藏。肆君子之居易。貴俟命以自强。理欲速而不達。爾何歉於名韁。况竽瑟之異好。孰察余之非狂。當與世而浮沉。利肥遯而低仰。何所獨無方軌。困爾轍於螗螂。母遠逝以自珍。反初服於桑鄕。恭聞命而覺是。庶斯奉而彷徨。繞一指於韋柔。變百鍊之金剛。慕前脩之遺風。保厥美而倘徉。冺色空而合迹。渾二名而都忘。</text>
<title>輓詞[全監役克恬]</title>,<text>公嘗出入我先門。爲是分流共一源。相愛不衰三世睦。遠思難忽兩家恩。通儒學力兼敦本。浪子庸姿賴着跟。人事竟歸溟漠地。座中何處挹春溫。嘗知命外更無天。已定竆通墮地年。爵豈謂之人見用。數何奇也世相捐。韶華易失經營裡。志業徒銷簡策邊。黃甲一名衰晩後。莫言才展有生前。</text>
<title>輓詞[杜谷洪師傅宇定]</title>,<text>七十旣稀古。痛傷非爲亡。辛勤纔有得。骯髒竟何成。忽忽悲歡促。冥冥禍福忙。天乎那不㤪。無的寫丹㫌。</text>
<title>輓詞[南坡洪判書宇遠]</title>,<text>博洽經書學。聰明老不衰。空成三戰捷。未覩一班資。月桂餘香冷。風篁舊宅悲。平生好氣魄。寂寞竟何爲。</text>
<title>輓詞[金參奉秋任]</title>,<text>晩托芝蘭契。相從數十年。論懷肝膽照。討義是非堅。追逐寧徒爾。襟期本自然。登山採美蕨。臨水割銀鮮。豈但酬淸興。仍令寓素緣。邇來何病故。此事亦推遷。乍隔連床話。還驚悼友篇。天香纔折取。玉樹遽摧顚。齎志千秋恨。留名百世憐。春風今日哭。秋月舊遊邊。仙路生幽草。瑤琴絶古絃。白潭花柳色。忍見爲誰姸。</text>
<title>輓詞[郭以楨]</title>,<text>人道夫公席上珍。行高平素出天眞。溫剛符彩超諸子。孝友家聲邁等倫。早世高名留太學。晩年微官試昌辰。先人三載同朝日。小子一圍觀國春。如弟如兄情益密。爲師爲友義常純。當時豈忍言天禍。平日猶多感至仁。哭送江頭心惻惻。書來嶺外戒諄諄。竆經惟抱男兒志。着力能期學業醇。南岳忽驚鳴彩鳳。北溟終看化潛鱗。大才自古成當晩。文譽從今老益新。誰謂聖朝無棄物。還嗟下位困斯人。嗚呼末路何多梗。已矣長纓甘食貧。衮衮餘生如過鳥。沉沉二竪奈嬰身。謂天此日年猶假。不意今朝迹已陳。奉屨秋初月閱五。承儀冬季日經旬。須憐未死人間子。爲報茹哀地下親。先輩開蒙誰有繼。後生從學更無因。淸遺世業家宜則。積善高門慶必臻。含淚情親挽素紼。呑聲孝子叫蒼旻。題來多少心中事。不覺臨風自濕巾。</text>
<title>輓詞[木齋洪司諫汝河]</title>,<text>東韓推大姓。南國豔高文。界尺應成玉。天葩早吐芬。贍如楊學士。逸比鮑參軍。詞藻爲餘技。操修實出羣。誠心吾最解。直道世皆云。薄宦仍羈旅。深功在典墳。伏生渾白首。梁子竟靑雲。屬擬良非淺。幽明儵已分。姻親憐表弟。年輩友先君。雅辱開提切。頻霑枉問勤。簪花榮舊廟。灑涕感風斤。此日違臨穴。悲懷劇緖紛。</text>
<title>輓詞[李進士覺民]</title>,<text>與子相從五十載。共開肝膽去毛皮。溫淳持己人爭服。孝友因心我最知。丕器晩成期大用。龍蛇入夢竟難醫。老病纏身違執紼。題詞不覺涕漣洏。</text>
<title>輓詞[曺陜川希仁]</title>,<text>投漆交情到白頭。如何今日便長休。暮年心契知誰托。脩夜音容接莫由。故榻蕭條餘蠧簡。丹㫌凄冷指荒丘。他年忍過潭村路。聽笛斜陽涕自流。追憶前冬對兩翁。寒齋連榻頗從容。心經一部靑燈下。藜杖三宵皓月中。此會如今那再卜。他生何處得重逢。人間親舊皆零落。空復題詞瀉素衷。</text>
<title>輓詞[鄭參奉煟]</title>,<text>公與先君義伯仲。撫孤情重一家親。平生事業終成就。半世微官志未伸。勁直高標超俗類。溫淳和氣出天眞。泉㙜亦有從遊處。爲報茹哀未死身。</text>
