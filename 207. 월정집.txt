<title>湖堂作 二首○辛未夏</title>,<text>醉倚柂樓睡。江風入耳長。前村在何處。楮島正微茫。沙鳥群飛盡。長天落照明。微茫煙水外。唯見片帆輕。</text>
<title>贈華上人</title>,<text>亂瀑飛靑壁。斜陽在碧山。怱怱倦遊客。回首愧僧閑。</text>
<title>宿南聖居知足菴</title>,<text>仙居倚半蒼。一榻香煙裊。三更客不眠。月白前峯小。</text>
<title>次苔軒韻。奉贈薀眞亭主人。申景潤</title>,<text>嶺嶠長爲客。吳江謾憶鱸。小亭秋已盡。猶對郭熙圖。笑談逢地主。杯酒見天眞。已覺新知樂。何須舊日親。</text>
<title>次家兄梧陰韻。贈義脩上人。</title>,<text>旅泊愁黃髮。歸期負碧山。中宵故園夢。飛度白雲間。</text>
<title>題金學士 尙憲荷鷺松鶴圖</title>,<text>軒昂薛公鶴。獨立蒼苔上。遙呼雲外侶。層空送淸響。水中雙白鷺。俯仰如有待。機心在得魚。謾道多閑態。</text>
<title>贈歌者高娘</title>,<text>聞却何戡曲。依然舊日聲。相逢談笑地。不耐別離情。</text>
<title>湖堂南樓辛未夏</title>,<text>徙倚南樓晩。漁歌起夕曛。江空無返棹。天淨絶纖雲。謾寄紅塵迹。長慙白鳥群。明朝山下路。涼葉落紛紛。</text>
<title>次德連上人軸中韻</title>,<text>寂寞誰相問。斜陽下夕櫺。那堪愁鬢白。長憶故山靑。紫闧闥猶通籍。玄亭獨抱經。春來思訪汝。丈室不須扃。</text>
<title>題先志堂</title>,<text>咫尺							城南地。翛然物外區。山光爭入戶。樹影欲侵湖。掃石雲生榻。看花酒灎壺。不愁歸路瞑。新月映天衢。</text>
<title>次志溫上人軸中韻</title>,<text>春盡巖端寺。花殘物外寮。劫灰餘舊刹。具葉宛今朝。石逕藤陰合。山風梵響遙。重遊空入夢。白髮轉蕭蕭。</text>
<title>經亂後。重到宣川。次題前韻。</title>,<text>萬事那堪說。孤蓬又此過。時危空有淚。國破莽無家。京洛音書斷。郊原鼓角多。傷心鏡湖水。不復管繁華。</text>
<title>贈黃君晦之二首</title>,<text>尊酒相逢處。孤村白日寒。如何遷客久。轉覺宦情闌。西去庭鬧隔。東歸道路難。分飛同社燕。掩淚一悽酸。													別後							相思苦。燈前眼忽靑。功名頻桉劍。肝膽獨忘形。乍見斑衣戲。空悲楚澤醒。悠悠百年內。聚散任浮萍。</text>
<title>奕世貞烈二首中朝人</title>,<text>聞說施家婦。貞心獨自持。空將百年約。遽作一生嫠。哀淚看成血。孤燈對照帷。夜臺龍劍合。還似結褵時。						女範徵家世。山陰擅地靈。節侔雙壁白。影伴一燈靑。忍對花開樹。渾疑石化形。貞風摸不盡。流譽到東溟。</text>
<title>贈吳宗道請纓奏凱 三首</title>,<text>藩國昔遭難。公隨大將征。籌邊初入幕。決勝便提兵。戰壘頻年戍。妖氛一夕淸。試看曾駐處。都是戀恩氓。						百越天邊迥。千峯海畔蒼。衣冠泰伯裔。家世剡溪鄕。投筆長風裏。臨戎析木傍。東人偏戀德。爲是挹餘光。						昔歲承英眄。難忘恤患心。尊前頻接席。海外幸知音。鰈域兵曾洗。遼營春正深。盈盈鴨水隔。相望罷瑤琴。</text>
<title>挽牛溪二首</title>,<text>任道平生業。憂時晩歲情。長懷幹父志。不盡報君誠。洛建日尋緖。班行長謝榮。傷心經濟略。寂寞閟新塋。						一半誰能救。艱危痛此時。遂令丘壑裏。虛老棟梁姿。學已師資絶。詩興殄瘁悲。坡山餘物色。千古大名垂。</text>
<title>挽宋僉知 圻</title>,<text>大府曾投紱。歸來擬就閑。如何緣末疾。忽此謝人寰。淸漢餘先榭。丹旌向故山。通家憶世分。執紼涕長潛。</text>
<title>挽崔左尹 濂</title>,<text>亂後城西地。飄零晩卜隣。相逢靑眼舊。幸免白頭新。老我寧長健。如君遽永淪。傷心生死別。空復重沾巾。</text>
<title>挽李正郞春英</title>,<text>鞭弭詞林裏。文章識者嘆。劬書稱博極。還里足辛酸。素旐經長路。靑衫僅一官。纔收哭子淚。爲爾重汍瀾。</text>
<title>挽玄部將德郁</title>,<text>京洛來還乍。僑居病忽深。棲遑晩歲計。悽斷百年心。白髮卽長夜。丹旌指故林。可憐生死別。空復一沾襟。</text>
<title>挽金僉知 公輝</title>,<text>君是名卿弟。論懷覺倍親。幾回談往事。相對愴同人。美疢醫難效。游魂報忽眞。哦詩當簫挽。衰淚正沾巾。</text>
<title>挽李知事 廷馣○二首</title>,<text>妙歲騰華問。徊翔館署淸。峻資聯八座。孤節比三明。偉績嬰城日。高文振古聲。不堪悲殄瘁。掩淚憶平生。													陽九嗟前歲。孤城忽墮圍。登陴賴公勇。誓死仗天威。賊退功爭誦。人亡事已非。傷心八哀淚。今日重沾衣。</text>
<title>送李判書而遠以賀至上使如京</title>,<text>長路人如玉。淸秋雨作霖。浮槎遼海闊。稅駕潞河深。此去銜綸日。從來報國心。空憐月汀老。離索罷瑤琴。</text>
<title>送李參判以賀至副使如京 二首</title>,<text>專對君能事。耽詩夙有聲。淸文謝雕飾。隹句近飛鳴。大曆驚新調。孤標仰重名。還從離別日。却效老鍾評。						衰疾阻携手。襟期常在君。月卿方被簡。星使遽臨分。鶴野經行慣。鵷班想望勤。飛旌過紫塞。謁帝拜紅雲。</text>
<title>挽長溪府院君三首</title>,<text>喬木東韓舊。名家仰翼成。文章元鉅匠。事業炳勳盟。九命班階峻。餘生寵辱幷。傷心爽氣盡。空復淚河傾。						不耐終南戀。移棲漢水潯。靑雲望已斷。白髮病相侵。懷瑾歸長夜。銜冤折寸心。異時文苑傳。留與照來今。						憶昔追遊日。相携上玉堂。雲臺同寵錫。丹籍獨風霜。乍値峨洋調。還驚殄瘁章。臨流別素旐。長痛送歸航。</text>
<title>挽尹判書大夫人</title>,<text>名族廣陵李。閨儀世有人。幾年鸞弔鏡。今日劍歸津。無復專城養。空驚宰樹春。傷心西崦地。忍見壽星淪。</text>
<title>挽李僉知 璜</title>,<text>昔在京華日。高情向我偏。專城曾五馬。一疾過三年。解手書相問。驚心訃遠傳。哦詩當簫挽。遙寄海雲邊。</text>
<title>挽崔同知 岦○二首</title>,<text>當代詞林伯。高名振大東。居然廻炳琅。只自任窮通。藝苑騰騫日。羲經簡易功。文星不可問。應復墮長空。						嘆息兵塵後。明庭籲請辰。天門同瀝血。帝里又迎春。出肺曾相照。游燕似隔晨。傷心生死別。空復淚沾中。</text>
<title>挽金正元孝</title>,<text>賢胤亞卿秩。哲孫曾諫官。高年近八袠。榮養備諸端。嬰疾仍經歲。浮生竟蓋棺。丹旌悲曉月。遺壟凍雲寒。</text>
<title>挽許判書筬○二首</title>,<text>藉甚草堂胤。名高行更完。持衡甄一世。搢笏領千官。此日方論賞。餘生痛蓋棺。傷心麟閤畫。寂寞閟儀觀。													晩節漢江上。開亭號十貂。相從共談笑。聊復度曛朝。存沒驚魂夢。煙霞鎖寂寥。不堪聞笛恨。寒日更蕭蕭。</text>
<title>挽崔領府事興源○二首</title>,<text>藉甚寧城後。傳家更有人。靑雲隨步武。黃閣展經綸。正待沈痾去。還驚大斗淪。傷心記功日。獨欠畫猉麟。						昔在艱危日。行宮拜相忙。傷時白髮短。報主赤心長。世仰貞孤操。詩驚殄瘁章。平生托交誼。死別淚千行。</text>
<title>挽李正郞繼祿</title>,<text>早歲卽相知。嗟君擢第遲。靑雲仍未達。白髮欲何爲。一夢黃粱罷。孤舟素旐悲。凄涼放人在。執紼淚雙垂。</text>
<title>挽李知事 齊閔○二首</title>,<text>堂後曾同寀。銓卽更托寮。各堅霜雪操。共立聖明朝。宦迹歸華衮。交情見久要。居然生死別。隔斷夜臺遙。													九老香山會。風流洛社傳。登名俱盛事。撫迹各衰年。白首纏羸疾。淸言阻靜便。還驚壽星隕。淚灑菊花天。</text>
<title>挽鵝川君李增</title>,<text>藉甚韓山李。枝柯幾代榮。高文爭玉潔。粹行自氷淸。勳業歸麟閤。功名到月卿。他年徵琬琰。千載永飛聲。</text>
<title>挽完城府院君李憲國○二首</title>,<text>憶昔兵塵際。西巡扈駕忙。憂時同造膝。撫事幾沾裳。舊國披榛莽。淵衷待贊襄。傷心驚殄瘁。暗盡輔星光。						峻擢黃扉晩。丹心白髮秋。任賢由主聖。籌國賴公謀。謝政猶麟閣。沈痾遽壑舟。時危喪元老。執紼淚難收。</text>
<title>挽文原君柳希耼</title>,<text>地望尊無兩。謙虛每下人。桐鄕曾佩綬。貊國更便民。綠鬢辭昭代。丹旌渡漢津。榮名慟中折。簫挽秪傷神。</text>
<title>李提督帖詩 聞母訃割股求詩作帖</title>,<text>昭代須名將。求忠孝亦俱。每懷酬顧復。未暇惜肌膚。南紀流佳譽。東藩仰盛模。歸旌瞻已遠。託興賦慈烏。</text>
<title>挽崔海城滉○二首</title>,<text>托契披情素。臨洪愧昔年。靑雲看峻擢。粉署藹孤騫。副相隣台座。崇班望列仙。傷心殄瘁日。空綴鑑亡篇。						疇昔登龍榜。翺翔集鳳池。孤忠明主識。馴行外人知。直道終難撓。貞姿凜自持。時危失耆舊。執紼謾漣洏。</text>
<title>挽姜大憲籤○二首</title>,<text>衰疾在隣竝。氷壺晩識君。豸冠持白簡。卿月傍靑雲。算遠鷄先夢。霜凋蕙尙芬。新阡隔舊墓。此路遽長分。						按節關東日。金剛廢勝遊。何心洞天賞。同氣楚人囚。友義眞堪敬。淸修本自優。長嗟五十歲。短造失名流。</text>
<title>次延安平遠堂韻</title>,<text>新築南湖上。惟餘北闕心。窮秋對搖落。多病獨登臨。野迥波涵日。官閑政在琴。誰知永嘉與。盡入謝公吟。</text>
<title>挽茂城府院君尹泂○二首</title>,<text>華胄三韓舊。名家自栗亭。飛騰從上第。契合侍明庭。夙昔存心赤。殊勳在汗靑。居然爽氣盡。空復想儀形。						璿系曾陳辨。全書荷帝恩。天門同瀝血。藩服竟伸冤。開府隣台鼎。論交若弟昆。風流嗟已矣。揮涕向丘原。</text>
<title>奉送李養久同樞出知安邊府</title>,<text>疇昔觀風地。如何作郡行。崇庳寧敢計。恩造秪知榮。握手臨關路。逢春悵別情。分携欲有贈。衰白更呑聲。</text>
<title>挽趙奉事翼男</title>,<text>夙締潘楊好。因知行誼全。一官傷邜簿。短造遽重泉。白首悲長訣。丹旌杳舊阡。中庭看玉樹。餘慶驗他年。</text>
<title>挽閔左尹 濬</title>,<text>大耋躋遐壽。三朝陟峻班。長嗟人已逝。幽問涕空潸。哀挽靑門道。佳城白曰關。傷心送丹旐。遙指廣陵山。</text>
<title>題法弘上人軸 次韻</title>,<text>落木城西巷。淸秋爽氣增。兩峯空在望。九日悵難登。節去黃花老。霜凋素髮仍。相逢看秀句。多謝遠來僧。</text>
<title>挽淸平府院君韓應寅○二首</title>,<text>科第傳家業。遭逢到政丞。丹書嗟有籍。鐵倦已無憑。一疾辭明代。遺阡杳廣陵。空將僚契淚。沾盡老人膺。						簡拔曾銓長。飛騰更廟廊。傷心嬰疾恙。得罪極風霜。花甲周纔滿。黃粱夢已忙。哦詩替執紼。百感繞中腸。</text>
<title>挽李通禮 諴○二首</title>,<text>憶守松都日。君懷海郡章。相從蕭寺晩。共倚酒船涼。浮世驚離合。交情到老蒼。平生知己淚。辭後更雙滂。						渾璞寧雕琢。居然放麑風。黃堂頻典郡。白簡乍乘聰。解紱餘年盡。浮雲萬事空。路遙難執紼。存沒恨何窮。</text>
<title>挽李同知 民覺○二首</title>,<text>十世連科第。惟君更壯元。東韓無此比。前史又誰論。觀化遐㱓盡。傳家遺令存。文塗須進取。勿替囑諸孫。						遁老昔流慶。賢科世世昌。靑霄藹鵷列。黃綬幾桐鄕。序貴官猶散。論年算實長。餘生獨後死。執紼涕沾裳。</text>
<title>挽坡陽君尹安性○二首</title>,<text>望族坡平舊。勳封繼祖風。摠戎窮北塞。按節到南中。大府曾遺愛。高官亢匪躬。傷心觀化遽。七十轉怱怱。						談笑曾靑眼。分携更暮年。專城幾鳧舃。八座阻官聯。簫挽霜楓迥。江關素旐翩。平生相識久。一訣涕雙懸。</text>
<title>挽車僉正 天輅○二首</title>,<text>宇宙無情甚。斯人遽杳冥。琴亡抱玉日。鵬過草玄亭。藝苑空遺稾。奇譂不復聽。書雲誰解事。占得閟文星。													科第君餘事。文章擧國知。百篇人自廢。一世宦長庳。舊業悲無所。新阡葬有期。老夫空顧影。何限淚雙垂。</text>
<title>題贊上人軸</title>,<text>工部詩中見。贊公名擅場。後身師振錫。禪榻雨侵墻。定罷茶煙細。春還野卉香。何緣攀石磴。一宿上人房。</text>
<title>挽晉興君姜紳</title>,<text>甲族推名相。連魁展壯懷。飛聲馳玉府。眤侍上瑤階。耆社恩筵共。崇班衆望諧。居然辭聖世。榮贈到三槐。</text>
<title>贈惟正上人往日本二首</title>,<text>萬里扶桑域。孤帆積水鄕。錫飛猶覺路。杯渡卽慈航。指日鯨波晏。驚人藻翰揚。禪雲暫駐處。殊俗幾拈香。													碧海環孤嶼。嚴程指杳冥。行舟群怪避。說偈老龍聽。苦憶諸天月。頻凋異地蓂。慈悲開講後。應見奠生靈。</text>
<title>藁上姜代言行史甲午</title>,<text>尺素勞相問。應憐有遠征。那堪離恨苦。空復旅魂驚。戀闕丹心在。傷時白髮明。兵塵猶滿目。寂寞淚沾纓。</text>
<title>贈玄上人 庚辰</title>,<text>古寺聞知足。居僧只兩三。窓臨西海日。門掩北山嵐。上界春將盡。仙壇鶴可驂。落花如有意。飛送佛前龕。</text>
<title>挽文陽府院君柳自新</title>,<text>國舅尊無兩。殊恩絶百僚。光華映一世。寵遇極今朝。憶作耆年會。偏承雨露饒。驚心生死別。執紼只魂銷。</text>
<title>挽李兵使遷葬 濟臣</title>,<text>昔歲君遷謫。西關絶塞堧。金鷄方佇赦。素旐忽言旋。入地事難了。淹時禍尙延。故山因改卜。東望正悽然。</text>
<title>送邢軍門玠還朝 二十韻</title>,<text>東藩多戰壘。北極軫皇情。受鉞仍全薊。論官卽本兵。衮水臨異域。羽扇摠諸營。制勝憑長算。分麾仰盛名。機權隨指顧。雲鳥競縱橫。搗窟還精銳。搜原耀旆旌。棲鳥纔集幕。穴蟻亦求生。破竹王師奮。摧枯卉服驚。千艘爭鹵獲。四路忽澄淸。無復頻年戍。眞成一鼓平。捷書馳魏闕。喜氣滿燕京。戈偃邊烽晏。氛消海月明。丹靑麟閣煥。模寫史承評。荐食曾封豕。奇功竟剪鯨。丘山含惠重。糜粉覺身輕。未臥途中轍。空班野外荊。不堪遼塞別。幸罷嶺南征。歸夢迷芳草。鄕心惱亂鶯。三韓俱奠枕。萬里正飛聲。更有新祠在。終天報事誠。</text>
<title>宣宗大王挽詞 二十四韻</title>,<text>繼統天心眷。重熙景命昌。聰明本聖質。摠攬自乾剛。名相延三接。眞儒會一堂。講筵勤虎殿。虞戒絶禽荒。籲痛陳璿系。連章控玉皇。滌瑕頒典冊。雪恥告宗祊。略展私親顧。還容正論長。兇謀假道路。峻斥觸鋒鋩。漢闕狼煙暗。箕封鳳輦忙。借兵俄迅掃。臨政更修攘。拱極忱輸赤。耽經卷對黃。元良曾早建。大計實深防。四紀方開曆。千年益迓祥。洊施新雨露。再靜舊邊疆。佇待蠲淸疾。相期進壽觴。空驚遽脫屣。不復儼垂裳。窮谷悲號合。孤臣涕淚滂。長懷饕法從。幾度謁明光。鳴珮靑霄裏。隨鑾紫塞傍。寶刀蒙異錫。雕玉賁輕裝。麟閣慙衰朽。龍髥隔混茫。無緣報寵遇。有恨迫肝腸。苦霧迷仙仗。愁雲杳帝鄕。猶聞編聖業。信史照煌煌。</text>
<title>奉送扶餘李知縣 景嚴○十二韻</title>,<text>作宰絃歌邑。循良待爾論。川原百濟舊。煙火幾家村。白馬空江闊。孤蘭古寺存。釣龍徵誕說。亡國想遺冤。梧葉秋先墮。郵亭暑正煩。仙鳧經炭峴。祖席出都門。飛夢庭闈遠。懸心殿陛尊。坐令公檄靜。時復路謠喧。尙恨干戈後。難堪賦役繁。專城思報效。著意撫黎元。麗藻隨行卷。離懷對酒樽。應尋成子迹。弔古一銷魂。</text>
<title>題耆老宴禊屏 十二韻</title>,<text>憶在淸和節。梨園敞綺筵。佳辰當霽景。諸宰儼高年。芳醞天廚送。珍羞內府傳。雙明徵舊躅。兩部奏危絃。遠擬香山詠。兼憑洛社篇。厖眉相照映。鳩杖共周旋。盛會逢昭代。餘生怳老仙。太平還有象。壽域幸隨肩。勝事俄回眄。流光嘆逝川。風悽殘夢後。月冷曲欄邊。上相歸冥漠。中台遯野田。追歡今已矣。撫迹一酸然。</text>
<title>尹交河 承緖 挽章 壬寅四月</title>,<text>蓮榜題名日。銅符典郡時。忽驚幽問到。正結寢門悲。卜兆辭先壟。征途慘素帷。令原增永慟。蘭玉長新枝。夙忝同宗義。還裁蒿里詞。地遙乖一奠。西望淚空垂。</text>
<title>送賀至副使鄭僉樞如京 十二韻</title>,<text>試院曾同事。流光轉眼馳。相逢乍談笑。不耐更分離。千里日邊路。三秋夢裏思。帝京瞻壯麗。關月閱盈虧。文物多新見。塵編驗舊知。燕臺攬陳跡。柴市起長悲。執壤趨金闕。隨雲拜玉墀。一陽初動日。萬國畢臻時。客枕烏蠻館。歸心漢水湄。驛程東望迥。霜雪北風欺。旅食應珍重。遐遊亦護持。靑眸待君飮。幾首錦囊詩。</text>
<title>挽宗室箕城君十韻</title>,<text>少歲官堂後。看君位已尊。林園連翠麓。花木映朱門。獨擅東城勝。頻開北海尊。避兵曾迸迹。厭亂幸廻轅。結構俄新第。繁華更舊垣。玄都爭賞翫。靑眼幾談論。膝下驚遭禍。人間慟抱冤。三春長奄忽。萬事竟丘原。望裏蒼山遠。風前素旐飜。宗英那復見。死別謾銷魂。</text>
<title>挽南僉知 尙文○十二韻</title>,<text>有美宜春彦。飛聲洛下傳。繁華捐舊習。騷雅富新篇。禁臠蟬聯胄。高情水石邊。重湖延遠眺。一職藹孤騫。獨擅名園勝。寧嫌寄興偏。故居經火後。遺迹偃松前。每枉天朝士。皆驚地上仙。掩關傷世亂。優老荷恩遷。白首扶衰日。黃粱入夢年。蘭金齊氣味。文墨幾周旋。死別空長慟。餘生轉可憐。丹旌九原路。相送涕雙懸。</text>
<title>挽申判府事點○六韻</title>,<text>憶在西遷日。公廻萬里程。申包頻痛哭。石老嘆精誠。共抆朝衣淚。同扶玉輅行。披荊喜旋軫。退賊罷屯兵。未議雲臺績。長嗟夜壑驚。崇班喪黃髮。海曲慘丹旌。</text>
<title>挽黃判書璡○八韻</title>,<text>憶昔蒙塵日。君方牧靜州。隨鑾心共瘁。撫事涕雙流。戰鼓嗟經歲。行宮渺一陬。漢京纔返軫。鰈域未湔羞。寵擢承恩荐。崇班報績優。氷御冠儀部。厚夜忽荒丘。素旐維揚路。淸商蒿里謳。死生從此別。腸斷隔千秋。</text>
<title>挽成進士輅○六韻</title>,<text>江上少塵事。高人常掩關。銜杯頻樂聖。喜客慣開顔。寄興功名外。冥心鷗鳥間。悼亡孤榻久。發詠彩毫閑。一疾經年別。千秋大夢還。松翁舊知己。今日作靑山。</text>
<title>送李承旨養源朝京八韻</title>,<text>僚寀追先誼。吾君更友生。幾回存沒感。況復別離情。獨抱萱闈戀。遙將鳳匭行。雄關經大海。孤竹弔孤城。佳氣千秋節。金風八月淸。帝京窮壯觀。蠻館度殘更。征役愁長路。循良仰重名。臨分無可贈。遄返佇先聲。</text>
<title>挽花山君權應銖○十韻</title>,<text>伊昔島夷亂。蜂屯據永川。將軍一鼓勇。戰士盡爭先。勝勢樓中振。鐃歌洛下傳。疇功比褒鄂。紀績在凌煙。哭送喬山遠。行經嶺路懸。傷心追報遇。病肺遽沈綿。刀韣餘塵積。僑居萬事捐。深恩官護葬。乍霽日當天。脩竹遺阡迥。長途素旐翩。同盟曾接席。執紼倍悽然。</text>
<title>挽宗室淸城君遷葬 六韻</title>,<text>仙李疏枝葉。宗英有此人。風標殊可仰。談笑夙相親。永隔兵戈際。還驚宰樹春。遺阡今返宅。少友正傷神。素旐經山阪。靈輀動水濱。浮生摠歸盡。未死更沾巾。</text>
<title>盧蘇齋有弔金河西五言長律。偶次其韻。六韻。</title>,<text>憶昨文章伯。同時海外生。人間推老杜。天上配長庚。黃閣經綸罷。玄亭棟宇傾。亂離遺翰在。遲暮寸心驚。落月湘中曲。愁雲漢北城。高風不可作。泉路倘逢迎。</text>
<title>送吳正郞健 奉使嶺南</title>,<text>生世晩亦幸。尙識韓荊州。忘年猥許可。耐久參從遊。空齋靜相對。遺經得細紬。素絲近朱藍。鄙質期勉脩。名利苦逼人。却抱鸚鵡羞。汨沒竟何事。坐嘆年光道。歛衽仰飭勵。咋舌嗟輕浮。猶思氣味似。不見令人愁。怱怱乍追款。豈盡心期幽。三淸泉石勝。屢負登臨謀。近覺世議隘。說着堪白頭。何因遽告別。又添離索憂。王事促嚴程。驪駒不容留。雲連鳥岫晩。水落琴臺秋。黃花動鄕思。錦葉隨征輈。銜綸奬忠魄。曩是罹讒尤。節惠煥美名。終古齊山丘。桑榟欣入望。便道應自由。寒窓招舊伴。釣磯尋古洲。人生貴適意。此樂誰比侔。雙溪暫弭節。洞壑聊夷猶。中有千載人。高風立懦柔。憶昨南使日。瞻拜雲海陬。灑落想矩誨。寤寐空悠悠。函丈久離違。他時能再不。君行親有道。使我增綢繆。客路莫淹滯。短景如奔流。努力愼將護。嚴霜透衣裘。淸羸臥終南。相送阻仙舟。魂迷江浦樹。目斷風颼颼。歸來把梅蘂。一笑回靑眸。</text>
<title>送謝恩副使韓參判德遠 如京</title>,<text>別君欲有贈。奈我詩久廢。屈指想君行。遙望勞肝肺。將行渡鴨水。歷盡長城塞。上國無相知。龍灣有遺愛。路入遼河口。醫閭遠如黛。歷歷舊所徑。此行今實再。銜命敢自暇。食氷笑前代。天門拜皇恩。丹陛鳴環珮。玉河乍淹留。轉眄歲已改。陸海富聞見。一一左右採。歡周豈徒然。異日前席對。更向柴市傍。敬爲文山酹。荊卿渡易水。澌滅今何在。太平屬明時。金臺自千載。歸來喜強健。使事共僚寀。老我轉衰疾。靑眼長相待。</text>
<title>挽尹漆溪君卓然 子</title>,<text>明朝慘將別。乃是故人子。如何未三十。生涯逐流水。短造屈長算。玉樹佳城裏。慈親垂鶴髮。死別情何已。丹旌廣陵路。萬事長已矣。聞有腹中兒。他年應趾美。</text>
<title>挽陽城李參奉介白</title>,<text>禔身慕古人。孝友稱鄕䣊。末由登靑雲。無綠識天仗。中間一命除。特出朝廷上。何以賁九京。曾有蘇齋奬。丘壑謝榮途。林泉推行誼。不昧我心君。寧暇彼名位。一生長婆娑。七十絶塵累。寄語後來人。無怠仰高致。</text>
<title>挽金經歷母氏 德謙</title>,<text>嗟惟婺女精。上壽九十歲。令子奉專城。八邑榮養逮。分符畿內府。二天曾被惠。慣承陶母敎。氷蘗恒自勵。白州限一水。板輿還家憩。忽驚幽問來。慈儀已隔世。地遠莫奔慰。簫挽須敝帚。未待張林銘。一語先傷逝。</text>
<title>挽權敎官克中</title>,<text>平生未識君。嚮往心獨勤。敬其自先世。好善如就薰。大隱城市中。落穆超世紛。微官詎可縻。昂鶴謝鷄群。敎子擢賢科。簪筆侍紅雲。一疾遽觀化。短造傷蘭焚。先壟在上游。素旐歸江濆。哦詩咏獨行。溢美寧敢云。擬令後來者。千秋知有君。</text>
<title>題王按察扇頭詩</title>,<text>科甲相承擅大名。更看輝映棣華榮。福星正喜臨東土。臥轍何緣駐去旌。													妖氛諸路一時銷。使節飄然返紫霄。欲識下邦偏感惠。歸程記取野人謠。						一路棠梨幾樹花。關河歸夢渺天涯。功成正被君王眷。又負鄕山建標霞。						離亭斜日暮雲生。手綰垂楊送去旌。從此驛亭千萬里。戀恩分袂若爲情。</text>
<title>驪陽君閔令公伯春。以奏請副使如京。詩以贈行。</title>,<text>一邦懸望冊元良。計日芝函達建章。銜命未應愁旅泊。積誠贏得格圓蒼。						山鎭醫閭限塞垣。幷傳箕子廟曾存。傷心虜火焚燒盡。遺跡憑君更細論。						幾曲灤河碧水環。荒涼遺廟蓼花灣。停車應復薦蘋藻。二子高風宇宙間。													國子監兩崇敎廟。凄涼柴市淚雙垂。傷心當日就義地。萬古精忠夷夏知。						山河不改金元舊。洗盡腥羶變故墟。北控雄關嚴鎖鑰。萬年垂拱壯皇居。						千年正學考亭門。誰致良知反自昏。更囑君行勤訪問。武陵今復闡淵源。						成都談易有來公。自說微言契聖衷。著述想行京輦下。旁求能復到吾東。						大海峨眉竝一時。主盟文囿倡雄詞。代興來哲寧寥落。鞭弭中原又是誰。						衰暮元非離別日。休文一語更魂銷。夢中尙識經行路。山海關高潞水遙。</text>
<title>送洪應明仁憲出按關東</title>,<text>自笑平生坐俗緣。軟紅塵裏過年年。羨君晩把關東節。物外淸遊作地仙。						傷心離亂十年間。京洛重逢昔日顔。白首又成千里別。銷魂不待唱陽關。						地盡東溟境轉奇。玉峯天外競參差。仙山未訪空驚老。悵望行塵寄夢思。						名相當年按節來。至今遺跡寄崔嵬。苔侵草沒殘碑在。猶記甘棠舊日臺。													一道澄江碧玉流。昭陽亭下繫蘭舟。平生漫抱東遊計。潦倒風塵自白頭。													海上							伽藍不記春。像形奇絶假凝眞。欲知丈室臨無地。坐對鯨波湧日輪。						石上丹書憶四仙。雲遊蹤跡尙依然。何當一擧追眞侶。駕鶴驂鸞盡日翩。						晴波十里映芙蕖。鏡浦淸奇比鑑湖。千古遊仙餘故事。安詳能載一船無。						誰斷雲根束作叢。磨礱面面費天工。四仙淸夜應來會。笙鶴飄然下碧空。													幾曲淸川繞竹西。頭陀秋色晩凄凄。少年勝賞渾如夢。今日憑君更品題。</text>
<title>送崔汝以出守松都天健</title>,<text>憶昔帝城俱遠客。河橋臨水送君歸。如今又作松都別。惆悵離亭花盡飛。													松嶽山前滿月臺。殿基高下但荒苔。憑君莫問前朝事。落日樵歌無限哀。													花園東畔草如煙。圃隱遺居故老傳。興廢至今無處問。精忠長映史家編。						潭面花開磵谷香。哲人曾此日相羊。荒墳寂寞精靈在。秋菊寒泉試薦觴。													紫霞洞裏遍蒼苔。一水溶溶谷口來。欲訪安和舊時寺。廢基無數野棠開。													靈通寺畔水侵階。琪樹幽花覆碧崖。最是土橋頻入夢。上方無路試芒鞋。</text>
<title>次軸中韻。贈坦悟上人。</title>,<text>藤蘿一逕上諸天。福地依俙降列仙。聞說從軍遍蕭寺。亂離甁錫亦隨緣。</text>
<title>贈性珠上人</title>,<text>憐渠性裏有玄珠。不二門中覺坦途。一宿曹溪便相別。他年能復記吾無。						風透疏簾月照床。亂峯環合樹蒼蒼。山中一夜渾無寐。淸磬迢迢出上方。</text>
<title>次枕溪樓韻。贈坦悟上人</title>,<text>蕭寺秋風獨上樓。客程迢遞幾時休。不堪氛祲迷銅柱。使節勞勞白盡頭。</text>
<title>次林塘韻仁上人</title>,<text>漢水迢迢首獨回。日南羈思向誰開。老禪解事遙相指。方丈山光繞座來。</text>
<title>次舍兄梧陰韻。贈宗上人。</title>,<text>萬樹參天一水遙。曺溪長憶寺前橋。僧從方丈勤相訪。滿袖山風來泬㵳。</text>
<title>趙棐仲有嶺南佐幕之行。詩以敍別。</title>,<text>相逢旋別洛城西。嶺路愁雲鳥外低。惆悵餘生鮮會合。臨岐空復數行啼。													湖堂傳誦柳黃詩。竝駕齊驅又一時。嶺外搜求如入手。遺篇試報老夫知。</text>
<title>題趙部將環碧亭</title>,<text>冉冉微陽下石屏。飛花撩亂到林亭。遊人過盡衡門掩。無數晩山相對靑。													三月風光杜若洲。一亭蕭灑枕淸流。斜陽不語獨依柱。芳草迢迢生客愁。						数疊靑山幾曲溪。岸花汀草路高低。春深院落無人到。盡日幽禽自在啼。</text>
<title>淮陽客館詩板記事</title>,<text>使華當日過淮陽。太史文章錦繡腸。題罷新篇留物色。壁間長映爛然光。						大水漫天侵邑治。瓊詞飄轉杳何之。江濱海曲留無處。還共浮槎日夜馳。						掛却紗頭板尙完。狂流何幸免摧殘。島中漁父空驚語。認取終憑▦僕官。													客館重懸寡和篇。一軒風物更依然。層雲絶壑金剛境。長記詩仙奉使年。						海水桑田秪暫時。陽侯顚倒一場奇。却將異事傳詞苑。贏得新聲幾首詩。</text>
<title>權令公雲卿出知襄陽府。詩以送行。縉</title>,<text>雙旌遙向大堤馳。羊杜風流又一時。更訪山公酩酊處。不知能認習家池。													洛山名刹冠吾來。少歲遊蹤一夢中。禪室上房臨碧海。淸晨騰出日輪紅。													楊君才調擅東隅。草聖詩豪若大巫。身後典刑能作字。海濱須記有潛夫。楊蓬萊之子寓於境內						玉立層巒杳靄間。橫空雪嶽雪霜顔。只緣作鎭方城境。長被詩人擬峴山。</text>
<title>謝廣州使君李綏祿送魚</title>,<text>郵中忽枉故人書。珍重深情慰索居。兼寄紅鱗光照座。江東空復憶鱸魚。						傍水幽居竹作籬。分題八詠揭新詩。寄來更覺驚衰朽。試向寒窓一和之。</text>
<title>贈雙淳上人</title>,<text>飛錫深林細路分。袈裟猶帶妙香雲。遙知禪榻茶煙靜。只隔重城坐俗紛。						出定還如入定初。城西來訪道人居。何當蠟屐相隨去。共玩高僧石上書。</text>
<title>題奉恩寺僧軸 次鵝溪韻</title>,<text>開遍寒梅未泮氷。昔尋蕭寺近山陵。今來正値巖花落。禪榻茶煙對老僧。</text>
<title>歲甲寅正月初九日曉。夢有嶺南人數輩。請余詠紅白兩牧丹。余援筆題之。</title>,<text>染盡猩紅色尙寒。玉盤承露映雕欄。雪中寂寞無消息。更待今年四月看。</text>
<title>謝申僉知 景行 送惠當歸</title>,<text>衰年嬰疾減腰圍。謾說無田未拂衣。春畫山中薇蕨長。故人相贈只當歸。</text>
<title>次座上韻。敬送眉巖先生。</title>,<text>千里霜楓送遠歸。舊磯鷗鳥待忘機。靑山不管離懷苦。謾對斜陽無是非。						淸秋忽作日南歸。行止爭看第一機。尙有胸中憂世念。他年還旆未應非。</text>
<title>掖庭三詠。錄呈習齋求和。</title>,<text>不種紅蓮種白蓮。淡粧要對玉嬋姸。可憐翠蓋高如許。未見開花照綺筵。右盆蓮						庭前直幹聳奇姿。密葉低空翠葆垂。莫道葱蘢同衆卉。靑靑獨向雪中知。右冬靑樹						空谷叢生數尺長。移根幸托禁林傍。我來已値春風後。想見紅英映粉墻。右山榴</text>
<title>贈崔主簿彦國</title>,<text>謾向風塵抱膝吟。春來雙涕自難禁。相逢說着外平日。寂寞空傷未死心。													春風幾度短長吟。索笑梅花半不禁。細柳新蒲江上路。年年愁絶少陵心。</text>
<title>次家兄梧陰韻。贈松都市隱安慶昌。</title>,<text>碧嵩山下頻相見。白髮重逢感慨深。南紀干戈猶滿地。春風衰淚謾沾襟。													西關相望渺天涯。故國歸來路轉賒。多少禪宮兵火後。碧山無計度年華。</text>
<title>次智浩上人軸中韻</title>,<text>空門誰復識王孫。物外閑隨猿鶴羣。甁錫蕭然禪榻靜。鐘聲時度一溪雲。						憶着談山聽未休。高僧一別似三秋。白頭塵世成何事。明日滄江理釣舟。</text>
<title>次韻贈泂上人</title>,<text>年來空復憶鄕山。潦倒風塵鬢已斑。無限歸心孤館夜。一燈明滅伴愁顔。</text>
<title>奉呈重湖主人</title>,<text>經旬一雨陸成江。愁對南山獨倚窓。想得東湖新霽後。白鷗煙水正雙雙。</text>
<title>少宗伯韓公。送啓蒙一帙。詩以謝之。</title>,<text>易象精微詎易言。抽關尙賴啓蒙存。多君此日持相贈。白首還慙未入門。</text>
<title>題龍門山僧軸</title>,<text>五渡溪頭日欲低。木蓮花謝碧峯西。高僧不住洞門掩。山靄霏霏歸路迷。</text>
<title>李司藝伯胤以御史赴咸關。詩以贈行。</title>,<text>馬首東風綠漸深。還從客裏閱光陰。邊城到處宣天語。部伍爭懷狹纊心。						氷玉襟懷凜一生。銓郞華選早知名。淸風兩袖歸來日。拭目爭看學士行。</text>
<title>次芝翁韻</title>,<text>欲叫深冤未有因。不知何日共芳茵。河山一宴行將擧。麟閣依然坐裏人。													畎畝孤忠絆老仙。吾儕却婏欠周旋。紫蘭莫道風霜苦。指日春光自九天。</text>
<title>贈義敏上人</title>,<text>三韓							方丈昔留題。杖節尋山還杖藜。今日送僧情萬緖。夢隨靑鶴訪雙溪。</text>
<title>次東谷韻贈上人</title>,<text>年來淹疾倦吟詩。三笑無緣値遠師。秋入頭流僧獨去。諸天蘿周負佳期。</text>
<title>次正雄詩軸韻</title>,<text>淸秋伏枕洛湯城。福地何緣曳杖行。長憶妙香曾信宿。上元飛瀑最關情。</text>
<title>次思菴韻。贈學祥上人。</title>,<text>南來無意訪雲關。客裏傷心對碧山。滿地干戈猶未解。連朝殺氣瘴煙間。													頭流爽氣屬秋晨。拄笏慙非物外人。鞍馬東西成底事。長途贏得鬢絲新。						石逕紅流碧蘚斑。尋眞幾度到松關。憐渠滿袖携山色。逢着還堪慰病顔。</text>
<title>贈麻浦地主李察訪禮成</title>,<text>七十衰翁來問舍。餘生幾許且營求。塵埃謾抱煙霞癖。應被高人笑未休。						岸上飛花點客巾。尋芳還似泗濱春。一江魚鳥休相怪。地主如今許卜鄰。</text>
<title>得亭地於龍津江上。又得材木。而林塘相公提調典艦。以一絶求官船。</title>,<text>欲向龍津縳數椽。悠悠空負白鷗緣。小材未泝東江水。却要官曹一葉船。													次韻															林塘																			散卜林丘不着椽。龍津始覺有前緣。江山題品吾差熟。擬向秋風泊小船。</text>
<title>人有活畫一幅。率占一絶寄來求和。芝川</title>,<text>白雪滿山梅正發。客從何處遠尋來。依然玉色如京洛。應許孤臣眼刮開。													次韻												雪映四山茅屋小。尋梅人過斷橋來。何當起取芝川老。相對披圖一笑開。</text>
<title>松潭還鄕。詩以贈行。宋柟壽</title>,<text>寫出眞情沈隱侯。暮年離別不堪愁。此生更對知何日。腸斷兩翁雙涕流。													雙淸長憶諸賢記。三逕頻思百卉香。城市風塵空拂面。臨分無計駐行裝。						三賢院宇喜經營。扁額煌煌荷聖明。珍重記文曾見囑。衰年把筆恐難成。</text>
<title>次一上人卷中韻</title>,<text>衰容眞似望秋蒲。白髮無心對酒壺。遙想碧山淸磬後。一龕燈影月中孤。													臨平山下詠風蒲。慧劍新磨湛玉壺。聞說參寥留綺語。流傳衣鉢未應孤。</text>
<title>次靈熙軸中韻</title>,<text>白髮							紅塵苦未歸。幾年空負芰荷衣。如今已絶雲林想。門外山僧來亦稀。						雪白峯巒色勝銀。金剛長想羽衣人。何當一起尋山興。雲水光中影伴身。</text>
<title>贈敬誠上人</title>,<text>天磨蒼翠路高低。亂後招提尙可棲。底事京塵留滯久。鄕山回首夢魂迷。</text>
<title>贈惠聰上人</title>,<text>淸秋丘壟氣凄凄。霜露菴邊月向西。百感中來仍不寐。隔窓終夜候虫啼。</text>
<title>題一均上人軸</title>,<text>梧葉初零已報秋。流年添却鬢邊愁。逢僧聽說重興勝。衰白何緣續舊遊。</text>
<title>次崇信軸中韻</title>,<text>西州爭說妙香山。方丈三韓伯仲間。秪有金剛臨碧海。萬峯如玉擅東關。</text>
<title>贈山人</title>,<text>鄕心迢遞白雲端。南國秋風道路難。馬上逢僧還一笑。滿山蒼翠要人看。</text>
<title>次家兄梧陰韻。贈智全上人。乙未初秋</title>,<text>曾共氷霜昔日顔。石門蘿逕幾躋攀。仙山咫尺難重到。空想飛流百道寒。</text>
<title>夢見文原君。感而有作。</title>,<text>昨聞返哭在天明。八十衰翁未出迎。枕上看君夢裏訪。覺來垂涕憶生平。</text>
<title>次玄修軸中韻</title>,<text>南州溽暑想淸秋。夢罷煙蘿昔日遊。方丈伽倻空入望。干戈叢裏雪渾頭。</text>
<title>次贈法輪上人</title>,<text>詩派江西祖少陵。禪門宗旨說南能。相逢未有驚人句。更問渠家幾菜燈。</text>
<title>次學眞軸中韻</title>,<text>慘淡時危老病身。憶山無訃更尋眞。烏紗白髮塵埃裏。却愧相逢物外人。</text>
<title>贈玉英伯光亨</title>,<text>鶴洞							幽居結夢思。春風幾度負佳期。長松落雪猶堪賞。其奈明朝有別離。</text>
<title>贈李春卿崇元</title>,<text>春風探歷朴淵回。亂瀑爭喧地底雷。更向城南八字洞。路人爭道看花來。</text>
<title>贈李士仁裕春</title>,<text>染盡猩紅色尙新。楊妃醉睡暈初均。城中花木應無數。却是君家別貯春。</text>
<title>次贈李士仁韻</title>,<text>紫陌尋花興轉新。滿枝紅艶照輕均。明年擬對龍津月。萬頃滄波一棹春。</text>
<title>贈寶正上人</title>,<text>明朝欲向天磨去。未到山中興已濃。解事闍梨先指點。翫松樓上暮天鐘。</text>
<title>贈山人</title>,<text>秋盡空山樹影疏。洞天斜日訪禪居。傷心白首重遊客。二十年來老病餘。													三峯不見已三年。逢着山人一悵然。獨鶴孤雲無限意。影池何日弄潺湲。</text>
<title>暮春遊花潭上</title>,<text>黎杖穿雲步步遲。山花紅紫待幽期。風煙滿袖歸來晩。漠漠前郊落日時。</text>
<title>贈熙彦上人</title>,<text>寂寂空齋晝不開。談山還喜遠公來。三峯紫翠疑重見。萬壑煙霞入座隈。</text>
<title>贈別原牧</title>,<text>憶昔龍灣駐六飛。三京回首遍旌旗。請兵冠蓋遼陽路。雪裏相逢淚滿衣。</text>
<title>看花吟。呈蓬萊昔年寅契 鄭都事應召</title>,<text>百葉榴花名最奇。苑中曾賞盛開時。秪今來訪驚衰謝。數朶殘紅棲故枝。						亂後尋芳廢幾載。名園却喜花猶在。明年準擬更來看。只恐餘生不相待。						半世長吟邵子詩。看花切勿看離披。林亭徑造還嫌晩。花與老人相對衰。</text>
<title>成進士汝學除造紙別提。詩以贈之。兼求和南窓</title>,<text>才名卅載鬢蕭蕭。長律雄篇最絶調。始識一官天借便。藏魚秋色待君描。													平生							交道有南窓。晩歲看君筆似杠。長羨唱酬因度日。一家文彩正如䨥。													南窓平日托知音。佳姪還同歲暮襟。更待武溪霜落後滿林楓樹共長吟													奉和月汀相公辱贈成甥汝學之韻 南窓						秋泉激激木蕭蕭。砧杵寒聲亂更調。此地官居似僧舍。溪山端合彩毫描。</text>
<title>題惠菴詩軸</title>,<text>白首重來日又曛。紫霞閑踏滿谿雲。尋眞更向安和洞。石磴蒼苔路未分。</text>
<title>題法淳詩軸</title>,<text>獨訪華藏又復來。一春消息有黃梅。老槐樹下坐無事。看盡羣峯紫翠堆。</text>
<title>次挹灝亭</title>,<text>千竿脩竹繞溪莊。水檻風來五月涼。却恨日南猶戰鼓。無心宴坐靜燒香。</text>
<title>次漁村韻</title>,<text>開遍名園幾樹花。洛城春色此中多。尋芳更喜逢靑眼。共醉流霞到日斜。</text>
<title>以趙正字慶宴。往鷗浦鄕墅。寄梅溪主人。鄭惟愼</title>,<text>聞道柴門閉不開。沈痾長對藥罏灰。怱怱却恨歸期促。恐負溪邊一樹梅。</text>
<title>又次更寄梅溪</title>,<text>病裏孤懷苦未開。幾將心事謾書灰。柴扉寂寞無人問。花信潛回澗底梅。						冷蕊疏枝次第開。高標相對俗情灰。可憐匹馬紅塵客。悵望難尋玉澗梅。													匣裏龍泉鬱未開。壯心時復動寒灰。莫欺衰白渾無用。把筆猶堪賦落梅。						懷抱何因得一開。思君遙夜燭成灰。花時準擬來相訪。秪恐先飄雪後梅。</text>
<title>次月蓬柳同知 永吉 柴字韻</title>,<text>靑山屏擁白云崖。嵐翠霏微欲作霾。安得鄰居逢二仲。敲門相訪月中柴。						樓高化鶴對蒼崖。滿壑雲煙日夕霾。咫尺武陵人不識。桃花門巷水侵柴。						葉脫前山露碧崖。林霏風動不成霾。天開異境眞堪盡。流水村扉幾處柴。						最愛仙遊幾尺崖。滄波涵碧暮煙霾。他年準擬開三畝。門外漁磯水到柴。</text>
<title>又次</title>,<text>楓葉千枝映兩崖。亂雲時向峽中霾。紅塵不到苔磯靜。傍水村扉半掩柴。						行役迢迢傍翠崖。日南回首戰塵霾。何當引退時平後。江上村居獨掩柴。						歷盡山腰與水崖。聯鞍共指野雲霾。他年來訪江村路。相送門前月映柴。</text>
<title>又次</title>,<text>楊花一面對懸崖。探賞曾霑急雨霾。但使煙波繞門外。何妨不正逐江柴。						濯盡溪藤水瀉崖。良工辛苦觸炎霾。傷心亂後門閭廢。零落空餘地上柴。右詠紙幕						西行十里矗蒼崖。巖底寒潭暮靄霾。楓葉已衰猶足賞。鹿車今日試巾柴。右詠屏風巖						絶頂孤菴俯翠崖。迢迢一逕凍雲霾。禪棲謾擬頻相訪。聞說經旬不啓柴。右詠高菴													相思不語對楓崖。嵐翠霏微轉似霾。安得論文一尊酒。淸宵來往不關柴。右憶月蓬</text>
<title>又次</title>,<text>峽裏來依幾疊崖。日南遙想陣雲霾。蕭然旅枕寒無寐。相訪何人夜扣柴。						窓前枯葉響層崖。一夕山中雪意霾。滿地瓊瑤人不到。洞門無復反關柴。						溪館荒涼對翠崖。天寒草樹夜雲霾。衰年寄目困飄轉。自笑山扉未縛柴。</text>
<title>挽沈一松子婦</title>,<text>素旐翩然載葉舟。習池歸路更悠悠。生存華屋遽零落。衰草白楊空一丘。</text>
<title>挽具江西坤源</title>,<text>少從鄰竝到華顚。連世通家五十年。此日聞君遽遊岱。浮生泡沫只堪憐。						宦遊屢典專城印。遺愛曾從蔀屋聞。四品官銜年六十。人間萬事已浮雲。						八十慈闈失榮養。世間此恨不堪聞。悠揚丹旐廣陵路。裁罷荒詞哭送君。</text>
<title>挽商山君朴忠侃</title>,<text>崇班開府擅芳聲。麟閣功高第一名。人世遐齡登八十。相臣榮贈出宸情。						江閣相邀昔共臨。時危景物助沾襟。邊塵已息公長逝。無路憑欄更賞心。						猥托同盟契分深。盍簪當日幾披襟。如今一訣成千古。目斷楊州折寸心。</text>
<title>挽崔加平 德峋</title>,<text>懷章數郡亦榮途。暮境棲遲白盡鬚。墻翣空聞返京邑。無緣執紼謾嗚呼。													靑溪山下有遺阡。返葬艱關素旐翩。七十光陰眞一夢。浮生到此秪堪憐。</text>
<title>挽西川君鄭崑壽</title>,<text>大庭夙重龍頭選。鵷列爭瞻九命尊。一疾翩然返仙籍。巫咸無處可招魂。						執靮西巡淚共揮。舊京欣覩六龍歸。塵淸未享昇平樂。談笑同堂願已違。						包胥當日哭天庭。却賊專憑上國兵。眷重元勳公忽逝。凌煙遺蹟謾崢嶸。						童稚相知便任眞。逢君每喜宿心親。白頭此日朱絃繼。淚灑山陽笛裏人。</text>
<title>挽李端川母氏 安訥</title>,<text>綾城門閥世稱華。更是仙潢出主家。對罷鏡鸞雙劍合。丹旌明滅隱蒼霞。						匣鏡凝塵問幾年。閑庭花落掩芳筵。干戈海曲生還後。環佩傷心向九泉。						曾隨關北專城奉。孝子方深愛日誠。一疾可憐違色養。繐帷悽斷挽歌聲。</text>
<title>[挽]</title>,<text>王孫榮貴迥殊倫。早歲金章已在身。斷送春光纔五十。傷心銅磧夜無晨。右一首。挽宗室興寧君。而原題落。</text>
<title>挽▣▣</title>,<text>誰信多才反作災。一生都被百憂摧。丹旌曉月坡山路。簫挽歌聲特地哀。</text>
<title>奉送吳石樓之行</title>,<text>海曲兵塵幾日淸。嶺南秋色送行旌。從今又向遼陽去。不盡臨岐悵別情。													遠遊曾抱四方情。奉使何緣過北京。千里鑑湖空夢想。此生無路越中行。</text>
<title>挽尹僉知 暻</title>,<text>潘楊締好已多年。談笑相從白盡顚。今日傷心生死別。淚沾觴酒落筵前。						傳家科第値明時。出牧名州去後思。一疾未收兪緩效。光陰七十夢中移。						遺阡遠在臨湍地。滿目泥塗暑兩天。素旐悠揚波浪闊。一舟相送涕潸然。</text>
<title>挽李通禮 㙫</title>,<text>早歲登名片玉科。雲衢咫尺更蹉跎。隨堂有待貂班日。短造中摧獨奈何。						麗藻堪遊翰墨林。惜君才調少知音。通家父子情非淺。存沒如今涕滿襟。</text>
<title>挽李判書山甫夫人</title>,<text>韓山積慶振家聲。內則閨儀世有名。七十光陰還一夢。張林他日要新銘。</text>
<title>挽朴敎官枝華</title>,<text>憶在城東正少年。相從講禮幾周旋。兩鄕消息中間斷。幽問春來怱遠傳。						聯翩學子日追陪。長育多成一世才。白髮光陰還里後。人師怊悵隔泉臺。													干戈漂泊屬時危。解手仍成死別離。聞道春船催返棹。挽歌空復寄深悲。</text>
<title>次學士樓韻</title>,<text>風流當日兩詩仙。一去遺蹤已杳然。樓畔梅花開又落。吟魂倘在北山巓。						山容如洗月輪明。文筆峯前句未成。十二曲欄人寂寂。滿天風露酒初醒。</text>
<title>挽朴鳳山東彦</title>,<text>我東名族潘南盛。況復連枝內殿尊。百里海西纔解紱。歸來何忍遽招魂。													專城幾處民懷惠。三品郞潛太僕官。五十光陰驚一夢。丹旌迢遞曉星殘。</text>
<title>次芝川韻。贈碧娘。</title>,<text>曾隨綺席又東湖。艶曲傳觴勸老夫。亂後相逢眞一夢。呑聲不敢更懽吟。</text>
<title>次紅流洞韻</title>,<text>連朝白雨洗蒼巒。倒瀉飛流亂石間。怊悵兵塵迷海曲。相携無計對名山。</text>
<title>謝惠石蕈</title>,<text>摘取懸崖幾點斑。山中情貺到人間。何當蕩掃煙塵了。共啜亦漿開笑顔。</text>
<title>九日登侍中臺有作</title>,<text>漢京							回首渺煙霏。千里歸心對夕暉。南國干戈猶滿地。牛山此日更沾衣。													坐待千峯歛夕霏。頭流蒼翠滴人衣。侍郞洞裏無餘事。欲把綸竿向釣磯。</text>
<title>挹淸亭有作</title>,<text>亭上春風日欲低。杜鵑花影倒淸溪。人間有累却歸去。付興幽禽自在啼。						許家亭子澗之濱。暇日來遊我輩人。滿眼淸尊須盡醉。落花如雪送殘春。</text>
<title>次天印軸中韻</title>,<text>一片機心已死灰。海鷗相値不相猜。山僧去後門還掩。寂寞空庭長綠苔。</text>
<title>次義正軸中韻</title>,<text>溪流宛轉繞蒼松。禪榻尋常對碧峯。自是天機無少駐。夕陽西下月東生。</text>
<title>西湖別栗谷</title>,<text>孤忠獨有九重知。供世那堪觸駭機。杜老終南長在眼。滿江風浪一船歸。</text>
<title>挽金兵使 九淵</title>,<text>曾摠元戎作虎臣。歸來林下一閑人。靜中日月棲遲久。穩送浮生九十春。						人生七十猶耽祿。六十歸田始見君。地上神仙催大夢。靈輀却向暮山雲。													東郊勝地說蘆原。花木成蹊晝掩門。送盡窮陰君又逝。挽歌聲裏更銷魂。</text>
<title>挽洪三陟</title>,<text>對獄頭搶閱九霜。明時冤死秪心傷。丹旌却向揚州路。寒月淒然助斷腸。</text>
<title>賞三色桃</title>,<text>一樹能開三樣花。可憐春盡更蒸霞。城東地僻獨來賞。白首多情惜歲華。</text>
<title>挽舍姪尹參知昉夫人</title>,<text>曾稱冢婦政丞家。通籍夫君亦顯華。百歲齊眉方夙願。珮環零落正堪嗟。						草土餘哀返後存。還憑內政薦蘋蘩。悼亡忽起重泉念。繐帳凄涼月影昏。						華胄西原婦德溫。傷心一疾婺星昏。欲知此日高門慶。季子爭看禁臠尊。</text>
<title>挽鄭敎官碏</title>,<text>詩聲自可振遺音。酒聖還堪入竹林。雅度沖襟誰復識。今人形貌古人心。						追歡把酒頻諧笑。自是衷情到葛天。擧世滔滔醉名利。後生寧復說君賢。						中年喪室便齋居。一壁唯親數卷書。到老鰥夫長澹泊。淸心斷慾孰能如。						微官却似邴曼容。雅操還如雪裏松。伯道無兒天莫問。典刑何處想高蹤。						水路丹旌久滯淫。海西幽問乍浮沈。白頭不耐朱絃斷。鄰笛聲中淚滿襟。</text>
<title>超然臺。次席上韻。</title>,<text>坐待天衢桂魄圓。一春心賞怳登仙。南湖風露忘歸去。又是坡翁壬戌年。</text>
<title>再次習齋求和韻</title>,<text>向日眞同葵藿姿。牽風羞作綠楊垂。莫言材大難爲用。歲晩應逢匠石知。右冬靑樹						春日和姸夏日長。繁華嫩葉繡簾傍。秋風不與渠爲地。擺折柔枝撲短墻。右山榴</text>
<title>挽坡州黃生員</title>,<text>早被儒冠誤一生。晩年棲息近先塋。傍人若問君家世。簪組相傳自翼成。</text>
<title>挽李古阜瑀</title>,<text>曾從蓮榜早知名。旁擅臨池藝夙成。千里傷心幽問到。日南無路送丹旌。													專城幾處人懷惠。解紱歸來歲月闌。怊悵浮生催石火。亭空梅鶴繐帷寒。						憶從栗谷幾論襟。令弟惟君分亦深。解手相思仍永訣。幽明自此隔知音。</text>
<title>挽靑陽君夫人</title>,<text>連墻都憲少同遊。稔識夫人婦道修。幾歲蘋蘩薦霜露。八旬同穴向昭丘。						來往曾知沈氏丘。坡山葱鬱長松楸。丹旌一過惠陰路。應共夫君千歲遊。</text>
<title>挽韓參判述</title>,<text>童稚情親五十年。同門出入每隨肩。傷心一疾君先逝。白首低回淚似泉。						科登片玉飛聲早。家世文章詎敢先。莫道遲回頻外服。暮年鄕月傍霄懸。						君居南陌我西偏。命駕相尋幾粲然。桃李滿園人不在。驚心空絶伯牙絃。</text>
<title>送金同知子定以謝恩副使如京</title>,<text>丁仙化鶴返遼陽。華表遺蹤在北倉。明月空留歌一闋。人民千載已茫茫。																				東征英氣想龍顔。眼底襄平拉草菅。旌旆蔽天無覓處。空留駐蹕路傍山。						山海雄關紫塞傍。薊門煙樹更蒼蒼。潞河舸艦迷津渡。留滯烏蠻客夢長。						衰翁八十只心傷。四度朝天夢一場。萬里憑君起遐想。無緣更拜赭袍光。													兩京南北鬱相望。産出長才貢廟廊。更說天堂在人世。夢魂無路到蘇杭。</text>
<title>次白麓韻</title>,<text>鶴去梅殘一夢餘。洞門斜日訪幽居。蕭蕭落葉淸溪路。苦憶遊仙更駐車。													橫江孤鶴夢魂餘。丹竈塵凝羽士居。淨掃瑤壇風露冷。碧空迢遞五雲車。</text>
<title>次松江韻</title>,<text>淸流環轉碧山頭。半日亭皐作勝遊。幽磵更窮奇絶處。白雲紅葉滿林秋。						人世悲歡一轉頭。詞仙長憶此中遊。飆輪已遠空遺墨。玉宇瓊樓渺幾秋。</text>
<title>挽姜參議燦</title>,<text>浮世							功名右侍郞。觀風遺愛憶西方。傷心脩短憑誰問。石火光陰四十強。						典郡咸關値亂離。書生破賊古稱稀。孤軍角逐收全勝。武士羞顔謾鐵衣。													藥裹關心病已侵。蕭然行色向家林。可憐旅館騰幽問。簫挽詩成涕滿襟。</text>
<title>寄酬春城鄰宰</title>,<text>句漏來尋鼎裏丹。淸氷苦節夏大寒。瑤華贈我愁堪掬。半是相思半旱乾。						峽裏澄江兩道來。昭陽亭下幾縈回。銅章擬接雷封境。共泛蘭舟一笑開。</text>
<title>寄贈箕城少尹</title>,<text>旭日初昇宿霧晴。春回故國草齊生。興亡莫問千年事。古鏡還須照眼明。						縹緲高唐十二峯。爲雲爲雨幾行蹤。廣平自是腸如鐵。肯學襄王夢裏逢。													浮碧樓前碧水流。大同門外繫蘭舟。長堤綠草年年色。獨倚春風憶舊遊。						蘧瑗空嗟四十非。秪今言行轉相違。羨君厲志靑陽日。長向陳編惜片暉。</text>
<title>失題二首</title>,<text>縹緲香臺細逕分。半空笙鶴自成群。登臨更値天風便。散盡千峯片片雲。						濱海生民失太平。空勞茂宰勸春耕。兵塵滿眼歸來晩。又聽荒鷄半夜鳴。</text>
<title>題僧軸</title>,<text>口南求道到關西。域內名山總舊棲。惆悵風塵妨入定。袈裟無復燕沾泥。</text>
<title>挽鄰友</title>,<text>前年壽席忝邀迎。此日都門執紼情。惆悵浮生還草草。丹旌却指故山靑。													亂後鄰居賴有君。相隨暮境擬朝曛。可憐一訣成千古。素旐悠揚漢水雲。</text>
<title>贈梅溪鄭惟愼</title>,<text>千章夏木晝陰陰。一道淸溪淨客心。更待吳中晴後雪。梅花階畔共君吟。													匹馬							催歸日欲陰。臨分不盡去留心。相逢海曲還靑眼。把酒溪邊更苦吟。</text>
<title>先志堂題詠</title>,<text>野色蒼茫路不分。晩風吹送落花芬。幽人倚柱寂無語。目送天南幾片雲。</text>
<title>又次題</title>,<text>滿地蒼苔細路分。隔林何處野花芬。衡門晝掩無人到。簾外亂山生白雲。</text>
<title>挽尹知事 自新</title>,<text>金吾聯席幾傾懷。褕翟西遷扈衛偕。乍隔笑談成永訣。傷心玉樹地中埋。													妙齡蓮榜擅才名。科甲雖遲喜晩成。七十人間官一品。從來松桂暮年榮。													間關羈靮扈西巡。京洛歸來夢裏身。此日論功君不待。凌煙却恐欠傳神。																				詞翰驚人錦繡腸。度支憂國鬢毛蒼。那知一疾成千古。追想平生涕自滂。						曾叨少友聆餘論。傍及詩人語更奇。擬向暮年同結社。誰知觀化便騎箕。</text>
<title>遊蕩春臺。贈胤上人。</title>,<text>萬事傷心兵火後。一官無意綴鵷班。乘閑却喜逢僧話。半日淸遊水石間。</text>
<title>贈李參奉勉</title>,<text>海曲相從有李生。幾回談笑見深情。三杯酌罷却歸去。石逕迢迢雲外橫。</text>
<title>奉呈沈相國聽天田墅。兼寄淸香。</title>,<text>謾向官曹日日來。坐中無處苦懷開。干戈滿地經三歲。回首南天恨未裁。						異香新自薊門來。乍對華椷眼忽開。呈似黃扉還有意。淸芬應助百篇裁。</text>
<title>贈僧</title>,<text>杖錫遙隨過海船。淸秋行色正飄然。雲蹤歷盡扶桑外。應向禪門說此年。						禪開乍別梵王筵。絶域今朝閱大千。日暮孤舟更回首。海雲飛度斷鴻邊。</text>
<title>題禮安孤山精舍</title>,<text>暝煙和雨滿林端。江上茅簷對碧山。南北相思今日會。仙臺風露夢中寒。						臺下秋風颭酒船。孤山斜日訪逋仙。煙霞滿院圖書靜。乞與人間畫裏傳。</text>
<title>遊天磨山</title>,<text>踏盡千峯日向西。碧桃花謝武陵溪。山僧解事勤相送。滿壑雲煙手自題。</text>
<title>題性浩上人軸</title>,<text>纔從楓岳禮觀音。又向南雲創道林。物外去來俱宿願。水雲蹤跡杳難尋。</text>
<title>奉呈韓君民望吟契 懷</title>,<text>浮世							虛名一夢問。榮枯不滿達人觀。老翁有意來相慰。料峭東風奈怯寒。</text>
<title>聞韓民望拜宣傳又賦此以贈</title>,<text>得喪悠悠夢一場。春來空復阻淸光。昨朝更喜看除目。新職還如執㦸郞。</text>
<title>挽鄭都事應召</title>,<text>君家曾報看花期。栽得紅榴百葉奇。擬到今年還再賞。傷心一疾便長辭。													遺榮郊外謝簪椐。贏得身閑不願餘。八十浮生眞一夢。遊魂應到故園居。						惜花長嘆易離披。花未離披人已非。從此林園逢五月。幾回惆悵對芳菲。						趨班典郡總成悲。陳跡凄涼只暫時。舟向新阡渺天末。人間一別淚雙垂。</text>
<title>次尹處士 孝肅養拙堂慕齋韻</title>,<text>江聲山影檻前來。收拾風光日幾回。安得盡抛身外事。從君亭上慣銜杯。						扁舟遙自峽中來。得得尋眞緩緩回。更借永思亭裏坐。滿江風月侑行杯。</text>
<title>舟行訪愼家亭子</title>,<text>銀漢無聲月影流。二山迎我木蘭舟。微茫鳥外滄波闊。都付閑人作勝遊。</text>
<title>次韻</title>,<text>桃李紛紛謾落英。松筠獨保歲寒盟。蒼顔白髮相逢處。總是葵花向日誠。</text>
<title>贈天淳比丘名曰曇華</title>,<text>鵬鷃逍遙俱足矣。鷄虫得失兩忘之。林僧問病携山果。正是槽床酒滴時。													淸泠潭上幽棲客。雲岫千重屋數椽。農圃莫言曾未學。白頭猶可斫畬田。						身隨野鳥筇三尺。路抵仙山石幾盤。靑壁白雲相掩映。夕陽歸去沒人看。</text>
<title>送人出知順天</title>,<text>名區曾說小江南。竹裏人家傍翠嵐。試向城東探勝境。喚仙亭下水如藍。													臨淸臺畔景賢堂。一世傷心萬古光。亂後斯文應屬望。重新祠宇薦芬芳。													燕子樓前八馬碑。莓苔剝落寄深思。當年廉吏曾遺跡。千古淸風不盡吹。													關東前歲領銅章。五馬江南又一方。惆悵相望眇千里。分飛鴻雁不成行。						雙沼荷花淨客襟。一軒新葉賞蕉心。遊蹤未向南溟岸。不見當年橘柚林。</text>
<title>李士源以長興知府之任。以詩贈別。</title>,<text>七十殘生疾病綿。送君今日意茫然。暮年離別偏堪恨。消息還憑雁翼傳。						孤城斗絶海波環。野外民居翠竹間。更說天冠眞勝境。碧峯平對漢挐山。																				江南							五馬卽專城。擬向淸秋奉母行。竹筍時魚六期養。三公回首是浮名。						班椽遺編腐令書。文章正脈詎欺余。鳴琴臥閤應多暇。潛玩深功莫自疏。</text>
<title>贈河玉林</title>,<text>竹院逢君亦偶然。客邊情緖淚雙懸。南中未得平蠻報。遼左棲遑月再圓。</text>
<title>次三宗上人軸中韻</title>,<text>綠滿園林花盡飛。風光相賞已相違。憑渠試向東君問。捲却韶華何處歸。</text>
<title>贈山人</title>,<text>西遊空復戀南枝。望盡鄕山月似眉。京洛相逢春已晩。落花庭院又新詩。						飄然甁錫去如飛。幾聽晨鍾出翠微。更上頭流頂上望。南天空闊夕嵐霏。</text>
<title>亂後贈人</title>,<text>慘淡郊原戰血痕。蓬蒿何處認前村。城西此日逢君話。憶着昇平淚眼昏。</text>
<title>贈山人</title>,<text>光陰僧臘已平分。幾把香爐對月焚。住近京塵成底事。不如歸臥故山雲。						僧言來自妙香山。遙想飛流上院間。白髮盈簪歸路遠。西行無計訪孱顔。</text>
<title>乙亥秋。以嶺南伯。大滿未代。潛入俗離山。時具公思孟按湖西。適過其處。聞而相會。臨別贈一絶。</title>,<text>落木蕭蕭澗水鳴。石壇風露襲人淸。黃昏不語獨歸去。湖嶺分携無限情。</text>
<title>高山寺。次家兄梧陰韻贈芝川。三首</title>,<text>千里空煩兩地聲。一尊還喜故人情。城南笑語尋常事。此日禪窓眼倍明。													沙鷗昨夜已春聲。小雨連朝似有情。滯却行旌還不惡。一杯相屬寸心明。													沙彌昨夜報鍾聲。髣髴寒山客裏情。月落烏啼渾不管。相携直欲到天明。</text>
<title>次疊石臺韻 乙亥杪秋</title>,<text>丈室蕭然面碧巒。一聲淸磬落人間。蒼苔錦葉斜陽路。看盡天邊雨後山。</text>
<title>用疊石臺韻。贈泰然山人。乙亥深秋</title>,<text>躋攀一逕出林巒。上界晴光紫翠間。極目孤鴻天外遠。片雲飛盡日銜山。						蒼蒼一氣俯羣巒。脚底雲煙縹緲間。更約相將凌絶壑。福泉東畔看晴山。</text>
<title>奉送金參判赴京之行 玏</title>,<text>儒冠相識泮宮前。屈指今餘四十年。宦路後先俱粉署。兵塵慘淡各華顚。帝京玉帛趨丹陛。潞水帆檣簇晩煙。行矣壯遊男子事。監岐不用涕潸然。													幽居正在嶺雲邊。勝槪曾聞得最偏。十景久逋隨物詠。孤吟先賦贈行篇。鄕情暫遣違心賞。王事寧容歎別筵。想見春來還里日。岸花沙鳥更依然。</text>
<title>送家姪 暄 以三陟知府之任</title>,<text>江山擧目總堪愁。猶記眞珠少歲遊。隔嶺炎涼風氣異。綠溪高下樹林稠。西淸每憶黃封賜。東去遙分玉陛憂。五十年前孤露地。送君今日淚先流。						聯翩四鳳際明時。猶說吾君是白眉。玉署談經纔輟講。銅符作郡遽臨岐。關東歲月瓜期遠。薊北風煙使節馳。兩地分飛鴻雁影。暮年離別倍相思。</text>
<title>宋承旨公信以謝恩使如京。詩以贈行。</title>,<text>少歲曾叨判相知。伯難賢仲更追隨。傷心宿草驚存沒。分手嚴程悵別離。鶴野山河尋古跡。燕臺物色待新詩。誰憐舊日晴灣老。四度朝天鬢已絲。													奕世金緋荷寵榮。趨庭更有從臣名。飛騰正奮搏風勢。夙夜常懸就日誠。漢水晴波通遠夢。薊門紅樹映行旌。歸來拭目看殊擢。聞說君王識履聲。</text>
<title>彰賜亭帖中詩</title>,<text>千里燕山使節廻。橐中唯有賜金來。林丘選勝亭新創。水石爭奇眼忽開。華額更從雙鳳揭。遺阡正抱百年哀。高情孝思流芳譽。卷裡瓊詞摠俊才。						明時揚彩似祥鸞。藝苑翺翔振逸翰。衣鉢待人重得硯。文章驚世獨登壇。亭緣皇賜能開拓。扁出詞宗競聳觀。華國望尊方柄用。秪從休澣暫憑欄。																				南溪一曲遶雲林。太史新居俯碧潯。恩渥眞成丘壑計。榮途還有退休心。鶯聲每赴亭中約。松蓋偏分宅畔陰。安得相携抛世網。登臨竟日滌塵襟。</text>
<title>李大諫而立以冬至使如京。詩以贈行。尙信</title>,<text>雙輝棣萼映朝紳。曾長薇垣作諍臣。王事敢辭千里道。帝城還趁一陽辰。吟邊麗藻頻聯卷。客裏流光又見春。行到灤河應弔古。淸風二子廟重新。</text>
<title>鄭承旨和伯如京。詩以贈之。協</title>,<text>淸切銀臺夙夜賢。騰装遙指路三千。班趨魏闕生陽日。行紀燕山奉表年。到老不堪離緖苦。同廳曾荷宿心偏。帝京物色歸吟詠。卷裏珠璣又幾篇。</text>
<title>送李吏部伯胤出宰江西縣弘胄</title>,<text>夕郞銓部極淸華。二載家居衆所嗟。黃綬新除三縣宰。玄都未賞一春花。更憐風俗猶箕壤。却喜江山似永嘉。衰白送君情萬緖。離魂迢遞到天涯。</text>
<title>送尹養叔朝天 仁涵</title>,<text>十載玄都觀裏花。重鳴環珮趁朝衙。黃岡幾和蘇仙賦。遼海今浮漢使槎。帝里山河森地軸。人間離別卽天涯。分明舊日經行路。肯遣鄕愁上鬢華。</text>
<title>壽李參判蘧大夫人</title>,<text>期頤鼎養世稀見。天畀夫人獨永年。鶴算共忻方滿百。壽觴唯祝更加千。金章舞綵增新秩。緗菊垂花映綺筵。家慶君恩俱盛事。高文合與繒圖傳。</text>
<title>送崔瑩仲按察湖南</title>,<text>隣居早識九苞瑞。試院還驚五色雲。從此飛騰幾增秩。秖今去住又臨分。主恩優渥黃金帶。離恨蒼茫白日曛。一路福星南極外。治聲應許老夫聞。</text>
<title>新溪水林亭有作。奉呈工判鵝川，昌山諸令案。仰希斤正。</title>,<text>幾曲淸流繞碧山。層臺高出白雲間。登臨正値秋容晩。粧點偏憐樹葉殷。旅泊連宵勞遠夢。捷音今日競歡顔。思君延佇寧同賞。獨趁歸鴉薄暮還。</text>
<title>送舍姪 昉赴京</title>,<text>荊樹花枯痛在心。送君情緖更難任。三年哭墓松阡慘。萬里浮槎水驛深。楡寒蒼茫龍匭過。玉河迢遞雁書沈。不堪暮境腸頻斷。死別生離淚滿襟。</text>
<title>送韓參判述 赴京</title>,<text>師門挾冊憶隨肩。重稚情親五十年。南巷乍拚論舊會。金臺重復紀行篇。長途兩霽黃梅後。兩地魂銷素髮前。屈指歸期勞夢想。鴨江明月幾回圓。													衰暮元非離別日。休文一語客魂驚。洛中音信無回雁。薊北風煙隔使旌。紫極雲高瞻帝座。烏蠻夢罷杳鄕情。歸來早趁三秋後。樽酒相迎眼倍明。</text>
<title>題安和寺寺在紫霞洞</title>,<text>前朝名刹安和寺。金碧輝煌出半空。殿額遠求天子筆。洞霞深護梵王宮。流年荏苒歲頻換。寶筏蒼茫路未通。欲向空山訪遺迹。春回巖畔野花紅。</text>
<title>敬送議政李相國恒福 以陳奏使如京</title>,<text>簡命黃扉仰聖明。兵塵須仗廟謨淸。傷時幾灑千行淚。瀝血還催萬里程。指日深冤應見雪。隔年離恨若爲情。歸驂春草漁陽路。煙樹依然送使旌。</text>
<title>送一松沈相公以陳奏使如京 喜壽</title>,<text>憶昔共陪西狩駕。幾回淚灑鴨江湄。六年銅柱猶氛祲。千里金臺又別離。事繫安危須瀝血。心關去住秪生悲。恩綸佇見天王許。藉手歸來報玉墀。</text>
<title>奉送李參判以陳奏使如京 聖徵</title>,<text>文章							詞命富波瀾。妙歲奇才競改觀。紫氣忽騰幽薊遠。黑貂應敝雪霜寒。日臨周道明無外。謗似中山辨詎難。待得鴨江旋使節。南枝烏鵲倘俱安。													節義							文章共一時。朝天聯壁亦云奇。四郊多壘羞難雪。九虎當開譖易移。天子聖明應已燭。包胥庭哭可能遲。辨誣敵愾相逢日。置酒懽情脈脈知。</text>
<title>聽天沈相國予告還里久。擬作送行序文。須得其時相國懇退。大臣乞留。溫旨許歸等曲折。而尙未詳知。難於結撰。遂致遷延。每一念及。逋慢是懼。敢以近體。略抒下懷。敬呈記室。</title>,<text>彤庭辭退涕交揮。供世難堪筋力微。共惜朝中元老去。卽看林下一人歸。紫垣久仰三台峻。黃髮爭傳入十稀。待得時淸重起日。泮宮袒割更光輝。													狐裘特賜寵公行。萬口喧傳荷聖情。便向園中成日涉。長從野外效葵傾。干戈未餉歸田樂。花木頻看繞砌榮。莫怪別來勞夢想。昔年知己老門生。						一水盈盈會面難。遙瞻山斗想平安。詞華久矣推文苑。生計蕭然理藥欄。黃閣贊元曾盡瘁。朱門耐冷若無官。寒花晩節眞堪敬。須向名臣傳裏看。</text>
<title>贈金君叔度。申君敬叔盛稱叔度近日之詩宛有林塘風調。喜而賦此。諸君若各有和韻。以驚動老夫則又幸矣。</title>,<text>林塘辭世返神仙。黃閣功名已渺然。舊兆春回空草樹。諸孫星散各風煙。遺篇總向兵塵盡。逸調還從宅相傳。努力文章追正派。他年鞭弭幾周旋。</text>
<title>謹次壁上韻。奉賀主人。</title>,<text>重訪終南舊日園。朝來喜氣正盈門。高情幾度思先代。遺慶爭看屬後孫。翠壁含風枯葉響。寒溪得雨亂流喧。怱怱未展悲歡意。更待山花映酒樽。</text>
<title>送人按察湖西</title>,<text>臨岐執手意何如。日暮春風動別裾。草土纔收三載淚。澄淸親捧九重書。籌邊佇見金湯壯。問瘼須敎賦役紓。試向城樓遙北望。五雲深處卽宸居。</text>
<title>送李綏之學士降調大同馬官。次座中韻。以贈行。</title>,<text>銷魂灞水橋邊柳。閱眼玄都觀裏花。官作馬曹窮地軸。吏辭香案忽天涯。那堪旅館驚殘夢。忽憶仙班趁早衙。海曲若成荊樹會。爲言惆悵問長沙。</text>
<title>挽柳承旨拱辰</title>,<text>登名片玉藹高騫。華選銓郞望更尊。鐵嶺忽開荊棘路。銀臺偏荷聖明恩。懷章遺愛曾三輔。抱疾幽居遽九原。攬涕想君寧暝目。高堂鶴髮正消魂。</text>
<title>挽鵝溪府院君</title>,<text>韓山門閥冠吾東。稼牧文章復見公。摛藻皆成正始調。臨池宛有永和風。人間鼎軸名長在。天上星辰彩已空。丹旐翩然南下路。謾將簫挽泣無窮。													銓郞少歲托同寮。鵠立通明共早朝。經席深嚴曾迭講。湖堂休暇更相邀。幾回倚玉開靑眼。一別驂鸞上赤霄。最恨耆英辭盛會。新篇不見座中描。</text>
<title>送謝恩使李判書君美如京</title>,<text>長憶臨岐摻別裾。秪今行色復何如。城西暫把離筵酒。薊北應停使者車。秋盡玉河愁旅泊。夢回淸漢杳鄕書。九門放鑰趨朝謁。環珮丁東曙色初。													尙書官轍循南紀。攬轡淸名動海邦。忽値遠遊秋已九。共稱專對士無雙。皇恩感激趨鵷列。別意悠揚渡鴨江。誰識朝天四度客。暮年嬰疾掩寒窓。</text>
<title>將向關西。路出載寧。吟呈太守金君餘慶。憶舊傷時。情見于詞。</title>,<text>京輔行春憶昔年。郵官何幸借才賢。舟移花嶼詩相和。馬度松陰轡共聯。亂後重開東閣酒。燈前更誦北征篇。王師未報收南郡。滿目蓬蒿淚自懸。</text>
<title>送進慰使宋參判贊</title>,<text>西成歲晩罷鈞天。北極銜哀使節翩。千里征塵隨爽氣。一年春色惜離筵。城荒孤竹人何處。月滿蘆溝客惱眠。關路風光爭入眼。錦囊收拾幾新篇。</text>
<title>李判書聖徵以奏請使如京。詩以贈行。</title>,<text>宗伯名高鬢未蒼。幾回視草謁明光。文章自致靑雲上。行役重經紫塞傍。地迥金臺淹使節。夢回淸漢杳江鄕。帝城東畔三忠廟。爲我慇懃一瓣香。						爭誇簡命出恩私。遙向燕山使蓋馳。一國元良祈請日。九重神聖鑑臨時。關門紫氣經滄海。黼座紅雲拜赤墀。御水通城曾有句。紀行應和玉河詩。</text>
<title>送人按節湖南</title>,<text>祖筵纔輟都門外。使節遙臨百濟墟。千里日南經戰後。十年雲路沐恩餘。籌邊佇見鯨波靜。問瘼須令蔀屋紓。江上梅花應已發。一枝能復替雙魚。</text>
<title>送金叔度松都經歷</title>,<text>耽羅奉使曾浮海。宦跡還經塞北寒。長路敢辭窮地軸。榮途誰復記天官。東韓佇振詞垣響。西洛重彈傲吏冠。最喜兩京非遠別。親庭日夕報平安。</text>
<title>贈成佐郞晉善</title>,<text>相逢談笑便忘形。更値編摩共一廳。謾把丹鉛追故事。從來情義在遺經。羲文著象留天壤。洛建紬辭揭日星。摹取微言歸講解。煩君探索啓玄扃。													聞君嗜好在貞元。却喜論文得本原。北斗名高誰竝駕。西京響絶獨窮源。齊梁纖麗謾摛藻。藉湜追奔寧望藩。力障狂瀾談笑裏。聖眞千古道長存。						溪茶山茗政紛紜。來自吳門與越天。團鳳久聞矜關閱。小龍誰敢鬪淸姸。東方蓓蕾今新見。北客携提忽遠傳。此日寄君還一語。風生兩腋試登仙。</text>
<title>題映碧亭。要和月汀相公。鵝溪</title>,<text>南浦三年臥瘴雲。此來還似脫籠樊。白沙芳草金華島。古木滄波刺史軒。賈客夜歸煙水艇。漁翁春醉杏花村。只今野性同魚鳥。無意鞭羸入國門。																				露梁西畔舊軒楹。俯壓雲沙十里平。水過蒼梧無急浪。山當高寺最多情。銀梭亂擲游魚戲。金柱橫拖落照明。誰識江湖憂更緊。鏡中華髮日添莖。						向來無日不憑欄。坐閱炎涼興未闌。高寺雨聲秋後聽。西湖煙樹畫中看。少年每被君恩繫。白首還從野老閑。共說上游多勝槪。有誰相較此江山。						次鵝溪韻													幽居遙隔華山雲。無意勞生更入樊。鷗鷺幾群開活畫。汀洲長夏駐高軒。每吟綠浪紅蕖句。却憶晴沙翠竹村。擺脫俗氛應有日。舟行擬扣逐江門。																				王孫別業煥彫楹。一道澄江望裏平。野老未闌爭席意。漁歌偏解濯纓情。雲開浦口山如洗。鷗戲沙頭眼倍明。已接眞仙遊汗漫。靈芝莫問長新莖。						靑錦湍流遶畫欄。登臨斗覺俗情闌。忽驚歲月愁中過。只許江湖夢里看。稼牧淸篇傳絶響。煙霞暮境想長閑。何方繫纜沙汀晩。共賞秋來雨後山。</text>
<title>挽海川君崔有源</title>,<text>賢科傳業洊恩榮。十載飛騰到正卿。麟閣疇勳紆聖眷。烏臺秉憲振英聲。新阡忽抱一生恨。短造中摧九萬程。惆悵老夫曾世分。不堪流涕送丹旌。</text>
<title>送金叔度出知延安</title>,<text>長憶家兄昔宦游。慈闈隨任在延州。恩從松嶽許頻覲。驩動萊衣無復愁。閱世幾揮孤露涕。送君遙指碧瀾陬。雙旌五馬生平願。正喜親庭甘旨優。						館宇城中僻一隅。憑欄無計瞰名區。匠心獨苦雙旌日。望眼俄臨十里湖。粉壁聳觀詞翰遍。黃扉歸作廟廊需。丘原不盡桐鄕慕。遺跡空驚歲月徂。木府平遠堂梧陰相公所創</text>
<title>敬次熊天使漢江泛舟韻</title>,<text>移船鏡裏澹忘廻。陪席慙非馬與枚。玉節迥臨沙鳥渚。瓊詞長播國風才。山疑滕閣簾宜捲。江比潯陽潮却來。更問三韓方丈路。曠懷偏向海天開。天使問三山所在故云</text>
<title>又次熊天使楊花渡韻</title>,<text>纔從漢曲泝晴流。又向楊花廁貴遊。談笑幸同今日會。萍蓬眞覺此身浮。樽前度鳥如迎節。天外斜陽漸隱洲。惆悵星槎催返棹。仙蹤長記過蠶頭。</text>
<title>金叔度學士降調高山馬官。次其奉使耽羅時詩韻以贈行。</title>,<text>曾上挐峯最上頭。行旌歷盡洞天幽。一年解手空飛夢。千里歸程又別愁。南海壯遊餘藻翰。北關羈宦任沈浮。何當共脫紅塵累。物外還同不繫舟。						九十春光已向殘。▦簾寂寂客憑欄。鶯花佳節空傷別。風露淸晨尙怯寒。日下長亭窮地軸。天涯明月望雲端。人間聚散渾閑事。秪是名場道路難。													送別臨岐強自寬。羞同兒女涕汎瀾。瓊枝每想風前樹。苦節猶疑柱後冠。暫滯馬曹名下士。獨携霜劍匣中寒。曾聞嶺嶠炎涼異。努力須加客裏飧。						禁直曾趨白玉堂。一官流落極遐荒。客邊黃卷堪相對。脚底靑雲未要忙。地近塞垣頻見雪。月明郵館靜焚香。窮途閱盡安吾分。須信行藏在彼蒼。						一出春明隔禁鍾。憶曾環珮接夔龍。驛亭麗藻愁中綴。山館閑花雨後濃。客夢懸知還到洛。家書應復數開封。謫來香案當年吏。矯首祥雲第幾重。						閑拈詩筆岸綸巾。編得珠璣未是貧。官事無多門自掩。機心已盡鳥還馴。更深靜對天邊月。花發如逢夢裏人。總爲高堂雙鶴髮。白雲飛處恨長新。						迢遞風煙接塞長。心旌渺渺樹蒼蒼。不辭綠鬢凋關路。每向紅雲望建章。視草曾飛揮翰手。握蘭誰賞滿懷香。瑤華他日收行錄。詩法應看續一王。																				烏紗							白髮軟紅塵。長向雲林愧隱淪。不耐艱危空送日。自憐江海未歸人。驚心又作頻年別。開徑誰堪二仲隣。洛下他時如問我。水亭深處玩遊鱗。</text>
<title>奉呈習齋直廬</title>,<text>籍甚才名四十年。風塵傲吏竟誰憐。閉門日月羲皇上。驚世詞華正始前。雙闕迥臨玄武仗。五湖遙映白鷗天。寒宵咫尺空相憶。愁對靑燈耿未眠。													次韻															習齋																			披霧初歡記昔年。升沈末路獨相憐。官聯禁籞裾堪曳。榻設華堂席幾前。欲借餘音酬白雪。難將片石補靑天。重城不隔滄浪夢。暫伴沙鷗得意眂。山谷詩禁直夢滄浪。來詩有五湖白鷗之語。故篇末及之。</text>
<title>次箭串韻</title>,<text>東郊環拱五雲居。此日登臨恨有餘。離亂經年堪涕淚。繁華過眼摠丘墟。何當南紀全銷祲。長憶西巡共侍與。欲去更留歸馬地。白鷗飛盡暮江虛。</text>
<title>挽朴參判應福</title>,<text>遺直先朝憶諍臣。傳家還有廟廊珍。亞卿班秩曾聯棣。長者襟懷更任眞。亂後遐陲同扈駕。峽中幽問獨沾巾。靈輀返葬從他路。惆悵難爲執紼人。</text>
<title>挽嵩陽府院君金履元</title>,<text>憐笛終南最可哀。新居寂寞碧山隈。曾聞旌節按箕壤。更見風稜在柏臺。麟閣共欣躋九命。鵬程行復近三台。傷心一疾成千古。素旐還從明發催。</text>
<title>送李水曹子敏以湖西試官赴淸風郡</title>,<text>皇華儐從揀雄文。才子于今已屬君。詩似日南珠迸淚。人如冀北馬空群。夕郞會見飛騰遠。主試爭看藻鑑分。暫別又驚秋色晩。相思時復賦停雲。													百年							文藻謾爭工。容老名聲擅大東。後裔更看騰學海。新篇却喜有家風。鳳毛五彩人爭覩。鵬翼層霄路正通。自笑曾叨鴻匠派。汗顔衣鉢已成翁。													東南名郡有高樓。物外風光似十洲。碧水丹丘堪駐節。白雲紅葉正逢秋。詩裁仙境多奇氣。夢到萱闈結遠愁。想得歸來重會日。錦囊珠玉爛盈眸。</text>
<title>送申君敬叔奉使如京</title>,<text>燕臺共度一年光。屈指今經十五霜。却喜東皐同使价。幾從西邁倒心腸。飛騰峻秩已霄漢。樗散餘生空老蒼。又送君行情萬緖。薊門迢遞塞天長。						浮槎遼海再朝燕。宗伯文章筆似椽。帝里繁華尋舊跡。驛程霜雪換新年。鄕關夢罷金臺月。閶闔香飄玉座煙。聞說蘇杭更淸絶。壯遊無路向南天。</text>
<title>奉謝月汀相公寄惠新曆李安訥</title>,<text>山斗三韓仰鉅公。一時桃李品題中。駑才獨恨龍門隔。魚信還憑鳳曆通。應念武陵無甲子。故敎燕谷識春風。明珠靑玉終難報。南極星光繞紫宮						次李君 安訥 韻						問訊城西托遠公。音書忽到寂寥中。纔經攀柏心猶苦。未待開椷意已通。麗藻如今驚逸響。玉山何日對春風。憑君報道論文地。不是江樓卽梵宮。						盛歲長途喜見公。相逢氣槪笑談中。詞追靈鳥傳三昧。帖學來禽寫幾通。每憶珮聲趨北闕。漸看梅萼映東風。蒼苔尙記經行路。擬訪山前數畝宮。</text>
<title>挽李僉知壽俊</title>,<text>燕山苦待使車旋。幽問還從西海傳。關路遽成生死別。命途誰執短長權。貂班寂寞夢中宦。旅櫬蒼茫江上阡。題罷君家父子挽。老夫衰淚正雙懸。</text>
<title>奉送申拙齋湜 出按關東</title>,<text>湖西攬轡官纔滿。又向關東建使旌。正喜臨觀多絶境。自憐衰朽縛塵纓。峯環萬瀑山皆玉。路傍重溟沙盡鳴。巖畔更尋千古字。丹書猶記述郞行。</text>
<title>次權相公舊宅壁上韻。贈別權仲明出牧安州。</title>,<text>淸秋伏枕阻南園。又送雙鳧出郭門。連壁聳看昭代彦。名家爭說翼平孫。祖筵離恨催人老。關路長風卷地喧。循吏政成催再入。黃封應灎玉堂尊。</text>
<title>送王按察還朝</title>,<text>天台淑氣挺豪英。丹穴從來五彩精。受律已看鯨浪靜。歸程正値野花明。東藩山水經行日。北闕煙雲夢想情。惆悵無緣攀六旆。臨岐脈脈只心傾。						攖寧邃學早傳家。通籍雙飛更祿筆。帝念三韓方授節。塵淸四路忽廻槎。懸知行色臨關迥。不耐離情擧國嗟。聞道長編新史在。可能留與外藩誇。</text>
<title>奉呈退村主人令座</title>,<text>憶曾聯袂向幽燕。荏苒流光十四年。聚散如雲人已老。悲懽若夢淚雙懸。兵塵乍息炎南祲。尊酒重開漢北天。秋色似憐初度日。滿山紅葉映華筵。</text>
<title>送李子敏出知潭陽府</title>,<text>遙從嶺嶠旋行旆。又向湖南把一麾。報答春暉須此日。飛騰霄漢在他時。平反剩見慈顔笑。珍膳兼將彩服嬉。孤露餘生風樹恨。白頭空復寄深悲。						手持班管競超乘。才子馳聲屬代興。詩壘張皇期立幟。詞垣衣鉢似傳燈。橐鞬盛事追先緖。撫字芳名著夙稱。循吏還從文苑出。由來雙美幾人能。						一時鄰境宰南州。竝駕江皐倚寺樓。談笑兩賢拚勝會。風流千載記淸遊。篇章迭出驚人語。水石還憐與目謀。名刹依然芳躅在。追尋應復弔前修。</text>
<title>挽平安尹都事妻 都事卽家姪暘</title>,<text>夫君佐幕來箕壤。離亂相隨有遠行。每憶城西曾告別。那知關外遽捐生。靑年短造閨中恨。素旐長途雪裡程。膝下稚兒方纍纍。傷心冥漠若爲情。</text>
<title>挽慶林府院君金命元</title>,<text>三世傳家摠壯元。探花獨自謁君門。文章早擅玉堂手。韜略傍通武庫言。油幕幾經征戰急。黃扉長記事功存。居然一疾千秋別。執紼那堪淚眼昏。</text>
<title>次韻却寄槐安使君黃堂</title>,<text>遙望停雲劍水間。芳椷一到已春殘。落花飛絮摠如夢。問舍求田猶作官。黃綬佇聞治郡最。素琴長擬待君彈。相思瓊樹杳千里。倘寄銀鉤數字看。</text>
<title>挽吳直長世賢</title>,<text>蘊璞懷才秪自奇。郞潛半世一官遲。却傷離亂歸田後。更抱沈痾到老時。漢北舊遊空入夢。海西幽問已騰悲。人間八十還餘慶。雙鳳爭看侍玉墀。</text>
<title>挽具二相 思孟</title>,<text>憶昔登名戊午年。契深僚宷共聯翩。孤蹤謾托靑冥裡。一笑相逢素髮前。觀化遽看埋玉樹。傷心何忍斷琴絃。悠悠末路無知己。簫挽聲中淚似泉。</text>
<title>挽靑蓮李判書後白夫人</title>,<text>藉甚名卿李判書。夫人相敬孟光如。未亡長抱鏡鸞恨。九死還傷兵火餘。八袠今朝捐珮玦。諸孫他日繼簪裾。丹旌曉月坡山路。寂寞遺阡接舊墟。</text>
<title>次湖陰北寬亭韻。寄家姪 昉。昉 時任鐵原府使。</title>,<text>名都昔日乍經過。遺迹空驚歲月多。競騖雄心圖割據。終敎眞主啓邦家。山河寂寞舟移壑。宮苑荒涼燕作窠。僭竊乘時寧足道。秪今垂戒在前車。						阿咸出宰名山水。對境揮毫一着功。宦路不愁仍蹇滯。詞壇還復作豪雄。梅花引興同何遜。丹鼎求仙謝葛洪。更有歌聲騰五袴。璽書行見下關東。						地迥那堪宋玉悲。亭荒孤石草離離。懸崖松老多奇態。絶頂碑殘認古基。水到波心明鏡淨。峯環天外亂雲移。重遊有約還虛負。濟勝無緣嘆我衰。						亂後孤懷不自寬。從君無路縱奇觀。潭停幾曲波如練。瀑掛三層玉瀉盤。絶境神馳空有夢。幽居計拙敢求安。驚心銅柱猶氛祲。投老傷時淚未乾。</text>
<title>挽沈政丞守慶</title>,<text>氷玉襟期晩更淸。都人加額鄙夫驚。黃扉紫閣經綸日。綠野靑山引退情。髮短未酬憂世志。時危益切戀君誠。居然一疾成千古。留取當年謝傅名。						科甲朝家重壯元。飭躬淸白上靑雲。文章瀛館傾群彦。夢卜巖廊荷聖君。直道百年寧徇俗。遐齡八十竟辭氛。平生不淺依歸志。執紼那堪五內焚。</text>
<title>送中原人還朝</title>,<text>歸心只在贛江雲。旅舍爐香月下焚。望裏鄕關頻入夢。吟餘咳唾總成文。如今賓館多同調。從古書生亦在軍。異地相逢還惜別。天涯遙指斷鴻群。						南邊久作黃花戍。此日那期見止戈。檄手曾聞隨幕府。詩名還喜過羊何。嚴裝暫向三韓駐。壯志頻將一劍磨。目斷離亭相送罷。夢隨旌旆渡遼河。</text>
<title>次東皐寄贈韻</title>,<text>柴門來訪大江邊。不比山陰興盡船。逸調爭看追白雪。斜暉漸覺下蒼煙。淸波繞座少塵事。華髮傷時俱暮年。春盡花飛還背面。幾時相對更忻然。																				相思祗在暮江邊。一笑何緣共酒船。不耐傷心經喪亂。可堪分手各風煙。棲鸞鎩翮嗟時態。聯袂朝京憶往年。善保千金須世用。文章端可勒燕然。</text>
<title>閑中偶吟</title>,<text>一道長江幾點山。漁歌忽斷杳冥間。舟撑綠浪獨歸穩。人與白鷗相對閑。漸覺流年逢鬢改。詎容他日宦情慳。曾聞雪谷亭基近。未訪遺蹤秪汗顔。</text>
<title>奉呈宋士誨出宰木川</title>,<text>一縣依山如斗大。懷章何處展才華。秪應宓子彈琴日。兼賞河陽幾樹花。黃綬尙淹仙令舃。伏龜時訪習池家。隣翁白髮愁相送。詩社無人謾自嗟。</text>
<title>挽李大諫海壽</title>,<text>心期氷玉瑩無瑕。更喜文章擅一家。瀛館貯才須杞梓。雲霄展步極淸華。瑤琴自有知音賞。木稼那堪擧國嗟。白髮故人猶未死。都門執紼淚橫斜。						桐業從來仰上公。傳家爭道有遺風。淸文動玉波瀾瀾。雅望傾朝步武通。半世榮途嗟似夢。百年公論恐成空。他時事行歸靑史。秉筆何人究始終。</text>
<title>次苔軒韻。贈義圓上人。</title>,<text>曹溪							流水怳仙山。石磴煙蘿次第攀。亂後試尋諸佛日。卷中猶對故人顔。淸詩驚世應長在。義魄歸天更不還。露盥薔薇吟幾遍。傷心空復倚松關。</text>
<title>次梅溪鄭惟愼韻</title>,<text>一疾經年久怯寒。人間況復路行難。自憐供世無長策。誰信匡君有寸丹。暮景偏從愁裡過。幽居更向夢中看。瑤華起我空三嘆。拂盡塵埃獨整冠。						新正寄問趁初暄。伐木交情夙所敦。勝景撩人詩迭唱。舊遊如夢迹猶存。氷灘漸咽風前響。梅蕊纔回雪後魂。朋伴凋零歡意謝。悽然那復對淸尊。</text>
<title>次學士樓韻</title>,<text>危途歷盡石稜稜。林外高樓客裡憑。風物謾催千古淚。官銜空愧一條氷。黃紬幾想揮毫手。白髮難尋繫日繩。欲寫羈愁知有處。四山如玉水如綾。						坐來方丈暮雲收。山翠嵐光映一樓。陳迹十年渾似夢。雕欄五月爽生秋。詞仙秀句追黃鶴。使者嚴程向碧油。滿地兵塵無處避。層霄安得控蒼虯。</text>
<title>挽張判書雲翼</title>,<text>壯元文彩冠群英。幾被殊恩荷聖明。白簡抗章曾鶚立。靑霄發軔展鵬程。霜凋九畹蘭先瘁。笛奏孤城淚自傾。四十光陰渾一夢。漢濱悽斷挽歌聲。</text>
<title>寄石陽正行榻吟几</title>,<text>王孫飄泊戰塵前。嶺外移家秪自憐。嗣響琅玕與可後。追蹤翰墨永和年。滄溟水月吟哦裏。紫禁煙花夢想邊。珍重別來無限意。好音須托早鴻傳。</text>
<title>挽權舍人 昕</title>,<text>海東華胄翼平孫。片玉雙輝弟及昆。南使乍拚荊樹會。北歸俄弔岱宗魂。忽如六翮靑霄墮。却向遺阡素旐翻。短造空憐芳躅在。從臣曾被九重恩。</text>
<title>次鵝溪韻。贈上人。</title>,<text>罨畫光中獨倚欄。紅塵不到宦情闌。雲連岳色天邊盡。江送潮聲座裡看。幾向汀洲回短棹。想從鷗鷺博長閑。還驚麗藻留僧卷。招隱無勞詠小山。</text>
<title>挽洪監司仁憲</title>,<text>棠棣聯華總席珍。靑雲步武近星辰。爭看秉憲霜臺彦。更道談經玉署臣。按節峻階曾二品。傷心永訣屬三春。翩然丹旐楊州路。八十浮生已隔晨。</text>
<title>題中原人扇頭詩</title>,<text>開襟試向朔風寒。愁緖羈懷苦未寬。煙火連村曾樂業。亂離經歲孰求端。天廻漢北瞻依遠。山擁遼東道路難。銅柱何時氛祲淨。蒼生俱得一枝安。</text>
<title>送人朝天</title>,<text>南中解緩緣多病。北極銜綸趁一陽。露冕正當鯨海晏。行旌遙指塞天長。千官珮合彤庭裡。五夜雲開黼座傍。遙想鴨綠回棹後。故園梅藻待傾觴。</text>
<title>挽河原君</title>,<text>官高九命早封君。嗣濮承家屬最尊。關外共陪千里駕。天涯奄盡百年魂。愁連宰樹遺阡迥。痛結楓宸異數繁。慘惔靈輀離亂後。不堪風雪暗川原。</text>
<title>送朴參判以進賀使如京</title>,<text>一夕前星天上耀。歡聲遙集帝城春。關西積雪騰裝日。燕北祥雲奉表辰。飛夢幾隨揄塞迥。離愁空對柳條新。歸來早趁黃梅雨。樽酒重開語苦辛。</text>
<title>挽禹僉知弼成</title>,<text>憶曾請業先知縣。少日看君若弟兄。屈指從遊經幾載。通家分誼出深情。年高異數陞三品。夢覺浮生忽九京。丹旐翩然果州路。傷心死別淚沾纓。</text>
<title>贈李志范壽俊</title>,<text>漢水流澌短日寒。沙頭邂逅駐征鞍。離延尙欠詩篇贈。華髮那堪世路難。解緩共嗟循吏去。知音願借素琴彈。從今莫厭頻來往。歲暮心懷賴子寬。</text>
<title>步韻。奉贈崔東皐赴京之行。</title>,<text>元陰舊歲只些兒。絶塞相逢又別離。妖祲尙纏炎海微。援兵更要浙江師。調延三載豈天意。誠徹重關自我爲。握手想君心裡事。晨征宵邁亦嫌遲。						百戰誰堪作健兒。逢君攬涕話流離。已知地軸無安處。更見天朝宿重師。千里輕裝眞壯矣。三年長笛欲何爲。新正勇踏燕山去。瀝血明庭猶末遲。</text>
<title>歸途疊前韻。錄呈東皐。</title>,<text>輕肥輸與五陵兒。杜老平生足別離。殘臘堪驚旅枕。扁舟無處伴漁師。愁聞銅柱煙塵在。謾向遼城往返爲。傳道國書還有阻。想君臨發少遲遲。						高名驚世自髫兒。倚玉那堪合又離。軒冕於吾眞外物。文章憐汝欲相師。風塵滿眼嗟何往。衰白催人問孰爲。却喜籲天憑健筆。東來兵馬未應遲。</text>
<title>自楊花渡泛舟。直下陽川。贈知縣。</title>,<text>絶境巴陵容易到。怳然身在洞庭間。微明極浦一輪月。積翠浮空千疊山。尊酒却逢靑眼舊。漁簑留與白鷗閑。他年倘遂菟裘計。短棹扁舟任往還。</text>
<title>送人出按關西</title>,<text>關西							舊說繁華地。憶看當年淚自懸。玉輦又辭箕甸月。兵鋒深入浿江煙。回鑾實荷神明力。按節還憑宰輔賢。鎖鑰長城俱重寄。祝公加意撫顚連。</text>
<title>送冬至使趙僉樞如京 存性</title>,<text>遼左相逢憶昔年。西郊分手又朝天。萍蹤聚散頻傷別。塵榻棲遲謾守玄。應過雄關騰紫氣。還從長至拜祥煙。太平文物重瞻後。歸路奉光綠漸姸。</text>
<title>送金僉知尙容 赴京</title>,<text>林塘文彩尙依然。趾美今看宅相賢。鵬翼搏風程九萬。龍函趨陛路三千。燕臺旅夢淸秋後。漢水歸心白日邊。老我傷心兼愴別。邇來唯有淚雙懸。</text>
<title>敬次朴思菴韻。贈高陽太守黃君晦之。</title>,<text>官居僻在白雲隈。茆棟平臨紫翠堆。別塢留奉花掩映。雙池夾鏡水飛來。新詩幾咏鳴琴興。片玉爭誇射策才。傲吏猶堪治第一。傍人休更數丞哉。</text>
<title>次淸心樓韻</title>,<text>危欄直壓白雲端。徙倚還慙塵土顔。汀樹欲飛霜後葉。螺鬟誰綰盡中山。三秋雁影長天末。一曲菱歌暮靄間。更向沙鷗尋舊約。鈞船東下幾時閑。						鄕心遙寄水雲端。謾向東華學強顔。一宦奔馳生白髮。百年歸去有靑山。天高鳥度蒼茫裏。地迥神遊霄漢間。坐到三更仍不寐。江樓此日且渝閑。</text>
<title>題尹政丞耆英契會屏</title>,<text>香山洛社風流會。才乏揄揚面發慙。指點丹靑還有幾。依俙衰白共成三。恩深宮醞尊中灎。光動台躔座上參。更續盛筵眞不分。倂留遺迹後人譚。</text>
<title>送人以聖節使如京</title>,<text>觀風旌節曾三道。又奉芝函向帝京。八月虹光寰宇慶。一年行色別離情。關河歷歷重經眼。驛路迢杳去程。更憶憐才濟涸轍。秪今高義動留名。</text>
<title>挽李僉知 光俊</title>,<text>君門射策早觀賓。入邑人稱漢吏循。嶺嶠相逢官事日。笑談還幸夙心親。長思按節神仙界。更喜居閑寂寞濱。幽問遠從南紀到。却憑簫挽淚沾巾。</text>
<title>送宋僉樞民止。以管押使如京。</title>,<text>頤菴已矣閟精靈。長向吾君想典刑。數馬忽登燕薊道。銷魂空憶短長亭。雲開紅旭瞻雙闕。夢罷爲蠻閱幾蓂。待得歸來春已動。相逢一笑眼俱靑。</text>
<title>挽鄭松江</title>,<text>片玉名高五色雲。淸標苦節謝塵棼。人間險路經行遍。天上中台輔理勤。晩際時危期盡瘁。不堪生別永相分。交遊意氣絃長絶。西望靈輀淚靈自紛。</text>
<title>挽安昌國</title>,<text>己卯名賢安太常。多君再世襲餘芳。鶉江樂志襟期遠。竹墅居閑日月長。歲暮一官俄解紱。時危萬事摠亡羊。傳家只有髫兒在。憶著平生涕自滂。						南來已値兵塵後。猶擬歸程一訪君。靜掃林居幾相待。忽傳幽問不堪聞。榮途發軔纔黃綬。眞宅歸魂杳白雲。潛德揄揚空屬筆。旅遊經歲廢摛文。</text>
<title>送別駕陶老大人平倭還朝</title>,<text>簡命新移右北平。重臨東土慰群情。頻年戎幕紆籌策。一夕兵塵便廓淸。遺惠長存今日戀。嚴裝爭覩去時輕。秋風落葉龍灣路。不耐傷心送旆旌。						蜂屯小醜久憑陵。三路齊驅碧海澄。勝算似從圯上授。神謀還自幕中能。長沙盛業今重見。彭澤高風尙可徵。獻凱不堪催別恨。留名空復記淸水。						趨塵憶自渡江年。每挹丰儀儼似仙。蘭室笑談重剩馥。藩邦喪亂荷深憐。虜氛已向鯨波掃。心旆還從鶴野翩。惆悵飆輪攀不駐。壤䖝黃鵠本相懸。</text>
<title>送趙正郞緯韓 以行臺如京</title>,<text>嗟君獨好長溪叟。服膺不在知己後。長溪贈君有篇什。十襲寶玩猶瓊玖。永念長溪仍及我。曾於暇日求敝帚。千里瀕行更有請。奈此衰落言無取。君今壯遊副夙願。獻見天朝遙結綬。山川色飛迓繡衣。茱菊煌煌摘在手。秋風馬蹄不動塵。天門路指重關口。遼城鶴去柱空在。駐蹕人歸山號首。三叉河上雁少飛。紫寒寂寞無楊柳。廣寧城北箕子井。想見行宮此中有。耶律遺基已荒廢。木葉山低若培摟。前屯草沒忠壯墓。洹背報國心不負。山海雄關限夾夏。魏公精靈今在否。射虎遺蹤右北平。飛將長思作太守。灤河岸上瞻古廟。孤竹淸風人不朽。薊門煙樹幾千重。橋傳祿兒流餘醜。通州舸艦蔽潞河。樓觀雲霄詩亦偶。朝陽門外換征衣。五鳳樓前謁聖后。太平煙月金臺畔。閱眼分明文物藪。弔古猶餘信國恨。排悶肯醉燕市酒。行行上國觀覽富。忽覺胸中雲夢九。文章曾學太史公。浮遊似向沅湘走。歸來見識長幾倍。況有新詩更淸瀏。刮目應驚經歲別。愧我筆硯凝塵久。緘辭遠寄君莫訝。平日賞君呼少友。</text>
<title>金學士叔度解官來。絶意彈冠。今忽除鏡城別駕。將遠赴北關。有惜其去者。詩以贈之。</title>,<text>蒲溪							學士官已休。今日胡然歌遠遊。城西北猶相思。分手奈此生別愁。生別迢迢幾千里。嶺隔摩雲夐且幽。辭情慘惻動親友。將向營門作貳守。營門高闢蓮花幕。秋風葉脫邊關柳。百年塞上樂昇平。挑怨釁起奴才手。時危誰遣君赴北。平生不解平戎策。孤城如斗人似玉。緩急何憑眞可惜。重闈繫望想無恙。眠食天涯更努力。</text>
<title>送睦僉樞以賀至使如京</title>,<text>潞河晴波綠堪染。泛河官舫紛星點。朝陽門外換征衫。皇極門前陳鳳函。燕京宮闕九天上。一代昇平還有象。東韓遙憶親舊酒。南極更祝岡陵壽。金臺主人倘在否。市上悲歌果誰某。行期須趁一陽辰。留滯又閱明年春。朝天共喜尋故迹。縱觀帝里思今昔。灤河西畔孤竹祠。二子淸風千古師。經過北平近沙磧。飛將空留射虎石。遼陽城北華表柱。化鶴遺蹤傳自古。歸來壯觀長幾倍。鉛槧將探文物海。送君此行望行塵。衰翁八十空傷神。</text>
<title>遊延安南大池</title>,<text>君不見黃冠道士飄然臨四明。鑑湖勑賜千頃靑玻瓈。又不見謫仙又向人間謫夜郞。郞官湖上落筆成虹霓。何如今日吾輩南池遊。芙蓉萬朶中間一葉舟。淸香裛裛來八袂。一杯相屬落日已在天西陬。三峯雲末影醮半陂南。長安回首不覺還生愁。中流遙見聚遠樓。層欄複道隱映空中浮。當時作記喧宇宙。牧老精靈如今能在不感慨。弔古兀兀不成醉。千古萬古英雄空鳥過。扣舷長嘯萬里長風來以和。悲歌激烈撼却淵中鼉。古人衮衮逝矣今人老。眼前悲歡榮辱是非得失俱草草。晝寒亭上風露暮更寒。湖光瀲灎淡粧濃抹如新掃。明朝衙館寂寂人不見。恍然海客一遊蓬萊島。</text>
<title>宣祖大王樂章</title>,<text>嗟我聖后。重光璿系。滌謬無餘。上報先世。島夷憑陵。敢煽凶禍。懇奏皇朝。天兵東下。亦有流言。引寇內侵。快賜昭雪。帝鑑誠心。轉危爲安。邦域載淸。樂成金石。盛德難名。</text>
<title>次統軍亭韻</title>,<text>登眺慙非曠士情。千年此地擅雄名。天低極浦三江闊。亭壓層空列岫平。直北已聞刀斗靜。征西無復羽書驚。預愁匹馬遼河路。回首鄕關白髮明。</text>
<title>次聚勝亭韻</title>,<text>萬里歸心滯一陲。戍樓殘角遠微微。山光四顧生晴靄。水勢三分盪夕暉。楡塞不敎胡馬過。桃花剛遒鱖魚肥。薊門迢遞金臺迥。消息應憑白雁飛。											徙倚闌干對夕曛。客心鄕思政紛紛。書回舊國連荊樹。雁引新愁渺塞雲。鞍馬長途方獨往。光陰一歲已平分。時淸更見邊民樂。玉帳將軍不用勳。					水闊橫分地。山圍古塞原。別離驚歲月。行止任乾坤。旅夢遙連夜。長吟幾斷魂。林鴉歸已盡。獨立到黃昏。</text>
<title>次贈行韻</title>,<text>江上風煙通碣石。天涯節序送鞦韆。十年燈火風中轉。萬事悲懽夢裏遷。浪跡更從郵館過。酒筵無復客心顚。自憐此去三千里。空詠詩人曷月旋。					粉堞周遭枕水堧。銷沈往事更茫然。山河極目三分界。民物涵恩二百年。大府莫言關塞險。神功終是聖明甄。邊塵不起波瀾靜。烽火平安夜夜傳。					又					寵辱辭榮日。江湖戀主情。功名眞外物。鴻鵠本遐征。脫灑輕千駟。行藏視兩生。何當追謝傳。一上水心亭。					又					山河形勝說幽燕。更喜狼煙靜左賢。劍客悲歌驚一市。酒人豪氣已千年。新秋旅夢烏蠻裏。故國歸心素髮前。且向滄江愁積雨。郵亭算罷却茫然。</text>
<title>十一日渡鴨綠江</title>,<text>芝函千里向幷州。滯雨邊城更少留。強半一年愁旅食。平生三度作玆遊。文如敝帚誰堪賞。髮帶淸霜已覺秋。傳語舟人休緩棹。遼山無限入吟眸。</text>
<title>次客館韻。遙寄張萬里二首。</title>,<text>憶向樽前醉。疑從夢裏過。空明一湖水。弦誦幾人家。樹影當窓見。山光入戶多。離懷不可耐。況復惜年華。					問訊宣城守。長懷昨日過。三年悵分手。一笑抵還家。東閣雨聲晩。燕山客夢多。欲知離別苦。雙鬢已添華。</text>
<title>紀行</title>,<text>愁霖莫道漲江波。畫舫還如一葦過。白髮轉深鄕國戀。靑山偏傍塞天多。誰憐匹馬經遼野。且把征衫問越羅。帝里紅雲遙入望。佇聞韶濩廣庭歌。</text>
<title>鳳凰山</title>,<text>征車又過鳳凰山。回首煙雲縹緲間。天外數峯誰得似。鏡臺粧罷美人鬟。</text>
<title>分水嶺</title>,<text>分水嶺頭分二水。奔流晝夜正潺湲。東溪渡盡又西澗。借問今行幾日還。</text>
<title>溪上有作</title>,<text>坐待瑤空暑氣收。更深風露滿汀洲。傷心分水溪邊月。偏照羈人一片愁。					此夜峯頭月滿規。故園芳草寄相思。秪應架子臺前水。長路年年管別離。					六月長程毒熱時。燕臺行色渺天涯。金莖玉露無人問。何日涼生碧樹枝。</text>
<title>連山關</title>,<text>數曲溪流漾碧波。寂寥村落半煙蘿。靑山不語成今古。會見關門紫氣過。</text>
<title>高嶺</title>,<text>客裏光陰見二毛。關心長路敢辭勞。山頭覽盡羣峯小。遼塞西來此最高。</text>
<title>靑石嶺新出硯石</title>,<text>漫山山骨色渾靑。玉質眞同歙硯形。巧琢憑誰作新樣。晴窓端合注玄經。</text>
<title>感舊</title>,<text>昔年燕薊遠銜綸。曾共名流謁帝宸。灌老詞華時盡羨。謫仙才調世無倫。西風忽送隣人笛。宿草頻驚宰樹春。白首更從遼野過。怳然歸鶴獨傷神。</text>
<title>襄平城</title>,<text>公孫恃險謾憑城。典午兵來一鼓平。廢壘如今無處問。塞天斜日亂雲生。</text>
<title>駐驆山</title>,<text>東來旌旆蔽天紅。萬乘猶思一將功。曾向山椒留玉輦。至今遺迹夕陽中。</text>
<title>逄萌</title>,<text>眼見三綱已永淪。扁舟遼海獨藏珍。如何息馬求賢日。只問羊裘一故人。</text>
<title>管寧</title>,<text>脫迹兵塵到海東。洛陽回首市朝空。高風一榻西山蕨。肯向黃初作上公。</text>
<title>懷遠館有作。書贈何文翰。號玉林</title>,<text>遼陽城外駐行旌。萬斛羈愁對月明。聞說前途成巨浸。不知何日過高平。</text>
<title>奉贈劉以安名世範</title>,<text>千里名駒出漢家。後孫如玉更無瑕。相逢遼左還成別。回首丰姿隔暮霞。					聞說尊椿宦學宮。過庭詩禮有家風。他年發軔榮途日。更泝淵源續賀公。</text>
<title>奉贈汪乂吾名東泗</title>,<text>端明邃學本遺經。此日逢君想典刑。惆悵城南分手後。首山芳草幾回靑。</text>
<title>奉贈陶若水行軒</title>,<text>十日遼陽鬢欲華。懶從墻外聽琵琶。閑愁滿眼無人問。看到歸鴉閃暮霞。					紫陌爭馳七寶車。五陵年少鬪豪奢。誰知獻賦長楊客。草罷玄經獨臥家。					鮑老空勞舞袖長。今朝羞對美人粧。新詩讀罷芬牙頰。十襲猶聞篋裏香。					彭澤高名詎有窮。遺阡宰樹想蔥蔥。憑君更問潯陽曲。此去雲山隔幾重。											明日征驂傍塞雲。三叉水色越羅裙。何當握手桃花洞。坐對千峯看夕曛。					詞華墨妙兩翩翩。逆旅相逢坐馬韉。他日思君渺南國。幾回飛夢海雲邊。											右次西郊卽事之韻										大海雄文廻紫瀾。齊盟狎主有新安。平生空抱執鞭願。悵望南雲不可攀。					江夏天仙降海漘。曾將言語幾趨塵。今行謾欲通名字。紫府深嚴未有因。</text>
<title>贈謝夢禎</title>,<text>玉樹曾聞出謝家。名駒今日更堪誇。塵編自可三冬足。莫把棋枰度歲華。</text>
<title>謹次沈少林韻。奉呈楊備禦節下。名紹先。楊忠壯公照族姪。時爲西平堡備禦。西平卽沙嶺也。</title>,<text>關西淸白世相傳。翩翩更有佳公子。明時鴻雁齊奮翼。六韜雙鞬期盡瘁。平生誓掃漠南庭。衛霍曾聞炳前史。奇謀直欲請長纓。不用緘封在骨髓。一劍橫行敵萬人。長風破浪輕千里。朝京正從玉帳過。挾纊爭覩三軍喜。不見君家忠壯公。遼塞長城一人耳。</text>
<title>奉贈高平王佐戎</title>,<text>出塞年來慣射鵰。營門春靜虜氛銷。男兒麟閣非難致。努力功名答聖朝。					華胄遙遙出太原。英風爭說在雲孫。天驕不用頻傳箭。談笑猶堪靜塞垣。</text>
<title>次華表柱韻</title>,<text>囊中餐玉欲憑誰。今古空傳石上詩。白鶴詎忘千載戀。蒼松倂死百年枝。靑苔滿目傷心過。華髮催人攬鏡知。安得驂鸞凌八極。步虛長與羽仙期。</text>
<title>次陶若水冶 登北固山韻</title>,<text>遼野粘天地軸浮。蒼茫煙樹眼中收。隴頭嗚咽空流水。客裏光陰又覺秋。北固曾聞登絶境。南來安得覽神州。憑君暫借凌雲翮。江表相期汗漫遊。</text>
<title>白塔</title>,<text>碧落無端掛白虹。亭亭直上聳層空。文皇謾作征遼計。猛將猶存造塔功。輝映更看金作頂。孤高長見雨兼風。昆明幾劫桑田變。獨立千年勢轉雄。</text>
<title>題江西黃元扇</title>,<text>白塔欲迎人。扁舟半江水。蓴鱸興正濃。昨夜秋風起。</text>
<title>過小凌河有感</title>,<text>臨溪籍草作重陽。酒送袁家甕底香。細菊迎風催落帽。淸流映日侑銜觴。琴亡不耐河山感。夢罷空驚鬢髮蒼。二十四年今獨過。眼中陳迹幾回腸。</text>
<title>詠醫無閭山</title>,<text>雄蟠塞北鎭堯封。障蔽幽州靜夕烽。聖女盆高多爽氣。桃花洞邃隔塵蹤。層雲不礙諸天月。絶頂長存萬歲松。十載重遊三歎息。呂仙今日儻相逢。</text>
<title>望紅螺山</title>,<text>巖谷周遭近海漘。碧峯雲外更嶙峋。何年鼠竄潛胡種。當日鷹揚盡虎臣。民意久懷華夏憤。天心已屬帝王眞。自從淨洗腥塵後。紫塞耕桑二百春。</text>
<title>次華泉韻</title>,<text>碧梧金井葉初飛。更取長途傍翠微。帝座九門雲自繞。鄕關千里夢先歸。那堪作客同漂梗。幾度傷心送落暉。總爲主恩猶未報。一年強半且征衣。					又					征驂長路正遲遲。漢北終南幾夢思。江雁未傳鄕國信。菊花應把帝城枝。驚心容鬢非前度。擧目山河似昔時。聞說將軍追虜騎。凱歌聲裏可無詩。</text>
<title>次書狀尹而遠韻</title>,<text>聞道天驕下塞垣。將軍空復出城門。邊民又失樵蘇計。愁見煙塵日夕昏。</text>
<title>弔楊忠壯公廟 楊照廟在前屯衛</title>,<text>將軍百戰樹功勳。壯略淸名四海聞。分閫屢持龍虎節。斫營期掃犬羊羣。英雄一死如山重。香火千秋報祀勤。惆悵九原無起日。塞天何計靜妖氛。					又					捷報連年奏玉墀。威聲到處振邊陲。晨馳直斬名王首。星隕俄摧大將旗。成敗關時非戰罪。精忠徇國有天知。秪今弔古傷心淚。灑向中庭松柏枝。					又											凄涼遺廟古城中。賜勑褒揚自聖衷。耆舊競嗟千古烈。畫圖寧盡一生忠。蒼松晩送煙雲氣。汗竹長垂戰伐功。十載重瞻眞面目。九京精爽儻相通。</text>
<title>山海關次而遠韻</title>,<text>聞說秦城控九邊。雄關還與塞雲連。龍騰且向山頭掛。鵬擊方從海上鶱。魏國正存防虜計。終軍寧復棄繻年。門前更有如椽筆。琬琰光芒覺凜然。</text>
<title>又詠山海關</title>,<text>百年胡運遍腥羶。一夕神戈靜八埏。假息游魂沙塞外。雄蟠粉堞海雲邊。											明庭制勝須長算。老將臨關且晏眠。聞道行營猶練卒。勒功休更到燕然。</text>
<title>秦皇島</title>,<text>靑銅鏡裏聳丹丘。萬乘曾聞向此游。已拱西秦呑六國。更窮東海訪三洲。驪山冢破千年笑。瑤草霜侵幾度秋。仙藥儻敎延數歲。未知劉項帖然不。</text>
<title>撫寧縣有作</title>,<text>淸秋伏枕撫寧城。敢向嚴程滯遠征。銜命不堪王事重。望鄕空復客心驚。雄關正有飛騰勢。絶塞休聞戰伐名。更喜中天懸日月。瀝誠應見照臨明。</text>
<title>奉贈撫寧翟松里秀才</title>,<text>名卿鎖鑰作長城。一觸分宜禍便嬰。不俟百年公議定。中天白日照泉塋。					炎程一望漲塵埃。懷抱無緣得暫開。何幸聞君談藝苑。中原七子若親陪。					三秀靈芝在後孫。風流猶想典刑存。薊門秋草金臺路。一別相思幾斷魂。</text>
<title>留永平府。以坐覺煙塵掃。秋風右北平爲韻。作十絶。</title>,<text>淸秋河上路。白髮劉郞過。孤燈照不眠。中宵成獨坐。東望渺天涯。西來窮地角。萍蹤憶舊遊。一場春夢覺。河堤傍官道。楊柳萬條煙。春來絮如雪。飛送艶陽天。射虎南山裏。千年蹤跡新。誰能起飛將。談笑靜胡塵。西行路幾千。迢遞平州道。秋夜不可晨。客愁不可掃。客意何蕭索。灤河日夜流。故園頻入望。腸斷白蘋秋。銀漢三更月。瑤空萬里風。客愁仍不寐。涼露濕梧桐。軒晩是儻來。敢望廉頗右。何當報主恩。歸對龍門岫。我行去不息。忽到灤州北。鄕關隔千里。日下長相憶。山河古戰壘。紛紛金宋爭。百年關塞靜。煙火樂昇平。</text>
<title>贈張貢士祝秀才 二人曾從杭州省城來者。競說西湖之勝。衮衮不已。故詩中及之。</title>,<text>千年風彩想埋輪。華胄看君席上珍。惆悵無人能定價。空令奔走路岐塵。					客裏相逢右北平。一樽傾倒百年情。憑君細聽西湖勝。越水吳山眼底明。											右擬贈張貢士										一見淸標玉樹枝。連朝談笑豈前期。遙知別後幷州路。長向灤河費夢思。					長程日日困風埃。旅館逢君眼忽開。聽罷西湖却惆悵。孤山無計可尋梅。																	右擬贈祝秀才</text>
<title>喂驢槽</title>,<text>騎驢何處地行仙。遺跡分明傍路邊。暫歷北平寧復戀。慣遊東海幾時旋。瑤池蓬島眞誰見。泡沫風燈正可憐。袖拂石槽三歎息。不堪霜鬢送流年。</text>
<title>射虎石</title>,<text>將軍馬上疾如飛。淸夜山中射獵歸。一箭應弦能入石。頻年出塞幾揚威。穿楊絶技垂靑史。伏虎遺蹤在翠微。白首更憐齎志沒。空敎壯士涕沾衣。</text>
<title>弔夷齊廟 二首</title>,<text>散策垂楊岸。傷心碧海濱。孤忠叩馬日。苦節採薇春。百代綱常重。千年廟宇新。平生弔古淚。空復一沾巾。					落日下城堞。孤亭枕水濱。西山心獨苦。北海廟重新。玄鳥悲遺緖。靑雲傳逸民。如何二大老。畢竟不同倫。</text>
<title>過玉田</title>,<text>數畝荒涼種玉田。人亡千載跡空傳。風埃滿目城東路。倘見當時羽化仙。</text>
<title>又詠夷齊廟</title>,<text>城西殘日下荒陂。有客來尋百世師。舊廟雙瞻兄弟像。淸風長向古今吹。磻溪釣叟終戡亂。毫社遺氏獨忍飢。歌罷采薇拚一死。靑雲寧望後人知。					象箸瓊臺王業微。西來岐下更何歸。寧知末路尋兵革。空使斯人有是非。牧野秋風悲故國。首陽春雨長新薇。如今廟貌依孤竹。萬古爭瞻日月輝。</text>
<title>漁陽橋 一名祿山橋</title>,<text>一道垂虹岸上橫。行人不斷暮雲平。難將萬斛橋前水。洗盡當年醜虜名。</text>
<title>過魚陽</title>,<text>逆虜猖狂敢射天。兵塵忽起太平年。傷心蜀棧行宮遠。滿目川原戰血鮮。河朔曾抛王化外。城池尙枕塞垣邊。路逢野老休相問。說着唐家更惘然。</text>
<title>彭寵</title>,<text>龍飛白水定神州。謾守孤城造逆謀。突騎如雲寧足恃。奇功終見出蒼頭。</text>
<title>張堪</title>,<text>一境爭歌麥兩岐。使君治理冠當時。桐鄕不盡千年愛。聞道城東有故祠。</text>
<title>趙普</title>,<text>感會風雲奮北州。遭逢眞主展雄謀。瑤圖佐運功雖大。金樻渝盟事可羞。</text>
<title>通州路中</title>,<text>匏繫何緣歷九州。蘆溝應復阻淸遊。潞河今日携樽酒。擬上龍驤萬斛舟。					三河纔過又通州。潞水晴波映彩舟。惆悵逢人非舊識。一樽誰復問羈愁。</text>
<title>以落日心猶壯。秋風病欲蘇爲韻。作五言十絶。</title>,<text>乾坤莽空闊。心事悲牢落。長歌弔酒人。遺蹤凜如昨。客行未渠央。客意何蕭瑟。易水幾悲歌。金臺更落日。客夢三更月。鄕愁一片心。秋風別離苦。空復托瑤琴。渡口波如鏡。天街露洗秋。今宵千里月。一棹更夷猶。旅遊憶前度。越音時一倡。俯仰十年間。形骸非少壯。迢遞通州路。涼風八月秋。鄕關杳何許。回首白蘋洲。興廢千年事。山河一望中。銷沈無限恨。不語立西風。客路又逢秋。旅枕頻抱病。今晨俯淸流。蕭蕭華髮映。烈士每徇名。至人湛無欲。平生苦未能。日夕勞心曲。長路何時盡。沈痾幾日蘇。神州佳麗地。觸目摠名區。</text>
<title>通州</title>,<text>繁華從古說通州。粉堞周遭碧水頭。北望五雲纔咫尺。西通三輔此襟喉。波光爭洗瑤空月。露氣斜侵彩鷁舟。良夜淸樽成昨夢。怳然身到玉京遊。</text>
<title>重陽有作。次河大復八日王宗哲宅見菊韻。此以下歸程所作</title>,<text>陰陰斜日轉空堂。秋晩燕臺意杳茫。千里故園勞遠夢。一年佳節又重陽。金英紫艶光相映。白酒淸樽醉不妨。留滯任從行色苦。政憐身在五雲傍。</text>
<title>紀行</title>,<text>伏枕燕臺久滯淫。斷鴻聲裏促歸心。征驂晩向通州路。落葉紛飛潞水潯。萬里思鄕身作客。一年回首歲將陰。恩綸寶典光相射。何日丹墀報好音。</text>
<title>追紀萬壽節</title>,<text>山高西北拱神京。塵靜堯封宇內淸。紫禁每看祥靄繞。玉泉還作御溝鳴。百年萬國梯航日。八月千秋頌祝情。聞說巖廊多俊彦。會將金鏡獻皇扃。</text>
<title>初四日玉田道中</title>,<text>秋盡東行客袂飄。暮林殘葉更簫簫。歸心不計千山遠。夢裏依然趁早朝。</text>
<title>客懷次河大復秋興 八首 韻</title>,<text>薄暮山城畫角哀。征驂秋盡始東廻。九天雨露恩綸去。萬里藩垣貢篚來。魂夢日邊長自繞。光陰客裏故相催。旅懷愁絶無人問。準擬今宵借酒開。											西來幸値大平年。穩泛孤槎薊北天。留滯不堪秋色盡。照臨眞有日華懸。哀鴻斷送河橋月。落葉紛飛禁樹煙。千里鄕關今夜夢。更憐依約漢江邊。					皇恩渙汗霑東土。丹詔煒煌出廣庭。歸夢幾飛關塞月。客心空數短長亭。潞河舟楫通南國。遼水波濤接北溟。一片浮槎方浩渺。怳然身歷斗牛星。					淸秋又値天申節。皇極門前拜赭袍。玉帛萬方通道路。昇平四海息波濤。風飄合殿爐煙細。日照丹墀扇影高。自是吾王虔職貢。使旌千里敢辭勞。					煙樹微茫入望來。崆峒爽氣日邊開。依巖故廟丹靑落。問道何年仗衛廻。朔野謾傳迷七聖。神功終見竝三才。龍髥一去無消息。地迥山高轉可哀。					路出漁陽日暮過。北山蒼翠淨煙蘿。東還有喜擎丹詔。西塞無心問綠簑。異域不堪音耗斷。故園空復夢魂多。何當一笑連床夜。信宿方辭浿水波。					搖落深憐謝衆芳。晨光高映板橋霜。三秋使節燕山北。一夕歸心漢水陽。客路計程愁渺渺。流年過眼去堂堂。龍灣尙隔千餘里。安得乘風羽翮長。					薊門千古有堯封。長路天邊渺不窮。千里關河頻駐馬。一年霜雪又歸鴻。連村煙火昇平後。閱眼興亡感慨中。好古自憐心未已。更從孤竹訪淸風。</text>
<title>次河大復九日黔國後園 二首 韻</title>,<text>容裏難消一種愁。夕陽長路傍林丘。將軍射虎空遺跡。仙子騎驢又幾秋。鄕國夢魂天外度。平灤形勝眼中收。明朝更向關門去。看到東溟擬上樓。					東行正値年華晩。落木簫條菊又殘。千里鄕書秋後斷。幾回霜月客中看。天邊獨雁頻呼侶。塞上重陰更作寒。何日渡江拚勝會。統軍亭裏穩憑闌。</text>
<title>次河大復宗哲初至夜集韻</title>,<text>西行歲晩始東旋。夢度龍灣對綺筵。羌笛傷心沙塞月。菊花經眼異鄕天。山空野迥長風急。海闊城高返照懸。明日更登關外路。帝京回首却依然。</text>
<title>聞思菴相公訃音有作</title>,<text>玉立鵷班映搢紳。襟懷水月淨無塵。人間上相調元日。物外幽棲稅鞅辰。身歷畏途兼寵辱。詩鳴大雅儘淸新。居然一疾成千古。留得高名滿海垠。					狀元文彩早飛英。直節淸風世盡傾。黃閣幾年調鼎地。靑山晩歲戀君情。漁竿自是經綸手。蘿月非關隱遁名。幽問遠傳還訝夢。異鄕東望更呑聲。					歸程燕薊渺長途。消息驚聞爽氣徂。袖裏篇章猶宿昔。世間存沒更嗚呼。牛頭灘上文星暗。山海關前塞月孤。舊兆新居千里隔。不知何地奠生芻。</text>
<title>次望海亭韻</title>,<text>危闌直壓重關口。粉堞前頭瘴氣消。蓬島幾回空望眼。銀山不斷又生潮。寧敎虜箭傳靑海。更喜軍門賜紫貂。析木微茫通一水。歸心不奈五雲遙。					邊塵歲歲靜關西。紫極祥煙望不迷。落日更拚亭上會。淸詩爭詠壁間題。蓬山極目滄波隔。秦島傷心碧草齊。爲報飛仙休擧臂。更從笙鶴乞 去聲 刀圭。											右次戚總兵																萬里來憑百尺臺。東瞻弱水近蓬萊。天低鮫室闊呑日。浪捲銀山勢撼雷。險設防胡壯城塹。跡留鞭石傍巖隈。鄕關秖在浮雲外。徙倚徒傷客子懷。					千年秦島眼中平。幾點沙鷗鏡裏明。城郭謾悲華表鶴。羽仙誰値羨門生。蒼茫碧海三山夢。縹緲朱欄一夕情。看到暮潮因少駐。試從消長驗虛盈。					一上孤亭浩渺間。名區莫怪更躋攀。瑤空雲盡月初上。滄海波明鳥自還。遐眺直窮遼碣境。英魂欲弔半洋山。飄飄歲暮乘槎客。腸斷風沙減舊顔。											右次孫主事</text>
<title>歲暮</title>,<text>歲暮孤城鼓角悲。黃雲衰草朔風吹。瑤空一夕霜華冷。銀漢三更斗柄移。旅枕難成遼塞夢。歸心秪在浿江涯。愁邊白髮添多少。明發還從鏡裏知。</text>
<title>木葉山 二首</title>,<text>蒼翠凌河北。人傳木葉山。荒祠迷歲月。遺墓倚巑岏。城郭川原舊。松杉鳥雀還。塵淸胡運盡。煙火接邊關。					聞說西樓壯。連甍百里間。燕雲歸版籍。華夏幾瘡瘢。河岳猶餘憤。金繒更汗顔。遺虛今寂寞。片月映空山。</text>
<title>追紀昨曰雪</title>,<text>一夜狂風勢轉驕。朝來驚見滿空飄。虛疑乘興山陰棹。忽憶吟詩灞水橋。長路遶堤遼塞迥。重陰垂地朔雲遙。玉京銀闕經行盡。解凍何人送酒瓢。</text>
<title>雪後紀行</title>,<text>接地陰雲蔽夕暉。朔風吹冷透征衣。堤邊積雪銀成界。河上層氷玉作圍。客裏幾看關月破。天涯獨伴塞鴻歸。遼山入望無多路。更策驂騑去似飛。</text>
<title>三汊河</title>,<text>三派爭奔一道流。平分遼塞控襟喉。片雲斜日荒祠暮。去鳥來鴻落木秋。畫舸遙通天外路。滄波不盡客邊愁。恩綸飛渡河神護。回首沙汀霽色浮。</text>
<title>路上卽事。次河大復月夜贈田子之江西韻。</title>,<text>雪後餘陰更作寒。朔雲西日客行難。風霜鶴野休言苦。樽酒龍灣擬卜歡。長路疑從銀界過。亂峯如展畫屏看。男兒本有遊方志。棲息平生敢自安。</text>
<title>駐蹕山</title>,<text>漫空遼野曠無垠。一點遙山翠黛勻。接塞風雲迷北望。拂天旌旆想東巡。金輿玉輦停行地。澗草巖花滿目春。日表虯髥今寂寞。戰爭何處覓遺塵。</text>
<title>次李空同雪日繁臺院閣酒集韻</title>,<text>鳳凰山色日邊開。如待星槎泛漢回。紫塞頻聞城上柝。白衣難値客中杯。全書實荷天王錫。簡命慙非使者材。明到龍灣應駐節。暮雲晴雪暫登臺。</text>
<title>次李空同雪後朝天宮韻</title>,<text>行盡天邊幾疊山。秪今停旆憶燕關。遼河落木三秋後。銀漢乘槎半歲還。歸夢每飛千里外。懽聲先到五雲間。主恩投老纔堪報。巖桂何時儻得攀。</text>
<title>辛僉知行遠訪余。談及其鄕居淸安水石亭池之勝。因出諸公題詠而示之。皆一時主盟文囿者。而屬余和之。余有未暇未敢者焉。而辛君方有帶方知府之命。行色已迫。余乃以贈別之篇先焉。</title>,<text>廣寒樓上客中眠。屈指如今十二年。五馬看君應露冕。餘生憐我已華顚。磻灘勝境疑三島。漢水新居欠數椽。相送離亭情萬緖。幾時投紱共歸田。</text>
<title>月汀尹先生別集序[朴弼周]</title>,<text>月汀先生尹公文集行於世已久。其弁卷之文。則有中朝二學士所撰序在。蓋公之文章。不獨豎赤幟於我東。卽中朝人之推服。至於如是其盛矣哉。然公所述作不止此。多軼於壬辰兵火。其遺存者尙有朱陸論難，韓文吐釋謾錄等書。以余見之。其有益於後學。視正集反若有過焉者。蓋學術之難莫難。辨於異端似是之非。雖昔之大儒先生。於此而鮮或無餘恨焉。而公則不然。彼陸光祖者敢以陸，王二氏爲中朝堯舜以來相傳嫡脈。是爲何等頭勢。而公之辨之也。旣無峻言。又無遜辭。唯據吾之正。斥彼之耶。勘竅乎本天本心之分。使彼異學之本來色相。顯現著白。而不得揜焉。非有造微之識。其能之乎。若夫韓文吐釋。則乃其與簡易崔公。所講商者也。蓋不但就其疑難處。硏精究極。必求十分是當。雖其一口訣之微無甚緊要。若可置之者。而亦必反復屢回。不少放過。眞所謂有不辨。辨之不明。不措者也。此豈近時學子所可幾及耶。蓋於朱陸論難而見公之學識其大者。於韓文吐釋而見前輩用力之勤誠。宜登諸剞劂。公之一世。不容但作篋笥中私藏而已也。至於所謂謾錄者。則又爲公隨手箚記。無論中朝與我國。其於典故事實。往往多所發明。亦不可以等閑視也。公之六世孫得觀士賓。彙爲三編。目爲別稾。且以碑狀挽誄與前輩文字之凡及於公者附焉。觀者於此而可以得公之全矣。若士賓之爲。亦豈不曰能孫也哉。余故因其請而不敢辭。遂略爲之序。歲舍甲子上元後日。潘南朴弼周序。</text>
