<title>雨後登凝香閣</title>,<text>手持紅菡萏。身倚碧闌干。雨後淸風至。披襟五月寒。</text>
<title>贈行脚僧</title>,<text>爾脚先吾目。飛筇信所之。名山隨處到。爲我謝遅遅。</text>
<title>題萬經理戰勝碑</title>,<text>碧海千年水。荒城百尺碑。當時再造力。今日使人悲。</text>
<title>宿樓岩村</title>,<text>秋宿樓岩枕碧流。一江明月載孤舟。獺川夜水猶嗚咽。似說千年不盡羞。</text>
<title>江郊遣興</title>,<text>澄江環大野。極望意悠悠。草沒黃牛背。沙呈白鷺頭。山明纔過雨。雲薄已驚秋。日暮蘋風起。翻懷宋玉愁。</text>
<title>亂後傷時</title>,<text>逢人每自怯開唇。復恐初從國事陳。赤子西驅渾被髮。靑宮北狩尙蒙塵。劒南日月愁工部。江左山河泣伯仁。雖有聖明方在上。書生無策獻楓宸。</text>
<title>題壽樂堂 在俗離山下。申監役檍堂名。</title>,<text>松巖斗屋枕溪流。天作名區借勝遊。山月入簾淸夢曉。磵風鳴戶獨醒秋。素琴橫處思忘味。朱紱看來任掉頭。莫遣桃花臨水種。無端惹引武陵舟。</text>
<title>送張靜之 善澂 赴任金化</title>,<text>花江雖小邑。楓岳在其東。雪色蒼茫外。烟光縹緲中。君今作吏隱。我且抱詩窮。遊賞前期在。春風躑躅紅。</text>
<title>挽趙監司 廷虎</title>,<text>雲龍盛際中興年。藉藉咸推第一賢。宿德希文君實右。淸名安石茂弘前。經綸袖手傳弓冶。農圃藏蹤戀廈氊。正氣定應埋不得。試看箕尾在秋天。</text>
<title>癸巳七月二十七日夜夢。拜慈顔。感泣賦之。</title>,<text>夢裡慈顔宛若常。覺來哀淚自盈眶。微誠只切終身慕。莫報春暉感恨長。</text>
<title>螢</title>,<text>腐草能生物。雖微亦賦形。照書明並燭。當曉落疑星。箇箇穿帷幙。翻翻點戶庭。丹忱同爝火。與爾較微熒。</text>
<title>蟬</title>,<text>綠𡬾繁陰重。幽軒聽暮蟬。音淸新雨後。喚急夕陽邊。句裡添詩料。尊前破醉眠。懷賢一般意。閑坐誦遺篇。</text>
<title>送李應敎子修 正英 赴嘉山</title>,<text>傾城出祖各悽酸。我獨欣然帶笑看。若使此行君亦免。世間誰識敢言難。其二絶塞荒城佩玦行。親朋惜別更關情。煩君莫效河東守。時把官醪只細傾。</text>
<title>題義娘趙生詩帖</title>,<text>梨川相國吾門老。娘昔曾爲相國知。相國已仙娘白髮。至今遺什使人悲。</text>
<title>觀城歌兒謫仙者。能唱李白襄陽歌。戱書以贈。</title>,<text>太白騎鯨上天後。人間重見謫仙姿。謫仙遺韻今猶在。把酒能吟太白詩。</text>
<title>送鍾城太守徐汝吉令丈</title>,<text>天地愁州在。靑山亦白頭。君今向此去。我自倍離憂。塞上黃沙暗。城邊黑水流。何如馬島外。萬里一孤舟。</text>
<title>咸平使君金道常 宇亨 有書訊。詩以答之。</title>,<text>湖外人初至。咸平太守書。驛梅香已歇。樑月影頻虗。借問吟東閣。何如鎖直廬。春來有北鴈。毋惜寄雙魚。</text>
<title>送成子許 後卨 赴咸興幕</title>,<text>此去咸關遠。迢迢驛路脩。綺羅張子幕。烟月庾公樓。國士饒長筭。男兒辦壯遊。爲君歌出塞。落日劒橫秋。</text>
<title>送李春長 晩榮 赴江陵</title>,<text>使君元自出凡曹。管得溟州氣益豪。鰲背風烟三島近。鶴邊雲日五㙜高。仙區物色眞堪賞。王事驅馳敢憚勞。我欲投簪從此去。海山巖壑共遊遨。</text>
<title>謹次白軒李相國韵 幷序</title>,<text>先朝實錄告成。上賜宴史局諸臣。盖異數也。白軒李相國有詩以侈之。仍屬與宴諸公。俾皆續和。以爲揄揚之一助。瑒以藐然新進。獲叨盛會。旣承相國之勤命。不敢以鄙拙爲辭。謹構俚語。仰蘄斤敎。玉牒新成閟木天。法筵恩渥曠千年。先王德業彌寰宇。太史文章照簡編。善述爭稱今夏啓。中興咸頌古周宣。生逢盛事慚無補。末席叨陪亦靦然。</text>
<title>御題七夕詩十韻 居魁玉堂春坊銀臺翰苑應製</title>,<text>玉律灰飛管。金飈露洗河。井梧朝隕葉。雲錦夜停梭。隔歲佳期至。逢辰樂事多。仍成七夕會。爭覩一星過。靈駕隨烏鵲。仙裾映綺羅。鳴環風引響。曳履月舒波。縱使歡情洽。其如別恨何。淚多成小雨。愁結滿雙蛾。乞巧知誰得。支機說恐訛。年年有此日。猶勝桂宮娥。</text>
<title>御題春廻禁苑十韻 應製居第二</title>,<text>葭灰吹玉管。陽律已回春。紫籞韶華早。瑤階瑞旭新。風消經臈雪。花壓退朝臣。靑瑣開東掖。紅雲繞北宸。樓㙜渾物色。梅柳捴精神。旗影龍蛇動。杯香雨露均。聖朝光御極。民物喜逢辰。天地方回泰。雲雷正解屯。璿璣齊舜政。蓂莢報堯旬。授簡誠知忝。揄揚愧昔人。</text>
<title>和太學士蔡公 裕後 七言韻</title>,<text>紫禁韶光又一春。霱雲佳氣繞重宸。蒼龍按候灰飛管。木帝司辰斗建寅。紅綻上林桃欲放。靑垂太液柳初匀。千年寶曆陽和節。一世春㙜壽域民。泰運方從時並至。芳華自與日俱新。乾元乘六均資始。聖主登三軆至仁。授簡綸音宣左掖。修文美化屬今辰。杯香雨露分宮醞。膳侈翔潛撤御珍。端拱仰瞻堯舜后。賡歌誰繼稷夔臣。生逢盛際慙無補。願把苞桑戒聖神。</text>
<title>奉呈鶴城李使君東洲丈人</title>,<text>鐵嶺橫分碧海頭。中間形勝作雄州。筇携別界蓬山近。舟泛名區國梟幽。此地由來堪吏隱。使君元自擅風流。遙知鈴閣閑無事。携酒登臨駕鶴樓。</text>
<title>奉簡永嘉使君東洲丈人</title>,<text>皁盖南飛泝漢川。孤舟泛泛若登仙。離魂暗結河橋樹。別夢遙懸嶺徼烟。玉馬江山開舊面。綾羅物色揔新篇。騎郞自是秋多感。回首歸雲倍悵然。玉馬卽泰化號。大岳君曾爲是縣。綾羅乃安東號。</text>
<title>送鏡城判官崔逸之 逸</title>,<text>持斧湖西脚未休。此行何事又邊州。雖緣聖世分符重。叵耐殊方戀闕愁。靑海夜聲波萬里。白山晴色雪千秋。可憐鶴髮門閭望。只恐黃沙滯遠遊。</text>
<title>哭李判書 基祚</title>,<text>明時父子共翺翔。八座崇班荷寵光。安世功名憂盛滿。仲淹才業足平章。東山未答蒼生望。北海俄拋綠蟻觴。旅舘孤魂招不得。履聲無復入鵷行。</text>
<title>送洪大諫大而 命夏 赴燕</title>,<text>朝爲丹陛伏蒲臣。暮作黃沙杖節人。不是聖明踈鯁直。極知忠信合諮詢。富公專對名愈重。張子乘槎事絶倫。此去應經孤竹廟。千秋悵望一沾巾。</text>
<title>尹知事 絅 席上。次白軒相國韻。</title>,<text>聖眷先朝大耋存。新頒玉粲荷殊恩。漢庭張老身猶健。洛社文公德最尊。雪裡春生紅滿面。人間酒暖綠盈樽。座中上客留詞藻。儒雅爭欽李白軒。</text>
<title>奉簡鄭東溟 斗卿 承靑</title>,<text>日省春㙜應製製進者十九人。科次入格者九人。以公大手。屈於諸人之後。余旁觀局外。不能無慨然於中者。聊紓所懷。以冀辱和。斯文一代孰爭衡。筆力齊驅漢二京。肯使神工專造化。正如淸廟奏韶韺。龍眠不用丹靑彩。鵬翼還著斥鷃橫。楊子何期朝暮遇。市童猶解誦君平。</text>
<title>次李一卿 廷夔 謫中見寄韵</title>,<text>別恨逢春轉不平。知君計失作州行。梁鴻未必緣孤直。漁父何須忌獨淸。日下望鄕千里遠。天涯去國一身輕。近聞宣室虗前席。珍重歸來佐聖明。</text>
<title>送完山尹翀擧通判</title>,<text>完山擇守古稱難。半刺今行大尹官。妙簡方從郞署出。平反要使吏民安。千年赫業基豊沛。百濟雄都接馬韓。知子喜深毛義檄。板輿榮動綵衣歡。</text>
<title>靑岩三月。獨坐無聊。吟寄懷弟。兼示信兒。</title>,<text>客裡晨昏綵服斑。好將愉色侍歡顔。靑岩日落天連海。白岳春深雪滿山。目斷邊鴻寒影外。魂飛隴𡬾暮雲間。極知聖世推恩澤。應趁陽和賜玉環。</text>
<title>謝人饋當歸草 一名不老草</title>,<text>采采靈根自翠微。慇懃遠送扣荊扉。芬芳嫰葉靑而秀。夭沃脩莖軟且肥。將老正宜供不老。未歸還幸得當歸。登盤細嚼香生齒。爽若淸風挾腋飛。</text>
<title>四月二十九日。祗承家君赦命。驚喜感泣。遂成一律。</title>,<text>吾翁白髮免投荒。拜受綸音涕滿裳。殊渥似天兼似海。此心如醉復如狂。君臣父子恩無間。覆載生成德有光。萬里離家纔數月。去來行色任顚忙。</text>
<title>感舊。贈戚兄柳通判 炫。</title>,<text>兄家王母太夫人。於弟看爲族祖親。敦睦仁聲傳女史。閨門美範著芳隣。至今每憶升堂日。垂老空懷舞勺春。嶺外相逢談舊事。不堪揮淚滿衣巾。</text>
<title>金遠明竹溪閣。次湖洲太學士韵。湖洲。卽蔡公裕後號。</title>,<text>暇日尋幽逕。層軒隱翠松。谷深飛澗落。林晩綠陰重。迎客主人喜。鳴琴山意濃。怡然却忘返。難得此過逢。</text>
<title>送崔子由 攸之 赴任康津</title>,<text>聞道康津縣。南窮碧海隈。有村皆種竹。無地不宜梓。想得趍庭路。爭瞻衣錦廻。一邦推孝理。氓俗化曾萊。</text>
<title>從事到駒城落後。追至竹州先發。次韵贈之。</title>,<text>世間何別不傷情。最是同行忽異程。昨日重逢今又送。可堪孤枕宿江城。</text>
<title>洪光州子晦 處亮 解綬上京。邂逅相逢於龍仁客舍有詩。遂次其韵。</title>,<text>我向南征子北回。臨歧脉脉意悠哉。極知離合元如許。杖節慙非漢使才。原韵萬里長風破浪回。男兒志業亦奇哉。扶桑舘裡輸琛日。爭道諸公奉使才。</text>
<title>待從事聯句</title>,<text>苦待雲卿從事官。屛。 登樓日日眼長寒。潭。 何當握手蓬萊館。潭。 文翰風流共此歡。屛。</text>
<title>五月二十日夜夢。入侍威顔。淸光密邇。覺來不勝感懷。</title>,<text>昨夜承恩入紫宸。覺來方識夢非眞。三更鼓角聲悲壯。驚起開窓淚滿巾。</text>
<title>爲酒泉金使君。題快賓樓。</title>,<text>特地元龍已有奇。主人豪氣又如之。窓間宿霧留千古。樓上淸風失四時。綠蟻尊開迎客飮。朱唇曲奏望仙詞。從玆我有移封願。勝迹看君峴首碑。</text>
<title>途中吟呈翠屛 翠屛。正使趙君獻珩號。</title>,<text>靑山霽色照征軺。冠盖翩翩駟馬驕。睿化東漸滄海濶。孤忠北望紫宸遙。酬恩有地身爲粉。刷恥無期骨欲銷。安得吳潭三尺劒。斬鯨終答聖明朝。</text>
<title>鳴臯席上。醉奉廵相。兼呈正使。</title>,<text>王事驅馳敢少留。登臨隨處且銷憂。天中令節繁華日。嶺外他鄕爛熳遊。男子官榮廵察使。朝陽勝擅永川樓。同爲戀闕離親客。况又吾行度馬州。</text>
<title>客館有懷。示翠屛。</title>,<text>聖朝長筭在覊縻。還愧踈慵辦此奇。天下壯遊吾亦得。海東專對子優爲。雙帆破浪三千里。一日思親十二時。須仗王靈歸及早。祝融先自戒馮夷。</text>
<title>聞韶席上。吟奉翠屛。兼示主倅。</title>,<text>十八年前客。三千海外行。名區佳麗地。太守故人情。政化今單父。絃歌古武城。賤夫忘味久。非欲學韶成。</text>
<title>望東萊有懷</title>,<text>萊山一髮眼中橫。回首難堪去國情。日下長安何處是。海天雲盡碧空明。</text>
<title>次壺谷韵 壺谷。從事南雲卿龍翼號。</title>,<text>寂寞萇山館。聯翩使節臨。關防連塞壯。滄海接天深。戀闕三更夢。乘槎萬里心。馬卿傷肺久。愁絶更停斟。</text>
<title>書懷錄奉同槎</title>,<text>六月啚南客。千年拱北樓。朝宗心似水。戀闕髩先秋。口舌輕蘇子。詩書愧陸侯。何當竣事日。持節拜宸旒。</text>
<title>萇山館月夜。吟示宜春倅。</title>,<text>絶塞臨滄海。危樓近碧霄。淸尊非故國。明月又今宵。萬里風檣遠。三更畫角驕。可憐分手地。愁殺水雲遙。</text>
<title>次壺谷見家書志喜韻</title>,<text>海客驚時序。新秋已換衣。離親萬里遠。許國一身微。每恨南魚斷。今逢北鴈歸。看書轉愁絶。心逐暮雲飛。</text>
<title>走筆示從事要和</title>,<text>靑年聲價莫之京。從事眞知學士英。早建㫌旄摧勁敵。高張壁壘拓長城。逢塲薄技吾嫌癢。華國奇才爾擅鳴。白首相期同隕結。葵忱只解向陽明。</text>
<title>效玉連環體。錄奉同槎。</title>,<text>君詩下筆勢縱橫。八月乘槎萬里程。王事許身忘跋涉。少年持節播名聲。耳聞歸鴈多愁思。心逐飛雲向玉京。小醜憑陵徒恃勇。男兒恨未掃攙搶。</text>
<title>七夕日。追述往年之事。集唐人詩句。奉呈同槎二斯文。</title>,<text>去歲玆辰奉御床。杜甫。 朝朝染翰侍君王。賈至。 已知聖澤深無限。李憕。 謬荷鵷鸞借末行。皇甫冉。 靑鎖同心多逸興。錢起。 碧雲佳句久傳芳。劉禹錫。 共來百越文身地。柳宗元。 把酒閑吟思洛陽。劉滄。</text>
<title>無聊口占聯句 彬卽製述官李明彬</title>,<text>一席風驅萬斛船。擬尋蓬島拜羣仙。彬。 鰲頭浪浴扶桑日。鶴背雲開析木天。潭。 領略秦民餘物色。躬探禹貢外山川。谷。 男兒辦得玆遊壯。却笑龍門太史遷。屛。</text>
<title>望闕禮後。感懷聯句。</title>,<text>地是茶州島是藍。連天碧水鏡開凾。屛。 瞻宸四拜今經七。過海孤舟廑涉三。谷。 節變溫凉仍雨雪。路從西北向東南。潭。 奇遊漸覺奚囊富。到底無非聖渥覃。彬。</text>
<title>長壽院七夕。懷去年應製宣醞。</title>,<text>去歲銀㙜直。新秋北斗移。仙醪甞正席。御筆奬題詩。客右慙非分。盧前敢詑奇。天涯逢此日。愁絶會星期。</text>
<title>小倉山城五層樓大虹橋高臨大海望見口號</title>,<text>粉堞臨滄海。華譙近碧空。五層樓作蜃。千尺石疑虹。山對文城北。湖連筑浦東。人烟看縹緲。如在畫圖中。</text>
<title>戱作六言絶句四首。奉呈同槎。</title>,<text>天上雙星好會。人間七夕良宵。析木孤槎久滯。梧桐一葉初飄。其二客裡無詩不和。樽前有酒同斟。閱世看他白眼。酬恩共此丹心。其三析木山川萬里。扶桑日月千秋。秦童採藥何去。漢使乘槎遠遊。其四日下長安何處。天涯消息難傳。年光我恐遅暮。王事君能獨賢。</text>
<title>題平義成大阪城</title>,<text>郭外滄波萬里。橋頭橘柚千家。漢使乘槎北去。長風一席天涯。</text>
<title>喜從事自志浦來會 從事舡再折柁幾危。乘倭舡僅免漂沒。</title>,<text>孤舟理楫溯滄溟。鰐浦淸宵會客星。萬死重逢還一笑。燈前相對眼俱靑。</text>
<title>島中宴席。走次九巖長老中達韻。</title>,<text>點點峯巒過雨靑。尊前落日下滄溟。只應今夜丹霄上。箕斗南躔犯客星。原韻 中達長老初見淸容先眼靑。遠勞書信汎重溟。德光遍處無高下。天上人間日月星。</text>
<title>次恕首座爲島主代製韻</title>,<text>東韓槎客繫舟時。萍水交歡席屢移。從此吾行不落莫。主人高義道人詩。原韻 西山碩恕滿城風雨始晴時。可惜賓筵夕日移。兩國歡娛憑報信。一塲遊宴欲求詩。</text>
<title>憶漢陽二絶。集李杜詩句。</title>,<text>長風掛席勢難迴。李。 渡海疑從北極來。杜。 兩岸靑山相對出。李。 百年多病獨登㙜。杜。其二孤帆一片日邊來。李。 秋盡東行且未迴。杜。 形勝有餘風土惡。杜。 却從雲氣望蓬萊。李。</text>
<title>雨中聯句</title>,<text>秋雨霏霏渡海來。潭。 坐看沙渚鳥飛回。谷。 此間安得龍眠手。屛。 畫出風烟萬里開。彬。其二湖上孤舟盡日橫。谷。 白雲愁絶望鄕情。潭。 靑山似欲留人宿。彬。 小雨凄凄不放晴。屛。其三旅人天末自生愁。屛。 河漢槎頭又是秋。谷。 寒雨滿空烟樹暗。潭。 晩風吹浪打孤舟。彬。其四潮生浦口瘴烟深。彬。 一繫孤舟萬里心。屛。 回首玉樓秋色遠。谷。 海天斜日自霑襟。潭。</text>
<title>藍島卽事。口占五絶。</title>,<text>夜色連桑海。秋聲動橘林。遙知玉樓月。分照未歸心。其二梧桐鳴細雨。蟋蟀語深宵。遠客愁無寐。危樓望斗杓。其三石出波聲亂。江寒鴈叫哀。思歸無限意。斜日獨登㙜。其四鳥飛烟外去。舡棹雨中來。採藥三山路。乘槎幾日迴。其五海門朝見日。山閣夜聞潮。政爾秋多感。何人弄玉簫。</text>
<title>東武舘。爲平義眞題。</title>,<text>雨氣連空暗。寒聲近海多。霜風搖落木。遠客意如何。其二浦𡬾寒猶綠。江雲濕不飛。虛堂微雨裡。坐對宿禽歸。</text>
<title>暮到佐和山 十里火城。明若白日。</title>,<text>朱樓十里火爲城。萬點紗籠引客行。此夜秋天星不見。却疑零落滿長程。</text>
<title>九月卄六日曉起二島。雪滿富士峯上。錄奉同槎。</title>,<text>暘谷光陰不記秋。扶桑綠影四時留。天公解我覊愁苦。却遣靑山作白頭。</text>
<title>德良洞</title>,<text>海外光山秀。天東法界奇。洞疑句曲轉。峯訝赤城移。路入雲深處。行逢木落時。風烟收拾盡。無物不宜詩。</text>
<title>大垣舘夜坐</title>,<text>客窓坐長夜。斜月正如盆。草木風霜節。㫌旗雨露恩。鍾鳴臨水寺。人語隔林村。耿耿思親意。天寒席未溫。</text>
<title>遣懷聯句六十韻</title>,<text>十年通聘好。三臣忝掄選。屛。 受命靑瑣門。辭君紫宸殿。潭。 黃封飽聖渥。淸漢承偉餞。谷。 聯翩仗使節。行邁出郊甸。彬。 京洛首幾回。征衫淚空濺。屛。 非惟去國懷。自切遊方戀。潭。 鴻私軫哺烏。鯉庭枉郵傳。谷。 馳驅忽分歧。聚散如掣電。彬。 徑過獺水驛。緬憶龍蛇戰。屛。 衣霑鳥嶺雨。路入花山縣。潭。 病中獨悵望。行處幾遊衍。谷。 望湖樓邊會。朝陽閣上宴。彬。 頻傳尺書信。每紆中心眷。屛。 淹留稚圭館。更會雲卿面。潭。 人從萍水合。地是蓬山擅。谷。 無事或投壺。有興時呼硯。彬。 顚倒拜御筆。威儀擁繖扇。屛。 行裝耀周行。賤子忘貧賤。潭。 祈靈手瓣香。揭虔躬執奠。谷。 吉日理歸楫。祥飈借好便。彬。 平明鼓角動。大海㫌旗轉。屛。 雙帆趁飛雲。一棹如劈箭。潭。 濤聲百尺高。風色中流變。谷。 再三舡析舵。半百命如綫。彬。 顚危在須臾。利涉相後先。屛。 賴天獲生全。同舟爭喜忭。潭。 蠻村愁獨留。鰐浦欣相見。谷。 重溟更洄沿。萬里一顧眄。彬。 樓舡出浦迎。島酋備禮現。屛。 落碇下沙渚。聯床憇松院。潭。 椎䯻同南粤。花顔似于闐。谷。 僄輕卉服童。羅列畫箱饌。彬。 床上銀鶴舞。尊前綵花炫。屛。 嵐瘴毒氣蒸。火雲炎威煽。潭。 山川天不慳。景物畫欲倩。谷。 無名異草馨。向人幽禽囀。彬。 銀河赤岸通。紅旭扶桑晛。屛。 拍肩追崖丘。採藥訪松羡。潭。 霸㙜逸蠻籍。徐墓傳獠諺。谷。 懷鄕髩易摧。望海眼常眩。彬。 旅夢驚初鴈。羇魂逐社燕。屛。 秋風落井梧。夜月垂窓練。潭。 波明白露橫。燭映華星絢。谷。 倚樓笛三聲。欹枕書數卷。彬。 歸程尙云遠。客懷無由遣。屛。 行疑槎泛漢。阻甚舟繫汴。潭。 無術地難縮。有求神亦倦。谷。 已結壽園緣。何待丹砂鍊。彬。 令節愁中過。歸雲望裡羡。屛。 摛藻慙驅鱷。展蕉思延線。潭。 見橘漫自懷。食芹常欲薦。谷。 思親淚雙行。戀闕心一片。彬。 窮源憶張騫。知非師蘧瑗。屛。 諭蜀賨面革。聘越佗膝顫。潭。 古稱使乎才。今愧邦之彦。谷。 勖哉砥名行。嘐然慕介狷。彬。 柔翰揮霜縑。荒辭謝黃絹。屛。 天地路不極。日域行應遍。潭。 占祥六鷁飛。送賀千鰲抃。谷。 會須歸及早。莫待雨集霰。彬。</text>
<title>夜坐呼韻 進退格</title>,<text>落月篷窓滿。冷風鶴背寒。西瞻星宿海。東指日光山。採得長生藥。調成不老丹。歸來獻君父。一嚼駐朱顔。</text>
<title>宿阿彌陁寺 上關下關皆地名。故篇內云。</title>,<text>江樓寂寂客愁閑。恠草幽花葉葉斑。水勢周成金鎖帶。山形曲作玉連環。十州界限東西道。一浦洲分上下關。男子要令心地濶。願君休記此行艱。</text>
<title>又賦</title>,<text>樹罅懸僧廬。鍾聲落海嶼。沙寒鷗夢警。似欲向人語。</text>
<title>次壺谷望海樓韻</title>,<text>秋深海氣轉淸凉。睡起危闌騁遠望。蠻酒醉時雲吐月。瓊篇詠處齒生香。風光信美非吾土。節序推遷在異鄕。此去何當王事了。彩衣重舞老萊堂。</text>
<title>室津阻風。偶閱圃隱先生詩集。以雨驚鄕夢破日共客愁長一聯分韵。作五古各十句十篇。</title>,<text>家世本淸窶。細君甘寒苦。營營奉滫瀡。必自親鼎俎。戒我愼樞機。有缺必思補。迨玆萬里行。勖以報明主。豈無兒女情。亦不淚如雨。憶細君鴒原隔萬里。消息間蓬瀛。知君邁季連。媿我非姜肱。愛日一般心。看雲兩地情。前夜夢見之。和樂如平生。聽鴈江城雨。使吾心魂驚。憶弟仲懷有妹在南方。一別經十霜。相思不相見。杳如參與商。昔去纔結褵。諸姪今成行。况此萬里別。回首涕淋浪。遙應月出峯。片月照兩鄕。憶妹氏愛汝性淳勤。幼少不好弄。家有徐卿麟。人擬超宗鳳。讀書閱墳典。才亦非凡衆。文詞日以富。有作時堪諷。隔海遙相憶。連宵入我夢。憶子信一憂汝才俊發。警汝性怠惰。血氣由之勇。天資師也過。年今纔二十。頭角如兄大。若得磨礱成。定知不坎坷。何當歸對汝。使我牢愁破。憶子晦一汝生今六歲。顔色白如雪。平生愛所鍾。挽鬚長在膝。我昔自公退。每候門之。不知此行遠。問我歸何日。茫茫隔滄海。坐對波間月。憶子得一有女抱沉痾。別我仍之重。雖聞勿藥喜。書至心每悚。小女年尙幼。能知巾箒奉。衣裳學母縫。文字從娚誦。何當着綵衣。歡笑與爾共。憶二女兒吾弟有三兒。箇箇如珠玉。大兒類阮咸。廣顙踈眉目。小兒同紀諶。優劣父與叔。幼者未絶乳。見我稱爲客。會當賭墅日。爲爾忘折屐。憶三猶子自君去東床。居然十六秋。鳩林水竹村。行樂侔公侯。經年或不見。別恨長悠悠。頻傳驛使梅。慰我鴒原愁。渡海再寄書。問妹平安不。憶妹婿曺君弼吾甥邯鄲郞。讀書能自強。孜孜不小怠。焚膏繼日光。爾敬我嚴師。我愛爾溫良。來時女病篤。念之何甞忘。悄悄坐無睡。旅舘寒夜長。憶女婿趙師中</text>
<title>舟中夜坐觀水。聞鍾有懷。錄奉同槎。</title>,<text>孤篷獨倚思難裁。風露凄凄滿眼來。觀水我非無術者。擊鍾僧亦有心哉。微瀾不起靈源靜。萬籟俱沉霽色開。遠客此時深省發。任敎殘燭淚成堆。</text>
<title>軍官鄭長鬐斯翰。獵得海魚數十尾。滿盛一桶以呈。令小童擇其活者七鬣。泛諸水器。觀其潑剌而遊。儘有江湖之思。放之海中。又成一篇。</title>,<text>我有軍官鄭長鬐。念我病口無佳味。朝來網得滄江魚。一桶盈盈數十尾。玉鱗銀鬣不滿尺。新自水府來未幾。呼童取盆泛其七。勺波搖漾看如沸。得水仍思潑剌遊。坐間覺有江湖氣。我雖非魚知魚樂。見爾局束興一欷。病夫縱饞那忍膾。行厨亦足充我胃。坡翁放魚豈徒然。子産校人還可畏。坐對澄潭送爾去。深潛莫更罹罿罻。悠然好向江海逝。肯憶窓間尺水未。</text>
<title>奉次翠屛寄示韻。兼呈壺谷。</title>,<text>雨後庭梧落葉飛。海天秋日對斜暉。烟收極浦遙分渚。風急前林已罷霏。物色誰禁愁處得。音書每恨見時稀。光陰忽忽歸期晩。只恐門閭倚望違。其二藍湖八月荻花飛。遠客歸心倍夕暉。沙渚鳥回寒雨細。石門潮落晩林霏。作舟以後玆遊壯。杖節之行此路稀。歷遍扶桑遺恨少。謾誇蓬矢志無違。</text>
<title>赤間關。次壺谷韵。進退格</title>,<text>夢覺之間未透關。從他白眼對長寒。却來奉使天東國。聊復尋眞海上山。世味已甞甘處苦。戒心能得險中安。瞿塘不必令人老。平地相看一破顔。</text>
<title>效藥名體 進退格</title>,<text>一出天門萬里行。萊城半夏繫舟停。仙山擬採當歸草。海味惟甘石决明。織女車前觀曉日。博望槎上對南星。佳辰已迫茱萸節。甘菊開時恐在程。</text>
<title>中秋對月。錄奉壺谷。</title>,<text>梅子初黃別玉京。楓林欲赤滯蠻城。知君亦有遊方戀。較我爭如愛日誠。望裡白雲天萬里。吟邊皓月夜三更。許身未効涓埃報。去國空傷陟岵情。</text>
<title>朝起望海樓。賦樓字。</title>,<text>八月高秋百尺樓。羽衣人立曲闌頭。蒼茫島嶼天邊出。縹緲雲霞水上浮。未信此行非夢幻。可憐吾輩更風流。開窓正對扶桑日。宛似丹拜冕旒。</text>
<title>滯雨松平舘。次翠屛韵。</title>,<text>霏霏寒雨喚愁生。獨夜虛窓思不平。兩髩雪霜吾欲老。千篇月露子偏淸。風威撼𡬾行秋令。虫語終宵訴客情。鴻鴈已歸消息斷。夢魂長繞洛陽城。</text>
<title>秋懷次老杜韵</title>,<text>河上危樓對落暉。螺鬟千點正依微。沙邊水鳥眠猶立。雨後山雲濕不飛。泛海不辭行役遠。歸田只恨夙心違。故園秋事今應好。遙憶江鄕紫蠏肥。</text>
<title>次中逸上人富士山韵</title>,<text>噴雲泄霧氣鍾元。磅礴扶輿萬古存。日在海中先作晝。天撑地上此爲根。懸崖疊雪暄猶積。絶頂頑陰凍不翻。我欲窮尋無色界。閉開終始與山論。</text>
<title>日光路中。走次壺谷韵。</title>,<text>仙家上與白楡隣。月道星壇逈絶塵。笙鶴元知物外物。劒峯遙斷人間人。踈鍾起處僧開榻。返照翻時客駐輪。我欲酬君君又唱。平分物色不全貧。</text>
<title>次林忠道春韻</title>,<text>朗咏來詩足破眠。郵筒再向客中傳。奇材鼎峙稱三秀。健筆森嚴聘五篇。雪月遙分千里外。梅花先發一陽前。此行未是成虗着。歸到東韓說子賢。原韻 林忠驛宿誰何驚客眠。濱松飛鴈尺書傳。匹如杜句一千字。出自周詩三百篇。蘭臭早聞金簿裡。英心先發筆花前。東行好是咨詢處。觀國來賓唯獨賢。</text>
<title>遊仙詞</title>,<text>王母新騎五色麟。扶桑萬里步生塵。蟠桃解結千年子。笑問東君閱幾春。其二鶴背仙人本姓安。羽衣飄拂曉霜寒。蓬萊水淺成平地。百變滄桑一瞬看。其三桂樹寒花不厭霜。蟾宮秋後轉輝光。瓊班玉女閑無事。坐爇眞香在帝傍。其四麻姑滿酌九霞觴。跪奉瑤壇侑一甞。千日醉來猶未解。曉天紅暈湧扶桑。其五緱嶺笙簫半夜回。翩翩鶴扇自天來。眞君乍覺三生夢。雲在淸霄月滿㙜。</text>
<title>日光山月夜。與壺谷口占聯句。</title>,<text>光山寒月二更生。楚客遙懸萬里情。潭。 回首玉樓何處是。祗應今夜一般明。谷。其二仙山午夜月如霜。潭。 枕壓溪聲客夢凉。谷。 惆悵越吟吟更苦。潭。 伴人殘燭淚成行。谷。</text>
<title>題今次舘</title>,<text>着處多佳境。開襟慰遠遊。天時日南至。客意水東流。今次知名地。重尋賣酒樓。主人來慰我。黃氣滿眉浮。</text>
<title>回紋體</title>,<text>秋水碧涵天。捲篷看日落。愁深久繫舟。睡少初來客。洲石擁巒靑。渚沙飛鳥白。樓高倚寂寥。罷弄三聲篴。</text>
<title>國名體</title>,<text>百越通隣好。三韓簡使能。周輪迹不到。漢節見何曾。人物秦童在。風烟蜀雨恒。臨湖對平楚。遣興費吳藤。</text>
<title>海岸寺。候風無聊。與壺谷戱語作對。口占集聯。</title>,<text>河漢乘槎。谷。 蓬萊杖節。潭。 梧桐落於金井。已過客裡佳辰。谷。 風雨驚於篷窓。忽逢天涯秋色。潭。 淸宵玉笛。何處樓舡。谷。 明月禪扉。他鄕樽酒。潭。 不知人間何世。潭。 曾聞海外有仙。谷。 靑雀不來。訪徐巿而無路。潭。 白雲猶在。送晁卿之有詩。谷。 曷月旋歸。王事靡盬。潭。 阻風留滯。嚴程尙稽。谷。 心如水之滔滔。潭。 影伴燈之耿耿。谷。 鰲頭日生。望龍顔而再拜。潭。 鶴背雲捲。憑鷁首而孤吟。谷。 願隨三五月色。谷。 歸照九重玉樓。潭。</text>
<title>客夜次圃隱先生集中韵</title>,<text>萬里離家閱歲華。光陰荏苒客中過。頭緣許國霜毛早。志在平戎膽氣多。世事已堪雙下淚。詩情且可一高歌。五湖春水應無際。歸棹扁舟白鳥波。</text>
<title>除夕</title>,<text>海外逢除夕。天涯隔彩衣。殘年今夜盡。久客幾時歸。萬里帆程遠。三更燭影微。篷窓愁不寐。坐對曉星稀。</text>
<title>元日</title>,<text>忽覺新正到。空添鬢髮鮮。蓂窮乙未曆。紀始丙申編。少七知非歲。加三不惑年。首丘情豈極。西望海連天。</text>
<title>發馬島 二月初四日</title>,<text>東風馬島泛回槎。鼓角喧天帆影斜。萬里還鄕春作伴。二年浮海艦爲家。爭看陸賈裝如洗。莫恠蘇卿鬂已華。處處江山皆舊面。殘梅未謝北枝花。其二鍾碧峯前放綵舟。春天鼓吹起眠鷗。芳辰草木皆歸興。異域江山豈別愁。賀浦濤聲驚再聽。吉灘松影覺曾遊。溤夷喜氣看風色。一帶滄溟水穩流。歷過佐賀浦，住吉灘。故下聯云。</text>
<title>正月初十日。還泊歧州。得見親庭再度書。家國安福。喜極書懷。</title>,<text>隔歲聞鄕信。開緘喜可知。庭闈甘旨穩。宵旰聖躬怡。妻瘦猶無疾。兒癡解誦詩。靑春好作伴。寧歎片帆遅。其二海外傳家札。孤舟尙滯行。坼來鄕淚濕。看處客魂驚。宛似前宵夢。難堪此日情。何當着綵服。屈指筭歸程。</text>
<title>回泊鱷浦</title>,<text>隔歲歸期莫歎遅。早歸安得興如斯。遙從異域瞻邦域。及到來時勝去時。涉海曾聞徐巿遠。尋河肯羡博望奇。東窮日出扶桑外。槖裡題盛五百詩。</text>
<title>一自渡海以來。戀闕思親。了無興况。行中雖有伶人。未甞一聽音樂。及到馬島以後。續聞家國平安之報。離索雖甚。憂念少弛。昨日回泊鰐浦。壺谷來會。携手共登板屋之上。仍要翠屛移船相對。令樂工薛義立彈琵琶。金夢述，張一春吹笛。文省三吹洞簫。幕裨解歌者。並喉而唱。于時山月未落。海濤無聲。前後樓舡。燈燭如星。擧酒相屬。以慰望鄕之思。亦一樂事也。聊述短章以記之。時維二月初六日也。</title>,<text>鱷浦三更月。篷窓萬里人。琵琶傳法曲。楊柳怨芳春。誰是潯陽客。翻疑呂洞賓。聽終還寂寞。滄海濶無津。</text>
<title>鱷浦舟中。遇老親初度日。不勝望雲之懷。遂成一律。</title>,<text>二月今逢七日來。蓬萊海上首空回。北堂好會隨佳節。南極祥輝映壽盃。遊子歸期何太晩。倚門愁思定難裁。傷心更握懷中橘。擬向春風膝下開。</text>
<title>次圃翁韻</title>,<text>久客春仍滯。歸舟幾日行。寒梅窓外發。殘雪澗邊明。陸舌捫猶在。潘毛鑷更生。淸芬挹圃老。殊域播芳名。</text>
<title>西泊浦</title>,<text>春晴西泊浦。夜纜北歸舡。立立峯巒出。垂垂橘柚圓。人疑屛裡畫。水似鏡中天。獨倚樓千尺。飄如羽化仙。</text>
<title>留別中逸上人</title>,<text>河漢乘槎客。蓬萊杖錫僧。同行窮日域。此別意難勝。</text>
<title>望豊崎郡</title>,<text>豊崎北望海天低。鱷浦蛇洲路不迷。遙想永嘉㙜上月。一輪分照水東西。</text>
<title>龍湫路中</title>,<text>絶壑龍應蟄。危途馬不驕。雷飛天上瀑。虹駕雨中橋。陽谷花先發。陰崖雪未消。春風吹玉節。歸興正飄飄。</text>
<title>冠山館。遇金伯玉御史。同踰鳥嶺。</title>,<text>邂逅奇逢水合萍。天涯樽酒眼俱靑。繡衣御史新𩣭馬。銀漢仙槎舊客星。暮雨龍湫征盖濕。春風鳥道醉魂醒。君如令伯陳情去。我亦趍朝向鯉庭。</text>
<title>渡漢江</title>,<text>江漢春天杖節還。烟波無限白鷗閑。濟川亭下千條柳。捴爲行人作好顔。</text>
<title>二月二十八日復命。上引見於煕政堂。慰諭丁寧。下詢老親安否。宣醞于賓廳。經年去國之餘。獲近威顔。異數至此。感激于中。涕淚無從。遂書所懷。</title>,<text>萬里歸來拜九重。堯眉八彩侍從容。天開閶闔春光爛。日照罘罳瑞靄濃。繞榻香煙携滿袖。浮蛆法酒賜盈鍾。玉音詢及親安未。薄劣還慚異數逢。</text>
<title>銀㙜直廬。寂寞無事。斗坐昏眠。有鶴忽至。乃玉堂舊物也。初無擇木之智者。反有擇主之心耶。走草二絶。奉呈吳侍講，鄭檢討二學士。博粲求敎。</title>,<text>忽有靑田鶴。來從白玉堂。秋風江海思。見爾欲遐翔。其二玉署籠纔脫。銀㙜鎖更深。飛禽還擇主。誰道物無心。</text>
<title>銀㙜直廬。次同席金久之 壽恒 韵。號文谷。</title>,<text>浮世光陰忽忽過。上林春事又殘花。渥恩未報歸期晩。慙媿風塵髮半華。其二忙裏渾忘節序過。把盃偏惜落來花。沉吟直到斜陽盡。畫閣東頭納月華。</text>
<title>銀㙜直廬卽事</title>,<text>連空雨氣遠依微。簾外凉生白苧衣。坐看禁林秋色早。井梧陰薄葉初飛。再疊雨後秋陽過殿微。滿庭苔蘚欲承衣。千門樹色迷靑瑣。點綴宮雲濕不飛。三疊君恩欲報歎才微。何事逢秋未拂衣。吳會蓴鱸今正好。幾時高掛一帆飛。四疊玉漏傳籌曙色微。忙呼小吏整冠衣。含香盡日閑無事。坐數棲鴉趁夕飛。五疊燈前視草眼花微。跪奉詞頭夜攬衣。坐對觚稜傳漏促。五更風露滿空飛。六疊金鑰因風響不微。龍樓丙枕想宵衣。踈才自媿終無補。螢爝還依日月飛。十疊官叨近密愧人微。空使緇塵染素衣。秋入江鄕無限好。夢魂長向水雲飛。八疊院外芳林接翠微。繁陰深處囀金衣。虛堂坐待斜陽盡。五色祥雲片片飛。九疊誰道金門映少微。此身無賴贊垂衣。逢秋忽起烟霞想。病卧靑綾欲奮飛。十疊凉風乍到畫堂微。不覺朝來已換衣。自是明時無闕事。閣中休遣諫書飛。</text>
<title>銀㙜直廬。次同席金久之韵。</title>,<text>紫籞陰陰好雨過。如麻不斷滿空斜。流添太液粼粼水。濕盡芳林冉冉花。郭外靑山知幾疊。墻頭紅杏是誰家。居然忽起西疇興。布穀聲聲使我嗟。其二芳陰滿戶翠成霏。晝漏傳籌報漸稀。花落禁園春寂寂。風生簾幕燕飛飛。十年消渴仍呼酒。三月淸明已換衣。弘濟時艱非我事。掛冠須向故山歸。</text>
<title>吟奉金久之。兼示內翰諸益。</title>,<text>寂寂銀㙜獨掩窓。直廬人散對殘釭。銅壺水咽催傳箭。雪夜寒深且倒缸。踈懶極知如我少。聲華誰復與君雙。三更忽作扁舟夢。落月依依滿一江。</text>
<title>衛所直廬。蔡僉知元甫丈乘月來訪。吳輔德仲輔，李修撰心甫伻問適至。戱書一律。以寄要和。</title>,<text>春天雨洗夜無雲。月下更鍾次第聞。李學士逢吳學士。兪將軍對蔡將軍。慙吾素乏干城武。知子方成黼黻文。共際明時同禁直。一庭相望借離群。</text>
<title>李鎭岑 光翼 挽</title>,<text>高卧江湖八十年。數椽亭子一漁舡。朱輪不羡人間貴。白髮爭稱地上仙。暫佩銅魚眞夢幻。永隨沙鳥舊因緣。蕭條故宅風流盡。隣笛凄凉夕照邊。</text>
<title>雨後行廵</title>,<text>午夜宮庭霽色鮮。千門細柳嫰如烟。樓㙜縹緲天中起。刻漏丁東月下傳。步屧餘過鑾殿側。肩輿遍歷鳳池邊。凄凄風露霑衣盡。行到三更獨不眠。</text>
<title>別嶺南伯鄭一運 萬和</title>,<text>海節纔還又此行。弟兄前後錦衣榮。提封大嶺東南徼。管領名區七十城。滿路歌騰棠蔽芾。登車志在轡澄淸。知君素有多才患。顧我何堪惜別情。</text>
<title>銀㙜半日相對。不如河橋一握。終宵聽雨。尤不堪惜別之懷。吟得六言一律。追寄嶺伯行軒。</title>,<text>黯黯銀㙜作別。迢迢玉節前程。天連鳥嶺秋色。地接蓬萊海聲。夜雨知君酒醒。霜風使我心驚。河橋悵望何處。江樹空含此情。</text>
<title>次春坊金起之 壽興 韵 號退憂</title>,<text>吟詩太瘦骨生稜。多病還同絶粒僧。日照罘罳雲五色。天開閶闔玉千層。君民係念慚無補。簪笏嬰身坐若凝。朝罷閣中無一事。畫闌西畔晩來憑。其二病懶由來漸少營。故林回首不勝情。沙頭荻葦秋聲早。海上峯巒雨氣晴。此日愁眠靑瑣直。幾時閑逐白鷗輕。鴻恩未報身將老。趍走塵埃媿振纓。</text>
<title>次南學士雲卿憶舊之作。兼示趙侍郞君獻。</title>,<text>扶桑旋節在春前。夢裡時乘過海舡。回首尙看三島月。將身猥近九重天。銀㙜玉署承殊眷。雨露絲綸荷曲全。妙絶新詩傳樂府。定敎人誦感君篇。</text>
<title>次同席金久之韵</title>,<text>夢罷靑綾憶弊廬。十年幽抱幾時舒。徒緣許國心長戀。謾有歸田計不踈。鬢髮蕭森身已老。光陰荏䒣歲將除。多情最是銅龍月。五夜餘輝入牖虛。</text>
<title>疊前韵。示起之要和。</title>,<text>悄悄無眠鎖禁廬。燈前且喜簡編舒。風傳刻漏人聲寂。月入宮庭樹影踈。興到聊憑詩解遣。愁來每藉酒驅除。中宵點檢平生事。榮悴升沉等是虛。</text>
<title>與金久之伴直聯句。用前韵。</title>,<text>蕭蕭風雪打寒窓。圭。 悄悄無眠對小釭。久。 呵筆却愁氷澁硯。圭。 擁爐還喜酒盈缸。久。 浮生一會知關數。久。 畫省三宵伴作雙。圭。 他日共尋鷗鷺約。圭。 釣舡簑笠溯滄江。久。</text>
<title>送李學士子修遊楓岳</title>,<text>秋風蠟屐向蓬萊。玉立仙山眼底開。媿我十年勞夢想。羡君今日出塵埃。千峯落葉長安寺。九月淸霜萬景㙜。獨卧虗窓偏寂寞。苦吟東望思難裁。</text>
<title>送李判校 有淐 赴晉州</title>,<text>秋風五馬出秦川。去去南窮嶺海邊。邑號晉陽須保障。山稱方丈卽神仙。葛洪丹竈行應煉。何遜新詩且可編。矗石樓前淸夜月。寸心長向北辰懸。</text>
<title>銀㙜省中。和南雲卿韵。</title>,<text>日轉花磚近午天。金爐細細散靑烟。濡毫每侍龍樓側。歸院時從御柳邊。漢署含英從古羡。唐朝賜燭至今傳。三淸密邇無多地。誰道蓬萊別有仙。</text>
<title>送靑湖李侍郞咸卿 一相 赴燕</title>,<text>華夷爭誦月沙公。辨奏當年覲帝宮。詞藻漢京唐館妙。聲名北斗泰山䧺。卽今中國非秦地。自是行人有祖風。掩淚臨歧還不語。丁寧此意與之同。</text>
<title>金判書仲文 益煕 挽</title>,<text>家世淵源世共師。文章事業又兼之。聲名早許儒林重。眷注偏蒙聖后知。建幟騷壇盟有主。持衡銓部野無遺。沈綿一疾仍長夜。執紼空吟殄瘁詩。其二錦繡心膓玉雪精。滄溟才略日星名。平生許國身謀拙。進退關時士望傾。天不假年黃叔度。君今失鑒魏文貞。茫茫此理終難詰。哭向靑山淚濯纓。</text>
<title>別楊州使君南雲卿</title>,<text>三十專城古有之。珥貂科甲似君誰。松楸路近鄕隣賀。烏鳥誠深聖主知。竹馬爭迎行到處。錦衣猶憶釣遊時。嗟吾宿計違便養。杖鉞還慙荷寵私。其二送君騎鶴上楊州。好事從來豈自謀。妙歲壯頭新牧使。雙旗五馬古諸侯。一年共聽銀㙜漏。萬里曾浮碧海舟。惆悵嶺雲秦𡬾別。不堪回首向淸秋。</text>
<title>松都懷古</title>,<text>春陰愁碧暮凄凄。麥秀遺墟落日低。興廢不常天欲問。繁華無迹鳥空啼。荒城寂寂煙花晩。破苑依依草樹迷。表裡山河終失險。卽今懷古正堪悽。</text>
<title>淸平寺。次白軒韵。李相景奭。</title>,<text>楓林兩岸錦成堆。飛瀑翻爲壑底雷。惆悵仙翁今不見。滿庭惟有菊花開。其二松風溪雨一山鳴。髣髴如聆子晉笙。安得百年長在此。不聞塵世是非聲。</text>
<title>蒼峯途中吟。示花田使君李季周 端夏。</title>,<text>玉節尋幽峽。征驂傍水涯。黃花開未遍。紅樹染方佳。勝地行行有。名區處處皆。玆遊不寂寞。半日得君偕。</text>
<title>昭陽亭。次白軒韵。</title>,<text>江上淸秋獨倚樓。眼中形勝對牛頭。平沙漠漠遙分浦。遠樹依依乍隱洲。何處愁人橫短篴。異鄕商旅艤孤舟。丹心戀闕長如水。萬折朝宗日夜流。</text>
<title>登毗盧峯</title>,<text>未老安知辦此來。一筇行色遍蓬萊。鰲頭日照三山湧。鶴背風生萬里開。始信乾坤如許大。只應心目自玆恢。人間況是重陽節。把酒登臨最上㙜。</text>
<title>楡岾寺。次壁上韵。示春坡老師。</title>,<text>客行何事又遅留。天爲重陽借我遊。玉立峯巒臨絶壑。金鋪世界倚高樓。蕭蕭落木千山雨。灧灧淸尊一笛秋。坐對老師形似鶴。開襟勝上隱仙頭。是日以雨未陟隱仙㙜。故篇內云。敬次 不肖男得一仙區物色爲誰留。兩世承恩杖節遊。洪水昔年餘寶墨。劫灰今日有高樓。紗籠淚洒重陽句。玉洞聲寒落木秋。孤坐悄然移席處。月輪初上碧峯頭。辛酉大水。山暎樓漂毁。詩篇盡被浮去。而只先君題板。掛在巖樹。重建後留揭壁上。昨年火。恐一寺灰燼。而此樓獨存。故項聯云云。重陽用先藁天爲重陽借我遊之句。</text>
<title>鴒原舘。次板上韻。</title>,<text>公餘坐嘯鬂毛殘。關樹依依暮色寒。日下故園千里遠。客中時序九秋闌。林聲淅瀝風前聽。岳色參差雨裡看。送盡光陰歸未得。欲成歸夢夢猶難。</text>
<title>浮萍閣。次信兒韻。</title>,<text>小閣如萍泛。亭亭照水明。憑欄發孤嘯。明月獨多情。</text>
<title>鴒原雪後二絶</title>,<text>歲律駸駸短景催。江山寂寞乏詩材。騷騷暮雪忽添興。幻出梨花千樹開。其二戀闕思親獨倚樓。兩儀高下雪花浮。靑山亦解愁人意。一夜千峯盡白頭。</text>
<title>上乘庵。訪絶穀高僧義天。吟贈二絶。</title>,<text>萬疊靑山裡。千年古寺幽。窓前紅葉滿。宴坐不知秋。其二絶境人稀到。窮山鳥不飛。仙區見眞佛。相對却忘歸。</text>
<title>叢石途中。吟得五六七言各一絶。別鐵原李使君汝華。</title>,<text>童稚平生友。蓬壺十日遊。今朝海上別。握手意悠悠。其二落木淸秋九月。孤舟玉笛三聲。依然一別千里。客裡何堪此情。其三正陽寺裡三更夜。叢石亭前一葉舟。此日相分回首地。海天殘照不勝愁。</text>
<title>鑑湖</title>,<text>列峀長松繞鑑湖。寰中復有此名區。他時倘荷君恩賜。賀老風流定不孤。</text>
<title>臨瀛舘。示李使君茂伯。</title>,<text>形勝雄都會。風流老使君。繁華關外最。人物域中聞。岳色迷蓬島。波聲撼海雲。天涯俱是客。把酒莫辭醺。</text>
<title>平原罷操後。示守禦從事官李學士士強 時術。</title>,<text>我豈千夫特。君今白面生。登塲謬秉鉞。受命且觀兵。指顧風雲變。飛騰虎豹驚。明時休用武。努力答昇平。</text>
<title>三月晦日。送趙姪璧還家。</title>,<text>客裡三春暮。春歸客未歸。送春兼送客。安得不霑衣。</text>
<title>寒松亭</title>,<text>遠岸平如掌。寒松有古亭。沙堆埋偃蹇。石皿貯淸冷。海氣蒸漁戶。波聲撼寺扃。逢僧問前路。笑指白鷗汀。</text>
<title>羽溪館</title>,<text>羽溪寒夜永。晨坐聽鷄聲。絶岸風威急。虛窓海▦▦。霜棲憂國鬂。燈照戀親情。逆旅偏愁寂。羇懷▦▦生。</text>
<title>竹西樓</title>,<text>樓上神仙在。樓前靑鳥來。蓬萊水淸淺。圓嶠月徘徊。直欲褰裳涉。何當駕鶴廻。千年春不老。霜後碧桃開。</text>
<title>示花江使君李舜弼 東稷</title>,<text>已解蓬山節。將開漢水舡。多君勞命駕。喜我賦歸田。萍水他鄕會。琴尊此日筵。相看俱老矣。空憶十年前。</text>
<title>記遊</title>,<text>萍蹤半世極遐遊。不覺塵埃已白頭。北踏天山峯上雪。東乘日域海中舟。金剛叢石行行遍。鏡浦鳴沙歷歷收。笑把玻瓈斟沆瀣。招邀子晉勸浮丘。</text>
<title>登百複嶺</title>,<text>君登百複嶺。聽我行路難。行路難如此。客意多辛酸。十里山萬重。百步路千盤。羊膓是平陸。蜀道卽坦安。信知天下險。無如此路艱。時當仲冬初。白雪埋靑山。畏途石凌兢。危磴氷闌干。咫尺不可越。䝱息空長嘆。昨遊竹西樓。杯酒成團圞。今陟太行險。躋攀多苦顔。盈虛自有數。哀樂誠多端。此亦一時苦。彼亦一時歡。人事本如此。悵望孤雲寒。登高劃長嘯。天地一何寬。</text>
<title>雪岳山</title>,<text>峯巒皆雪巖如雪。怒瀑仍成亂雪飛。所以山名名雪岳。高吟白雪不知歸。</text>
<title>摩訶衍對月</title>,<text>仙山月色向人明。萬里無雲玉宇淸。鐵笛三聲何處落。秋風吹送衆香城。</text>
<title>晬日感懷</title>,<text>去年今日在親前。今日離親憶去年。醉裏絃歌徒聒耳。望雲心事倍潸然。</text>
<title>大言</title>,<text>生世要爲大丈夫。肯如兒女但區區。南征北伐酬恩了。然後扁舟泛五湖。其二諸葛元非八尺躬。張艮豈是萬夫䧺。若令二子終無遇。未信能成赤幟功。</text>
<title>征婦詞</title>,<text>悲歌一曲古凉州。悵望關河萬里秋。明月不知離別恨。淸光夜夜上簾鉤。</text>
<title>江上贈別</title>,<text>歸舟滿載別離愁。人與江流去不休。若使江神知此意。定敎流水爲人留。</text>
<title>奉酬李靑湖咸卿見寄韵</title>,<text>離憂凋盡鬂無餘。忽得新詩帶素書。淸夜詠來牙頰爽。竹西樓上酒醒初。其二一別京華五月餘。天涯再見故人書。悠悠末契情誰似。却憶髫齡識面初。</text>
<title>夜夢入侍威顔。覺來感懷。明燈書之。</title>,<text>夢入脩門近玉樓。怳然前席拜宸旒。覺來窓外三更月。偏照孤臣戀闕愁。</text>
<title>蒙賜內訓一秩。拜手祗受。感激于中。遂書所懷。</title>,<text>殊賜便蕃及外臣。答恩無路欲無身。披來倍覺葵忱切。讀處彌欽壼範新。樛葛深仁傳百葉。姜任雅訓照千春。駑資猥忝觀風地。宣化慙非召伯人。</text>
<title>白軒李相國於老親初度日。旣賜辱臨。且寄近體二篇以鋪張之。無任感激。率爾効嚬。以寓望雲之懷。</title>,<text>良辰遠隔北堂歡。遊子心中思萬端。客重翻敎蓬蓽耀。酒盈渾失雪霜寒。風流不讓香山會。勝事爭將洛社看。相國新詩蒙遠寄。詠來挑盡燭花殘。其二許身王事阻庭歡。垂老誠深寸草端。此日空思前日樂。戟門那及席門寒。君親只切平生念。忠孝寧將二致看。自是酬恩先後異。望雲偏惜夕陽殘。原韻按廉遙辦老親歡。庭畔芝蘭耀席端。歌遏暮雲成細雨。酒濃春色却輕寒。誠心不以河山隔。眉宇還從棣萼看。說與座中休早散。厭厭直到曉鍾殘。</text>
<title>淸心樓</title>,<text>行遍嶺東勝。來登江上樓。沙分靑草岸。浪沒白鷗洲。萬事身空老。千秋水自流。西歸無限興。滿載一孤舟。</text>
<title>韓承旨稚圭母夫人挽</title>,<text>早與承宣托契親。逢人每說大夫人。宜家令▣今申國。擇里仁聲卽孟隣。八袠未亡還自悼。三從有道古無倫。纔看瀝血陳情日。執紼何堪倍濕巾。</text>
<title>監軍二所。奉酬廵將沈判决。</title>,<text>拜命同廵警。淸宵再遇君。銀㙜舊承旨。騎省病▣軍。正對南山燧。欣瞻北闕雲。懸燈耿不寐。殘漏夜將分。</text>
<title>騎省直中。奉酬蔡湖洲韻。</title>,<text>雨洗宮雲淡。風微苑𡬾深。年光秋已近。詩興酒須斟。共際垂衣日。猶懷介石心。金門有眞隱。城市亦山林。其二淸宵騎省直。閑坐到更深。殘漏傳籌促。新茶點水斟。歸田未就賦。憂國只傷心。耿耿仍無睡。庭空月滿林。次韻不但同曹喜。元來托契深。有詩常共和。無酒可相斟。霜雪憂時鬢。乾坤報主心。何當接▦▦。山閣▦靑林。</text>
<title>再疊前韵。奉呈湖洲。</title>,<text>爲郞陪省直。得御幸偏深。自得瓊瑤贈。如嘗沆瀣斟。欣然愜素慕。仰止激微心。薄劣蒙推奬。多慚士若林。其二畫省閑無事。居然發興深。和眠言錯應。得句字難斟。脫白嫌多酌。如丹抱寸心。棲烏看漸集。落日下▦林。</text>
<title>習戰昆明池二十韻 春塘㙜庭試應製居第三</title>,<text>炎運煌煌樹立宏。皇靈遠墍八荒平。鄧林輝接甘泉影。蒲海波通太液淸。肯使幅員遺小醜。仍敎戰艦習昆明。金刀已席千年業。寶曆方歸五葉英。帷幄借籌恢遠略。爪牙推轂振英聲。薊門常慨堯封隘。汾水初看禹鼎輕。殊域交馳持節使。朔庭高築受降城。維揚刷盡平城恥。克詰思觀細柳營。只恨防風猶後至。却嫌全粤失同盟。輿圖尙漏彈丸地。玉帛難通洛邑京。伐虢垂珠何用費。征苗干戚詎堪爭。除殘只擬提卜甲。通道何煩役五丁。催發如林勞禹鑿。要看自葛始湯征。連雲舳艫軍聲壯。耀日戈鋋殺氣橫。雷動天衢聞鼓角。風生水國掣牙㫌。孟津誓衆思張伐。涿鹿親戎習用兵。誰復請纓徒慷慨。更無鳴劒欲橫行。逢秋忽覺䧺心挫。降詔翻敎晩悔萌。狗跡徒然留岱岳。馬肝空自𥚁文成。樓舡習戰成灰冷。依舊悲風動石鯨。</text>
<title>題龍飛御天歌後 春塘㙜應製</title>,<text>配天弘烈古無肩。爭覩朱陽照紫泉。基命遹遵湯自亳。開疆近接召封燕。經營鰈域三千里。利見龍飛九五乾。藝祖興邦垂統日。東韓啓運太平年。荒山奏捷豊碑在。韃谷摧鋒虜馘懸。義旅纔旋威化日。賀班爭上壽昌箋。化家爲國非容力。靖亂除殘是應天。附翼攀鱗皆俊傑。執鞭持戟捴才賢。鴻基裕後開堂構。燕翼始謀講廈氊。尙采民謠聲祖廟。盍將神化入銘鐫。神孫善述刊金石。武烈丕承被管絃。美矣渢渢三代樂。文哉郁郁二南篇。千秋顯揭興龍業。百什昭陳薦豆筵。猗我先朝光達孝。重修前烈慶無愆。芸編寶牒加三復。家誦人歌普八埏。建極垂衣繩祖武。匀天協樂得心傳。揄揚淸廟生民雅。繼述雲門大頀編。當宁聖明今夏季。側身修攘古周宣。親承寧考勤勞後。恐墜煕朝創始先。授簡微臣思獻警。願加兢業戒臨淵。</text>
<title>別李參判子修赴燕</title>,<text>君今何處去。我以何言送。意在不言中。欲言我心恫。燕京萬里途。行色何悾愡。山河異昔時。殺氣成螮蝀。長城遺堞屹。易水驚波滃。楚氛閉雙龍。胡塵迷五鳳。感慨行處有。吊古幾停鞚。華表鶴空還。千秋事如夢。金㙜迹已掃。慘惔愁雲蓊。應經孤竹廟。弭節首陽洞。長河萬里流。俯仰堪一慟。歲昔丁龍蛇。靑丘鯨鯢閧。三都兵燹慘。八路烟埃澒。神皇赫一怒。命將六師総。掃盡十年冦。驅除如蠛蠓。血我灰燼廟。粒我孑遺衆。先王感再造。赤心修職貢。一毫皆帝力。思之心骨痛。中原屬誰家。神器天驕弄。年年送此行。此懷向誰控。與子奚童舊。交情如伯仲。君有出羣才。合作邦之棟。治安太傅賈。道誼江都蕫。奈何使穹廬。翩翩冠盖動。誦詩能專對。垂訓聞諸孔。臨歧黯銷魂。擊劒鳴珮琫。稱觴勞行役。謫裡開小饔。是時春已晩。遼西雪猶凍。珍重早歸來。莫待炎雲烘。平生一斗膽。作詩爲君諷。</text>
<title>桂陽府新構近民堂。次高麗李相國奎報韵。</title>,<text>小閣開新構。高軒抗四欞。江流橫遠帶。山勢列長屛。草樹敷天氣。烟霞擁地靈。落花風自掃。啼鳥夢先聽。戶豁陽輝早。簷虗雨洒零。沉吟詩染翰。細酌酒盈甁。岳色晴宜望。溪聲靜可聆。憂時鬂已白。對客眼常靑。淸簟疑終宰。閑雲似敬亭。斯文千載後。踵刻李公銘。</text>
<title>九日細雨中。維舟登二水亭。追想去年楡岾帶雨登樓之事。</title>,<text>去年九日山暎樓。坐對蓬萊紅葉秋。今年九日二水亭。俯瞰楊江白鷺洲。霏霏細雨兩重陽。渺渺烟波一孤舟。登高嘯咏酬佳節。回首仙山懷曩遊。關東杖鉞已陳迹。桂陽分符今白頭。獨酌行厨不盡酒。▣洗人間千古愁。</text>
<title>鈴齋四絶</title>,<text>池邊碧樹影婆娑。時有黃鸝破睡魔。莫道桂陽官興薄。滿庭芳草落花多。其二池閣幽深四月晴。使君閑坐一庭平。翻嫌布穀空多事。飛繞靑山盡日鳴。其三黃堂雨歇綠陰凉。太守閑眠夏日長。池上薔薇花自落。輕風吹送滿庭香。其四一輪明月出天東。太華終南在此中。夜夜淸光看不厭。怳如前席覲重瞳。</text>
<title>蚯蚓行</title>,<text>蚯蚓居在糞土中。特一無鱗無骨虫。自謂其先龍之族。世人稱號以地龍。腰帶黃金口食土。萬乘公相心不慕。下飮穢濁無所擇。上喫枯壤充其肚。屈伸動止如尺蠖。潛伏潛行行有迹。天陰雨濕坼地出。踐之雖動人不惕。乍隱乍見亦何心。其性只忌陽照臨。虫族之中最爲冥。逢秋不鳴夜不吟。宜若蠢蠢無知覺。年多物久養其毒。只緣蟄在盤石下。雷霆霹靂不能擊。有時噓氣射人身。腫其手足瘡其唇。重者幾死輕者 [缺]</text>
<title>讀史 二十首</title>,<text>茅茨垂拱正 [缺] 事。坐看蓂葉 [缺]。暴亦爲君聖亦 [缺] 死。宇宙終無杖義人。[缺]忠魂化作浙江濤。壯氣 [缺] 諫。越王無賴子皮豪。[缺]秋水連天夕照開。蕭蕭 [缺] 恨。未覩章華玉輅回。[缺]歃血葵丘主夏盟。一匡天 [缺] 罪。恨乏尊王黜伯聲。[缺]狂秦金甲笑談麾。寸 [缺] 淺。至今人道泰山卑。魯仲連席卷全齊七十城。金臺 [缺] 田單計。長使英䧺恨不平。樂毅易水長虹貫日橫。寒風蕭瑟壯心驚。▦▦▦雪秦兵至。召伯家邦忽已傾。荊軻七里灘頭一釣竿。能扶九鼎重如山。可憐鄧賈功名▦。景仰高風不厚顔。嚴光彭澤歸來典午臣。北窓高卧一閑人。夷齊死後淵明在。孤竹風吹五柳春。陶潛三分終未復中原。吳魏山河恨失呑。八陣風雲遺舊磧。至今留作漢乾坤。諸葛亮平生徒解癖春秋。不向春秋大義求。若討春秋明此義。晉朝狐媚豈非羞。杜預天下蒼生屬望傾。起來黃閣竟何成。誰知一局圍棊手。坐却苻秦百萬兵。謝安未復中原誓不歸。此心天地鬼神知。終敎擊楫成遺恨。江水滔滔萬古悲。祖逖河朔塵淸百戰間。蜀中鑾輅喜東還。極知英衛功成易。開創何如克復艱。郭李重圍蛇豕集如雲。一片孤城賊勢分。爭道精忠能貫日。不知恢復賴奇勳。廵遠唐朝不乏建功臣。居寵曾無勇退人。淮蔡除殘皆可辦。午橋咸仰見幾神。裴度直筆能令佛骨寒。八千行路敢辭難。無知鮫鱷猶知避。寧使奸諛不厚顔。韓愈貫日精忠盖世姿。兩京恢復掌中期。班師一詔從何出。千古英䧺不盡悲。岳飛燕獄三年不下樓。樓中坐度宋春秋。成仁取義平生事。三復遺篇淚未收。文天祥</text>
<title>金僉知義信帖中。次白軒相國韵。</title>,<text>手中眞迹播華夷。絶筆高名冠一時。貂玉酬勞何太晩。蕭蕭霜鬂已成絲。</text>
<title>聞岳丈䟽辭承宣。奉簡詞案。</title>,<text>知公白首宦淸踈。肯向銀㙜鎖直廬。湖上小亭長寂寞。只應魂夢繞江居。</text>
<title>次山人海淑卷中韻</title>,<text>卓錫多年住碧山。身閑却笑雲未閑。如何忽到風塵路。勤苦追尋筆硯間。其二幽居新卜白雲邊。爲愛山靑與雲白。問爾今來自白雲。白雲何似紅塵陌。卜山於白雲洞外。有誅茅之計。故下篇云云。</text>
<title>過寧陵有懷</title>,<text>己亥天崩後。三年泣血餘。喬陵瞻象設。佳氣擁仙居。嗚咽灘聲轉。荒凉野色虗。孤臣無限痛。到此每躕躇。</text>
<title>與張靜之會宿于白雲山兜率寺。臨別書贈。</title>,<text>古寺寒燈耿耿。空山木落蕭蕭。君從鐵峽雲水。我自風塵市朝。靑眼相逢凈界。白頭共對良宵。只應明發惆悵。分手何堪寂寥。</text>
<title>送江陵使君李百宗東溟赴任 百宗嚴君時在平昌。故篇內云。</title>,<text>名流作吏未爲榮。恠爾玆行喜若驚。路過庭闈纔一嶺。地連瀛海卽三淸。蓬壺藥物供甘旨。鏡浦風光感聖明。想得橫溪雲棧路。斑衣皁盖往來輕。</text>
<title>奉次老親同庚會成令 稷 丈示韵</title>,<text>肯羡雲間鶴。爭瞻地上仙。華筵五老會。杯酒樂千年。</text>
<title>訪鄭東溟未遇。庭有梅花盛開。題壁而還。</title>,<text>不見東溟老。虛堂對夕陽。梅花一𡬾發。風送滿庭香。次韻窓外寒梅早。南枝正向陽。此花何太幸。又得令公香。</text>
<title>崔上舍 巚 挽</title>,<text>中郞筆法世稱珍。東野文詞妙絶倫。從古至今難得會。有才無命莫能伸。靑氊賴有登龍子。白首終爲友鹿人。千里孤舟歸旅櫬。海天西望倍沾巾。</text>
<title>過素溪橋有感</title>,<text>孤臣昔在孝宗朝。扈駕園陵渡此橋。人事卽今堪下淚。回頭輦路草蕭蕭。</text>
<title>衛直夜吟。寄示玉堂李校理 敏叙，金修撰 萬基 二學士。</title>,<text>纔從澤畔賜環歸。不謂今宵直禁闈。玉漏寒聲傳次第。龍樓夜色望依俙。鑾坡密邇連靑瑣。羽旅森羅擁紫微。仍憶昔年同授簡。一回披讀一沾衣。</text>
<title>送吳侍郞君瑞按察湖西</title>,<text>牧禦求能指久空。故將湖臬屬明公。刃恢盤錯方知別。才濟艱虞始信通。錦水㫌旗新雨露。鷄山草木又春風。只應行部喧棠詠。千里澄淸攬轡中。</text>
<title>寅平尉鄭 齊賢 挽</title>,<text>都尉風標逈絶儔。聖朝恩渥一何優。平陽歌管當時樂。沁水池㙜幾日遊。飈馭忽從天上去。仙蹤肯向世間留。鳳簫聲斷秦樓月。草綠年年無限愁。</text>
<title>賀張靜之，李舜弼登第。</title>,<text>三刖誰知楚璧琛。可憐聲價越南金。龍噓共覩雲從盛。松茂方敎栢悅深。利器終逢雷煥手。希音會賞伯牙琴。濟時勳業須公等。吾欲投簪返故林。二公皆屠龍手。而晩始成功。不佞忝考試。故篇內戱之尒。</text>
<title>送權侍郞子高赴密陽</title>,<text>嶺海東南七十州。繁華形勝此爲尤。蒼茫水國兼天遠。縹緲雲山帶郭幽。太守宴時風送笛。佳人舞處月臨樓。羡君今日分銅虎。何用臨歧惜去留。</text>
<title>黃岡。別西河鄭使君慶餘 承明。</title>,<text>關東一別幾經年。今日萍逢若有緣。白髮相看俱客裡。黃樓此會又尊前。極知延慰功名薄。還媿豊川太守賢。惆悵夕陽分手地。海天愁思正依然。</text>
<title>送南磵洪子晦出按關東</title>,<text>送君今向仙區去。形勝吾能歷歷傳。鏡浦秋晴樓見日。洛山風起海連天。鳴沙路轉東南北。削玉峯排萬二千。蓬島舊遊應有問。白頭猶鎖直廬眠。</text>
<title>送洪鼎卿 柱三 學士赴基陽</title>,<text>羡君今日出春明。毛檄欣酬寸草誠。一郡淳風忠本孝。二親便養寵兼榮。錦還楡社秋光早。綵舞琴堂麗景晴。宸極只應長在望。簿書叢裡夢神京。</text>
<title>送姜叔久 柏年 出按海西</title>,<text>交龜東臬幾經霜。授鉞西藩又促裝。叢石衆香分物色。金沙孤竹入封疆。澄淸海甸新方伯。文彩儀曹舊侍郞。遙想褰帷行部處。繞車髫白詠甘棠。</text>
<title>次李承宣長卿韵。示李修撰世卿 有相，李內翰弼卿 翊相 求和。</title>,<text>踈慵於世竟何成。兩鬢霜毛鑷更生。材薄只宜安宦拙。職親還自媿班淸。芳林雨歇蟬聲急。禁掖秋回客意驚。爭覩聖朝才不乏。喜君兄弟際休明。</text>
<title>送睦侍郞達夫 兼善 赴淸風</title>,<text>達夫今作名區長。告我秋風五馬行。何處獨無探勝地。惟君素有出塵情。樓㙜上下天俱碧。兄弟東南邑並淸。仙賞只應供吏隱。雙鳧正趁一筇輕。淸風有寒碧樓。達夫弟來善時爲淸道守。故項聯云云。</text>
<title>別沈重叔 世鼎 赴碧城</title>,<text>今君此計不全癡。海邑分符齒未衰。案侈銀鱗珍味足。尊盈栢葉細傾宜。官榮五馬遷非左。夢協三刀事亦奇。遙想碧城淸夜月。何如漏院坐眠時。</text>
<title>金監司 汝鈺 挽</title>,<text>聖世論才少似公。賢勞獨任十年中。廵宣已掌三藩重。保障曾臨二府䧺。終始歷官心若水。死生憂國鬢成蓬。誰知盡瘁仍爲祟。未報鴻私恨不窮。</text>
<title>銀㙜直廬。次壺谷吟示韻。</title>,<text>淸秋畫省靜潭潭。坐想槎行極日南。藍浦筑洲帆正穩。牛窓馬島酒頻酣。奇遊謾入銀㙜夢。往事渾輸玉塵談。回首當時眞一幻。媿余蹤迹忝成三。</text>
<title>疊前韵。示壺谷。</title>,<text>昌原賤子號稱潭。壺谷斯文姓是南。興到詩成投必報。身閑酒熟倒仍酣。融心早挹溫溫味。入耳欣聽亹亹談。酬世自知吾已慣。向來何但折肱三。</text>
<title>疊前韵。奉寄翠屛澤畔。</title>,<text>驛使東來過楚潭。傳君手札報城南。詩如錦繡看猶麗。愁似醇醪坐自酣。吟處脫然蘇久病。思時怳若對淸談。還慙薄劣趍丹陛。晉接龍光荷日三。</text>
<title>用前韵。示李長卿。</title>,<text>垂老歸田計未成。牢愁培得鬢毛生。憐吾暮歲才鋒退。愛子新篇句語淸。靑瑣追趍身已倦。白雲栖息夢頻驚。踈慵敢擬論長短。尺朽還慙聖鑒明。徐祭酒載邇䟽中。有長卿折長補短之語。一時朝士作一戱談故云。</text>
<title>西山寓居</title>,<text>荒村四面但靑山。逕草蕭蕭獨掩關。咫尺長安千里遠。寂寥窮巷一身閑。斜陽古木鳴蟬咽。細雨前林宿鳥還。去國仍添憂國淚。臨風灑向水潺湲。</text>
<title>神穴里</title>,<text>漢陽城北神穴里。盡是長安人葬地。東西十里五里間。衆塚纍纍如蚕子。生前擧世人無數。死後萬姓歸一致。畢竟都向此中埋。古往今來誰或異。喪車祖馬來相續。昨日今日無時止。丹旐翩翩薤露悲。親朋哭送爭垂淚。每年節日薦香火。有子有孫十一二。墓久無主重穿穴。碣作人家碪礎備。華屋雕墻屬何人。黃金白玉歸誰氏。是非榮辱不須辨。功名事業不須紀。褐冠賤夫不能免。萬乘公相不能避。伯夷盜跖亦如此。顔淵彭祖亦如彼。何用役心長營營。何用勞身苦悴悴。人生孰不同歸盡。君不見神穴里。</text>
<title>新秋</title>,<text>林泉物色報新秋。碧𡬾生凉雨氣收。白露凄凄虫自語。靑山寂寂水空流。思家對月難成睡。把筆題詩且遣愁。人世百年都是幻。任他榮辱等雲浮。</text>
<title>次南承宣雲卿見示韵</title>,<text>西山爽氣引淸秋。楚客悽然憶漢州。林下未成長往計。峽中還抱索居愁。時從澤畔逢漁父。獨向雲端望玉樓。忽得銀㙜詩與札。舊情珍重記交遊。其二孤臣每恨此生頑。螻命猶延五月間。萬事傷心悲逝水。二年回首哭喬山。如天寵渥酬無路。畫地餘魂死未閑。親老許公從近▦。危蹤免度鬼門關。原韻雙樹孤村一葉秋。白門離思在楊州。秦京入望非無路。楚客多情別有愁。甘旨更誰供鶴髮。起居還自阻龍樓。知君賴得寬心處。猶勝年前渡海遊。其二自是平生兩脚頑。如何奔走六年間。行經渤海千重浪。踏遍蓬萊萬一山。淸賞欲窮方外勝。化兒應借片時閑。卧遊黃卷眞奇事。長日惟須獨掩關。</text>
<title>疊前韵示壺谷</title>,<text>明時受玦鬢先秋。人道楊州卽柳州。豈有文章能肆力。聊將述作解窮愁。思家若隔三千里。戀闕長瞻十二樓。只喜京書朝暮至。此行猶勝泛槎遊。其二每喜君廉媿我頑。金蘭契托死生間。文章遠慕東西漢。氣格遙凌大小山。孰不見之心自醉。遂令觀者口無閑。慇懃白首同歸意。世路難於百二關。</text>
<title>壺谷三疊前韵以示。又次却寄。</title>,<text>風雨蕭蕭魍魎秋。樂天何事滯江州。塵間榮辱從人笑。物外林泉洗我愁。萬景㙜邊雲卷岫。重興寺裡月明樓。維陽本是佳山水。何况曾經沈約遊。其二少無才藝老癡頑。曾事先朝十載間。曠古主恩深似海。到今臣罪重如山。憂均進退身仍瘁。志在君民淚不閑。秋旱作災誰叫闔。欲言其奈隔重關。</text>
<title>九日遣懷示壺谷</title>,<text>病來筇杖力全微。強欲登高已夕暉。霜髮不妨風脫帽。牛山何必淚沾衣。宦情淡似浮雲散。羇思紛如落葉飛。每到重陽長作客。祗應籬菊待人歸。</text>
<title>夜坐書懷。奉呈外舅東洲案下。</title>,<text>夜靜山空萬籟沉。寒簷獨坐且悲吟。風鳴落葉蕭蕭雨。月照澄潭灧灧金。客裏秋光偏易暮。愁邊岳色自成陰。孤臣白首長憂國。誰識三更不寐心。</text>
<title>老親壽辰。獨坐書懷。</title>,<text>寸草誠深老更新。每年初度樂玆辰。親齡百歲餘三八。壽席中春在上旬。可惜今逢爲客日。自憐猶作未歸身。只應歡意翻蕭索。兄弟斑衣少一人。</text>
<title>崔巨卿 碩英 與張叔涵 善冲 有約。叔涵不至。巨卿獨來。用前韵吟謝巨卿。兼示叔涵。</title>,<text>幽棲晝永燕飛飛。喜有佳朋叩夕扉。黃鶴奇才驚世久。孤雲雅操與時違。忙開小甕傾新釀。共對殘花惜漸稀。平子不來山日暮。可堪惆悵送君歸。</text>
<title>記夢</title>,<text>辛丑三月二十七日夜夢。遇李呂州志賤丈。李賦五言一絶。爲余誦之而不能記。余作和章。只記其首句。覺來足成。有樹皆棲鳳。無林不放花。滿枝丹桂實。聯翼好雛多。</text>
<title>辛丑四月初十日。以旱灾審理蒙宥。感激書懷。示舍弟仲懷。</title>,<text>皎日回光照覆盆。幸延殘喘荷乾坤。淸朝豈但消災地。孝理方推及老恩。花意共欣霑雨露。鳥聲爭賀脫籠樊。已覺天人相感速。竚看甘澍霈郊原。</text>
<title>哭季女孝淑</title>,<text>淑質平生愛。芳蘭奄忽枯。行年夏九閱。沉病節三逾。寂寂千山裡。哀哀一墓孤。只應泉壤下。魂魄永相須。</text>
<title>肅寧館。代人贈別。</title>,<text>畫閣淸深小雨晴。五更殘角客魂驚。可憐紅燭堆成淚。捴爲佳人怨別情。</text>
<title>辛丑八月十五日。元子誕生。喜甚書之。</title>,<text>聞道星虹啓國祥。幸逢煕運屬重昌。前星已報垂輝遠。少海方看潤祉長。兩殿含飴歡豈極。千官蹈足慶無疆。孤臣跡阻嵩呼列。白首丹心喜欲狂。</text>
<title>壬寅春帖</title>,<text>氤氳淑氣滿方圓。雪裡春回麗景鮮。東陸已看花事促。北堂欣聽賀聲傳。兒子篤勤加往日。老親康健勝前年。憂時更覺豊登喜。荊樹枝邊綵舞翩。其二一氣潛催臘雪殘。天心方向此中看。勾芒發動生成意。太簇驅除慄烈寒。黎庶永蠲枵腹苦。豊登可占察眉歡。逢春別有好消息。內局終年罷問安。</text>
<title>次李長卿 殷相元子誕辰志喜韻</title>,<text>簪笏趍蹌賀滿庭。去年今日聖神生。佳辰正値中秋月。瑞電爭瞻北斗星。達孝曾聞前代事。無憂更見我王情。小臣何幸逢玆會。拜舞丹祝萬齡。</text>
<title>浮碧樓</title>,<text>形勝關西第一樓。古今興廢幾千秋。天低大野茫茫外。月滿長江灧灧流。萍水樽前俱是客。綺羅叢裡又登舟。平生眼界寬無際。誰謂玆行辦壯遊。</text>
<title>紫電樓。口占留別安興柳通判 之芳。</title>,<text>驛路連芳草。關雲自夕陽。江樓一樽酒。此別又他鄕。</text>
<title>以廣尹辭陛。夕宿松坡江。次知申事南雲卿諸公江上送別韻。</title>,<text>江風乍起水生綾。回首雲端望五陵。保障分憂吾豈敢。絲綸視草子全能。依俙漏院前宵夢。寂莫漁村此夕燈。到底只應耽索句。將軍行色淡如僧。</text>
<title>登漢山將㙜</title>,<text>漢山形勝冠三韓。天作金湯智力殫。雉堞入雲千仞峻。峰巒削玉百重盤。江頭勒石心猶裂。城下同盟膽欲寒。廟筭卽今休用武。腐儒還媿忝登壇。</text>
<title>宿風香閣。示特師。</title>,<text>夜宿風香閣。開窓聽水聲。池虛證道性。雲去認禪情。對爾塵襟豁。逢秋客意驚。庭前楓未赤。來復待霜淸。</text>
<title>與李學士仲羽 䎘 同宿天柱寺。口占六言。</title>,<text>十月孤城落木。三更古寺寒燈。尊前幸値良夜。病後仍憐老僧。浮世難逢此會。平生喜得佳朋。只應臨別惆悵。獨立危闌百層。</text>
<title>與維楊使君李君實 秞。冐雪同遊玉井寺。</title>,<text>雪裡冥搜路。山門步步深。還同訪戴興。忽作跨驢吟。古寺懸燈夜。良宵對酒心。蒲團話宿昔。勝却洛中尋。</text>
<title>南門樓。送別李仲羽 䎘 口號。</title>,<text>登樓忽覺感懷多。表裡山河奈爾何。莫把丙丁時事說。對君無語淚滂沱。</text>
<title>別舍弟瑾赴任狼川</title>,<text>勸君爲吏只緣貧。告我登程却愴神。淚下難禁臨別恨。眼昏何耐望行塵。鶺鴒原上孤飛影。荊樹花陰獨坐身。直待賦歸彭澤日。相携共作耦耕人。其二秋風五馬向牲川。關路迢迢皁盖翩。峽邑年饑民可恤。聖明憂軫賦宜蠲。周廷報政君應最。漢璽褒良世莫肩。遙想鈴軒無事日。細傾樽酒閱詩篇。其三嗟吾同氣只餘三。弟向關東妹在南。湖外作離今已久。峽中爲宦更何堪。書來不覺心膓斷。別後長敎涕淚含。病卧銀㙜懷耿耿。嶺雲池草夢相參。</text>
<title>崔參判 惠吉 挽</title>,<text>遅川勳業冠同盟。難弟聯芳有盛名。爵是三朝都御史。家徒四壁一書生。沉綿末疾緣明主。經濟宏謨屈亞卿。忽覺山河收爽氣。可堪揮涕向江城。其二少與兒郞托契親。每欽儒雅出天眞。德公床下承顔地。元禮車中得御辰。欵欵襟懷曾解榻。溫溫風味早書紳。滿庭蘭玉皆餘慶。身後惟應業不貧。</text>
<title>題李學士幼能 端相 雙樹林居</title>,<text>拔俗高標世莫攀。似君恬退古猶艱。深探太極無窮理。善養浮生未老閑。夢斷玉堂金馬路。心希墳籍聖賢間。踈慵亦有誅茅計。倘許分吾半華山。亭號太極故云。</text>
<title>別後示幼能</title>,<text>邂逅萍逢亦有因。相看怳若夢非眞。城中昔別南參判。野外今逢李舍人。白首同歸惟此地。靑樽好會更何辰。回頭立馬空惆悵。落鴈孤雲愴我神。</text>
<title>奉和文谷大學士溫泉志喜韵</title>,<text>玉無瑕玷鏡無塵。至德銘盤日日新。事合諸侯遊豫度。孝光先哲簡編陳。靈泉効異王無疾。束帛徵賢國有人。行殿夜分猶側席。宸心不寶照車珍。其二駐蹕溫泉肅羽儀。雨師淸道護龍旗。吾王孝大靈休至。慈殿仁深福慶隨。渭獵匪熊今日遇。華封祈聖與天期。詞臣染翰相酬唱。合比崧高綴雅詩。</text>
<title>赴配鐵原。過寧陵有懷。</title>,<text>孤臣受玦赴弓城。瞻望喬陵淚滿纓。國士恩深酬豈易。田翁罪大死猶輕。當時曲荷生成澤。今日徒懷殞結誠。敢恨長沙吟鵩賦。定從天上扈霓㫌。</text>
<title>禾積淵</title>,<text>天削雲根脚透泉。玉峯高揷激湍邊。懸崖鶴舞千年樹。絶壑龍藏百丈淵。鑿道何勞神禹手。撑空擬補女媧天。方知造化功難測。立馬潭潯一喟然。</text>
<title>游孤石亭</title>,<text>一石當中兩壁幽。高㙜百仞在峯頭。身閑好向名區走。地僻難逢太守遊。淪落我猶耽勝賞。登臨誰㝡擅風流。羅朝古迹留龜刻。日浦丹書可匹儔。</text>
<title>雪夜書懷</title>,<text>山村積雪沒籬深。卧病空懷向日忱。永夜殘更挑燭盡。虗堂落月喚愁侵。憂時慷慨涔涔淚。許國平生耿耿心。未報先朝知遇感。百年遺恨每如今。</text>
<title>舍弟仲懷自狼川來省。喜吟。</title>,<text>鐵峽羇蹤未賜環。鶺鴒飛急到窮山。他鄕雪裡生春色。旅舘燈前破笑顔。歡盡渾忘俱是客。罪多猶幸久居閑。君恩到底深如海。未說先敎涕自潸。</text>
<title>臨別贈仲懷</title>,<text>孤露新經草土憂。弟兄相對雪盈頭。柳州謫裡逢宗一。瓊海天涯別子由。去日都忘來日樂。送時還倍憶時愁。臨分制淚吾差慣。到此難禁滿眼流。</text>
<title>次主倅韻</title>,<text>雪霽山村罷夕霏。暮林歸鳥訪棲飛。行藏細筭隨時定。夏葛冬裘且莫違。其二寶山朝暮帶嵐霏。筇杖何時去若飛。春來定理尋眞屐。只怕興公宿計違。</text>
<title>夜坐書懷</title>,<text>七千兵馬舊元戎。一架茅茨老禿翁。抗䟽實非韓愈罪。愛君誰識屈原忠。中山未拔書盈篋。息壤猶存纊蔽聦。獨有堂堂河岳氣。直衝星斗作長虹。</text>
<title>晦兒率其弟得一還京。將行親事。吟示之。</title>,<text>送汝難堪遠客時。臨分倍切首丘悲。春陰未霽連宵雨。臘雪仍添塞路澌。仲子非關懷土戀。三郞正趁委禽期。向平何待成婚嫁。却恨從前解綬遅。</text>
<title>寄家甥金龜重</title>,<text>愛君才格出凡資。錦繡心肝玉雪姿。吐鳳何須勤苦得。屠龍自可等閑爲。春來物色看將晩。別後音書候更遅。憐我所嬌多疾病。願敎加飯慰相思。</text>
<title>謫中遇夫日。身縻桎梏。未薦香火。哭望松楸。不堪愴感。李使君投示昔在伊陽謫所。逢先諱傷悼之作。弁以小序。詞旨悲惋。令人不忍讀。且以至痛在心。不能卽和。過累日始步其韵。以謝鄭重之意焉。</title>,<text>遇屯安素位。忽覺愴懷深。畫地身仍縶。終天痛復臨。以公當日事。知我此時心。枯盡三年淚。無從自滿襟。再疊自識身無罪。徒緣寵太深。書廳叨夜對。帳殿侍秋臨。未進平戎略。多慚許國心。敢辭吟鵩賦。回首淚盈襟。三疊每憶關東勝。居然入峽深。携筇今再到。杖鉞昔曾臨。豈有懷沙恨。應酬介石心。時登北寬上。風詠滌塵襟。四疊自爲東峽客。尤覺聖恩深。地僻身宜隱。山登水復臨。風塵當日事。魚鳥暮年心。長嘯乾坤裡。翛然爽我襟。五疊里閈從遊久。由來歲月深。郊扉曾遠叩。江岸憶同臨。不謂窮愁日。方知暮境心。高風堪起敬。使我整冠襟。六疊不但同隣厚。兼之托契深。新詩吟輒寄。淸興到仍臨。雪裡生春色。樽前感客心。渾忘身在謫。談笑共披襟。七疊才甚樗材散。恩逾渤海深。絲毫終莫報。淵谷懔如臨。太傅湘中日。坡翁嶺外心。平生憂國淚。揮灑少乾襟。八疊老慵詩料索。病怯酒杯深。窮峽誰相訪。殘春忽已臨。雨餘知草性。風動見花心。忽得瓊瑤贈。披吟一快襟。九疊後有岷峩險。前瞻灧澦深。寧從物外遁。莫向世間臨。草澤多平地。漁樵是素心。白雲營別業。山帶水爲襟。十疊 弓裔城故國春雲冷。荒城土窟深。橫行三季亂。控御一邦臨。草沒窮奢迹。鴻驚吊古心。興亡雖有淚。寧爲此霑襟。十一疊 北寬亭逈出層霄外。浮空積翠深。天長飛鳥歇。野曠落霞臨。勝地千秋迹。孤臣萬里心。澄波與琴鶴。環抱作連襟。十二疊 寶盖山寶盖名東土。重巒赤靄深。撑空天闕逼。迴轄日車臨。貝響騰沙界。蓮燈證道心。吾將依老宿。說法洗凡襟。十三疊 孤石亭石矗千尋峻。溪流一壑深。躋攀仰䝱息。登眺惕危臨。激浪衝波勢。孤根特立心。仙人回絳節。時拂紫霞襟。</text>
<title>丁未三月十七日蒙宥。二十五日禁府關文始到。自鐵原離發。口號留別李使君。</title>,<text>春雲滿峽翠成霏。太守臨軒送客歸。天爲逐臣流解澤。故敎微雨濕征衣。</text>
<title>次李使君贈別韻 主倅聞赦命。携酒來訪。</title>,<text>岸柳搖春色。鳴鳩報雨晴。感恩遷客淚。臨別主人情。欵欵携尊酒。翩翩枉旆㫌。只應分手後。長憶此逢迎。</text>
<title>又吟六言一律。用前韵叙別。</title>,<text>來日關山雪積。去時花柳春晴。樽前幾度良晤。別後難忘此情。逐客孤筇短褐。使君五馬雙㫌。愧非工部文藻。錦里叨承送迎。</text>
<title>途中吟寄東州倅</title>,<text>旅寓偏甞百味酸。主人高義古猶難。同隣自昔交三世。禦魅經年戀一寒。盤有嘉蔬尊有酒。肉供珍膳米供餐。瘦妻敷面飢童飽。始信明公德宇寬。</text>
<title>見舍弟書。詩以報之。</title>,<text>季連書自峽中回。帶得華虫丙穴來。却老仙蔬呈四把。扶衰大藥得三材。纔甞忽覺枯膓潤。乍展先敎眯眼開。自詑林居淸興足。平分一半與君裁。</text>
<title>丁未五月初四日泣書</title>,<text>桑梓歸來白髮新。又逢今日倍傷神。餘生尙抱崩天痛。萬死纔經畫地身。往事悽悽雙下淚。流光忽忽九回春。自憐筋力終無補。甘作田間一老民。</text>
<title>戊申五月初四日。泣書所懷。</title>,<text>孤臣未死髮如絲。每遇玆辰血淚垂。遺恨悠悠天地在。丹忠耿耿鬼神知。涓埃莫報生成澤。糜粉難忘覆燾慈。哭望喬山今十載。蕭蕭松栢捴堪悲。</text>
<title>楊州途中。望寧陵泣書。</title>,<text>草沒寧陵路。雲深佛岳山。望時先涕淚。行處自盤桓。志士魂空斷。英雄恨未閒。孤臣無限痛。東土尙艱難。其二喬山松栢影蕭蕭。每憶先朝骨欲銷。宣政殿中三接日。延英門外五更宵。洪私濫沐宮壺煖。寵錫頻牽寶馬驕。天地有窮恩未報。此心如割復如燒。</text>
<title>送洪學士國卿赴北評事 柱國</title>,<text>幕佐非榮地是邊。怪君行色去翩翩。極知聖化覃無外。故遣詞臣輟在前。風力定敎蕃漢服。德音要向吏戎宣。可憐弧矢平生志。叱馭何須歎獨賢。</text>
<title>寄李鐵原 時萬 謫居</title>,<text>白髮蕭蕭去國臣。秋風一葉落汾津。投荒我昔爲遷客。佩竹君時作主人。高義至今忘未得。扁舟欲往恨無因。只應憔悴行吟地。漁父相逢楚澤濱。</text>
<title>次李錫汝示韻</title>,<text>別後光陰已孟冬。霜威凜烈逼裘茸。風飄摵摵庭前葉。雪壓亭亭檻外松。三幅音書長在手。十篇珠玉又盈封。暮雲迢遞空回首。海上靑山隔幾峯。</text>
<title>東平公主挽</title>,<text>貴主恩輝一代傾。夫家喬木五公榮。爭期鄭谷春長住。孰謂秦樓夢忽驚。沁水園空花已謝。鳳簫聲斷月空明。只應雙璧綿餘慶。趾美繩繩繼盛名。</text>
<title>次壺谷示韵</title>,<text>一詠來詩散百愁。怳如乘月陟崑丘。詞源浩浩倒三峽。筆力堂堂回萬牛。枌社曩吟彭澤賦。桐鄕今掉季鷹舟。分山早結幽棲約。愧尒先歸我獨留。壺台罷官在水洛山故云。</text>
<title>過蒼玉屛。有懷朴思庵。</title>,<text>思庵一去幾多年。窩外鵑聲尙宛然。儒雅巖廊眞宰相。淸臞山澤老神仙。松壇寂莫詩添感。釣石依稀畫可傳。我亦終非乾沒者。幾時歸卧白雲邊。</text>
<title>次壺谷幽居卽事韵</title>,<text>故山遙憶鎖虗堂。病骨稜稜貼一床。墻外杏花猶未放。庭前芳草漸看長。纔醒午睡昏昏卧。忽得新詩字字香。療我頭風如捲霧。吟來絶勝越人方。</text>
<title>楊州途中。贈別北伯徐載邇 必遠。</title>,<text>忽忽途中別。迢迢塞外行。男兒方面貴。宰相黑頭榮。雪裡陰山色。風前瀚海聲。遙應到此地。倍切望宸情。</text>
<title>閔監司 光勳 挽</title>,<text>黃甲科名早擢英。兩朝恩遇一門榮。關東杖鉞棠謠遍。嶺北分符雉化成。鵠峙鸞停皆國士。氷淸玉潔乃家聲。居然末疾仍長夜。執紼親知淚濯纓。</text>
<title>鷺江舡上口號。次李錫汝韻。</title>,<text>恨乏蘇卿二頃田。白頭今向鐵關邊。樽前落日停驂地。江上孤舟送客筵。翻覆世情堪莞尒。去留心事兩依然。殘花嫰柳添離思。醉眼還嫌物色鮮。</text>
<title>溫泉雨中。次南雲卿送別韻。</title>,<text>銀㙜騎省共鳴珂。此夕其如惜別何。嶺外分符將遠役。樽前擊節且高歌。郵亭問夜燈花落。帳殿連雲雨氣多。鶴浦秋期猶可卜。星軺他日倘經過。</text>
<title>過豊田。關東伯鄭子濟 榏 有書。詩以謝之。</title>,<text>豊田驛裡駐征輈。忽得來書减客愁。今日鶴城新太守。昔年楓嶽列仙流。履君宣化觀風地。思我褰帷杖鉞秋。屈指居然經一紀。舘人驚覩雪盈頭。其二五馬催驅鐵嶺輈。感君開我望鄕愁。書來便覺情猶厚。別久仍敎淚欲流。漏院趍班曾忝石。史編同席幾經秋。舊遊如夢身全老。靑眼何時對白頭。</text>
<title>菩提悲坂</title>,<text>菩提峻坂挾長川。萬丈巉巖勢若懸。壁立兩崖深坼地。逕盤千曲直升天。初通鳥棧秦謀詭。始鑿龍門禹績綿。方識世間行路險。願師榮子一猶然。</text>
<title>淮陽途中</title>,<text>曉濕銀溪雨。朝穿鐵峽雲。山寒花未放。谷邃日先曛。北去非吾土。南望戀聖君。羇愁添鬂白。叵耐雪紛紛。</text>
<title>宿高山舘。追感昔年陪親北遷之行。書懷。</title>,<text>昔奉先親受玦行。往來經過鐵關城。此生孤露猶餘喘。今日重臨獨愴情。嶺樹連天雲萬里。客窓無夢月三更。人間已失專城養。誰道身乘五馬榮。</text>
<title>南山舘</title>,<text>南山舘裡對南山。雨後春山正好顔。宛若終南山色近。却疑身在禁城間。</text>
<title>次李獻納弼卿 翊相 韻。仍送其行。</title>,<text>北赴靑油憶去秋。不啚今對鶴城頭。歌成出塞聲悲壯。策乏安邊事謬悠。旅舘逢迎那忍別。佳人泣涕且須留。臨分更有丁寧語。數寄郵筒解我愁。其二君如寶釰倚淸秋。曾向騷壇讓一頭。與我交情長淡淡。任他浮世自悠悠。關山篴裡經年別。北海樽前兩日留。京洛舊遊如有問。望宸危鬢不勝愁。</text>
<title>次駕鶴樓板上韻</title>,<text>朔庭城畔有高樓。故國千年勝槩留。黃鶴不來人已去。白雲無迹水空流。關河物色當初夏。宇宙光陰閱幾秋。俯仰古今多少感。奕碁翻覆豈曾休。</text>
<title>己酉五月初四日泣書</title>,<text>鶴海天邊此日逢。孤臣望斷鼎湖龍。巳年又至悲延喘。午月重回痛結胷。兩眼全枯猶隕血。一身飄轉任危蹤。蒼梧法駕無時返。哭向關雲雨氣濃。</text>
<title>送孟鍾城休徵 胄瑞 還京</title>,<text>雪滿黃沙路。靑山盡白頭。愁州君解綬。樂土我分憂。歲暮傷懷抱。天涯惜去留。向來能制淚。今日不禁流。</text>
<title>香雪軒夜坐</title>,<text>朔氣方冬緊。風威向夕稜。竹鳴知雪下。松暗覺雲凝。病眼頑無睡。爐烟凍不興。悄然中夜坐。心事淡如僧。敬次[兪得一]離家來鶴塞。戀闕望觚稜。入檻花枝近。環除月色凝。地留佳境在。詩惹感懷興。話舊渾忘寢。床頭有老僧。後二十三年。不肖孤得一忝按是邦。追揭先君子遺什於壁上。謹步其韻。泣血以識。</text>
<title>贈法演老師。</title>,<text>法演從吾久。金剛昔共探。師承雙彦老。業𡬾普門庵。水月傳心印。曇花照佛龕。平生一錫杖。行歷幾伽藍。</text>
<title>浪城途中</title>,<text>鳴沙十里路。行傍白鷗波。茆屋淵邊小。雲山海上多。看來初似畫。着處正宜哦。衰懶雖無興。其如物色何。</text>
<title>宿霜陰里</title>,<text>暮宿霜陰里。前臨海岸高。拓窓朝見日。欹枕夜聞濤。政以飢荒急。心因物色勞。孤吟吐幽句。春色着紅桃。</text>
<title>三月二十七日</title>,<text>三月餘三日。春光復幾何。離離靑草岸。泛泛白鷗波。花惜殘紅少。詩嫌取料多。奚囊收不得。着處費吟哦。</text>
<title>高山舘。題按使權時會 大運 扇。贈別。</title>,<text>鐵嶺參雲峻。銀溪絶壑深。掩君將別淚。知我獨歸心。日下龍樓近。天邊鶴浦陰。可憐歌舞地。回首費長吟。</text>
<title>吟奉大宗伯久堂朴仲久 長遠</title>,<text>宗伯聲名冠搢紳。親承寵命出楓宸。當朝共道朝陽鳳。遐裔爭看地上麟。花柳雨餘紛態度。詩篇酒後轉淸新。遙知竣事還京日。正慰門閭倚望頻。附次久將衰質廁冠紳。步武同君謁紫宸。廐馬時牽金騕褭。爐烟不動玉麒麟。揶揄羡作靑門別。邂逅驚看白髮新。共是出關吾病矣。當筵只怕勸盃頻。</text>
<title>南江舡上。奉呈梨川洪相 重普。</title>,<text>一隊紅粧滿綵舟。轟天簫管候行輈。櫓搖輕浪隨歌板。柳折垂絲作酒籌。雨歇芳洲新物色。時淸黃閣最風流。龍亭本是佳山水。何况今逢相國遊。</text>
<title>南江舡上。吟奉梨川久堂台案。</title>,<text>蘭橈容與溯潭潯。粉黛渾成錦繡林。江雨餘霏官柳濕。海天殘照嶺雲陰。輕舟載得離愁重。淺水添將客恨深。平日樽前猶惜別。白頭關外倍傷心。</text>
<title>鐵嶺別右相梨川</title>,<text>日近長安遠。雲低嶺路高。去留分此地。無語自沾袍。</text>
<title>八日駕鶴樓。觀氷燈。</title>,<text>陰山斲出丈氷淸。白玉燈懸紫焰生。碧落初昇紅日暈。璃壺正貯火珠明。奇功不借良工妙。瑩質元因造化成。何似廣陵明月夜。九華銀燭射光晶。</text>
<title>赤沙峯</title>,<text>沙峯突起若雲烟。碧海澄潭在後前。望處驚看堆絳雪。登來忽似坐紅氊。春晴赤岸光鋪地。日照丹丘影射天。別有君山靑一點。却疑身到洞庭邊。元帥臺。一點靑山在水中。故結句云。</text>
<title>元帥㙜</title>,<text>元帥何年杖節來。使君今日又登㙜。赤沙峯下輕鷗泛。靑草湖邊細雨開。映水紅粧翻翠袖。隨風畫角殷晴雷。澄波十里明如鏡。且可中流載月迴。</text>
<title>龍堂亭</title>,<text>龍堂勝槩載輿啚。千古留名定不誣。沙白石靑江去遠。野平天濶鳥飛孤。今來古往人多少。酒煖歌淸興有無。管得風流遊此地。使君心賞在南湖。</text>
<title>香雪軒 進退格</title>,<text>梨花散落白紛紛。風送淸香滿一軒。乍密乍稀迷樹影。飛來飛去襲人裙。掃庭却怕芳菲損。得句還添物色繁。還喜閣中無箇事。罷琴閑坐夜將分。</text>
<title>釋王寺雨中</title>,<text>暮投山寺不成眠。朝起開窓雨滿天。淅瀝聲和霜隕葉。蕭騷暗雜谷鳴泉。玲瓏錦樹添新潤。爛熳黃花倍舊鮮。老守今來饞物色。嗒然趺坐滯歸鞭。</text>
<title>贈老釋</title>,<text>萬般喧閙不曾聞。却喜禪家有隱文。水本至淸嫌得月。山猶多事解噴雲。法緣在爾偏寥寂。世務牽吾太糾紛。判了閑忙從此覺。小庵寒衲可爲羣。</text>
<title>漫吟</title>,<text>天地之東嶺以北。界分夷夏壯藩垣。山連白岳春猶雪。路入黃沙晝亦昏。一邊滄海龍吟窟。千古關防鐵作門。聖世久忘陰雨備。杞憂雖切莫須論。</text>
<title>南浦舟中</title>,<text>南川衮衮入河流。千曲澄潭引綵舟。太守觀魚張素網。佳人橫瑟奏仙謳。沙頭白鳥飛飛近。海上靑山點點浮。最是風光難畫處。夕陽無際荻花秋。</text>
<title>題崔監察 天柱 林居</title>,<text>淸澗脩林繞草廬。臨流碧石坐觀魚。依俙栗里淵明宅。髣髴花潭子美居。卜築元因塵事少。來遊亦覺世緣踈。山桃莫向溪邊種。恐引他時逐水漁。</text>
<title>南江舡上。送得兒還京赴試。</title>,<text>年年送汝渡江舡。今日傷心又別筵。嶺𡬾風光霜染盡。塞天秋氣鴈鳴傳。弱冠妙歲纔三七。京洛長程過半千。此去聲名動一世。蓬萊殿上拜群仙。</text>
<title>次得兒韻</title>,<text>惜別人情大抵同。臨分父子意何窮。心驚塞外秋歸鴈。夢破庭前雨洒桐。旅食多艱憂弱質。離懷難制况衰翁。詞塲一戰應成霸。積慶先基信彼空。其二光陰不住水東流。客思鄕心日共悠。半夜驚聞靑海鴈。二年辜負白雲秋。風高鶴野邊聲起。葉落龍沙朔氣愁。知汝此時遙極目。只應長倚夕陽樓。</text>
<title>次韻示壺谷</title>,<text>天涯歲暮恨離群。獨坐懷人到夜分。白首邊城都護我。靑春畿輔按廉君。休論內外官榮辱。共値艱虞事糾紛。歸計差池身已病。幾時長往釣溪雲。</text>
<title>朔安途中。望見一隊紅粧立馬松間。戱吟。</title>,<text>佳人紅粉列成行。立馬松間簇靚粧。恰似淸和新雨後。海棠花發映垂楊。</text>
<title>敬次白軒李相國賜几杖詩韵 幷序</title>,<text>相國以三朝大臣。八袠高年。奉公不懈。盖匪躬元老也。聖上嘉先生盡瘁。擧優老盛典。賜以几杖。盖曠世異數也。納言將命。中使宣爵。樂則敎坊法曲。酒則內府香醞。客位台鼎貂玉咸集。盖昭代盛事也。先生爲彰聖朝休光。載揚寵命。以啚不朽。序以張之。詩以歌之。將與鳧鷖諸什。鴈行於周雅。盖宗匠大手也。以相國匪躬元老。感聖朝曠世異數。遂擧宗匠大手。奉揚昭代盛事。屬諸秉筆諸公以賡焉。如瑒眇末不才。職守外官。河敢托名其間。以速續貂之譏哉。辭之再三。命之愈勤。於是乎不揆鄙拙。以答盛意於萬一云爾。柱石三朝種德臣。由來間氣嶽生申。潞公晩節全初節。元祐完人有一人。聖眷軫勞加異禮。鑾坡草誥渙如綸。簫韶天樂排雲幕。𨤍醁金樽出玉宸。鶴髮交輝天上宿。梨顔喜動雪中春。烏皮制極工倕妙。鳩杖雕成內府珍。倚處渾忘筋力倦。携時更覺渥恩新。精忠勉竭扶顚策。大老欣遭善養辰。盛事流傳要入畫。佳篇詠歎自驚神。踈才本乏揄揚手。染筆還慙作吏身。</text>
<title>洪進士 受渙 挽</title>,<text>鳳有奇毛合遠翔。珠方待價忽深藏。纔看綵服趨庭去。豈意丹㫌度嶺忙。壽與仁乖天欲詰。才憎命達理何茫。年踰始仕科猶小。相對高堂鶴髮傷。</text>
<title>奉和文谷大學士溫泉志喜韻</title>,<text>輦路初淸雨後塵。江天旭日瑞光新。樓舡泛泛隨波穩。羽衛煌煌列隊陳。佳氣䓗蘢環帳殿。歡聲合沓擁輿人。揄揚賴有詞臣筆。隻字還逾拱璧珍。其二行殿三朝奉母儀。編氓四匝扈鸞旗。靈泉旣奏神功妙。好雨仍看喜氣隨。莘野旌招加異禮。漢庭親策啓昌期。一遊共賀知民事。可但空吟七月詩。</text>
<title>送李都憲弼卿赴溟州</title>,<text>大嶺之東第一州。分符自古屬詩流。君今作吏神仙窟。我昔褰帷滄海樓。鏡浦迴臨波萬里。㙜山直聳雪千秋。須傳別後相思字。關塞迢迢鴈是郵。</text>
<title>示江陵李使君弼卿</title>,<text>歲暮各千里。浮生奈老何。白雲秋色晩。滄海鴈聲多。萍水難爲合。駒光若易過。君今作吏隱。聽我紫芝歌。</text>
<title>哭原州鼎山亡甥亡女墓</title>,<text>雪裡尋雙墓。空山萬疊幽。人間歲六換。泉下夜千秋。淚並江聲咽。悲添野色愁。良金與寶玉。痛惜秘荒丘。</text>
<title>寓中書懷</title>,<text>節序推遷暑已殘。井梧秋氣入高欄。長郊草色翻風動。古木蟬聲帶雨寒。生世素無需世具。有家還歎在家難。一枝棲息猶無定。旅泊窮村百味酸。其二雨後蟬聲忽報秋。客懷寥落自生愁。靑蘿影外斜陽轉。白鳥磯邊暮靄收。草澤元來宜獨善。塵寰何處絶羣咻。歸田此計誠長往。誰識葵忱退亦憂。</text>
<title>夜坐</title>,<text>落葉隨風覆井欄。客懷寥寂自悽酸。空山獨夜三更坐。破壁孤燈十月寒。髮爲傷時渾欲白。心因許國老逾丹。休官不免身猶縶。悔未從前早掛冠。</text>
<title>碧蹄途中</title>,<text>玉節侵晨出漢都。星軺整駕向燕途。回頭漸覺三山遠。戒爾郵驂且莫驅。</text>
<title>生陽舘遇雨</title>,<text>觸熱長途惱殺人。曉眠初罷促裝頻。生陽舘裡霏霏雨。正爲吾行裛路塵。</text>
<title>箕城途中</title>,<text>海天初日照新霞。駟馬驕嘶踏軟沙。舊迹行尋箕子井。遺墟尙記蓋文家。騷人吊古千年遠。驛路從玆萬里賖。却笑浮蹤如泛梗。鬂毛成雪眼生花。</text>
<title>龍灣書懷</title>,<text>去國孤臣白盡頭。臨江駐節俯長流。千年城郭傷心地。一片乾坤滿目愁。吊古聊成騷客賦。望宸高倚夕陽樓。敢辭原隰驅馳苦。庶遂龍門太史遊。</text>
<title>江上留別灣尹</title>,<text>江濶風高水急流。可堪離思此悠悠。多情最是城頭柳。落日空含去國愁。</text>
<title>過遼東懷古</title>,<text>駐節遼陽愴客情。荒原草𡬾滿空城。麻戎▣隊軍皆甲。華柱千年鶴是丁。中夏久非全盛日。三河尙有戰爭聲。黃塵颯颯邊風起。悵望雲端落照明。麻貝率甲軍護行故頷聯云</text>
<title>望海亭</title>,<text>乘槎曾陟日光頂。杖節今登望海亭。極目兩儀中境界。開襟萬里外滄溟。長城自是同拳石。大夏看來等一萍。男子遊當如許壯。莫須辛苦守窓螢。</text>
<title>山海關月夜聽篴</title>,<text>天下䧺關大海頭。笛中哀怨月明樓。一聲驚起三更夢。何處征人幾處愁。</text>
<title>到遼東。客使還自本國。伏聞玉候安寧。志喜示同槎。</title>,<text>空庭月滿夜生凉。蟋蟀知秋已近床。北使來傳消息好。玉樓風動御爐香。</text>
<title>疊前韻</title>,<text>凄凄風露五更凉。一念長懸七寶床。歸夢不知山海隔。曉來衣襲白間香。</text>
<title>一劒行</title>,<text>來時一劒去一劒。去來行裝一劒輕。丈夫心事一劒知。願與一劒同死生。一劒護得丈夫身。珍重歸來萬里程。我有一劒志非少。十年磨來霜刃明。我欲北斬樓蘭頭。我欲西掃渾邪兵。用之一樹傅介勳。用之再垂竹帛名。兩朝恩將一劒酬。論價何直十二城。一劒未試身先老。雙鬢蕭蕭吹雪莖。但持一劒遊燕中。悲歌燕市訪荊卿。荊卿已去郭魄死。昌國佳城蔓草縈。杖劒登㙜哭昭王。撫劒中宵淚縱橫。我欲更磨又十年。直入扶桑斬長鯨。坐使東海不揚波。靑丘八路氛埃淸。然後歸卧白雲山。匣劒時聽蛟龍鳴。</text>
<title>沂川洪領相挽五十韻</title>,<text>昭代論賢相。如公復是誰。閟宮瑚璉器。大屋棟梁姿。早負儒林望。終爲聖主毗。文章嫌技小。經濟抱才奇。一節三朝立。百年方寸持。氷壺澄照玉。秋月洞含漪。昔在垂髫日。咸稱秉軸宜。才華無敵者。德業又兼之。直筆三長足。忠言尺紙危。鑾坡揚黼黻。經幄任論思。虬箭時籌晩。花甎日影移。暫麾敷美政。遺愛樹生祠。未幾徵書至。何曾借箸遅。還承宣室問。復拾汲生遺。補衮誠彌切。繩愆志不。片辭休衆口。一腋掩千皮。久掌樞機職。渾忘夙夜疲。兩銓歸迭秉。庶績致咸煕。拔擢皆巖穴。陶甄捴羽儀。竚看空冀馬。爭喜擧淮夔。政柄平如錘。官方肅似蓍。簡賢稱藻鑑。占吉協靈龜。門下無多客。厨間或絶炊。淸標災暑避。爽氣祲氛披。俄受璃甁覆。方期旱雨施。黃扉調鼎餗。黑首踐台司。輿望爭加額。巖瞻始展眉。物情賢夢卜。宸眷托心脾。憂國袁安淚。傷時杜衍衰。廟謨誠密勿。賢路忽嶇崎。狼跋居東日。凾封控北時。謙衷欣釋負。雅論本無疵。力疾趨行殿。分珍送太醫。蹔承前席對。仍許後車隨。已返溫泉駕。還歸漢水湄。柴扉掩綠野。玉札降丹。元輔方虗位。殊恩敢固辭。艱虞偏注意。冠盖競交馳。未遂高棲志。惟將盡瘁期。勤勞微恙篤。奄忽哲人萎。南極摧天柱。東方絶地維。唐朝亡鑒痛。秦野輟舂悲。未濟舟摧楫。將傾廈失支。民今何所恃。天欲未平治。自媿樗材散。曾蒙國士知。未恢游刃地。寧脫處囊錐。謫裡甞分劑。波間檢贈詩。牙絃今已斷。郢質更難追。已矣將安放。嗚虖遽至斯。羊曇無限淚。不獨哭吾私。</text>
<title>顯宗大王挽詞</title>,<text>小臣濡筆涕先橫。欲寫無言心骨驚。達孝豈徒哀毁過。沉痾元自積憂成。光前盛烈垂編簡。逮下深仁仰聖明。最是蒼生如喪痛。時艱未致泰階平。其二無憂咸仰似文王。寧考開前聖嗣昌。豈但治平光繼述。從知孝慕見羹墻。攀號鼎水廵遊遠。哭望蒼梧劒舃藏。列聖園陵相密邇。只應綿祚與天長。其三萬里纔從異域還。復叨前席近威顔。溫音在耳思如昨。感淚沾衣視更斑。仙駕忽聞梧野晏。龍髯痛失鼎湖攀。恩白首酬無路。枯死惟期等草菅。其四己亥攀髥未死臣。到今重見陟方辰。喬山慘惔龍輴遠。金粟崔嵬象設新。白首何歸惟有淚。丹心自切欲無身。經霜蒲柳凋零盡。哭向蒼穹血滿巾。</text>
<title>白軒李相國挽</title>,<text>國朝名相較誰優。屈指公居第一流。事業只應鍾鼎在。文章須向簡編求。丹心不解謀身計。白首猶懷補衮憂。傾廈未扶先去棟。士林深痛正悠悠。其二山斗高名領士林。白軒嘉號四方欽。三朝一節家徒壁。黑首黃扉旱作霖。木稼今年災太酷。梁摧此日痛偏深。自慙平昔蒙推奬。哭望寒雲結凍陰。</text>
<title>將赴星山。西崦張尙書靜之 善澂 設小餞見邀。在席者舍季仲懷，崔漢卿，張叔涵。皆童稚莫逆友也。張鎭川文通，張直長楦曁兒子晦。亦與焉。呼韵聯句。賦得一篇。屬余和之。此實浮世難得之勝會也。玆叙短引。以爲他日記言之地云爾。</title>,<text>童稚情親對眼靑。杯行到手莫須停。殘更惜盡遅遅漏。向曙愁看落落星。征袂動牽那忍拂。別懷如醉苦難醒。賦歸要趁西疇事。作伴靑春返稼亭。</text>
<title>登淸心樓。有懷戀齋李季周。走筆寄呈。</title>,<text>不耐遅遅去國愁。停驂獨倚笛聲樓。窓前片月千秋白。檻外長江萬折流。半夜孤忱瞻北極。一年三黜赴南州。羡君高卧門常掩。欲寄新詩意未收。</text>
<title>次聽民堂韻</title>,<text>七年林下得閑休。今日南麾雪盖頭。身世自縻朱墨案。夢魂長遶白雲秋。徒深北闕傾葵戀。未解蒼生蹙頞愁。苦况翻敎歸意促。春來擬泛五湖舟。其二半世奔忙脚未休。風埃逆旅雪盈頭。乘槎蓬海六千里。泛梗花原三十秋。遼鶴重來翻起感。劉郞再到可堪愁。舊遊回首尋無跡。往事還同野壑舟。</text>
<title>丁巳四月二十六日。聖上酌獻于先聖訖。試士於春塘㙜。兒子得一擢第二。舍弟仲懷志喜有詩。賡和却寄。</title>,<text>少年聲價續靑氊。白戰詞塲莫與肩。名出六千多士上。恩承九五聖君前。鸎遷禁苑烟花爛。桂拂天香雨露偏。嘉爾致身鵬背早。先人積慶此綿綿。聖朝新擧視學盛典。入庭製呈者六千餘人。其二十年勤苦守螢窓。藉甚聲名動海邦。司馬登龍俱第二。衰門盛事古難雙。先人積慶欣兼愴。老我微蹤凜可𢥠。知汝素無溫飽志。致君須使世淳厖。</text>
<title>聞喜宴。醉後口號。示與宴諸公。</title>,<text>恩榮盛會敞佳辰。花滿池臺月滿茵。綉燭淸尊歡未了。纖歌妙舞興逾新。賓筵捴是東南美。膳品兼供陸海珍。餘慶極知紆聖渥。感深垂淚自霑巾。</text>
<title>謹次退憂相國韻</title>,<text>京洛秋淸候鴈鳴。光陰倐忽旅懷驚。敀田寂寂群囂遠。戀闕依依百感生。老病纏身存晩計。新篇帶札荷深情。綈袍舊義慇懃甚。欲報瓊琚句未成。</text>
<title>送得兒訪海印寺。寄意文哲老師。</title>,<text>我昔冥搜叩石扃。紅流洞裡訪仙靈。孤雲舊跡三千界。天笁遺編八萬經。送爾抽身遊佛寺。愧吾多病隔山庭。文師髓綠今猶在。屈指居然四十齡。文師卽戊寅同遊僧。年今八十六。</text>
<title>寄題梅鶴亭 幷序</title>,<text>不佞癖於山水。每遇佳境。輒融神焉。獨於孤山梅鶴亭。足未曾及。而夢想心馳者盖久矣。迺者李承宣百宗能肎構其先外祖黃孤山遺業。投示一冊子。屬余賦其事。余窃觀是亭也。有五難焉。何則。間於兩儀。得山水俱美者。一難也。山與水俱美。而可亭可㙜者。二難也。可亭可㙜。而傳之永久者。三難也。傳之久而有後裔肎構者。四難也。有後裔肎構而得免形役於世網。保有此山水亭㙜之勝者。五難也。是亭也兼有此五難。而百宗甫初以最後二難。終兼三難而五之。其所以保有此樂者。初非長往勇退。而乃能脫身世網。閑卧是亭。歌於斯詠於斯。醉醒於斯。漁釣於斯。婆娑游戱於斯。斯無非造物者餉吾百宗地。尤可謂難矣。余安得無言於斯乎。謹次前人韵。書諸卷尾而還之百宗焉。孤山二水繞亭前。無限風光占此邊。鶴夢還敎凡骨蛻。梅䰟肎向俗塵牽。雪中香襲吟詩袂。月下聲聞載酒舡。㝡是遺芬傳宅相。高標緬憶掩扉年。右次退溪先生韻黃翁氣槩脫風塵。爲築孤亭寂寞濱。逸翮元來雲外物。寒香不逐世間人。千年再見籠鵝手。一壑曾棲友鹿身。鳳翥龍騰傾絶代。每看遺墨便融神。右次鄭東溟君平韻百宗先業有丹丘。收拾風光滿眼留。烟月秋天黃鶴篴。桃花春水武陵舟。行尋石瀨時携竹。步向沙洲更狎𩿨。觀稼小亭吾亦築。幾時投印得歸休。右次趙龍門昱韻</text>
<title>次寄江陵李使君弼卿</title>,<text>嶺外俱爲客。天涯再見書。還愁新佩竹。空憶舊焚魚。東海濤聲壯。南梅月影踈。誰能先解印。峽裡卧田廬。</text>
<title>兒子得一承召還朝。送于竹林寺。</title>,<text>竹林蕭寺晩來登。送爾含綸向五陵。日下歸程千里遠。暮天愁碧嶺雲凝。</text>
<title>寄西崦 以下閑居錄</title>,<text>崦翁閑掉子皮舟。潭老歸尋謝眺樓。日下遙瞻天北極。磯頭坐對水東流。三朝寵大身何愛。一飯誠深退亦憂。臭味百年君似我。托交松鶴與沙𩿨。</text>
<title>歲暮。有懷韓山李使君大而 恢。奉簡要和。</title>,<text>蕭蕭落葉掩重門。喞喞寒虫竟夜喧。老去光陰偏可惜。外來榮辱不須論。迷途自覺從今是。懶夢何曾到世煩。歲暮離懷偏寂莫。白頭相望倍銷魂。</text>
<title>哭西崦</title>,<text>晩際風雲位望尊。正論扶植士林敦。班躋一品都宗伯。歷事二朝荷主恩。光國才賢宜大拜。仲淹身退進危言。梁摧忽報斯文痛。野老街童涕共翻。其二同年同月又同辰。莫逆交情到老新。我忝先公門下士。君爲半世意中人。江湖旣退猶憂國。鴻燕相分幾愴神。沂相云亡君又逝。白頭哀淚自沾巾。</text>
<title>奉次貞明公主賜宴時席上韻</title>,<text>穆陵公主復誰存。天屬於今五世尊。膳出仙厨開綺席。酒分香醞溢金樽。貂犀盛集傾朝列。管籥高張殷禁園。優老敦親超古史。曲中新奏感君恩。其二壽考尊榮兩享稀。佳辰寵命出彤闈。恩需感念先朝舊。仙樂聲添聖德輝。繞席長纓霑法酒。交柯寶𡬾着斑衣。自憐曾醉秦樓客。今日題詩涕欲揮。</text>
<title>寄李參判君實 秞</title>,<text>金柱山人雪鬂翁。晩年棲息此山中。身將白鳥閑相似。跡與靑雲路不通。煉藥寧師勾漏令。餐芝早慕夏黃公。君知我是何爲者。只把悠悠任太空。</text>
<title>解官歸田。奉簡壺谷。</title>,<text>白首辭官返故林。西山爽氣自生襟。淵明宅裡荒三逕。閱道裝中貯一琴。乾坤有度容吾懶。日月無私照此忱。未報聖恩爲可恨。庶將淸節遂初心。</text>
<title>辭解秋曹</title>,<text>一卧雲溪萬事忘。草堂淸晝午眠長。誰知雪壑閑居叟。忽作秋曹右侍郞。懶性那堪供末俗。踈才正合守東岡。聊將尺䟽呈閶闔。聖主能容野老狂。</text>
<title>有懷壺谷南雲卿，翠屛趙君獻。</title>,<text>寂寂丘園尺紙踈。故人消息近何如。秋來不見南都憲。歲暮仍思趙判書。桑海壯遊疑昨夢。楊山別業卜新居。自憐多病雲溪子。雪裡哦詩掩弊廬。</text>
<title>籬菊</title>,<text>繞籬叢菊種成行。白白朱朱㝡愛黃。詠入楚騷悲屈子。移來荒逕憶柴桑。秋深落蘂留孤節。霜重寒華保晩香。寄傲東軒朝暮對。烏紗不整任淸狂。</text>
<title>池荷</title>,<text>沼新栽鶴頂蓮。隨時物色捴堪憐。風翻翠盖欹還整。雨滴明珠碎更圓。冉冉香從霞氣散。娟娟色奪月華鮮。淤泥不染淸而秀。出水天然似列仙。</text>
<title>寄西崦鷺洲江亭</title>,<text>聞君歸卧淸江上。江上㙜臨白鷺洲。白鷺洲邊白鷺立。飛來飛去閑悠悠。三江夜戶千村火。萬頃烟波一釣舟。收拾此中無限興。可能分寄白雲幽。</text>
<title>疊前韻示翠屛</title>,<text>明時屛退坐才踈。夙志休嗟百不如。老矣何論當世事。嘐然尙喜古人書。淸溪峽裡多閑地。金柱峯陰卜晩居。蠟屐相尋曾有約。松間斗屋是吾廬。</text>
<title>次韻酬金延之</title>,<text>寂寞幽懷賴子開。何時共把燭前杯。山中歲暮歸休晩。世外身閑卜築纔。入手新篇詩有畫。斷跫深壑逕無媒。雲林五見星霜換。靑瑣朝班夢不回。</text>
<title>幽居四時十二詠</title>,<text>早春臘雪初晞澗草生。岩間細聽有溪聲。山禽爲報春消息。來去前林盡日鳴。中春桃花方綻柳絲匀。物色隨時次第新。自是山中無曆日。庭前草綠始知春。暮春殘花落盡草萋萋。垂柳依依綠影迷。可惜芳菲留不住。杖藜徐步立前溪。初夏入夏農人解惜時。坐看庭畔樹陰移。田家正待黃梅雨。只恐分秧引漑遅。中夏庭杏成仁野麥黃。雙雙乳燕坐虗梁。移苗鋤草村村急。南畒西疇饁婦忙。季夏三伏初開十日霖。炎蒸溽濕任交侵。溪邊白鷺窺魚立。乍去還來愁水深。早秋積雨新晴早稻香。西山爽氣自生凉。可憐窓外梧桐𡬾。一葉流風過短墻。中秋雲捲天空露氣淸。荻花飛處鴈南征。最是東岑三五夜。一輪秋月十分明。暮秋溪山霜落氣蕭森。赤葉渾成錦繡林。採得東籬黃菊蘂。一年秋興在杯心。初冬十月農功已告成。村村薄暮打禾聲。窓前喚婦開新釀。喜道醅濃滿甕淸。中冬土床衾煖夜眠安。秫酒爐溫醉興闌。此外何曾求一事。天心正向復陽看。季冬▣▣▣▣風力剛。制寒惟賴酒盈觴。可憐窓外新梅早。風動南枝冉冉香。</text>
<title>歸樂堂八詠</title>,<text>白雲殘雪 白雲山名層層嶽雪近靑天。縹緲遙空聳白蓮。習習春風消欲盡。南崖如黛北崖綿。靑鶴歸雲 靑鶴洞名靑鶴當時擅勝名。夕陽雲捲洞天淸。隨風出峀仍棲壑。自是無心却有情。廣平新月 廣平山名雲間列峀簇芙蓉。桂魄初升露半容。最是秋天新雨後。淸光宛轉出東峯。淸溪暮雨 淸溪▦名淸溪薄暮雨霏霏。羃歷春雲濕不飛。簑笠閑人何處去。一鞭驢背却催歸。東臯觀稼新築東臯作小亭。登玆四顧俯林坰。呼僮早喫耕牛出。勸稼何甞厭戴星。南塘翫魚引水成池數尺深。養魚生長任浮沉。波淸日暖游鱗躍。鱍鱍方知在藻心。水田白鷺去來雙鷺自翩翩。却爲窺魚下水田。立傍靑蒲疑點雪。飛登碧樹若飄烟。柳岸黃鸝春日黃鸝囀綠楊。一聲嘹亮數聲長。聞來惹起騷人興。醉耳翻疑奏玉篁。</text>
<title>觀稼亭八詠</title>,<text>錦繡晴嵐 錦繡山名。一云金柱。錦繡峯巒擁霽暉。山嵐暮色遠依依。隨風聚散無常態。非霧非雲掩翠微。懸燈返照 懸燈山名返照籠崖翠壁紅。千峯影倒夕陽東。僧歸石逕休筇坐。萬壑秋明赤葉中。谷口松岩天設層岩谷口亭。蒼松翠壁壓沙汀。登臨縱日川原外。四面雲山匝地靑。磯頭釣㙜白沙洲畔綠苔磯。坐見銀鱗鱍鱍肥。興在觀魚忘設餌。夕陽微雨荷竿歸。隱寂踈鍾蘭若僧鳴薄暮鍾。數聲來自翠微峯。乍聞淸徹終寥寂。雲捲遙空霽色濃。圓通懸瀑瀑流飛落十層舂。却訝蒼崖掛白龍。坐對廬山眞面目。此身何意在爐峯。花峴春樹花峴人家澗水濱。綠楊紅杏耐深春。眞宜隱者幽棲地。雲𡬾林巒足避秦。柳村夜火野色蒼茫柳暗村。夜深烟火照柴門。只應南畒供朝饁。山碓催舂導水源。</text>
<title>谷口亭 十詠</title>,<text>春水春晴水如藍。群崖匯作潭。衮衮十里來。楊堤綠影涵。我已忘機久。飛鳥來相參。波澄深見底。坐數游鱗潛。開襟照空明。有累令人慙。秋月天空秋氣凉。月色明如練。影落深潭裡。驚魚躍水面。蟾波金㶑灧。桂魄玉宛轉。幽人夜無睡。淸興殊不淺。登亭對明月。照我心一片。平沙平沙皎如雪。逶迤遶水濆。傍連靑草渚。斜對綠楊垠。𩿨飛影未落。露下色不分。八月蘆花飄。滿岸白紛紛。鴻鴈如有情。飛鳴自成羣。列樹長郊平蕪綠。列樹自童童。春晩梨花白。秋深楓葉紅。浦上千株柳。沙邊十里松。繚繞亭前後。蒼蒼在眼中。取供詩料足。淸興自不窮。鴈洲秋晩蘆花落。長洲鴻鴈飛。飛回叫一聲。似恨儔侶稀。非無稻梁謀。解避網羅機。遙從塞北來。轉向江南歸。禽鳥物性微。寒暖識從違。魚梁濠梁秋月淸。儵魚潑剌遊。漁翁好觀魚。忘筌坐磯頭。得所魚有歡。在藻魚無憂。淺深隨所適。潛躍皆自由。非魚亦知樂。垂釣不設鉤。廣野亭前有平野。野廣十里許。萋萋芳草路。往來多行旅。蒻笠誰家子。騎牛何處去。斜陽吹蘆篴。幽思在草墅。不徒眼界濶。亦得詩興助。孤山千峯環四望。二水合一汀。中有小山起。獨立沙際靑。依俙斷橋路。髣髴西湖亭。何處伴鶴仙。吟時醉夢醒。寂寞雲天裡。指點少微星。柳堤垂柳和烟綠。依依滿長堤。絲拂苔磯裊。陰濃沙渚迷。堪遣釣船泊。誰敎繫馬嘶。行旅日經過。折贈幾人携。笑殺陶令門。五株掩前蹊。松巖層岩戴茂松。上接雲霄交。俯壓白沙川。前臨靑草郊。穹石虎疑蹲。樛枝鶴欲巢。有時風籟生。如聆金石敲。登玆劃長嘯。萬斛愁一拋。</text>
<title>永山十詠。次壺谷韻。</title>,<text>錦繡山錦繡雲屛幾疊深。峯巒簇簇繞松林。丹崖翠壁排成壑。岳色嵐光散作陰。謝病惟期收晩節。休官幸得遂初心。地靈步步商顔草。採處聊賡四老吟。歸樂堂歸樂堂成散我愁。松間斗屋枕山丘。爐燒榾柮宜煎茗。釜熟蒭萁可飽牛。猶足庇身寧羡廈。僅能舒膝似乘舟。餘生占得淸閑福。世路危機豈肯留。觀稼亭布穀催春春事深。墾田隨處剪荊林。分秧晝種東陂雨。播秫朝耕北岸陰。願稔端懷憂國志。勤農倍切望雲心。身無凍餒斯爲足。不羡康衢擊壤吟。龍虎洞我有菟裘百不愁。蟠龍伏虎擁玆丘。徐飛暮樹知還鳥。飽睡前林見卧牛。一澗流澄堪洗耳。小池新可容舟。登臯尋壑亦忘倦。客叩衡門終夕留。隱寂庵隱寂庵前洞壑深。重巒疊嶂護叢林。夜窓先得燈岑月。夏榻偏宜栢樹陰。風引梵聲驚客夢。水涵雲影證禪心。杖藜時訪招提境。閑坐蒲團發朗吟。谷口巖欲洗人間萬斛愁。馭風須陟此崇丘。前臨疊石懸崖壑。上出層霄近斗牛。野濶山開聊騁目。沙平水淺不通舟。時聞笙鶴松間響。怳若瑤池羽駕留。圓通瀑萬疊重巒一洞深。岩間飛瀑洒楓林。雷鳴絶壑人難近。松倒危崖日易陰。白石淸泉宜濯足。懸氷噴玉自醒心。効顰擬續香爐作。強欲吟成竟輟吟。卧龍岩化翁多事亦多愁。設此奇觀作此丘。盤若卧龍蹲若虎。立如騫鳳伏如牛。尋源定自壺中地。坐石疑乘畫裡舟。路入武陵知近遠。秦餘民物尙應留。白沙川長川衮衮發源深。一帶明沙繞茂林。罷釣人歸芳草路。輟耕牛飮綠楊陰。風來最愛波生面。夜靜耽看月印心。白鳥相隨相狎久。對渠閑坐且閑吟。蒼松潭欝陶何用酒銷愁。來訪松潭陟彼丘。釣叟窺魚橫把竹。牧童吹笛倒騎牛。排岩古樹經巢鶴。滿壑澄波合棹舟。乘興出遊終永夕。百年長擬此間留。</text>
<title>次壺谷用靑蓮韻寄示之作。詠四景。</title>,<text>我愛白雲山。朝暮白雲生。卜居近白雲。白雲繞簷楹。坐石喜苔軟。臨流聽水鳴。晴沙遊白鹿。深樹囀黃鸎。安得携君來。手把松醪傾。一醉卧千日。飄然遺世情。右白雲山我遊靑鶴洞。溪涵碧峯陰。靑鶴飛入雲。不受矰繳侵。人行沙畔路。花發岩丅林。高山對我喜。流水爲我吟。樂此山水好。弄我無絃琴。誰能解此意。靑鶴先獲心。右靑鶴洞我愛卧龍岩。兩岸花似錦。耽賞心自醉。有如醇酎飮。未知孰設是。無乃亭毒禀。吾將老此間。行藏量已審。釣處磯自得。眠來石可枕。請君從此遊。世路崎嶇甚。右卧龍岩我遊白鷺洲。漁父勸我杯。岩上落花飛。水面淸風來。雲巒翠屛張。洞天石扇開。竟夕坐苔磯。日斜不知回。對山興悠然。觀水歎美哉。何須訪勾曲。不必到蓬萊。願與同心子。誅茅傍釣㙜。右白鷺洲</text>
<title>白沙川月夜觀魚</title>,<text>南川夜水白勝烟。月照還迷上下天。擧網爭看魚滿罟。傾壺却喜酒如泉。從今始覺歸田好。到老方知謝事賢。沙渚釣㙜眞樂地。桐江七里亦徒然。</text>
<title>秋懷</title>,<text>喞喞虫鳴戶。蕭蕭葉滿堦。深知搖落意。殊覺寂寥懷。跡屈心猶泰。詩成興自佳。圖書對左右。足了此生涯。</text>
<title>新秋夜坐</title>,<text>林泉物色報新秋。碧樹生凉雨氣收。白露萋萋虫自語。靑山寂寂水空流。開樽對月殊多興。把筆題詩且遣愁。人世百年都是幻。任他榮辱等雲浮。</text>
<title>適志</title>,<text>人生適志卽爲賢。進退由吾豈問天。賀老當年歸鏡水。文饒晩計在平泉。琴書亦足成三友。風月何曾費一錢。此樂不知衰暮至。世間榮辱捴悠然。</text>
<title>幽事</title>,<text>蒼然列峀勢周遭。百疊雲屛遶一臯。異草生堦看是紫。落花浮水認皆桃。非因世亂秦民逸。莫恠時淸漢老逃。坐處觀魚行友鹿。却嫌垂釣亦爲勞。</text>
<title>栽菊</title>,<text>開在百花後。芳出百花前。只爲風霜節。寒香獨也全。</text>
<title>霜菊</title>,<text>霜前菊花盛。霜後菊花衰。盛衰俱物理。奈此風霜時。</text>
<title>樂</title>,<text>顔回不改樂。尼聖亟稱賢。陋巷居何陋。簞瓢足百年。</text>
<title>愁</title>,<text>宋玉何多事。逢秋輒自愁。黃花滿樽酒。對月興悠悠。</text>
<title>移松 栽於葡萄架傍故云</title>,<text>手掘龍髥樹。移栽馬乳前。風來濤淅瀝。月出鶴翩躚。</text>
<title>愛竹</title>,<text>竹也異凡物。物中獨有節。有如孤竹子。苦節誰能奪。</text>
<title>落葉</title>,<text>落葉滿空山。門無車馬迹。人嘲我閉門。自是門無客。</text>
<title>聽蟬</title>,<text>雨歇槐陰重。蟬聲一倍淸。幽人移席坐。愛聽夕陽鳴。</text>
<title>北窓淸風</title>,<text>淸風吹六月。高卧北窓凉。素琴橫在膝。身世卽羲皇。</text>
<title>東岑晴月</title>,<text>雨後東岑月。光輝滿小樓。手酌一杯酒。心淸千斛愁。</text>
<title>七夕</title>,<text>七夕雙星淚。梧桐雨滴秋。休言人世別。天上亦離愁。其二長待七夕來。旣來還可惜。不如不相逢。反憂逢七夕。</text>
<title>世事</title>,<text>世事雲千變。人情路百盤。看來吾欲睡。高枕雨聲寒。</text>
<title>魚鳥</title>,<text>溪魚爲吾躍。林鳥向吾語。各自樂其樂。微爾誰吾侶。</text>
<title>白鷺問</title>,<text>借問立沙鷺。渠能知我心。我自忘機久。愧渠愁水深。</text>
<title>代白鷺答</title>,<text>白鷺爲余答。君閑我未閑。窺魚長注目。羡子閉三關。</text>
<title>溪魚問</title>,<text>借問碧溪魚。知吾知爾樂。爾能得水深。其樂豈云極。</text>
<title>代溪魚答</title>,<text>溪魚爲余答。萬類樂皆如。得所物同樂。何必曰非魚。</text>
<title>哭鄭東溟</title>,<text>天欲斯文喪。人悲此老亡。奎星遽晦彩。喬嶽忽摧岡。藝苑宗盟失。騷壇大樹僵。平生斗極句。痛哭撫遺章。東溟送余日本。有日月舟中過。東西斗極知之聯。故結句云。</text>
<title>送文谷金相國以謝恩使赴燕</title>,<text>佩國安危盡瘁身。只宜論道任經綸。十年再杖燕㙜節。萬里行穿鶴野塵。王事豈惟專對重。士林咸歎獨賢頻。待公他日功成後。蠟屐相尋寂寞濱。其二嗟公此去意如何。觸目風烟感慨多。俯仰千秋空宇宙。興亡百變有山河。長城日落雲爲陣。渤海天寒水自波。駐節應參孤竹廟。至今誰唱採薇歌。附次半世郊園自在身。西來誰遣忝綸。敢辭病骨供王事。媿乏奇謀靜虜塵。絶塞風沙心折盡。故山蘿月夢歸頻。多情獨有雲溪子。遠寄詩筒鴨水濱。其二世故悠悠奈老何。朋知無幾別離多。君尋初服歸雲壑。我放孤槎入玉河。已識浮生同泛梗。偏憐暮景劇頹波。春來擬遂分山約。共和滄浪桂樹歌。</text>
<title>聞尤庵宋相謫德原</title>,<text>禮遇三朝逈絶儔。白頭靑海作邊囚。至今惟有無窮恨。未洗麻江片石羞。其二鐵關雲氣接黃驪。松栢風吹細雨悲。一體幽明元不間。九天應有聖心知。</text>
<title>聞文谷金相謫靈巖</title>,<text>霏霏秋雨灑高梧。此夕聞公謫瘴湖。伏枕窮山魂欲斷。暮天愁碧鳥飛孤。</text>
<title>丙辰五月初四日泣書</title>,<text>小臣何意至今存。此日空銷未死魂。草木猶能酬雨露。涓埃無路答乾坤。人間俯仰長垂淚。峽裡棲遅獨閉門。白髮蕭蕭瞻望遠。鼎湖愁結暮雲昏。</text>
<title>奉酬退憂金相國韻</title>,<text>黃閣當年最黑頭。奈何棲息碧山幽。時淸不合歸三逕。歲晩惟思卧一丘。樂地誅茅雖得所。孤忠許國豈忘憂。宦途翻覆如雲雨。雅志終看退急流。</text>
<title>奉寄文谷相公謫居</title>,<text>三朝謇謇匪躬臣。千里投荒瘴海濱。向日誠深神可質。回天志切死爲隣。秋生湖外驚南鴈。月出峯頭望北宸。聖意終思扶社稷。忠良定復任經綸。</text>
<title>遊乾崖磐石。示晦一，得一兩兒。</title>,<text>沿溪坐石踏蒼苔。步步幽深路轉回。雲欲起時山更寂。水將窮處壑逾哀。懸崖瀑落晴飛雪。傍澗巖排疊作㙜。探勝不知春日暮。夕陽扶醉好歸來。</text>
<title>知樂亭幷序寄壺谷。求題八詠。</title>,<text>曾在歲己酉春。池于龍虎洞右第四五岡之間。距觀稼亭南二百步許。種蓮而賞。畜魚而觀。第恨其池小而水淺。蓮未盛其開。魚未極其樂。今年丁巳孟秋。集丁數十百人。拓池而廣之。濬泉而深之。築小島于中央。建無梁一閣。覆以白荻而設檻。四面架板橋。接山麓而通棧道。扁以知樂。掛諸楣焉。盖是亭也。池廣水深。島平亭崇。登亭以坐則水環四周。㶑灧焉漣漪焉。魚游左右。或在藻焉。或躍淵焉。寓目開懷。信可樂也。不但余有此樂。自樂其樂也。亦能非魚而知魚之樂。使魚而得魚之樂也。非但知魚之樂。使得其樂。亦庶乎觀物之樂。使各樂其樂也。其爲樂不亦大矣乎。何則。觀乎止水方塘則觀者樂焉。行乎孤山獨橋則行者樂焉。朝渚牛牧則牛自樂也。夕棧僧歸則僧亦樂也。閑雲出峀則雲自樂也。倦鳥投林則鳥亦樂也。稱觴鼓琴則其樂也無窮。橫笛賦詩則其樂也如何。噫。余旣樂吾之樂。以之知魚之樂。而又推此八者之樂。使之各得其樂。則凡玆八樂之外。使萬物各得其樂者。不在亭不在我。而在乎位人上者。在我之事。余旣自勉。在上之責。台其可以輔之。台須爲我先詠八者之樂。推及萬物之道。輔聖上勉焉。則余雖衰朽。亦在萬物之中而同得其樂矣。台其勉哉。築島池中抗小軒。耽看鱍鱍泝泉源。藻間游處羅紋動。荷上跳時雨葉喧。月照波心潛復立。風生鏡面戱仍翻。非魚也自知魚樂。物我天機本一根。附次 彜仲 號西河山行駐馬訪茅軒。一壑中藏活水源。不必秦人能避亂。要知鄭谷可逃喧。游魚過處新荷動。倦鳥歸時夕景翻。早晩與君同此樂。欲將衰白寄山根。</text>
<title>悶旱方極。聞蓬山圍籬。</title>,<text>八路同焦萬物愁。蓬山栫棘海濱幽。三朝白髮賢師傅。萬里今爲楚澤囚。</text>
<title>文谷相公於散帙中。搜得丙申年間伴直銀㙜酬唱聯句之作。輒步其韻。遠投窮山。撫覽今昔。詞旨悽惋。奉玩興感。謹此効嚬以呈。</title>,<text>牢落窮山卧雪窓。憶曾淸禁伴寒釭。承恩昵侍黃金闕。賜醞同斟白玉缸。愧我年齡今望八。多公德業古無雙。餘生共抱攀髥痛。感涕淫淫若決江。原韵六仙樓畔敞文窓。每憶靑綾伴夜釭。齊捧天書濡赤管。共霑宮醞瀉銀缸。一時鵷列人餘幾。卄載烏號淚下雙。獨有潭翁同此感。漳濱蕭瑟近湘江。</text>
<title>次文谷感舊寄示韻</title>,<text>郞署當時輦幾過。步回丹陛夕陽斜。霑恩共醉天香醞。應製同吟上苑花。往事卄年如夢境。餘生一壑寄田家。知公謫裡偏蕭瑟。門閉荒村謾獨嗟。</text>
<title>有懷寄呈文谷</title>,<text>嗟公忠節凜淸秋。月出峯高近斗牛。落落名懸朱鳥影。悠悠夢想白雲遊。都民幾日爭加額。逐客經年謾抱愁。竚待功成身退後。角巾相訪洞陰幽。</text>
<title>新春奉柬文谷</title>,<text>澤畔氷初解。山中歲又翻。覆盆回日照。寒谷發春暄。喜色看梅萼。歡聲聽鳥言。丁寧好消息。丹鵲下天門。</text>
<title>奉呈文谷相國</title>,<text>浮世滄桑閱幾遷。戒心榮路若臨淵。棲身物外麻衣穩。放跡山間蠟屐穿。歌綴紫芝寧避地。夢回靑瑣怳朝天。看來鷄犬皆閑暇。萬事悠悠任自然。其二山林早結數椽廬。自幸平生卜此居。疇昔宦遊都幻矣。到今吾道果非歟。斷橋仙鶴休延客。出洞桃花怕引漁。未老歸田詩作讖。世間誰道夢爲虛。相公曾有夢作未老歸田亦聖恩之句。故結句云。其三端委幾年坐政堂。峽東今日任倘佯。論交早托金蘭契。卜築新從玉樹郞。垂老林泉同結社。憶曾筵席共含香。洪恩未報心如血。流涕明時學洛陽。附次世事看來幾變遷。浮雲爲狗陸成淵。南荒旅泊三危遠。東峽嚴程萬嶺穿。一任桃花開舊觀。更無仙夢到匀天。窮途尙喜交情在。每讀君詩思豁然。其二雲山宿計一茅廬。爲有芳隣可卜居。顧我幽期今晩矣。似君淸福更誰歟。歸來每羡陶園涉。放逐空慚楚澤漁。坡老倘容提玉局。肎敎猿鶴舊盟虗。其三踈懶何堪廁廟堂。暮年丘壑合相徉。還慚鉄峽前丞相。不及雲溪舊侍郞。廬岳籃輿窮勝賞。楚江蘭佩抱寒香。翻思宿昔銀㙜直。共聽晨鍾報景陽。</text>
<title>因冬雷放六竄。吟寄金 遠明 澤畔。</title>,<text>逐客皆千里。憐君已五霜。色憂忘解帶。忠悃耐沾裳。剝復天心見。風雷聖德光。覆盆回照地。喜色上眉黃。</text>
<title>與地主朴公 時璟 同遊白雲山。兒子信一，得一，許生 䆃，金生 聲大，金進士 昌集，朴生 權 實從之。口號一律。</title>,<text>明府賢聲軼太丘。鼓琴餘暇作遨頭。永嘉山水須康樂。東郡烟花醉隱侯。浮世古難成好事。此生今幸辦奇遊。名區得有騷人會。又是重陽錦樹秋。</text>
<title>和壺谷次杜工部韻</title>,<text>聞道松都守。飄然匹馬還。忘形雙白鳥。知己一靑山。魏篋銷金毁。潘毛映雪斑。誰將孝爲累。世路劇崤關。雲卿以奉親壽酌。見辱被評。故篇內云。</text>
<title>示舍弟仲懷</title>,<text>峽裡逢君暫。樽前惜別深。莫嗟分棣萼。猶喜在雲林。久厭紅塵路。同歸白首心。重尋知幾日。悵望費長吟。</text>
<title>釋悶</title>,<text>海湧南憂島。風高北警胡。河淸難可卜。民困儘堪虞。事變棊千局。訏謨兔一株。漢帷虗借箸。聊復獨長吁。</text>
<title>丙辰中秋。與宋上舍 光淹，宋持平 光淵，信一，得一兩兒。遊白雲山口號。</title>,<text>兜率千年寺。雲林八月秋。峯巒皆玉立。溪壑盡紅流。老我猶探勝。諸君亦好遊。觀魚心自樂。山水轉淸幽。</text>
<title>與家兒及宋生遊錦柱庵</title>,<text>木落蕭踈雨。山空寂歷秋。偶成鄕社會。仍作蔚藍遊。世事看雲變。光陰逐水流。百年長此樂。何羡復何憂。</text>
<title>屢違召命。惶恐書懷。</title>,<text>北闕除書降。東山午夢酣。非無心係戀。其奈病難堪。佐貳曾經七。刑官又至三。屢違恩召旨。揆分惧兼慙。</text>
<title>次壺谷韻</title>,<text>病後無佳興。衰容逐日新。脂膏啖更厭。皮肉坼仍皴。覽鏡看如霧。持盃吐滿茵。壺翁偏愛我。酬唱不停呻。</text>
<title>辭水曹亞卿</title>,<text>十載歸田百疾嬰。誤恩新擢水曹卿。踈才豈合橫金貴。歷職曾驚按節榮。敢暴危衷非餙讓。欲褒恬退愧虛名。三朝㝡受如天渥。白首難禁感涕傾。</text>
<title>陳情歸永山。朝隱李貳相，壺谷南尙書送于關廟。賦一律以謝二公。</title>,<text>白雲秋色引歸輿。惜別相看鬂雪如。君是淸朝名▦相。我尋林壑舊茅廬。停驂莫恠遅遅發。握手眞堪欵欵攄。只任兕觥深淺酌。爲思明日各離居。</text>
<title>別席。壺谷詠隱侯詩。朝隱題扇以贈。却次其韻。</title>,<text>忽忽遠于將。丁寧問後期。况當淸秋日。俱非少壯時。別語莫須出。深杯且屢持。東歸見曉月。心向二君思。</text>
<title>次壺谷東門送別圖韻</title>,<text>好事何人作此圖。壺翁寄我水雲區。金蘭夙契忘形久。繪素良工絶代無。送別靑眸君二老。歸來白髮是惟吾。桑田自足餘生了。願學隆中大丈夫。</text>
<title>薔薇</title>,<text>堦上薔薇裊裊長。晩開猶自殿春光。詩成漱得花枝露。詠向風前字字香。</text>
<title>牡丹</title>,<text>縱不分茅自是王。一時豪貴孰爭光。極知南面春風樂。何似寒花晩節香。</text>
<title>海棠</title>,<text>紅葩翠葉抱淸香。汎愛花中㝡海棠。却憶鳴沙滄海上。興添踈雨白鷗翔。</text>
<title>楊柳</title>,<text>二月春深嫰綠垂。只宜淸曉聽黃鸝。田翁不省人間別。種後何曾折一枝。</text>
<title>梨</title>,<text>梨花帶雨白如霜。玉有奇葩雪有香。每把消梨仙味嚼。孤生根未獻高堂。</text>
<title>桃</title>,<text>滿園紅碧繞茅廬。疑是桃源隱者居。莫遣飛花流出洞。無端惹引武陵漁。</text>
<title>壇松</title>,<text>踈松楚楚倚窓欞。萬木皆黃獨也靑。能保後凋君子操。可憐孤立雪翁庭。</text>
<title>謾吟</title>,<text>閑來萬事一無心。挽向松陰獨御琴。日永山中啼杜宇。始知潭叟卜居深。</text>
<title>次尤齋相國三釜淵題扇示得兒韻</title>,<text>西望都門百里餘。塵緣已覺十分除。會看活潑高明處。秪在飛鳶與躍魚。其二釜淵形勝勝瓢淵。最是岩花落照邊。欲問仇池奇絶處。洞中眞有蔚藍天。</text>
<title>奉次退憂金相國寄示韻</title>,<text>靜裡春深日影長。撫琴閑坐想軒皇。珍重相公詩遠寄。詠來松月夜蒼蒼。其二七袠衰翁百疾嬰。數椽茅屋足餘生。岩廊不隔漁樵事。尙記烟沙白鳥盟。</text>
<title>寄題宋 道深 泛虗亭</title>,<text>虛亭物色壓湖流。千里烟波眼底收。沙際人歸靑草岸。窓前帆落白鷗洲。知君是處偏多興。使我何時得共遊。竹有一竿舟一葉。百年身世了無求。</text>
<title>次韻寄壺谷</title>,<text>碧巖深處閉柴門。牢坐東山管白雲。一飯何時忘報國。寸心無日不思君。孤忠耿耿傾陽切。兩髩蕭蕭疊雪紛。譽毁利名都外物。老人聾耳莫須問。</text>
<title>聞壺谷謝病出松山。吟寄。</title>,<text>謝病君今返故山。歸田我亦掩柴關。松川栢嶺居相邇。谷老潭翁趣共閑。世事都忘雲水外。交情直置弟兄間。來詩欲和才何及。駑質難窺豹一斑。</text>
<title>朝隱李尙書子修改粧古琴以送。詩以謝之。</title>,<text>故人粧送七絃琴。能使良工獲我心。流水高山傳妙法。孤鸞別鶴動哀吟。休論古調殊今調。賴有知音解賞音。松下月明彈一曲。峀雲留作滿庭陰。</text>
<title>效李陶隱續柳思庵瓜亭曲體</title>,<text>滿簾踈雨讀騷經。三復令人恨獨醒。手按瑤琴彈一曲。靑山寂寂水冷冷。</text>
<title>遊靑鶴洞。地主送酒肴。詩以謝之。</title>,<text>淸霜一夜染千林。錦繡溪山秋氣深。白石平鋪行可坐。蒼松偃盖自生陰。魚游鏡裡潛仍躍。人在壺中醉且吟。太守風流知此興。官醪寄與老夫斟。</text>
<title>遊白雲山</title>,<text>名山物色耐深秋。盡日行尋洞壑幽。杖錫僧迎紅樹裏。隨風磬落白雲頭。奇峯聳翠看如畫。盤石橫流坐若舟。夜宿仙庵魂夢冷。怳疑身在玉京樓。</text>
<title>詠畫</title>,<text>遠山如黛江如練。紅綠繁陰蘸鏡面。臨江臺榭倚岩間。古槐垂楊半隱見。荷登行人立沙岸。欲渡無船空顧眄。其二層岩壓灣聳百尺。斗屋半出踈林隙。閑人杖藜據胡床。高視長空遙送目。雙童手挈白玉壺。酌進春江波一色。其三長橋橫駕石川潯。白石齒齒川流深。行人徐踏橋上去。指點人家杉檜陰。人家住在西湖岸。借問誰家姓是林。其四臨江高閣枕濤瀧。閣中人坐開四窓。遙瞻蒼石波間點。俯瞰游魚水底雙。何處漁翁棹舟來。一葦泛泛橫秋江。其五水村山郭雲烟起。芳洲綠陰迷十里。紅杏墻頭酒旗風。垂楊橋畔漁商市。挾岸處處桃花落。點點付與東流水。其六羣山際海前無地。一水連天望不極。飽風孤帆遠可數。匝岸危檣近如束。漁翁相對倚棹立。指點蘆花如雪白。其七千峯雪盖玉岧嶤。兩溪流出雙石橋。古木層岩藏小屋。道人生理何蕭條。西望懸崖掛長瀑。萬丈飛流落九霄。其八孤舟晩泊白沙岸。落木蕭蕭浦雲散。江南估客坐船頭。回望鄕關消息斷。忽見長洲鴈陣起。欲寄音書天一畔。</text>
<title>思美人</title>,<text>美人不可見。秋水渺連天。凉風日夕起。使我心依然。其二我服芰荷香。我佩明月光。美人隔天末。我貌爲誰揚。其三美人不我與。我自思美人。思之不能忘。一日如三春。</text>
<title>草堂宴坐</title>,<text>老夫長坐草堂空。爲愛窓前眼界通。碧水飛禽雙下白。靑山落照半邊紅。依依遠樹秋陰外。渺渺平蕪雨氣中。括得奚囊收萬類。詑余今作富家翁。</text>
<title>雨過</title>,<text>雨過山如畫。潭淸水自波。秋光看更炎。爽氣覺增多。老去雖無興。詩成且復歌。凉飈動高樹。客意問如何。</text>
<title>慕古戱吟</title>,<text>平生景慕古人風。糲飯藜羹樂在中。垂柳擁門堦有菊。素琴橫膝酒盈筒。安知此是柴桑宅。未信吾非栗里翁。偃仰百年奚所望。▣竿終不換三公。</text>
<title>白鷺洲。次李白洲，趙龍洲韻。</title>,<text>沙邊白鷺白如雪。洲上白沙白似雲。沙白鷺白雲亦白。潭翁白髮白成羣。其二雙飛鷺下亭前水。離立松高石上雲。行似松雲停似鷺。此身閑處與爲羣。</text>
<title>雪裡</title>,<text>雪裡柴門閉。松間倦鳥還。世情雙白眼。心事一靑山。笑矣如斯達。時乎使我閑。援琴彈古曲。夜靜水潺潺。</text>
<title>夜宿白雲寺。朝遇金進士 昌國 于禪門外。傳其大人谷雲詩札。口占却寄。</title>,<text>歷遍岩溪出洞時。禪門邂逅鳳毛姿。仍傳手札相思字。且寄聯篇絶妙詩。對處敷腴看克肖。披來灑落詠逾奇。何當共入仙山裡。竹杖芒鞋踐舊期。</text>
<title>壺谷出獄後。吟寄一律。</title>,<text>水洛何如八節居。風流不讓白尙書。纔經漢獄蕭公厄。遠憶商顔處士廬。脫手新詩堆錦繡。分山舊約在樵漁。宦途自古榮兼辱。款段安於駟馬車。</text>
<title>林魯叟父子詩札。遠自叢石至。次韻却寄。</title>,<text>通州小吏過丘園。魯叟新詩到蓽門。使我貪看忘寢食。若曾携手對琴樽。神交不道江山遠。知舊今無一二存。歲暮離懷偏寂莫。幾時來訪白雲村。</text>
<title>地主送傳壺谷詩札。次韻却寄。</title>,<text>林下蕭騷水。穿階到小池。聯翩地主札。帶得壺公詩。野鹿從人睡。溪花引客遅。靜閑眞有味。與子歲寒期。原韻地勢仍盤谷。風流又習池。聞來潭老醉。惹得水曹詩。好鳥鳴相趁。閑花落更遅。何當謝簪組。杖策赴幽期。壺谷時爲工判。故頷聯云。</text>
<title>次文谷相國夢作韻</title>,<text>衡門閑靜勝朱門。岩壑逍遙荷主恩。紅樹白雲▦別業。禁城回首隔塵喧。</text>
<title>孝廟遷陵時。奉出梓宮。移安幄殿後。感泣以書。</title>,<text>寒雲扶雨洒㫌旗。淸蹕聲傳鳳翣移。黼座威顔非昔日。喬山法駕又今時。遺氓哭望仙遊遠。率土悲纏盛澤垂。白首孤臣猶未死。淚傾如瀉但沾頤。</text>
<title>白川守李大而寄書問饋。詩以謝之。</title>,<text>雪深山逕閉茅廬。忽得銀川太守書。騎竹舊遊嗟半化。耕雲晩計愧人踈。離懷每恨傳無鴈。異味翻驚食有魚。多謝故人能記我。白頭閑坐老僧如。</text>
<title>逆旅</title>,<text>逆旅乾坤醉夢▣。未知南北與西東。人心古往今來異。世事朝三暮四同。塞馬寧須論失得。墻烏不必辨雌雄。只宜高卧樗陰下。榮瘁從他造化翁。</text>
<title>李生 台躋 以余堂名與黃芝川樂歸亭義合。有詩來訪。遂次其韻。</title>,<text>謝病歸田一禿翁。堂名暗合古芝公。風流詞藻吾何敢。山水栖遅樂則同。</text>
<title>奉送藥泉南相 九萬 赴燕</title>,<text>相公身佩國安危。殊域賢勞况此時。論道方須經濟手。出疆何用棟梁姿。遼陽華表千秋誕。秦塞荒城萬里癡。今日中原誰是主。大明天地捴堪悲。</text>
<title>題家兒得一詠歸亭</title>,<text>愛爾臨湖有小樓。早年身計古淸幽。趍班久謝振振鷺。遶渚方耽泛泛鷗。父子閑中同一樂。江山物外厭羣咻。人歸漁市斜陽晩。無限烟波醉興悠。</text>
<title>奉酬退憂相公韻</title>,<text>老去光陰忽忽催。坐看春盡又秋來。溪魚自樂機全息。野鹿相隨物不猜。謝病夢稀埃𡏖裡。還丹歲晏水雲隈。休言晝掩衡門久。外客時從雪棹迴。</text>
<title>金生 聲大，許生 䆃 携酒遠訪。卽席口號。</title>,<text>佳賓載酒叩柴門。花滿池塘月滿軒。終夕盡歡寧厭醉。開懷善謔不辭喧。淸談亹亹氷生壑。逸氣昂昂鳥脫樊。肎敎孟公投轄戱。且須留飮倒深樽。</text>
<title>哭趙副學光甫</title>,<text>鸑鷟奇姿絶世稀。珊瑚異彩照時輝。淵源浦老承家學。德業松翁趾世徽。劉向傳經多士伏。陽城講道後生依。誰知一飮仍長夜。哭爲斯文淚滿衣。其二白面爭稱輔相宜。明時猶坐批鱗危。長沙直節多論者。槐里忠貞少似之。命蹇堪嗟中歲促。道窮終見一簞飢。路人懷慟如親戚。世好餘生不盡悲。</text>
<title>次韻示李汝瑞 元龜</title>,<text>高閣危臨漢水濱。墻桃庭杏耐深春。本來山野無家客。誰道江湖有約人。顧我行藏閑是樂。看君詩句興逾新。琴村咫尺違相面。落月依依影滿津。</text>
<title>疊前韻。寄琴村。</title>,<text>佳什聯翩寂莫濱。筆花飛動句中春。幾年東峽扶犂客。此日西湖把釣人。雲壑風烟經夏別。月波形勝逐時新。江流恍若通銀漢。欲訪君平試問津。</text>
<title>哭韓執義 泰東</title>,<text>主聖方知有直臣。危言侃侃早忘身。當朝風采凌霜雪。少日文章駕漢秦。玉署中丞官太拙。簞瓢陋巷業全貧。居然一疾成千古。隕淚空山自滿巾。</text>
<title>哭麟孫</title>,<text>麟孫好男兒。生於甲子春。生質何其美。賦命何其珍。祥視麒麟比。奇同鸑鷟眞。老夫鍾愛甚。願壽如松筠。奈何天喪余。生未十六旬。嗚呼渠豈死。籲天亦呼神。嗚呼哭之痛。哭向蒼蒼旻。吾門薄祚甚。難保如爾倫。莫如吾速化。不知此悲辛。</text>
<title>誦出師表</title>,<text>每向晴窓誦出師。千秋景仰使人悲。中興志屈英雄恨。八陣營空武略奇。鬼泣三軍隨櫬日。天昏五丈落星時。至今巴蜀存遺廟。古栢悽風不盡吹。</text>
<title>讀歸去來辭</title>,<text>北窓高卧意悠悠。五柳風烟樂一丘。松菊聊成三逕業。琴書良足百年謀。山中日月猶留晉。物外乾坤豈識劉。千載令人長起敬。朗吟遺什未曾休。</text>
<title>知樂亭賞春。示兒子得一。</title>,<text>池塘雨歇鳥嘶風。四面雲屛綠暎紅。樹影依微山影外。琴聲淸徹水聲中。世間喧閙知何處。靜裡幽閑有此翁。此翁仍有此亭勝。樂此囂囂殊未窮。</text>
<title>知樂亭閑坐。示兒子得一。</title>,<text>一團孤島水中央。小閣橫闌倚夕陽。釣罷魚知潛藻樂。酒醒荷送滿池香。白烟收去靑蒲外。黃鳥飛來翠柳傍。安得暫揮陶謝手。同吟此景入詩章。</text>
<title>立知樂亭前。白鷺羣飛來會。吟得二絶。示得兒。</title>,<text>閑人倚杖立沙邊。白鳥飛飛近我前。物我無猜唯在我。爾誠何物亦驩然。其二雙雙白鷺自飛飛。來去如期不我違。華髮老翁心似水。對渠終夕却忘機。</text>
<title>和陶詩</title>,<text>仲尼欲浮海。伯夷亦登山。空嗟命之衰。各自立其言。榮期有三樂。聖人稱當年。道爲百世師。名垂千載傳。其二寧從展禽黜。不學冉有仕。仕則行其道。道貴有諸己。仕何汲汲爲。素食詩人恥。朱輪馳紫陌。豈如卧鄕里。滔滔乾沒者。身滅有誰記。仲尼大聖人。可仕止則止。其三美人隔雲端。乃在天一隅。相思不可見。我懷何以舒。門庭多落葉。秋氣遶蓬廬。無榮亦無辱。卧起弄琴書。懷古樂吾道。自與塵事踈。爲問綺與角。君知我何如。</text>
<title>次沈仲美寄示韻</title>,<text>寂寂雲林晝掩門。落花如雪帶晴痕。閑中樂事琴三尺。靜裡幽懷酒一樽。詩自隱侯傷暮境。病如原憲卧孤村。煩君試蠟尋眞屐。是處溪山勝陸渾。</text>
<title>奉酬壺谷 庚午八月</title>,<text>誅茅早卜白雲居。北望紅塵百里餘。吟罷尊前留霽月。興來花外命巾車。從知世路危於蜀。却喜溪山景勝廬。桑域唱酬時點檢。到今還恨老難如。</text>
<title>次壺谷寄示韻</title>,<text>百年行止與心謀。隨分棲寒復孰尤。千疊山中門獨閉。一張琴外物無求。人情閱了浮雲變。宦業看它逝水流。林壑窈深塵路遠。老夫從此得全休。</text>
