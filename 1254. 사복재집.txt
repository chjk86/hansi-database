<title>菴居賦</title>,<text>睠蓉峀之造天兮。有雲谷之逶迤。挾千崖之竹柏兮。撟四時而叢翠。卜澗阿之淸濯兮。宜碩人之捿遅。適一庵於隱寂兮。托浮屠之往來。歲甲午之仲春兮。曁同學以溯迴。潄涓泉於坎空兮。向晩風於松臺。挹烟霞之萬像兮。鍾列峀之淑美。步層石而緣路兮。久徜徉而爰止。啓方策而對越兮。怳聖贒之孔邇。探閫域於洙泗兮。講眞詮于洛閩。矧芻豢之悅口兮。服菜味以咬根。世與我而相違兮。得玆邱以遐遯。或趺坐於蒼巖兮。歌晦翁之招隱。啓窓欞而遠眺兮。續風雅之古辭。雖孤唱而獨吟兮。任優游以樂斯。際鶴南之委訪兮。繼巾峴之賁顧。緬興國而挽今兮。由麗澤而講古。得蘭茝之奇芳兮。懷琬琰之英華。瞰一區之草樹兮。涵德音之不遐。念朴素於鹿門兮。擬松友於徂徠。實無愧於𨓏隱兮。行義同於異代。繽參商而落落兮。苦未合於及時。羌尙友於前修兮。志嘐嘐以遠隨。忽捲念而眷下兮。道不遠而在玆。嗟違家於三月兮。繫人情之固然。爲朋友之勸招兮。出洞門而乍停。揖巨靈而告辭兮。經千古而同情。</text>
<title>仁山琴操 山在長興墨村後。先生所自名。</title>,<text>仁山上林木蔥蒨。一廬深中有一老夫。木食澗飮無外心。泉洌洌而夜鳴兮。起千古之懷襟。撫桐絃而盤桓兮。莫知余之徽音。二帝歿兮三王遠。但抱明月感長吟。</text>
<title>觴山琴操</title>,<text>瑤琴邈矣。理韻千載惟有龍門歌。抱紫陽絃。坐觴山室豁然。寒潭秋月影婆娑。爲君彈爲君唱。性情聲音養中和。于嗟乎羶雨腥風滿目慘。殷師古國子安適。桂雲參天泉夜淙。優遊俯仰也自得。</text>
<title>心師</title>,<text>四十年前別處尋。舊時屋主完如今。朝朝聽令神明舍。一派淵源洙泗深。</text>
<title>時聞</title>,<text>倐然一氣火西流。嗟我餘生感白頭。乘秋塞虜時氛惡。正値文山不下樓。</text>
<title>贈橘隱金士亮 瀏</title>,<text>落落人間路。年年海上君。不遇遂初賦。餘師在古文。千里相期月。三洲悵送雲。願言涉努力。愴悢中懷分。</text>
<title>洋夷警邊。坡丈 李南坡僖錫 有詩。時與橘隱相步韻。</title>,<text>一片靑邱乾淨中。蟾蜍近犯太淸東。剛腸白首讀書意。辦此熊魚不計功。聞說三洲八穢中。君行適到海之東。從古扶持多藿食。書生豈曰老無功。</text>
<title>傷秋</title>,<text>傷秋添鬂白。經歲凋顔紅。抵死讀書意。非吾計後功。</text>
<title>北風有感</title>,<text>長驅朔雪吼蒼空。塞北江南萬里通。白首書生多慷慨。且將膽劒假鳴弓。</text>
<title>庭菊</title>,<text>我庭有菊自先人。手澤年年賴爾新。偶對經窓多感慨。無情之物有情眞。</text>
<title>贈別文斯文啓元 頌奎</title>,<text>君行遠到斗南天。入室工夫太早年。嗟我逡巡惟日却。悔成老大是誰然。</text>
<title>送李禹範 昌筠 歸鏡城</title>,<text>落落冠南徼。迢迢塞北雲。遠游何早計。紀行有餘文。鄕思頻入夢。客狀頓忘醺。健脚誰如子。此征百舍分。</text>
<title>臘尾書懷</title>,<text>此生隔在海朝陽。抱膝窮廬所思長。𤨿然絃誦猶聞魯。蠢爾腥塵大熾洋。掩卷寒燈憑几坐。庭松崖竹氣相當。</text>
<title>甲申春。拜重庵金先生於智島。朴丱弘錫 煕元小字 同行。</title>,<text>同吾弘錫雅。暮宿鰲山廬。十舍重趼遠。一生發軔初。</text>
<title>泗江舟中</title>,<text>一派長江滚滚流。津吏候風放小舟。此行便作陽山役。波裏魚龍能識不。</text>
<title>過楊溪村 在智島 朴氏家</title>,<text>洞口楊溪海尾開。密城古族落南來。客路倥匆忘氣序。新春消息問江梅。</text>
<title>智海回路。積雪沒脛。命弘錫得明字。</title>,<text>雪裏江山摠四明。此行前路看平生。險夷不判吾心跡。然後方知身后名。</text>
<title>吾南處士 金漢燮 新模晦翁影幀。次其韻。</title>,<text>蕭灑寒泉舍。遺眞一晦翁。傳嫡群贒後。會神元氣中。眷眷開來學。嵬嵬繼𨓏功。涒灘珍重賦。是日吾人同。</text>
<title>輓魏茶巖芳瑞 榮馥</title>,<text>冠嶽孕靈鍾此人。卓然樹立出凡倫。傳來桂巷百年績。坐了皷山一月春。詩禮家中蕭灑老。功名界上浪遊賓。自從承訃神魂暗。此路便成千古陳。</text>
<title>重菴先生和吾南賦朱子涒灘。因次以呈。</title>,<text>何處澗流宜考槃。碩人古道子行寬。箇中永矢泥軒冕。物外長終岌珮冠。忍見殊塗多臲𡰈。飜將嘉遯卜幽閑。滋筆題詩多感古。崇禎萬事泣涒灘。</text>
<title>甲申有改服狹袖之令。故製深衣服之。</title>,<text>先王法服卽深衣。新製着身身有威。時人相過休驚怪。怳帶先天日月輝。</text>
<title>榛苓歌</title>,<text>憶昔文武全盛世。綱紀密勿張四方。管蔡釀禍欲解維。冲王遭家亦多喪。周公東征得罪人。四國錡戕無缺煌。王爕忍見下堂恥。嗣子厲胡極無良。惟宣中興任賢能。二甫爲政治化行。宮涅耽婪醉褒娥。却忘見弑驪山傍。嗚呼東遷安忍說。愛仇無耻倒冠裳。孔聖麟筆修春秋。其義莫大乎尊攘。齊楚秦晉多跋扈。王風掃地泣泉稂。我生不辰生下國。淪於伶官何倀倀。萬舞公庭受爵退。自譽自嘲實非佯。君不見古來聖贒素其位。貧賤患難處之常。雖然我思有悠悠。卷而懷之陟前崗。隰苓靑靑山榛黃。于以采采不盈箱。盡日陟降歌舞咽。美人不見西雲茫。捴爲西雲能蔽日。搔首佇躕淚滂滂。已而已矣天實爲。永矢賦此考槃章。</text>
<title>客舘春夜。憶家兒 翔浩。</title>,<text>碧山巉巖嵂。我來問幾日。虎豹白晝嘷。山鬼陰雨啜。居屋如磁盋。七尺若絆紲。受祿何凉薄。中夜憂惙惙。此生適不辰。與世長時別。家人夢來頻。朋友書斷絶。自念乃爺事。讀書何罪孼。早修博士業。晩托爲己學。欲扶門戶計。妄擬靑雲卓。哀我通德郞。樹立甚宏達。造詣洛閩地。不爲功利奪。先考趾美後。幾乎世德遏。不肖際承武。末由且戰慄。素昧征利窟。家產多憂恤。從古志道士。不恥惡衣食。違此非安分。貧賤卽本色。於此下血工。瓦礫便成玉。勉汝更進步。此語銘心曲。家力雖蕭條。爾才亦不糓。文章何仰望。勤勑是無辱。汝年今十四。那由責備毒。如慰乃爺情。乘暇對方冊。親承聖贒訓。庶免歸禽犢。</text>
<title>有懷二人</title>,<text>客裡久違先隴行。中懷愴悢何時平。多閱風霜思若夢。忽臨江草惕然情。旅館迢迢兼地僻。我憂惙惙到天明。從前一朔瞻望意。萬分劬勞報此生。</text>
<title>上重菴先生</title>,<text>茅屋日晏春睡起。斂衣讀史胷懷視。昔我文廟敬承典。際遇多士藹藹美。光廟受禪那忍說。六臣義理同日死。秋江冷筆寫腔血。往事昭晳暎靑史。梅月高躅誰修傳。栗翁百年得知己。餘禍未殄燕山朝。囊頭三木何罪累。慰吊義帝遐有害。李奸貝舌潝泚泚。莫慘寒暄刑昇平。誰續濯纓尸東市。斯文酷禍屬著雍。幾乎打盡士綱紀。中興中廟意文治。大賢遭逢千載喜。走肖僞說天驚慴。衮也奸腸行路揆。鳳城何日白虹貫。先生從容受命耳。贒類罹禍慘戊午。其咎安在詠微旨。乙巳煤孼出三奸。圭眉二老否運値。萬曆癸丑光海朝。倫理墜盡天地奰。梧陰白沙救不得。寒崗畸庵遠安置。崇禎丁丑建虜事。烈士至今飮泣淚。繩引頸骨金公節。刃下腹臍鄭老義。萬古綱常三學士。千秋激烈羅水使。嗚呼神州陸沉久。紅羅日月照無地。華陽夫子尊攘策。大報當年壇花紫。肅廟己巳弔儒林。尤翁遽然剝上履。朗州考終楚山痛。斯道吾東幸不墜。景廟辛丑建儲事。幸賴四贒正大議。可憐舘生金鐵根。抗章烈烈死不避。當宁丙寅西瀾漲。沁都失守誰責備。邪敎漸入卽履霜。純坤時節蘗山翠。上告下喩聒不舍。先生雅言當一治。以至今日重陰積。一線陽脉何處寄。蹄跡逼近輦轂下。八路儒章痛哭至。狂瀾屹立頹波砥。無與儔兮洪烈士。宰執汪黃何代無。可惜東澈慘刑禩。東窓奸狐毗倫近。澹老封章慷慨擬。十年湖海禦魑魅。天生天殺道之理。近世西敎判異昔。夷狄降爲禽獸類。宇內大同三仇說。人類幾於化鬼魅。好新尙奇簪纓家。毁服毁形都不愧。重老適來極陰世。諒不偶然昊天意。斥洋一言胡大罪。智海四年憑舃几。涒灘至月金鷄回。杖屨陪來泗江沚。春亭一霄設講筵。冠南士子盛於是。悵然拜別瞻望久。桐江雪月嗚咽涘。山川脩隔魚鴈阻。此生何日承音邇。</text>
<title>步蔡節齋韻。寄友人。</title>,<text>襟珮紛紛盡妙英。無人回策錦江程。時文從古炎凉學。志士如今感嘆情。尊信程朱殊道轍。扶持門戶實身榮。擧世滔滔名利窟。海東幾日見治平。</text>
<title>贈李甫曄 晦根</title>,<text>自前豪傑出儒林。立脚今人孰正尋。直養全吾天地氣。琢成期爾玉金音。莊老玄空氷冷冷。洛閩義理浩深深。育英吾黨誰如子。崇德平生共一襟。</text>
<title>庭有一草。或云玉簪。或云錦絲。子善 煕元字 愛之而有辭。續題一絶。</title>,<text>團葉水涓滴。秀花玉削明。幾人同潔契。自此少知名。</text>
<title>筆</title>,<text>齊毫濡墨下工遅。收此放心點畫奇。雖予禿老爲人棄。自足其書自足詞。</text>
<title>贈韓益進 學淵</title>,<text>老柏不爲焚斫僵。孤梅肯與芳菲粧。淸苦本心剛毅質。願君並立也堂堂。</text>
<title>送金松史 義鉉 僑居長城</title>,<text>自古鰲山多俊選。殘生冠岳老塵緣。膏車秣馬今難得。只願頻頻信息傳。</text>
<title>謹次金玉汝 璣烈，金正三 台漢 過筆巖韻。</title>,<text>水石留精采。絃歌動士林。先生獨出處。秋水芙蓉心。</text>
<title>謹步采仲兄 金昌洙 大人可菴韻</title>,<text>朋友班中云是某。士農界上得來人。朝聞夕死今難見。願學聖門日月仁。</text>
<title>輓壺山魏處士 河祚</title>,<text>篤生贒德開群學。百里冠山絃誦風。自此鄕隣誰倚仰。斜陽抆淚號蒼穹。</text>
<title>代家兄 鎭元 挽壺山</title>,<text>冠南有一翁。承候自童蒙。庭襲詩書敎。鄕流愷悌風。騁懷文酒上。斂迹水雲中。行藏分潦霽。義理辨魚熊。豈知嬰一疾。芝朮遽無功。雲斷溪猶咽。山空雨欲濛。而我最爲密。交遊兩世通。留連風月夕。追逐雲林叢。從今誰賴仰。缺界轉如蓬。壺山杖屨地。追想正無窮。</text>
<title>謹次長川齋板上韵</title>,<text>再躡仙區久擬營。山中故事復圓成。鮮明水石粧吟筆。細酌烟霞醉晩城。卉陰交翠迷眞面。舊雨新晴露爽精。高軒卧聽雷溪轉。消遣人間愁不平。</text>
<title>愛蓮菊</title>,<text>菊秀淵明色。蓮淸茂叔心。物何同調契。獨我愧塵襟。</text>
<title>傷時感吟 爲子善作</title>,<text>游鹿洞裡人。學古自成童。相從五六載。高韻龍門桐。願言長努力。勿喪帝降衷。相古聖與贒。學聚問辨功。行己在要領。持敬成始終。戰兢淵氷上。戒謹屋漏中。涵養丹田根。省察萬機叢。可笑釋老氏。軆用不相通。考其末流弊。名敎入晦蒙。聖賢深憂懼。闢之甚抑洪。正路平如砥。斯道賴無窮。嗟哉叔季人。胡爲亶不聦。人獸差毫釐。聖狂分私公。夙夜思匪懈。箭箭期中紅。居家盡孝弟。處世主恕忠。紅羅三百年。寒威九野充。誰無肝膽劒。遙指鳴崆峒。憂端齊北斗。匪意迫蝃蝀。澹老書瀝血。指重菴先生。 少陽奮殲躬。指洪勵志堂。 綱常天地立。節義日月同。春秋華夷分。周禮在吾東。擧目山河異。處處西鬼宮。我生不後先。何能奮飛穹。不察操捨機。滚汩澆漓風。知命乃君子。正大是英雄。自古義氣男。早辦魚與熊。講此不力行。那免負板蟲。秋雨先人廬。三宵說怱怱。憐君英妙質。愧我無似翁。老柏雖焚斮。屹然大冬隆。經歷變故士。剛毅氷冲。天壤雖易處。皓首期德崇。</text>
<title>謹步重峯先生荊江韻</title>,<text>秋雨寒燈。取先生抗義新編讀之。至先生與高霽峯期討錦賊。爲洸嶸二人擁兵不救。以致霽峰先赴而亡。先生聞之驚愕。獨渡荊江。擊楫而歌。眞千古無雙腔調。此非詩之感人。節義之感人。先生盡力勤王師。天柱將傾地軸危。運何罔測錦山役。長使後生墮淚時。殉義錦山七百師。貞忠烈烈際艱危。嗟余不及先生世。獨抱遺䟽長嘆時。</text>
<title>拈幽字</title>,<text>世人敎迪忽於幽。詎識聖狂在劈頭。燈下強抽心內說。久要子善也知不。</text>
<title>敬齋箴筆本 幷小序</title>,<text>金陵縣。舊有南康祠。朱夫子敬齋箴手本。歲久而印本刓缺。月角處士金致容新刊而行于世。因以詩賀之。月角山中處士廬。模來字樣復如初。森嚴氣勢爭誰似。泰嶽長川大鋪舒。</text>
<title>悲遠游</title>,<text>閩翁年十九。發軔壯遠遊。嗟吾年四十。始欲覽九州。駕馬涉河氷。可汗據我疆。王綱亂蚕絲。將才乏龍驤。九宇失其御。恠鬼出百方。左袵非舊着。薙髮亦慨慷。乾坤旣易處。日月久晦光。命彼僕夫健。執轡空彷徨。蹙蹙今安適。望川川無梁。寒威凜九野。只切泉稂傷。何時報河淸。佇待欲斷腸。我行適非時。還家正衣裳。天運極必變。陽德終反剛。安知後明帝。提戈不承當。長驅瀚海北。掃淸反經行。穢德忽捲盡。一統開八荒。時可以出矣。天子坐明堂。</text>
<title>懷古</title>,<text>丙子深讎萬世憤。甲申至痛百骸蘊。洗兵累碑識者悲。大報崇壇長有辭。有誰人間同調吟。坐樓明月撫寒鐔。</text>
<title>畵網巾先生</title>,<text>永曆何男畵網巾。畢生獨保大明身。從行二僕同被戮。忠骨誰收光澤垠。二僕同爲畫網。光澤山名。</text>
<title>采薇子</title>,<text>積溪嶺此采春薇。不向人間乞飯歸。每歲王春三月望。絶烟僵卧頓忘饑。</text>
<title>一壺先生</title>,<text>角巾先生佩一壺。逢人自說老狂夫。黃李二生惟有記。酹魂當日哭嗚呼。</text>
<title>紙衣翁 附小識</title>,<text>窣窣翁衣製以紙。尋常野寺暮投止。崇禎隆武舊時錢。每出袖中再拜起。嗚呼。明末義士陳昇所撰爲四千六百餘人。淸人所輯爲五千二百二十餘人。此外不盡收錄者。又不知爲幾畵網幾采薇幾一壺幾紙衣也。自古鼎革之際。爲國殉節。不爲不多。而獨於皇明。蔚然輩出。若四人者。不露姓名。甘心泯然。此其尤卓然者也。彼所謂孔有德者。未足以雪志士之憤。聖裔之衰。一何至此耶。</text>
<title>悲屈姐 幷小序</title>,<text>屈姐明周皇后侍女也。被獲於虜。使侍昭顯世子。因從東來。每北望中原。泫肰泣下。語流賊必憤詈。心知孝宗有北伐意。云我死願埋西郊路。見王師之出。從其所願。葬高陽郡大慈洞。屈姐東來死有墳。西塞行人指點云。無他斷斷殲胡願。佇待王師出塞雲。</text>
<title>初雪</title>,<text>山扉深鎖坐窮陰。朔雪飄窓碎玉音。倦起出門雙手掬。冷然氣色照來心。</text>
<title>次愚谷主人 李中銓 原韻。副金敬元 益鉉。</title>,<text>仁賢何處隱求居。每讀秋燈責沈書。澗阿秀濯捿遅足。林木蔥芊樂易餘。谷口耕雲數畒薄。苔磯釣雨一江踈。生來雖阻慇懃面。夢入金溪溪上廬。</text>
<title>大統曆新籤</title>,<text>莫言時憲曆。獨也對明天。故國新春返。傷心白首年。</text>
<title>憫家姪養汝 善浩 移秧</title>,<text>午皷催赤脚。上蛇蹙翠眉。始知粒粒飡。經此艱難時。</text>
<title>過鹿門幽居仍次</title>,<text>曉月逾河關。鹿門嵯欝間。欲與遯翁去。斯人先買山。</text>
<title>夢雲潭師門 重菴先生居永平雲潭</title>,<text>先生起攝冠衣閑。小子趍承將命班。堪覺飜成千里別。客窓遙憶路間關。</text>
<title>步韻寄子善客幌</title>,<text>吾道棐川上。緇冠開絳簾。欲憑春夢涉。窓日正東暹。</text>
<title>奉和白止谷 聖洙</title>,<text>黃花素月十分幽。俗眼不曾愛此游。石扉剝啄來扶老。敢作何辭報白頭。</text>
<title>輓李昭曠 魯錫</title>,<text>生丁下代士。太半坎坷歸。東野文章寒。曼卿山水肥。雖知出處分。其奈用舍違。屠龍多殫財。刺猴徒費精。澤藏珠玉媚。歲暮杞菊榮。靑襟髦儁姿。白首菁莪名。有時窮達迴。不如漁樵並。前人俱如此。公幾同平生。自昔丱角初。名藝一州傾。文翰夙發軔。孝弟率眞情。扶持門戶計。秋園早有聲。科學歸領首。儒業期邁征。蘆門充河腹。坡室鍊金錚。寸筳力未撞。洪鍾敢發訇。値世儃佪運。竈羊穢簪纓。靑雲難力致。東籬採菊英。游從昔何日。遽及星燧遷。只信咫尺地。甚大聲息天。惡鬼何不仁。喪我龍蛇贒。公道雖難逭。人情如崩騫。爲記數行誄。抆涕告几筵。嗚呼執紼夕。夜臺路幾千。</text>
<title>龍崗齋</title>,<text>石澗淙淙挾路深。幽人飮濯自寬心。潺流不到西瀾漲。此漢百年好相尋。</text>
<title>觀海亭。贈宣致弘 昞欽。</title>,<text>玉人所處是名亭。日講眞詮幾喚惺。泉稂懷古客燈夕。南浦秋聲到鴈汀。</text>
<title>宿鳳岡</title>,<text>橘隱高秋夕。客懷樽酒寬。夜枕山泉響。始覺卜居安。</text>
<title>歎蓉山失火</title>,<text>蓉山磅礴正西來。忽地烈炎焚玉哀。惟嶽千年終作炬。老夫一夕驚登臺。雖欲挽河天絶梯。空思酌海蠡如盃。斧斤餘孼賁回厄。莫道玆山本不材。</text>
<title>暮春。懷子善，益進。</title>,<text>踏靑二妙碧山西。委訪區區孤陋捿。新詩觀物自君篋。爲說重翁錫我圭。楚些征鞭何處駐。詞林習鳥強敎啼。重菴先生嘗有海居觀物詩一篇。故次聯及之。</text>
<title>與任尙修 道鎭，崔可賢 冠默 共和。</title>,<text>百川秋水海涵容。子往觀焉爲贈筇。歐舶風浪來萬里。幽人遯跡鎖千峯。人間榮辱心相忘。物外團圓事更逢。宿宿書廬緣數在。高歌白雪餘音濃。</text>
<title>李汝直 養浩 悲洪勵志 在鶴。以漬綿千里。入春川山中。重庵先生以詩贒之。謹步右韻。</title>,<text>披肝欲訴九霄雲。靑山何處一孤墳。所恠人情終不已。誰將禮酒酹慇懃。</text>
<title>憶雲潭師門</title>,<text>遠游違白首。信息賴蒼天。寬懷那可得。落葉墮秋筵。</text>
<title>懷子善，益進</title>,<text>葛嶺隱求子。鹿門長往人。講讀思曾傳。喜而不寐辰。</text>
<title>笛坪贈金子中 墉○二首</title>,<text>客窓誰爲訪。經燭照心明。微誦悲秋賦。自然感物情。除却多般事。潛心玩古書。別無嘉遯處。隨分卽其居。</text>
<title>任友尙修見寄。托意於菊。可和。</title>,<text>愛菊愛其人。與吾違世均。高操宜絶俗。素潔合精禋。卓然名節保。祇自芬芳新。木落霜淸夕。見詩如見贒。菊贒高隱世。蘭士奄晦光。薄言疇采采。歲暮空徜徉。挹黃雙手叉。托素百年秋。陶後無聞愛。兀然石砌幽。</text>
<title>輓丁兄舜華 炫</title>,<text>賢碩繼前後。冠鄕擬德門。杖策嗟生晩。馳義徒仰尊。挺公百年內。納交遂願言。超邁是非林。寬容剖破藩。花樹敦宗族。蘭玉期季昆。蒼葭白露夕。興懷莫及跟。秋風忽承訃。人世眞夢飜。琴破絃已絶。惻惻海日昏。</text>
<title>菴居閑日。諷誦武夷櫂歌。謹步韻。</title>,<text>玉削芙蓉山有靈。仙人卜宅一般淸。箇中樂易誰能識。間關黃鳥兩三聲。松臺巨石若登船。野水平鋪欲挽川。無人解聽滄浪闋。獨步山庭醉夕烟。烟樹參天㝡仰峯。長時對儼共舒容。俯顧人間知不遠。白雲流水鎖重重。兢業蒼生盡漏船。誰家副手濟康年。如何老作靑燈士。身世兩忘還可憐。消却憂愁坐蒼巖。花明草綠錯𣰦毶。武夷白鹿今安在。山月朗然照石潭。敎育英才孟訓深。願君他日秀穹林。爲己爲人雖一致。餘師只在欽明心。萬里東溟咫尺灣。松欞盡日不常關。都來人境自幽絶。落花啼鳥與人閑。百尺飛泉轉曲灘。游人到此幾回看。歸來莫恨橫歧路。及到峻頂得爽寒。鳶飛魚躍是放開。吾道如今源有洄。雖無佳景與人樂。至切二三更得來。櫂歌九曲想依然。透得此關方至川。非是人間別有道。君君父父家家天。</text>
<title>蓉山寺。贈金成汝 漢庸。</title>,<text>與子仲春此處尋。靑藤石室白雲深。莫恨朱藍曾未受。百千萬事在存心。</text>
<title>與金文三 魯三 叙懷</title>,<text>文物異前日。時聞傷我情。巧得一宵友。挹淸秋雨聲。</text>
<title>秋蛩</title>,<text>客窓初夜寒蛩鳴。悽然心事事還淸。願言與爾共捿壁。第待天雷萬戶聲。</text>
<title>笛室賦懷 時東徒大發。連陷州郡。○九首。</title>,<text>長夜三冬消息驚。眼中物色最傷情。國憂惙惙出門看。媧石蒼茫天軸傾。憶昔壬辰㓒齒危。衆生魚肉及斯時。荊江擊楫今安在。泣讀重峯抗義辭。干統建虜丙丁秋。城下要盟萬世羞。金公痛哭裂書去。義烈人間誰與儔。小邦厄會相乘間。禮義倫綱寄寓艱。伊川被髮無容地。賴爾諸公時運關。曆數旣長五百年。沉吟伏枕懷風泉。越海招寇誰適主。種生孽竪定無邊。我師重老奄違時。此世無窮斯道悲。先王禮樂掃如地。蹙蹙前程孰與之。悲歌中夜坐高樓。塞北歸鴻萬里洲。故國興隆無定筭。祈天陰助箇中愁。暈月孤城危急秋。自憐病骨無人收。南海忽傳風打鴨。京軍四萬擁邊遛。占知賊勢漸頹零。日月星辰回舊躔。朝家視若潢池弄。天怒一朝斯赫然。</text>
<title>謹次懷州 古邑坊舊號 多士飮禮韵 幷序</title>,<text>金友公範 魯鉉字 謂余言曾與若爾章甫。行飮禮于玉山。立籍行韻。詩章幾至部居。願得吾子一言。嗚呼。自大防一毁。淫邪滿世。斯文寂寥乎其墜地矣。竊惟此禮卽三代聖王之盛擧。而皇明屋社之後。禮樂文物。寄寓吾東。如周禮之在魯。所以居鄕人士區區備數。以示存羊之餘意。豈無慨然也哉。梅閣歲將暮。一雷忽奮東。堂上瑤琴靜。樽前襟佩同。修行先正禮。丕變吾儒風。莫道尋常飮。亦如碩果紅。</text>
<title>送李道中 學根 移居鳳尾山</title>,<text>墨莊世誼舊芳隣。忍負空堂蹩躄人。江干草色靑襟子。楚塞風霜白髮臣。自愛菁莪登實地。肯將葩藻冠魁倫。鼎鼎百年能幾日。勉君事事曲成仁。</text>
<title>輓廉文範 在豹</title>,<text>世交百年內。吾兄嗣有光。人望歸鄕選。士業守門墻。曾游功令學。晩親儒賢良。迢迢智海舘。侍右問暄凉。贈筆捴玉汝。受說盡古方。顧予樗櫟質。猥參同門傍。恭惟尊師地。講修修職當。所以立契籍。每歲月山岡。靑襟幾從班。白首餘衰相。鶴南許劒筑。一軒視圭璋。論文講道席。雪月五更長。傾軋誰多般。睢盱慮未遑。長夜此宇宙。吾遊一燭香。嗚呼陽九厄。斯文幾淪喪。春日仁山屋。承訃淚滂滂。天命諒難諶。人事亦靡常。赴問在人後。題誄愧復惶。悽凉眞夢境。湑湑海日荒。公還浩無期。卬懷幾日忘。</text>
<title>贈梁允玉</title>,<text>講燈觀海亭。歸客忽心惺。爲說紫陽句。分明秋月汀。</text>
<title>哭丁贊圭 炳鎬</title>,<text>嗣德有雲窩。學古絶今人。世業承八溪。儒望服四隣。歲寒高士梅。月朗滄海珍。婆娑邱林下。誰識遐懷眞。遽當龍蛇秋。隻手歎孟津。世道今淪喪。所恃惟朋親。天奪胡無年。斯文痛悼均。雲慘風悲夕。心懷那忍陳。古人漬綿誠。伊吾嗟莫遵。</text>
<title>贈魏致明 赫基</title>,<text>固窮守道魏斯文。梅閣相逢歲暮雲。冠山雪窩冷淡計。喫菜生涯得十分。</text>
<title>李士中 庸浩 挾篋史以來。奉玩。</title>,<text>奔波日月尙新奇。慨彼衣裳非舊儀。㓒室空長堤决嘆。白雲叢桂好相隨。</text>
<title>送魏君致明士悅 啓學 赴三山 松沙奇宇萬所居。○二首。</title>,<text>昔我遠游白首今。空堂終日送君心。古匣瑤琴絃復續。松沙文丈一歎吟。七舍長程咫尺今。君行幾日遂初心。數幅圭璋雙袖重。觴山歸客忽醒吟。</text>
<title>明洞路次。過金昆陽 在煥 不遇。</title>,<text>白羊山下竹林廬。主老晩年悟遂初。不謂此行題鳳去。我懷珍重更留書。</text>
<title>奉贈金子英 相俊</title>,<text>木落氷玄節。地雷消息眞。知君英妙質。任重渡遐津。</text>
<title>贈金汝仁 世鉉</title>,<text>吾南門下曾樞衣。趨向殷勤正路歸。澄澈前江今夜月。分明千載劈危微。</text>
<title>過李草堂 商啓 遺墟</title>,<text>石逕雲生草沒塘。胡然游子每傾觴。琴書憂樂嵐無跡。杞菊經綸歲晩香。仁贒自古隨時隱。孝弟至今遺愛長。楚些悲歌題素抱。林蔥嘉木曜朝陽。</text>
<title>贈李直遠</title>,<text>歲暮草堂裡。百年妙紹聲。夙夜惟勤業。無忝爾所生。</text>
<title>贈任伯仁 泰默</title>,<text>世人大患畏非笑。麤食惡衣下血工。歸對寒江秋月夜。莫敎外物來撓中。</text>
<title>觴山書懷示魏致儉 啓溫</title>,<text>山堂獨捲卷。新月照幽明。忽感篔塘志。執何遂此生。</text>
<title>與懷州多士會講</title>,<text>前贒講䂓後來尋。古匣瑤琴無越侵。莫言鄒魯今云邈。秋月寒江露此心。</text>
<title>輓金五衛將 洪恪</title>,<text>汭陽江上士。蕭灑風采神。早托藥山隱。閱覽贒才人。我非韓伯休。自愧入門親。問爾人間世。有誰脫俗塵。爲語汭江老。一生率天眞。蕭蕭暎鬢絲。落落岌珮巾。綽約語未了。忽隔白雲垠。嗚呼泣雙涕。人事永訣辰。</text>
<title>示金容璟，金啓植，金豐培。</title>,<text>言行絲毫忒。聖狂天壤分。嗟哉吾黨士。正路卽斯文。</text>
<title>贈高在春</title>,<text>歲暮相逢梅下廬。持身要訣贈君初。英妙之年難再得。及時努力古人書。</text>
<title>魏明郁 建植，金亨元 益相 委訪。</title>,<text>蒼葭白露孤吟來。雙屐殷勤一路開。吾鄕問學知誰在。樗櫟堂中忽見梅。</text>
<title>陽春齋別諸子</title>,<text>昔余翰墨塲。出游自昔年。文名期卒業。心箭的𨓏賢。如何門內賊。賊我嘉糓田。荑稗秋無報。稂莠日驕然。侵晨理荒穢。不覺夕暉懸。積月不違力。與人同西成。其奈滅裂何。家用莫及饘。粹然觴山子。知此共周旋。願爾素絲質。擩染朱藍嬋。顧余溫古力。慚無指引前。德業如不修。亡羊定無邊。晦養嚮中室。不被柔道牽。凄凄風雨夜。耿耿孤燭燃。遽爾歲云暮。衰鳳載翩翩。盡日回翔久。玉峽壺亭阡。及此同皓首。何辭爲爾宣。三生珍重願。藍田玉生烟。</text>
<title>送奇德初 昚衍 歸長城</title>,<text>弱菊新楓秋晩堂。強摻征袖意踈凉。黃龍江上先生里。皓首爲期幾日忘。</text>
<title>次安道汝 洙爕 橘韻</title>,<text>正色通身爾孔陽。甘酸美味冷如霜。物性高孤知寡合。惟有楚臣頌德香。</text>
<title>題京城李聖爕畵梅帖 聖爕寒圃齋後云</title>,<text>描物心神下筆遅。七分影子十分眉。大明梅引君知否。歲暮遺吾雪一枝。大明梅引。重庵先生著。</text>
<title>贈韓益進</title>,<text>問舍求田吾豈關。帶經擔誦子能寬。一宵觴室殷勤會。高議秋燈北斗寒。</text>
<title>傷毁服</title>,<text>布冠襏襫分難忘。忽地腥風掣我裳。雖然壁立不移脚。一線綿綿煥舊章。</text>
<title>次松沙韻。贈魏殷弼 祥良。</title>,<text>看君鬂髮歲華芳。執策遠遊日力長。受說三山玉汝訓。坐如蘭室共聞香。</text>
<title>昌汝 魏啓文 同和</title>,<text>宿契觴山歲暮菴。茝香松韵十尋嵐。靑絲日月誰年數。白首琴書吾友三。菊老世違雲出峀。玉人孔邇光生藍。素懷孤負淵氷戒。溝壑餘生分自甘。</text>
<title>用鵝湖韻</title>,<text>聖學源委自帝欽。絲毛實理備諸心。立脚正當千仞壁。躋身殊達九霄岑。聖狂分上如不辨。俗俚科中多沒沉。倫綱倒植衣裳裂。忍痛含寃莫籌今。</text>
<title>勉丁君大然 圭浩 送三山</title>,<text>碩果山樊剝上賢。殷勤委訪爾芳年。出脚先從臨履界。立身莫近是非邊。與日邁征誰地步。空堂蹩躄伴燈眠。聞道三山珠玉海。幾人採採自珍然。</text>
<title>贈魏秀才萬植</title>,<text>芳年憐爾靑絲垂。夙夜書中努力期。心是吾師常在邇。如違晷刻獨何之。</text>
<title>和朴子善心說吟三十韻</title>,<text>鄒魯尙云邈。洛閩復燦然。眞儒守聖軌。斯道賴爾天。治亂相乘除。惟有一星子。彼謂善惡混。認氣喚做理。帥役終亂位。寂感遂失中。能所疑難窮。物則末由通。形氣神理妙。華翁溯源尋。秋月蘗溪夜。獨復千載心。侃侃重庵老。本義誰管窺。發揮立人極。精一不違時。侍雪白雲中。爲我重指宰。聖贒千萬語。不越準則在。如何田堤沉。眷眷視惻隱。朱陸終二致。所學各尊謹。珍重受孤托。擠氣竪天理。白首仁山下。耿耿獨何者。百怪噓奰屭。歐氛長夜深。屹然茝山色。灑落龍溪襟。宗旨遜志子。擔夯誰得似。血誠與麤拳。孔孟豈徒爾。悲哉夸毗子。呫囁亂危微。無期可復日。不覺興喟欷。夙夜究竟策。先師誨有切。細行縱難備。大德保晩節。同我講修員。頗覺努力冞。滔滔寒威世。貞復賴爾時。嬋姸鹿門子。知此恐懼深。視我長篇詩。辭懇在抑陰。鶴老慷慨許。一翁咄歎如。步韵呈素衷。何處碩人居。</text>
<title>書燈</title>,<text>長夜乾坤一燭明。山窓坐我古琴情。與爾長親期夙志。至今白首愧無成。</text>
<title>遠遊</title>,<text>駕風萬里遠征初。閱歷靑邱黑子城。洛閩鄒魯知何處。一路行尋不問名。</text>
<title>屛山下。贈主人李乃奎 文極。○二首。</title>,<text>憶昔屛山山下翁。晦菴夫子受童蒙。曠世末由陪杖屨。靑藤白石依俙中。一抹靑山繞翠屛。伊人幽處平湖亭。嗟我老非劉大雅。無辭答汝供承聆。</text>
<title>除夜侍家兄</title>,<text>一粟弊廬歲盡天。塤篪湛樂兩衰年。正學前程鄒魯上。闢邪高蹈主人邊。咏回梅引多懷感。爲酌椒醪喚惱眠。開筵此夜還開講。或恐郢書枉說燕。</text>
<title>贈朴太奎 禮榮</title>,<text>憐爾甚生志學年。有誰敎迪得於前。守道固窮男子事。斯文旨訣此中傳。</text>
<title>贈金成文</title>,<text>淸城好種子。流落南湖濱。嗟君家戶計。在讀書修身。</text>
<title>勖蔡命權</title>,<text>兄弟來連業。孜孜繼晝宵。爲爾加鞭策。前程萬里遙。</text>
<title>全斗玉，蔡煕根請言。</title>,<text>全蔡雙佳子。學程鳧鴈隨。休言材質魯。日月亦多時。</text>
<title>贈趙穉富來</title>,<text>趙兒年九歲。請我一言詩。嗟非韓吏部。願與張童期。</text>
<title>詠海居觀物有感</title>,<text>先生節義干靑巍。觀物千秋吾與歸。九法三綱掃地盡。白雲眞訣正無違。</text>
<title>有懷八章。章六句。</title>,<text>先君輪巖公甞築堂室於仁山下。庭尾小砌。手植嘉木異卉。以爲庭實焉。不肖每看書之暇。手撫涕泣。因作此詩。丹丹甘榴。花實兼佳。東籬西落。果行不乖。丹丹甘榴。先人有懷。亭亭玉梅。皎若天眞。日光正中。暎無些塵。亭亭玉梅。先人素親。童童園栢。奄經十霜。手撫盤桓。如敬梓桑。童童園栢。先人是望。欝欝垣松。凌雪捍風。志士毅然。是效是終。欝欝垣松。先人之功。靑靑堦蕙。氣至日長。徘徊千百。志味相當。靑靑堦蕙。先人不忘。猗猗庭蘭。洵美且閑。或恐被惱。晝戶常關。猗猗庭蘭。先人不還。煌煌牧丹。富貴是夸。時取掇根。不以其葩。煌煌牧丹。先人何奢。叢叢黃菊。有芳幾年。余美在此。不肖胡愆。叢叢黃菊。先人所傳。</text>
<title>輓章[魏啓泮]</title>,<text>仁山龍水間。南坡先生里。復齋復名家。里仁諒爲美。文獻喬木宅。一何獨典刑。文章可能手。名譽馳妙齡。巖下歲寒志。冥捿幾十霜。智海雪深尺。淵源滚滚長。靑燈嘉茝夕。吟風弄月來。博袂心獨苦。古制非新裁。不慍亦何傷。繩墨有先踵。講守洛閩義。塵刹亦可奉。孟門太行裏。世路何險崎。縱有食外虎。洗垢難索疵。一片靈臺上。白玉竟無玼。弱冠始托契。晩節轉益至。歲暮觴山東。夜分開經笥。努力商舊學。皓首相爲期。兄今耒耟出。何必吾操爲。茫然赤地家。賴兄漢倉腐。鬼伯一何猜。而我獨踽踽。待得花事爛。約余開書戶。日望駕車來。玆事已千古。春秋何處讀。興此吾黨咨。不托一大梡。明年喫在誰。奚獨哭吾私。先爲斯文慟。兄若地上情。諒此哀辭控。</text>
<title>輓章[李璣遠]</title>,<text>自識靑雲分外䟽。白頭林下古人書。芝蘭拾臭關東峽。苜蓿奉盤海上廬。數畒桑麻終付食。百年棣萼老同裾。憶昔鰲山擧義事。曉天風雨起裝車。</text>
<title>輓章[魏啓昌]</title>,<text>堂堂林下士。終老亦何傷。仁里諒堪托。名家亦復彰。世路何深險。公憂獨慨慷。文酒觴山室。留餘幾日香。</text>
<title>輓章[朴煕泰]</title>,<text>人間了事遠逍遙。天遣巫陽下界邀。應伴吾南隨重老。白雲深處共飄飄。</text>
<title>輓章[李大遠]</title>,<text>仁山頹一夜。寂寂巷無人。坡室硏幾歲。重門坐了春。春凮好氣象。秋水淡精神。修齊化宅里。任睦結姻親。三世源源誼。哭私淚滿巾。</text>
<title>輓章[金漢綺]</title>,<text>斗南傑傲士。有是思復翁。脫屣公車業。尋緖道義工。墨坊歲暮廬。慷愾泣匪風。有誰氣味知。仁山碧一叢。遙遙智海舘。犀劒晩來通。平生景仰意。好德空由衷。在余丱角歲。執策日陪從。昏雖垂呵。假道旋從容。所以心頭慧。少開黑窣中。已而時事舛。薰陶未必終。所恃仁必壽。願言年躋崇。魯常有君子。取斯道庶隆。如何摧樑音。隨與病報同。永訣嗟未及。肆余尤齎恫。昬衢無人燭。其奈警盲聾。倀倀冥行路。哭私而哭公。</text>
<title>輓章[金勉植]</title>,<text>復性窩中又巨儒。傳來心法畵難圖。倡義南州名亦大。優遊北學德無孤。和氣便同春滿樹。淸標完若月寒湖。泉臺復見重翁夕。多少誨言孰得模。</text>
