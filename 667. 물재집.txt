<title>和歸去來辭</title>,<text>歸去來兮。歲云暮吾何歸。本無喪而無得兮。又焉喜而焉悲。念迷復兮有眚。慨旣往之莫追。緬懷伯玉之不可及兮。吾亦知四十九年之非。惟君子所守者身兮。故尙絅於錦衣。夫何怨而何尤兮。但知遠而知微。非厥幸之可徼兮。亦何險之能奔也。彼操瑟而務干進兮。諒不得入於齊之門也。騫吾王一以惺惺兮。庶幾成性而存存也。斧斤戒夫牛山兮。盈虛感兮欹樽。仰長揖兮愛䟽。樂一瓢兮希顔。知止則不殆兮。隨遇而自安。黔婁被不掩。袁安門常關。盖內重者外輕。宜省身而返觀。于嗟孔蹠之丘墟兮。何用七返與九還也。吾寧誦詩書而慕古人兮。撫素瑟以盤桓也。歸去來兮。請從困明以遨遊。間津夫何往兮。載贄又焉求。唯不及古之人兮。寔終身之所憂。縱湯稼之終枯兮。當一選於吾之疇。道乾坤之仰俯兮。行淺深其方舟。漉余酒兮葛巾。馳余馬兮椒丘。發孤嘯兮仰明月。歌濯纓兮俯淸流。知貧賤之肆志兮。故自號以七休。已矣乎。分不可踰兮。信辜負於良時。獨寐寤言兮又何之。逐杞狗而共飛兮。對床龜而同期。曳屣兮長謌。荷鋤兮力耔。與孟光而樂貧兮。携鍾期以詠詩。上下與天地而同流兮。是非得失吾何疑。</text>
<title>崇化亭賦</title>,<text>於皇天之降衷兮。具衆理而有常。然氣禀有所拘兮。利欲紛其或戕。牛山之若彼濯濯兮。又見宋人之芒芒。雖有日夜之所息兮。焉桎梏之敢當。孰開我人兮。能復厥初。聡明時乂兮。混一車書。自放勛而執中兮。舜禹精一以相傳。湯武儼而祗敬兮。况左右者皆賢。世並擧而雍煕兮。揭日月兮中天。逮下堂而見諸侯兮。黍離降而雅終。頹三綱與九疇兮。孰建極而建中。偉宣聖之挺生兮。固天縱兮又多能也。振木鐸以施敎兮。紛三千之面承。如時雨之化萬物兮。咸入室而升堂。存存道義之門。濟濟禮樂之塲。會萬理而一貫兮。扣兩端與三隅。後天地猶未喪兮。人皆知爲君子儒也。惟顔曾氏獨得其宗。逮思與孟孔德之容。繼周程與邵張兮。又司馬與考亭。明萬理之一原兮。仰垂訓兮日星。樂乎樂矣。濂洛濬源兮洙泗長流。飛躍天淵兮萬世千秋。吾與點兮咏歸乎其間。一聲鐵篴天悠悠。其不出戶牖而化天下者。只自方寸中來也。須知哉方塘一鏡兮。雲影徘佪。常惺惺法兮。活水源開。要鞭辟以近裡兮。盡査滓而渾融。其安排者非自得兮。惟莊敬而做工。魯齋又旣遠兮。慨口耳之失眞。箜篌縱有美音兮。苟無妙指。終不能伸。况俗師訛承謬傳兮。周誥殷盤之難知。子夏之學流爲莊周兮。斯道漸衰兮吾甞悲。幸哉東方聖明繼作。建極于民。壽考萬年。胡不作人。斯閔子所以奉承德義兮。乃作亭而親提。苟有假則垂誨兮。誇羽翼而階梯。名崇化而贊化兮。開一方之群盲。興文敎於當世兮。爰小大之各成。皆澡身而浴德兮。懷忠信而自新。其自立有如是兮。安得不爲席上之珍也。於戱。持而盈之不如已兮。吾何爲乎不能休。濫承明命兮廵東方。笑絃歌兮爲州。又從而戱曰從有繼之者。無迺望鴻鵠而彎弓。會竹林之七賢。徒酣歌兮吟風。</text>
<title>喜雨謌</title>,<text>龍御天兮雲飛揚。商羊舞兮石燕翔。雨霈然兮何滂沲。旱魃沈兮江之長。聖澤流兮溢四海。嘉糓茂兮收千箱。民皷腹兮不知力。康衢謠兮虞耶唐。</text>
<title>山中歌</title>,<text>君不見子思居衛曳屣時。長歌不屑狐白裘。又不見袁安僵卧大雪中。不肯干人肯外求。富貴貧賤自在天。從吾所好便休休。商山萬古歌紫芝。彭澤千載棹孤舟。俯仰乾坤獨笑傲。白雲明月滿山樓。浩浩歌天地吾吾何。夜半寒泉漱石流。</text>
<title>讀大學有感</title>,<text>嗟我蒸民禀不齊。聖人治敎豈終迷。一心旣正乾坤蕩。萬理纔通日月低。推去推來無間斷。興仁興讓匪提携。箇中愼獨須眞力。忽爾茅生便塞蹊。</text>
<title>讀中庸有感</title>,<text>閑來無事讀中庸。道本於天敎又從。戒愼只緣微莫顯。性情須了發皆中。雖然氣質眡明異。要把知仁變化功。費隱精微誠不二。鳶魚飛躍妙難窮。並行並育由敦化。知遠知風可大終。道不遠人人自遠。人能弘道道非弘。天何言也四旹往。子不聞乎三省躬。獨坐須防思慮汩。閑居更怕肺腑紅。中和極處乾坤位。忠恕施時物我同。幾向塵編尋聖訓。誰能善誘扣悾悾。</text>
<title>感興 八首</title>,<text>對梅讀易三畫初成萬變存。箇中俯仰只乾坤。省來不覺梅花爛。猶把濂翁太極論。開樽愛月月白東巒便炤堂。一樽涵得幾多光。只憐些子淸輝發。不許庸人取次甞。帶月治圃天地何容造物私。薰蕕胡迺共追隨。我來培覆非他意。元氣終頭不可虧。乘月泛舟輕橈蘭舟泛碧波。數行飛鴈隔蘆花。旁人莫費推移力。只怕圓光一分差。亭中高卧我愛乾坤一草亭。幾時高卧到三更。故人何處遮西日。衣上黃塵拂轉橫。江上春遊氷泮南江草自靑。和風况復弄微晴。步隨明月歸來晩。童子何知促我行。開渠引水曾向平生好自遊。池時復引淸流。自慚局何成偏甚。▣▣▣懷有隘憂。登樓望鷹獨坐危樓望四郊。浮雲捲盡一鷹高。翩翩直上千層碧。那箇飛塵點羽毛。</text>
<title>奉敎製忠恕歌 五首</title>,<text>父慈子孝本天性。推原便是一箇仁。𥌒頑象傲都暴棄。舜能蒸乂自底新。右論父子元首股肱期明良。都是唐虞都吁臣。堪笑後世欺明者。方寸中間萬頃塵。右論君臣有天地後有夫婦。夫義婦從天地經。箇中毫釐傷恩處。隱微之中失一情。右論夫婦枝氣同連天地身。歡然相接有至恩。一墻相害緣私忿。只賴朝廷敎化新。右論兄弟嗚呼敢問治何道。中心如心數字中。借問何術得數字。聖主主敬萬理融。</text>
<title>奉敎詠唐長孫皇后</title>,<text>文德謙恭禀性溫。含洪光大合坤元。從容啓沃雷霆霽。好讀詩書道義存。賢相見遺臨訣薦。宮人當譴請囚原。若非太后扶持力。殺諫臣名誤至尊。</text>
<title>奉敎題瘦馬圖</title>,<text>房駟光芒炤渥洼。靑騘白鬣儘良騏。玉山禾盡空餘骨。天廐蹄閑尙且奇。曾遇漢文昭儉德。幾從周穆舞瑤池。驥非稱力唯稱德。汗血之姿伯樂知。</text>
<title>奉敎詠喜雨</title>,<text>皇天生聖人。聖人代皇天。推仁保赤子。隨處太平烟。河神獨何嬌。六責禱可憐。一心貫天人。雲起泰山邊。霈然蘇萬物。三農民未瘨。終始自無逸。康功每卽田。臣工常飽德。恒祝享萬年。</text>
<title>應御呼韻詠張子房</title>,<text>奇謀不售浪沙中。杖劒歸來相沛公。借筋已能成漢業。分茅却自讓齊封。平生智略傳黃石。末路功名付赤松。堪恨韓彭竟葅醢。功成勇退是英雄。</text>
<title>次李承旨 克基 題七休亭韻</title>,<text>山中奇事一何多。白眼看人世孰誇。近有塵車來巷口。須敎綠竹掩吾家。附元韻相孚華實世無多。墨行儒名謾自誇。恠底七休休不得。平明騎馬傍人家。</text>
<title>次朴政丞 元亨 病中示子弟韻</title>,<text>子弟行杯次第廵。眼前無限好靑春。一般淸白吾何敢。七十年憑几杖人。附元韻今日樽前酒數廵。汝年三十六靑春。吾家寶物惟淸白。要自傳傳無限人。</text>
<title>歌二絶獻徐剛中</title>,<text>曾伴五窮遊世間。結柳如今作別顔。送去復來多古意。江頭共結百年歡。知命年餘耳不違。滄浪歌罷荷鋤歸。筭來百歲三分二。芹曝初心老益飛。</text>
<title>獻白魚干徐達城偶吟</title>,<text>曾入王舟卜歷長。還從漢水貢明王。七休得見千年瑞。先獻詩龍買錦章。</text>
<title>西隣李經歷 演 來訪。把酒偶吟。二首。</title>,<text>明時錯手坐漁磯。千丈蒼波沒是非。唯有夢魂飛不止。應隨皎月入彤闈。雪厭松堂路未開。幽人僵卧獨傾盃。明時贒相年年出。甕浦漁舟不用廻。</text>
<title>贈湯佐</title>,<text>世祖雷霆司耳目。神孫日月理陰陽。北村山水終難約。南郭池邊庶泛觴。</text>
<title>偶興 時公爲虎賁衛護軍</title>,<text>三陽初𨔝日舒長。舜殿春光炤百祥。堪笑四方無箇事。虎賁飛將卧松堂。</text>
<title>戱安持平守通川</title>,<text>蒼鷹一擊下靑丘。烏鵲相呼集樹頭。堪笑愁胡萬里月。幾看毛血灑難收。</text>
<title>贈別安州李通判</title>,<text>南山欝嵯峨。盤谷何淸幽。卜築依蒼松。柴門面水流。瓮頭潑葡萄。招喚相追隨。携壺上翠微。擧網同扁舟。談笑樂無卷。別離情轉愁。陽關悽欲斷。投轄終難留。殷勤勸一杯。分手各登樓。淸川炤百祥。雄關正咽喉。民物但彫瘵。撫字須大猷。觀君有老手。劇郡眞可調。四佳六字佳。七休一言休。斯民本如魚。見網則驚憂。庶幾寬一分。五袴便歌謳。聲名達四聦。鵬程得自由。明月出東嶺。擧酒望相酬。</text>
<title>送李節制 約東 之濟州</title>,<text>匪敢垂之綬則紆。冲襟磊落騁雄圖。全才早折廣寒桂。盛代曾無空谷駒。廟議旣僉宜鎭海。王心載悅便分符。皇皇節鉞湖南路。到處親朋繫玉壺。</text>
<title>病中與子弟開懷</title>,<text>七休非是愛吟詩。詩是七休樂天旹。聖君再賜忠恕札。平生常仰日月輝。傷心此日無窮意。痛裂多時上帝知。如我小臣眞草木。乾坤崩後更何依。</text>
<title>遊四仙亭</title>,<text>三日浦外島。四仙峯上亭。四顧江山奇絶儘無窮。都是金堂西室開盡屛。坐來一笑天地寬。何處飛仙骨已淸。長鯨群戱怒噴雪。白鳥一雙馴近楹。問幾人能解山家故事。漁舟烟渚短篴三兩聲。喚取山鳥伴醉吟。洞仙歌罷月正明。俯仰乾坤笑傲。是非都付沙汀。更放敎七休直坐胡床。呼吸這風月點檢蓬瀛。</text>
<title>題竹西樓</title>,<text>屈指曾遊己卯年。更看寒碧舊山川。重來深愧鄕中老。空帶金章負上天。</text>
<title>題淸虛樓</title>,<text>七休非是好吟詩。詩是七休觀物時。翠峀玲瓏盤地軸。蒼溟浩渺際天涯。風雲變態人誰信。飛躍玄機我獨知。養得淸虛方寸地。七休非是好吟詩。</text>
<title>戱題宣川樓上</title>,<text>天地卽衾枕。四海爲一家。行行仗節者。其志眞無邪。</text>
<title>過漁陽橋</title>,<text>倚馬閑吟一笑長。大唐天子破霓裳。漁陽橋下彷徨意。欲把靑萍斬孽膓。</text>
<title>題蒼水院</title>,<text>汝揖華山呼萬歲。我將綸命慰群氓。箇中輕重誰能命。日月昭然炤兩情。</text>
<title>題仁同縣</title>,<text>金烏山色碧玲瓏。恒望籠雲接太空。下有孤墳吉諫議。首陽山對振高風。</text>
<title>題河友明㫌門</title>,<text>孝子門前骨自淸。此心無二日分明。山含古意千年碧。竹帶高風萬古靑。</text>
<title>題益陽郡伯鄭圃隱忠孝里</title>,<text>文丞相忠義伯。兩先生肝膽相照。忘一身立人極。千萬世敬仰無已。唯利所在。古今奔走。淸霜白雪。松栢蒼蒼。搆屋一間。將以蔽風。公靈安兮。我心安兮。</text>
<title>呈七休亭[洪貴達]</title>,<text>勿齋蕭爽絶紛華。玉白何曾一點瑕。顔子卽亡程子逝。惺惺心法屬孫家。滿庭山翠酒盈缸。邀我同憑月下牎。物外斷無餘物在。松頭惟有鶴棲雙。洪貴達</text>
<title>呈七休亭[李昌臣]</title>,<text>憂國年來兩鬂華。胷懷灑落絶纖瑕。庭前勿剪茸茸草。生意應憐同自家。雲潤琴書月蘸缸。松濤石瀨殷晴牎。一瓢陋巷顔夫子。堪作斯文畫一雙。李昌臣</text>
<title>呈七休亭[南衮]</title>,<text>當年義理勝紛華。明鏡無塵玉絶瑕。四勿仰贊三月業。一生忠恕七休家。秪今松月照塵缸。春來藤蘿入破牎。索記何人敢輕許。先生高韻世無雙。南衮</text>
<title>拾遺</title>,<text>賀林參議 守謙號葛谷山斗當時屬老成。一心無物薄功名。知君闕里聞詩禮。與我烏臺作弟兄。千古理源遺簡得。百年歸興舊山盟。九重飛詔石泉咽。強項翩翩躍馬行。林葛谷。世祖末年。以禮曹參議退老 于家。成宗二年。以經明行修諭書召之。拜司知成均舘事。一時文章巨公。作詩贊美之。其中有勿齋詩。</text>
