<title>喜晴賦 次明使陳公韻</title>,<text>賦者。敷陳其事。古詩之流也。詩之不足。則作賦以盡其意焉。翰林陳公之來使也。隨其所遇。形於篇什。動盈卷軸。間賦喜晴。流麗動盪。渾涵演沲。以抒其不盡之意。要其歸。將以敍道途之經由。述原濕之咨詢。勤王事而喜禮成。彬彬文雅之盛歟。僕竊不自揆。敢依高韻。綴拾以請敎昔太沖撰三都賦。覃思十載。始克成篇。僕謏聞陋學。且成於率爾。誠不足觀。雖然。公爲王人。故謀於宣命而爲之喜晴。僕陋人也。伏覩皇恩之罔亟。慕公之德。艶公之才。惜公之法而不可留也。立賦之。旨雖同。遣辭之意則異。謹錄以爲行贐。惟公之恕狂僣。其詞曰。鳳曆記元。蒼龍建丑。子虛子過烏有子。相與出入乎百代。周流乎六合。宇宙爲室廬。四海爲林藪。御汗漫而浮遊。登崑崙而矯首。三光運於捭闔。胡越在於指授。子虛子乃屬烏有子而告之曰。嗚呼噫戲。古今一馬也。天地一指也。包犧齧缺氏之前。邈乎不可議也。三五以降。載籍具存。或賢或否。果孰上而孰副。天心仁愛。豈薄此而彼厚。然而治不常治。亂不常亂。紛乎不齊。罔有紀極。孰能泛文瀾之輕舟。駕藝苑之四牡。馳騁上下。爲我揚摧而不留也哉。烏有子曰。吁。夫子所謂見秋毫而失輿薪。覩拳石而矇泰山者也。人我皇明。定鼎燕雲。控扼幽灤。幅員萬里。澶澶漫漫。外薄四海。物阜民安。寒者煖衣。飢者飽食。山行水宿。不復設關。是謂乾坤交泰。萬物享而不屯者也。與其撫縹帙而尙論。曷若從當世而是詢。不於目擊而致信。將於耳聽而實陳。是豈非大野之驕無所止宿。而率天下之路也。於是。子虛子猶然以咲。欲與烏有而共去。鑽龜兆以觀禎。遂凌厲乎九州。謁太儀而造旬始兮。繽群靈以與浮。攬雲霓爲衣裳兮。羌馬鳴兮僕愁。俯三山如積蘇兮。黃河耿耿一流。濯余髮於咸池。晞扶桑之朝夕。欻闔欻闢。一低一昂。薅收欣欣以告余兮。子苟修姱以信良。何必翩翩其高擧兮。徒沐芳兮蘭湯。於是按節迢遙。陟險歷碕。挹王霸之盛烈。覽都邑之環奇。循冀野而容與兮。覷土宇之脩直。雖使夸父逐日以健步兮。蓋不可一二而已覺其疲矣。爾其醫問聳其鎭。黃河蕩其原。居庸贔屓。千里衝奔。是乃天地之奧區。燕趙之抵根也。烏有子乃俯而吁仰而嘆曰。於赫皇明。應天順人。光造丕業。恢皇圖稽帝文。建都於此。宅中圖治。普天之下。率土之濱。蹌蹌顒顒。輻輳於中原。制作文物之懿。郁郁渢渢。其崇罔極。其密無隙。是乃觀百王之會通。歷萬世而不易。譬衆澮之趨海。若筯絡之付脊。雖使五帝迭興。無以加施。三王復起。不能更繹。禮樂明法度箸。垂徽猷建長策。煙火萬里。民物蕃息。致治之盛。超軼古昔。銷鋒鏑以爲鋤耰。擾獷頑以興太平。南北一徽。東西一揆。重譯梯航。執贄于京。莫不稽顙。受我章程。朱厓朔漠。殊方絶域。亦莫不置吏分竹。敷心腹制手足。昆虫之微。草木之細。蒙雨露而得棲宿。寒暑調其四時。日月明於昏旭。雖然。自古聖天子之臨大寶也。不事虛文。唯德之行。民或執熱。濯以淸冷。世或陰曀。示以明晴。是以。一視同仁之化。罔有內外。當厚往而薄來。必濟乏而扶嬴。理道由是而煥赫。四海以之而隆平。不必窮兵黷武。如漢武帝噬臍於大宛之城。不必破斧缺斨。如周公東征於濛雨之零。且吾聞上下同功。君臣相成。易曰。雲從龍風從虎。水流濕火就燥。聖人作而萬物覩。氣機之感。初不得以隔形。此自然而然。非有待於智能也。是故。上有明天子。下必有賢諸侯。歲事來辟。以朝于王。錫之秬鬯。示我寵靈。眷玆有國。號曰朝鮮。渤海漲南。長白北橫。延袤千里。表裏山河。國富兵強。先萬國鳴。俗尙禮義。聰明視聽。君有君德。士有士行。等威隆殺。以明上下。咸英韶濩。以和其聲。衿袍之固。湯池金城。溝塍之達。行不竛竮。其人心之淳。風化之美。宣聖之所欲居。箕子之所留停。重惟國祖。當高麗之季。王昏臣暴。穢德貫盈。寇盜搶攘。干戈蝟起。百戰摧陷。高屋之瓴。生民賴以奠枕。國勢從而不傾。於是應天命順人情。化家爲國。四境淸寧。登崇俊良。退斥頑冥。族忠伐諛。封干戮丁。調五氣攝三精。蓋撫民。必欲吾仁。格天。必以吾之誠也。稱藩內附。請命帝庭。天子乃喜。且嘉而驚。世承寵眷。以保生民。今王嗣履。攄忠奮赤。時節土物。王府之呈。惟天眷命。惟德是徵。錫賚便蕃。絡繹連搄。嗚呼噫嘻。其遭太平慶會之煕運也歟。星使聿來。王郊于迓。兵衛森列。畫戟彫楯。皇恩覃霑。霈㵧汪濊。隕越稽首。天威至近。小心畏天。至仁綏遠。帝德廣運。如天地之恢恢。王誠純至。如日星之皎皎。從此而泰階平玉燭調。鳳于岡麟于郊。以成泰和雍煕之盛功。正猶鴻毛之赴燎也。子虛子曰。子信識皇明大朝之盛。而知東國王德之賢矣。然天道不言而品物亨者。五行之吏宣其氣矣。王者不言而萬國寧者。專對之臣宣其道矣。今夫翰林陳公太常高子。文章之美節義之高。江漢之濯秋陽之皜。摛藻掇英。馳奇騁巧。詞林之幹。文苑之老。匪規矩則莫由。必禮法之是蹈。是猶鳳凰芝草生於大庭。景星慶雲麗於晴昊。是宜爲千里鹿鳴。九重赴召者也。當文明之世。以二子之賢。奉綸綍於海邦。將使命之獨專。杖皇華節。傳天子言。震動山岳。旋幹坤乾。以敷皇上至仁大澤於普天者。不其宜乎。當使還前席之時。達王心之誠敬侯度罔愆。俾東邦永荷皇靈。以及曾孫。繼繼繩繩。以至千萬世而永傳矣。烏有子曰。諾。遂與揖樣周旋撝謙。歎孔席之不煖。慨墨突之不黔。雲馭啓行。鳴騶載嚴。老柏奮髥。海山露尖。曉雲拖縑。望行塵兮不可及。但見巖石之漸漸。</text>
<title>鳳山賦 次明使戶部郎中祁公順韻</title>,<text>鄙人聞之。聖人之有作。必有聖王之應。然王者繼天出治。同仁之化。罔海內外。則其產也或在於假陬逖壤之地。食火之鷄。獨角之麟。獻於西土。此其驗也。我國雖曰一隅。然東漸之化。實先被焉。則鳳凰之鳴于山也非虛也。今皇華大夫身親戾止。目擊其事。作爲賦頌。勒在崖石。輝映山谷。鄙人孤陋。考國之典故。兼以情文之實。輒依高韻。又撰一篇。夫以其國之異。必待其國之人賦之。所以現大夫之作之不誣。歸爲我大明莫大之休也。其辭曰。客有物產之雄。王國之英。養靈襟於吳楚。沖遐擧於幽幷。周旋六合之無際。呼吸大塊之未形。一鼓一舞。天成地平。變化氣象。倏歙性情。欽惟皇明運啓千一。豈止治敎之休明。抑亦禮樂與文物。明堂闢兮垂衣堯舜。廊廟崇兮接武夔龍。主聖臣賢。德合志同。歷百代而尙論。莫當今之爲最。猗湖海之高士。實人物之上瑞。窮。而在下。則孝悌行而風俗興。達而在上。則下情達而上德宣。夫何一鼂飄纓而振轂。迺奔走而後先。爾乃啣天語之溫密。佩綸章之善美。以東方之距燕山。爲千里者有四。慕宣尼之居陋。懷弧矢之壯志。蹇朝表而夕行。寧心怵而身避。負弩驅前。榮於信邁。持彼語刺。欺其非智。眷我敝邦。山川秀麗。求之天下。鮮有其比。名蹤異跡。不可勝計。昔煕文養老。以興西周之化。鳴于高岡。乃詠卷阿之詩。屈原賦於離騷。名曰楚詞。然則鳳凰之物。生於聖明之時。否德莫致。惟德是宜。實在天而不在人。可以公而不可私。昔武王之革殷也。箕子義不臣周庭。九疇洪範之是訪。二代文獻之可徵。於是。車則以夫象輅。樂則隨之韶奏。封于朝鮮。以察東作之侯。皇極之敷。以敍八條之政。以隆鳳於斯而一下。人乃聽其雝雝。遂立郡於其地。其名不泯。樵夫牧童往往。毿毿羽毛之或逢。蓋是鳥也。飮啄於鴨綠之波。捷集於鷄林之樹。其來也以王德之治。其去也以國政之亂。不但傳於黎老。抑亦著於黃卷。何幸鳳閣公子。來遊日邊之遠。駐幨帷於其下。想遺音而慨嘆。撰雄篇而發揚。誠光燄之莫當。不惟有以表一時之異。實可以顯千載之祥。蓋將使小邦賤士。咸仰帝德之昌。莫不膏澤。踊躍要荒。渾身㵧㵧。盈耳洋洋。會極歸極。以近耿光。雖然。昔皇王之至治。四表光而上下格。百穀順成。庶徵時若。人行忠信。家有菽麥。當是之時。鸞鳳鳴樹兮。視以丘隅之雀。神龍遊沼兮。等於潛魚之濯。旣不貴龜之十朋。亦不貴麟之有角。是蓋本之以中和。學之以博約。萬國鼂聘。如百川宗于大海。一人有慶。比衆星拱于北辰。況於圓象之昭回。豈可屑屑於景星慶雲也哉。雖然。昆山之玉。輝於空谷。卞和泣於楚文。翠羽象齒。生於南國。劉晏獻於帝宸。至於草木之微。以有凌霜傲雪之操。於是。乃取於松筠。彼鳳者亦異於凡鳥。世以爲珍。與其求之古。曷若取之於今。與其取之物。曷若驗之於眞。今皇華大夫。以書詩六藝爲五彩。以道德禮義爲九苞。興於詩而立於禮。據於德而依於仁。以之翺翔庶寀。則天下謂之朝陽鳴鳳。以之賦征四方。則兆民爲之竦聽。是則不古而古。非鳳而鳳。不以稀於所見。爲愚俗之所勝。唯以合於所聞。爲聖世之所敬。此所以羽儀天朝。黼黻皇猷。以致皇明億萬年無彊之治之盛也。佚處公子聞斯言而喜之。喜之不足。歌以繼之。歌曰。以鳳凰之至。爲可以表於至治。是乃輕其實而重其名。捨本領而取支裔。惟濟濟多士。乃國家之善鳴。非惟可以爲當世之禎。亦可以垂聲實於千齡。</text>
<title>爭妻嶺</title>,<text>峻嶺嵳峨未易躋。路人傳是古爭妻。酒杯豆石知虛實。留與人間作滑稽。</text>
<title>憶兄</title>,<text>[去年鄕國添襟別。不識何時更見無。秋夜沈沈明月靜。碧山何處定跏趺。]</text>
<title>題福靈寺壁。次偰氏民韻。</title>,<text>山寺尋遊日。秋風木落時。窓虛僧結衲。塔靜客題詩。翠柏霜猶秀。寒花晚欲微。地淸無夢寐。誰得更喧思。</text>
<title>述歌</title>,<text>十月層氷上。寒凝竹葉栖。與君寧凍死。遮莫五更鷄。</text>
<title>題高峯雲月軒</title>,<text>余與釋氏排之久矣。況爲其言而言之乎。今汝南梅子。辱知有年。而求題雲月軒。則意有不可孤焉者矣。雖然。母誚其小兒強解事也。雲有浮沈月晦明。從來未若大虛淸。憑君爲語高遁客。莫把陰晴弄一生。</text>
<title>梅窓素月 此下四十八首。匪懈堂詠也。</title>,<text>久有憐梅癖。仍含愛月情。何如今夜裏。供得一般淸。皎潔天邊影。涳濛樹上馨。超然成俯仰。渾覺坐瑤京。</text>
<title>竹逕淸風</title>,<text>名園登窅窈。脩竹倚萋萋。小逕斜穿塢。高蹤或柱藜。淸飆來故友。幽影竄驚鼷。賴有羊裘客。相將向此躋。</text>
<title>日本躑躅</title>,<text>竊考啚經意。因羊得此名。彷徨如就齕。躑躅却難行。自是物相忌。非由花可輕。仙葩別樣艶。三島卽蓬瀛。</text>
<title>翻階芍藥</title>,<text>華閣三春暮。芳庭麗日長。雜花分戶映。濃艶向人光。帶露凝腴態。和風散異香。還如漢宮裏。飛燕倚新粧。</text>
<title>滿架薔薇</title>,<text>我愛薔薇朶。葳蕤滿一庭。亂英黃爛熳。密葉翠蔥靑。不但花延賞。兼將樹易成。今年長新蔓。高架接西楹。</text>
<title>雪中冬白</title>,<text>共識春前艶。那知雪後花。寒嚴猶自茂。歲晏欲誰誇。耿節西山餓。豐腴北里酡。春生與秋殺。此意定如何。</text>
<title>春後牧丹</title>,<text>甲第多名卉。朱欄列異叢。獨開三月後。冠絶百花中。膩疊仙衣重。嬌妖國色濃。天工別有意。留後殿春風。</text>
<title>屋角梨花</title>,<text>華堂梨一樹。高晏酒千觴。世界玲瓏白。樽罍凝灎香。天涵歌扇冷。月映舞衣光。唱罷霓裳曲。明朝謁玉皇。</text>
<title>墻頭紅杏</title>,<text>晉公名碎錦。爲有杏花紅。暖景騈枝鬧。韶光列樹烘。香傳南陌店。影接上陽宮。胡蝶流鶯處。春風最好中。</text>
<title>熟睡海棠</title>,<text>三月春將暮。開於第一花。精神頗媚好。態意欲嬌邪。帶雨頹繁錦。迎風疊晚霞。終然帝王物。妃子睡猶和。</text>
<title>半開山茶</title>,<text>花有山茶者。冬深始發苗。雪霜長汵格。天地自高標。苦乏人留賞。仍稀蝶信飄。徘佪念歲晏。百草爾爲高。</text>
<title>爛熳紫薇</title>,<text>高樹堪合袍。花好可開襟。天氣夏將晚。人生樂在今。幽香隨枕簟。繁影蔭樽琴。更擧王孫酒。時因醉後吟。</text>
<title>輕盈玉梅</title>,<text>勝日侯家宅。尋芳每自遲。春風吹不盡。花木號難知。白白紛瓊屑。盈盈糝粟糜。莓苔小草綠。相映却相宜。</text>
<title>忘憂萱草</title>,<text>古人庭下種。欲以慰愁腸。暫屬雙眸轉。都令百慮忘。寬心比醇酎。寓樂過笙篁。何事淇園畔。靑靑雜衆芳。</text>
<title>向日葵花</title>,<text>葵藿名雖異。傾陽性則同。物無諧俗韻。義有事君忠。蠢蠢遺眞性。昏昏昧降衷。天工賦與意。的端此花中。</text>
<title>門前楊柳</title>,<text>禁城春色晚。此木掩萋萋。舞榭家家暗。裝臺處處低。嫩條垂野市。飛絮藹長提。誰信王孫宅。悠悠五柳齊。</text>
<title>窓外芭蕉</title>,<text>故向窓前種。端居意未忘。非由花雨發。只爲葉靑張。露浥驪珠重。風驚仙掌長。文房足淸興。揮洒對渠忙。</text>
<title>籠煙翠檜</title>,<text>檜在杉松裏。猶人伯仲間。氣通巫峽迥。陰與雪山寒。虯甲參天直。脩鱗入地盤。無人上崇頂。威鳳唳綿蠻。</text>
<title>映日丹楓</title>,<text>蓐收初按節。赬葉映山顏。霜氣晨昏重。秋林錦繡班。斜陽明歷歷。高處望團團。始信樊川子。停車坐愛看。</text>
<title>凌霜菊</title>,<text>粲粲階邊菊。重陽九月陰。香幽撞白麝。寒蘂嫩黃金。把酒陶潛醉。臨風杜甫吟。古人俱巳矣。采采獨盈襟。</text>
<title>傲雪蘭</title>,<text>歲暮窮陰盡。靑靑獨自芳。謝庭凝露彩。楚畹泛風光。夢子知燕姞。賡芝惜漢皇。殷勤摭古事。賦此有淸香。</text>
<title>萬年松</title>,<text>蒼蒼冷瘦態。長在碧山中。一自離根遠。千年托地空。[細聲風際響。疏影日邊重。]賴有林泉想。晨昏興頗濃。</text>
<title>四季花</title>,<text>春到花爭發。春歸樹自空。他皆一番好。爾獨四時容。[葉帶年前翠。葩含節後紅。]誰家謹藏蓋。寸寸惜微功。</text>
<title>百日紅</title>,<text>佳林鬱成簇。花氣亂渾渾。挽得東君住。長留上苑痕。三春歡不足。百日賞堪論。安得身長健。相尋對酒尊。</text>
<title>三色桃</title>,<text>桃花有千葉。一朶共三芳。淺色霞初暈。深紅錦欲張。尋香蜂竟度。唼露蝶爭揚。不是人間種。還疑出晉郞。</text>
<title>金錢花</title>,<text>爲向東君問。春風直幾錢。還將千點色。示以一般圓。鼓出乾坤範。鎔成造化鉛。無人收得去。襯著樹頭肩。</text>
<title>玉簪花</title>,<text>仙女搖簪墮。東南第一花。疑從天上落。爲不世間多。雪魄乘秋瑩。氷心帶露嘉。金風一夜雨。開遍醮淸波。</text>
<title>拒霜花</title>,<text>天地生成意。秋來百卉摧。夫何異物性。至此乃花開。秀色邀人住。餘香待雁來。將無占霜露。世亂識賢材。</text>
<title>暎山紅</title>,<text>山中凡幾樹。一一嚲春風。高下岩邊朶。參差澗底叢。鳥聲紅裏聽。猿影亂邊通。試向東君問。千林費幾功。</text>
<title>梧桐葉</title>,<text>魁梧茂一樹。春葉正猗猗。淸影連金井。繁陰暗玉池。雨聲徧有響。秋色最先知。待得高千尺。行看瑞鳳儀。</text>
<title>梔子花</title>,<text>梔子來何處。盈盈自結花。孤叢來水國。粉艶惹江波。引綠柔條嫩。裁靑密葉婆。秋風打垂實。猶得染彤紗。</text>
<title>苔封怪石</title>,<text>物有異常者。人皆以怪稱。風扣坳有穴。雨洗峭成稜。剝落千年態。巉岩大古層。無由究終始。只見綠苔凝。</text>
<title>藤蔓老松</title>,<text>木老千尋直。藤深一幄垂。纏緜知幾日。倚薄到今時。缺月黃昏影。微風半夜吹。年來經霹靂。枯蔓掛長枝。</text>
<title>矜秋紅杮</title>,<text>他時此樹好。秋至更玲瓏。圓顆擎枝重。赬袍耀日濃。炎雲燒粉壁。靈液變韶容。知是園林貴。相望十里紅。</text>
<title>浥露黃橙</title>,<text>山室秋風晚。金丸燦爛黃。破瓤牙濺雪。攀刺手傷瘡。夜後含煙嚲。朝來瀉露瀼。繁星千萬點。一一向人光。</text>
<title>蜀葡萄</title>,<text>柔蔓巡簷引。長支索竹分。葳蕤成翠幄。暗淡布春雲。滿架靑絲重。堆盤綠玉痕。瓊漿一入口。香氣自氤氳。</text>
<title>安石榴</title>,<text>芳叢久得地。秀色透簾明。玉液臨霜潤。金房帶露成。星懸枝上顆。玳染殼邊赬。割得金盤薦。紅珠粒粒輕。</text>
<title>盆池菡萏</title>,<text>香泥藏斗水。自可貯淸波。碧動疑搖鏡。紅敷訝綻紗。[多情欲嬌語。無力半酣酡。]別院黃昏雨。如聞越女歌。</text>
<title>假山煙嵐</title>,<text>撮土功雖細。爲山勢已存。嵳峨開列岫。縹渺小祗園。樹密巢仙鶴。雲深聽嶺猿。松花滿幽逕。含露落繽紛。</text>
<title>琉璃石</title>,<text>怪底一片石。黃輿淑氣儲。輝連天日耀。閨向暮煙噓。擬玉猶無間。論砆迥不如。當時少名稱。作號被於渠。</text>
<title>𤥭琚盆</title>,<text>老蚌枯粘殼。潛蛟泣向人。從來海底物。現作世間珍。瑞彩通犀貴。奇文比玉眞。人言持一片。城市賭千緡。</text>
<title>鶴唳庭松</title>,<text>仙禽異凡鳥。足見羽毛靈。頭上丹砂頂。身邊白雪翎。靑田何日別。碧落去年情。嘹唳庭前樹。中霄夢已驚。</text>
<title>水上錦鷄</title>,<text>春水池塘滿。鵁鶄意晏然。波恬時自泳。沙暖或孤眠。毛羽文多怪。雌雄坐必聯。中河摯而別。千載入詩篇。</text>
<title>籠中華鴿</title>,<text>長安家萬戶。此物在朱門。錦翼斑成點。丹顋細作文。零毛碧瓦外。啄食綠階痕。飛去如鳴鏑。乾聲十里聞。</text>
<title>木覓晴雲</title>,<text>晴雲橫木覓。出岫正悠然。去住自無意。東西寧有徧。爲衣復爲狗。如雪又如綿。時因澤南畝。濃黑閃雷鞭。</text>
<title>仁王暮鍾</title>,<text>寺在煙霞裏。秋深草樹斑。禪房鍾一響。世路事千般。隱隱尋幽囀。喁喁逗遠盤。因時在城市。終日醉塵顏。</text>
<title>次榮川東軒韻 時爲郡守</title>,<text>數莖華髮兩鬢邊。年不後人仕不前。三載奔馳愧無地。一生行止知有天。武城只欲希游宰。勾漏何曾問葛仙。却恐他時人物論。某爲愚也某爲賢。</text>
<title>次龍宮水月樓韻</title>,<text>淸時無事又身閑。太守交情伯仲間。痛飮百杯樓上臥。捲簾南北是靑山。</text>
<title>次金山韻</title>,<text>光陰百代過。天地一身浮。客久鬢毛改。秋深竹葉稠。治民要淸簡。試士黜華浮。綠酒斟還酌。君恩重以稠。</text>
<title>次固城晏淸樓韻</title>,<text>聖代東南盡一徽。郡城疆理極炎陲。江連馬島波瀾闊。入地辰韓橘柚垂。衙吏退朝春寂寂。老尨眠月夜煕煕。邊氓欲識君王化。雉堞樓高臥戍旗。</text>
<title>次靈岩東軒韻</title>,<text>湖南爲客大悤悤。未盡天涯異土風。箇裏最堪奇賞處。霜朝折得見紅花。</text>
<title>次金牧使韻</title>,<text>銀魚一尾直千金。端爲芳鱗薦上心。何物老翁來領子。等閑操網立溪潯。官淸自嘆食無魚。十載艱關踏宦途。溫飽定從何處是。閉門高枕咲噓噓。才調當時第一人。肯將名利累欣嗔。丈夫自有經綸志。要趁明時委一伸。晨昏俯耳聽潺湲。欲向江湖理釣竿。才拙未能敷惠政。多愧縮手匠旁觀。家累何曾累十金。只將淸白養吾心。他年解紱休官去。一片茅茨起碧潯。功業何如在晚成。數莖華髮鬢邊生。囊中目有還丹術。白者玄玄齒更淸。軒蓋如今又欲歸。一旬遊衍夢依依。無端相見還相別。思逐淸霄雁影飛。非魚安可得知魚。毫髮容間向異途。說與先生應未會。且傾深酌咲噓噓。交歡奚啻直千金。邂逅渾驚夙宿心。擢拜大官從此去。傳興岩築呂興潯。非佛非儒間道人。早將三業謝癡嗔。歸朝莫說狂居士。世上昇沈一屈伸。</text>
<title>立春</title>,<text>去至四十五有日。周天三百六餘旬。星還舊次初當午。斗轉魁杓巳建寅。肅肅至陰凝大壑。溫溫一氣播洪鈞。梅因臘盡紅將吐。柳拂寒餘翠欲嚬。雲近終南常五色。祥浮魏闕享千春。土牛未必親耕籍。綵燕猶能錫下臣。欲識體元同化育。吾王發政始施仁。</text>
<title>次上人山水軒詩卷韻</title>,<text>屋頭蒼翠壓潺湲。聲想溪流色想山。我向眼前空作礙。師從心上肉爲圓。一枝笻影猿啼外。六尺身名俗鬧間。明日野橋分袂處。忙忙留與去閑閑。</text>
<title>丁丑年。陪明使陳內翰鑑高太常閏。遊於漢江。及楊花渡。船中次高韻。</title>,<text>澄江萬丈琉璃頃。美酒十千琥珀杯。好酒天敎留好客。更看明月醉扶回。鸞刀細切銀絲膾。美酒頻添白玉杯。微雨好風吹小艇。歡如不極不須回。十里西湖畫舸浮。使華行樂儘風流。淸川芳草黃樓句。桂棹蘭橈赤壁舟。詩酒可供賓主意。笙歌解破古今愁。江山如此人如玉。此會吾應說白頭。山光水色共浮浮。萬頃澄波碧玉流。杜子秦淮題繡句。蘇仙赤壁泛蘭舟。檣帆鷗鳥來相近。笙管虯龍聽亦愁。從此西湖留勝跡。燕山北望幾回頭。煌煌使節鳳池客。雨席風筵善戲謔。繁弦急管莫言歸。一斗百篇是詞伯。</text>
<title>陪兩天使遊西湖。舟中遇雨。率爾成興。伏希電覽。</title>,<text>遍舟選勝並江干。使節來遊杳藹間。酒送百壺能蕩漿。天敎一雨解生寒。謫仙風月三千富。魏國山河表裏寬。欲識子長疏宕氣。也從東海說奇觀。西湖美景澹煙浮。山色蒼蒼水碧流。天上使華輝玉節。人間勝槪泛蘭舟。百篇往復才難敵。千古留連酒蕩愁。天意正敎詩律急。片雲含雨已臨頭。南浦朝生水氣浮。勝遊今復住高流。金章竝曜三江口。錦纜徐牽萬斛舟。洒罷浩歌人自樂。雨晴歸旆暮雲愁。帝鄕此去逾千里。始覺朝鮮到海頭。太常風彩照金鉤。如我疏慵正末流。塵柄尙容夷甫舌。龍門何謝剡溪舟。已從旅館投新款。預恐離筵有別愁。鶴野月明煙樹合。不妨相憶重回頭。</text>
<title>謝高太常饋畫竹</title>,<text>天地何依物亦浮。誰從眞假討源流。似聞根在湘江岸。忽見枝分使者舟。人去枕邊猶有色。春歸宇內不知愁。紛紛今古成三絶。盡向公門避地頭。</text>
<title>忽承陳內翰高太常珍貺。以詩爲謝。</title>,<text>飄飄天地此身浮。何幸如今接勝流。驢迹久慙如踏磨。龍門雖峻尙登舟。一檐綵額光含潤。半壁蒼林色帶愁。珍重在人寧在物。時時展玩感心頭。</text>
<title>甲申年。陪明使金大僕湜，張舍人誠。遊漢江。次金韻。</title>,<text>錦纜徐牽十幅風。花明兩岸暎波紅。手分鳳節從天北。身泛龍舟在海東。點綴白雲山活盡。烘溶晴日水成空。百壺更與登高閣。矯首蓬萊望帝宮。皇皇萬里使華風。咫尺違顏對日紅。九闥寵光頒自北。一區文物屬吾東。山從雉岳圍千嶂。水合驪江漾大空。置酒徘徊臨極浦。日斜樓影倒螭宮。</text>
<title>舟到楊花次張舍人韻</title>,<text>我居東海望北極。五雲金碧明瓊樓。排風羽翼不可得。側身長望徒罹愁。天旋地轉萬物覩。皇帝龍飛第一秋。翩翩雙鳳下九重。口啣丹詔蟠驪虯。碧梧竹實不易得。彩羽翽翽鳴朝陽。去天尺五捧日角。若對冕旒朝未央。況復中華朝著流。見此粲者來吾鄕。蘭舟漢曲碧琉璃。百壺蕩漿飛羽觴。脩竹家家啼翡翠。綠堤嬌鎖雙鴛鴦。玉鏡荷花淨如栻。沖融倒影雲崖高。君不見邇來八萬六千載。逝者如斯恒滔滔。登臨騁目知幾人。孰爲百尺元龍豪。自從金張兩夫子。文章風雅冠一代。一來登此誰繼躅。但聞夜夜猿鶴叫。英聲萬古流不泯。要之相蔽地載與天幬。萬頃琉璃一葉船。登瀛使節出神仙。樓高影接雲間月。波淨人臨水底天。渡口白鷗沙際集。隴頭黃犢雨中眠。酒闌却憶當年事。萬古朝宗盡禹川。</text>
<title>次金太僕畫竹詩韻</title>,<text>十載春風舊染袍。貞懷會見雪霜皐。誰敎白質還靑骨。變化中山一穎毛。</text>
<title>[落張]</title>,<text>[本文缺]</text>
<title>[吉昌權公榮親詩]</title>,<text>征。逷彼南紀。時則鴻尨。四方蝟起。旂旐央矣。八鸞鶬矣。駐車福州。寔是吉昌。川澤甫甫。原隰煌煌。厥壤將將。維士之良。皤皤元老。褒衣博帶。來獻其忱。年百餘歲。封我府庫。輸我肝肺。王命駐兵。生民永賴。王曰咨嗟。乃克率先。服天之命。知時之權。宜錫于姓。食之土田。是曰鼻祖。在唐僖宣。維其子孫。世守偉績。人積其財。我植其德。爲公爲卿。開于閥閱。一家朱輪。乘八九穀。展也文忠。東方之勛。道德之尊。性理之源。誨我諄諪。開我後昆。流慶沄沄。成此德門。公奮厥後。光岳之秀。文超韓柳。學窮篆籀。三圍擢取。千載罕有。聲氣相偶。風雲際遇。維昔奸權。乘我幼沖。豈但濁亂。兼復究凶。克翦克除。如日在中。入幕前箸。決策從容。維日之紅。公手之扶。邦之杌隉。公身之須。公功泰山。公量五湖。蕭張相漢。稷契輪虞。有美華堂。南山之下。公擧壽酌。金罍玉斝。樂旣入奏。融融冶冶。大母寧止。天錫純嘏。大母鶴髮。綏愛在坐。維子維孫。趨蹌左右。賓旣興止。迭起爲賀。萬有千歲。維祺是荷。公曰衆賓。莫怨具慶。匪我言祕。維祖是敬。匪我言私。維上恩命。秩秩華筵。今古莫盛。我后聿臨。潛龍之時。赫赫日角。照于朱楣。親擧旨酒。酌金屈巵。曰我元勛。爾母之貽。肇東方有國。維億萬祀。立家立門。迄由積累。未有如公之門。維忠是媺。未有如公之家。維孝是以。</text>
<title>次驪州東軒韻</title>,<text>隔岸疏鍾林下寺。繞軒奇畫雨中山。孤帆隱映斜陽外。遠樹蔥籠大野間。</text>
<title>送日本崇悅上人</title>,<text>萬法元因曠劫功。一身寧惹衆緣籠。祗園聽鹿譚眞諦。火澤降龍證大空。故國別雲同海鶴。遠天歸楫伴秋鴻。幸爲道友心無累。若是情交恨莫窮。</text>
<title>謝淸州牧使送藥</title>,<text>專人來寄一封箱。兼入天門與地黃。珍重召軒堆萬務。慇勳一語莫相忘。</text>
<title>次子固驪江亭韻</title>,<text>聞說新亭俯碧流。一區風景自高孤。三秋稼熟饒秔稻。十畝塘深種柳蒲。飮罷酒樓山似戟。讀殘書榻月如弧。掛冠倘作東籬叟。試問君歸許我無。</text>
<title>重九。與子固登臨慕華西山。因記所見。錄呈不忘云。</title>,<text>官閑君我共行休。西嶺躋攀作勝遊。俯視塵寰唯一氣。仰看天宇正三秋。誰家細馬馱靑眼。何處侯門坐白頭。香麝隨風飄蒨袖。綺羅耀日酌淸。文公絶句皆精切。徐相佳期自謬悠。坐上咲談通釋老望中城闕晚來。婦女從高岳歌舞婆娑過道周。</text>
<title>淸心樓次韻</title>,<text>環拱王畿問幾官。一方佳氣屬驪山。天臨太里風雲合。鼇負仙都島嶼閑。太守選賢留美政。諸公鍾秀總崇班。自慙率爾編厖律。尾續韓山上壁間。</text>
<title>題人短屛上</title>,<text>畫也非直卽幻塵。却將蒼翠弄精神。千車萬馬九街上。回首看山無一人。</text>
<title>次河東府院君韻。贈正因寺雪峻長老。</title>,<text>橋陵宮殿翠微邊。創起精廬又屹前。釋子念禪眞諦妙。嗣王禋享御香傳。靑山不俗堪終日。白髮憐臣已暮年。怊悵鼎湖雲巳遠。聖恩時與道人詮。年來尋水又尋山。只被峨洋興未闌。漸伏酒魔猶飮斷。未調詩祟尙吟寒。祗園已久多生契。末路何嫌自號漫。却策蹇驢遊寶地。往來行露莫敎溥。深愧吾師不我愚。一年長踏寢園途。春深御柳千條嫩。晝永僧窓一事無。細繹龍藏時業白。閑披羲易更硏朱。定非磊落非儒事。應被高人一吷吁。</text>
<title>贈六淸上人之臺山。兼寄臺山悅和尙。</title>,<text>臺山山下住鸞輿。聖祖巡遊十載餘。乞骨如今曾上表。碧蘿明月待歸歟。我道汝師曾上幔。汝言吾子罵僧伽。臺山豈肯乖崖下。捧呵何人辨佛魔。眼耳幷身號六門。六門相對又云塵。若於一念能淸淨。元是如來般若勳。</text>
<title>贈性哲上人</title>,<text>壬辰秋七月。休沐出東郭。村家無樹陰。塊坐苦愁寂。東望有靑山。上有浮雲白。似聞大伽藍。新創號妙積。興言跨鞍馬。草草觸炎熱。惟時大潦後。道途半沙磧。高林偃喬木。指點平丘驛。行行入深麓。潺潺水濺石。兀兀殿閣崇。冬冬鍾鼓擊。客行悠悠至。釋子雙雙出。迎我秩秩筵。坐我涼涼席。日暮山昏昏。幽壑雲漠漠。夜深聲寥寥。松風吹瑟瑟。煮茗接軟語。團圝初促膝。玄機訊老禪。微言扣妙訣。多斯紅塵中。俗累顧莫釋。愛此山水淸。況遇高遁迹。停驂暫傾蓋。留連忽數夕。僕夫催我行。歸期迫頰促。叉手解法主。出門更何適。林慙與澗愧。依依舊面目。寧知道者來。追思聊把筆。</text>
<title>對隱上人憶淸涼山</title>,<text>蒼崖萬丈入蒼空。古木回巖杳靄中。甁錫數年來洛下。不禁淸夢繞千峯。</text>
<title>次行首座詩軸韻</title>,<text>暮年多作送僧詩。萬水千山抵處歸。透得祖關通一步。轉腦無地不玄機。</text>
<title>贈許生員</title>,<text>豚犬無知喜慢遊。長拋書冊走悠悠。自從付屬先生後。敎子功夫百不憂。</text>
<title>書漁陽館壁 戊寅年朝京時作</title>,<text>誰敎治亂倚無常。祇在君心一聖狂。叢蘭孼胡驚鼓角。大唐天子罷霓裳。斷橋尙認前朝事。頹壘猶存故國疆。四十二年霄旰業。可憐奇禍惹於楊。</text>
<title>松山浦 朝京時作</title>,<text>莫道俺嚴凝是臘天。邇來風日更嬋娟。野田無雪臥枯草。官道有埃團綠煙。馬穩不知行役倦。鋪深端覺起居便。遠天落日斜輝射。壞壁溫溫寫客篇。</text>
<title>題觀音寺 庚辰年尙州牧時作</title>,<text>年來幽事頗相關。偶到僧窓夢一殘。又被明朝行縣去。林慙澗愧謝靑山。</text>
<title>母夫人挽章</title>,<text>欲識家門慶。當觀子道賢。三郞齊出守。一佛獨探玄。白髮期頤壽。靑松峴岫巓。人人爭共說。世上福兼全。</text>
<title>贈融上人</title>,<text>曹溪六祖有盧能。暫鬪風幡駭羯僧。一葉五花，從此絶。今人還識古人層。</text>
<title>送林入選</title>,<text>春遊南岳夏天台。行脚生涯問幾回。渡盡千山與萬水。欲令打破祖關開</text>
<title>靑山縣東軒次韻</title>,<text>計我我已決。問客客皆然。馳名及壯日。乞骨當晚年。</text>
<title>春陽君竹屛</title>,<text>桃花能紅李能白。春深何處無顏色。嵩高之松徂徠栢。山長何處無樹木。我欲愛花花滿園。我欲愛木木在目。雖然愛花令人驕。亦能愛木令人俗。何如花木兩忘筌。坐對此君歌此曲。雨洗風香淇澳姿。數簇琅玕春後籜。應須覽德遲明時。綵鳳喈喈來啄實。可咲長安好事人。斲得深根當醉日。誰信風流貴公子。造化筆端渾一幅。翠影嫩涼生枕簟。好向煙朝與月夕。</text>
<title>題上人詩卷</title>,<text>口念心惟本一切。恒沙諸佛話頭同。十旬精進彌陁會。步步知君淨土同。欲往檜菴經一夏。將歸楓岳又三年。遲遲莫咲乖崖老。乞骨如今已上箋。</text>
<title>贈送禪上人</title>,<text>衲衣藍縷半飄然。云自淸涼學此禪。法主不知何所敎。不知當處十方天。</text>
<title>次韻送江原監司朴相公 健</title>,<text>嶺分南北與東西。公去還應節制通。一綬黃金兼將相。十行丹詔爲農桑。山遙海闊團團月。沙白花紅箇箇松。陪駕巡遊十年跡。一區形勝夢空濛。</text>
<title>仁山府院君洪公詩卷 允成</title>,<text>天挺人豪冠世材。獨逢興運起徘佪。安邦大策從劉季。出塞戎功邁寇萊。赤手力扶天上日。黑頭高步侍中臺。南宮制禮周公後。上國觀光季札回。仗節已瞻天子穆。折俎還識翰林才。山河秀氣華夷見。將相雄名海嶽摧。東國旣無如子者。中原安有似公哉。欲知盛業傳千古。內翰如杠大筆裁。</text>
<title>題學祖上人詩卷</title>,<text>少年力學追詩書。焚膏繼昝恒兀兀。抉怪搜奇不暇給。墳典千篇森在腹。含英振藻出爲文。射策君門頻第一。浮啚近世多名人。尊者眉公仍學悅。禪師後出道譽隆。其在兩公能甲乙。聞我英聲馳九牧。時來肯扣茅茨月。浮生會合本無期。相逢冷咲無人識。師誚家貧老措大。詩癖窮年側頭鶴。我咲禪師縛空寂。紛紜萬法空生滅。雖然儒釋不相謀。終古同風兩懽適。遠公結社白蓮中。引得風流陶康節。潮洲又有太顚僧。吏部留衣海上別。樂夫鳥竄李翺藥。不必同調論莫逆。悠悠千載慕前哲。遺風凜凜猶懦立。文章於我何有哉。一枝由來等驢足。師年甚少道甚高。人道已入牟尼室。經旬臥病毗聊翁。方丈寥寥唯八尺。師乎莫遣問候來。居士如今不二默。</text>
<title>題朴中樞山水短屛</title>,<text>五岳須分一幅中。問從何處出形容。山如覆鼎鎭珠殿。寺若香林輝梵宮。洞壑豈伊遙夢想。畫啚聊復展心融。相公也是求仁切。觸境無非近取功。</text>
<title>送慶尙監司朴相公</title>,<text>當宁溫溫欲撫瘝。玉音親奉對天顏。雲開北極辭丹陛。海闊南溟俯碧澗。買犢出耕知幾戶。解龜歸去問誰官。春行處處多陞黜。一曰貪婪二曰奸。</text>
<title>贈上人歸五臺</title>,<text>憶昔丙戌春二月。大駕東巡省耕穫。當時扈從老儒臣。兩鬢颼颼飄白雪。前頭有嶺高崢嶸。檜柏參天岩斷髮。登臨對越諸峯巒。漂杳金剛明似刮。白石束立浮丹霞。衆向之名由此立。躋攀翠壁正陽軒。萬二千峯眞面目。蒼藤古木映僧窓。皓首厖眉僧面壁。鬱鬱深深百川洞。高高杳杳上兜率。相傳叫語水岾頭。頃刻霧霧晦白日。指空振錫聲如雷。鐵鎖高垂人莫測。世界壤時山飛空。劫火洞然徒冽冽。冏歸急掃岩間庵。勿使落葉埋犖硧。行當掛冠神武門。一驢影入千峯碧。</text>
<title>題學生金蘭契遊伴水圖</title>,<text>世上紛紛輕薄兒。飜雲覆雨摠堪嗤。靑衿此日同遊樂。白髮他年久要期。金石不磨元有質。芝蘭恒郁謝無時。分明寫作芳啚看。恐使磷緇或敢移。</text>
<title>伊川龍堂</title>,<text>龍本爲陽其德乾。潛則在淵飛則天。龍之爲靈易爻載。其所居兮終安在。伊川漲溢瀨萬壑。兩水交流深莫測。桴人續蔓煩窺瞰。但見隱隱大石如瓦屋。蔭以澄波之澹。安知其下有大城郭。園林鳥獸如平陸。珊瑚爲殿琉璃庭。馮夷水族朝百靈。龍王劍佩玉帛丁當鳴。雖有華衮赤舃能無腥。神堂翼翼立岸上。影入潾潾徒想像。我王香弊降春秋。祠宮肅肅潔且修。雨腸孔時禾盈疇。人無疾病老幼遊。龍應肹蠁降百福。不獨伊川爲一域。我作此詩龍必聽。龍應笑我通幽明。</text>
<title>題鄭府尹山水屛</title>,<text>斷岸孤舟水國村。蒼茫草樹暮春痕。西風吹送天涯雨。白脚滿空空半昏。草堂閑坐愛幽棲。睡起南窓已午鷄。忽聽歌童來報道。溪流漲到竹林西。誰家亭榭露崖頭。喬木脩篁一境幽。矮塌已空春寂寂。主人携客泛扁舟。碧瓦朱甍古寺樓。上房鍾鼓幾春秋。縱然磅礴無餘意。耳往聲來盍末由。狂噴暴激響潺湲。五月飛流作雨寒。誰向臨崖開佛刹。百年僧衲此中閑。來牛去馬日紛紛。官渡舟船兩岸分。潮退海門洲渚遠。雁回千里自成群。古木蒼藤合杳冥。僧房高下綵霞明。山根一逕連峯頂。布韈靑鞋著我行。百尺橋臨千尺湍。風生萬壑夏猶寒。一驢暮客歸何處。心在三峯漂杳間。籬下長江家上山。山中蘭若入雲端。淸明共待山頭會。一座僧歡雜俗歡。歲暮窮陰臘雪飛。楚鄕千里玉山圍。阿誰興盡却回棹。自是人蹤萬徑稀。描山描水摠如神。萬草千花各自春。畢竟一場皆幻境。誰知我君亦非眞。</text>
<title>文殊鳥</title>,<text>僧家謂念佛名啼。舊婦稱爲罵妻。若曰白州都色吏。因聲但取語高低。</text>
<title>提壺鳥</title>,<text>終日提壺鳥。巡簷傍我鳴。主人曾斷酒。渴則飮茶淸。</text>
<title>謝任三宰使人存問</title>,<text>長安卿相枉投書。古意難忘此老夫。善養蹇驢如復起。會須從此入匡廬。</text>
<title>釣魚</title>,<text>老年却憶少年才。閑把漁竿坐石苔。不欲攪波波已動。無將隨影影先陪。牽鉤最忌纖鱗集。避餌誰令臣鯉回。空佩貫莖無一尾。岸頭人未八旬來。</text>
<title>途中</title>,<text>南山晴秀北山雲。㟮屼雙峯若弟昆。馬上忽思成大咲。兩山相對默無言。世祖以大君朝京。入站途違中。武人閔發聯句日。兩山相對。默默無言。高靈府院君達世祖大咲。途次寂嘆。擧此破頑。</text>
<title>楊州途中</title>,<text>地號林堂綠野平。看波來往卽甲程。薄田數頃連茅屋。待得明春構草亭。</text>
<title>天陰</title>,<text>天陰野外沒群山。萬慮昏昏坐睡間。日適天中雲始散。滿窓光彩鬢毛斑。</text>
<title>寧國寺</title>,<text>澗水潺湲瀉路隅。行人指點是僧區。披蓁客到欲秋暮。面壁禪趺斜日晡。翠石半天高可仰。大江連海遠堪盱。三生事杳無人識。佛殿重營尙記無。</text>
<title>偶成</title>,<text>鶯歌燕舞共春光。此是東君鼓樂場。至樂不知隨處在。不荒亡處也荒亡。</text>
<title>甲午元日</title>,<text>老去貧尤甚。遷家未有門。驅魅無所限。任爾去留云。</text>
<title>乙未元日</title>,<text>自怪乖崖老。恒爲一兩身。旣能儒服客。何用墨行人。時節年年好。工夫日日疏。儒言是大極。佛說卽眞如。何處靑山好。如今白髮新。有誰留挽䄂。不作退歸人。</text>
<title>贈檜庵哲首座六言</title>,<text>師本嵩都士族。幼年失志棄名。柳濕三軍摠制。於師四寸弟兄。手種庭前雜木。杉松桃杏交加。春風滿樹花開。自道僧今富家。老去求生淨土。晨昏禮念西方。且問年來程課。寶塔龜文畢黃。</text>
<title>松月軒</title>,<text>有松有月僧家境。離妄離眞佛意圓。欲說箇中消息處。上人無語我忘言。</text>
<title>空上人受陸行法主詩因題 一首</title>,<text>不出淸涼四十年。如來禪也祖師禪。峯巒崷崒高僧窟。花雨繽紛聖者天。居客喜因過客聽。微言尙可一言傳。執經弟子如環堵。飡餘論稟各渙然。</text>
<title>重題寶庵</title>,<text>作偈別君三十餘。不知功業定何如。世人只愛多金玉。我愛心珠淡若虛。</text>
<title>題上黨府院君韓公詩軸</title>,<text>當年宦學寄龍從。天固斯人欲困窮。豈獨侮余令出胯。須知作客晚聞鍾。塵中浪迹人無識。世上英才隻眼通。借使重尋留蹟處。壁間應得碧紗籠。</text>
<title>魚判府挽詞</title>,<text>侍中之壻壯元陰。早擢魁科表士林。手抗大疏君動色。觝排邪己爲任。縱使柏府能高位。何事台階未作霖。薤曲一聲多少恨。半爲公道半私心。</text>
<title>簡成均列位</title>,<text>多賀諸公泮水修。又聞東畔起書樓。聖朝自始興文運。却恨吾衰鬢巳秋。木緜四匹怳吾顏。貧富須分兩殺看。何日落成無一事。高聲伴飮碧松間。綸音初許泮宮修。始構藏書有小樓。共喜縉紳爭送力。斯文盛事說千秋。乘肥赤也屢空顏。貧富吾儒作兩看。誰似相公官一品。犀鞓燦燦照腰間。</text>
<title>老生年已七十。恒受正一品之祿。身無一病。妾御兩三。爭姸妬寵。未審公有何過滿。常借醫女乎。吳公諱門不出。問之道則曰。我不知近日雨晴。一壺持往。開其沈痼之疾。是亦朋友相悉之義也。</title>,<text>階上名花種。如今發幾叢。花應知主意。不放一枝紅。不是花無意。其如已過時。人今年七十。兩鬢亂如絲。古人皆有語。身老不心衰。誰道曾無改。當論錯料詩。吳宅多名酒。權門有美花。乖崖雖已老。飮儁誰能過。</text>
<title>與南原君約重九登高不果。就南宅小飮。次南原韻。</title>,<text>重九佳辰上北山。兩翁相約共聯鞍。欲追吏判知何處。且遇通津就此懽。別院霜花黃白亂。衰年雪鬢淺深斑。數杯出去沿溪路。瘦馬僮奴活圖間。</text>
<title>還南原梅軒集。戲爲謾語。用前韻。</title>,<text>當時牧隱崒高山。諸子齊驅各據鞍。卓犖圃 圃隱 峯 三峯 難企及。淸新權 陽村 李 陶隱 可交懽。詩篇得覽梅軒集。才品何如府院斑。恨我晚生先進後。周旋不得立其間。縱長安裏似居山。人不朝衙馬不鞍。老去別尋年榜愛。興來飮索酒樽懽。但當暮景身無病。何恨明時祿未斑。此去欲從高遁客。一生長在水雲間。百里相望紺岳山。卜居其下卸塵鞍。獸頑獵騎操戈逐。神險田翁賚酒懽。老作靑山猿鳥伴。昔曾金殿易于斑。却思四十年前事。還似春霄一夢間。</text>
<title>題同年尹同知解官歸詩軸</title>,<text>位陞兩府已垂紳。莫道高官礙事親。聖主許歸敦孝理。慈孫欲去報深恩。英公煮粥寧爲貴。萊子斑衣未足珍。他日璽書徵入相。厚倫成俗自今新。</text>
<title>柳自漢母氏挽詞</title>,<text>家替家榮且莫論。但觀閨範母儀尊。兩郞魁榜今無有。三子登科古未聞。年過八旬登壽域。慶全五福見侯門。何人秉筆修靑簡。終始宜編太史文。</text>
<title>鵶鳴</title>,<text>鵶鳴凶吉逐方開。南北東西次第回。勸爾莫啼無用地。黃花開處白衣來。</text>
<title>鵲</title>,<text>知風知雨慧心肝。架樹成巢密密安。何事短於機杼巧。布杉猶著臘天寒。俗謂黑白如著衫。富鳥貧鵲。</text>
<title>鴟</title>,<text>如鵰如鶚叫聲乾。側腦如窺碧落間。烏鵲竟啣頭上羽。似知飢坐不能搏。</text>
<title>寄題檜庵西方丈與策卞大禪共笑</title>,<text>普光方丈最淸幽。山月明時樹陰稠。爲報春霄子規道。更能啼盡五更頭。</text>
<title>渡臨津</title>,<text>篙工擊楫泛中流。多少行人立岸頭。汝渡我耶吾渡汝。一竿帆影滿江秋。</text>
<title>玉溪驛</title>,<text>東去連川縣。西歸卽朔寧。兩官相畔地。又有玉溪亭。</text>
<title>漆林 玉溪驛南。有漆數百條。吏云歲輸工曹。</title>,<text>漆林春巳過。何不葉靑靑。却恐用而割。寧爲枯木形。</text>
<title>看波途中金承。以霜桃一盤出饋。坐路上梨下小談。</title>,<text>自我知君面。如今已六年。身傴雖若老。貌澤却還姸。梨密陰成幄。桃酸味潤涎。莫言家未釀。一笑勝開筵。</text>
<title>湘水驛</title>,<text>倦遊南北道途長。古驛無人菊自黃。欹枕小軒秋欲暮。普光山色鬱蒼蒼。</text>
<title>眞雀</title>,<text>知人心眼未機前。聰慧當爲百鳥先。黏竹倚墻黃鼠舞。雙雙飛下滿枝懸。</text>
<title>蛩</title>,<text>玄眸皀趐兩肩長。秋盡鳴聲倚毀墻。喞喞但聞終夜響。不曾求食出朝陽。</text>
<title>蠅</title>,<text>觜非蚊蚋尾非蜂。但得營營几案中。何事辛公生暴怒。罵妻歸去與人同。辛公名引孫。擢科官至兵曹判書。性褊急。嘗晝眠。蠅集其面。辛公起立。揮拂。復睡復集。如是數四。辛公大憤。拔劍亂擊。夫人曰。蠅豈有知識。何用如此。辛公大罵夫人。汝其嫁蠅同居。</text>
<title>促織</title>,<text>超股相磨作織聲。哀音切切使人驚。碧梧零落秋霄永。閑向瑤階側耳聽。</text>
<title>烏</title>,<text>處處飛鳴四散回。野禽寧有主翁哉。如何欲辨侯家鳥。因入朱門乞醬來。</text>
<title>蟻</title>,<text>樹間除地作林亭。群蟻成行一路行。不失後先皆有序。誰敎令號聽分明。</text>
<title>蚓</title>,<text>於陵寧得獨爲賢。皜壤爲飧下飮泉。莫爲穴居長寂寞。地中長樂一團天。</text>
<title>題明法主詩軸。戲之也。次右議政韻。洪應</title>,<text>病骨支離已數秋。身今何以與君遊。聞君飽說山中樂。割却胸中一半愁。津覺解任問何秋。如鳥離籠自在遊。洛京往來忙底事。未行禪判是君愁。益成筆法過陽秋。碏斷蛟螭秋刃遊。更得乖崖詩數首。山中足以破幽愁。</text>
<title>呈李三宰 遁村乃其高祖故云</title>,<text>一造鈞軒借遁村。兩篇文字若干言。倘得當世論高下。合向陽村作弟昆。遣辭平淡氣從容。學海源流亦不窮。欲識殘膏霑丐處。子孫相承振儒風。自遁而孫便政丞。封侯況復繼雲仍。廣陵家世承承顯。層上層層更一層。見客開緘出祖書。應嫌讀閱費居諸。乖崖賴有來相訪。驚起塵編老壁魚。</text>
<title>贈李生 自云家在安東。欲受莊子於公。嬴粮上來。</title>,<text>擧世趨名利。惟君好古先。縱令探孔籍。必欲讀莊編。四六依申語。同學有申甫述四六一通故云 詞章誦趙聯。誦趙自立詩故云 雪岑方外友。伴雪岑大選故云 磷石契中賢。擧業希詵桂。離騷倒屈荃。你才曾卓爾。余髮已皤然。家在東京地。身遊北闕天。妙齡年二十。壯志路三千。貴耳聞虛譽。忘懷略實愆。時來扣白屋。客至愧靑氈。老境無餘事。殘年學坐禪。李思任爲全羅節制判圓覺詩如此觀者冷齒 簪纓浮宦海。魂夢繞林泉。擾擾嫌塵迹。閑閑似地仙。挐書休問字。高枕正酣眠。</text>
<title>卽事</title>,<text>急雨紛紛忽打窓。麻花蕉葉響摐摐。丫頭稚子收泥卷。白髮衰翁對酒缸。</text>
<title>贈日本藺上人 世祖時。受命通好。因其國亂三載乃還。</title>,<text>早托桑門業學禪。任緣還泛使者船。心空出處何嫌俗。道梗歸來巳鬲年。宣室昔承綸語密。海邦嬴佩玉音旋。懷恩暗墮昭陵淚。感聖欣瞻魏闕天。身對玉壺春晝暖。手擎宮錦曉霞鮮。潮生島嶼經牛渚。日繞蓬萊出御筵。滿地干戈爭楚漢。一山松桂好雲煙。憑詩爲問華方丈。八十珠璣滿幾篇。</text>
<title>次韻上河東府院君</title>,<text>聖門弟子各稱諸。食色何人問屋廬。爭似一場文字飮。半醒半醉半行書。百年如昨未曾旬。已作飄然白髮人。莫道綠陰風景暮。落花時節勝全春。厥初馮翼孰分諸。日月爲燈天地廬。萬古如斯無一息。候爲太史仰看書。天形與地幾由旬。三極眞源只在人。但得一心無欲物。六宮三十是都春。枉則措諸直擧諸。從來豪傑起窮廬。漢家四百經營業。圮下下張良一卷書。莫把良辰輕擲諸。滿園花木蔭蔀廬。讀殘漂袟半儒釋。黃鳥時時眼枕書。幾回酬唱幾回旬。只爲知心對主人。萬物芸芸本同體。四時衮衮日長春。</text>
<title>謝豐基金公見訪 有華岳上人年八十三。因上人求文集字。僕承命述之。故云。</title>,<text>垂老官閑臥弊廬。茶甌兼復酒樽餘。衡門不向世人設。高榻只爲佳客除。靜裏沿洄探釋老。閑中談咲駁詩書。殷勤更約白蓮會。歲宴相從結社居。朝來承命賦詩篇。爲送扶桑使者旋。病後文章難可讀。生前麴蘖正堪憐。但令滿榼醇醪動。不必堆盤異味鮮。君只携酒甁故云 獨恨樂安招不至。隔墻聞語坐魏然。南隣有樂安召而不至故云蔥蘢梨樹蔭華堂。仰見中天翠幄張。畏景未能侵酷熱。淸風自至滿凄涼。排冬偉軒非松柏。入地盤根似豫樟。莫道深秋無可賞。最宜黃葉落初霜。我與吳君各鬢絲。不知眞率似當時。經過縱得窺居宅。解后無因接令儀。大隱由來城市住。淸標寧被利名移。邇來避穀身臞瘦。預恐相逢勸酒巵。</text>
<title>答豐基遣价</title>,<text>我本優遊客。君爲洒落人。相逢無一語。唯道訪吳賓。</text>
<title>水原東軒。次獨谷韻。</title>,<text>夾地高閣問誰營。夫我登臨適晚晴。庭下衣冠衙吏集。道傍紅粉敎坊迎。千年壁壘興亡久。萬屋桑麻政化淸。最恨牧翁曾有記。古簷塵暗字皆平。邑是要衝爲使營。簿書旁午雜陰晴。印緘才了又忙拆。客去未遙還出迎。歲事豐凶天水旱。民生休戚吏汚淸。使君自是循良行。須信心平政亦平。聖朝州郡設軍營。蓋欲迨天先備晴。仗鉞似聞兼使相。事君何必先逢迎。春行村塢百花暖。夜臥高樓涼月淸。敢道文章屬老手。等閑風雅答昇平。十年狗苟又蠅營。蒙犯長安雨與晴。祿厚已慙妻子飽。官高況又吏人迎。鬢因歲宴商量白。心爲家貧自在淸。賴有薄田居境上。蹇驢暗踏路磽平。</text>
<title>上河東府院君</title>,<text>謹成近體詩六首。再拜獻于鈞座。雖文理鄙拙。然於恩門相國。文章德業之實與夫二敎同異。蒙學淺深。槩現乎辭。伏惟賜覽。紅顏鶴髮映鵷行。天降尨臣佐我王。兩榜壯元如北斗。一身勳業奠東方。斯文賴我傳遺緖。世道承風致大康。終始似公今古少。盛唐唯有郭汾陽。七十春秋德愈光。祇因憂國鬢蒼蒼。桃成海上千年果。星閏天南萬歲芒。門壓陶朱董富貴。氣凌韓柳鉅文章。泰山喬岳維周鎭。霽月光風是雅量。濂洛諸儒翼素王。分明性理賸遺芳。縱然釋老眞空說。其奈程朱實學光。心到正時無物我。道歸通處若康莊。區區末學閑題品。却似荀楊語不詳。不索幽深卽索膚。無人端的下工夫。自知世上紛華妄。豈惑心中寂滅虛。苟不實知馳枉道。應須自得飽眞腴。莫將庸學看容易。也是曾思喫緊書。坐主門生骨肉同。邇來俗薄扇澆風。久慙白髮飄雙鬢。不似靑衿學泮宮。縱使後先昌有禮。何妨賓主互論功。聖賢一脈相傳法。待得從容究始終。</text>
<title>送准法主弟子均首座歸淸涼山</title>,<text>淸涼法主陸行翁。宗也能通說亦通。常愛金山猪疥語。出言眞箇古人同。</text>
<title>同年李參判 芮。辛酉及第同年。又登俊同年。父喪服闋。禫後開筵邀僕。在席賦近體一首。</title>,<text>喪制須遵古聖人。子生三載免懷親。素冠庶見欒欒黑。鼓瑟餘哀切切親。佳子倚廬能盡孝。何公表俗使還淳。更令風樹無窮恨。欲續南陔大雅仁。</text>
<title>以冬享景安殿獻官。入淸齋于故書筵廳。四宰徐公見寄。依韻奉酬。亦有戲語。</title>,<text>百官分序致淸齋。省院東廊水殿西。寂寞金門空悵望。老臣和淚若吟題。一秋餘興入煙齋。政府之東柏府西。信手數篇成草草。旁人猶道壯元題。酒興詩情老不除。索吟無處不紆餘。新篇寫出無多子。深愧行疏字亦疏。曉夕論思步玉除。政堂文學兩兼餘。聖朝政欲通才用。賈傳文章術不疏。美四宰兼成均館職寂寥茅屋似僧房。僻近城東木葉黃。披盡萬株尋藥竈。人非仙骨不傳方。時僕居水口門家故云佛園元自角儒房。道老源流出帝黃。三咲虎溪前日事。至論應是待通方。</text>
<title>復用前韻。錄呈徐學生。</title>,<text>禁院凄涼獨坐齋。夜深臺殿月東西。怪來詩思淸如水。恰得新聯取次題。簷溜浪浪響我齋。却疑上帝眩東西。當農不雨彌千里。多少箋章乞雨題。是年春夏多旱。秋多雨。是夜當雷電達曉。常憶濂溪草不除。春深門巷綠苔餘。眇然百載尋遺緖。道意于今冷且疏。須知造物有乘除。兩足於禽拊翼餘。自咲文名傳四海。不妨生理日生疏。老境無如獨宿房。靈丹一粒勝金黃。妄緣遮斷眞空現。知我年來辟穀方。白髥撚斷坐深房。霜葉蕭蕭滿地黃。瞬息百年如電過。飛昇何處有仙方。</text>
<title>不惟論今。又當考古。三篇皆商確前代。亦皆成借一之意。惟大學士之無讓。</title>,<text>指鹿當年欲帝齋。從將孺子眩東西。紫陽一筆忠邪判。衮鉞毫釐凜凜題。憑唐晚節直瑤除。父老何人物色餘。郞署漢文俄輦過。君臣殷遇不相疏。天馬鍾精上應房。豈伊縶足礙飛黃。當時苦被鹽車困。相骨應須待九方。</text>
<title>宮室第宅。士大夫之攸居。而高下廣俠。貴賤之分嚴矣。三篇皆論古今營繕制度之得失。將以就正於大學士之至論云。</title>,<text>瓦則爲宮草則齋。夷吾小器恥曾西。一匡縱使桓公霸。反坫珠榱雜玉題。堂高九級設陞除。誰識先王禮法餘。何事世人爭壯麗。鉤心鬪角洞扶疏。絳袖丹唇列洞房。犀帷鳳炭酒鵝黃。可憐陶穀懷淸賞。掬雪煎茶輒欲方。公多寵嬿故云</text>
<title>復用前韻。錄呈徐學士。</title>,<text>祕殿沈沈對竹齋。春坊南畔紫薇西。詩成大筆書彤壁。解道乖崖醉後題。聖代年年有擢除。諸公衮衮省臺餘。自嗟詩酒渾無用。白髮如今種種疏。蜀山一几出阿房。繡嶺雲開複道黃。千載賦才稱杜牧。不知學士在東方。</text>
<title>上金連枝令公</title>,<text>公我朝正歲戊寅。奉王綸命作陪臣。大同氷闊浮船酒。遼野天寒籍草茵。身在五雲瞻日角。班隨萬國聽天鈞。瞥然十載成今古。遇興題詩一首新。一昨從容侍政丞。謂言同訪性均僧。當時酷熱難爲出。他日新涼庶可乘。縱伎復言成諾諾。邇來多故却騰騰。煩公更約樓門宅。政丞宅在樓門 晤語須同一夜燈。去夏沈政丞詣闕。僕亦在坐。語及性均首座。參禪已幾四十年。必有所見。暇日陪軒騎同訪性均。性均參禪已數五十餘年。尙無戊就佛祖之語。恐頑坐無功。因噱咲一場。</text>
<title>上沈政丞。約同訪性均。</title>,<text>山中宿老性均僧。准擬高秋訪道成。道成。性均前居菴名。在到峯山。 撥草瞻風知幾臘。觀空面壁坐枯形。禪如未得豈徒苦。佛若已成當有聲。棒喝一霄分黑曰。公能大咲我能評。</text>
<title>孝寧大君夫人挽詞</title>,<text>太宗當日選名門。手詔溫諪定吉晨。百兩入朝爲國婦。萬鍾食祿配王親。人間富貴三韓極。世上春秋八秩隣。不向月宮遊廣漢。應同王母上蒼昊。</text>
<title>戲贈津寬住持學專</title>,<text>高靈茂松兩侍中。位重爵崇封府院。門闌井井朱軫集。臺卒守呵如閃電。苟有一得望餘光。猶謂登龍爭歎美。師之文章我固知。師有佛法吾固識。非文暢兮非大顚。豈向韓門爲上客。師如自山入城中。公必問訊奚所適。招呼往覆三四人。至必分庭親設席。或時對榻花月下。賡唱短律相遞發。二公字字珠走盤。師吐荒句如荊棘。或時對客開酒罍。滿案飣餖雜蔥肉。二公接口但成禮。師飮長鯨大沈湎。師兮何得二公眷。無乃浮屠多善幻。乖崖先生氣蕭洒。出處平生半儒釋。簪笏縱然居紅塵。本自膏盲愛泉石。前月相逢九街上。津寬昔年所捉迹。讀書樹陰山谷響。古木回岩樓閣暮。往事森然恍如夢。從近欲往知可否。師又不答如飄蓬。忙忙去我寧復顧。師乎莫誚數不德。菩提直心本如是。師如急急欲防口。此事不難却易易。爛蒸松餠豆泡炙。沽酒引陶永今夕。先生倘得醉飽來。杜口毗邪還寂寂。</text>
<title>卽事</title>,<text>病後無聊不出遊。深霾連月已秋初。閑門又是黃昏暮。臥看蜘蛛網屋頭。</text>
<title>綾城府院君挽詞</title>,<text>廉風峻節孰能肩。勳業終歸輔相賢。憂國鬢毛渾似雪。忘家賓榻尙無氈。廟堂冢宰叨聯席。兵部郞官憶共筵。俯仰古今多少意。夢中說夢總茫然。</text>
<title>簡晉山君。用晉山上李判院事韻。</title>,<text>位極元候上大夫。城南甲第卽仙區。峯巒拂檻靑共興。菡萏盈池碧當娛。引客每▦雲衲語。論詩必置酒徒俱。陸公是是非非席。只▦淸狂一老吾。登俊當年集士夫。親將御筆別爲區。賜花北闕分街出。置酒南宮侑樂娛。盛事已隨流水去。芳心唯有與公俱。百番擒縱黃公語。畢竟思量是惡吾。已分平生賤丈夫。茅庵曾寄水雲區。頓機易得雖人許。至道難傳只自娛。妄逐眞空無以異。境隨心謝與同俱。祖關佛意無多子。寄語諸公盍問吾。勝日從容命僕夫。可能騎馬到名區。春花別院和風睡。臘雪高齋對雪娛。富貴豈嫌時俗累。文章還與老生俱。年來物我曾忘了。孰是君候孰是吾。</text>
<title>昨以唱和之故。謁河東府院君。痛飮還家。朦朧未省。軒騎適臨。闕於展待。夜後點渴。擁被而坐。因感劉伶之酒德。思孟浩之詞宗。天地大矣。而萬物並育於其間。聖賢相傳。而二氏雄鳴於後世。僕竊嘗領略其旨。有契於心。裒然有述。連賦四篇。且奉盛什。圭復無已。信乎珠玉在旁。覺我形穢也。冀垂雷覽。終其唾棄。</title>,<text>憑翼初分孰肇夫。川流岳峙自成區。縱然物像千差別。在反心源一理娛。靜裏眇觀還獨樂。閑中妙契與誰俱。兩家畦町平無迹。儒亦爲吾佛亦吾。聖門諸子各稱夫。傳業猶如草木區。千乘由兵治可用。一瓢顏巷自堪娛。季孫益賦求宜責。沂水乎風孔欲俱。萬古一天洙泗旨。豈爲豐昔嗇今吾。自咲涼涼一匹夫。築居三載僅▦區。妻因乏食疑年歉。翁喜看書趁日娛。辟穀豈▦謀道學。掛冠元是寡朋俱。非貧非富非憂樂。天地悠悠一箇吾。不觀此理卽非夫。達者寧分釋老區。旣以利名如外累。肯將聲色作身娛。物來照鑑姸媸現。處觸逢源體用俱。千聖不傳端的意。捨公無地展愚吾。</text>
<title>蛙</title>,<text>窓前竭澤蓼花開。不揀虫蛇象類多。蛙黽也知聲六律。一番高唱一番和。</text>
<title>次韻徐四宰餞密陽府使林壽昌</title>,<text>老我同監最白頭。敢將衰劣比君優。十年名宦一樽酒。太守風流千尺樓。政簡久函生印綠。世平隨處聽民謳。臨歧暫拂離筵手。不是詩壇第一流。缺</text>
<title>題長湍客軒  五言古詩</title>,<text>長湍昔爲縣。今也升都護。新遷山谷間。經營猶未固。府廳與東軒。欹傾誰復顧。唯餘學士文。赫赫雄章句。我來坐已久。庭中吏禮數。臨江及臨津。是亦古監務。如今以邑小。合爲長湍附。古墓但荒涼。池臺深草露。翠彼城隍堂。相望森老樹。或隔一二息。或越大江赴。居民困奔走。忘寢食朝暮。由永興廢間利害兩難喻。東盈卽西戲。耕晴刈必雨。彼何惡而革。此何德而聚。朝家有成命。要便人物格。爲報父老道。莫喜亦莫怒。過客奚與言。但問前路去。以下缺</text>
<title>[落張]</title>,<text>經旬不見故人顏。欲信還疑却▦端。不是老翁言有誤。定應耆伯大無閑。又恐公家釀酒香。逢人必欲置壺觴。醉來客去吾無管。臥倒梨陰到夕陽。我是文科兩壯元。公官雖峻布衣員。問渠何事交如許。只爲胸襟洒落云。枯吻時時只點茶。撑腸麥飯午交加。淸貧徹骨猶依舊。莫道封侯府院家。何日天晴草樹涼。不堪三伏汗如漿。城東別有登臨地。長策同君上翠岡。</text>
<title>卽事</title>,<text>靑蠅如沸鬧群聲。正是池塘積雨晴。忽憶三年居水口。夜深無月臥虛廳。漢僕買空家於水口門上三年避寓故云</text>
<title>遣興</title>,<text>門巷麾無客。詩書對古人。寂寥尋聖學。函養以吾仁。積雨生秋早。初昏掛月新。疏髥撚屢斷。危坐病餘身。</text>
<title>金上將來</title>,<text>危途見得弟兄情。尙幸殘年値大平。欲向咸昌同咲語。令尊人道尙身輕。上將令批得代官。侍親期近理征鞍。乞身我欲還鄕去。樽酒相從傲歲寒。</text>
<title>贈法蘭道者。雪岑大選弟子也。</title>,<text>蕙花蘭葉皆爲香。衆草之中孤鳳凰。蘭陵托根知幾年。疾風歲晏吹雪霜。南國▦▦帝黃裔。楚譯九畹初分張。自從西域僧竺法。飄飄遠自流沙場。裁培戒定開菩提。優曇一朶傾群芳。我欲隻手線落蘂。試問雪岑方便方。</text>
<title>送文郁沙彌入香山</title>,<text>聞說香山臨朔北。六月陰崖猶積雪。絶頂入雲常漠漠。登者攀緣蔓側柏。木衣草食多隱逸。瓜長一尺眉覆額。飛行無處可尋迹。念經夜夜聲響谷。乖崖半世抱祕訣。未識囊中飡玉術。欲從文郁謝簪笏。却恐明朝丞相責。憑詩寄語山中客。準擬秋風頹橡栗。架岩爲我築石室。忍使塵埃滅蠓蠛。</text>
<title>送安俊爲安峽縣監</title>,<text>子之先子與吾偕。幾度從容坐縣齋。今日見君渾舊意。衰年遇境動傷懷。石田民散春無種。草閣山深晝亦䨪。最是一方幽絶處。須敎黎庶厚生涯。縣監先公安壽希。爲靑山守。僕覲親。途道所經。顚嘗內交故云。</text>
<title>訪金判官</title>,<text>一逕蒼然入洞深。緣藤楸樹共成陰。山中自有山中趣。也識高人敖世心。</text>
<title>次朔寧東軒韻</title>,<text>聖經垂敎太丁寧。失足何人窘步竮。高邦昔賢開日白。敢言後輩出藍靑。深秋鞍馬傍長路。半夜魂夢依短屛。霜葉也知天地肅。垠然飄向客窓零。</text>
<title>贈悅和尙闍</title>,<text>臺山和尙一年夏。聞說如今脫▦才。何事乖崖老居士。三千鍾乳十金釵。</text>
<title>送涪松廣</title>,<text>涪是蜀中水。發源峨嵋月。峨嵋山高千百丈。下有深源流不竭。或渟泓爲淵萬像含。譬諸覺海澄圓無邊表。上人心似涪江水。上人行似涪江杳。去年出松廣。今夏居奉先。今春過奉先。今夏向福泉。福泉和尙明眼人。扶業潤生開人天。泉耶涪耶卬泉欲明端的意。他年待我歸來篇。</text>
<title>洗心亭 銀川君</title>,<text>湖光瀲灎搖簷端。上有公子朱欄干。飛枅迥與高霞攢。碧瓦霜月凝淸寒。珠簾繡箔玲瓏環。六月冽風吹衣單。招招舟子津渡關。來牛去馬紛盤桓。商帆貿艦千丈竿。曉夕歌舞娛神姦。潮波汐浪萬古閑。白鳥兩兩飛來還。坐久脩然淸肺肝。江南江北多靑山。知章鑑湖千頃寬。勑賜往往誇恩頒。膝王高閣洪都關。物華千載傳人寰。安得兩腋生羽翰。頃刻飛去周遊觀。乖崖丈夫雙鬢班。擧酒一斗鯨吸乾。倘容吾輩許追攀。老年豪氣無由删。金鞍細馬馱紅顏。檀板拍碎河之干。</text>
<title>日本國王使僧。十日遊藏義寺。見大士變現之尊像。偈曰云云。次韻。</title>,<text>茫茫絶域想徽音。萬頃蒼波杳▦尋。自是聖朝風化盛。見敎方國會如林。誰向南歸遺好音。每憑孤夢謾▦尋。一雙野鶴靑田跡。也逐閑雲出道林。滿殿琉璃奉玉音。九霄迢遰幾千尋。百花滿袖携香出。身在瑤臺第幾林。耳觀色相眼聞音。互用神功豈易尋。二十五機誰第一。圓通大士冠祗林。曇華當日現觀音。瑞氣千尋復萬尋。縱使法身周法界。却留淸影滿檀林。曇華。殿名。在我國甸服柳根縣龍門山上院寺。上巡狩幸是寺。觀音大士現於空中。放大光明。瑞氣亘天。命立像於藏義寺。作殿以安。娑婆敎體在聲音。住處應從海岸尋。莫道寶陀孤且絶。反聞聞處是香林。妙指自能生至音。全機要向靜中尋。不傳千聖曹溪曲。彈擺泥連鶴樹林。自說靈山品妙音。悠悠曠劫苦追尋。浪傳六代▦衣鉢。碧眼胡僧坐少林。眼裏塵沙耳裏音。墮於毒海卽相尋。電光石火超聲色。便是華嚴功德林。</text>
<title>戲贈梁純夫</title>,<text>高才未必世爲知。今古滔滔並一時。向日邇來逢老我。如公總是買深癡。向日花妓名也綠鬢雲鬟久已知。濃香未歇悔他時。誰知一曲淸霄聽。不是乖崖枉大癡。飽將姸醜眼前知。不必梨園異▣時。鼻直眼橫都一樣。咲余憐爾豈爲癡。三百周天一一知。可憐高閣坐▦時。殷勤爲和瓊琚句。免使乖崖指白癡。護軍崔子舊相知。有約丁寧匪一時。綠樹已濃經夏翠。急爲相就解吾癡。如公肉眼豈能知。都在嬌饒弄鬢時。莫怪日華爲第一。方皐相馬未全癡。</text>
<title>次文節公贈李將軍韻。李藝。蔚山鄕吏也。洪武丙子。郡事李殷。爲倭所虜。藝卽出隨。殷在虜中數歲。恒執吏禮。倭帥感其義。特幷殷還國。藝擢用。至中軍摠制終。</title>,<text>主辱臣當死。州危吏必行。一朝能抗節。千載永垂名。絶域艱難遍。蒼波頃刻生。此心終不變。利義兩途明。</text>
<title>蘇合酒 宋神宗。酒沈蘇合。賜富弼。弼飮酒。病差。拜手謝恩。</title>,<text>蘇合浸醪七日過。宋朝賢相愈沈痾。君恩自是無今古。酒米來從第一科。</text>
<title>簡李判書 芮。近與南原君。慰判書。商山君黃公亦至。醉舞唱歌。極歡噱罷。</title>,<text>南原寂寞守前御。把酒何妨到巷南。醉舞狂歌眞鑊鑠。會招黃相亦來參。</text>
<title>戊戌年門帖</title>,<text>自謂心無累。人云德已荒。年年欲歸去。歲歲但彷徨。怪彼乖崖老。居家事業奇。念經參繡佛。把酒對歌姬。</text>
<title>病中別稷山金從漢</title>,<text>一爲省事二淸心。三尺巖如臨。酌酒飮君君飮我。此杯當爲庶民斟。官舍如村傍路邊。南來北去客連連。苟爲太守循良吏。民庶何由不息肩。</text>
<title>戊戌正月十九日。柳惠仝敎授。洪泂訓導來。以病未得出爲謝。</title>,<text>翁臥經旬不出門。寥寥徐榻久埋塵。誰云老傑能如少。自是春寒也逼人。訓導固應文理客。敎官又已族中親。若爲病起赴東學。兼覲韓山老縉紳。尹耆亦以七十八爲東學敎授</text>
<title>簡尹敎授 次尹韻</title>,<text>學優仕薄不相諧。又向東庠謾自回。白髮莫嗟長敎授。聖朝方欲擢奇才。</text>
<title>還送醫方於任三宰</title>,<text>欲有遠遊志。醫方隨我身。如今未得遂。却感主人恩。</text>
<title>次韻陽智縣監 縣監兄又爲陰城縣監</title>,<text>陽智弟冶日。陰城兄政時。如何二氣字。合在兩君詩。身苟有其實。人何患不知。臨民要寬猛。邑號豈虛施。</text>
<title>次吳孝永監察韻</title>,<text>敢意年登七十稀。兩曾上表乞骸歸。一輪明月淸風陣。魂夢如今夜夜飛。故人落落曉星稀。大半存亡▦▦歸。猶有吳公尙無恙。謂言花下羽觴飛。世味年來粥面稀。掛冠何日▦▦歸。千年賴有陶彭澤。解道知還鳥倦飛。</text>
<title>次登階詩卷韻</title>,<text>比密從來在汝邊。何人繕性佩韋絃。山中公案無他地。天下衲僧同一天。潑潑橫機臨濟喝。寥寥面壁趙州禪。打開入字和盤出。孤露波波枉百年。右勸進學衣冠愧我趨塵客。甁錫多公不世情。寺號雙林陰佛境。縣名黃澗澤民生。茶因遠市橋邊買。詩爲交深坐上成。聞道洞門溪一派。淙淙流下碧爲泓。右敍交道</text>
<title>永同縣監。以詩爲寄。次韻答之。</title>,<text>久矣皇天眼孔明。不須蓍揲占屯亨。公平苟有吾斯信。升黜何憂譖始行。水潤妄傳驚乍聽。火炎眞得喜還更。寸忱抃慶無人識。恨未衰容卽上程。一實三稜箇箇明。貧家得石當豐亨。稻梁縱未居鱗次。麰麥尤堪接雁行。細下翠磨雷白日。穩烹丹鼎沸深更。晨昏軟飽矜餘力。老驥思騰萬里程。縣監贈蕎麥一石故云▦由來得喪意難明。昨日冥途此日亨。塞馬有翁看禍福。桑龜矢口愼藏行。但當遵道待攸久。豈謂趨時苟變更。老去宦途終似夢。▦▦無計短長程。</text>
<title>永川君萬年松次韻</title>,<text>生長徂萊積雪陰。百年盈▦▦▦▦▦▦▦▦▦候宅。不失仰莊太古心。</text>
<title>成左尹挽詞</title>,<text>天稟魁梧七尺身。文章政事亦堪論。官經中外總華秩。際遇風雲承寵恩。臥病人人皆謂酒。諸方藥藥未爲神。老余交道終何用。不及樽前丁尤陳。</text>
<title>渡麻田</title>,<text>吾友洪公字日休。少年登第位鴻樞。著書自號麻川子。今渡麻川却有思。</text>
<title>贈懶牛沙彌 六行法主弟子也。受楞嚴法華畢讀。法主亦逝。</title>,<text>逢僧始信六行翁。垂化今年二月中。寂滅性中還寂滅。虛空界上却虛空。沙彌兩部經才了。首坐三候貴。行李蕭條一秀才。</text>
<title>上洛府院君挽詞</title>,<text>年少巍科早出身。黑頭入相嚴垂紳。炳機定國光彝鼎。抗表勤王動帝宸。銀燭煌煌雙闕曉。白楊寂寂九原春。他年欲識公候寵。還有豐碑百尺新。</text>
<title>奴童止往楊州拾桑椹 去年見之甚繁故也</title>,<text>桑椹空濛暗一村。楊州南里去年春。敎奴拾取還堪咲。忘却如今歲七旬。</text>
<title>成化戊戌春移中良浦 雜歌十首○失九首</title>,<text>草閣初成戊戌春。爲得城市▦▦▦。誰家燕子將雛至。屋上南南慰王人。▦▦▦莊</text>
<title>次思孝亭詩卷韻</title>,<text>亭在滄江欲盡頭。多情滋▦▦▦大靑春丘壟臨長道。紫閣煙霞橋上▦。▦▦▦祠戶▦閑雲時鎖洞門幽。遲公出沐▦落浴濟當太白▦▦相公淸德最堪誇。低起第茨並水涯。先代慕親能築室。後孫傳世尙承家。蠱魚歲久飡書簏。山鳥春深踏樹丫。欲識昔人遺澤處。滿園紅紫手裁花。</text>
<title>次天壽寺韻</title>,<text>頹垣破礎暗蜜飛。羸得者人指點歸。却似千年遼鶴唳。山川如舊昔人非。亭在西峯欲飛。路長南北瞰人歸。一句欲和前</text>
<title>[落張]</title>,<text>▦曲歌欲識與君相叶騎牛韻腸路犖疑身仆民貧嘆歲無良見說監司李于舍召來屑屑吏皆驚自從病叉支負聖明賢句却悅作責詞是非屬歸五百年</text>
<title>答大明使翰林陳鑑，太常高閏二律詩</title>,<text>冥鴻上漢去遙遙。四海杯看五嶽岧。鵬擊九霄初覽德。鵷行千列立煕朝。雲開貝闕隨仙仗。日繞龍顏聽帝簫。朝退佩聲歸院處。數鶯百囀柳千條。尢菴宋先生 時烈 曰。右金相公乖崖所作也。舊有親筆所寫本。八世孫金吾郞 渷 藏其宗子 得河 家。其家去年失火爲燼。惜哉。改寫一律。贈其九世孫 得洙。 時▦崇禎閼逢困敦觀之上澣。又金章玉綬照簪紳。昵奉芝綸向紫宸。帝降德音溫日月。王馳使節拱星辰。千年遼鶴啼秦樹。一片張槎泛漢津。朝覲從容如耳聞。如今雙髮已如銀。</text>
<title>贈淸寒梅月堂金說卿 時習</title>,<text>舍儒歸佛是何心。此道元非物外尋。如識兩門端的意。請看論語細參尋。附梅月堂答詩歧路雖殊只養心。養心不及謾他尋。但於事上渾無得。精粕何頂歷歷尋。</text>
<title>題長湍客軒</title>,<text>長湍昔爲縣。今也升都護。新遷山谷間。經營猶未固。府廳與東軒。欹傾誰復顧。唯餘學士文。赫赫雄章句。我來坐已久。庭中吏禮數。臨江及臨津。是亦古監務。如今以邑小。合爲長湍附。古墓但荒涼。池臺深草露。萃彼城隍堂。相望森光樹。或隔一二息。或越大江赴。居民困奔走。忘寢食朝暮。由來興廢閒。利害兩難喻。東盈卽西虧。耕晴刈必雨。彼何惡而革。此何德而聚。朝家有成命。要使人物裕。爲報父老道。莫喜亦莫怒。過客奚與言。但問前路去。</text>
<title>上黨府院君 明澮 韓公狎鷗詩</title>,<text>謝安不起東山中。晉家煙霧何涳濛。謝安一起東山東。晉家日月開晴空。時危必仗濟世雄。光岳氣合英雄鐘。天爲東方生我公。眞主奮興雲從龍。安劉定策扶日紅。泰山喬岳銘彝鍾。勳盟帶礪保始終。位冠百僚光顯崇。公視富貴浮雲同。河汾一曲親鷗翁。公功却與天地隆。公心自與秋昊洪。余觀古人誰此蹤。宋朝承相韓魏公。</text>
<title>送文郁沙彌入香山</title>,<text>聞說香山臨朔北。六月陰崖猶積雴。絶頂入雲常漠漠。登者攀緣蔓側柏。木衣草食多隱逸。瓜長一尺眉覆額。飛行無處可尋迹。念經夜夜聲響谷。乖崖半世抱祕訣。未試囊中飡圭術。欲從文郁謝簪笏。却恐明朝承相責。憑詩寄我山中客。準擬秋風頹橡栗。架巖爲我築石室。忍使塵埃滅蠓蠛。</text>
<title>送安俊爲安峽縣監</title>,<text>子之先子與吾偕。幾度從容坐縣齋。今月見君渾舊意。衰年遇境動傷懷。石田民散春無種。草閣山深晝亦䨪。最是一方幽絶處。須敎黎庶厚生涯。</text>
<title>題李敦寧白雲洞新宅 二首</title>,<text>途人但見衆峯靑。豈識侯家向此成。藤蔓曲藏蛇虺蟄。石門高掩馬牛行。笙歌樓閣傾冠蓋。泉石膏盲養性情。燕罷客歸山月出。一軒淸景也難名。曾謁雲從舊院坊。萬家鱗集鬧難當。何年徙宅歸來計。今日逢君笑語香。數頃鶯花春後老。滿池楊柳雨餘長。縱耽野趣朝參懶。人道行當入廟堂。</text>
<title>奉敎。題日出扶桑國。</title>,<text>天衢漠漠夜分央。啁哳金鷄響曉光。羲馭暗從來厚地。火輪飛躍出搏桑。蒼涼半露虞淵面。蕩暖初添黍谷陽。照徹覆盆寧有礙。恩加蔀屋自無疆。蓬萊隱映三山杳。海若蹁躚百鬼忙。誰信聖輝覃八表。郤從堯典頌平章。</text>
<title>吉昌權公榮親詩</title>,<text>緬矣麗祖。曰維王氏。允文允武。其德克備。桓桓于征。逷彼南紀。時則鴻尨。四方蝟起。旂旐央矣。八鸞蹌矣。駐車福州。寔是吉昌。川澤甫甫。原濕煌煌。厥壤將將。維士之良。皤皤元老。褒衣博帶。來獻其忱。年百餘歲。封我府庫。輸我肝肺。王命駐兵。生民永賴。王曰咨嗟。乃克率先。服天之命。知時之權。宜錫于姓。食之土田。是曰鼻祖。在唐僖宣。維其子孫。世守偉績。人積其財。我植其德。爲公爲卿。開于閥閱。一家朱輪。乘入九轂。展也文忠。東方之勛。道德之尊。性理之源。誨我諄諄。開我後昆。流慶沄沄。成此德門。公奮厥後。光岳之秀。文超韓柳。學窮篆籀。三闈擢取。千載罕有。聲氣相遇。風雲際遇。維昔奸權。乘我幼沖。豈但濁亂。兼復究凶。克翦克除。如日在中。入幕前著。決策從容。維日之紅。公手之扶。邦之杌隉。公身之須。公功太山。公量五湖。蕭張相漢。稷契輔虞。有美華堂。南山之下。公擧壽酌。金罍玉斝。樂旣入奏。融融冶冶。大母寧止。天錫純嘏。大母鶴髮。綏爰在坐。維子維孫。趨蹌右左。賓旣興止。迭起爲賀。萬有千歲。維祺是荷。公曰衆賓。莫怨具慶。匪我言私。維祖是敬。匪我言私。維上恩命。秩秩華筵。今古莫盛。我后聿臨。潛龍之時。赫赫日角。照于朱楣。親擧旨酒。酌金屈巵。曰我元勳。爾母之貽。肇東方有國。維億萬祀。立家立門。迄由積累。未有如公之門。維忠是㜫。未有如公之家。維孝是以。</text>
