<title>出塞曲 戊子春。侍大人仲氏。共次唐人韵。下二首同。</title>,<text>陰雲屯柳塞。飛雪下楡關。廢壘寒鵰集。空城牧馬還。看星登古隴。候虜卧秋山。每恐天驕子。來窺馬邑間。其二漢代餘胡虜。千秋尙入關。防河何日已。出塞少人還。披雪眠孤壘。採薇入晩山。遙城聽刁斗。垂淚月明間。</text>
<title>關山月</title>,<text>天山漢月出。蕭瑟帶寒輝。影入秦川織。暈重虜塞圍。滿空霜鴈度。含磧曉星微。却憶尋源使。遙從銀漢歸。</text>
<title>隴頭水</title>,<text>天寒隴水急。百折斷膓聲。響添羌笛苦。鳴似楚猿淸。上坂看新月。臨流洗舊兵。嗚咽空山裡。長宵不肯明。</text>
<title>巫山高</title>,<text>迢迢十二峀。特立出羣山。暗谷孤雲起。遙峯暮雨還。江聲萬木裡。猿響九秋間。曉月明三峽。猶疑神女顔。</text>
<title>長信宮</title>,<text>遅日明嘉樹。深深閉晝宮。君恩與昔異。花鳥逐年同。畵閣春陰積。雕樑晩思窮。容華空自老。瑤瑟怨和風。</text>
<title>紫騮馬</title>,<text>駿駒身似火。𨇾蹀噴光紅。色鮮珠汗氣。影碎玉蹄風。神逸九區隘。價超百璧崇。風霜萬里外。生死托豪䧺。</text>
<title>雪嶽永矢庵。謹和三淵叔父韻。辛卯</title>,<text>六載勞愁夢。今來卧此軀。淸緣殘歲得。宿物滯痾蘓。海月生鸞嶂。山樓烱玉壺。陽春愧未和。夫子少敷腴。其二閒夜高樓影。千峰朗月徂。松篁臨水韻。燈燭出雲孤。道活鳶魚地。神凝龍乕爐。怡愉斯可矣。何必苦吟乎。原詩好勇爾過吾。烟霞苦癖俱。已能同榻矣。何惜一詩乎。蘿壁懸燈靜。松墻度月孤。吾將發淸嘯。爾可引深壺。其三総角靑霞志。于今轉覺荒。藥砭多損氣。愁哭易流光。黃卷塵中掩。靈芝物外長。悠悠旣往感。松籟曉窓凉。其四空山存夜氣。深省發嘆長。二十已過夢。詩書猶面墻。作人須道學。論志小文章。父師深有勖。感極淚茫茫。原詩靜業存黃卷。山窓夜亦長。應拋玉麈尾。肯愛紫羅囊。理義眞芻豢。功名揔粃糠。須爲一一物。立極大中央。其二立志男兒事。早年宜激昂。韓歐堂奧窄。洙泗路程長。道莫求仁切。人多逐物忙。千虛輸一實。珍重讀書郞。</text>
<title>侍叔父得安字同賦</title>,<text>一壑冥心迹。三年得靜觀。花開煩蠟屐。雪落煖蒲團。舒卷隨時用。經綸濟我安。西方蝸角夢。翻覆自波瀾。原詩我事無中有。人言易處難。林踈虎豹跡。海進介腥盤。庖湢便衰疾。軒房愜燠寒。避喧終不得。樵斧響遙巒。</text>
<title>夜吟呈叔父</title>,<text>不寐愁何事。山寒落雨長。松風鳴遠澗。雲氣集幽房。燈照他人讀。吟分長者床。重來剪燭夕。今夜可能忘。原詩山窓四更雨。半睡聽琳琅。似雜溪流駛。應添松響長。天何寒燠忒。人亦去留忙。緬矣蓮池夕。難忘此對床。</text>
<title>謹次叔父韻</title>,<text>孤淸惟許邵子知。玩意高明正在斯。黃卷百年留靜几。白雲終日傍踈籬。西方骨肉書多濶。南牖羲皇夢不移。春至小園花鳥在。一般天趣與相宜。</text>
<title>遊水簾洞。謹次叔父韻。</title>,<text>輕策紆廻萬木稠。洞天秀異不勝搜。自須融峙吾人樂。誰慕蓬瀛羽客遊。巾潤丹霞頻跂石。飯澆金液晩臨湫。經過半日悠悠恨。却負雲臺一睡留。其二夫子偏憐晩興稠。引來遙向水簾搜。荷衣蕙帶高年侍。白石金潭盡日遊。天際孤霞生鳳頂。洞中雙瀑拕龍湫。應知杖屨重來憶。愛我蒼苔蠟屐留。原韻百折源長萬嶺稠。以誰雙脚遍探搜。於中勝有簾泉選。與爾謀爲蠟屐遊。楓飽霜氷猶映壁。龍收雷雨別開湫。松根吹籥烹茶返。要使靑烟憇處留。其二千林黃落覺峰稠。不待捫蘿日日搜。知爾歸期無幾日。起余衰興作重遊。東菴滅景應因樹。西壁梯雲每瞰湫。好與山靈勤設約。此中安得不詩留。</text>
<title>十月十五夜。獨步玩心樓下。望翔鸞峰。其北有梅月翁嘉遯處。遂感詠。</title>,<text>幽人讀書歇。蕙帳明燭殘。開戶就金液。飮潄淸夜闌。高林影踈散。亂荇生庭壇。微吟左思詩。四望聊盤桓。崇峰凜仰止。爽氣來翔鸞。其下削髮人。認是古淸寒。空山長薇蕨。鳳去餘琅玕。離騷有餘響。朗月無人看。蒼茫度世意。萬壑哀松湍。胡爲我來此。永夜作感嘆。先生亦高蹈。曠代同心肝。滄桑古今事。所遇豈一般。從來志士晦。各求於義安。遺芳繼而挹。重襟間幽蘭。孤菴號永矢。曠㙜方弄丸。峩洋寄冥漠。夢思應相干。嗟余侍杖屨。未厭此巖巒。逸躅幸密邇。朝暮仰悲酸。唐虞邈以遠。衰俗何阨難。從當謝萬緣。於焉鍊金丹。</text>
<title>訪茂淸亭</title>,<text>晩飯悠悠步。行竆一水源。虛亭生應接。拄杖近黃昏。葉脫丹崖舞。林寒翠鳥言。春來須再到。深處紫芝繁。其二歲暮從夫子。盤桓桂樹陰。圖書無極理。几杖太初林。聞一推知廣。修身劃志深。緇塵歸易染。無失百淵心。其三峩洋在板屋。蕭灑送光陰。道語晨星枕。書聲夜雨林。服泉金液重。玩瀑碧雲深。須記千春嶺。休迷再到心。</text>
<title>十月二十九日。陪叔父早起賞雪。</title>,<text>板屋吟詩屢染毫。欲摸奇境意方豪。西㙜杖屨遙呼我。映日丹霞雪裡高。其二雪峰添雪夜來奇。睡起高人興自知。直上孤㙜親掃却。松花飄灑着鬚眉。</text>
<title>雪夜登昭曠㙜。歸後得一律。謹呈叔父。</title>,<text>賞雪東㙜返。餘花滿角巾。詩成孤燭夜。霞泛一壺春。寂寂方高興。惺惺更會神。燒香觀鼻白。若可遇眞人。次韻大雪延高興。微茫岸角巾。停知種玉圃。飄見散花春。懶皷剡溪棹。思凝姑射神。巖蹊封不盡。怊悵送歸人。</text>
<title>詠雪</title>,<text>仙區花發一宵眠。出戶看來意怳然。已道山河歸幼劫。誰知林木艶寒天。瓊樓春氣流霞醞。銀海朝光落桂烟。開雲種玉非難事。何必呼龍起曲淵。次韻山齋滅燭掩扃眠。忽復窓間見皓然。今雪洞明仍古雪。後天無碧失先天。朝霞烱晃呈丹嶂。晩汲蕭條起淡烟。千古幽蘭賡者少。爾詩能復起三淵。</text>
<title>詠雪[其二]</title>,<text>待雪山樓亦多日。忽看今曉漲前溪。丹崖玉峀情歸一。舞檜吟松興不齊。赤脚狂奔看鳳頂。素心圓滿在獜蹄。山靈設意寬歸限。笑阻來驂葛驛西。次韻滲漉天潢傾月窟。封蒼嶺泯丹溪。翩躚高下風姿別。充滿圓方色相齊。獨恠孤菴存几杖。閑愁十驛阻輪蹄。庭前玉樹攀堪惜。北麓東郊揔在西。</text>
<title>別山前夕。侍坐得一律。謹呈叔父。</title>,<text>默默看孤燭。樽醪也自淸。高樓人作別。空谷雪留明。待月松壇意。聞風竹院聲。應知洛下夢。詩話到深更。</text>
<title>永矢庵。拜辭叔父。</title>,<text>回頭步步揔依依。駐鶴翔鸞若挽衣。怊悵孤菴須好在。當歸花發我當歸。</text>
<title>葛驛</title>,<text>谷口羲皇土。臨溪四五家。生涯同井臼。地産饒桑麻。供客烹芝盛。治畬蓄稼奢。夜聞黃髮話。春水每桃花。</text>
<title>合江亭。謹次叔父板上韻。</title>,<text>久矣京華聞。臨江卽此亭。秋冬雲渺渺。今古水泠泠。懸板何年刻。歸鞭落日停。闌干阻雪岳。愁思竚虛汀。</text>
<title>水山</title>,<text>飽聞曾此地。延眺愜初尋。水下雙江合。山從四縣臨。澄波收網易。蒼壁着花深。他日龐公計。終諧父子心。次韻遠識淸暉異。初來薄暮尋。已知宜卜築。未覺屢登臨。絶壁蒼而秀。小江澄不深。扁舟與草閣。是我百年心。</text>
<title>遊楮島 壬辰</title>,<text>一笑皆同志。相將上小舟。淸狂非俗物。塵世少吾儔。詩就悠悠日。樽隨泛泛𩿨。靑山映不盡。卧穩櫓聲柔。</text>
<title>奉恩寺示誠仲 族姪純行</title>,<text>五月金沙路。濃陰萬木凉。樓含山翠重。鐘應海潮長。欲上林端月。微聞殿角香。老僧迎一笑。丹果更盈筐。其二舟泊引香徑。蔚藍更可觀。林穹皆老木。僧出半蒼顔。畫壁爭呼燭。花筵列進餐。揫翁詩興劇。今夜未能閒。</text>
<title>泛湖</title>,<text>六載抱沈痾。湖山試一過。吾生頭易白。今夜酒須多。取樂生明月。將愁興綠波。扁舟萬事外。隨意自酣歌。</text>
<title>望二陵</title>,<text>冥漠九疑葬。于今恨若何。蘭亭空涕淚。花甲再龍蛇。蜀魄何時歇。楓林是處多。淸江深萬古。注目更悲歌。</text>
<title>九月。仲氏陪圃陰叔父游海岳。余不能從。意甚無聊。出讀架上朱詩。仍吟一律。</title>,<text>病閉柴門千竹長。閑中發興不無豪。縱違赤岸呼明月。猶把朱詩飮濁醪。地僻方知長卧好。天寒時念遠游勞。逍遙偶到虛亭上。華岳秋來更覺高。</text>
<title>楓溪宗會。謹次席上韻。</title>,<text>赤木靑楓觴詠地。三池流水滿淸聆。方欣蕙帶來獜峽。更見芳筵對翠屛。山日照襟詩欲就。溪風側弁酒初醒。吾生晩出知無憾。好事猶看太古亭。</text>
<title>大人燕行時。寄上一絶於中路。癸巳</title>,<text>征馬流光俱不閒。音塵已隔萬重山。臨書所祝無多語。安寢加餐好往還。</text>
<title>正月十五夜。與李士復 喜之，士安 器之 飮荷谷。共賦一律寄北軒。甲午</title>,<text>虛閣侵松影。開門雪正晴。笙歌空九陌。雲月忽深更。醉筆塗鵞黑。春燈睡鶴驚。遙憐北軒客。把酒望東城。</text>
<title>平丘夢窩。拜送三淵叔父還谷雲。</title>,<text>五月華陰路。凉風生萬松。携兒飛皁盖。攀桂向靑峰。他日那無侍。今朝恨未從。悠悠白雲裡。誰識去來蹤。</text>
<title>偶過忘言菴。與誠仲同次放翁韻。</title>,<text>來往西崦家。山光戶外斜。騎驢小如狗。把酒薄嬴茶。道語連庭草。詩魂動鏡花。苦心深有照。還恐鬂先華。百淵叔父抄寫古今異僧詩。題曰水月鏡花。是日始得見故云云。其二此身堪自笑。頻病㥘春寒。憂有懷千載。知無効一官。丹砂夢或採。金馬意先闌。商嶺與漁父。猶須去就難。</text>
<title>蕩春㙜。寄上三淵叔父。乙未</title>,<text>試向伊川浴。歸來華嶽陰。古堂梅月像。空谷太初心。白雲堪入夢。黃鳥是知音。怊悵龍潭曲。遙思曳杖吟。</text>
<title>十月初六日。先王考畫像。自京移安玉屛書院。余自石郊出待樓院。陪往奉安行祭。觀金水亭禾積淵而歸。往來凡六日。發散襟軒。</title>,<text>騎馬柴門老柳垂。洗鋤㙜北出逶迤。華山泠日秋雲薄。牛野高風晩樹吹。萬事參差誰稱意。一遊淸絶偶成期。已知數子臨樓院。炊飯先題待我詩。</text>
<title>早行</title>,<text>峽裡鷄鳴數。寒天曙未賖。霜田渾似水。楓嶺半疑霞。不是金岡去。猶憐軟土遐。秋山誰使畵。駐馬小溪涯。</text>
<title>永平道中呼韻</title>,<text>搖落永平望。天淸百里間。高風雙鴈急。落日一鵰還。已近玉屛水。遙憐寶盖山。雲霞生處處。行欲遍躋攀。</text>
<title>望玉屛書院</title>,<text>蒼屛白雲下。流水古松間。一境專瀟灑。前賢幾往還。丹靑含爽氣。俎豆妥深山。往跡依俙是。高風孰可攀。</text>
<title>晨起觀玉屛</title>,<text>晨起盥前江。山水含澄穆。蒼蒼夜裡景。頓開明麗矚。高㙜問白鶴。古瀨聆鳴玉。臨流整冠巾。步石蔭檜木。冲襟若有得。望遠歌數曲。寒屛聳千丈。玉輝當朝旭。玆乃灝氣湊。豈惟神斧斸。曾聞武夷山。大隱天下獨。平生想彷彿。此來驚心目。淸蒼萬古色。秀絶宜警俗。方知昔賢人。所以來結屋。高風亦已緬。俛仰撫遺躅。松筠與水月。銘刻敬而讀。襟期有我祖。俎豆同芬馥。何當老於焉。雲月常追逐。悠然感古意。且飮䨟樽淥。</text>
<title>次士安韻</title>,<text>並轡歸時月出東。酒醒詩聽聳肩翁。蒼屛樹影千尋下。金水烟光五里中。</text>
<title>二養亭。夜呼韻。</title>,<text>酒盡鷄鳴曉氣寒。人影秋溪倒曲欄。五日同遊渾似夢。不堪孤鴈聽雲端。</text>
<title>次分字贈嵋山歸客</title>,<text>坐見雙壺盡。天明與子分。安貧麻郡陋。慕逸竹溪聞。半夜淸江水。深秋絶峽雲。只應歸卧日。還復鹿爲群。</text>
<title>次士安韻。贈別二養主人。</title>,<text>依依靑白鶴。相送指前㙜。人影波心動。松風壁勢廻。流連三夜飮。襟袍百年開。自此應多暇。凉溫一往來。</text>
<title>八月十二日。與閔士元 遇洙 作四郡之遊。阻雨宿蓮洞。翌日發行。謹次三淵叔父贈別韻。丙申</title>,<text>苦雨通宵霽。都門發軔秋。箭橋寒水漲。華岳白雲留。之子誠難伴。名區却易搜。願將今日勇。移向聖門遊。原韻送爾丹丘去。丹丘皓月秋。應從寒水揖。將伴彩雲留。仁智圓融妙。高深次第搜。忩忩閱文字。此習棄玆游。</text>
<title>過申正甫 靖夏 墓</title>,<text>滚柱厓前淚墜鞍。十年猶記鳳門顔。新墳一路無人問。露草蟲吟自滿山。曾於丹鳳門外。初與正甫相見。其二野菊川雲揔可憐。墓門秋色客鞭前。憑誰爲報丹丘去。住世君應有贐篇。其三常恨風流病未隨。孤懷擬托歲寒期。石湖前夜分明夢。爲誦平生未論詩。</text>
<title>驪州蟾村。次放翁韻。</title>,<text>已知京闕遠。幽事水雲傍。社過人中酒。天高鴈叫霜。山盤數郡大。江發五㙜長。宇宙逢秋感。吾猶鬂未蒼。</text>
<title>次放翁韻屬士元</title>,<text>早期名節保終初。我輩行藏定有餘。詎必功成身始退。應須世亂志安居。江淸甓寺雙垂釣。花發牛亭互命驢。便欲從君來卜築。暮年林下了詩書。其二蕭灑田園杖策初。晩岑遙水客愁餘。驪陵劒舃千松翳。笠浦魚農數戶居。僮僕懷鄕爭買酒。故人省墓蹔乘驢。秋堂雨歇還怊悵。抽閱牙籤萬卷書。</text>
<title>中秋夜。與士元宿浴波亭。將夕雲陰羃歷。夜中星月始甚朗。相顧樂之。同賦 樓字。</title>,<text>丹丘遊客宿高樓。張燭歌吟落遠洲。萬古淸江幾今夜。一年明月又中秋。君須酌酒呼容翠。我欲乘槎犯斗牛。老死滄浪元不惡。世間憂患劇悠悠。其二頑雲翳月蹔時愁。邂逅淸光忽滿樓。百里風灘連漢渡。數村燈火隔原州。遙山蘸水秋陰靜。老鴈啣蘆曉響流。已信斯遊天奉厚。直須明發飮無籌。原韻湖亭空閉屢經秋。今日方成爛漫遊。撼戶江聲愁永夜。隔林烟火有孤舟。遙空鴈急霜鳴葉。近岸沙明月滿樓。明發欲尋丹峽路。隱舟巖下更夷猶。</text>
<title>黃江</title>,<text>我來黃江上。秋月照寒水。千秋考亭語。尤老已揭是。淵源信有自。古今流不已。霜降水愈澄。月影偏在裡。由來一明月。分光無彼此。潢汚獨不現。莫謂欠是理。其二樹屋雲谷裡。卜築廬阜上。移居遠鄕縣。別山頻夢想。誰如我先生。於焉百年養。松楸卽密邇。山水本曠朗。春來島潭舟。歲晩仙巖杖。逍遙到黃髮。卲德世共仰。</text>
<title>早發黃江向北倉。得風字。</title>,<text>已向黃江拜遂翁。那無丹峽看千楓。一雙巾屨仙堪伴。萬里襟情鶴出籠。滿地澄流來不已。揷天蒼巘望何窮。知君馬上詩先就。東去無言滿袖風。</text>
<title>淸風邑內。有曾王考谷雲從祖，農巖仲父遺愛碑。下馬口占。</title>,<text>三世淸風惠化仍。一䂓氷蘗至今稱。孱孫此日經過晩。讀罷遺碑淚滿膺。</text>
<title>風穴 入穴百餘步。海濤聲鏜鎝。</title>,<text>照火驚魑魅。嵌空多側穴。出來西日明。巾角老蝙蝃。</text>
<title>水穴</title>,<text>水穴連風穴。傳名自古雙。我來何所得。金液洗塵腔。其二玉溜聲泠泠。靈源何處所。無人訪睡仙。明月自來去。</text>
<title>凝淸閣得遙字</title>,<text>臨江古閣勢岹嶢。二客淸愁與世遙。秋冷錦屛雲漠漠。夜虛丹檻月迢迢。風梨自落警殘睡。水鶴長鳴悲遠霄。明日仙巖幽路細。玉芝何處問松喬。</text>
<title>謹次仲父集中韻</title>,<text>江閣曉風生。窺人殘月入。起來和舊詩。淚欲屛山濕。</text>
<title>又得壺字</title>,<text>凝淸宿客起躕躇。夢罷丹丘鶴唳孤。三世風流曾佩綬。一宵懷抱蹔開壺。人無與語新鴻過。江不西停曉月俱。獨立闌干盈百感。滿天凉露滴高梧。</text>
<title>感懷。謹次仲父集中韻示士元。</title>,<text>緬矣江流萬里走。我淚添波與瀏瀏。仙緣昔日故不淺。三世玆州繼佩綬。葛翁丹砂問遺竈。劉尹風流見舊柳。山川自如歲月移。三十年間幾太守。盛事爭傳戊辰春。二父行樂無前後。桃花洞裡萬樹霞。寒碧樓中百壺酒。出入丹丘視房闥。錦繡屛山爲戶牖。詩遒鬼神泣啁啾。筆健蛟螭怒蚴蟉。長吟泛入綵雲間。山高水淸爭回首。春晴赤城響玄鶴。五老雲間露臂肘。不期同飛葉城舃。追來笑把洪厓手。仙遊易散海爲桑。秪今巖穴空風吼。我來蕭瑟躡遺跡。獨携佳朋同志趣。深秋風物異春融。遊賞其能彷彿否。天時人事自嬗變。玉筍仙㙜應不負。我友今朝亦感歎。把酒登樓勸余右。僕御催行戒舟車。東南欝欝橫陵阜。有客飄然吹笛導。今行倘遇餐霞叟。古往今來不相待。何術長年願一扣。請君無廢短長吟。人世獨有詩不朽。丹丘舊錄我携來。尙見高情遺世垢。渼湖空濶谷雲深。玉虬應憐鹿豕友。向來哀樂劇悠悠。後之悲今更誰有。揮捐此淚且進酒。未聞求丹千歲壽。</text>
<title>路過桃花洞。呼出昨宵吹笛人帶行。</title>,<text>千尺淸江俯數鬚。秋花石棧畫圖紆。碧樓前夜吹簫客。家在桃源隔水呼。</text>
<title>訪三仙巖。以古木無人境。深山何處鍾。分韻各賦。</title>,<text>迢迢鳳亭南。一路橫今古。晨雲濕巾襪。半日行松樹。境轉眼初明。雲日綠潭吐。徘徊石㙜長。臨風怳衣羽。如非玉局游。恐此來天姥。右下仙巖巖流隱數曲。眞境翳林木。練色一盤石。珠沫雙湍瀑。靑泓際絶壁。神悅偏注目。奇哉華陰祖。發秘千古獨。悲歌望雲樹。何處騎白鹿。右中仙巖仙巖下中上。次第到三區。流峙不一態。應接移步殊。長潭卧龍闢。危壁擎天孤。陶農共未見。品題却曾無。誰能強分別。且喜佳名俱。右上仙巖秋山短景入。暝色泯千嶺。孤庵寄枕席。戶外樂城影。坐來覺山深。一氣森靈境。溪寒老豹嘷。僧睡孤燭靜。默求所歷妙。山水發深省。右守一庵</text>
<title>降仙㙜。次杜律。</title>,<text>淸秋遠眺易生哀。玄鶴峰前杖策廻。敢道古人今得見。猶期羽客此迎來。靑天欲問空搔首。碧水西流但峙㙜。可耐臨風橫短笛。唯將落日盡深杯。次韻 士元空峽雲沙遠鴈哀。孤舟歸路蹔遅回。仙人去矣石猶古。山木泠然風自來。數郡江山明落日。百年懷抱寄荒㙜。微吟不耐淸秋興。玄鶴峰前盡酒杯。</text>
<title>下舟向玉泉菴</title>,<text>維舟綵雲下。落日看江水。回首望雲松。踈鍾何處起。</text>
<title>淸風郡閣。謹次仲父秋懷詩韻。</title>,<text>江樓日日坐。多是戀吾君。鬂髮臨秋水。衣巾濕暮雲。離騷千遍讀。獨酌幾時醺。往跡依俙是。沙鷗餘舊群。</text>
<title>自龜潭向玉泉庵</title>,<text>丹江一百里。舟疾歸未緩。千峰與百灘。倐忽不可筭。唯愛五老峰。趁人如欵欵。長潭積水寒。古㙜秋雲滿。冥心卽此間。落日漁樵斷。幸免幽獨愁。歌詠有我伴。蒼蒼入松逕。秋色更蕭散。</text>
<title>宿玉泉庵</title>,<text>泊舟龜潭曲。夜宿空山裡。秋濤隔數峰。永夜聽江水。藤蘿合四山。枕下白雲起。悄悄遠遊情。耿耿求道事。丹丘覺已窮。所飽山水耳。三秀愧未採。歲暮憂不已。孤庵數僧老。此來還羡爾。鍾鳴遠嶺白。歸屐起復理。爲謝香爐瀑。待我再來視。</text>
<title>舟中士元讀挹翠詩。其中有以今日蚕頭飮當年赤壁游。占韻成七古者。喜而次之。隨興雜書。語無次第。</title>,<text>昨日仙巖訪仙深。今朝碧樓催酒斟。扁舟載友共擁衾。相顧飄然萬里心。但使百年得如今。豈必三山海外尋。其二自島至龜未半日。中間百里舸追䫻。急灘竪毛似箭疾。奇峰入眼如鳥翐。紛紛俗輩忙蟣虱。俯嘯塵寰兀抱膝。其三詩料衮衮不自堪。士元眉宇思如惔。濶入雲霄細絲蚕。要寫胷中萬象涵。玄峰欲上爾半酣。彩雲將吟吾全瘖。其四濁酒豪興祝融頭。敢與朱張捋天遊。也知蘇仙赤壁舟。宜輸爾我丹丘秋。不羡滄江泛雙鷗。共擬驂鸞放遠眸。其五山雲潑墨夕淰淰。潭水潛蛟秋懔懔。五老蒼顔若斂衽。要我一杯相勸飮。仙㙜落日蹔欹枕。差早楓崖放雲錦。其六試問龜潭泛蘭槳。何似鑑湖帶月航。稽山恐無玉筍當。拔地脩眉千丈強。三秀未采歸路長。應有神仙笑我忙。其七祖孫前後丙申年。一棹來游泝復沿。江山歷落酒樽前。年代推遷夢幻邊。丹崖銘刻秪今傳。忝題其尾淚茫然。其八不願成仙友羡赤。不願爲詩追甫白。但願一生無憂厄。與爾奇遊天不惜。人間膏火謝煎迫。萬里江湖共泛宅。其九醉唾盈江落珠瓅。狂濤聒耳生霹靂。朝來一鱸買旋擊。飮下愁灘興激激。輕棹已下㓒巖壁。日照孤楓光的皪。其十已盡淸風八月秋。寒江水落縱歸舟。百年應復說玆遊。一事於今未可尤。詩成誰敵翠翁不。不害才遅得罰籌。</text>
<title>今日有小樽。邀士元兄弟。皆入泮未還。意甚無聊。案上有容齋集。次其中和仲說韻。寄去要和。更請卜夜之樂。肯爲來飮否。</title>,<text>滿地西風自闔關。坐愁傾日下靑山。故人寂寂兼書絶。霜菊離離過雨寒。芋餠濁醪誰共飽。芹宮泮水定摧顔。候君直到生明月。靜看空階竹淚潸。</text>
<title>翌日士元兄弟以二篇答之。又疊其韻却寄。</title>,<text>但使塵中靜閉關。此身何必卧雲山。高車駟馬從他好。痛飮離騷本我寒。西磵月生收雨脚。南隣槐脫露山顔。邀君秪爲忘形樂。莫以時危涕淚潸。</text>
<title>道峰次士安韻</title>,<text>小廟春風拜靜尤。肅然毛髮覺颼颼。雙槐欝嵂參天老。一水琮琤滿地流。補衮初心空誓日。抱弓遺恨但銘裘。腥膻漠漠唐虞緬。志士寥寥宇宙愁。其二竹樹寒風定怨哀。楚山何處但崔嵬。三韓涕淚同前後。百代淵源仰繼開。眷道幾思廬阜隱。怡神常愛武夷廻。巋然廟貌重瞻地。又閱滄桑改舊㙜。</text>
<title>宗會。敬次三淵叔父韻。戊戌九月</title>,<text>雍穆讙譁絶。忻愉少長來。寒花香醴泛。秋日雨雲開。後輩慚鸞鷟。尊筵仰耉鮐。吾宗盛百世。此會願千回。其二今日酒如淮。應須共醉廻。憂愁疾病歲。二十四人來。詩律當歌管。楓篁映酒盃。回頭望赤舃。終夕意悠哉。</text>
<title>甲辰三月二十八日 登州錄○甲辰</title>,<text>餘生天地廓然斯。百恨千哀更告誰。斬制竟從荒裔除。慈顔初向夢中知。加觴遼海曾何及。樹表瀧阡未敢期。沒齒惟須畊讀述。蓼莪那忍敎雙兒。余生甫二十日失恃。生來惟一夢慈顔。</text>
<title>始詠</title>,<text>羿彀中間幸免身。悲歡禍福莾相因。衰麻流竄三千里。骨肉株連十五人。狐嶺浮雲爭弄日。獬川芳草暗生春。河淸誰道終難竢。雙眼猶看海作塵。罪勘流三千里安置。</text>
<title>偶書</title>,<text>已矣幽通不易明。終敎杞檜死於榮。倘來衮鉞千秋事。羞聽龍泉枕底鳴。</text>
<title>看畊</title>,<text>植杖看畊海上初。眼前魚鳥不關渠。淸溪一曲踈花晩。却愛春光似故居。</text>
<title>海外</title>,<text>海外春風到鶴城。朔雲飛盡曉蕪靑。圖書寂寂門常閉。關塞迢迢鴈自征。萬死一生孤涕淚。新墳宿草幾豪英。平時愛講金城畧。今日窮荒也學畊。</text>
<title>和陶詩移居韻</title>,<text>踰嶺時。北人皆云鶴浦可居。牽於押邏。直寓府城。三載五遷次。而鶴浦尙不得居。然已買一畒。當終老於此。勞生本覊客。蹔憇卽吾宅。幸此禦魅鄕。免露風雨夕。胡爲十年前。營營華屋役。梁鴻不辭廡。魯叟未煖席。而我敢求安。此心悔夙昔。終思葛懷氓。至死無蕩析。其二早歲江海想。慨然屢形詩。願言二三子。惠好隨所之。殘生滯荒服。歲晩空相思。桃源儘易求。遐志誤匡時。幽哉鶴浦曲。哀魂可招玆。傷心獨隱日。一酹寧爾欺。</text>
<title>阻雨宿鶴浦君宗村</title>,<text>路窮雲木外。宿處近仙洲。海怒風驅鰐。沙昏雨壓鷗。孤生遲宇宙。萬變任泡漚。歲晏蓬萊望。哀歌動遠游。</text>
<title>元帥㙜觀日出</title>,<text>層溟半夜沸魚龍。獨立仙㙜百丈松。一氣未分黃赤道。兩儀初判混沌容。軒顔爀爀開神鼎。舜馭遲遲上岱宗。肯用明夷偏向晦。已知臨照萬方同。</text>
<title>三歲</title>,<text>三歲登州類楚囚。黃龍山色又新秋。霜溪水落歸魚急。雪嶺風高老鶻遒。泉下故人頻入夢。枕邊殘易乍窺幽。妻兒亦慣居夷道。脫粟無魚未敢愁。</text>
<title>由行來訪登州謫居。三年始得相見。人生在世則終有相面之日歟。相守十日。欲告歸不忍別。復留數日而去。前期未可知。新哀舊悲。尤不自聊。書此贈之。以作當泣之歌。五首</title>,<text>莾莾沃沮國。邈邈嵎夷海。遺墓隔千里。孤影滯三載。天地已無情。隙駟寧相待。鳴鴈南歸盡。朔雪盈丈皚。死生復誰訪。子侄惟爾在。巾裳異別日。惝怳感涕倍。吾憐汝身長。汝驚吾鬂改。盛衰固常理。幼子死寒餒。頑哉此窮民。不滅乃其罪。微陽又纔復。未見天心悔。其二先人邁種德。後嗣宜繁祉。零丁我弟兄。三人各一子。頭臚自辨久。爾輩猶可恃。身名不足貴。正學須趾美。阿甲最俊穎。神駒跂千里。辛勤嶺海畊。爲命良以此。天奪可奈何。時運今已矣。爾冠尙善病。䧺弱兼迷騃。琅然金石音。益思咏鳳事。却羡淵明責。幸無膝下死。其三家世本文獻。傳來八百歲。中間石室祖。卓然能開繼。王考若周文。有承皆聦睿。出則爲黼黻。處亦續彖系。昭德盛於斯。豈止詔當世。時運有往復。門祚隨隆替。遺蹟半劫燼。孱孫藐荒裔。茫茫後死責。抱書獨流涕。今我不有述。後昆誰惕勵。宜省馬牛戒。莫要軒冕計。其四傷心故里事。聽來都非故。剪伐及松桂。孤亭倒風雨。砌竹少新孫。池荷泣秋露。債吏日嗔門。病僕如竄兔。風俗異俛仰。隣黨罕顧護。嗟汝曷不勉。志事守先素。田園理蕪沒。琴書拂塵蠧。息交且存身。出門卽省墓。蘋蘩在虔㓗。烝甞無闕具。吾將卜勤忽。尺書寄屢度。其五死別已呑聲。生別當高歌。脩嶺立削鐵。層氷橫嵯峨。逶遲鶴浦沙。蕩潏鯨海波。羸馬戒顚躓。寒衣爲撫摩。燈殘北風急。短劒當枕戈。臨歧去住心。歲暮當如何。三年一相面。視死亦云多。頑膓化木石。蟄伏猶龍蛇。去矣勿復念。加餐越關河。前期未敢言。哀淚忽滂沱。</text>
<title>次由行留詩韻 三首</title>,<text>頑雲漠漠海無涯。塞酒酸多未敵悲。地底微陽猶未著。欲憑何處問前期。其二重溟複嶺卽天涯。萬死孤生夢亦悲。此別未須輕涕淚。幾多泉路渺前期。其三烈忽茫茫古築修。千年遺俗雜旃裘。誰敎此地來相別。賽皷夷歌又助愁。</text>
<title>納棺 四首</title>,<text>無身何患每相歌。今日先歸意若何。一事又添生者恨。到頭頑釁負君多。其二爺孃兩處苦相思。生死三年等別離。早侍泉㙜還可羡。若爲先去待偏慈。其三驟雨將看不日終。蒼茫天意際窮通。符催不得須臾俟。欲以何辭慰乃翁。其四達識有追延季子。至誠無愧李文姬。殘生又失知心友。此淚非緣結髮私。</text>
<title>[幷序]</title>,<text>余自酷禍以來。萬事不入心久矣。踰嶺時。畧收書籍而來。時復展讀。而亦無以自慰。况衰麻去身。穹壤益廓然。忽忽芒芒。只覺此生之爲苦。而無所告訴。關塞早凉。夜長無眠。骨肉親知森然於心目。李擇之所謂天禍人殃已覺殆盡者。又是今日事也。新哀滯思之發。自成韻語。遂以七絶。一首屬一人。或屬數人。谷雲先生以上謹書所居。自餘季母伯仲氏外。名號官爵。惟意欲書。而名曰百六哀吟。以値陽九之數也。每篇必係小序者。欲使兒小異日知其出處行蹟。而余之所感。特起於首吟四五篇。終於自咏。然其中間序次詳畧。不拘少長貴賤。亦不無意義。後之君子有取其骨肉師友之間恩義篤焉。而痛其世變之憯。則盖亦得之矣。而此可爲詩史焉爾。甲辰九月上澣。登州纍客書。</text>
<title>送老庵</title>,<text>庵在永平白雲山下風珮洞。先王考取老杜何時一茅屋送老白雲邊之語名焉。屋成而未及退。故己巳諸父守廬于此庵之南。追構小亭。扁以泠泠。亦先王考所甞命名者也。葛稚川曰仙居永劫。花木長榮。風珮泠泠。洞陰淸淸。洞與亭名出於此。名庵搖落白雲顰。花木空榮永劫春。明月磯頭啼血鳥。倘知殉國未歸因。明月磯。釣㙜名。</text>
<title>六靑軒</title>,<text>軒在漢都白岳下。先王考所居。庭前列樹六冬靑。盖應先人六兄弟也。壬寅禍宅爲瀦。不遺一草。風流肯數謝家庭。六樹森然傲雪靑。鳳逝龍顚無覔處。百年寃淚盡滄溟。</text>
<title>散襟軒</title>,<text>先君卜居松溪殆三十年。晩以老稼齋自號。軒在齋之東。蒔花理圃之暇。愛讀陶詩。多以此扁榜軒室。散襟亦其中語也。甞曰伯氏太顯隆。叔氏絶俗萬山中而反有名。我則混跡於農圃。與世相忘。可謂行藏各遂其志。而我道亦未必非。陳迹庭闈念念非。夢中人事尙平時。他年遼鶴歸誰語。慈竹孤松識我悲。</text>
<title>瞻栢堂</title>,<text>堂在平丘驛北。隔溪望先王考墓。卽夢窩正堂也。伯父以夢兆之驗。移建木洞丙舍。號曰夢窩。作解以識之。肅廟朝拜相初。又得一夢。自國賜死受命之際。忽瞻城角。其處似是城底星山日。景象宛若夢中。先生始說此夢。行藏禍福夢先知。萬事由天不我私。當日有人安社稷。肯敎墳栢意含悲。</text>
<title>三洲</title>,<text>仲父農巖先生以王母臨年。爲近省候。自農巖出居渼陰三洲上。晩成一屋。號曰三山閣。未幾下世。閣廢爲田。但餘棗杏數樹。萬古空懸日月名。三洲逝水自無情。絃歌古宅春蕪遍。病杏花時野老耕。</text>
<title>百淵</title>,<text>叔父三淵先生旣棄龍華三淵。改占雪嶽百曲淵。置永矢庵於高明峰南。又於十二瀑下水簾洞中。得一阜樹屋。號以滅景。余侍先生於山中凡四十餘日。今餘一紀而如昨日事。聞滅景尙不毁。若加修葺。奉安先生畵像。募僧守護。則當爲勝事。不知早晩能成此計不。梅月翁甞捿此山五歲。童子庵在永矢庵東。閉門巖下。滅景庵空永矢哀。水流人世桂花開。玉虬何處追梅月。鳳頂閑雲五色廻。鳳頂峰名。五色嶺名。</text>
<title>圃北</title>,<text>王母在世日。第五叔父圃陰先生未甞離側。以是不遑有家。晩買弊屋於司圃署北。仍以自號。但有老杞一架蘼蕪數叢。閉戶終年。人不知其進德修業。一廛今已屬他人。架杞庭蘼幾度春。靜裡愆尤追昔日。益知誘導善諄諄。</text>
<title>洛誦樓</title>,<text>季父以三淵先生爲師。大肆力於詩學。作舍於白岳下。名曰洛誦樓。與數三同志。日講其中。年十八而卒。甞好讀荊軻傳。登華山絶頂。有揮拓八極之意。靑霞奇氣出人羣。搏虎捕龍何足云。淸廟管絃騷史筆。九原應復共師論。</text>
<title>華陰洞</title>,<text>華陰洞在壽春谷雲。從大父谷雲先生始作籠水亭於洞外。晩占洞裡。自然室，淸夢樓，松風亭，三一亭，不知庵，有知庵。後先而成。有知庵則揭諸葛武侯，梅月翁畫像。所以寓慕也。經史子集。仙佛雜籙。區別左右。架井井。又寫一山諸勝。名曰谷雲圖。分屬子姪題咏。己巳以後。先生罕出山。日與林僧樵叟。忘形逍遙。而間用詩消遣身世之感。三淵公甞勸看寒山子詩。自是深悟妙機云。三淵公晩自百淵移此。又作博厚室，宛在亭於洞口。致亦絶勝。有知庵已廢。武侯，梅月像。今移淸夢樓。漠漠雲棲是太初。桃花流水似秦餘。閑中鼾睡忘今古。畫裡神交合近踈。太初谷名</text>
<title>伯氏</title>,<text>伯氏得貞疾。長卧一室。思與親友言志論文。而終歲罕有過者。只以書籍吟咏遣日。三十四卒。寂寞吟呻三十春。一園花鳥是親賓。榮枯生死知誰勝。免作今朝嶺海人。</text>
<title>仲氏</title>,<text>壬寅八月。吾兄弟衰麻辭墓。行至金化省昌驛。狎卒咆哮督廹。仲氏先行踰嶺。分手之情。鬼神亦泣。登州幸隣鶴林。不過一日程。然一月僅得一兩書。祥禫已畢而不得同哭。此何人理。三年血淚不曾乾。鶴海烏山望眼寒。安得花源携手去。一床長日對相看。烏鴨山在登州</text>
<title>竹醉兄[濟謙]</title>,<text>名濟謙字必亨。竹醉日生。仍以自號。魁進士。登第至承旨。性直志確多才藝。但不甚求道。見事遲。長余十三歲。與吾兄弟相愛。甚於同胞。壬寅自蔚山謫所被逮。目見長兒省行杖死。又於獄中聞伯父遇禍中路。始論减死竄富寧。是年八月遇害謫中。寄書羣從親友告訣。處置後事甚從容。死時身繞電光者三。公逮來時。余迎於醴川水山驛。夜半潛狙路側。手傳寸紙。附耳曰伯父亦被逮。語未卒。爲緹騎所逐。各認呑聲之音。不辨顔色。每思之逬血。入北日。送至伯父墓前。痛哭分手。九月余竄登州。嫂氏宋夫人與諸孤扶櫬過去。余與妻子出南門驛。操文哭送。未幾夢公宥還京第。與數三知友。談笑若平日。公賦七絶一首。只記其下半一句霞珮未寒春意動。人間復亂浪花生。此必有所指而未能解。尤可悲也。曉雨離顔馬井山。秋風歸櫬鬼門關。春意浪花俱寂寞。欲從霞珮渺難攀。</text>
<title>誠仲[純行]</title>,<text>名純行。自號揫翁。聾齋兄時保之子。仙源先生五代孫。有孝行。甞受學於淵圃兩先生。善發微旨。自幼激昂。志尙不苟。但嫉惡過而太察人情僞間用機數。最爲伯父所愛。庚子以後慨然欲爲國一死。建儲後月餘死。死時事識者痛心。與吾兄弟莫逆。每謂余曰墓文必善作。使後人知我。長余十歲。甞爲報恩縣監。崑岡烈焰詎逃焚。玉貌高風未解紛。地下共誰論近事。祗應銘墓待吾文。</text>
<title>士安[李器之]</title>,<text>名器之。自號一庵。白江曾孫。西浦金公萬重外孫。魁進士。長余三歲。自幼志文章事業而才力亦大。但意欲多而好主張。然能知古今聖贒英䧺。必務舍己從人之道。壬寅春。自其大人踈齋公謫所。赴配南原。已而被逮到水原。寄書於余。死時又有書。托以眷屬及踈齋公行狀。又屬渠之墓表。自述爲人。紙僅掌大。而字畫如貫珠然不少亂。拷掠垂死之日。神精如此。其人亦可知。又寄書母夫人與諸妹妻兒告訣。死以五月五日。時年三十三。未死前聞大人到漢江遇禍。作祭文出送。使其子鳳祥讀之柩前。其辭絶悲。死數日顔色若生。忍說黃沙血字傳。楚醒沉日賈生年。淸湘百尺還堪快。幾爲投書枉泫然。</text>
<title>士元[閔遇洙]</title>,<text>名遇洙。閔尙書鎭厚之子。占生員。少余一歲。志操貞潔。行誼淳謹。其能詞翰。猶是餘事。但囿於家法之美。不欲見昭曠之原。然今日惟此友在世。壬寅余誤聞逮報。手書後事授妻子。以甲兒托士元。一札傳來兩度秋。嶺雲湖樹路悠悠。此身生死憑誰報。他日妻兒累爾憂。</text>
<title>觀復兄[崇謙]</title>,<text>名崇謙字君山。自號觀復齋。年十九死。余幼不及從遊。然尙記其撫頂。風采談笑。非塵世人也。使其在者。余托知己。而兄亦不棄余也。平生酷愛老杜。豈死或相從耶。宇宙風流久寂寥。十洲仙侶定招邀。憑君願說夔州老。涕淚輕揮寶曆朝。</text>
<title>濟大[用謙]</title>,<text>名用謙。少余九歲。峻潔平實。但欠沉靜。然無世俗難言之病。初圃陰先生久無子。欲以余爲后。先生四十後忽得濟大。人以爲誠孝之報。壬寅安置全州。叔母同往。稻魚易辨瘴烟輕。也識生涯勝在京。將母莫嘆同鐵漢。五州衰累羡君行。</text>
<title>彦明兄[好謙]</title>,<text>名好謙。竹醉公弟。愷悌不忮。十九病卒沁都。最愛余。淸標尙記沁州歌。桑海茫茫淚是波。早死太平曾枉恨。九泉今日羡無吪。</text>
<title>夏瑞[洪龜祚]</title>,<text>名龜祚。洪參判璛之子。占進士。長余十歲。淸明雅潔。有孝友行。三十四卒。言論文彩。不復見此人。余以君氣弱而志不確。勉攝養求心。君亦不以余之愚蒙不加䂓警。而相期不淺。秋水精神玉絶瑕。朗然高咏楚喉多。春樽荷谷看花句。夜雨終南避世歌。</text>
<title>士復[李喜之]</title>,<text>名喜之。自號困齋。士安從兄。於余爲中表。才高氣銳少檢束。然子諒愛人。持論公而喜急難。壬寅杖死。死時托余以詩文。死後數月入余夢。余曰擧世以輕薄咎兄。余亦云云。然今世知兄心事者。惟余一人。笑而流淚曰君言是矣。禍作日。母夫人及妻鄭投江而死。一女未晬。坐流北裔。押卒流涕曰此兒奚罪云。洙泗寥寥黃綺藏。才奇漫學卓吾狂。濺袍枯栢渾閒血。舞彩淸都一笑長。</text>
<title>遺民[金逸謙]</title>,<text>名逸謙。從叔父文學公子。谷雲大父之孫。少余一歲。有盲疾。然識見通達。可與議事。常欲爲善。言行不苟。三淵先生甚愛重許與。二十六死無子。卓識何難達古今。滔滔叔世反盲心。當年剩得先生與。莫向荒原飮恨深。</text>
<title>泰仲[金亨謙]</title>,<text>名亨謙。從叔父載寧公第二子。退憂大父之孫。少余一歲。幼時與余同學圃陰先生。英氣勃勃。諸父期趾先烈。十七病死臨陂官舍。世傳困於妖祟。語多爽實。果銳精華有自來。嶄然頭角儘英才。江南一疾知何祟。痛矣盲風玉樹摧。</text>
<title>子恭[兪肅基]</title>,<text>名肅基。兪尙書命䧺之子。占進士。聦達夙成。甞受學於三淵先生。每與言下輒悟。邃於經學。又善應事接物。但少流循。少余三歲。邇來爲學問如何。只在榮根晦息多。名高馬鄭終何用。跡賤顔黃未足嗟。</text>
<title>信仲[正行]</title>,<text>名正行。監司兄時傑之子。誠仲從兄。端愨靜拙。與吾兄弟甚善。楓溪心㙜之間。文酒團欒殆十餘年。哭誠仲未幾。吾兄弟遇大禍竄北裔。今年得渠書。亦流落湖海之間。一子早死。只賴良助爲生。三淵叔父甞贊其書辭條暢。無家無子但棲棲。饑食寒衣仰病妻。渤海湖雲同憶處。木蓮花發舊楓溪。</text>
<title>士新[呂命周]</title>,<text>名命周。呂錦山必寬之子。進士直長。有行誼。自幼志學。往來圃陰叔父門下。又從三淵叔父講論。往往發前人所未發。多被奬許。然叔父甞曰聦明識解。今世罕儔疋。但不無急廹之病。恐妨遠到。長余四歲。托契不淺。藍田邃識伯豊才。獨被先生許與來。一自心菴人去後。百年懷抱待君開。</text>
<title>澹澹亭[濎]</title>,<text>儒川君名濎字深源。我外祖從弟。豪放穎悟。於藝鮮不能。肅廟朝醫聖疾。受御製貂裘之賜。甞愛安平澹澹亭古基。作舍居焉。辛卯春。余讀書龍湖。公每送小舟邀去。一夕留宿。余先醉眠。公忽蹴起而坐。悄無人聲。江月窺簾。慨然流涕曰。聖上賓天則所謂老論黨人當盡死。國隨蹶矣。我於數年前獨覘其幾。將奈何。今日其言無不符。獨其時救時之策。一不得試。惜哉。病酒早卒。年四十五。與余爲忘年交而至親不知。筆法淸之行深源。軒岐餘事荷隆恩。扁舟載我龍湖去。可忘風欞攬涕言。深源。朱溪君名。</text>
<title>學古[明行]</title>,<text>名明行。臨陂縣監時澤之子。仙源先生五代孫。有行誼爽邁。好義喜標致。甞受學於三淵先生。擧進士。晩爲齋陵參奉。遘厲客死。年四十一。無子。誠仲與子爲后。甞操文哭于鰲頭舊宅。湖海秋風哭繐帷。滿園靑竹想題詩。泉㙜幾與揫翁見。應侍先生念我悲。</text>
<title>愼甫[安相徽]</title>,<text>名相徽。安員外絿之子。長余二歲。馴善無忮。不設畦畛。與人交。終始如一。與余同里閈。自幼遊從。情誼甚摯。多讀書善程文。而輒屈塲屋。近聞遭內艱可怜。末路淳情獨見君。韋編千讀亦超羣。賢翁莫嘆騫騰晩。此子終非類隱蕡。</text>
<title>仲晦兄[廷煐]</title>,<text>名廷煐。舅氏林原君仲子也。長余七歲。余自幼追隨兄弟之間。而羡其三樂。年三十四卒。卒時有三子。今餘一兒。禍故以來。漠然相忘。前冬忽入夢。手握刀含淚欲語而還呑。其情若有憤懣。不可與外人言者然。後得仲氏書。亦同時入夢。事又彷彿。良可異也。其內趙相國泰采之女。見惡夫之娣夫之黨。竄黑山島。國泰家和是太平。班衣棣萼見深情。悽顔並入窮荒夢。何事偏尋我弟兄。</text>
<title>聖會[閔啓洙，昌洙]</title>,<text>聖源名啓洙。閔相公鎭長之子。曾爲縣監。五十死。士會名昌洙。閔尙書鎭遠之子。耿介自好。曾爲敎官。俱伯父女婿。各有一兒甚秀。聖源五十曾非夭。士會身名莫厭卑。玉雪兩郞俱可念。吾家宅相在於斯。</text>
<title>士衛[閔翼洙]</title>,<text>名翼洙。士元之兄。官洗馬。克守家法。才優經綸。同遊塲屋甚久。乙未春夏。出蕩春㙜。幷讀莊子。有酬唱詩十餘篇。千讀南華十律吟。春㙜舒日太平音。殘生萬念都灰久。此會猶明過去心。</text>
<title>長淵[閔亨洙，通洙]</title>,<text>士長名亨洙。擧生員。士淵名通洙。魁生員。皆士會之弟也。士長美風儀。甞從三淵叔父受書。然誠仲言其止欲爲世俗所謂好人。不思進修。士淵樂易。少余三歲。自幼同遊。難弟難兄世世云。蔚然喬木尙參雲。匡時又是吾人責。取友須先直諒聞。</text>
<title>子厚[李德載]</title>,<text>名德載。李黃州徵夏之子。淸江五代孫。三淵叔父女婿也。有識慮。優於幹事。但好雜𧗱。服勤叔父。無異子姓。聞壬寅以來。混於釣徒。有時乘小舟飄然而出。夜久忘還云。散髮扁舟把釣竿。一簑風露夜深寒。知君不是桐江興。莫向塵寰遽裂冠。</text>
<title>德老[金鎭成]</title>,<text>名鎭成。沙溪四世孫。踈翁甥姪也。淸明介直。愛好人倫。庚寅冬。余就其室讀大學一月餘。言論多可聽。早孤抱奇疾。有志不遂。哭母妻未幾繼歿。年纔三十七。無子。余甞怜其窮。後來被禍諸友。有羡於德老者多。世變之憯。至此極矣。黃參橋畔寢園陰。玄晏幽愁閉戶深。禁漏聲沉微月白。寒梅花下細論心。</text>
<title>伯玉[吳瑗]</title>,<text>名瑗。吳金城晉周之子。出后海昌都尉泰周。農巖仲父外孫也。能文好議論。姊氏甞以聦慧愛文史。志氣高潔。爲仲父所愛重。二十二娩伯玉而旋歿。余亦墮地甫廿日失恃。俱不識慈顔。以此尤相憐。竹醉公遇禍北塞。伯玉出資募舁人。返櫬數千里。吾兄弟竄北時。恐俱死荒裔。而子孫失先墓。余作短表托伯玉鑱石。卒踐其諾。莫省慈顔痛共深。遺風尙見復齋襟。臨分爲托瀧阡刻。亦體先君愛爾心。</text>
<title>德暉[金光澤]</title>,<text>名光澤。金忠州鎭華子。祖西浦公萬重。長余八歲。與余進士同年。貌癯而近古。志迂而免俗。少機數。最長於科詩。就三淸洞白蓮峰下。作舍而居。蕭然有出塵之意。壬寅其兄德雨被慘禍。坐流長鬐。未及收屍而去。余在星州。聞君行已過鳥嶺。死生不復聞。今爲三年矣。不爲滄桑變此心。瘴烟何處淚痕深。白蓮峰下圍碁迹。流水寒松夢獨尋。</text>
<title>雨啓[金龍澤，李天紀]</title>,<text>德雨名龍澤。德暉兄。啓元名天紀。李參判思永之子。俱慷慨喜事。常欲殉國。壬寅淫刑不誣。凶賊又皆戮屍。德雨妻李與二子一女屬泗川郡。長子大材爲人靖明可愛。十八坐死。啓元無子。有八十老母。妻宋判書相琦之女。屬樂安郡。不識人間有赤明。名園文酒百年情。餘生尙阻黃壚望。獨卧窮溟白髮生。</text>
<title>叔範[兪度基]</title>,<text>名度基。兪監役命賚之子。聦達精敏有文藝。今年始得一書。如對色笑。自言無疾苦。且曰聞君鬚髮白數莖。嗚呼安得不然。盖哀我之衰也。裭中忽得凶聞。人生若是脆耶。我則求死不得。而君何易也。今日朋友之在世者惟一二。至君而殆盡矣。深情別問鬢鬚摧。哀卧飜同手字來。良友世間無可繼。化翁何處更猜才。</text>
<title>仁甫[李岳鎭]</title>,<text>名岳鎭。澤堂曾孫。李察訪菑子。與余進士同年。端厚精明。若可以繼其先烈。而二十八患痘死。同遊塲屋。相得殊深。辛丑夏。會三淸洞德暉宅。飮酒而別。不復見。澤老遺風有可觀。甞期鸞鸑峙朝端。三淸乍別成千古。何日蓬萊更笑看。</text>
<title>魯瞻[泰行]</title>,<text>名泰行。甑山兄時和子。仙源先生五代孫。恬愨有藝。常在家看書罕出入。親舊戱謂之書樻。長余六歲。嶽麓秋光晒腹書。閉門終歲訪人踈。靑軒咫尺餘灰劫。若爲徑過每沾裾。</text>
<title>羲瑞[洪龍祚]</title>,<text>名龍祚。夏瑞之弟。好善善言論。登第爲綾州牧使。壬寅竄穩城。渤海門江撼枕聲。雪山無極鴈無情。同流靺域三千里。地濶猶難問死生。</text>
<title>士晦[李顯之]</title>,<text>名顯之。李淳昌益命子。士安從兄。於余爲中表。以出繼免坐在家。爲人雅靖多才藝。曾爲司評。死別生離捴淚痕。盈天盈地熟非寃。存身儘有無窮責。靜裡須看洛建言。</text>
<title>紀有衡元[洪昌漢，朴大源，申埜，申壆]</title>,<text>大紀名昌漢。永安都尉四世孫。曾祖校理洪萬衡。聦穎可愛。少余五歲。有道名大源。參議朴師益之子。閔相公鎭長外孫。氣貌雅淡。衡輔名埜。弟元固名壆。汾崖申判書之孫。驪陽府院君外孫。兄端良。弟有志氣。甲午夏。會齋洞做科詩。大紀多情有道淸。更憐元固志優兄。讙譁藝苑渾如昨。回首西風寡鶴鳴。</text>
<title>子安[李國輔]</title>,<text>名國輔。父命臣。曾祖東里李尙書殷相。齠齓時。始見蓮谷。甚可愛。及長精明雅飭。愈不可忘。撫頂蓮池若隔晨。頎然七尺眼中人。朝花夜燭讙譁地。鬼燐昏禽幾傷神。</text>
<title>士和四兄弟[時侃，時翰，時筦，時粲]</title>,<text>伯名時侃字士和。與余同年生。月少後余。仲名時翰字士鷹。叔時筦字汝仲。季時粲字稚明。擧進士。仙源先生四代孫。殷栗縣監盛道之子。介直淳良。兄弟友愛。同居洪州鰲頭。惟以耕讀爲事。戶外鰲湖一曲淸。塤箎卽是讀書聲。如生漢代求賢日。豈遣春來海岸耕。</text>
<title>希文兄弟[李勉之，述之]</title>,<text>希文名勉之。弟名述之。字孝善。寒圃相公子。伯恬靖。仲淳愿。寒圃公遇禍于羅老島。引向德山。路中聞挐報。旣渴葬。同日就死。妻兒皆流遠郡。萬古寃深北海兒。一心忠孝是佳兒。同歸固願泉㙜侍。其奈剮讐待藐兒。</text>
<title>士常[時發]</title>,<text>名時發。仙源先生四代孫。侍直公盛益之長子。爲人亢直好勝有氣槩。曾爲縣監。壬寅以橫逆入獄。而朋知骨肉死於淫刑。君見其始終。凶賊必欲殺之。榜笞三歲終不死。妻李卽余之妻兄也。妻言甞愛讀離騷自悼賦。至是以君之罹禍。由於其大人事。自分殉死。每夜齋沐禱北宸。三年不少怠。豈或感天歟。淫刑咫尺捴情親。宛轉聲音日日新。欲證昆灰君獨殿。得無仍見海還塵。</text>
<title>仲明五兄弟[時哲，時述，時吉，時訥，時逸]</title>,<text>仲明名時哲。次時述次時吉次時訥次時逸。士常之弟也。壬寅皆謫湖南諸邑。近以事移西南海島。偏慈老病獨留湖西舊宅。士常方困桁楊將死。其情事不忍想。仲明端慧。其餘不曾從遊。故不知其爲人。然友愛逾人云。列島滄溟藐若碁。五纍歸夢幾相隨。萱闈已暮圓扉冷。故國書遅落日欹。</text>
<title>聖脩[金遠祚]</title>,<text>名遠祚。金相國宇杭之孫。其妻卽余之妻弟也。壬寅禍。不容於舅家。獨其姑怜之。然必欲自盡。於是聖脩將其母妻。避居于公州維鳩村。一家力勸黜妻。聖脩終不聽。若棄父母忘恩義者。聞聖脩夫妻之風。宜愧死。鷄群一鶴意飄飄。福地林泉遠世囂。負死欺生能不愧。鹿車牽處義偏饒。</text>
<title>禹一卿兄弟[世一，世準]</title>,<text>一卿名世一。弟準卿名世準。世宗朝吏判禹希烈后裔。南陽之六代孫。兄慧而愛靜。弟朴而有信。一卿善彈琴。每爲感君恩曲。甞自言深於易學。與余期背處講討。爲漣川縣監卒于官。可惜。準卿踰嶺後得一書。方居忠州。玩易功深有古心。弟兄湛樂付玄琴。一麾未返田園死。恨負淸時細討尋。</text>
<title>太白[金鎭商]</title>,<text>名鎭商。金參判萬埰之子。沙溪四代孫。登第爲持平。好讀書。有介操。壬寅竄茂山。北來人言到謫後不出戶外。有八十老母滯京口。倚柱跌深木客嚬。壓頭長白不知春。裁書若慰門閭望。五嶺風高鴈又賓。</text>
<title>益甫三兄弟[趙鼎彬，觀彬，謙彬]</title>,<text>伯名鼎彬字重甫。仲名觀彬字國甫。益甫名謙彬。趙相國泰采之子。近聞伯竄耽羅。仲竄羅老島。季竄巨濟。其情事可悲。然視竹醉兄，士安，希文輩。不翅有間。龍岑霜曉眺東南。忽憶窮溟吊影三。猶羡沃州承顧語。幾多牢狴恨仍含。</text>
<title>老彭[尹志述]</title>,<text>名志述。尹判官景績之子。士元婦弟也。庚子以太學生論肅宗誌文不宜略某人罪死事。請改製。配扶安旋放還。辛丑冬凶黨首殺之。時年二十六。有一子。壬辰十月。余訪士元於老彭家。識其面。耿介可愛。識子終南小雪天。淸揚眉目尙森然。浮生一死元多路。難得千秋烈士憐。</text>
<title>伯雨[金春澤]</title>,<text>名春澤。金判書鎭龜長子。世或言聖姒復位時。不無輸忠之勞。以此羣凶甞畏惡而齮齕。爲其奇貨者殆三十年。三就鞫四被竄而卒不死者。肅廟之仁也。能文章。甞自評其文曰幅員浩大遜尤翁。法調雅馴遜谿谷。若其氣格軆裁。吾不敢讓。年四十八卒。有一子。壬寅流耽羅而死。知罪春秋魯叟言。一生終荷聖君恩。文章自許谿尤並。忠義誰同張蕫論。</text>
<title>仲行致仲[雲澤，民澤]</title>,<text>仲行名雲澤參判。致仲名民澤校理。伯雨三四弟也。辛丑冬竄西塞。壬寅後先逮獄皆杖死。死時衰麻未除。仲行年五十。致仲四十五。建儲後益爲凶黨所嫉。昨日人榮今日嗟。死猶遂志有光華。不知多少當時筭。伯氏能無一咄耶。</text>
<title>洪惠伯[啓迪]</title>,<text>名啓廸。與竹醉公同年生。肅廟朝魁進士。登第爲大司憲。早負名望。建儲後益見仇嫉於羣凶。竄黑山島。壬寅九月。逮獄被殺。生母所后母年皆七十餘而無依。有一子方在孩提云。東林聲望應山流。鬼蜮猶猜黑海囚。高穹不省雙親禱。又添寃淚積城丘。</text>
<title>寒圃齋[李健命]</title>,<text>名健命字仲剛。自號寒圃齋。白江之孫。西河公第二子。肅廟丙寅登第。官左議政。辛丑冬。以世弟冊封奏請使入燕。明年四月歸。安置羅老島。八月被戮。禍視三大臣最酷。而人莫有知其故者。臨死草䟽欲上而止。又作一詩。詩曰許國丹心在。死生任彼蒼。孤臣今日慟。無面拜先王。死時年六十。兩兒坐死。並藁葬于德山羅里嶺。近聞南州人爭傳島中往往有鬼哭。而識者以爲訛也。但塚上草枯不生者二年。又時見長虹云。厓海誰傳鬼哭深。玉欄歌笑侍花陰。流芳化碧應同滅。朱鳥長懸浴日心。</text>
<title>趙相國[泰采]</title>,<text>名泰采字幼亮。趙判書啓遠之孫。肅廟丙寅登第。官右議政。壬寅冬。被禍珍島。時年六十三。平生惡齷齪善談諧。風采氣度。彷彿江左。庚子五月。來趾齋閔判書喪次。時寒圃李相國，丈巖鄭判書，李判書觀命，李判書晩成皆在座。公不勝悲慨曰及我聖上在宥日。得呈卒逝單子。此豈易事也哉。吾輩則不知死所。早晩必當顚仆於嶺海。雖欲羡此喪。胡可得也。聞者無不悽然掩抑。未幾肅廟賓天。座中諸公無一得免。而公與寒圃公禍尤酷。追思其言。益覺於悒。臨死意氣安閑不少變云。近有人傳一聯曰寃淚先朝三老相。悲歌中夜一孤臣。此公之島中作也。詩亦悲絶可誦。江左風流是茂弘。未聞蜂目肯相容。齊名李杜眞堪敬。爲想悲歌淚滿膺。</text>
<title>遂庵[權尙夏]</title>,<text>名尙夏字致道。權執義格之子。受學於尤庵。遂承嫡傳。居淸風黃江五十餘年。多士歸嚮。肅廟朝以遺逸爲左議政。八十一卒。壬寅凶黨追奪。丙申秋。余始謁於寒水齋。問通書疑義六七處。侍話四日。自理氣同異之辨。以至斯文是非源委。典故得失。靡不極論。末乃及於復雪䂓畫。余問曰若使當時便卽擧事。事可成乎。曰孝廟甞言九王及龍馬兩將。用兵如神。此胡在時。不可輕議。但當敎訓自強。以待其釁。龍馬死則至如仇良盖輩不足畏也。及龍馬死。孝廟益奮然欲有所爲。若天假之在宥七八年。則豈但已也。馬胡死於我境。識者有言黃義州 一皓 置毒殺之。汗知幾微。故雖不明言。而假他事必殺黃公者。爲馬胡報讐也。此後淸胡敗歸寧古則必假道於我。盖聞自瀋陽走寧古路甚惡。不若由昌城江界界上而行。然則玩鶴狄踰諸嶺不可踈虞。必置大鎭。築城增備。且以卿宰中有聲望者爲都元帥。鎭關西爲急務。廟堂固宜念及於此。君其歸告尊伯父也。別時告以再來。不復拜。至今耿耿。逸老山林五十年。典型衰季獨凝然。江樓四日承淸誨。猶恨無多並世緣。</text>
<title>鄭判書[澔]</title>,<text>名澔字仲淳。號丈巖。松江四代孫。肅廟甲子通籍。爲吏曹判書。壬寅在忠州樓巖。出迎伯父歸櫬。操文慟哭。以此凶黨竄之西塞。未幾移新智島。今年七十七。丙申九月。余與士元遊四郡。歸路歷拜。公出示尤庵年譜。論議激昂。苦被勸酒大醉。哲祖遺風世絶雙。東人終未殺松江。膓如鐵石顔紅玉。正氣寧惟海鰐𢥠。</text>
<title>芝村[李喜朝]</title>,<text>名喜朝字同甫。靜觀齋李公之子。退憂公女婿。農巖仲父婦弟也。受學於尤庵。肅廟朝以遺逸爲大司憲。踰嶺後追聞遠竄靈巖矣。今春忽得庶弟書。移配西塞到定州。告終逆旅。有一子病淹京城奔喪云。數年來。先執之在世者。零落殆盡。感古悲今。設位一慟。江南蘭佩隔靈芝。要試先生正學時。忽報丹㫌關塞返。不知何日又西移。靈芝洞名</text>
<title>申判書[銋]</title>,<text>名銋字和仲。自號寒竹。以文翰氣節。見推於識者。肅廟丙寅登第。爲禮曹判書。壬寅䟽論誣獄。安置耽羅。時年八十四矣。先是其大人執義公命圭竄是島。公常往來。有一詩曰有時白日龍騰海。無數靑山馬入雲。三淵叔父每加稱賞。辛丑春。余拜公於安國洞本第。論及時事。公曰豈意我生將爲亡國大夫乎。慨然流涕。萬里風帆送獨醒。九旬黃髮照南溟。少年佳句猶能否。龍馬詩成泣百靈。</text>
<title>閔判書[鎭遠]</title>,<text>名鎭遠字聖猷。驪陽府院君第二子。肅廟丙寅柑魁。官吏曹判書。辛丑冬謫星州。及伯父到此邑受命。公來訣曰今日事。當笑乎哭乎。伯父曰笑則不近人情。哭則近於婦人。東宮苟安。吾輩死顧何恨。仍相與命酌。論古人殉節事。公曰願公歸陪肅廟。殄滅羣凶。奠安宗社。伯父曰生旣不能。死何能爲也。變後復來一慟。哀動傍人。笑語纔休哭徹穹。死寃生憤一丹衷。炎荒髭髮今何似。天定他時獨恃公。</text>
<title>李判書[觀命]</title>,<text>名觀命字子賓。寒圃公兄。肅廟己卯登第。爲吏判大提學。壬寅坐寒圃公屬德川郡。今春寄一書。未知得達否也。窮山涕泣若爲開。臨水看雲捴是哀。遙想短簷靑瑣夢。却同贒季問安廻。</text>
<title>李判書[宜顯]</title>,<text>名宜顯字德哉。雩沙李相國世白之子。於余爲中表兄。肅廟甲戌登第爲吏判。壬寅竄雲山。近聞不窺戶外。終日讀書云。伯父葬時臨穴慟哭。如不欲生。江潭逐客漫行吟。獨愛雲山有古心。兀坐三年終日讀。始知憂世較人深。</text>
<title>任判書[埅]</title>,<text>名埅字大仲。淸白淳雅。見稱一世。六十三登第。肅廟入耆社。特陞正卿參宴。壬寅竄西塞。聞今年卒於謫中。年踰八旬。符彩視聽如少年。踈齋相國甞稱爲地上仙。笑常啞啞步蹁躚。踈老曾稱地上仙。酳酌不聞三代敬。珮蘭還及五更贒。</text>
<title>宋判書[相琦]</title>,<text>名相琦字玉汝。霽月堂宋尙書奎濂之長子。於先君子外兄也。肅廟甲子登第。爲吏判大提學。壬寅竄康津。今年卒於謫所。淸時憂國鬢成霜。况復春循毒厲鄕。先逝幾人回首羡。故山松栢好歸藏。</text>
<title>李煕卿[縡]</title>,<text>名縡。李相國䎘之孫。外祖驪陽府院君。肅廟壬午登第。爲吏曹參判。早擅文名。六七年來爲養母恬退花田。因有志於學問云。壬寅其仲父判書公晩成及於禍。將母隱于獜蹄。令人甚欽羡。聞道花田避世深。雪山杉桂獨參尋。如看五老峯前月。應識先生永矢心。</text>
<title>李弘述</title>,<text>德興大院君後裔。肅廟朝登武科。爲訓將刑判。壬寅獄。淫刑不服而死。時年七十六。竹醉公甞傳其臨刑輒呼曰世豈有爲逆之李弘述乎。竹醉甞傳忍痛音。此心元是死綏心。稽山若遇凶奴廹。終逐延年不就擒。</text>
<title>尹愨，金時泰。</title>,<text>尹進士弼商之子。金進士盛久之子。余之同宗兄也。皆登武科。尹捴戎使刑曹參判。金黃海兵使。壬寅再逮。不服而死。尹被栲椋三年。至甲辰春竟死於獄。庶幾得生。而其叔就商殺之云。金無子有老母。尹有三子。韓岳寧參叛國謀。東窓猶殺一人休。忠魂會作山河厲。長衛明陵共滅讐。</text>
<title>玄德明</title>,<text>德明。閭巷人也。以捕盜大將李弘述軍官。壬寅逮獄。凶黨欲使德明誣其主將。淫刑而不屈。竄海島。旋又逮問。妻孥兄弟要於路。誘以利害萬端曰主將旣死。誣之何害。德明瞋目叱之曰男兒死則死耳。豈忍心知其寃而誣人圖生乎。况我主將乎。終不服而死。彼以市井之流。終能不誣。固已奇矣。及其再逮也。主將已死。又施逆律。則死生亦大矣。宜可以圖全性命。而毅然不少動。此非出於一時慷慨。可謂不失其本心之仁者也。嗚呼。使當日事君者皆知此義。則國豈至此哉。損生非是貫高流。自識男兒不義羞。多小向來眞學士。誰人能免爲身謀。</text>
<title>李命龍</title>,<text>李參判行進之庶從孫。伯父甞愛之。渠亦服勤。禍變日須臾不離。自入海至歸葬。多賴其力。凶黨惡之。流黑山島。周旋嶺海死猶甘。志節無慚鄭錦南。碧水連天初日出。定瞻裳島淚長含。</text>
<title>崔振暹</title>,<text>振暹咸吉道利城谷口驛吏。竹醉公入富寧時寓其家。及被禍。妻兒以柩歸。振暹率人馬縞巾迎哭磨雲嶺上。引歸其家。乃致奠。哀不自勝。留一日而送。又助舁馬。此異於生歸。平生知舊無一人顧問。而振暹特荒裔素不知一小吏耳。乃能如此。此由其惻怛之心。不能自已。而誠非有徼於他日者。豈但今世所罕哉。余到登州。寄書謝之。贈薄幣。慷慨平時誓指天。及夫臨變盡恬然。如何東魯多君子。有愧傖荒小吏贒。多一作諸</text>
<title>居士</title>,<text>姓崔。長城士人金器夏奴也。慕仰三淵叔父。棄妻子從焉。爲人愨端靜一。服勤二十年。終始不解。叔父出山。獨留山中。經紀凡百。甲午冬。陪叔父在永矢庵誦經。虎忽排戶噉之。自是先生棄雪嶽。移住谷雲。維摩一去雪山空。從此先生道益窮。每憶曉窓同侍處。書聲和梵萬杉風。</text>
<title>雄師[致䧺]</title>,<text>法名致䧺。從三淵先生於楓雪谷雲之間。受學周易論語南華經。先生甞言其爲人。淸明㓗雅。不喜浮誇。有士君子之風。晩年能知儒佛是非。四十餘死。先生爲文哭之。悼惜不置。儒佛盜名紛似毛。跡非心是也人豪。眞遊講易知何處。碧海昆盧朗月高。</text>
<title>李淳昌丈[益命]</title>,<text>名益命字謙叔。踈翁弟也。官淳昌郡守。壬寅春。余謁踈翁於南海。公出戶執手而入。流淚被面。始坐流光州。甲辰再移吉州。過余謫居。一宿而去。萬死之餘。相持慟哭。其哀可知。淚落南溟握手時。此生重面未曾期。登州短燭還如夢。詎盡三年不盡悲。</text>
<title>竹泉金丈[鎭圭]</title>,<text>名鎭圭字達甫。光城府院君萬基之第二子。肅廟朝並魁大小科。爲禮曹判書大提學。淸名直節。一世無雙。而亦以此未甞一日安於朝廷之上。己巳謫巨濟島。所居有竹塲甘泉之勝。作記仍以自號。壬寅春。余入島中。訪其遺墟。居人爲指其處。言謫居六年。外人罕見其面。五十九卒。與先君子同庚。而少時甚相善。禁闥常存澤畔容。祗敎餘事補山龍。淸泉脩竹依然在。過海前年吊舊蹤。</text>
<title>西川君[榥]</title>,<text>名榥。穆廟四世孫。我外王考從姪也。平生好古愛看書。稱病罕出。居家行義。多贒士大夫所不及。壬寅禍故時。出郊躬唁。慨然流涕。踰嶺後又以一書相問。似聞諸宗親皆參凶䟽。公獨不進。恐嚇紛紜。而終不爲之動云。翩翩濁世笑平原。閉影逍遙獨樂園。宗國憂深偏洒涕。孰知孤節隱然尊。</text>
<title>安員外丈[絿]</title>,<text>名絿字子柔。好古慷慨。多識前言往行。甞聚隣里親知子弟。講授誘導。亹亹不倦。金亦十二三歲時受學。猥被期許。流竄時。出來石橋。拳拳慰送。臨別忽握手笑曰他日汝當顯隆。然愼勿爲相也。死可畏也。甞爲進士。六十始得一命。遷刑曹佐郞而罷。使治一縣。必有可觀。而今則已矣。輪囷枵腹盡經綸。不獨安貧邁古人。白首銅章天不許。可憐無祿幾州民。</text>
<title>雲岡臺[時和]</title>,<text>名時和字仲平。仙源先生四世孫。長先君子一歲。自幼遊諸父間。而與先君子情好尤摯。忻慽靡不與共。而禍變之際。益賴其周旋。己巳諸父守廬永平山中。公獨在京。酬應諸家事。曲盡其誠。六靑軒，洗心臺書籍舊物。不至散逸者。公之力也。六十四爲甑山縣監。卒於官。曾同憂樂我家偏。諸父情如手足然。故宅琹書誰復管。益思當日獨周旋。</text>
<title>聾齋[時保]</title>,<text>名時保字士敬。仙源先生四世孫。水北參判公之曾孫。自號聾齋。又號茅洲。卽楓溪主人也。與先君子同年生而居姪行。然自幼遊諸父間若兄弟然。平生癖於詩。非大故則未甞癈焉。三淵叔父甞笑謂先君子曰我朝多作詩。恐無過於士敬。甞爲進士。壬寅以靑松府使。歸卧結城介湖。近得一書幸無恙。可知其日事吟哦也。六十年來萬首詩。放翁吟後又公詩。湖風短札飛窮塞。猶見孤懷未忘詩。</text>
<title>趙尙州丈[正萬]</title>,<text>名正萬字定而。自號寤齋。竹陰之曾孫。魁進士。與先君子同年。壬寅以尙州牧使竄碧潼。自幼從諸父遊。而於先君子情好尤至。昨年秋。自謫所寄送追輓二十律。歷叙齠齡以來周旋之事。讀來不勝悲咽。先友人間獨我公。鴨江霜鬂又秋風。哀鴻北海驚孤夢。追輓擎時泣不竆。</text>
<title>楊澄</title>,<text>浙江紹興府舜水人。號二橙。客遊燕市。先君子入燕時。偶見於理藩員外郞趙華座上。氣度有異。歸後問於趙華。知其爲人。以詩札往復。求見先君子詩集。作序以贈焉。又寄示二橙集二卷要序文。先君子命余製送。頗加稱賞。庚子士安入燕。澄尙留北京。又與士安唱和。詩律文筆俱不俗。盖落魄不得志者也。其故居去嚴灘不遠。未知今已歸去否。泉谷壁上約齋二字。卽其筆也。天地荒凉又劫灰。神交萬里路悠哉。何由一說胷中事。共向桐江痛哭廻。</text>
<title>程洪</title>,<text>字度容。山海關秀才。先君子訪角山寺。有一少年讀書。眉目淸明。氣度端雅。問其姓名。卽程洪也。歸後不能忘。以書往復。托契殊不淺。每書來纖悉懇曲如對語。要聞先君子出處及所居山川勝致。先君子作樅村庄記送示。度容亦寄來詩文書畵。極有才情法度。年年使行。九年不癈音墨。禍故以後。漠然不相聞。今爲四年矣。悲夫。先子平生少許心。晩從幽薊得知音。應因四載情書絶。覺判存亡逬淚吟。乙巳自登州歸。譯官申之淳言。度容昨年訪見渠輩。流涕曰稼齋金老爺已辭世。其兩子亦以禍故流落遠方云。尤可悲也。趙文命入燕時。訪見度容。知其爲先君子女婿。寄送誄文香幣。使祭于先君子墓。其文出於悃愊。丁未八月追書。</text>
<title>踈齋[李頤命]</title>,<text>名頤命字養叔號踈齋。竹西公第三子。寒圃相公從兄也。肅廟庚申登第。丙寅重試。官左議政。己巳竄寧海。壬申移南海。辛丑冬。又安置南海。壬寅四月。被逮到漢江遇禍。是年春。余自巨濟伯父謫中。浮海謁公于栫棘中。是夕士安自京至。極論古今之變。及告別。公含淚曰何可復見於地上也。余乃寬譬而歸。終不復面。公與伯父一時逮來。余爲迎伯父走嶺南。到鳥嶺有一書。而公不及見。余歸漢上則公柩已南。只見公島中訣書。至寃而不免。昊天必復之語。不覺抱書痛哭。及流登州。屢夢拜公。豈吾妻奉來畵像與遺集。而神精之寓在此故耶。一日夢。公口呼答人書。授余碁子。綴而成字。其中有四朞伸白之語。未知其何謂也。公生於孝宗戊戌。與先君子同庚。百代聲名仰履龜。只無王董愧當時。丹心照影魂交易。不用江南宋玉辭。</text>
<title>舅氏[杓]</title>,<text>諱杓字健仲。封林原君。外王考三十卒。時舅氏十一歲。我先妣九歲。鞠於外曾祖陽寧君夫人洪氏。同氣間友愛天至。中年以後。備享福祿。爲世所歆艶。而壽踰七旬。此誠舅氏淳德所致。而天於先妣嗇施者。抑獨何哉。古人所謂不失赤子心。出言猶恐傷人。舅氏有焉。然至是非之際甚晰。甞曰尤翁行事。吾不能詳。而要非程朱則安得無病痛。然曾在癸亥國恤。此丈入臨。其氣度巖巖若山嶽。一見可知其爲正人君子。所謂尹拯吾不知其何狀。而恐難呑噬其師。一世多入其籠絡。豈近於鄕愿耶。流竄時。跡拘城市。不得拜訣而來。今年承訃嶺外。此恨曷旣。爲世獜虞餘七旬。一心和氣滿家春。尙看皮裡陽秋在。早辨馮公最賊仁。</text>
<title>盛全叔</title>,<text>從高祖慶州府君庶曾孫。自少養於吾家。有俠氣。喜急難。重然諾。見人諂屈。欲唾其面。常欲有爲於世。而淪老竆山。困於饑寒。可惜。壬寅聞伯父遇禍之報。出往尙州。護柩而歸。周旋渴葬。今年又訪吾兄弟死生於嶺外。其義可感。白首無成意氣豪。脇肩猶病夏畦勞。四年哀抱逢君瀉。七日邊城飮我醪。</text>
<title>文化兄[養謙]</title>,<text>名養謙字太冲。三淵先生長子。曾爲文化縣監。長余十九歲。壬寅謫居三陟府道田村。距其岳翁李察訪𤲸所居至近。惟賴李丈賙濟而爲生。近聞長兒範行娶婦率往。嶺海湖關恨不齊。生涯獨羡道田村。氷翁繼送監河粟。驥子迎來佐餕妻。</text>
<title>文義兄[致謙]</title>,<text>名致謙字若虛。以三淵先生仲子。出繼大宗。壬寅免坐。獨守石室。曾爲文義縣監。長余十七歲。天爲先丘禁牧芻。獨敎宗子免覊囚。遙憐五柳孤松裡。默對寒燈集百憂。石室刻五柳孤松四字。尤翁筆。</text>
<title>敦甫兄[厚謙]</title>,<text>名厚謙。以三淵先生季子。出后季父。長余六歲。幼時甚聦穎有文才。善讀書。父兄期待。壬寅流珍山。季母留交河。不得同往。諸謫中飢餒最甚。盡日窺厨但雪巒。楚騷非是卧袁安。燈前影伴髧毛小。河上心懸寸草寒。</text>
<title>文行</title>,<text>字士彬。文義兄子。強記文藝早成。幼時爲三淵叔父所期待。莫以年凶癈美田。吾宗文獻爾堪傳。華陰萬卷生花蠧。可惜松風日似年。松風亭名</text>
<title>益謙</title>,<text>從叔父成川公庶子。聦慧能解經旨。涇渭甚明。但欠確操。余入北。並絶親知書問。獨許益謙寄聲。書辭妙絶。無異對話。其兄最謙亦良善。早死可惜。人物吾門若曉星。不圖於庶有寧馨。嚶鳴末路無求處。對爾何年討古經。</text>
<title>卑謙兄弟 弟未冠。兒名石蒙。</title>,<text>兄弟同流嘉山。庶母隨往。今春卑謙寫所居山川寄來。一幅圖開宛對顔。風烟移送鳳頭山。先人志事曾無述。末藝猶慚爾欲攀。</text>
<title>士三[省行]</title>,<text>名省行。竹醉公長子。少余三歲。長於幹事。志氣所向。若可移山。壬寅自巨濟被逮。備受栲掠。至死不少動。見者莫不毅之。竹醉公同入牢狴。目見其始終。死數日顔色若生。有一子。伯父臨命名曰履長。榮辱關頭自判明。視身奚翅土苴輕。父未救兒兒顧父。鬼神應泣此時情。</text>
<title>峻行，達行，坦行。</title>,<text>峻字德仲。達字修甫。坦未冠。皆竹醉公子。峻虛懷美風儀。出后彦明從兄。免坐寓淸風。達有氣多才藝。自富寧將母隨櫬而來。到安邊分流歙谷。時仲氏亦竄此邑同居。坦岐嶷。與其妹隨母同屬錦山郡。此日餘生捴僇人。芬華勿念劫前身。吾家孝友兼淸白。八百年來繼述眞。</text>
<title>元行</title>,<text>字伯春。竹醉公第三子。出后觀復兄免坐。貞固好義論。然心有褊滯處。文藝早成。弱冠前占進士。方與所后母。往留錦山宋夫人謫所。書來知其不廢讀書。其意可尙。莫恨身名草木歸。只明吾道是耶非。曾聞爲學無多法。一實千虛在愼幾。</text>
<title>由行</title>,<text>伯氏晩得由行。甞撫頂曰汝父則已矣。汝必多讀書。早蜚英。祠宇丘墓故宅書籍。獨委於此兒。而近得書病深多寓他人家。每一念至。不覺淚落。心基花石石郊田。舊物將來付藐然。祗恐家聲從此墜。莫敎圖籍散如烟。</text>
<title>李鳳祥</title>,<text>士安之子。士安死時。戒讀程朱書。壬寅五月初九日。與其祖母母氏。隨士安柩南下湖西竹谷。余追到銅雀津。握手痛哭而送。不復見。昏昏漠漠復昏昏。誰遣巫陽喚爾魂。此夜微風驚起坐。鶴城西畔海波喧。</text>
<title>老嫗[韓末禮]</title>,<text>姓韓名末禮。外曾王母洪夫人侍女。保姆先妣。夙夜服勤。己巳禍變。吾家入永平。嫗獨侍先君子。養家祠宇留心臺。以時節供祭祀。及先妣下世。伯嫂繼亡。伯氏又貞疾。嫗遂幹家事。吾三兄弟及趙娣。皆被其保養。末年專護伯氏。自煎藥勸飯。以至箒糞之役。靡不盡誠。不解衣旰食者十餘年。終不示倦意。伯氏歿。又救趙娣之病。娣歿。往趙文命家供朝夕饋奠。哭泣半年餘。困凍餒病。死以其癘也。吾兄弟亦不得躬視棺斂。念其忠順勤勞。未有毫分之酬。每怛然膓結。嫗生於崇禎丁丑。死於肅廟辛卯。得年七十五。三淵叔父甞欲作傳示後世而不能成。此亦嫗之竆也夫。一片丹忱死豈休。永慚恩勞不曾酬。兒孫世世須無忘。此是吾家女武侯。</text>
<title>乳母[勝玉]</title>,<text>先妣女奴名勝玉。癸酉先妣命鞠余。余生二十一日。先妣見背。勝王感念先妣之恩。竭誠護養。以至有室。甞得悍夫枉死。勝玉年纔三十餘。先君子命改嫁而不肯聽。終守苦節。甞日望余顯隆。而今則已矣。有一女遠嫁關西武夫。獨守泉谷空屋已三年。哀哉。金章玉珮祝余心。直自呱呱待至今。萬事都非華屋冷。白頭生別血盈襟。</text>
<title>季母</title>,<text>十八寡。我家全盛時。獨委苫堊。晝哭遣日。旣遭己巳之變。又見壬寅兩家酷禍。在季母均爲至痛。而以其兄寒圃公尤不欲生。子厚謙坐流珍山。貧不能同往。方獨滯交河。日夜叫天。冥冥矮屋但哀呼。天地無情眼已枯。五十年間經百釁。欲寬寃肚一辭無。</text>
<title>外姑</title>,<text>夫人常痛大人西浦公卒于南海栫棘中。又見壬寅之禍。禍初欲自盡。余無以爲解。乃泣曰夫人死則鳳祥亦不可保。今日此亦不可以爲解矣。方隨子婦孫婦流扶安。每得手書。不忍再讀。肅廟賓天日。夫人謂余曰我窃願嗣王明聖。高出百王。否則領相有周召之贒。斯言仁厚惻怛。亦宜蒙上天之佑。而至此極者何哉。三從奇禍古無聞。天道茫茫可復論。哭似嬰兒餘縷息。楚江烟雨暗孤村。</text>
<title>鳳內</title>,<text>竹醉公長女。十五嫁。嫁一年遘壬寅之難。本家舅家三世及禍。其情境古今一人。與其姑鄭屬扶安郡。余被竄前一月。陪外姑往其寓。歸時哭如失怙不忍見。羸形短髽且須臾。萬古哀應似汝無。遙知海曲魚蝦市。密遣兒鬟又賣珠。</text>
<title>䧺，甲</title>,<text>䧺十歲。甲七歲。皆受學。甲最穎邁。今日余願溘然。而惟此輩係念。埋骨竆荒詎敢辭。讀書種子有雙兒。偏憐渠輩眞無罪。每見呼飢淚欲滋。</text>
<title>室人</title>,<text>入北時。到鐵嶺巓少憇。回望故國。關山無極。俯視登州。一氣慘憺。上下諸人。一時墮淚。甲兒忽索飯而啼。余摘山査以慰娛曰此行何如少陵入蜀。室人曰杜老時。海內同難。東西南北。惟意欲往。豈若今日之行哉。斯言悲矣。不知何日能復踰此嶺歸故山。飮啄自在否。寒風落木共蕭蕭。鐵嶺歸雲故國遙。實愧君生由我苦。釰門行色羡飄颻。</text>
<title>自詠</title>,<text>余自今年。鬚髮始白。幾何而忘此悲也。但恨不曾力學。孤負師父之訓耳。秋來日誦遠遊辭。滯世頑軀轉覺悲。種菊餐霞猶有願。此心還冀後人知。</text>
<title>驪湖遇士元。同登淸心樓。禍故後初見也。志感要和。乙巳</title>,<text>未死終相見。先言涕泗傾。寸心猶自照。雙鬢不須驚。病鶴孤洲逈。曛霞數郡明。樓危同百感。堅坐暮江聲。次[士元]乍見先橫涕。深懷未遽傾。百年情故在。萬事骨猶驚。短鬂身同老。寒燈話到明。飄零遠蹤跡。感應只心聲。相見之日。以鬂髮長短。驗筋力衰盛。第五句記實也。</text>
<title>梨湖。哭侄女任內墓。</title>,<text>萬里竆溟淚。三年短隴雲。始來如可見。及此竟無言。曉燭東郊別。春桃北里婚。怱怱人世恨。應共我妻論。</text>
<title>靑林寺</title>,<text>孤菴寄午眠。秋色數峯鮮。圃綠新菘長。林紅晩柿懸。竆通誰問佛。哀樂且聽天。試讀金剛偈。淸空響自圓。</text>
<title>次儀韶韻</title>,<text>非仙非俠亦非禪。獨立靑丘更廓然。江海雲林隨意住。此心惟幸爾能傳。又少日閒思雪窟禪。至今身世竟翛然。行藏自有吾家法。肯忝高風百世傳。</text>
<title>馬湖感懷。以山陰一茅宇。江海日悽凉爲韻。</title>,<text>哀哉百濟國。萬恨一浮山。下有鳳巖居。脩竹連淸灣。桑田再變海。子孫如霜菅。人事極悽凉。世運徒循環。歸來北海客。半歲三往還。逝者竟寂寞。儘覺孤生頑。淸江暮雨鳴。廢墟幽燐斑。秋風又動蕙。感淚空潺湲。其二大江流白馬。天地幾竆陰。是我百淵父。爲和陽伯吟。君甞滯京洛。得此開煩襟。丹靑寫舊遊。篇律互賞音。慇懃二十年。荷衣再來尋。珠璣散何處。俛仰成古今。悄悄釣㙜波。漠漠鳳頂岑。悲歌望寥廓。獨鶴歸暮林。其三踈翁海上歸。弟兄營一室。嘉名揭遂初。樂事曾非一。斑衣戱兩闈。瑤珥更繞膝。鍾鼎豈素志。祥麟誤一出。心摧甞藥辰。髮白思穎日。乾坤一蕩析。萬事泡電疾。蘭臯夕風起。鳴鴈橫蕭瑟。惟應月明夜。魂魄歸游佚。其四論心有數子。復也亦嘐嘐。才奇跡易近。道直世還譊。輪囷杜老膓。稻秫笑島郊。歲晏携手約。爲我營誅茅。榛蕪翳碧血。一抔如鷰巢。深盃哭落日。昔夢記箴嘲。孤女文姬弱。遺草太玄拋。重思絶時言。忍負平生交。其五茫茫鐵嶺外。我妻懷故土。自言髮覆額。誦詩慰諸父。娛戱宛如昨。泉源常在覩。中間一經過。事曠千萬古。門前浪淘沙。舊識惟柟樹。今日我獨歸。但覺浮生苦。携兒眠竹林。撫跡行梅塢。淸時鹿車計。永夜聞杜宇。其六禪庵亦時運。興廢係家邦。魚龍漫騰躍。雲漢倒碧江。卽事是聖語。沈吟恨滿腔。羣賢昔登臨。詩墨遍軒窓。重尋跡如掃。但見棲鶻雙。蒼苔長石角。落木疑僧跫。男兒愧子房。飄泊思老龎。無人和易水。坐聽寒潮撞。</text>
<title>亡妻几筵。先寓馬江村家。余追到志感。丙午</title>,<text>羅浮依舊碧。萬竹更傷情。若慰偏慈泣。應憐弱稚迎。哀魂君獨返。毒癘我猶生。却羡浣花客。携妻到老行。</text>
<title>五月四日。自灘村晩歸。</title>,<text>緩步蘭臯晩。高歌返棹時。片雲唐將塔。幽竹白江祠。野逈歸牛小。天長去鳥遅。詩成望京洛。願慰病兄思。</text>
<title>端陽後翌日。與儀韶兄弟䧺兒。上煥文庵。</title>,<text>幽篁緣絶壁。一半步虛來。舊刻龍挐在。新波鼉吼開。靈芝篔谷感。彩縷楚江哀。坐覺成今古。孤歌孰和哉。又往劫憑誰問。雲㙜偶再來。婆娑山竹亞。窈窕海棠開。日暖群魚戱。天空獨鶴哀。禪庵隨世運。興廢亦悠哉。</text>
<title>偶入瑞石。一老宿出示詩軸。其中有先王考及伯父夢窩公和篇。滄桑流落之中。忽見筆蹟。俯仰今昔。不覺感涕。老宿名克明。是軸自其師休上人刱。而伯父以下諸賢之詩。克明所求云。</title>,<text>家風祖述我何能。愧爾空門不滅燈。珠唾護過龍漢劫。俗魔曾視夏虫氷。又諸賢佳句各輸能。展讀禪窓淚灑燈。一語最憐踈老志。履霜曾已慮堅氷。又殘生天地百無能。晩計思親竹院燈。寃憤未除多障道。此心安得渙春氷。又爾訪松谿十里東。布衣赤舃挹高風。當時恨失襟軒話。誰道淸緣在此中。又飄蓬湖海任西東。又卧光山萬竹風。便欲不歸仍結夏。怳疑身在鴈台中。又塵喧難學老墻東。每愛廬岑結社風。一曲苔湖吾欲老。閒蹤須訪釣徒中。</text>
<title>潭陽玉泉寺</title>,<text>甘泉滋夜氣。盥漱驗澄襟。客夢天花攪。鸎啼曉竹深。廢興羅代問。眞影碧堂尋。又復隨緣去。雲生瑞石岑。</text>
<title>瀟灑園。謹次三淵叔父韻。</title>,<text>瀟灑園中客。誰爲第一人。遺吟老竹韻。戱墨古墻眞。道或隨時晦。襟猶曠世親。幾回梅月醉。花落想盈巾。又瀟灑園中客。曾流窮髮人。悠然夢裡境。倐爾眼前眞。林壑開新畵。禽魚似舊親。梧陰聽晩瀑。不覺墮綸巾。又瀟灑園中客。由來好主人。傳家惟水竹。負性自天眞。諸父三淵過。深交五世親。新逢桑海後。話舊重沾巾。</text>
<title>環碧堂</title>,<text>堂名高左海。來往幾賢人。園籜冲霄氣。潭魚得意眞。風流松老遠。翰墨芭翁親。偶與山公醉。吟欹白㲲巾。</text>
<title>楓溪遇安僉知 絿，寤齋趙丈 正萬，金參議 鎭圭，李監司 潗 呼韻同賦。</title>,<text>誰知桑海後。復坐此溪潯。父執諸賢健。孤生百感深。樽欹晴岳影。筆落老楓陰。俛仰成今古。沈吟淚滿襟。</text>
<title>上元夜。與儀韶訪梅咸陽村。丁未</title>,<text>偶携羅浮月。來尋谷老梅。氣澄天宇濶。春動野泉迴。氷魄淸燈影。笙歌紫陌埃。今宵四海興。眞意獨君杯。</text>
<title>正月十六日。登遠憂亭舊址。次晦翁寄題廓然亭韻。</title>,<text>名亭久蕪沒。方花餘古石。愁來試爲登。乍豁煩胷窄。新月竹外出。遙輝蕩雲壁。春江凍有聲。俛仰悲今昔。孤鴻又何事。暮叫羣侶失。悄悄白江心。後來猶可得。精爽倘惓顧。山水千年碧。沈憂羡彼時。我髮先老白。</text>
<title>上浮山。和淵明斜川詩韻示儀韶。</title>,<text>勞生與歲邁。爲客何時休。今朝天氣好。忽思風雩游。出門一長嘯。浩浩春江流。澄空渺飛鳶。曠渚嬉輕鷗。怡然自忘適。植杖憑高丘。哀樂倐相因。惓我平生儔。知音盡寂寞。爲爾聊唱酬。絶學勉共修。畢竟能聞不。棲霞與浮海。世亂多隱憂。萬事貴目前。令名猶外求。</text>
<title>坐淸隱堂舊址。次唐人韻。</title>,<text>脚底雲生萬竹間。雪消湖外盡晴山。僧來偶坐忘言處。俯數潭鷗落日閒。</text>
<title>上元夜。訪咸陽村兪命集家梅花。主人許以一樹歸。次朱子用東坡賦梅韻却寄。</title>,<text>臯蘭寺下浮山村。梅花主人招哀魂。臨江舊賞屬前劫。短竹蕭瑟寒烟昏。忽聞氷葩隱幽谷。爲伴明月來西園。兩翁懷抱本踈踈。一室風味同溫溫。但許薝葍識素心。肯隨桃李爭羲暾。逢迎別有世外期。獨卧苔湖長掩門。要從玉貌講無極。不違還愛終忘言。醉來三嗅爲君咏。夜闌璇川傾隨樽。</text>
<title>次儀韶</title>,<text>鴻鴈日北飛。久客歸思急。蒼茫濟王城。突兀大唐塔。湖光倐深綠。蘭臯微雨濕。逍遙散輕策。極目時獨立。朝和栗里詩。暮讀濂溪集。新瀹武夷茗。淸泉竹間汲。我實無家歸。卽事寫欝悒。</text>
<title>又次儀韶</title>,<text>卧病淹一旬。開門春水綠。茫茫百感新。忽忽去日積。此生難再得。希賢敢自畫。常懼忝家法。吾道本正直。沈冥竹林賢。飄逸四明客。雖異富貴徒。未聞君子牧。欽哉衛武公。九十猶抑抑。</text>
<title>泛舟。次少陵韻。</title>,<text>身窮道心切。世亂憂思劇。異鄕涉冬春。荏冉送朝夕。閑尋竹外寺。醉卧松際石。春風日日吹。白蘋向堪摘。浩然江海興。短棹隨所適。賽龍簫皷閙。古渡輕烟幕。長歌渺吳越。矯首緬荊益。何由得恣意。遊遍入紘跡。飄飄度世意。日覺箕封窄。此身無累係。焉往不爲客。微吟浣花詩。靜對雙鷗白。臨風忽有悟。半世嗟虛擲。</text>
<title>暮歸津邊</title>,<text>一色松篁黑。漁村盡掩扉。鳴榔驚宿鳥。孤火待人歸。</text>
<title>馬湖。次杜工部何將軍山林韻。十首</title>,<text>鳳叟歸休地。高情笑午橋。湖山隨几杖。松竹拂雲霄。小閣淸陰記。虛舟愼老招。百年興廢數。撫跡放歌遙。其二地較羅浮淺。湖如鏡曲淸。孤松巢老鶴。萬竹隱春鶯。養性黃花釀。充飢玉糝羹。蓴鱸千里興。誰躡季鷹行。其三崖寺通危逕。縈雲錦石支。淪漣疑輞水。險絶異仇池。聽唄潛蛟舞。忘機狎鳥知。芭翁留健筆。煩抱每來披。其四宅已經桑海。人亡但草花。詩憐凌鮑謝。筆憶動龍蛇。元亮高歌激。天休浪跡賖。卜隣終老約。空買水東家。其五使君期不至。獨酌晩窓開。柳色參湖竹。柟陰覆塢梅。閑雲從自去。明月愛還來。古道無人踏。淸㙜長綠苔。其六興來時獨往。漱弄竹根泉。舊釅醺香秫。新裘製木綿。已稽浮海策。那要買山錢。便覺身無累。飄飄覽嶽川。其七院落梧楠老。汀洲杜芷香。早知春氣暖。偏想夏陰凉。赤鯉凌空躍。靑鳧掠水藏。靜中觀物化。吾亦鬂添蒼。其八垂綸思坐石。戱墨學臨池。山月虛襟抱。林風落接罹。含蘆高鴈影。聚藻樂魚兒。窮途知去就。何必楚狂隨。其九倚杖春愁夕。空洲起亂雲。有時評杜註。消日讀朱文。爲客年驚改。思兄病欲分。已拚婚䆠念。自恠事紛紛。其十論心懷數子。無奈九泉何。萬恨靑霞鬱。殘生綠酒多。江湖誰共樂。雲月只孤歌。寂寞津邊路。從今復幾過。</text>
<title>牧隱墓</title>,<text>循環治亂古猶今。除是先生可話心。偶過猉獜山下路。草生遺墓感偏深。</text>
<title>龍湖。口占與卑謙。</title>,<text>老木狂風攪別愁。歸程湖海又新秋。高樓此夜添霜鬂。月落潮生欲解舟。</text>
<title>病起馬江</title>,<text>偶坐淸江曲。迢迢朗月高。秋光千疊峀。夜語一歸篙。翠竹捿禽靜。金波躍鯉豪。病嫌踈把酒。猶自誦離騷。</text>
<title>八月十六夜。與儀韶兄弟。挐小舟往臯蘭寺。居僧盡宿。江山寂然。各飮數盃。逍遙而歸。</title>,<text>病起憐淸夜。呼盃上小舟。碧空澄萬里。朙月滿中流。山影隨人遠。漁歌入夜休。臯蘭僧盡睡。歸棹伴寒鷗。</text>
<title>坐釣磯</title>,<text>拋卷心無事。江淸坐數魚。忽聞雲外鴈。如得故園書。</text>
<title>九日登文庵。用前韻。</title>,<text>淸秋兀坐翠微間。還學高僧盡日閒。天連檻外虛明水。木脫江南近遠山。九日孤懷惟白酒。十年重到已蒼顔。湖霞岸竹逶遅暮。疑自蘭亭禹廟還。</text>
<title>丁未七月。余卧病馬江。聞任聖能入耽羅。出送楡谷驛。聖能留贈一絶。又誦一聯曰運去神龍猶受釣。時來老蜃或成樓。此吾十年前遊臯蘭時作也。今爲讖矣。遂握手作別。未幾聖能被逮。困桁楊者三年不死。余自越中偶向韓州。路出楡谷驛。感吟一律。</title>,<text>假息三年亦聖恩。一腔丹血與誰論。雲深北極妖虹閗。月冷圓扉鬼火昏。老蜃神龍空妙句。白江挐峀尙游魂。西風獨驅郵亭馬。依舊林泉別路雲。</text>
<title>馬江。送德仲歸驪江。</title>,<text>臨歧寒日暮。握手更何云。幾欲龍蛇蟄。將同鳥獸群。江空吟老木。海濶羃頑雲。未信微陽復。無那萬里分。</text>
<title>馬江別伯春 元行○五首</title>,<text>爲客畏見客。深卧送朝曛。秋氣早蕭槮。萬慮空繽紛。蘭臯下白露。鳴蟬不復聞。滫滫竹外波。飄飄天畔雲。玆懷誰與語。爾來劇悲忻。其二三人共百罹。落落長索居。今日未易得。令我讀曾書。淸江暎脩竹。秋色生層虛。舊疑多昭晣。樂意眞何如。昊天縱未返。此心當復初。其三餘生會一死。一死何足悲。但恨平居日。負我賢父師。嘉言日以遺。齒髮倐焉衰。身竆始反本。悔懊空自知。毋恃少壯年。爲學須及時。其四蒼苔鹿門卧。白帬遼海去。行止得自由。避世固其所。于嗟此何世。我心不可語。炎荒與竆髮。畢竟落何處。憂來且有酒。浩歌誰能禦。其五滔滔白馬江。渺渺黃驪湖。萍水偶成團。雲物亦爲娛。談講未云足。別意遽須臾。蒼茫古國秋。極目惟平蕪。平生幾此境。未老生白鬚。</text>
<title>大興縣。與文行李汝五訪其卜居處。戊申</title>,<text>引余雲谷北。數子不曾期。陶老斜川日。袁宏土室時。種綿千畝濶。斸朮數峯奇。畢竟冥棲願。龎公也是誰。</text>
<title>三月三日。聞介湖主翁族兄時保爲賞梅花來茅島。往待花下。次淵明游斜川詩韻。</title>,<text>勞生各有營。隱居猶未休。春暮忽慨然。振策爲閒游。俛仰如有得。萬品欣同流。遙原喚畊犢。濶浦浮嬉鷗。微風自小島。芬馥滿林丘。來攀六梅樹。視以風雩儔。湖翁待不來。幽鳥鳴相酬。新詩固應有。亦能携酒不。卽事多可意。逍遙忘百憂。殘軀寄世外。捨此復何求。</text>
<title>歸時悵然。又成一絶。</title>,<text>六梅花下久遲佪。天氣澄和日永哉。恠底主翁期不至。春潮先與白鷗迴。</text>
<title>忠州路上口占</title>,<text>荒山萬疊竟何之。盡日茫茫覔路歧。深愧順昌遐遯士。早辭嘉祐太平時。</text>
<title>白羊店滯雨</title>,<text>勞生空白髮。長路傍丹丘。計異浮遼海。愁同入蜀州。孤村梅雨晩。小縣麥風秋。無家今四載。不敢恨淹留。</text>
<title>堤川博達峙</title>,<text>杖策迷前路。晨霞萬嶂生。故園何處望。流水此時情。洞雨黃精潤。林風白鹿驚。塵襟滿悲慨。頓寫一溪聲。</text>
<title>次士心謙之留別韻</title>,<text>未斷蓴鱸興。因愁虎豺新。竝隨流水出。獨作卧雲人。</text>
<title>四月二十七日。發自韓山入東。用陶詩移居韻。二首</title>,<text>窈窕西海澨。弟兄營一宅。耕稼沒餘齒。琴書娛晨夕。胡爲變此計。棲棲又遠役。鯨鯢未戢鱗。氛漲逼几席。憂虞異南北。避地殊今昔。永願花源內。骨肉免離析。其二夙志在斯世。愛咏招隱詩。那知未半百。萬變備甞之。先哲早見幾。到今益追思。弱齡善慷慨。猶是煕皥時。大廈竟誰支。沉痛實在玆。深藏决蓍龜。去矣豈吾欺。</text>
<title>義林池。用阻風於䂓林韻。二首</title>,<text>汪奫較誰量。剩容魚龍居。仙人有遺址。舊號猶稱于。奇峰倒遙影。嵐翠滴四隅。濯熱蔭數松。浩歌忘前途。絲蓴漾微風。渺然想東湖。况復對垂綸。益令塵慮踈。將携盡室隱。延眺意有餘。遐蹤尙嫌淺。捨此終焉如。先君子甞言吳會絲蓴。獨産於義林池。其二山谷轉漠漠。日暮迷所之。獨鶴東飛去。蓬萊渺難期。松風動哀壑。駐杖立少時。憶昔戊辰春。諸父共游玆。今來跡如掃。萬感欲無辭。吾道竟何如。莾蕩還自疑。</text>
<title>用五月旦作戴主簿韻</title>,<text>冥搜類繹理。去去遂不竆。山川莾回複。歧路多非中。斧斤到底侵。夏木猶不豊。淵魚聚深藻。谷蘭遠淸風。觸物有契悟。抱獨甘長終。但恨熱心膓。往往失其冲。天地亦有盡。世運豈永隆。何當謝鰈域。一擧游碧穹。</text>
<title>戊申夏。阻雨滯蓮池村。今日重過。主人已死。</title>,<text>涉江入雲木。山回日易夕。秋氣自森慄。荒塗更綿邈。孤村記昔寓。梅雨旬餘積。手持紫陽書。永日蓬簷讀。主人今已非。再來咸陳迹。按策一躊躇。巖雨灑巾幘。</text>
<title>過桂槎谷</title>,<text>初來奈城郡。避地得此谷。林深富産芝。土衍宜種粟。居人喜我至。伐木爲營屋。惜哉龎葛計。誤與權李約。我事本多違。素履難自適。寄語後來者。且勿掃遺躅。</text>
<title>宿狼村</title>,<text>世外覊游慣。孤吟卧自如。村依秋樹古。谷答夜舂虛。滿榼黃花酒。隨身孔氏書。名山又度內。吾計未全踈。</text>
<title>宿舍音基述。與主人問答。</title>,<text>主人多好顔。自言姓是全。世居桃源土。不知幾百年。簪纓豈不欲。寒拙無由緣。傾奪本無聞。黨論尤昧然。但願歲屢豊。兼之太守賢。官吏罕到門。菑田少稅錢。崖蜜白於雪。木蕨肥勝鮮。含哺亦足樂。餘外非我專。夜深爲殺鷄。眞意見周旋。斯民豈須治。椎剝喪其天。榮名竟何物。亂階由於焉。安得共爾樂。永歸羲皇前。</text>
<title>向凈菴</title>,<text>鷄號板屋霜。爲黍孤烟白。晨起理輕策。氣肅增衰力。長歌碧霧飛。萬松如膏沐。溪昏密竹合。厓斷崩査續。時逢採蔘子。問路寒潭曲。去去指東海。因期珠樹鶴。</text>
<title>凈菴</title>,<text>慈藏何代師。神躅起感嘆。西歸不復東。凈界秋色寒。空庭短柏偃。廢砌靑蛇蟠。珠塔入絳霄。突兀聳瞻觀。下有一枯樹。生死不可端。遺說固誕雜。其人盖亦難。千年影池面。倘識我來看。</text>
<title>上嶺 二首</title>,<text>深澗不見日。密林迷所之。僧來自雲表。導前如相期。稍平競趍躋。遇險同逶遅。驚鼯落笑語。仰面千藤垂。人世轉渺然。却愁失歸歧。飢來且浩歌。何處繁紫芝。其二彌山太古木。密布如短蒿。攀援得寸進。往往學猿猱。但苦汗被軆。不覺所歷高。疲餘忽豁然。四望發嘯豪。西指九州烟。東睨三山鰲。居然領全軆。巨細物無逃。寄語聖門子。莫辭憤悱勞。終期昭曠原。卒歲以游遨。</text>
<title>上朴峯</title>,<text>且置諸般勝。先登上朴崇。天圓歸决眥。海濶入開胷。近覺星辰大。遙思宇宙窮。孤歌俯缺月。閑撫萬年松。</text>
<title>深寂庵</title>,<text>幽構負中朴。縹緲絶人羣。一氣含澄穆。坐來殊見聞。森松際碧海。天水遠莫分。飛禽亦不到。庭草送寒芬。開門畵佛明。小爐猶氤氳。高僧不可見。怊悵遂無言。俯視蓮花峯。亭亭出白雲。其二蒼峭一萬丈。宴坐層霞表。秋色滿東溟。目極孤飛鳥。耀靈倐西匿。羣壑下窈窕。杉桂泯如拭。初月界半照。軟話雜仙釋。玄襟入無徼。天風忽颯然。似聽王喬嘯。其三空山夜分子。恠鳥時一鳴。蒲團篆烟消。小燈猶自明。起來漱金液。神骨覺逾淸。寒星簇碧空。擧頭森光精。悄悄度世願。耿耿求道誠。徘徊撫素髮。徂歲空崢嶸。金鴉又騰海。注目脩歸程。</text>
<title>九日登太白高處。次杜牧之九華山韻。</title>,<text>風勁黃池葉欲飛。太虛秋色海依微。孤霞擎日羣鯨戱。萬柏凌霜一鶴歸。未暇衡山論太極。豈須華嶽憶玄暉。登臨又値重陽曉。欲喚東皇醉把衣。</text>
<title>太白山 五首</title>,<text>層溟複𡽹競奔驣。兩大乾坤不讓能。赤縣東邊於此盡。白頭南勢又中興。江源噴雪穿銅岾。日脚翻紅射欝陵。始覺玆遊觀感大。不憂衰世少吾朋。其二磅礴端倪未易論。鴻濛一氣至今存。深來轉覺仙眞重。顯處先看氣象尊。瓊草喬松傾五嶽。白雲流水秘千村。靑淵淺陋烏山小。恨不移棲永避喧。其三于山一點視秋毫。卓杖還驚遠海高。鳳舞龍盤開欝嵂。鵠飛鵬運礙巉㟼。微𨈬敢道箕封小。隻眼方知魯叟豪。萬古閑愁無與語。一盃遙勸永郞曹。其四壓得坤維勢欲頗。崇深無極濶無涯。黃池洑脉通星宿。丹峀圓光逼桂娥。造次焉能窮閫奧。周流猶未領包羅。東西萬里知誰勝。會待河淸陟彼阿。其五六日忙搜也愧仙。蓮花峯色更依然。千盤鳥道三重𡽹。百里松聲五十川。何日復尋靈界隱。此心如拜聖門旋。朙朝定失巍巍面。駐馬重瞻碧海邊。</text>
<title>五十川</title>,<text>一水注東海。曲折五十渡。衆谷若輻湊。飛泉如振鷺。風松夾左右。百里聽韶𣺦。羸馬緩其驅。屢與佳處遇。瓊潭映板屋。繡塍開雲圃。柴門晝不啓。意非俗士寓。徘徊欲投宿。忽思武陵暮。</text>
<title>竹西樓 二首</title>,<text>何恨眞珠勝。玆樓獨擅顔。脩潭隱半鏡。濶海障低巒。漫費多年想。難爲八景班。危欄橫落日。驅馬意閑閑。</text>
<title>敬次三淵先生韻。留贈八松亭主人。</title>,<text>樓居特占大瀛傍。竹島松汀護作墻。身狎白鷗遙拖紫。客尋靑鶴借乘黃。閒中烏兔飛高枕。醉處鯨鯤舞近觴。兩世風流遙結社。百年湖海作緣長。</text>
<title>敬次三淵先生示高達明韻留贈</title>,<text>悲喜初顔萬變經。雪山無復仰門屛。神疑碧海移平陸。淚落澄湖蘸故亭。釣艇幾因迎月動。韋編應爲漱霞停。多君細記當時事。更護高詩鎭左溟。</text>
<title>湖海亭。又次高生贈別韻。</title>,<text>來後荷衣四度臨。十年遺躅共君尋。氷襟日月空餘照。珠唾魚龍亦解欽。數子同舟秋鬂短。一樽移渚晩波深。傷心更說橫經處。天末雲愁鳳頂岑。</text>
<title>上院寺。次三淵叔父韻示高生宅明。</title>,<text>曉榻醒無語。飛泉百道鳴。㙜空哀鶴過。林黑老夔行。往迹雙蓮秘。屯雲萬檜平。坐愁分手近。兼以別山情。</text>
<title>月精寺。次三淵叔父韻。</title>,<text>卧聽蓮花漏。微燈背佛明。層杉森曙色。迴澗殷秋聲。道妙無心得。天游滿願成。前脩詩在袖。已穫此時情。</text>
<title>次茅洲丈兄贈示韻</title>,<text>淸秋孤抱自難開。萬丈蓮花手撫迴。海上雲霞窮跌宕。寰中丘垤失崔嵬。幽棲未就三屳隱。浪跡終隨五聖來。欲學堯夫居洛老。只愁花外少樓臺。其二越江三歲苦思梅。今日靑淵遅爾開。有約花前論太極。月盈應待主人來。其三東海無潮澈底淸。此心塵滓洗未平。茅洲白雪無人和。天遣從遊慰暮情。</text>
<title>與履泰讀書。到夜深有感。謹次其王父贈晬日韻示之。</title>,<text>爾翁少日氣如山。早自激昂師農淵。愛我兄弟能好古。討論每就心菴眠。往事流光若電掣。存亡百變心猶一。豈知今夜聖山下。殘生與爾聊呻𠌫。皇極我愧伯溫註。範學汝須西山述。勿恃盛年戒鹵莾。四十無聞鬢成雪。</text>
<title>曉起賞雪。忽有羣鶴數十飛舞長鳴。與履漸，履泰拈心字同賦。</title>,<text>巢寒睡忽驚。魂骨自淸森。開門海山白。一氣幻玄陰。群鶴舞曉雪。戛然流長音。翩躚故不去。似識幽人心。飛仙在太白。東望迷千岑。丹霞不可餐。素髮日見侵。淸唳更愁人。寂寞但高吟。</text>
<title>次履漸書示韻 二首</title>,<text>斯文一脉愧家庭。我語儱侗不可聽。少日麤心增馬史。百年遺恨在羲經。由來達孝存明德。焉用浮名照汗靑。後死只今徒有淚。莫云朱子問延屛。其二看盡名山閉戶庭。不敎塵事凂吾聽。敢言白首輕千駟。猶笑黃金較一經。獨鶴時鳴滄海冷。老龍無躍古淵靑。經過只許茅湖客。靜夜論心月入屛。</text>
<title>祗過莊陵。用述酒韻志感。</title>,<text>簫韶久寂寞。鳳鳥邈不聞。哀哉蜀魄寃。事荒誰能分。蕭森古柏路。但餘蓬萊雲。敷袵不敢哭。淚盡重華憤。初日照石獸。紅花墜淸晨。仰惟在宥仁。猰㺄猶可馴。大寶視土苴。至德還文身。宇宙有常經。數子終辛勤。微臣恨曠世。寸丹許明君。至今過化地。草木含遺薰。昭穆儼太廟。禮隆殊建文。明陵善感悟。英氣邁橫汾。天人互勝負。世故恒糾紛。遐遯獲瞻依。幸免山鬼親。甘爲楚狂歌。孰復扶頹倫。</text>
<title>拜彰節祠。用咏三良韻。</title>,<text>惜哉珠丘側。閟宮猶闕遺。君臣合同享。典禮豈可微。萬古一惻怛。此心非所私。我來子䂓歇。白日瞻虛帷。嚴老亦腏班。義分儘無。梅月與秋江。蹟殊宜同歸。應知玉京游。同德罔或違。富貴擠狐鼠。澌滅今誰希。夔龍尙如生。夙志人皆悲。持此戒來者。欲咏淚沾衣。</text>
<title>用別殷晉安韻。送士心謙之出山。</title>,<text>高江暮流急。握手兩慇懃。事異淸平世。情視骨肉親。逝將深山裏。永卜管邴隣。耕餘講舊書。濁醪娛花晨。天佑有神告。未須惜蹔分。所悲遠丘墓。怵惕雨露春。居人掩夕扉。遊子望浮雲。萬事不自謀。萍水亦有因。惟求性命全。詎敢辭困貧。願君昭明德。努力追古人。</text>
<title>奈城東二十里。始見崇山巨川𡷾崒激瀉。似入百淵谷口。上下有數三村落。地名蓮池洞。又東去五里。踰數嶺而入。得一處稍夷廣。可容數家居。出谷宿村家。用歸田韻。五首</title>,<text>弱冠抱奇尙。拂衣游名山。不復塵外蹤。于今十九年。此來形神開。流峙類曲淵。蒼松蔭乳鹿。白雲生芝田。往往聞叱牛。茅屋在其間。童髫弄鞦韆。父老憇門前。山空永舒日。林靜收午烟。鷄犬亦不喧。幽鳥鳴巖巓。我非問津者。胡爲獨未閒。俛仰若有悟。臨流更悵然。其二微逕入穹林。崖傾遂稅鞅。巖流轉淸激。灑然易煩想。山深不見人。嶺雲時來往。香沐挾岸滋。黃精滿地長。樹屋擬開荒。閒土一何廣。相顧各啞然。步輕披榛莾。其三山中斫畬翁。自言出山稀。世居甘寂寞。捨此將安歸。壺漿色敷腴。欲去挽我衣。分宅願同居。此意那可違。其四數子或後先。覊遊亦可娛。有時草萊間。寂歷見遺墟。感此忽悽然。矯首故里居。貯書千餘卷。種栗數百株。亦有負郭田。生理故自如。奈此干戈亂。復値嶺海餘。綢繆百年謀。今日皆歸虛。仰慚喬松輩。翛然一慮無。其五出谷更無事。採藥西澗曲。游魚亦不猜。樂意咸自足。神淸便當已。未必游玉局。主人掃茅茨。靜話爇明燭。幽討漏數區。坐待東峯旭。</text>
<title>雨淹蓮池村旬餘。居人晝出。柴扉寂然。乍晴輒就溪上逍遙而歸。適値濁醪新熟。主媼歡飮。隨感雜咏。倣次飮酒韻。二十首</title>,<text>人生貴有聞。忻慽一順之。所以單瓢士。無往非樂時。奈何叔季還。不復見如玆。今我亦不平。內顧多懊疑。賢達去已久。一觴誰與持。其二磬襄東入海。子陵竟還山。亂隱治亦隱。其義固難言。若人今安在。未覺隔千年。苦心世少知。名聲徒自傳。其三窮途易省緣。久絶婚宦情。一事未能忘。猶餘身後名。邇來漸自悟。此念罕復生。來者余不知。焉用百世驚。但願未死間。畊讀如意成。其四寂寞淸泠浦。五雲猶自飛。遠客獨徘徊。鵑聲終夜悲。山木轉慘慘。汀草故依依。天地日廓然。殘生去安歸。萬事鬢已蒼。蒲柳先秋衰。唐虞邈難逮。時命宜相違。淸泠浦。端宗遜居地。在陵西五里。其五蓬扉晝常閉。溪鳥自來喧。眠餘苦無事。永日爲我偏。時來碧潭曲。卧對無名山。微雨颯然至。片雲從西還。孤懷祗自知。絶境誰與言。其六我憐鳥獸群。果忘還自是。不求仲尼譽。焉知臧氏毁。躬耕亦多劬。肆志聊復爾。賞音願游從。何處携綠綺。其七古稱善藏用。子房眞豪英。䠥𨇨風塵際。灑落超世情。劉邦反爲用。奇抱詎盡傾。自酬五世讐。斂翼不復鳴。何事招黃綺。却敎閙端生。其八欝欝太白松。箇箇棟樑姿。斧斤日相尋。但餘巃嵸枝。時見絶壑上。獨立雲霄奇。託根幸得所。睨者亦何爲。寄語同志客。早脫要路覊。其九晦明倐無常。山雨苦不開。夜夢泉下人。益切故鄕懷。筋力厭奔走。此行非打乖。世亂始求遯。有愧高人棲。翻思雪山訓。常慮困塵泥。一誤功名念。素心遂未諧。嘉言恐失墜。末路愈易迷。綠水有如彼。余駕終不回。其十微哉六經宗。先生常擧隅。片言貴拱璧。朗月臨冥塗。嗟我不早受。汎駕枉馳驅。山頹奄一夕。此恨死有餘。寂寞高明樓。今爲木客居。三淵叔父常命先受乾坤卦。繫辭曰有得於此。餘可觸類而解。而謂有來日。因循不果學。此最遺恨之大者。其十一幼時氣橫逸。頗騖申韓道。霜降水落際。始信紫陽老。旣要辭醉夢。何敢恨枯槁。方知父師意。昔年從吾好。榮名亦外物。一實以爲寶。斯言質無處。灑涕雲松表。其十二語默不違節。行止必隨時。而我尙未能。易動難寡辭。細撿過去心。悔吝多由玆。求仁便默識。遇事當闕疑。今日發深省。古人豈余欺。但恐爲酒使。悲慨一任之。其十三古來竆厄士。所遭各殊境。毋以五柳醉。顧笑三閭醒。歌哭本同趣。勢跡都未領。衷情久湮鬱。千載少達穎。一遇雲㙜逸。義節日星炳。其十四主翁愛留客。一見情自至。問我遠來意。濁醪頻勸醉。遣兒摘香菌。饔飧具造次。衰俗有如此。素眞良足貴。斯民三代語。慨然益諷味。其十五桑海失故巢。窮山又卜宅。飄蓬無不到。轉眄皆陳跡。所閱罕今古。來變幾千百。溪虛響自悲。靜枕山月白。親愛渺重泉。去日多可惜。其十六曾生不再娶。流俗哂非經。苟爲大害義。曷稱其德成。我事有異人。酷禍曾與更。窮命豈再好。孤蘭撫前庭。風雨曉凄凄。隣鷄不已鳴。思與屛山翁。幷榻論此情。劉屛翁三十餘喪耦。不復娶。一榻蕭然如禪室。其十七我家八百年。傳來淸白風。賢德世輩出。名節冠國中。子孫今零替。時運有窮通。須爲讀書種。勿把幽幷弓。其十八學書賢父兄。糟粕亦未得。回頭一愴然。倐已臨不惑。反求多內疚。有愧天地塞。未濟自家身。况復論爲國。松風感虛襟。永日坐默默。其十九桴亭志皎然。不學魯齋仕。時命雖多乖。達德還在己。斯民孰拯濟。失身深所恥。竟抱孔朱書。掩翳死田里。深衣語益悲。實欲任倫紀。棲棲失路蹤。日暮靡所止。前脩使我感。萬事不可恃。其二十夢覩黃河淸。未幾消息眞。胡運旣垂訖。一氣宜還淳。眞人庶已出。禮樂早晩新。帝鼎定何所。意或開雍秦。平生弧矢願。局促蠻觸塵。神州杳萬里。癡想空慇懃。英豪復幾箇。襟抱無由親。乘槎路亦絶。悵望析木津。獨歌遠遊篇。哀淚沾衣巾。秋來太白頂。且作餐霞人。丙午冬。夢遊河源。水甚淸淺。手弄淪漪。忻愛不已。明年聞鞏洛間。河淸百餘里。</text>
<title>益謙約携琴師。來宿石郊閒閒樓。翌日報以病不能來。請留一語而別。次淵明韻贈之。</title>,<text>久客歸故鄕。苦懷無人言。蕭條白耦池。蕪沒孤松園。爾來乍開顔。談說間新篇。忽思聽鳴琴。野堂猶豁然。賓牟病未至。一娛儘有緣。明朝又南征。悁欝不復宣。心摧五噫歌。路綿鹿門山。前期未敢言。齒髮非少年。</text>
<title>堤川邑村。夢與士復，士安，德雨，德輝，啓元。對飮高樓。各賦一律。覺後只記首頷四句及第五句。仍續成志感。</title>,<text>歌聲非舊曲。梅蘂㤪東風。碧血詩同化。黃爐跡已空。山寒春寂寞。樓逈月瞳矓。獨有神交路。難隨世運窮。</text>
<title>養蒙齋聯句 並序</title>,<text>吾六人者。靜躁勞逸。雖未甞同。而鬚鬢顧皆蒼然。其於聚散悲歡之變。閱已多矣。况此別非嶺海。宜不甚作惡。而去留俱無以爲懷。則其時可知。然懋正學崇令德。在我而復見淸平世界。一觴相屬於此齋。天也。天固不可期。若夫在我者。不可以世之治亂。有所勤忽。盍求所以自修。期至高明之域耶。苟如是。六人者當思今日之言。雖終身不復見。肝膽則一席也。顧何用慽慽。而亦安知不可期者在邇。而反以在我者之不能早修爲愧耶。其亦勉之哉。臨別作聯句三十二韻。各書一通互贈處。使中甫叙之如此。世若無斯亂。君胡到此邦。任彦寶。 花溪屋未就。萑澤皷相撞。權淸彦。 已愧藏霄鳳。虛驚吠日狵。飄零夔峽杜。晦息鹿門龎。金中甫。 寂寞從吾好。留連見俗厖。彦寶。 披襟集高閣。把酒俯長江。李心甫。 宇宙身同梗。賢豪筆若杠。金鳴仲。 院薇紅暎席。簷竹碧添缸。對局呼盧競。分曹射韻雙。中甫。 新晴鳥雀喜。積漲魚龍𢥠。彦寶。 地僻王官宅。湖通甫里矼。中甫。 黃雲平晩野。素月傍幽窓。權益之。 撥悶聆樵管。乘閒令釣艭。彦寶。 劈牋詩令急。看釰睡魔降。淸彦。 道縮千人往。力微九鼎扛。幾懷廬隱㹀。漫畜道林𩤴。時命同乖舛。談諧任譎悾。中甫。 橫流雜涇渭。眯眼混珉玒。心甫。 阮轍窮須哭。岷訛動輒哤。失漕千艦糈。增築萬埤樁。久閴聞韶耳。誰甘舐痔肛。中甫。 鷦嘲大鵬化。龍笑怒蛙胮。天意勒扶漢。人情險下瀧。淸彦。 出關奚獨瑗。逃海孰爲逢。彦寶。 靈藥尋丹竈。眞仙想羽幢。淸彦。 悔遷黃鳥木。要蟄白駒谾。彦寶。 糇餌資芝朮。衣裳襲蕙茳。中甫。 玉寧逢劫燼。鍾莫以莛摐。淸彦。 候鴈何年札。吟蛩此夜釭。鳴仲。 德星羞應蒙。豪唱愛成腔。中甫。 短策穿重岫。幽棲繞激淙。彦寶。 山陰他夜棹。空谷竚聞跫。淸彦。</text>
<title>留別權德山 淸彦</title>,<text>天外秋生五老峯。丹丘流水渺千重。芰荷製服從吾好。桃李成蹊任彼穠。大澤龍蛇應久蟄。窮山鹿豕但深蹤。吾生會見昇平日。再向菰蘆白髮逢。</text>
<title>淸風黃石村。九日次杜律。</title>,<text>飄泊元吾命。安居愧峽翁。村風隨地別。江色往時同。短髮新霜裡。孤歌濁酒中。故鄕無係念。何用遠眸竆。</text>
<title>十一月。與士元文之。自驪江抵遇慶村。一宿而別。是夜大雪。二首</title>,<text>痛飮驪江酒。還山雪滿衣。慇懃三日話。寥濶十年違。古栢森猶翠。寒燈靜自輝。殘生求道願。林下竟同歸。其二萬象含虛白。窮山一氣神。微陽雖驗管。大道莫迷津。崖鹿同歸靜。隣鷄更覺新。翻然遅暮感。重對眼中人。</text>
<title>淸風桃花洞。送儀韶出山。次朱子奉酬南軒韻。二首</title>,<text>寒江暮西注。彩雲曉復陰。邈矣桃花洞。避世於此深。爾自馬江至。我向驪湖初。相待動經旬。握手驚歲徂。丹丘在咫尺。不暇賞仙山。歸程際天南。積雪何漫漫。胡爲盡室約。尙復滯滄洲。中夜共徘徊。未忍分去留。前期墮渺茫。宿計空綢繆。終然反招操。爲爾更長謳。其二七曜易循環。一陽生自坤。天心未可見。世運寧復論。茫茫此天地。爾我猶生存。龍蛇本蟄跡。草木且榮根。奈何同歸願。別離在花源。萬慮自紛紛。紆鬱膓內煩。常恐方寸地。却受世氛昏。曾書有餘疑。欲別空聲呑。玄氷塞長路。寶珠易沈渾。但願各努力。勿負心期敦。</text>
<title>臘月初七日曉夢。與承旨從氏，士修族兄，時敏諸兄。作詩數篇。覺後記一絶。乃宮辭也。戊申當在淸風桃花洞。送儀韶出山下。</title>,<text>鳳闕霜寒碧樹姸。五雲開處月中天。邇來錦被殊無用。不忍空床獨就眠。</text>
<title>戊申除夕在義原。以客心何事轉悽然爲韻志感。何處悲前事例首句。七首</title>,<text>何處悲前事。靑軒是大宅。儼然梅樹下。列侍剪新燭。先邀雲崗老。更呼楓澗客。香橘帶椒盤。淸樽竹葉色。情襟間諧笑。珠璣互錯落。鷄鳴各歸來。火城連紫陌。其二何處悲前事。心㙜屢盍簪。華屋亦漸老。松竹欝森森。靑烟生萬戶。小窓宜俯臨。齊言湯餠佳。味與菘葅深。華燈翳還吐。達曙喧歌吟。俛仰已白鬚。不變唯童心。其三何處悲前事。稼齋樂其多。時平父老醉。歲穰村村歌。池㙜遠火閃。驚鵲鳴梧柯。隣曲獻賀歸。晩客省墓過。騰騰如有得。徂歲奈余何。甞謂百年內。每如此無他。其四何處悲前事。泉谷有佳致。和氣滿一室。大人自田至。筦簟㓗無塵。甘旨粗能備。婦子喜敬深。弟兄左右侍。斑衣有婉㜻。起舞助歡意。居然一紀餘。歷歷眼中事。其五何處悲前事。楊山舊歲餞。微茫石室火。蕭瑟金村霰。少長集一處。忻慨隨語見。身名愧古人。各懼所之倦。森森古栢巓。斗柄忽已轉。丘原日覺窄。存沒如泡電。其六何處悲前事。登州雨雪凄。層氷塞脩嶺。骨肉渺天西。燈前灑淸血。往事語吾妻。阿甲學樗蒲。阿䧺作詩題。鼕鼕賽神皷。膊膊鳴塒鷄。今霄羡遠謫。腸絶益慘悽。其七何處悲前事。今來義林邊。孤城暮角歇。遠樹凝蒼烟。故鄕不可見。丘墓益渺然。殘生舊知覺。萬感孤燭前。飄蓬自嶺海。四載凡七遷。寧知絶峽內。渾室又團圓。身頑白髮新。世亂憂病纏。悠悠此天地。弟兄餘幾年。誓將益深入。樹屋開荒田。遺經誦唐虞。餘外且聽天。</text>
<title>正月五日。入越中。路上口占。己酉</title>,<text>又作新年役。曾無十日閒。兵戈何地阻。宇宙此生頑。嶺昗縈雲棧。汀迴矗雪巒。斜川空復想。千載羡怡顔。</text>
<title>二月初六日。與伯春李幼安維期宿長淮村。自凌江洞渡七松亭前江而去。</title>,<text>山寒若坯蟄。十日斷經過。孤興有相引。短棹越淸波。萬里碧無雲。天氣始微和。陽潭遠淪漣。雪峀橫嵯峨。東南古木平。獨往迷垂蘿。厓迴玉筍聳。擧頭發長歌。故人在其下。待我意若何。</text>
<title>長淮村贈幼安 三首</title>,<text>易辦仙山卧。難同之子眠。論襟方浩氣。避世偶淸緣。嶽色餘春雪。灘聲隱暮烟。徘徊今古感。山水更蒼然。其二步下脩潭曲。看看雲壁高。方知伯夷立。還歎化翁勞。水綠龜神靜。天淸鶴唳豪。未愁春日暮。歸路洞天桃。其三瓊潭羞照十年顔。癯似西崖老蘚班。不有故人湖外至。可能玄鶴雪中攀。波光濯魄氷壺裏。壁勢聳瞻宵漢間。已卜北山同結社。高情奚獨土亭閒。</text>
<title>龜潭朝起看彩雲峯</title>,<text>日照寒崖萬丈丹。彩雲朝色若翔鸞。百年靑眼開無處。吾欲誅茅到老看。</text>
<title>與幼安伯春同宿長淮沈生村。賞龜潭。用韋蘓州與幼遐君貺兄弟。同游白家竹潭詩。點竄十六字記實。</title>,<text>淸賞非素期。偶游方自得。前臨玉筍奇。下視龜潭黑。密林已成暮。歸雲殊未極。春波漾脩壁。素雪含幽色。已忻絶境遇。復欵平生憶。終念信宿別。臨風還默默。</text>
<title>雪馬洞。次前韻。</title>,<text>佳名自古擅。我來如始得。初日映秀壁。洞天無窅黑。高歌望雲木。窈窕情不極。氷湍隱珮響。苔石老霞色。慇懃此一曲。別去應偏憶。何當共樹屋。逍遙事冥默。</text>
<title>龜潭次退陶韻</title>,<text>仙㙜百丈雪。疑踏廣寒樓。偶値珠庵衲。飄然放桂舟。</text>
<title>次幼安韻</title>,<text>我心本無塵。胡爲不常淸。朝來碧潭空。坐看春雲生。忽笑洗耳客。猶不閟名聲。</text>
<title>己酉仲春十三日。與濟大從弟，用謙修甫，從侄達行。往觀龜潭。碓兒亦從焉。舟中共次農巖先生集中韻。</title>,<text>春潭綠萬丈。彩雲倒影深。蘭舟繫絶壁。杖策步虛潯。恨無峨嵋客。一彈赤鯶琴。矯首笑驂鶴。把酒方微吟。濯翁去已久。山水誰知音。層霞望不極。明月生東岑。</text>
<title>玉泉菴。夜起獨吟。</title>,<text>山淸睡自警。月直孤杉巓。虛樓出白雲。四顧方寂然。森森萬象表。一氣驗於焉。獨立但澄穆。窓間僧盡眠。前游一紀餘。往跡若飄烟。虛明澗中雪。幽絶籐陰泉。逍遙忽有悟。玆界信多緣。</text>
<title>仲春二十日。陪仲氏與閔洗馬士元，濟大，德仲，由行，達行，坦行。往觀龜潭。二首</title>,<text>不盡龜潭興。扁舟載酒來。同人方莞爾。微雨亦佳哉。鶴乳春雲晦。龍吟積水開。蒼顔非舊日。羞對降仙㙜。其二眞成來往熟。焉識我非仙。半月能三到。百年儘異緣。神醒霞壁凈。波濶綠樽連。始覺前看淺。長歌更浩然。</text>
<title>次士元韻 四首</title>,<text>傑卓臨無地。營爲別有天。峽析黃牛大。潭開白鹿全。變態雲霓活。神光日月鮮。平生五嶽願。於此却恬然。其二未敢輕題品。收魂更看奇。鳳翔千仞肅。虹倒九霄危。䟽低神禹。泓崢淺武夷。秪應微月夜。匀藥動相宜。其三昔賢多愛此。長嘯眼中無。暮雨迷丹字。春波映素鬚。松喬如可喚。雲水不禁徂。未知千載後。誰復記吾徒。其四我是遼陽鶴。君今物表人。重遊一紀後。相視二毛新。俛仰翻疑夢。蹁躚偶及春。更憐眞隱約。桑海久違隣。丙申秋。與士元游龜潭。今爲十四年。</text>
<title>次李伯相命奭韻還寄 二月二十三日</title>,<text>世外塤箎自在音。太和巉卧捫參。心違孔聖乘桴海。跡滯于仙采藥岑。萬里春潮迷竹嶼。幾年文酒憶梅林。煩君且護靑淵宅。會有携藜日日尋。</text>
<title>謹次灘村李公顯之寄示韻。却呈求敎。</title>,<text>倚杖花源落照空。楚鄕詩札帶湖風。哀歌綠酒蘭臯上。靜挹丹霞玉筍東。萬事有天焉用智。一身無累也由竆。于今出處難深淺。水鏡翁無孰折衷。</text>
<title>疊和衷字。還寄灘村。二首</title>,<text>鳳巖喬木百年空。賴有吾兄不墜風。篆籕要參秦格法。文章盖自漢西東。蘭摧獨保黃門秀。玉潔誰猜韞櫝窮。遙羡扁舟煙水濶。白鷗隨處驗虛衷。其二雲霄丘壑素心空。永媿家庭出處風。末技早知拋硯北。遐蹤還讓隱牆東。靑山容我非趍勢。白髮欺人未送窮。廢和陽春餘十載。爲君今日瀉幽衷。</text>
<title>又次前韻。屬李子華 夏祥。</title>,<text>習氣芬華一掃空。洗心須繼鳳巖風。名高北斗猶身外。文法中州竟海東。臘蘂橫窓踈影活。寒潮落浦晩痕窮。愛君何必琅玕報。實學無孤惓惓衷。</text>
<title>次儀韶和灘村韻寄示 二首</title>,<text>巖棲冥寂若逃空。水穴愁連永夜風。仙鶴翻思驂海外。聖人難睹作吾東。氷潭蹙蹙龜神斂。雪窟寥寥虎跡窮。歲暮知音惟與爾。楚騷哀唱激余衷。其二坐看微雲捲碧空。錦屛遙隔竹林風。浮生憂樂相思苦。浪跡西南又轉東。世亂道從朱子晦。山深身與白雲窮。昊天不復終無奈。敢懈吾人對越衷。</text>
<title>疊和衷字。還寄儀韶。二首</title>,<text>南湖春水碧連空。柳外漁歌日日風。獨鶴歸雲蘭寺北。曉鴻殘月竹牎東。身游羿彀心猶活。家徏桃源計亦窮。自笑情緣難謝遣。馬江來札輒傷衷。其二息影深山萬慮空。此身安處是淳風。觀魚偶坐金淵曲。採藥時眠太華東。老去陶詩吟不足。春來羲易玩無竆。尙嫌黃綺存名字。何用千秋識素衷。</text>
<title>踏靑日。與希文，由行，亮行。共次杜律韻。二首</title>,<text>卧覺生春水。雙江壯曉聞。山靑越郡雨。花冷魯陵雲。晩迹漁樵社。閒愁鳥獸群。眼前幽草色。猶愛故園分。其二故國音書絶。孤城皷角聞。深春猶雨雪。終夕但陰雲。攀桂殘年隱。看花少日群。詩成懷數字。重悵死生分。</text>
<title>淸明日。與希文，由行，亮行。共次唐律韻。</title>,<text>病學春陰不放晴。越中覊枕度淸明。荒原麥飯羞醫馬。故里花樽憶聽鶯。無室却悲潘簟夢。有兄同學鹿門耕。天涯雨露劇新感。白髮爭先春草生。</text>
<title>走筆次希文韻 三首</title>,<text>江臯春日落。倚杖片雲還。月直孤松際。風生老杏間。扁舟堪散髮。晩酌且開顔。忽覺心如水。難容一慮姦。其二孤懷長寂寞。一病未消磨。避地生涯拙。評詩法筆苛。巖花殘雪映。汀柳晩風和。素髮非春色。沈吟望絳河。其三弟兄唯一榻。身計有餘淸。日入灘聲厲。雲空野色平。蕭條懷古道。飄泊任殘生。多少窮山感。林禽向曉鳴。</text>
<title>長淮村。與伯春，元華伯 景夏 同宿。翌日觀雪馬洞。乘舟而歸。次韋蘓州韻。四月初二日</title>,<text>碧流空我慮。閒詠亦可闕。巖樹綠轉滋。孤花殿春發。偶値會心人。屢到仙潭歇。今年凡四游龜潭 始遊歷氷雪。倐爾朱華月。冲襟自生感。未覺歌激越。前期墮眇茫。歸舟更超忽。</text>
<title>今夕。洪學士虞瑞鳳祚，元參奉華伯。期伯春宿島潭。余有所待不能從。意甚悄然。用孟浩然宿桐栢觀詩。竄四十三字志懷。</title>,<text>揚舲雜笑歌。夕宿逗雲島。緬說金溪趣。近愛赤城好。捫蘿競踐苔。輟棹恣幽討。息陰攀桂枝。采秀尋芝草。鹿鳴晩雲靜。魚躍晨霞早。久矣謝纓紱。此去無煩惱。舍人隣三仙。玄鶴並五老。紛吾失共游。世外猶竆道。相思隔烟霧。碧水空浩浩。</text>
<title>又次前韻。簡洪學士，元參奉。</title>,<text>名潭若鴈行。終古擅龜島。自從農淵過。誰繼陶亭好。昨聞洪厓子。又携紫芝討。梅雨滿丹丘。披雲掇瑤草。山淸睡味淺。林鶴警曉早。奇緣易錯迕。此生多憂惱。何當永爲隣。共稱仙巖老。泓崢已同契。出處寧殊道。君意竟如何。我歌方浩浩。次韻 虞瑞入山何所得。且置龜與島。尊甫越中來。是我平生好。襟懷叙久離。山水仍細討。湖海與山峽。行止不草草。玄鬢絶世俗。無乃計太早。顔色旣敷腴。身心無懊惱。胡爲聖明世。欲學商山老。人惟不行爾。古今豈異道。柴門一爲別。嶽峙江浩浩。</text>
<title>送希文向都下。次淵明於王撫軍座送客韻奉贈。六月初三日</title>,<text>浮生老別離。我顔今已腓。邇來太華北。幸成携手歸。二年同卧起。白雲與依依。襟抱得自如。談講無相違。今日遽告別。令我心苦悲。君生亦早孤。玄鬢少光輝。行藏固有時。未害揚名遅。塵緣易誤人。絶境愼勿遺。</text>
<title>次兒輩韻。又贈希文。</title>,<text>大江隨日轉。之子與西征。聽雨應荷谷。眠雲獨奈城。晴流覊馬影。凉露曉蟬聲。欲和新詩贈。還愁露不平。</text>
<title>淸風。和洪虞瑞留詩。四首</title>,<text>仙源方獨卧。學士不曾期。草露沾衣襪。松花罥鬢絲。久休靑瑣夢。還好赤城詩。世運何須問。同歸也有時。其二淸江赤日落。竝轡話心期。肯畫三分策。惟思七里絲。干戈方入慮。雲物謾催詩。醉到衡門下。唐虞卽此時。其三使子鑾坡直。那成玉笋期。卧雲志赤紱。題壁厭烏絲。理亂匡君畧。存亡夢友詩。幽懷吐後夜。山靜虎過時。其四天地吾安適。竆林空自期。幾年朱賣屩。萬事墨悲絲。未學參同契。徒成百六詩。故人虞瑞在。相訪不趍時。</text>
<title>次儀韶雜興韻 八首</title>,<text>深山日永睡餘天。如度桃源五百年。黃卷掩時開霧峀。碧松欹處寫風泉。禹顔出處雖同視。凡楚存亡古亦然。近識羲皇眞世界。小還向白雲眠。其二兀兀孤襟不受侵。林花落盡閉門深。高江疊巘回天地。驟雨和風異昨今。峒客山靑分蕨送。溪翁浦暖帶魚尋。長年度世須如是。何必淸湘遽自沈。其三頹然長夏百爲慵。自笑崢嶸少日胷。麥飯癭瓢眞味淡。杏陰匏博俚談濃。已收逸氣橫靑海。何待奇功慕赤松。轉欲聲光深處秘。秋來將訪斗庵鍾。其四龜潭峽裏越江濱。放浪行歌又一春。繡嶽和風靈草秀。魯陵殘照暮花嚬。無多骨肉關心別。不盡雲霞入眼新。惆悵羅浮吾友遠。此時幽抱與誰親。其五早識洪匀不負吾。此生何日免凡夫。道通夷惠方中聖。辯奪儀秦竟下愚。心上天人分豈易。眼前花鳥玩猶麤。虛窓月入忘言久。坐聽江流順舊途。其六宇宙悠悠一感通。肯歎霜鬂滯於東。神游韶舞虞庭日。夢放悲歌泗水風。鳳頂毘盧三界表。鶴湖瀛海十洲中。箕封勝賞非無地。秖恨朱張未與同。其七小畦新雨手移蔬。鵠卵橧巢是我居。世事都迷藏鹿後。天機忽覺聽蟬初。雲橫碧落三更斗。花覆黃庭半卷書。獨坐槐陰羣動息。曉凉偏透髮根踈。其八杏亭南畔楮田間。深卧居人罕見顔。朱萼繞簷朝露潤。綠潭當戶晩波閒。醉來舊戱滄江筆。病後新交太華山。悔許隣童時問字。手拋經卷啓松關。</text>
<title>再往巨山。定草堂地。信宿而歸。次少陵宿贊公土室詩。二首</title>,<text>眞緣結妙境。再來不迷路。窈窕玉村田。寂歷墨縣渡。憇嶺一叙嘯。羣峭半天素。初地已易慮。前去轉異趣。淸江響棧底。屈曲映右步。香草乍掇翫。奇窟屢回顧。靈泉洩嵌竇。噴薄挹爽沍。東崦有新知。茅茨隱秋樹。溪雨滿衣袂。下馬前山暮。明燈勸麥酒。心素兩相露。其二寒潭夕景霽。秋水綠更靜。微徑入古渡。緩策長松影。冥棲始得所。俛仰幽思永。借地營一椽。良疇過數井。父老願相助。諄衷見素秉。眞勝鳥獸群。自與塵囂逈。逃名反益著。矯首笑箕穎。屈伸是吾道。餘生迹宜屛。江光倐欲暝。晩霞橫西嶺。孤巖有如彼。垂釣老其頂。</text>
<title>到三玉村。乘舟歸杏亭。</title>,<text>晩醉丁翁酒。輕風放小舟。層松回首隱。絶壁映眉脩。錦水孤雲淡。蓬山落照收。長歌數峯碧。寥朗自生愁。</text>
<title>自桃洞乘舟往黃江 六月</title>,<text>桃灘已過乕灘來。倐忽靑岑萬疊迴。雙犢一翁畊豆岸。亂蟬孤樹釣魚㙜。兪生解送當歸酒。宋叔要論遠志才。卧覺黃江無十里。孤山南畔夕陽開。</text>
<title>用兒輩次唐人韻汝強 庶族叔盛全</title>,<text>癭樽月落空江曉。棧路風高病葉秋。自謂頑腸同木石。楚騷餘淚不禁流。其二客越無心故國歸。此身終合老荷衣。他年欲識移捿處。須訪羅山白鶴飛。</text>
<title>次益謙韻還寄</title>,<text>兀兀成蓬鬂。秋風又一回。唐虞今已矣。洙泗轉悠哉。事閱浮雲去。愁牽故國來。新鴻何意緖。天濶謾流哀。其二影隣山鬼寂。心抱紫陽回。道本如斯耳。天何負我哉。潭虛魚自躍。林僻月能來。此夕偏思爾。玄琴瀉滯哀。</text>
<title>八月二十日發杏亭 湖遊錄○己酉</title>,<text>幽懷日如酲。峽雨苦不晴。曲肱卧橧巢。書帙亂縱橫。今晨始抽身。忽隨南鴈征。擧鞭見華山。霜葉照眼明。方知天下秋。萬里連蛩聲。大化無停機。時物各自成。安得上崇岱。一覽九州淸。</text>
<title>堤川長樂道中。與亮兒次劉後村韻。</title>,<text>避地爲生苦。巖居屢轉移。龎公携子日。韋老悼懷時。遠嶽收秋雨。長林隱暮池。隨緣又作客。南國路逶遅。</text>
<title>桃花洞夕望</title>,<text>偶被山翁勸濁醪。晩入晴處立東皐。葉間丹柿迎霜透。霞表蒼松引月高。萬里山川正寥落。十年懷抱捴離騷。從今抱易巖阿死。却笑靑春客氣豪。</text>
<title>訪龍伏元行寓居</title>,<text>乍醺聖瑞酒。徑訪伯春棲。寒松如舊識。秋草滿幽蹊。未暇論心酌。方求刮眼箆。臨分不愁思。期近錦江西。</text>
<title>志感</title>,<text>嶺海歸來閉戶遅。此生形役竟何爲。五年鞍馬九千里。四郡風烟三兩詩。瀘水祈山扶漢祚。武陵商嶺避秦時。紛吾出處均無適。蘧瑗堪爲百世師。</text>
<title>中元夜。到黃江乘舟。月出已高。</title>,<text>月嶽山高月出時。鳳凰㙜北樹參差。扁舟晩渡空江濶。卧誦淵明叩枻詩。</text>
<title>宿梧江草堂贈主翁</title>,<text>愛子新齋潔。臨江設榻初。月山當面㢠。秋水照心虛。有事時省墓。無憂老讀書。朱陳已成契。將卜水東居。</text>
<title>忠州</title>,<text>江水西流客意俱。蘂城南畔望京都。年豊樂語居人別。月冷悲鳴過鴈孤。野曠琴臺迷戰鬼。樹空林廟屈䧺圖。浮生感慨本多緖。天地悠悠生素鬚。</text>
<title>㺚川</title>,<text>蘆菔千畦白露滋。㺚川初日照殘碑。西風鸛鶴驚飛散。忽想金公草狀時。申砬背水作鵝鸛陣。及敗金公汝岉立草敗狀。鳴毫颯颯。</text>
<title>長命驛村。贈洪學士虞瑞兄弟。</title>,<text>我今孤鱞爲竆民。致君堯舜擠其人。五倫之樂無一可。但有朋友多超倫。自從經來龍漢劫。騏驎鸑鷟隨殲獜。虞羲兄弟尙留世。晩境心事無緇磷。萬死歸來乍相見。嶺海湖風鬒髮變。季方駐節錦江藩。伯也弭筆延英殿。令威化鶴卽吾身。獨翔山澤西歸倦。世故翻覆劇浮雲。吾人聚散如驚霰。桃花洞中一莞爾。日落雲潭弄碧泚。携手醉卧伯春室。使我劇論天下事。別來幾何苦相思。此夕三人共一巵。豆江層氷燭龍隣。沃沮衰麻淚血垂。孰知於此復會面。却話竆髮覊囚時。蒼烟古木驛亭南。寂歷踈星敗荷池。夜靜思招夏瑞魂。酒闌更誦安復詩。竆通禍福豈其天。死生離別誰最悲。生憐死死憐生。秪恨天地終無情。往者旣見來者昧。萬事糾紛了不驚。干戈禮樂我何知。稻熟魚肥風味淸。且盡燈前一笑謔。明日茫茫隔山嶽。殘土爲樂却非樂。此意恐敎兒輩覺。</text>
<title>贈宗兄莊叔 時觀 甫</title>,<text>竆谷披蓬藋。吾宗有古人。生涯原憲憊。問學考亭眞。借婢賖隣酒。呼兒▦▦緡。曉來論太極。幽抱一般春。</text>
<title>渡錦江</title>,<text>可愛錦江水。曾經十九渡。餘緣猶不盡。又走江南路。</text>
<title>到馬江東岸呼舟</title>,<text>木落澄江濶。依然去歲秋。先瞻巖際寺。遙喚柳陰舟。賀老稽山蹟。長蘅拂水遊。滄桑餘舊客。難覔醉眠樓。</text>
<title>草堂。與李夏祥同次杜律。</title>,<text>復卧羅浮山下堂。百年哀淚但滄浪。經霜綠竹抽新籜。背日寒花澹舊香。鳳老風流終寂寞。皐蘭歌曲轉凄凉。沙鷗故近重來客。似識扁舟舊態狂。其二▦巢雲壑久冥心。忽訪江南病友臨。隱几須知非昔我。橫經不欲說當今。天長水濶孤歌放。木落風高晩感侵。眼底恒河猶一▦。白頭於此幾回吟。</text>
<title>拜踈翁墓</title>,<text>赤舃今安否。霜原草又陳。公心曾不愧。天道竟誰親。▦▦鯨濤夕。燈殘鵠嶺晨。片言猶未報。詎敢自輕身。</text>
<title>士安墓</title>,<text>每來將或面。冥默兩含悲。已無當世白。能有後人知。日暮蓬山路。秋生▦樹枝。歸時馬江宅。何以慰君慈。</text>
<title>養蒙齋。贈權德山稚圭。己酉</title>,<text>別日那知此笑同。一樽江海又秋風。人生不死還相見。世運方平獨我窮。華嶽片雲隨杖遠。月潭寒水與襟空。燭前斑鬂新添雪。無賴黃花滿把中。</text>
<title>雲谷。與一之兄弟士心同榻。謹次淸陰先祖集中韻。三首</title>,<text>潭西樓閣眼偏明。細路叢雲竹外生。黃菊入門先主笑。綠醅留瓮待吾行。爭誇水國蓴羹美。爲問巖居木食情。見說昇平多異端。此來還欲悔逃名。屬一之 湖南一莖三兩穗之禾。處處有之。棊罷林燈倐晦明。酒醒溪閣曉風生。獜山月落孤鴻過。錦水雲迷匹馬行。翠栢黃精存晩計。紫榴銀膾見深情。何年伴我蓬萊隱。却笑巢由未閟名。屬謙之楓蘸虛地半面明。坐來秋色碧梧生。持螯且放韓州飮。採藥休思越行。數畒桑麻元亮趣。一竿烟水志和情。胡爲又賣單衫布。頭白區區役小名。屬士心</text>
<title>主人從隣翁乞黃白菊一盆方盛開。偶閱寶珍齋帖中米南宮所書李商隱詠菊詩。遂步其韻。四首</title>,<text>世外荷衣獨立淸。一枚風格友踈英。凌霜節惜崇蘭死。泛月香欺老桂生。功殿百花收造化。德隣孤竹保眞精。和風惠日羞爭艶。偏愛寒天占晩榮。其二 賦遊字步出幽篁外。雲濤萬里秋。孤歌起古渡。纖月傍虛舟。戰伐千年蹟。存亡一紀遊。新鴻天際去。獨立暮江樓。其三閉戶滄洲夕。潮喧百濟秋。方論古人道。懶上釣魚舟。萬竹風前偃。雙鷗雨裏遊。乾坤迷所往。白髮又斯樓。其四曉雨鳴山竹。離愁楚水秋。驚鴻橫極浦。落葉滿孤舟。妙解曾書講。幽期太白遊。明年春草綠。訪我越江樓。次韻儀韶杖屨重來晩。南湖又一秋。蘆花平小岸。雲影上孤舟。怊悵華山約。蕭條錦水遊。年年詩興减。夜雨閉江樓。</text>
<title>馬江書懷贈主人 五首</title>,<text>結茅蓬萊下。久絶塵中跡。黽勉乍出山。復爲江海客。亡妻有老慈。病深苦相憶。我來有談笑。開懷慰寂寞。江濤撼破屋。燈火照深竹。欲別未忍辭。遅徊又數夕。芋餻間鱸膾。供我風味足。忽思泉下人。臨觴淚自落。其二慇懃白江居。五歲卄餘到。居民漸凋換。桑竹半摧倒。攬涕撫遺躅。古㙜生秋草。寒潮自來去。霜鬂我亦老。空洲鴈影。古城牛羊道。徘徊暮天碧。默默傷懷抱。其三知音盡冥漠。賴爾開煩襟。聦明旣絶倫。經傳細硏尋。每見進英論。發我未發心。惜哉無嚴師。緬憶雪嶽林。行止有是非。雲山無古今。安得抱遺經。共老仙巖陰。其四在野樂夷曠。捿巖愛靜便。人情苦無常。隨遇易感遷。出叙長嘯。平楚何蒼然。時淸繹騷息。南土樂有年。稻粱儘易謀。魚蟹小論錢。自笑避地計。胡爲窮山巓。蕭條木石居。斷續藜糝𩜾。親知互譏諷。勸我早言旋。得失竟何如。且耕山中田。其五黃菊照我顔。幽香滿几閣。古書繹其下。眞意生淡泊。秋水淼無際。開戶時遠矚。忘言欲微醺。神釋如有覺。殘生少所慰。卽事差可樂。世運不須論。昊天終必復。</text>
<title>九日和淵明己酉九日韻</title>,<text>歸驂戒又止。閉門風雨交。寒菊又新英。我鬂日覺凋。故鄕旣無戀。不登羅浮高。自嗟老大志。無復抗雲霄。頻年事鞍馬。筋力亦云勞。淸醪湛盈樽。未沃憂心焦。獨有濂翁言。可以瀉欝陶。明年我二人。何處思今朝。</text>
<title>過陽伯墓</title>,<text>孤墳如欲語。駐馬更遅徊。世孰憐君死。魂應識我來。白楊殘照寂。寒竹恠禽哀。又禁人間酒。難謀酹一杯。</text>
<title>林里沙溪先生舊居</title>,<text>穹林一蒼然。暮川逝不已。沙翁所盤旋。下馬整巾履。遺躅問子孫。永懷及門士。樂育儘英才。是皆邦國紀。我來百年後。惻愴悲風起。綠沼湮爲田。孤栢蔭舊址。斯文久墜地。世運方厄否。客路又出此。踈燈黃葉裡。分明格致訓。浩亹三千禮。如將洗我善。怳然親杖几。</text>
<title>同春堂。伏次壁上三淵先生韻。</title>,<text>草沒堂前路欲湮。誰收湖海等閑春。河南日月雙名大。㜈上兒孫一氣醇。絳帳尙傳人滿座。華簷曾見鳳啣綸。摳衣乍立寒梅影。默想靈襟日日新。</text>
<title>夜訪沃川邈溪宋叔春囿堯和別業</title>,<text>小僕迷榛槲。蒼茫問夜津。波寒短棹澁。月出亂山嚬。遠犬疑嘷豹。陰崖似攫人。新齋猶秉燭。驚倒談笑新。</text>
<title>華陽洞。謹次晦翁廬山雜詩十四首記遊。</title>,<text>擎天壁 在洞口溪南。高數十丈。回風振客衣。壁聳寒雲起。孤標入霄漢。老根蟠積水。凜凜欲逼人。氣勢看愈偉。融峙非造次。靈界鎭表裏。靑天幾時傾。萬古永仰止。奈何世人眼。於焉還多眯。孤歌響寥廓。落日照寒泚。無人撫絶頂。綠髮雨新洗。右用嗽▦亭韻雲影潭 在書室東南十餘步。淸曠演迤。羣峭揷空碧。松桂下蒼蒼。淸暉不可名。佳處幾曲藏。綠潭轉溶溶。寒日更荒荒。涵來萬象靜。淺處縠文張。鳴鳳去不返。白雲老高岡。澗戶鎖寂寥。臨流發嘅長。林寒不逢人。往事誰與詳。逍遙詠楚騷。崖菊攬孤芳。右用黃雲觀韻書室 在雲影潭北岸。屋凡四楹。兩頭作室。中作廳。廳上縱列四架。架面書曰經書曰程朱書曰史記曰騷選詩文。皆先生筆。而架上羣書皆空。其下緗縹散亂。開一篋有朱子大全箚疑草。其中一卷。卽先王考手筆。盖謫居朗州時。往復長鬐者也。高閣晩沈沈。几杖委窔陰。閑庭碧草凋。澗道秋聲深。殘經雜塵誥。絃絶悲瑤琴。長跪啓篋衍。箚草見苦心。亦有我祖筆。往復蓬山岑。風梨落虛牖。怳聞驚咳音。殘生失路歧。墜緖斯可尋。欲去更躑躅。林影同蕭槮。右用簡寂觀韻書院 在書室西數十步。額以華陽書院四大字。其下有小跋。皆肅廟御筆。祠中奉揭遺像。此寔先君子所畫。旁置先生躑躅杖。手澤宛然。講堂扁以一治。未知誰筆。嗟乎俎豆事。反爲干戈塲。聖考昔深憂。璇額垂天章。箕封日荒凉。斯道孰主張。我來瞻遺像。怵惕邇耿光。絃誦未宜輟。英靈尙洋洋。千秋儻必反。一治賴此堂。來者竟如何。卽事多慨慷。丁寧海上書。微意可忍忘。先生在耽羅日。寄書遂庵。托早晩作祠洞中。祭萬曆崇禎二帝事。而有曰必與金閔兩家子孫謀之。○右用白鹿洞書院韻萬東廟 在書院北臯上。屋凡三楹。春秋設紙榜祭神宗懷宗兩帝。始自甲申。九廟久已淪。觀德在小原。先民自義起。感激淚潺湲。虞舜享百粤。楚昭茅一間。誰云事異同。仙馭邈難攀。傷心四海土。乾淨獨此灣。恭惟陟降靈。一感應相關。空山蜀魄苦。永夜思未閒。嘲譏彼何膓。大義猶忍諼。右用淸淨退庵韻泣弓巖 在書院南澗邊。孝廟諱日。先生常入山痛哭巖上。名以泣弓。宇宙一涕淚。此慟無後前。悲深永安詔。事異磻溪賢。年年五月四。麋鹿驚不眠。孤松覆白髮。淸血灑曉煙。衷膓尙可見。令我淚如泉。胡爲此巖哭。亦不終百年。缺月半曈曨。逝水猶潺湲。長思御裘銘。更誦蒼梧篇。右用醉石韻巖棲齋 書院北數百步渡一溪。溪上有巖齋。在巖上俯臨碧潭。古松三兩樹。覆齋偃健。一山最勝處也。曉起煥章庵。從杉樾中來坐齋前。潭水淪漣。巖洞窅冥。意非人世。危巖一千尺。獨立飛塵絶。山水自相感。微風成韵折。寒潭卽我心。湛然殊寂滅。空林宿雨收。薄雲如布雪。靑冥入呼吸。斗柄罥嵽嵲。一氣覺孔神。含冲未容說。松影倒碧泓。瘦蛟舞奇崛。前修望不來。冉冉墮淸月。右用三橋韻卧龍巖 自五雲㙜西去數百步。有一石在澗邊。其形若卧龍然。神物易變化。本殊混沌。安知此蜿蜒。不自廬山落。萬古一佳名。幾人感丘壑。風雲慘不舒。世運今非昨。隆中固尙矣。晦尤亦難作。何當奉三像。敬薦寒泉酌。樹屋永歸依。卒歲聊自樂。悲歌晩虹生。山雨灑漠漠。右用卧龍庵韻瞻星㙜 在溪北。高數千尺。其下有一广。刻二帝御筆。遠客不能寐。燒香中夜起。碧空凈無雲。河漢明萬里。徘徊發長嘯。仰觀天景美。新星不知名。色奪旄頭偉。誰膺邈佶祝。恐或起白水。顧影無與語。霜葉浩如洗。自笑少日志。感慨良已矣。猶思未死前。採藥嵩華裡。右用溫湯韻五雲㙜 在煥章庵北百餘步。坐㙜上望溪西广上御筆。氣像儼然。宸翰若飛動。石勢雲漢邊。初日照其顔。瑞光凝紫煙。來坐古㙜上。隔水望凜然。遙疑老龍挐。更覺金薤姸。迴飈動哀壑。撫躅思前賢。英英五色影。獨玩應拳拳。我有度世願。欲學參同詮。長呼紫府眞。於此結奇緣。右用歸宗寺韻鶴巢巖 自卧龍巖沿溪而上數百步有巖。其前水石可愛。秋山一何靜。秋水綠不波。獨往轉怊悵。翳翳雲木多。奇巖聳寒空。矯首望崇阿。其下有小潭。瑩若新鏡磨。玄鶴去何之。碧松空嵯峨。悠然武夷興。偶發黃綺歌。溪光倐晦冥。微雨滿綠簑。思携玉寶琴。更待月明過。右用落星寺韻芭串 自鶴巢巖下。北去數百步爲芭串。距煥章庵四里劣。穹林下紅蘀。一逕縈雲丘。山迴日月朗。石布玻瓈流。耳目豁蒙蔽。氣像兼顯幽。驚叫未遽前。且坐西巖陬。飛湍互激射。軒樂動未收。峀雲際盤陀。林風雜颼飀。前修不相待。佳樹爲我愁。當年宴坐處。魂魄應來游。右用康王谷水簾韻煥章庵 在巖棲齋東北百步餘。創自甲寅。先生爲藏御筆。募僧而成。手題庵額。樓上揭先王考七言古詩一板。名庵依日月。縹緲壓崇岡。寒竹被古逕。老杉磨靑蒼。天香尙不散。霱雲覆小房。居僧皆近住。話舊少慨慷。但道老先生。不識祥虹光。丹心炳如昨。寶墨期千霜。寄語後來賢。此義毋或荒。應知入表淸。盛事播芬芳。右用李公擇山房韻藏經閣 庵前一巖突兀。其上新置一閣。移奉庵中二帝御筆非禮不動四字。非寧靜無以致遠。非淡泊無以明志十四字。卽毅宗親墨。故紙磨破。手澤漫漶。又有玉藻二字。此則神宗筆也。又有一大管。頭刻萬曆御製四字。其下又刻五言詩二篇。筆法極妙。皆櫝藏。而又別櫃藏淸陰先祖所受崇禎丙子皇曆，尤翁書札，先王考詩本及遂庵，丈巖諸公記跋題詠。盥手敬玩。不覺感涕。於戱二聖筆。今日始覩之。尙想瓊島春。揮灑淸燕時。慇懃孔葛訓。更兼玉藻奇。寧惟見心畫。宛侍龍鳳姿。三韓萬世恩。雨露尙餘滋。飄落亦天意。百靈謹護持。臣祖昔有詠。感玆雙淚垂。永願鎭邦國。鞏我無疆基。右用萬杉寺韻</text>
<title>仙遊洞 二首</title>,<text>舊讀農巖記。今如再度游。雪藕千層石。雲和九曲流。可但羣仙愛。方知仲父求。餘壺無與倒。巖際片雲愁。其二倚杖忘言久。潭魚亦不驚。水淸神自適。山寂感還生。老壁蒼霞駁。欹松落照明。茅茨留洞口。偏憶仲謙情。</text>
<title>華陽洞懷伯春</title>,<text>爾昨思吾處。吾來復爾思。崖明二帝筆。樹老萬東祠。獨酌閒雲媚。危樓曉雨悲。臨流今古歎。逝者有如斯。</text>
<title>洪監司羲瑞與伯春。九日待余于華陽洞。再宿而歸。後數日余追至。獨遊悵然。</title>,<text>九日幽期愧不成。十年離合夢猶驚。極知煩抱論無益。要到深山瀉不平。採菊幾臨流水待。捫蘿空躡白雲行。寒泉落木俱蕭瑟。猶見禪扉聽雨情。</text>
<title>奉贈儀韶赴謫之行 二首</title>,<text>爾身旣無死。爾行焉敢辭。窮溟亦聖恩。禦魅未足悲。但念天地間。一痛古無斯。偏慈守故里。祠墓不可遺。王母七十三。骨削氣如絲。千釁與萬毒。爲命非爾誰。天寒卧弊簀。路遠無由隨。遅徊宛轉際。遽作生別離。須思變羸服。呑聲告逋時。形影兩茫茫。生逢不曾期。嚴程却有光。萬人同齎咨。持此慰去住。庶收哀淚垂。其二悄悄太華陰。寒月照孤抱。鯨濤碧萬里。片帆指何島。身藐三韓倪。夢勞百濟道。崦嵫夕照短。寸心如霜草。毋以弱妻泣。更添覊懷惱。隨身數編書。晦翁無不到。平生靜坐願。兀兀須深造。嚬呻卧松雪。一病去不早。縱令握手送。豈有辭語好。春來海上扉。剝啄兩顚倒。書成子䂓歇。曉江風浩浩。</text>
<title>松湖亭。次林石川韻。</title>,<text>風花萬點泛晴川。瀛海雲濤一面連。把酒思邀鯨背老。看帆疑入洞庭天。山橫別院千重柚。欄壓長洲十丈蓮。却恨春遊曾失早。再來奇賞了何年。</text>
<title>敬次高祖淸陰先生韻 二首</title>,<text>選勝斯無敵。川觀又海山。花紅閒驥輾。雲黑怒鵬盤。自近瀛蓬界。宜輕晉楚官。客愁於此失。歸意與春闌。其二白公多愛此。吾祖亦曾來。易主名仍舊。留詩甲再迴。繡衣應拂橘。雲壁幾捫苔。傑韻孱孫和。瓦音且莫咍。</text>
<title>登沃州浦山絶頂。俯視海中諸島。</title>,<text>浮空列島渺如鰲。目極南溟坐覺高。日馭正中挐峀影。春潮平接浙江濤。量能容海方爲大。游未登仙可是豪。自愧畸蹤無不到。楚醒懷處誦離騷。</text>
<title>望漢挐山</title>,<text>瀛洲一點掌中來。碧海頑雲萬里開。卧笑秦皇悲白髮。石㙜斜日盡餘杯。</text>
<title>沃州留別儀韶 三首</title>,<text>蠻煙一犬吠冥冥。竹裏柴扉夜不扃。握手相疑鯨海吼。對樽無語杏花零。孤愁地已三韓盡。萬事天猶一片靑。試想仙源前歲約。豈曾閒話到南溟。其二茫茫孤島恨悠哉。微爾來斯我豈來。萬古層波餘舊淚。百年浮世又新哀。蛟龍窟上聊談理。橘柚陰邊強把盃。五日相從渾似夢。此生何處好懷開。其三春雲脉脉兩無辭。此後深知渺後期。未死豈無相見日。徑歸其奈獨留時。鵑花落浦蠻歌急。鱷海連天鴈影遲。爲惜斯須猶欲挽。故敎扇面寫新詩。</text>
<title>智島。書呈李光州丈要和。二首</title>,<text>冥棲太白西。遠隔天南海。風濤幾千里。夢想勞四載。今日忽相對。却疑身所在。密竹翳小屋。島日少光彩。公顔自不凋。愧我鬚鬢改。餘生尙能面。念死悲涕倍。隨遇且安之。茅茨亦蕭灑。魑魅詎可辭。麋鹿甘爲輩。萬事欲聾啞。孰問所以乃。其二未見菀千慮。旣見還無言。蠻花落滿地。寂寞對孤樽。新哀與舊恨。在處俱淚痕。踈燈照無寐。竹外春潮喧。鷄鳴海色動。離合又消䰟。蒼茫再回期。世亂不敢論。愷悌有所勞。卲德且存存。竆通亦何常。上天本仁恩。歸舟涉馬江。煙柳暗故園。惟應別時語。到此益難諠。</text>
<title>七月二十日。在橧巢作珍島書。志懷。</title>,<text>雨快華山濕。江紅夕照飜。病交殘暑戰。襟解晩凉恩。絶岸欹松老。虛庭惡草繁。忽思炎海客。搔首橘林昏。</text>
<title>秋夕微雨無月。意益無聊。次放翁韻。</title>,<text>小雨喧江閉草門。魯陵西北盡頑雲。誰猜明月猶相逐。更覺幽襟本不羣。晩酌生悲天地窄。孤燈多力弟兄分。十年往事淸狂甚。起舞黃驪一快欣。</text>
<title>使允謙畫杏亭。寄沃州謫居書。二首</title>,<text>太華峯高萬里秋。斗南蘭珮幾回頭。神交尙恨形骸隔。寫送巖阿獨立愁。其二松桂陰添橘屋深。不勞溟夢遠飛尋。遙隣讀書忘言處。頻顧癯容爲整襟。</text>
<title>次益謙韻</title>,<text>偶似夔州老。乾坤一草亭。採芝秋谷冷。讀易曉燈靑。皁帽嫌遼海。金門笑歲星。爾詩能起余。終欲遠圻埛。其二客程隨歲運。天氣又凄凄。短景玄城北。愁雲纛島西。行歌非適楚。版鍤想存齊。只有龍蛇蟄。丹丘路不迷。</text>
<title>豆浦途中</title>,<text>久作湖西篷。飄飄又轉東。心驚履霜節。酒醒落帆風。道遠憐孱馬。天高羡逸鴻。深羞猶未雪。不敢恨吾竆。</text>
<title>雙橋夜宿聯句</title>,<text>已喜塵城遠。尊。 寧嫌嶺路艱。煙生墟落靜。濟大。 山豁客心寬。茅屋鷄聲小。益謙。 霜溪虎迹淺。那知竆海卧。今夜笑相看。尊。</text>
<title>雙橋曉發呼韻</title>,<text>緩轡微吟八月天。雙橋曉色尙依然。中仙玉筍今何似。我髮蒼於十載前。</text>
<title>次益謙曉行韻</title>,<text>十月驪州路。蒼茫問曉程。嬌花迎日變。落木動禽驚。舊習燕南氣。新詩楚老聲。何由共爾隱。江海送餘生。</text>
<title>過申正甫墓</title>,<text>昔日吊客今日歌。十年安寢意如何。紛紛鼎鑊刀鋸地。齎恨淸流羡子多。</text>
<title>鑑湖亭次 缺 韻</title>,<text>鑑湖淸絶菊花餘。臨水高亭誰氏居。烏驛麥靑霜落後。龍門日照客瞻初。勞生役役休何處。浮鴨閑閑得自如。滿壁題詩多舊識。長吟不去似牽裾。</text>
<title>淸心樓次 缺 韻</title>,<text>每到驪湖曲。長懷牧老風。江淸尋釣艇。月冷醉花宮。故國浮雲外。中原片夢中。悠悠興廢感。此翁。</text>
<title>題允謙錦江亭畫 辛亥</title>,<text>月吐蓬萊白。層松遠翠多。氷江初㶑灧。小棹弄金波。</text>
<title>次市南集中韻</title>,<text>山澤初融雪。氤氳氣自通。高吟臨綠水。緩步爲和風。聖遠殘經抱。天淸滯思空。忽驚新白髮。偏長桂杉中。</text>
<title>江行雜詠 十二首</title>,<text>騎牛古人。忽爲扁舟客。亭亭萬山碧。淼淼秋江白。悠然一叙嘯。似欲萬里適。其二飛書報安子。渡江相邀語。亹亹及羲易。機鋒不可禦。披襟兩微醺。落日下遠渚。其三短短木溪屋。欝欝荷潭樹。回頭忽不見。飛棹去如舞。已過莫喜險。不怕灘聲怒。其四丹霞翳入日。碧天涵秋水。遙村一牛歸。隔浦煙初起。褰篷尤無言。誰作畫裡視。其五淸江一百里。擁衾如我房。微風酒初醒。滿船松菌香。不羡苕霅遊。吟詩兒在傍。其六微月照雙樽。舟輕身亦輕。山影一道黑。草岸連蟲聲。感物隨所遇。自殊山中情。其七長年語聲靜。夜久舟自流。漁歌斷復續。小火明遠洲。孤懷只自知。淸絶世外愁。其八微波和睡聽。忽驚風灘厲。闌干斗已橫。白露滿衣袂。不省所經處。蒼茫但叩枻。其九卧知舟西疾。仰看星逆走。空潭大魚躍。遠壑飢䲭吼。未了蟾江歌。忽入黃驪口。其十高天上垂象。碧江下有聲。四顧無片滓。我心同虛明。微誦魯論篇。磔磔渚禽驚。其十一始覺甓寺來。入眼雙檜兀。居僧畫掩扃。鍾磬亦已歇。深深碧樹裡。一螢流翕忽。其十二夜分江氣凉。水淸神已覺。烟沙不見人。遠犬如嘷豹。寂歷心樓東。緩泊翩翩棹。</text>
<title>長湍途中 壬子</title>,<text>白鶴山前官路平。五人聯轡麥風淸。雲收曠野雙牛緩。日射遙村獨樹明。自笑覊蹤無定止。偶隨高友作閒行。眉端已接天磨碧。醉下危梯廿載驚。</text>
<title>善竹橋</title>,<text>重來善竹橋。流水猶潺湲。躕躇未敢言。感淚默潸潸。何曾惜一死。死有重泰山。還知採薇餓。在我事非艱。丹心自萬古。野花年年斑。悲歌短碣下。日落孤鵝還。</text>
<title>花潭</title>,<text>山深氣益佳。草木含華滋。巖花落已久。游魚影參差。遺祠白日永。小墓閒雲移。斯人若可待。瑟瑟來林颸。微茫格物旨。寂寞風雩時。理氣欲無辨。眞樂仰先知。棲棲歧路蹤。古潭羞霜髭。煩襟積感慨。澹虛那能追。臨流想不瞬。逝者日如斯。</text>
<title>朴淵</title>,<text>觀瀑若觀聖。深淺在自得。萬古閱許多。幾人俱眼目。風標固易欽。變態尤難測。蹁躚玉京舞。夭矯月窟躍。長嘯紫虹翻。驚礫忽洒幘。造物亦偶然。却立增歎息。重來二十載。絶勝少時覿。臨危服勇决。契玄忘喧寂。擧杯謝潭靈。永濯平生魄。前期復杳茫。老龍應默識。</text>
<title>出山</title>,<text>垂蘿漠漠木蓮幽。一別靈源步步愁。怒瀑倐空猶動魄。奇巖如挽更回頭。將爲澤國垂綸隱。未卜名山結社留。注目西南雲海濶。夢䰟應自此中遊。</text>
<title>華藏寺聯句</title>,<text>卧覺禪廬出太虛。酒醒靑嶂曉鶯初。尊甫。 樓前日射摩尼島。林外雲沈鵠嶺墟。洪榟。 繪素熹微恭愍像。殿堂寥落地空居。洪櫟。 白楡庭畔蒲團話。湖海回頭一夢餘。虞瑞。</text>
<title>松京感懷</title>,<text>蒼顔却愧薊仙遊。再撫麗鍾立古樓。圃隱祠前孤栢兀。穆淸宮裏晩鶯幽。賢豪盡入平蕪綠。理亂同歸一水流。漢柞秦阿猶起滅。月㙜麋鹿未須愁。</text>
<title>卧病九十日。値重九。天氣甚佳。有酒不能飮。掇菊悵焉。遂次淵明九日韻。</title>,<text>天地固無竆。胡爲勞我生。沈痾抱百日。感懷難爲名。去歲登太白。醉視雲海明。今卧龍淵曲。但聽風潮聲。憂樂換佳辰。筋力迫頹齡。少年盡登高。盆菊獨我傾。羸顔苦未敷。却愧傲霜榮。孤衿契昔賢。睠焉見餘情。欹枕撫新醪。永慨歌自成。</text>
<title>病起</title>,<text>在世曾何補。還羞病起遅。醫成九折臂。酒熟五加皮。短髮遺簪笑。孤衿老菊知。溫經新有味。猶欲往賢期。有小簪。自今年髮短不用。</text>
<title>次茅洲代吟</title>,<text>閉門忘日月。心靜對寒淵。過影雲鴻疾。懸香露菊聯。高齋開白酒。平楚俯蒼烟。兩君來問疾。譁笑一欣然。</text>
<title>次少輩九日韻</title>,<text>萬感難敎一笑開。塞鴻驚夢又新來。三淸落筆天爲紙。太白高歌海視盃。少日豪情空白髮。故人奇骨已靑苔。孤花照眼閒樽綠。卧送佳辰寂寞迴。</text>
<title>茅洲丈兄送菊盆。兼寄一絶。謹和致謝。</title>,<text>孤襟自覺萬緣遺。舊癖寒花獨有思。最荷茅翁憐臥病。小盆分送兩三枝。</text>
<title>次茅洲湖上韻</title>,<text>茅茨依嶽色。病枕入秋高。夙志雲霄廓。衰顔瘧癘焦。猶懷一統義。誰是九州豪。海接登萊近。奇遊擬一橈。</text>
<title>次茅洲感懷 六首。時履泰新夭。</title>,<text>朗月照孤桐。秋空碧海風。悲來望不極。鶴唳曉雲中。其二風竹自蕭瑟。空洲若有人。去年同賞樹。氷魄又回春。其三兩郞讀韓文。遺經吾亦抱。宛見梅影下。玉㒵參論道。其四天寒海水波。白雪迷孤墓。欲往病淹床。浦長西日暮。其五琴書夙好敦。婉孌今何向。誰識介靑間。哀魂日來往。其六天機又一陽。起汝何由能。徒傷負笈跡。冐雨越陂陵。</text>
<title>次茅洲絶句 六首</title>,<text>徐黃陳竇古猶今。出處須求不媿心。高人亦有墻東隱。不必冥棲較淺深。其二萍水隨緣不偶爾。縱違楓澗猶相邇。百年哀樂萬餘篇。又見先生詩作史。其三一天妖祲尙紛紛。獨漉歌悲孰與論。今朝偶讀周公禮。更媿頑軀卧海雲。其四絶竆溟久別居。近隣西澨得如如。風流尙慰餘生感。賴有阿昭講舊書。其五逸士何曾觸世辜。自初高尙樂江湖。暮年佚福猶堪詑。絶勝鯢駘僕僕軀。其六雪壓風扉老竹鳴。曉齋淸絶一燈明。眠驚大阮琅琅誦。忽若君來淚已零。</text>
<title>大來生日。和伯韶述哀韻。二首</title>,<text>玉立淸揚宛對樽。也從梅影認來䰟。微陽巧値生朝復。一笑難追去歲言。寡鶴遙鳴潮入浦。踈星翻照雪圍軒。延年妙訣看遺墨。此日竆泉更覺寃。渠於昨年生日後一日。書玉凾甘菊方。尙在壁。其二卧想雙兄侑小樽。病違同哭獨傷䰟。殘經但聽他人讀。厚壤誰傳爾母言。雪竹蒼茫迷舊逕。風琴寂寞響空軒。夢裡談笑猶相阻。莫是猜魔使益寃。</text>
<title>葬大來歸 壬子</title>,<text>一哭都無事。團墳是汝痕。遅回猶或起。寂寞竟何言。萬恨春雲集。孤鴉落照翻。歸心終怳惚。如候介湖門。</text>
<title>晦日。哭大來几筵。</title>,<text>今朝渡湖來。日霾東風惡。衡門傍踈竹。彷彿暎巾角。獨迎是汝兄。相對淚自落。趍庭宛小路。春草忽已綠。婺嘷若嬰孩。氣短聲斷續。高架散縹帙。短砌滋紅藥。形影閴虛位。素塵生新跡。恐添爾慈傷。未敢放聲哭。出門謾彷徨。浦潮又生白。</text>
<title>除夕。與亮兒共次三淵集中韻。三首</title>,<text>百感翻因少日歡。海風滚雪一燈寒。屠蘓已矣東郊酌。華燭森然北里盤。曠劫滄桑猶覺易。重泉骨肉復迴難。癡心尙有河淸願。送老林泉幾歲安。其二卧不窮山卽海濱。風篷隨處餞歲頻。自憐三萬六千日。半作東西南北人。氷蘂眼中潛背臘。玉衡頭上已貞寅。回心更驗平生得。涕淚風流兩不貧。其三流落菰蘆渺六親。弟兄兒子只三人。天邊短柏違先隴。海曲孤尊異舊隣。滯世敢疑非聖世。迎春難道是陽春。歌深獨漉誰相和。淚落龍泉白髮新。</text>
<title>又次農巖集中韻 二首</title>,<text>風海驅潮意不閒。百年難忘鶴城關。橫雲黑嶺氷千丈。壓雪靑燈屋一間。稚子呼盧誇塞俗。病妻驚夢說鄕山。餘生却羡窮荒謫。獨對孱兒老樹灣。其二夙志蹉跎面發紅。空隨日月走西東。蕭蕭短髮唐虞後。兀兀孤懷宇宙中。漢水浮雲終變狗。越江殘雪已飛鴻。從今息影龍淵曲。抱膝長吟未是竆。</text>
<title>送李君獻 琓○三首○癸丑</title>,<text>可道相從久。無多對榻時。病深違劇論。謀拙未同飢。嶽雪敲門早。溪燈輟讀遅。趍庭如有問。應媿未爲詩。其二淵龍同寂寞。奚取一孱翁。聞見慚來去。襟期願始終。高文樗老健。大節竹窓崇。勉子無閒語。須思繼祖風。其三可惜朝來別。梅花落去衣。白鶴飛松嶺。靑騾繫竹扉。林寒絃誦絶。澗僻世囂稀。末了鄒書講。春深訪釣磯。</text>
<title>苔村寓居示兒</title>,<text>父子愉然坐。蓬簷白雨踈。細斟驅癘酒。閒讀獲獜書。稻翠孤村靜。榕陰小庭虛。眞成隨處樂。何必睠吾廬。</text>
<title>到介湖呈茅翁</title>,<text>畏癘竆村久縮頭。朅來高閣失千愁。浦帆健出脩篁聳。嶽翠偏侵晩酌流。魯史新功評妙贊。蓬山舊詠賞奇遊。塵囂誰向滄洲說。只許漁歌與耳謀。案有雪楓錄披讀故云。</text>
<title>訪慕厓瀑。茅翁末俱有詩。次其韻。</title>,<text>幽襟自愛弄潺湲。觀海三年飽巨瀾。豈必遐心想濠濮。始知佳景秘王官。炎天雪落香尊裏。曉旭虹生碧樹端。却恨茅翁違咫尺。更期秋月共盤桓。</text>
<title>飮東臯。與主人訪慕厓瀑。到谷口偶成。</title>,<text>烏山北面如鯨額。下有飛流隱一曲。一驢雙牛馬者三。高歌廣川行相逐。主人飮我葡萄下。東去飄然入雲木。兩溪爭鳴綠蘿合。羣壑生陰赤日落。且置高瀑落翠厓。卽事已覺煩衿滌。不須但愛滄洲趣。從今半作烟霞客。</text>
<title>宿瀑下。次杜律韻。二首</title>,<text>湖樓三日醉。翫瀑又高雲。月直緣流仰。風回隔嶺聞。北池惟埒爾。南紀似無羣。魂醒疑羽化。六月出炎氛。其二絶壁生凉月。飛泉響白雲。忘言仍不瞬。契耳若無聞。老竹深留影。靑峰儼作羣。故山歸未得。於此可超氛。</text>
<title>自三山登舟。携牧隱集偶閱短律。其中渺渺三山境。悠悠萬里流一聯。正寫今日景况。就本篇點竄十字記實。海遊錄</title>,<text>我有乘桴 元本登臨 興。君 元本公 懷夙昔遊。江湖欣 元本明 在眼。霜雪媿侵 元本獨蒙 頭。渺渺三山境。悠悠萬里流。含盃有相待。元本相別後 捨策 元本騎馬 上行舟。</text>
<title>三山登舟。次牧隱韻。</title>,<text>理纜三山側。遅遅看月遊。巾橫秋雨脚。鷗競午潮頭。不是浮家去。終成避世流。牧隱詩萬首。同我載扁舟。</text>
<title>舟到牛橋。仲氏與希文來待。遂同舟。</title>,<text>烏山屢改色。洩雲未肯已。潮來舟自高。掛席蘋風起。四顧忽淼漫。一往疑所止。回崖隱笑語。我兄遙相竢。還如不曾期。引袂增驚喜。相看更悠然。此意已萬里。</text>
<title>望永保亭</title>,<text>蠙洲倐已過。瑟嶼又在目。秋色滿海門。鳴榔去不息。身輕萬象表。興異閒居獨。層城隱暮花。飛甍聳一角。前遊過一紀。雲物猶如昨。浮生歎易衰。鬒髮已半白。</text>
<title>寒山寺 六首</title>,<text>泊舟寒山寺。山雨連潮鳴。禪樓立暝色。縹緲隣太淸。屯雲萬松黑。遠火孤洲明。數于有追到。揚舲來笑聲。未說海遊快。卽事非世情。張燈無雜語。細筭滄溟程。其二松濤雜海濤。劇雨同騷騷。世界入鴻蒙。莫省枕席高。滄洲不肯曙。遠禽時驚號。山行與海宿。默念所歷勞。百年少適意。萬變紛如毛。玆遊天奉厚。在我恐太豪。其三㙜隍枕海曲。地勢西北欹。千家若燕壘。隔浦望參差。徘徊曉角壯。紅日出霧遅。鯨鯢永戢鬐。舴艋久無施。理亂非吾與。爲樂須及時。微茫叔父迹。沈欝仲說詩。其四初旭獻澄霽。益覺神思逸。勁風逆自西。理楫未敢發。層松遆晦明。雲影撇浦疾。駭浪各側耳。屢喚長年詰。飛樓似汎篷。危坐更超忽。霞釅罄一尊。嘯詠遂竟日。其五潮候入水盛。桂影今宵滿。頑雲翳漸大。好風吹而散。金波浩無極。濶觀異窺管。扁舟欲飛動。礟車復阻斷。含盃望悄悄。照襟隨欵欵。未知葛山翁。何處亦候伴。其六看月旣違望。安眠又阻風。離巢費多日。廢我曾書功。君子貴達觀。隨遇且西東。初計止此境。爲歡豈不融。何如戰藝士。得失熏其中。人心浪憂喜。世路元竆通。</text>
<title>掛帆出海</title>,<text>三日始放船。去若驂鸞快。天水不復辨。雲物戒戎晦。回風轉帆席。倐忽迷向背。逸興復誰禦。浩浩凌勞岱。如將羡門戱。欲向田橫酹。崇樽不盈眦。恨不千斛載。</text>
<title>夜分向看月島。遇飈還泊鵝池浦。</title>,<text>棹謳中夜起。舟疾南風催。蒼茫直北指。孤島面前來。天地忽變色。惡風驅雨回。篙師亦驚呼。雙檣屢欲摧。鷁退竹嶼東。萍泊鵝池隈。天明一舒嘯。氣色又佳哉。</text>
<title>改路向安眠</title>,<text>觀水必觀瀾。况復觀海瀾。風止細如錦。風作大如山。活機含變化。胷海與之寬。飛帆入碧落。歌笑空中團。初日出雲靜。白鷗鳴且閒。雙嶼若鴈行。縹緲更破顔。玩衆無大小。誰能向若嘆。自笑一藐焉。有塞天地間。乘風破萬里。未足爲吾懽。淵淵復浩浩。焉往不安安。</text>
<title>鳳凰㙜</title>,<text>鳳凰今寂寞。何年此來遊。丹霄晩寥廓。碧海更悠悠。羲和鞭日月。欲攬不可留。中原渺何許。極目令人愁。平生觀樂願。局促老靑丘。未知紫淵應。聖者已作不。天風吹素鬢。歲暮空夷猶。</text>
<title>出港遵海</title>,<text>靑松密如織。白沙明如雪。千港度逶迤。一路藏曲折。光景逐顯晦。怳然天地別。雲垂遠帆遅。興緩閒牛疾。秋海瑩若鏡。寂然微風歇。動極驗復靜。虛襟自無物。騰魚忽擊水。驚波蕩白日。</text>
<title>新厓村</title>,<text>亭亭國師峯。一有平田園。鷄犬響雲間。桑麻儼一村。居人有餘樂。世世長兒孫。草木亦茂滋。風氣若開元。深耕䆉稏熟。遂生魚鱉繁。衣食不外求。卒歲無叩門。窈窕仇池穴。寂歷桃花源。邂逅疑眞境。幾年勞夢魂。塵囂自深隔。有時溟渤喧。造物閟來久。肯爲俗人言。幽期只自知。願言毋相諠。</text>
<title>白沙汀。遇士祥兄。</title>,<text>沙阜照日凈。玫瑰開一蘂。同人待我來。回首兩莞爾。微風韻碧虛。仙樂還在邇。蒼顔各敷腴。列坐雲松裏。居然成度世。一日當千禩。</text>
<title>三峰</title>,<text>開樽俯溟渤。萬里秋濤高。氛褰八表澄。地絶三峰㟼。遙眸騁岱宗。左手持蟹螯。酣歌動海若。陣陣長風號。誰云宋玉悲。我取魯連豪。妙思入無倪。眞樂自陶陶。逝將待春至。一觀戱鯨鰲。</text>
<title>將出島向小阿浦</title>,<text>崖秀富松芝。澤馥被蘭蕙。療飢有丹實。爛若珊瑚綴。植物亦可尙。風味更絶世。高蘿垂萬疊。茂樹多千歲。回回古逕微。曖曖曜靈翳。意忻居人譁。神傷異禽唳。佳處不盡抉。尙疑遺神界。</text>
<title>看月島</title>,<text>繫舟步孤島。瘦竹暮蕭蕭。幽庵閴無人。古佛如相邀。苔衣掛稻畦。唄響餘海潮。無學迹有無。我輩今逍遙。精爽烱氷壺。星漢亂秋霄。高燭落遠波。老魚時驚跳。永擬坐千年。豈止眠一宵。明月出何方。蒼茫且長謠。</text>
<title>看月島。次牧隱韻。</title>,<text>坐來非海又非山。縹緲琳宮洞庭間。萬古遊人吾輩少。一天明月幾時閒。含風短竹餘仙樂。弄影深龍護佛顔。更愛南榮堪讀易。欲仍高卧永無還。</text>
<title>月上後。乘小舟觀漁。二首</title>,<text>萬里空明納一襟。碧天星斗倒垂深。扁舟偶爲觀魚去。却忘觀魚驗此心。其二浦沙凈如洗。海月明可掇。甞愛謫仙語。目擊尤奇絶。一葉任所如。淸歌互激越。肌寒露華重。水靜天容一。五湖人延佇。扁舟誰散髮。願學琴高術。此去竆吳越。</text>
<title>歸家</title>,<text>領畧靑齊海。蕭然返小廬。從今無外事。細讀紫陽書。</text>
<title>海遊旣成。忻慨係之。以永棄人間事。吾道付滄洲爲韻作七古。十首</title>,<text>哀樂催人老不省。百年如瞬宇宙永。欝欝巢居同坐井。天遊此日凌倒景。羣山北走瑞泰境。滄海西連渤澥影。其二我今棄世世亦棄。俛仰山澤曾無媿。歲晏悲歌動天地。獨許三山識此意。不須浮遼皁帽避。會逐餐霞赤松戱。其三鳳凰㙜高入秋旻。日照澄波萬象新。度世遙悲九州塵。釣鰲翻思十犗綸。天風皷海海吹人。忽聞廣樂疑韶勾。其四箕封三面碧海環。小島如璫大如鬟。安眠亦自非人寰。豈必奇秀蓬瀛班。明沙如步鏡浦灣。巨松疑行太白間。其五綠波濚洄萬松翠。鳴鳩躍魚相嫵媚。雲間鸞鶴不復企。六牛衝風健於驥。玆遊無往不如意。不信難平天下事。其六白沙三峯境不孤。翩躚上下吾疑吾。坐知勞山近一隅。欲喚長春勸雙壺。却笑瑯瑘騁望愚。亦曾眼力窮玆無。其七出見雲濤際天浩。入見松柞參天老。動植洪纖極幽討。豁然如將聞大道。始覺奇賞苦不早。更期春來掇瑤草。其八來愁浪黑蛟龍怒。去時風淸月如素。萬里秋光接玄圃。朗吟三閭遠遊賦。但令殘年富淸酤。不恨身計滄浪付。其九孤生兀兀飫風霜。浮世茫茫劇桑滄。頭白無心返故鄕。菰蘆浪跡非淸狂。且隨同衿挹羣芳。豈與山鬼棲幽篁。其十蘓翁一去六百秋。誰復羽服登黃樓。復來應亦說此遊。六仙弄月專風流。前言戱耳欲寫憂。醉裡高情傲十洲。</text>
<title>追次茅洲丈看月歌</title>,<text>去歲獨看東海日。今年共看西溟月。月走日飛老其間。雪鴻蕉鹿多怳惚。萬古誰較此遊不。叩枻滄浪一回頭。蘭亭已矣赤壁空。桂影應寒采石流。眼前鯨鰐劇含作。驪龍影抱空中樓。幾年山海歎分飛。萬事如潮有盈。扁舟醉歌亦一快。不惜荷衣白露滋。仙嶠惡詩笑雲路。士元遺跡差堪思。後之視今猶視昔。曷不同勉令名垂。君不見幾人看月飮美酒。古來磨滅十八九。</text>
<title>敬和茅洲兄 癸丑</title>,<text>少日酣歌帝王州。曾笑草澤披羊裘。四五豪俊皆知己。日日惟爲斗酒謀。意氣相傾異輕薄。一笑寧博九州牧。看花射韻洗心㙜。投壺落筆楓溪宅。往劫茫茫赤明過。忽此霜髩飄海曲。有肉如陵酒如淮。少年新知樂莫樂。烏山以北海羃雲。御風之東月照席。俛仰身世却自疑。向隅悲吟故不欲。撫事誰話少壯好。舊老尙有茅洲老。白嶽淸風久已隔。澤國山河異擧目。今之人日非昔日。兀兀孤懷感存沒。殘年萍水偶成合。獨仰先生享大耋。囦尊古亭憶懽謔。健筆長歌猶陸續。歲月飛騰劇論丸。哀樂循環若潮汐。此夕還恨阻几杖。隔浦歌呼繼以燭。拊琴梅屋坐寂寞。嵂欝䧺篇和諸作。碧海鯨鯢更欲掣。爲愈頭風一快讀。逍遙幸有世外地。况復人間貴適意。地上仙林下士。來往風流有如是。自今逝者悠悠勿復悲。百盃千篇目共之。</text>
<title>人日會苔溪聯句 甲寅</title>,<text>人日苔溪曲。尊甫。 佳期隔歲尋。履晉。 天寒愁倦馬。子三。 野廓斷飛禽。鳴仲。 解榻皆靑眼。命奭。 開樽更素襟。亮行。 笑談同少長。子由。 雲日卜晴陰。命赫。 坐密羣書亂。度臣。 庭幽花竹森。肅行。 梅猶殘馥在。履漸。 月已半稜臨。樂洙。 醉筆斜川興。商重。 哀歌杜老心。尊甫。 斗傾藏燭跋。履晉。 耳熱脫冠簪。子三。 相看露狂態。鳴仲。 爭酬縱朗吟。命奭。 蒼茫浮海約。亮行。 偲切放心箴。子由。 庶保神交老。命赫。 寧敎俗務侵。度臣。 江湖追逐久。肅行。 道義講磨深。履漸。 腷腷村鷄動。樂洙。 沉沉海鶴瘖。商重。 風流有不朽。應起後人欽。尊甫。其二新春第一會。爭笑海雲長。坐奪殘梅影。樽深老菊香。狂歌從側弁。硬韵欲抽膓。聚散他年感。能忘此夜觴。其三語深璇斗轉。春夜愛猶長。竹栢經冬翠。芝蘭遠世香。道慚三洗髓。愁失九回膓。未害菰蘆老。何須洛社觴。</text>
<title>陪仲氏。同子三，伯韶作冬栢之遊。</title>,<text>並馬平原曉。春山過雨痕。看花非俗眼。旁海或微言。老樹藍田驛。幽篁葛浦村。眞閒誰似我。魚鳥亦忙奔。</text>
<title>晩渡實浦入馬梁</title>,<text>明沙浩無極。濶海際天浮。落日含孤嶼。歸帆混萬𩿨。乾坤餘老大。江海寄優遊。更欲尋仙侶。留眠杜若洲。</text>
<title>次伯韶韻 二首</title>,<text>沙路蒼茫十里餘。數星垂海日沈初。岸回忽見漁燈出。屋角參差鎭將居。其二碧海雲濤萬里餘。夜深仙嶠訪來初。韓州老伴知先到。隔浦相呼問所居。</text>
<title>冬栢亭得花字 四首○一首逸</title>,<text>其二誰謂重溟內。忽看冬栢花。紅含夜露靜。翠接曙雲斜。倚石臨滄海。沿洲坐白沙。忘言又忘返。此事已堪誇。其三冬栢是山茶。名亭賴此花。迎人千萼笑。照海數枝斜。玉液滋圓露。綺霞點晩沙。留詩謝來晩。非爲外人誇。其四今日三春盡。餘芳獨是花。不隨霜雪變。寧引蝶蜂斜。甘蘂偏承露。香風更拂沙。嶺東諸勝界。難向此中誇。</text>
<title>又次伯韶韻 二首</title>,<text>七人遊賞實奇緣。歸路滄溟水接天。漁柵驅魚看帆急。浦村秣馬坐沙邊。香醪細膾尋常有。善謔淸談邂逅專。沙白松靑無內浦。東行忽憶卄年前。其二已向區中謝萬緣。百年行止樂吾天。春來種秫烏山下。醉後看花馬石邊。白髮縱歎浮海晩。冲襟寧讓浴沂專。歸時手折雙葩去。渚鳥翩翩導在前。</text>
<title>宗丈茅洲公晬筵。感懷書呈。甲寅</title>,<text>同心同甲我先人。授几高筵萬感新。海鶴精神方獨健。洛仙談笑已皆塵。靑門白麓翻烏嶽。一子三孫偶七賓。二十年來萍水跡。忽驚湖海祝弧辰。</text>
<title>茅洲壽辰前一夕往拜。主翁有詩。謹次其韻。兼寓獻祝之忱。</title>,<text>鮐背湖樓健。花籌海屋多。天休於此得。世禍奈公何。服食千方富。詩篇萬首過。鳴琴憐雪竹。望嶽愛烟蘿。人笑靑霞志。鷗親碧海波。惇倫深惡慝。曲學實羞阿。䆠念蟬膓糓。仙顔鶴頂荷。殘生偏有仰。盛祝諒無他。脚健還拋杖。耳聾若决河。河淸佇作頌。靈廟薦登歌。</text>
<title>追次茅洲韻</title>,<text>冬栢卽俗名。合稱寶珠亭。茅翁未見我則見。我爲茅翁當一評。造物固非一日成。勝遊亦曾五年營。渡越重湖不用楫。路入靑松白沙平。飄飄已有出世思。不覺徊翔屢停轡。一宿仙嶠撫珠樹。殘星曉旭相嫵媚。浩歌遙望岱勞除。雲濤幻景非一致。自憐求道失東隅。欲飮瓊液扶衰軀。丹英瑞露滴元氣。尙有羣仙嚥漱餘。一勺津漿潤華盖。百杯香醪拋玉壺。攀花却憶介石卧。恨不鳩杖相先後。爲報瓊琚寫絶境。見此猶能莞爾否。</text>
<title>次伯韶賀得聞韶洞長律韻</title>,<text>從古遊人到此迷。畸蹤偶自得幽蹊。丹丘始欲三仙隱。白首終歸五聖棲。靜照寒潭宜宴坐。醉臨滄海有高躋。山林晩計差堪慰。况與羣賢日日携。</text>
<title>得聞韶洞報茅洲。先生喜甚。卽賜古詩三篇。敬次代不佞作韻却呈。</title>,<text>久結名山想。落此海堧僻。誰謂五聖內。秘界自我闢。奇巖護曲潭。勢欲蒼旻觸。蜿蜒一翠阜。灑落雙霞壁。淸流貫其中。上有藏雲瀑。造物若相待。始覺無心得。佳名叶舜樂。已欲瀉幽臆。茅翁喜不寐。作詩勸樹屋。俛仰寄幽感。長歌更擊石。</text>
<title>甲寅九月二十二日。會于靑淵聯句。</title>,<text>靑淵常寂寞。一笑不曾期。尊甫。 偶有新知樂。濟大。 聊忘近事悲。持螯斟菊酒。伯相。 聽雨卷書帷。霽日聞韶谷。度臣。 擬搜巖瀑奇。命赫。</text>
<title>次退陶集中韻贈濟大</title>,<text>自愧堯夫卧洛園。事隨霜髮日生紛。愁驅病馬連山雨。哭葬詩仙細谷雲。偶挽歸人成小集。更同隣友賞奇文。時危慷慨猶閒氣。且挹樽前老菊芬。</text>
<title>又次退陶集中韻贈濟大</title>,<text>世外橧巢寄小園。君來談笑也紛紛。窓臨碧海鳴秋雨。巾岸烏山濕暮雲。兩日惟醺黃菊釀。幾年深講紫陽文。臨分更勉同歸隱。亂世浮名莫要芬。</text>
<title>題允謙畫 八首○乙卯</title>,<text>老柳蘋風急。空江雁影初。溪翁多浪跡。孤棹又焉如。其二竹外孤歌近。漁翁去又還。層波起向夕。弱纜繫移灣。其三小院榕陰厚。危峰盡日閒。虛襟嫌久寂。倚石聽潺湲。其四孤庵懸萬仞。層嶂出雲森。望裡崖松小。遙憐太古陰。其五石老潭雲濕。紅淙雨後增。山寒人不到。木客護孤僧。其六凉風來絶壁。獨立愛飛流。却望竆源處。蒼茫不記年。其七木落澄江逈。亭高遠峀低。扁舟來往熟。又泊釣磯西。其八客散虛亭月。溪昏亂木雲。酒醒深閉戶。雲確遠猶聞。</text>
<title>洛河與亮兒。共次農岩集中韻。</title>,<text>世外孤歌放。千愁奈我何。潮聲通海壯。山翠隔江多。日暖羣魚躍。天淸一鶴過。天磨遙在眼。誰復待烟蘿。</text>
<title>花潭</title>,<text>黃鳥囀高林。白雲滿虛亭。風泉有餘響。浩歌如可聽。臨流更發歎。逝者何曾停。四到倐二紀。我髮亦星星。遅回媿無聞。俛仰感頹齡。深誠願夢見。奧義究羲經。閒潭永日靜。小墓幽草靑。空撫宴坐石。何處追風霆。</text>
<title>太宗臺。次農岩集中韻。</title>,<text>碧峀層流朗咏邊。洞天風珮自冷然。心閑半日如千歲。詎識吾遊不是仙。</text>
<title>登金沙寺後毗盧峯。次栗谷韻。</title>,<text>碧海當顔萬里凉。殘霞一抹岱勞陽。平生魯叟乘桴意。却羡阿郞度世長。</text>
<title>乘舟訪夢金㙜</title>,<text>醉踏金沙軟。棠花照客袍。靑山出地短。白鳥導人高。絶境知誰敵。玆遊恐太豪。登萊看咫尺。直欲抗雲濤。</text>
<title>揚帆出大海。風逆不得進經還。</title>,<text>濶海看如杯。高風一帆催。終違夢金泊。還繞勝仙迴。鼓枻林僧共。開樽水恠猜。虛襟無不可。去住一悠哉。</text>
<title>登夢金沙峯乍睡</title>,<text>縹緲金㙜頂。忘歸幷坐眠。酒醒搔首起。雲海轉茫然。</text>
<title>步上甘露寺。謹次三淵集中韻。二首</title>,<text>百折捫蘿上。凌虛步古臺。潮聲楊子應。峰色楚雲來。山川偶彷彿。賢達幾徘徊。今古蒼茫感。長江去不迴。其二寂寞靑蓮界。江喧午夢殘。孤鶯欹枕聽。遙帆把杯看。佛閱麗王古。泉經牧老寒。萍蹤愧蹔住。長嘯下雲端。</text>
<title>中流望凈土寺舊址。謹次三淵集中韻。</title>,<text>望裡汀霞捲。香臺獨樹明。樓空猶蜃氣。壁老但江聲。往跡諸天幻。浮生一棹輕。回思叔父詠。淚落晩潮盈。</text>
<title>江西寺</title>,<text>維舟入古寺。潮落午鍾初。碧樹當樓大。銀川入海舒。野僧閑織席。浦鳥巧含魚。物役看同異。冲襟我有餘。</text>
<title>超然亭有古井。從氏竹醉公濟謙曾於戊寅春。就井上石面刻覺爽泉三字。古老引我指其處。乃篆也。筆跡宛然。如見其人。</title>,<text>回飈起澗石。旭日照寒泉。來尋竹醉迹。活筆如蜿蜒。其下不改井。古色自湛然。居民尙愛食。我心愈惻焉。夙志在弘濟。奇氣想少䄵。遅回語遺老。錯莫仰高天。彈琴更何石。雙淚寄潺湲。</text>
<title>白川郡齋西墻外百步許有一澗。伯父在郡時。甞跨澗作亭。扁曰超然。未久爲水所漂。只有舊址。其上有彈琴石。竹醉篆也。</title>,<text>古宅猶桑海。斯亭豈巋然。已隨流水逝。徒遣美名傳。苔礎添新淚。風泉想舊絃。遺民知我感。未忍說當年。</text>
<title>與金聖修 遠祚 小酌池上</title>,<text>緩策平原逈。長池萬柳垂。翠驚蓮嶽蘸。紅愛杜鵑滋。拂面和風靜。容杯落景遅。偶來成一笑。身世欲忘悲。</text>
<title>丙辰人日。病淹靑淵。夢李子三自黑島來坐枕邊。余問宥還否。曰不堪苦思。撥棘而來。義責之。笑而受。劇談不已。覺來日在東窓。爲誦今君在網羅。何以有羽翼之句。黯然者久。後十四日得書。乃人日筆也。豈書先於夢耶。夢先於書耶。其感應之妙。不以萬里重溟間焉。誠有不偶然者。遂次夢李白韻二篇。簡寄島中。未知此生何日能再會。却話此一段奇事也否。二首</title>,<text>卧病五十日。懷君益悽惻。天時易往復。世運無消息。夢中不知夢。握手慰相憶。鯨濤萬里餘。倐來更難測。寒橧古淵靑。叢蕀孤島黑。仙鶴不受羅。誰禦奮奇翼。驚起曙旭新。仰視浮雲色。倚伏已任天。焉往不自得。陶詩仙鶴有奇翼。八表須臾還。指心遊而言。其二夢從人日合。書從人日至。神交豈曾期。感應由一意。我病尙坯蟄。識路魂來易。開緘宛相笑。却似夢裡墜。蕭條抱氷心。欝嵂賦鵩志。天地本寬仁。誰敢怨憔悴。丹衷兩無媿。握瑜還爲累。且和老杜詩。莫學靈均事。</text>
<title>兒與汝端。賞蓮郡池。有作要和。四首</title>,<text>小窓欹枕碧梧風。寂寞惟看百日紅。可惜荷花千萬朶。隔山爭發郡池中。其二沽酒看花奈樂何。少年淸興欲無涯。却思三十年來健。未信人生有苦痾。其三太乙蓮舟傲十洲。神遊吾亦不曾休。新秋霽月濂溪靜。曉日高霞玉井幽。其四澤國山河勢杳緜。日光南畔最冷然。何由一蛻床竝去。倚杖觀濤萬里天。</text>
<title>和益謙寄示韻 二首</title>,<text>兀兀成蓬鬂。秋風又一廻。唐虞今已矣。洙泗轉悠哉。事閱浮雲去。愁牽故國來。新鴻何意緖。天濶謾流哀。其二影隣山鬼寂。心抱紫陽廻。道本隨時耳。天何負我哉。潭虛魚自躍。林僻月能來。憶爾偏今夕。玄琴瀉滯哀。</text>
<title>用兒輩次唐人韻。贈汝強。二首</title>,<text>癭樽月落空江曉。棧路風高病葉秋。自謂頑膓同木石。楚騷餘淚不禁流。其二客域無心故國歸。此身終合老荷衣。半年欲識移捿處。須訪羅山白鶴飛。</text>
<title>敬次仲氏韻。又贈汝強。</title>,<text>仙遊洞外碧雲收。嶽色迎人又素秋。深羡古林歸卧早。一樽謀婦醉悠悠。</text>
<title>送汝強叔 二首</title>,<text>念我眼中人。今日皆九地。獨餘淸川叔。可與話以事。殘生苦別離。會面亦涕淚。貧病固常理。垂老百釁備。寃腸日九回。濁醪未足漬。崢嶸豪俠氣。歷落功名志。竆山怨日暮。對坐但昏睡。依然舊時態。往往見象戱。秋風動桂樹。錦水日夜駛。離心不可言。閔默更相視。終當理巾屨。共向仙遊醉。其二蒼茫渤海北。子甞訪死生。遅廻未忍去。七日醉我觥。今來羡舊別。蓬萊異鶴城。風篷苦飄轉。世故莾難平。君衰可復論。我髮亦素莖。空江曉霧漲。古秋雨鳴。前期自不易。何處更將迎。惟應未死前。勿替寸心明。</text>
<title>蒼玉屛</title>,<text>蕭蕭玉屛秋。遠客留筇屐。霜深葉已紅。水落沙逾白。古祠尋何處。整衣登南麓。入門瞻眞像。臨崖撫遺跡。遅迴不能歸。僕夫告將夕。</text>
<title>白雲山</title>,<text>朝發洞陰舘。暮入白雲崗。雲崗高且險。我馬何玄黃。路竆知有寺。小塔出林端。緣溪白石多。隨處可盤桓。拄杖看紅樹。披襟玩淸湍。日落歸古院。咏歎倚欄干。</text>
<title>有歸思</title>,<text>朝亦有歸思。暮亦有歸思。誰能久不歸。朝暮有歸思。迴車向東。出門意先。來時燕猶在。歸日鴈已翔。悠悠荒山側。翩翩作遠行。衡宇問何處。笑指白雲生。</text>
<title>謹次 缺○二首</title>,<text>溯流風更細。還喜舟行遅。逸趣忘塵累。淸遊選日時。潭雲多異態。岸柳揔新絲。鄒湛徒專笑。今來幸和詩。其二行路遅遅送夕暉。小艇流下疾如飛。詩壇酒溢仍挑興。水面風催更吹衣。活潑鳶魚昭上下。參差島嶼入溟微。優遊兩日豈徒爾。五十虛來幸實歸。</text>
<title>輓尹都正 泓○二首</title>,<text>禍福從違地。如公復幾人。蘭蘅誰不化。木訥乃能仁。自惧三忠忝。寧嫌百恠嗔。高年非不有。天報尙云貧。其二黃髮低佪歎。河淸未易期。榮枯元有命。來去適非時。聖代猶蠻觸。神州尙羯夷。九原歸拜祖。何以慰深悲。</text>
<title>輓姜參奉 奎煥○二首</title>,<text>仄聽時豪議。宏才必數君。經綸懷賈策。作用讀鄒文。竟失論心願。那能並世云。林湖半日面。猶幸挹淸芬。其二宇宙龍川氣。風塵阮瑀才。斯人天又奪。末路鬼誰猜。有祖偏慈托。無兒百士哀。惟應賢舅筆。終不泯蒿萊。</text>
<title>輓兪命集 四首</title>,<text>賢厖豈無多。眼中今已矣。非憸輒歧求。免愚徒佞美。蕭條百濟墟。有此葆眞士。冲襟介是非。恬質篤倫理。爲善亦無爲。况爲眉事。斯人不重見。我淚如淸泚。其二榮名遠桎枯。安分隱畊漁。園有百種菓。室有三代書。竆林養性靈。衆藥手自鋤。怡然不知老。弟兄日相於。優閒仲長趣。寂歷劉遺居。經過每深羡。可與遊物初。其三澆風日趍勢。骨肉猶相遺。舊要孰不忘。此義公獨持。哀彼白江孫。懔如炎激纍。萬劫秪初心。百年見深悲。宜愧翟公客。亦異任安時。所以此畸蹤。甞托歲寒期。其四兩心自深照。一見便好顔。憐我度世願。爲我無所慳。辛勤采秋菊。遠寄太華山。移巢幸復邇。晩計失追攀。孤樽湛虛閣。短棹橫烟灣。殘生立寥廓。逝水無時還。</text>
<title>輓花田李參判大夫人 四首</title>,<text>卲德曠士林。况乃簪珥傑。河南座中春。典刑有自出。聖姒卽同氣。至化詠樛葛。純嘏理早舛。萬變桑海閱。娓娓惠班誡。屬屬敬姜節。全歸厭衰俗。哲範從此絶。其二過嶺從遠謫。詣獄勉令名。有兒豈不賢。莫慰偏母生。淸時急流勇。濁泝洙泗程。一簞共其樂。萬鍾非我榮。能兼父師義。不止慈愛情。賢哉古未有。達識孰與京。其三迢迢鳳頂西。白雲生絶巘。非隨介推隱。欲成鄒訢遯。春山採薇蕨。色笑兩婉娩。世運倐晦明。鄕園入往返。今秋又欲東。板輿西日晩。泉原奄沒寧。先墓幸不遠。其四天地際竆陰。卽遠催短景。病孤益遑遑。歸魂應耿耿。由來曾閔心。百年未云永。滅性聖所譏。執禮宜自警。顧此加觴痛。慈顔曾不省。臨挽有深羡。我淚緣衣領。</text>
<title>輓李光州 益命 室內 二首</title>,<text>黃流宜玉瓚。霽月襲休光。一德斯乎順。純嘏理則常。絃歌幾贊化。桑海屢增傷。尙羡蘓州淚。悲歡五十霜。其二夫子行吟地。翻從五馬臨。榮枯前後事。歌哭去來心。竹色閒櫳靜。蘋香暮渚沈。遙憐投紱卧。撫蹟獨悲吟。</text>
<title>代仲氏輓李忠愍公 三首</title>,<text>此禍非天意。三韓泣萬民。周王遅問史。魯野遽殲獜。不墜咸池日。無疆社稷春。文山應獨羡。宋祚止其身。其二不盡驪丘淚。河濱又哭公。同如五歲作。終復九原中。世道猶秦汪。君恩漫岱崇。春秋無處用。何以勸爲忠。其三自斥遺君相。彜倫賴已多。寒花標節操。正氣本江河。固有魁凶快。其如肅廟何。層溟渾化碧。萬古祗寃波。</text>
<title>代人輓李忠愍公 四首</title>,<text>社稷由誰也不亡。莫云無面拜先王。功高浴日回沈沒。禍極流言異遜荒。百代心肝神鬼質。一時刀鑊蘖狐張。哀榮俎豆渾閒事。地下還應有暗傷。其二聞道羅山草不生。江南父老盡沾纓。翁猶活國兒何罪。天故殲良賊反榮。碧漲重溟寃血化。虹騰三塚恨氛明。可憐苞鳳餘巢覆。雪復茫茫待爾成。其三龍亡虎逝一朝俱。其奈鰌狸但舞呼。八九難平天下事。百千呈恠眼中虞。橋山歲月松聲老。故宅風霜棣萼孤。世運卽今誰復挽。側身王室更長吁。其四端容正氣凜紳簪。元禮模楷久已欽。直筆早寒秦老骨。孤花晩契魏公襟。雖無末節軒天地。合有高名動古今。四世交情偏涕淚。薤歌故學楚些音。</text>
<title>輓李忠愍公遷葬 七首</title>,<text>有臣有臣臣有四。一德殉國曾無愧。其忠其寃孰深淺。宋瑞殷仁忠則類。寃唯萬古罕儔匹。况也愍公未有比。嗚呼一歌兮歌已咽。鱷海茫茫淚成血。其二捐軀捐軀自靖心。天地鬼神同鑒臨。重溟顧日日無光。一念猶懼前星沉。鳴毫颯颯寫遺䟽。顔色毅然更整襟。嗚呼二歌兮歌轉酷。聖考何甞負汝賊。其三有祖有祖祖白江。一堂趾美名孫雙。周朝股肱畢召力。漢日忠猷固喬腔。恭惟社稷垂無疆。今日君臣再吾邦。嗚呼三歌兮歌徹空。百世喬木空悲風。其四有兒有兒兒何辜。烈火崑崗玉焚俱。攀輀豈願少須臾。只爲讐肝手自刳。雍容儘是北海兒。不學昭關槖載逋。嗚呼四歌兮歌益寃。楚山何處招哀魂。其五一杯羅山草不生。彷彿霞嶺寃虹明。儼然冕舃再出世。萬民加額涕泗傾。終南漢水過邐迤。咫尺明陵若爲情。嗚呼五歌兮亦何及。俎豆哀榮漫匝襲。其六昊天昊天此何世。以禮悔禍猶泄泄。春秋衮鉞豈其然。鳳獜梟狐視一例。潛機覬覦竊竊笑。烈士時淸反雪涕。嗚呼六歌兮賊何誅。得意還看子西徒。其七謫裏思公爲詩哭。萬死孤生返遼鶴。寒花舊圃覔無所。寂寞風霜病棣萼。于今世道誰共挽。宇宙無人日寥廓。嗚呼七歌兮恨終古。我亦驪丘葬世父。</text>
<title>漕溪得松字</title>,<text>流水空山 缺 古松。雲蘿廢寺不聞鍾。紅泉界壁飛騰迅。麗日當花綽約濃。重到眞成三宿戀。舊遊難覔七春蹤。何由得似東坡老。宴坐終年白鶴峰。</text>
<title>出城</title>,<text>閉門常不記陰晴。跨馬今朝天氣淸。佳節忽驚寒食過。病軀猶忘裌衣成。花交紫陌遊人轍。水漫靑郊叱牛聲。自笑狂生閒慷慨。眼前人事樂昇平。</text>
<title>失題</title>,<text>島上來成三日緣。捨舟騎犢意飄然。溟波匝繞餘無地。鹺戶蕭條別有天。終古沙峰吹不去。百年松樹老多顚。蒼茫日落齊州是。直欲懸帆問魯連。其二幾日汗漫行。滄溟浩無涯。驅帆入湖口。忽如籠中覊。勝地難進步。熟處易得期。萬物本如此。不須絫歎咨。高樓一分手。明朝又何之。海山長不廢。聊可成吾詩。其三海上仙山夢想牽。秋風一棹正飄然。身登絶頂臨無地。目盡滄波杳接天。不聞前人探勝境。惟應吾輩有奇緣。平生世外偸閒計。欲向那中結數椽。其四海山歷一遍。歸舟繫姑蘓。紅日照城郭。彩閣如畵圖。禪樓憑晩眺。光景亦絶殊。世事苦差池。人生歎須臾。今行得快適。相看懽意俱。拙詩吾何惜。此間不可無。其五飛來何處小孤山。四望平湖百里間。廢寺逗林高釋遠。輕舟繫石後人閒。潮因秋至方豪勢。月得宵分正好顔。名境十年能再到。帆前回首放歌還。其六一色湖天秋月上。寺下沿洄夜已深。莫遣寒鷗驚水宿。扁舟來去愧機心。其七百里平湖四面山。小庵宛在此中間。奇巖突兀奔潮打。古龕荒凉坐佛閑。風掃纖雲如有意。波涵姸月倍生顔。夜深不寐添新興。短棹前洲去復還。</text>
<title>失題</title>,<text>香消翠袖薄。寂寞倚荒㙜。淸晝閉紫殿。秋風滿綠苔。有時強歌舞。遙夜獨徘徊。泣盡西陵栢。誰憐腸屢摧。其二日夕望陵栢。幾年守舊㙜。虛殿愁啼鳥。閑階恨長苔。調歌聲斷續。撫管曲徘徊。舊恩香燭在。欲佩心先摧。其三死生决漢虜。落日箭如沙。力盡揮戈士。輪迷斬輻車。天淸斷戰鼓。磧靜集飢鴉。敗馬暮相應。哀號各戀家。其四格闘彌深入。揚風雜箭沙。勇殘仍穿甲。力盡已摧車。戀主多號馬。爭屍亂噪鴉。無人收骨肉。誰復報良家。其五落日戰聲急。風揚萬里沙。鋒摧荊楚釰。轍亂武疆車。新鬼多成鶴。▦胡遠似鴉。三軍同日死。誰去報皇家。其六樑空多月色。層閣曠虛庭。輕響墜黃葉。流光散暗螢。沈吟步玉砌。掩淚倚金屛。空憶抱衾夜。東天望小星。</text>
