<title>大灘</title>,<text>山破蒼江急。風回斜曰遲。波間雙白鳥。會待我歸時。</text>
<title>有石似人</title>,<text>幾年凝立碧山岑。只爲當時抱恨深。縱使形容無故態。箇中應有未灰心。</text>
<title>在平康。寄雲路 南相國九萬 讀書山寺。</title>,<text>獨開萬卷澹神凝。靜閉中峯第幾層。乞飯時時聞竺磬。臨書夜夜借蓮燈。上方籟寂天花落。古壁虛生海月升。辛苦千山萬水裏。佇看劍氣九霄騰。</text>
<title>送徐參奉南還</title>,<text>太常齋罷醉歸樓。何事離家又遠遊。却背北風辭北地。便隨南雁到南州。泰封宮闕悲衰草。百濟山川欲白頭。相憶兩鄕分月色。那堪千里淚橫流。</text>
<title>客中月下</title>,<text>幾度虧盈人未還。玉輪如玦復如環。誰憐仙桂婆娑影。愁對嫦娥寂寞顏。歸思旅情成白首。草堂茅屋寄靑山。那堪岐路長垂泣。應老千峯萬壑間。</text>
<title>聞新及第李壯元於宴筵。遇舊所識妓。</title>,<text>玉人今屬薜王家。久別蕭郞星漢賖。靑鳥不知傳錦字。素娥多意借名花。文章獨步李供奉。嬌艶無雙萼綠華。會識相逢眞有數。彩鸞隨鳳舞婆娑。</text>
<title>度楸池嶺</title>,<text>嶺底雲昏嶺上風。羊腸百折路西東。樹頭人去鳥呼谷。天際鶴飛海浸空。異域嶔崎千里外。奇遊汗漫百年中。生涯已落紅塵表。此地元從蓬島通。</text>
<title>有述 二首</title>,<text>萬里冥冥浪接空。扶桑枝外日生東。神山縹緲鼇頭碧。海市晴明蜃氣紅。孤島鶴歸煙散處。荒村犬吠客行中。白鷗穩向沙頭睡。我已忘機海畔翁。蓬島微茫如可到。桑田淸淺會誰看。欲除旅鬢千莖雪。須借仙翁九轉丹。</text>
<title>有懷 二首</title>,<text>大嶺界天天接海。孤城城外是漁村。自憐身作異鄕客。唯有夢魂歸故園。城頭鴉聚日橫嶺。城外濤聲乘夕聞。縱有還家一夜夢。那堪衝破萬重雲。</text>
<title>月下懷雲路</title>,<text>去年同賞月明時。今歲誰知天一涯。疏樹影空霜滿屋。城西憶聽詠新詩。</text>
<title>述懷</title>,<text>扶桑疏影窓前落。蓬島餘丹檻外飛。夢入滄波隨白鳥。春來還是到家稀。</text>
<title>將歸阻雪</title>,<text>楸池嶺外愁邊雪。紺岳山前夢裏花。一片苔磯數株柳。幾時歸去釣溪沙。</text>
<title>梅</title>,<text>羅浮山下雪。獨立淡明粧。不知風太劇。瘦得幾分香。</text>
<title>滄江趙丈 涑 宅。次仲兄口號。</title>,<text>丈人茅屋下。醉後一撫掌。緬憶陶彭澤。心遊葛天上。</text>
<title>送柳子文 成煥○時士會亡子文看。葬後南歸。</title>,<text>悽惻一杯酒。相看眼血斑。泉臺故人隔。鄕路匹驢還。死別長酸鼻。生離莫苦顏。明朝分散後。風雪幾重山。</text>
<title>榜會北麓。呈示諸公。</title>,<text>佳處非塵外。浮生亦勝緣。溪山當夏日。文武集同年。豪俊俱乘會。粃糠忝在前。心期指白首。願勿負玆筵。</text>
<title>贈求詩僧</title>,<text>塵人說景摠非眞。心爲官忙眼眯塵。師去春山多好句。莫來塵世覓塵人。</text>
<title>贈楓嶽僧懷軸乞詩</title>,<text>求詩倦謁公卿宅。見性嫌分南北宗。只說仙山今夜月。夢中依舊照千峯。</text>
<title>山村曉發</title>,<text>鷄唱三聲缺月高。獨尋微逕度溪橋。正愁疲馬行難進。半嶺遙看雪未銷。</text>
<title>舟行卽事</title>,<text>雙橈擊汰下中流。只箇輕鷗送葉舟。已過杏洲江漸闊。雲山涌出海門秋。</text>
<title>春塘臺。親試騎射。</title>,<text>絶影馬嘶翻玉勒。烏號弓滿拂流星。侍臣潛識天顏動。畫鼓連催簸綵旌。</text>
<title>觀豐亭</title>,<text>引注山泉百折回。水田高下間樓臺。想看秋日黃雲滿。始信君王重食來。</text>
<title>御幸冷泉</title>,<text>沁水園西浴日泉。玉龍鱗冷氷雕蓮。須知爽氣除煩疾。聖壽從今萬萬年。</text>
<title>閱兩驛駿駒試載龍旗</title>,<text>驕鳴側睨萬群雌。毛帖連錢耳卓錐。莫恨時淸無事老。駕前長得載龍旗。</text>
<title>豐安君 趙潝 挽</title>,<text>先朝推戴盡名臣。退讓高風復幾人。謝去過從常寂寞。逼來富貴獨逡巡。試看麟閣丹靑像。猶是儒家布素身。京兆街前呵導絶。依然柳色到新春。</text>
<title>送柳子文南歸</title>,<text>倦送人行懶作詩。題詩送子惜分離。絆蹄伏櫪雖多日。運翮摩霄會有時。名在已令群士服。身歸今爲老親思。桂宮傾耳臚春榜。莫遣蹉跎負素期。</text>
<title>題陽德坊新居壁</title>,<text>來居谷口愜初心。縱在城中宅住深。課僕澆瓜巡夏圃。呼童掃葉遶秋林。罕迎熱客忘韜髮。慣聽寒松不置琴。況自罷官無俗累。只除慵睡卽閑吟。</text>
<title>尹都事 趾美 挽</title>,<text>伊跖伊顏同一幻。爲榮爲辱豈關身。百年未半泉臺永。萬事俱空毀譽眞。綠水紅蓮悲末路。玉堂金馬着何人。阿奴稚小嚴親老。交友相看血滿巾。</text>
<title>登統軍亭</title>,<text>落日盤鵰度漠回。高樓西望朔雲開。九龍挐攫三江雪。不隔胡人踏地來。</text>
<title>高浪垂翻屋 課作</title>,<text>知此何人畫。冥冥水墨昏。煙雲生古壁。風浪滿高軒。石蹴疑將轉。舟橫怕欲翻。暫銷朱夏熱。涼冷襲衣巾。</text>
<title>嘆梅竹</title>,<text>結廬北山麓。手植梅與竹。春夏雨水肥。着根受滋沐。雖慙枝葉茂。生意亦已足。託興每不淺。長懷伴幽獨。是冬寒特甚。竹枯梅不育。嗚呼雪霜意。奚以是物戮。衆卉各昭蘇。梅竹偏遭酷。于何解無聊。靑靑籬底菊。</text>
<title>踐更卒</title>,<text>道看了又道看了。鐸語丁丁霜地行。一種人生何賤貴。念渠辛苦踐寒更。</text>
<title>夜讀六一詩</title>,<text>無眠風雨夜。臥對一床書。室靜塵難到。燈明月不如。眼應嫌俗物。心亦愛吾廬。詩老遺篇在。長吟趣有餘。</text>
<title>雪</title>,<text>錯意雨侵夜。誰知雪壓城。洒窓沾紙潤。開戶映庭明。勒斷寒梅色。噤回暖鳥聲。升朝日出後。天地覺澄淸。</text>
<title>送李評事 端夏 赴北幕 時李君從余求烏帽。余不能副焉。</title>,<text>欲問碧油幕。那須烏帽賓。封山方倚霍。馳檄故推陳。旅鬢愁邊雪。儒冠困塞塵。深慙相送地。不及贈鞭人。</text>
<title>送尹玄通 深 使耽羅 時尹以試才行焉</title>,<text>搜賢使者一時行。冠蓋翩翩發漢京。卿月已臨關塞迥。郞星偏照海邦明。未須橘柚方充貢。何獨驊騮始擅名。他日仙槎携石至。成都有意訪君平。有命收試卷軸還朝。令主文者考次。</text>
<title>送咸鏡都事魚翼之 震翼</title>,<text>司馬于今不姓班。行持檄筆勒燕山。跡辭華省趨蓮幕。路出靑門抵鐵關。飛將鳴弓摧白額。妖姬昵席醉紅顏。相期他日功成後。歸拜君王黼座間。</text>
<title>止庵李參判 行進 挽</title>,<text>先輩風流益眇然。後來騰躍看時賢。靈光突兀猶喬木。天柱傾摧共逝川。他日造床容獨拜。從今執御更無緣。通家舊刺懷中淚。孤露魂銷對少連。</text>
<title>送呂評事 聖齊 赴北幕 二首</title>,<text>長白東連鐵嶺高。關山風雪擁征袍。封侯本自男兒事。況是君家有寶刀。六郡良家負氣豪。宛駒蹴雪劍吹毛。借君手捉班生筆。去勒胡山萬丈高。</text>
<title>送康津縣令</title>,<text>爲問康津宰。康津俗若何。去京程最遠。離海地無多。島馬村中養。蠻帆界上過。天台如可涉。鳧舃試鯨波。</text>
<title>次李應敎彝仲 敏敍 南漢山城寄僚友詩韻</title>,<text>遠似橫雲近列屛。隱鱗樓堞壓層靑。舊傳霸主曾名祚。今見仙人不姓丁。陰雨百年長久計。山河萬古險危形。漢南從事淸朝俊。待爾論兵覲陛庭。</text>
<title>在直廬。和金永叔 萬基 用前韻。</title>,<text>夜長仙院掩雲屛。香裊金爐寶篆靑。燒雪華燈光爍爍。敲霜淸漏響丁丁。百年荏苒悲心跡。半世浮沈靦影形。他日問吾三逕處。好裁松菊滿階庭。</text>
<title>次彝仲讀老乞大韻</title>,<text>尊周世邈素王風。朝海人思夏禹功。獻雉何年三譯至。貢獒曾見八蠻通。域中言語雖今異。天下書文會又同。重洗威儀瞻漢日。借君掉舌豁吾衷。</text>
<title>庚申夜。在直廬。抱病書懷。呈永叔。</title>,<text>病懷殊悄悄。今夜是庚申。藥苦那容拒。燈明轉自親。心猶纏世累。腹竟負吾身。何許林泉好。無辭到骨貧。</text>
<title>溫泉從駕</title>,<text>滿城簫鼓沸流塵。拂水旌旗曉旭新。雲氣遙瞻六龍出。明堂坐按五兵陳。橫汾漢祀非今日。觀華堯封更昔人。忝沐恩波孤報答。許身終愧照車珍。</text>
<title>次彝仲送景略韻 二首</title>,<text>卽須南去訪仙山。得意新詩滿橐還。休道甘泉誇法從。此身終愧野人閑。題詩送客向名山。一往山中早晩還。身縛浮榮心不住。幾時江海共君閑。</text>
<title>詠巢燕聯句</title>,<text>溫泉行宮。直廬巢燕。與李校理季周 端夏 崔待敎周卿 後尙 聯句。遠別烏衣國。新巢白玉堂。肯 雙雙趁社日。故故近宮墻。卿 下上飛無定。呢喃語未詳。周 簷虛飜幕影。泥暖帶芹香。肯 棲息時將晩。經營意政忙。卿 依人如款識。擇地有榮光。周 廢壘村郊僻。歸程海越長。肯 低回頻拂几。追逐巧穿樑。卿 掠水仍回去。隨風更遠翔。周 盧家休眷戀。謝宅已荒涼。肯 永託鑾坡側。常懷帳殿傍。卿 微禽先得氣。行見鳳鳴岡。周</text>
<title>送金承旨 宇亨 按海西</title>,<text>碧瀾津外候人多。小隊旌旗引玉珂。天上鄭崇辭北斗。舟中吳起就西河。幾城豪吏先投檄。一路疲氓早播歌。聞道擁旄仍過家。可知方伯不蹉跎。</text>
<title>別德藏上人 二首</title>,<text>久離塵俗萬緣虛。只愛游方不戀居。明日又浮滄海去。沃州寥落舊精廬。浮世爲皆妄。空門事亦眞。爾能離毀譽。吾欲斷根塵。纏縛違天性。逍遙得佛身。唯應急流退。不負點頭人。</text>
<title>別闍梨廣玶</title>,<text>隨師今日浮杯去。訪我何年振錫來。長望雲山作面目。勤心莫厭滿城埃。</text>
<title>望海庵 三首</title>,<text>階除危壓千層浪。欄檻低飛數片雲。趺坐聽潮人不寐。上方深夜一爐燻。海畔尖峯倚碧霄。西林蘭若好淸宵。銀蟾倒掛三更月。白馬橫騰萬里潮。散局殘棋浮島小。離營高旆去帆遙。點頭已悟人間陋。一炷香熏百慮銷。斜陽瀲瀲低紅浪。孤島茫茫羃翠煙。倚柱閑吟送遠目。片帆如鳥海連天。</text>
<title>送柳判官赴鏡城</title>,<text>爲官纔半刺。失意向邊城。當路無知己。書生豈解兵。近關先朔氣。分手更人情。他日需材地。風霜轉老成。</text>
<title>延祥詩 二首</title>,<text>東風忽送五更鍾。斗覺春光滿九重。罏熱麝煙飄縷細。杯傳柏酒凸心濃。趨班暗動珊珊珮。負扆遙瞻穆穆容。自是太平多氣象。鳳池澄碧會群龍。鍾律葭灰動。乾文斗柄回。掖垣殘雪盡。宮樹早花開。日耀千官仗。春濃萬壽杯。頌椒存故事。誰更是仙才。</text>
<title>將之岳麓村居。早春雨中。望道峯諸山。</title>,<text>春雲低拂澗水流。點點遙山雨外浮。細草欲生纔戴甲。幽花未發已苞頭。荒園數畝無人種。老屋三間借客留。獨去獨來還自愧。十年蹤跡漫悠悠。</text>
<title>金參判 始振 挽</title>,<text>世間訾譽兩悠悠。至竟勞生此得休。本自無心爭腐鼠。如何努目怒虛舟。靑山寂寞去埋骨。白日分明臨在頭。應有識公千載下。不須多事淚空流。</text>
<title>弓裔故都</title>,<text>秋日蕭蕭有去鴻。西風獨立思無窮。平蕪滿目人煙晩。流水傷心世事空。故國已經黃葉後。遺民猶住黑金東。消沈萬古皆如此。看取神嵩亦夢中。</text>
<title>孟嘗君 課作</title>,<text>生兒五月不憂君。養客三千獨讓文。當日脫關眞萬死。老來居薛欲中分。秦求無已裘須竊。邑債多逋券可焚。終古英聲嗟未沫。長敎鷄狗拜荒墳。</text>
<title>平原君 課作</title>,<text>佳姬縱死定無冤。公子眞賢豈寡恩。如爲欲來天下士。須知難惜劍頭魂。已聞百萬甘輸舌。況見三千盡在門。問爾邯鄲諸俠客。買絲多少繡平原。</text>
<title>信陵君 課作</title>,<text>四君多客世同稱。秪爲侯生重信陵。不受夷門久睥睨。可能函谷大憑陵。竊符馳去秦鋒斂。促駕歸來魏銳增。公子自亡無下士。後車誰見弊衣升。</text>
<title>春申君 課作</title>,<text>上書當日獨留秦。似爲君王不爲身。便遣玳簪誇美服。何妨珠履鬪芳塵。應緣妄計無強楚。未覺潛圖有弱人。讀向傳中增感慨。故吳宮室尙千春。</text>
<title>白鷺洲有感</title>,<text>屈指念前事。于今十八年。唯應更留跡。不負舊山川。其二昔去聯雙影。今來獨一身。含悽對水石。過雁叫酸辛。</text>
<title>白鷺洲。次石上韻。</title>,<text>晴飛雨立洲邊鷺。暮去朝來山上雲。羨爾無機得自在。不堪籠罩向人群。</text>
<title>豐田驛阻雨。效古三五七言體。</title>,<text>雨蕭蕭。煙漠漠。坐困郵館陋。行愁關路惡。白山靑海三千里。不怕雨來怕雪作。</text>
<title>過金化戰場作 二首</title>,<text>海松岡一鬪聲稀。辮髮三千半不歸。勝敗悠悠何足賴。漢南猶未解重圍。書生不習兵家勢。軍覆當年事可哀。扼腕健兒休籍口。殺身今有幾人來。</text>
<title>新安驛。留寄鄭都事 載禧。</title>,<text>不佐關東幕。虛爲塞北行。寒門通朔漠。暘谷對蓬瀛。解羨驂鸞客。深慙倚馬生。神仙自有分。麟閣且邀名。</text>
<title>高山館。次壁間韻。</title>,<text>襯佩弓刀穩據鞍。丈夫羞作俗儒酸。五更看斗鄕心遠。十月飛霜邊夢寒。異域自應催白首。空閨誰復斂紅顏。近聞漢士無乘障。且喜三陲日日安。</text>
<title>過嶺</title>,<text>嶺頭分界異西東。氣候風光更不同。草木晩凋晴野綠。星辰早没曉天紅。海翁自得支機石。島客時逢採藥童。身去從軍留未可。塞雲回首恨難窮。</text>
<title>登樂民樓</title>,<text>去國已千里。登樓聊一望。天寒塞日短。關峻朔雲長。意氣親雄劍。生涯負隱囊。且須驅傳馬。莫自厭風霜。</text>
<title>谷口驛月波軒</title>,<text>塞山東下接窮溟。軒檻前臨孤島靑。料作磨雲嶺外客。夢中猶憶月波亭。</text>
<title>過鬼門關 三首</title>,<text>層氷危石馬行艱。隴阪高低險一般。秪爲壯心酬未得。不愁身出鬼門關。戍兵何日定樓煩。畫角紅旗下鬼門。且喜王師無薄戰。塞垣猶是漢乾坤。殭骸藉藉平沙裏。冤魄啾啾積雪間。無限古今征戰士。幾人生度鬼門關。</text>
<title>鏡城</title>,<text>風吹邊夢飛靑海。月引鄕心墮白山。惆悵龍沙久戍客。幾人能保少年顏。</text>
<title>感懷</title>,<text>有情那得不潸然。同笑同言二十年。稚弱無依身落遠。雪中孤壟鎖愁煙。</text>
<title>觀獵暮歸 二首</title>,<text>角聲吹破馬頭雲。罷獵歸時日向曛。一簇旌旗隨陣入。路人遙認李將軍。暮角城頭且莫催。林間駐蓋好傳杯。燕姬上馬能馳逐。一隊紅粧從獵回。</text>
<title>妓馳馬墮履戲作</title>,<text>自着金鞭鞚玉驄。柳腰輕細不禁風。凌波寶襪從抛地。笑掩羅衫醉臉紅。</text>
<title>湖洲蔡尙書所眄妓。今老矣。語及蔡。輒流涕。感而有作。</title>,<text>墓前松樹數圍長。身後榮名一夢涼。詩酒風流猶未盡。白頭官妓泣中郞。</text>
<title>妓麗仙。李評事季周所憐。楚香。呂評事希天所憐。各爲一首以贈。</title>,<text>過關文字遣誰傳。只說虛無不說緣。莫向流沙候紫氣。浮生那得更千年。岳陽樓上暮雲開。鶴馭飄然更不廻。欲識人間離恨苦。淚痕秋染洞庭苔。</text>
<title>行邊過富寧</title>,<text>奇境此間有。好山何地無。峭峯皆北倚。傾壑盡東輸。雁下平沙淺。雲飛斷石孤。憑誰摹寫出。莫作隴泉圖。其二蕭條窮塞外。亦自有風煙。河柳紅梢細。巖松翠蓋圓。雲生當面石。馬渡斷腸泉。何況寒霜重。嚴威正折綿。</text>
<title>茂山路中</title>,<text>邊地風霜苦。山行谿谷深。直煙孤戍暮。橫日半峯陰。爲客泫雙淚。思鄕折寸心。從軍本少樂。況乃聽笳吟。</text>
<title>會寧路中</title>,<text>從軍古塞下。倚劍望燕臺。漢壘連雲盡。胡山隔水回。刷風旗脚展。刺月戟枝開。不斷思鄕淚。迎笳落酒杯。</text>
<title>防垣路中</title>,<text>身着戎衣跨戰駒。腰懸越劍佩燕弧。氷天破敵詩千首。雪海開圍酒百壺。猿臂將軍懷壯略。虎頭司馬負雄圖。封山勒石誰家事。莫遣傍人笑丈夫。</text>
<title>夜操後。贈鍾城李使君。之馧○是夜登受降樓</title>,<text>受降樓上月微明。建旆傳烽警五營。未下令前旗不動。欲分隊處鼓先鳴。嚴兵漢將方堅壘。奔敵齊牛待穴城。深喜雲中得魏尙。肯愁胡騎擾民耕。</text>
<title>鍾城妓桂香。北來聞名者。惜其已老。贈此。</title>,<text>少日風流地。昔年歌舞身。月明偏惜夜。花發獨傷春。按曲多忘舊。藏衣不着新。時從酒席散。泣對鏡中人。月一作燭</text>
<title>東林古城。俗傳太祖龍潛有舊宅云。</title>,<text>唐代幷汾地。漢家豐沛基。五雲浮朔野。八水濬天池。江鬼精靈效。淵龍穴宅移。小臣懷聖跡。興詠乏新詩。</text>
<title>江神祠</title>,<text>峻壁臨江有古祠。映簷蟲網夕陽悲。歲時歌舞村巫醉。刮面腥風盡日吹。</text>
<title>訓戎鎭 二首</title>,<text>訓戎城外水南流。虜帳風高部曲愁。請問防邊諸健將。何時纛下係於頭。漢家都護舊臨邊。淸塞無烽士晝眠。今日朝廷輕遠略。誰防獵騎近秋田。</text>
<title>撫夷鎭次韻</title>,<text>漢家飛將鎭幽關。司馬行邊久未還。獨笑班超投筆誤。封侯那似勒燕山。</text>
<title>西水羅</title>,<text>來經白草黃沙地。行到天窮海盡頭。摠說尋常邊塞苦。不如身見始堪愁。</text>
<title>無愁嶺</title>,<text>此路當年誰鑿開。懸崖危磴屢盤回。一身關塞三千里。強道無愁愁自來。</text>
<title>涪溪祠</title>,<text>節行文章並一時。聯翩遷逐跡堪悲。邊風近日耽儒雅。新向涪溪與起祠。</text>
<title>行邊</title>,<text>邊頭今不用營平。廟略從容運上兵。誰向君王道消息。六州都護坐空城。</text>
<title>奉寄仲氏</title>,<text>一登峻嶺九回頭。遙阻音書萬里愁。欲識行人腸斷處。鶺鴒峯下暮溪流。</text>
<title>客中書懷</title>,<text>行困風沙臥聽笳。愁中一半鬢毛華。壯心豈合輕摧折。自向燈前看鏌耶。</text>
<title>贈康生世爵 三首○世爵。淮南人。去亂東來。僑居會寧。</title>,<text>流落年多不憶歸。餘生慣着異鄕衣。千愁萬恨從誰說。故國如今事事非。路遠西歸意已迷。羈禽得木且安棲。春來幾度淮南夢。白板扉空野草齊。笙歌綺縠江淮土。花柳樓臺吳楚鄕。棲泊一身安異俗。四隣知舊隔存亡。</text>
<title>小至</title>,<text>莊叟盆歌結恨賖。一身憔悴在天涯。明朝豆粥家家有。叵耐無家更別家。</text>
<title>冬至</title>,<text>羈宦天涯生一陽。死生隔別恨空長。客身縱使還家得。豆粥何人勸一嘗。</text>
<title>在行營初夜作</title>,<text>遙烽一點冷雲間。近磧孤城早閉關。畫角悠揚霜月白。行人淚落海西山。</text>
<title>蕃王</title>,<text>蕃王近塞擁千帳。漢將連營控六關。今日風塵雖暫忘。古來征戍未曾閑。三邊苦戰猶憐李。萬里封侯浪說班。腰下摩挲雙鐵劍。何時去斬月支還。</text>
<title>再贈康生</title>,<text>禍福一吹塵。悲歡雙轉輪。誰知江北客。老作海東人。醉後塞花落。夢中淮草春。冤禽哭向夕。憐汝蜀王身。</text>
<title>贈康生用前韻</title>,<text>日日思歸何日歸。天寒秪着古麻衣。假令得作遼東鶴。城郭人民盡已非。</text>
<title>阿山堡</title>,<text>荒城當磧口。孤戍對江門。隴上初生月。行人正斷魂。生又作昏</text>
<title>有懷東岡</title>,<text>浮生長役役。少有得閑時。驅頓風塵裏。故山歸去遲。其二憶我幽棲處。春來物色新。上東門外地。不着市朝塵。</text>
<title>與季周對直玉堂。季周要余次其在北時所作韻。余與季周。先後俱佐北幕者。</title>,<text>玄朔春回草木光。籌閑盡日臥東堂。心懸魏闕重霄遠。氣壓秦城萬里長。何意共君還豹直。有時同我說龍荒。毛錐不刺西山虎。遙愧翩翩馬上郞。</text>
<title>又有一首。旣要季周和。幷呈希天求次。</title>,<text>玉堂金馬神仙地。白草黃沙戎虜州。佩劍書生非骨相。揮毫學士是風流。殊恩重荷慙鷄舌。壯志無成愧虎頭。先後從軍同鎖直。瓊琚催報木瓜投。荷作休</text>
<title>洪評事 柱國 代余赴北幕。求詩贈別。余以暮春奉召命。洪之代余除評事。在是年秋。</title>,<text>南來北去路悠悠。來得春風去得秋。行聽燕姬歌出塞。鬢凋寧待到愁州。寧一作何</text>
<title>松都 二首</title>,<text>英雄已去不留蹤。今古靑靑是嶺松。何處鬢絲添一半。橐駝橋下水悠溶。溝水東流山北來。繁華易盡恨難裁。欲詢舊事無遺老。唯見寒煙鎖暮臺。</text>
<title>次上使 李相國慶億 玉溜泉韻</title>,<text>巖底汍汍一眼泉。舊題尋讀共悽然。泥鴻暫集成千古。雲鶴重來定幾年。軒蓋低回公有恨。衣冠瞻覩我無緣。奈何萬事今如此。曾是中天日月懸。</text>
<title>在閭陽高平間。夜聞彈琴者。</title>,<text>正是多愁少睡時。一絃聲急一絃遲。不須更奏思歸引。鬢上三分已變絲。</text>
<title>廣寧作 城有李成樑石牌樓</title>,<text>不堪延首望神州。莫向愁時更倚樓。蔡琰未歸悲鐵撥。李陵將老泣氈裘。乾坤反覆空城在。年代推遷片石留。尙憶武皇尊衛霍。登臨瀚海勒山頭。</text>
<title>次上使韻</title>,<text>孤城窮海戍。荒壘極邊郊。地與波濤接。兵曾漢虜交。雨逢投石鬼。晴見織綃鮫。鬢檢三分白。悲吟淚欲抛。</text>
<title>山海關</title>,<text>長城初起處。天下此關頭。不雨雲霾堞。先明日射樓。防屯通萬里。控制壯千秋。鎖鑰終虛設。腥塵滿九州。又兵來謾說欲封泥。敵到那知未報鷄。萬古玉關長對峙。乾坤開閉戶東西。</text>
<title>夷齊廟</title>,<text>北海何年別。西山餓不歸。心知讓弟是。眼見伐君非。故國誰歌麥。遺祠欲薦薇。灤河淸到底。從子濯塗衣。</text>
<title>薊城。卽光武困於王郞之地。爲賦一絶。</title>,<text>風雨蒼黃出薊城。滹沱已渡見追兵。山河終自歸龍種。卜者何勞詐姓名。</text>
<title>通州</title>,<text>客說通州好。吾來見白河。樓臺燕女語。船舫越人歌。返顧西飛鶴。回流東逝波。風光自不盡。觸目奈愁何。</text>
<title>上使用杜工部詩久客宜旋旆一句爲韻。分作五首。輒次。</title>,<text>天道不能久。昨申而今酉。誰更保長年。得與松喬友。游燕了十一。萬事但揮手。時運適已去。如肉落饞口。雖有萬國力。不能一日守。咄咄無奈何。勸公頻飮酒。故鄕歸意動。新春一回首。何處可銷愁。漢江江上柳。其二余本東海客。游燕歲月積。側望滄洲日。朝霞昇紫赤。幽都旺氣盡。風景不如昔。倏忽三百載。往事空撫跡。云何唐虞人。遽化爲夷貊。九鼎或輕錐。連城詎重璧。楚宮日未晏。秦關夜不隔。鞭笞恥無力。有箠不盈尺。其三素性本山林。行世昧適宜。強宦不入心。強食不安脾。且圖休中逸。得免忙裏疲。奮起西赴燕。受命不敢遲。跋涉新道路。抛棄舊園池。蹈義苟如渴。安恤一軀爲。天地是樊籠。不必戀方陲。所恐時節晩。差池見彤墀。其四西來固多幸。幸與公周旋。此地不勝悲。悲見舊鼎遷。喟彼萬丈隄。潰非一蟻穿。朝宗迷巨壑。歲暮沸百川。哀余病心人。有淚如傾泉。感傷且奚爲。天地數自然。故國滄溟東。何事日留連。但應及早歸。前路有三千。其五旄頭彗幽朔。雲氣掃碭沛。詎云玉帛事。不復冠裳會。金元遞居內。虞夏曾無外。天運有變正。人力不可奈。愍伊衆蒼生。坐受沸鼎害。紅霞繞蓬萊。東望杲日靄。淹滯多失意。愁瘦寬縞帶。少陵先我道。久客宜旋旆。</text>
<title>淸陰金相國有燕臺八景詩。效作。</title>,<text>喧喧街市漲黃埃。不見君王駿馬來。故國多年人事改。更堪斜日滿高臺。右金臺夕照瀲瀲澄澄一泒河。五更低月泛金波。橋頭車馬東西散。不盡寒流漾淚多。右盧溝曉月千仞城臨萬仞谿。晴峯錯彩向空低。將軍謾倚橫磨劍。用着封關不抵泥。右居庸疊翠暖浴雙鳧綠浪堆。畫船歌舞幾時來。新蒲細柳無人哭。聽說池邊有劫灰。右太液晴波蜃闕蛟宮塵想休。神山隱映小鼇頭。春洲寂寂紅雲晩。遣作人間一段愁。右瓊島春雲天井西來萬馬騰。晴空雪色對觚稜。人間畫手頻怊悵。遙見千峯曉日升。右西山霽雪薊門從古幾人來。寒樹籠煙晩不開。久客欲迷鄕國路。更愁車馬趁春回。右薊門煙樹迢遞孤峯倚碧天。霽虹千丈掛飛泉。巖邊輦道春苔潤。不記行宮翫瀑年。右玉泉垂虹</text>
<title>觀踏險竿</title>,<text>慣踏虛空不省難。傍人膽悸却心安。世間何限千金子。亦擬輕來試險竿。</text>
<title>次上使人日詩韻</title>,<text>風光爭似漢陽時。多費他鄕一首詩。春夢獨歸東海闊。日窺紅浪欲生遲。</text>
<title>詠塵</title>,<text>中土多塵。遼薊以來。不勝其坌撲。昔石室相公朝京師。嘗有塵詩。極其摸像。實爲千古絶作。今上使台丈。亦有詠塵一絶。託意尤深。途間不及奉和。今行車已脂。正愁此物。忘陋輒搆近體一首。仰呈。乍向西飛乍向東。遠看漠漠近濛濛。晨棲炊甑煤分墨。夕動歌樑燭借紅。堆處也能埋弱草。漲時還解暗長空。薊門前去千餘里。叵耐春來日日風。</text>
<title>出朝陽門</title>,<text>新年客厭燕南地。萬里人愁薊北天。今日朝陽門外路。何時鴨綠渡頭船。暖雲似絮隨征蓋。嫩柳如絲拂去鞭。更擬憑誰報歸信。雁聲拖夢小樓前。</text>
<title>又次詠塵詩韻</title>,<text>家在滄溟東復東。想來春意漸迷濛。陌頭游女攀新綠。橋上行人折早紅。山展畫屛遙着色。江開匳鏡遠含空。更無一點纖塵動。知有楊花占晩風。</text>
<title>釣魚臺</title>,<text>林外問樵者。河邊到釣臺。急灘流曲折。懸磴勢盤回。人與少微隱。客從東海來。百年虛想像。曠抱爲誰開。其二韓公歸隱日。門外有徵書。殺却府中馬。釣來灘上魚。謝山松籟冷。陶宅柳陰疏。寂寞成千古。斯人吾不如。</text>
<title>永平</title>,<text>永平地是古邊州。何況如今更旅游。李廣碑前多少恨。伯夷祠裏淺深愁。日中塵暗曛曛夕。春半雲寒凜凜秋。馬首漸東歸意速。故園花動掩書樓。第一句。一作永平自古是邊州。</text>
<title>出關</title>,<text>東來迎白馬。西去送靑牛。世亂阨賢聖。無窮今古愁。</text>
<title>數日來。東風峭寒。爲賦一絶解悶。</title>,<text>千里騰騰逐馬塵。出關猶是未歸人。東風故作禁花意。應恐還家落暮春。</text>
<title>煙臺</title>,<text>離離落落曉星聯。近沒寒雲遠入天。伊昔誰家防戍地。日沈荒塞斷烽煙。</text>
<title>閭陽途中</title>,<text>更無山礙望。唯有草侵空。塵暗邊風黑。雲明候火紅。歸人行不息。飛鳥去難窮。曠絶連寒漠。愁迷路向東。</text>
<title>行遼澤。疊前韻。</title>,<text>疲馬踏殘雪。蕭條遼澤空。尖山微露碧。低日欲沈紅。望極家何在。愁多路不窮。臨流羨河水。遙入暮雲東。</text>
<title>湖上人。再見訪于東澗幽居。始獲識面。贈謝以詩。</title>,<text>多謝上人勞就訪。遠携甁錫渡前溪。兩來意至林丘淺。一見心投道俗齊。卽說閑雲時戀岫。何妨倦鳥久還棲。劈山分半能留否。師占東峯我占西。</text>
<title>洪校理 萬衡 挽</title>,<text>哭君而慟疑非達。也勝簞瓢顏子淵。堂上尊親俱白髮。閨中孀婦尙靑年。須知計較情無奈。只是思量恨已偏。回首瀛洲如夢裡。何言暫別隔重泉。</text>
<title>次仲餘用三山字爲韻</title>,<text>說着愛山羞着山。邇來蓬鬢摠忘山。固知我爲負心者。試問君能眞愛山。</text>
<title>尹參判 鏶 挽</title>,<text>世家如喬木。倚庇在王室。惟昔反正初。遺老著壯節。觀公立本朝。而不負前烈。先朝振頹綱。英威肅霜雪。雖無斧鉞用。澟澟凡在列。事有類楚獄。群議實沸聒。聖懷篤天倫。不忍蹈前轍。大夫御史長。禮遇本殊絶。立遣付廷尉。困僇劇徽紲。轅駒何所爲。滿朝甘囚舌。屬公居諫職。抗論獨奮發。所爭存大體。意貴補衮闕。雷霆爲收霽。天心甚開悅。納言階秩峻。奬擢信特達。君仁則臣直。古人豈虛說。至今謇諤士。銛劌不摧折。老成秉一心。三世儼黃髮。尙以孤直累。時俗重塗抹。貳棘位未充。巖軸望久鬱。嗚呼賢大夫。一疾遽云沒。歲暮芳桂傷。逝川悲世閱。天報豐於後。芝蘭滿階闥。獨嗟老萊孝。養親志未畢。夙忝二郞契。膺門容刺謁。素車東門道。病違躬助紼。勸挽以荒詞。拭淚衣袂徹。</text>
<title>尹判官 湊 挽</title>,<text>黃甲差肩陳季方。白眉交語馬元常。鯉庭寂寞悲他日。鴻序乖離恨夜霜。題首短碑蒼水使。空頭長枕紫薇郞。冥冥倚伏眞難會。奕葉家聲載冕裳。</text>
<title>次鄭進士次周韻</title>,<text>拙計自然生活微。幽棲眞覺往來稀。有山有水兼雲是。疑釋疑仙但俗非。杜甫妻憂那怯瘦。梁鴻婦敬不妨肥。問君欲識閑忙事。人在街頭我在磯。</text>
<title>卽事</title>,<text>新裁白服製烏巾。擺拂歸來不受塵。懶說層霄曾穩步。深憐一壑更閑身。意中有會花同笑。心裏無機鳥自親。三萬六千吾未半。餘生拚作臥雲人。</text>
<title>新屋</title>,<text>五間新屋經時就。林燕山禽共落成。擁戶畫圖千嶂立。繞床琴筑一泉鳴。門前池可求魚養。籬下田堪借犢耕。世事不豐幽意足。從他人笑拙謀生。</text>
<title>奉呈海伯鄭公 錀</title>,<text>西使東還備苦甘。相隨萬里共人三。體瘢經洗痕全見。臂折求醫術未諳。一路觀風閑詎得。數椽臨水老猶堪。期公略寄千丸墨。許代烏蠻負局柑。</text>
<title>偶吟</title>,<text>已憐境僻紅塵遠。更愛山空白日閑。行坐松陰雲影裏。笑言溪響鳥聲間。不應軒冕同腥腐。終是林泉合鈍頑。自昔卷藏多拙士。高名知亦累商顏。</text>
<title>山家</title>,<text>蒼松根下小潭空。翠靄峯前細逕通。要識山家相似處。應須覓向畫圖中。</text>
<title>閑居</title>,<text>人笑先生貧好誇。自言事事勝陶家。四時松映千林色。三月桃開萬樹花。未恨門前無綠蔭。不慙籬下有黃華。更爭一着風流在。種秫難高似種瓜。</text>
<title>村居</title>,<text>南隣花接北隣花。東圃瓜連西圃瓜。峯影送人溪路轉。白雲深處有仙家。</text>
<title>歲暮</title>,<text>歲去年來歡意減。年來歲去老容催。不堪舊歲抛將去。可耐新年逼得來。</text>
<title>聞和叔 朴相國世采 自松都轉徙白川</title>,<text>一家群從六十人。於內何人又不貧。都邑年荒留未得。念君流落海邊春。</text>
<title>人問居擬答</title>,<text>君問散人居住處。冷泉前路向京華。路東溪畔高原上。茅屋松籬只一家。</text>
<title>道峯</title>,<text>不識溪西山幾重。森森倚疊玉芙蓉。我家住在東岡下。門對當頭第一峯。</text>
<title>心憂</title>,<text>心憂兮忡忡。人莫我測知。歌苦兮嗚嗚。人莫我憐悲。已矣乎。嗚嗚者自苦不苦。彼亦奚悲。忡忡者自憂不憂。彼又曷知。</text>
<title>節旣闌</title>,<text>節旣闌矣。霰雪憯以寒兮。歲行盡矣。風猋烈以迅兮。雲鵠之低回兮。或乃摧其翼矣。穴鼯之嚬呻兮。無亦餓其腹矣。時命且各有値。君子安斯得矣。</text>
<title>春帖 三章</title>,<text>新年喜新年。喜事喜頻頻。田穀豐登園果好。太平時節作閑人。新年好新年。好事好堪誇。南里人歌賡北里。東家翁富鬪西家。新年樂新年。樂事樂更愜。家家舂粟溢囷倉。人人製衣盈箱篋。</text>
<title>尹子仁 拯 見寄詩 三首。次韻酬謝。</title>,<text>風雨街頭走。煙霞谷口居。閑忙前後異。身世古今如。未欲爲名誤。非緣與俗疏。勤心相問訊。遠枉故人書。其二鼃愜持頤樂。鳧懷續脛憂。短長誠異趣。小大不兼遊。性牾嫌難合。才疏懼未周。寧從蟲鳥計。是處便埋頭。其三勝地違攀袂。空籬憶繫驂。聞蟬寧少恨。題鳳漫多慙。斯世君何棄。今時我不堪。搔頭絲欲遍。迢遞望江南。今一作明</text>
<title>舍東溪南石上。有偃松樹大合抱。枝交葉密。特異衆松。每暑月。休憩其下。炎景流鑠。淸陰不移。壬子春大雪。山木盡倒。此松亦被摧壓。昔讀杜工部楠樹歌讀時。尙未深了。古人於一木。惜之如此。意不徒然。爲賦一律。以識深感。</title>,<text>倚巖覆水百圍松。赤甲蒼髥對遠峯。流月頻聞警露鶴。奔雷瞥見拔潭龍。陰涼合被幽人息。靈怪難爲造物容。顚倒古今同一恨。草堂詩老血垂胸。</text>
<title>雪</title>,<text>鵝毛散洒從空下。鶴羽飄零委地來。不合詩家有禁體。錯敎喚作豆稭灰。</text>
<title>鑷白</title>,<text>頷鬚初見三莖白。松頂回看萬葉靑。恨我易衰緣骨俗。羨渠難老爲根靈。長生自古仙留訣。短夢如今人未醒。明日茯苓須去斸。縱遲猶可保餘齡。</text>
<title>示泰輔</title>,<text>一步無忘一步遲。遲行安穩疾行危。逡巡曾落人叢後。范氏之兒是汝師。</text>
<title>李東萊 夏 挽</title>,<text>螢窓分照一囊輝。鵬路回看萬里飛。衰病獨霑無限淚。枕流堂古曩遊非。</text>
<title>次泰尙所寄韻</title>,<text>衆憂難足獨娛餘。巧者誰憐拙者歟。兩歲勤劬自不免。一生閑放果何如。日晴去踏溪中石。天暮還抽架上書。白傅退休曾恨老。吾猶差早拂塵裾。</text>
<title>白集有木蓮三絶。題云。樹在巴峽山谷。大者高五丈。涉冬不凋。身如靑楊有白文。葉如桂厚大無脊。花如蓮獨房蕊有異。四月初始開。蓋白爲忠州時所見。今三角諸山。亦有木蓮。高者丈餘。身微白。葉厚大。花如蓮。四月初開。與樂天所見者頗相類。而但其凋落與衆木同。葉有脊花白色爲不同。然此花絶佳。其姸潔不俗。當在仙品中。今京城貴人。多採劚植于庭間。以爲美翫。向使樂天得見此花。其愛重之當不啻巴中者。余甚恨物不遇人。終不自見。爲賦三絶。以識其感。</title>,<text>性情近似同時節。品色差分異白紅。誰向忠州使君道。海東花好勝巴中。黃金莫購白家詩。與報鷄林相國知。若畫山中木蓮去。更須多得幾篇詞。樂天有畫木蓮寄人詩。作佛未應優作仙。海山不願願西天。此花可惜無人送。只賦巴南紅木蓮。</text>
<title>又次泰尙韻</title>,<text>人棄人嫌我取餘。委心隨分豈非歟。老安陶室難言似。貧樂顏瓢敢謂如。客起無聊還對石。花開有興不看書。更論好處君須識。睡困松風吹滿裾。</text>
<title>表叔李原州 緯國 挽</title>,<text>白髮紅顏貌若仙。小簷低屋野雲邊。幾當危亂徇宗國。不恨蕭條守墓田。匝閉龍泉光未見。枕藏鴻寶術虛傳。耳聞凶報心驚慟。一自拜床今五年。</text>
<title>偶記李衛公平泉石事有感 三首</title>,<text>一石如今更勿言。平泉終不屬孱孫。人生勤苦都無益。末葉誰能念本根。敢望子孫能保守。唯求身死葬其間。墓前萬古峨峨石。不阻後人來借看。由他不得不由他。遺語雖勤恨謾多。死後此身猶未料。其餘萬事奈渠何。</text>
<title>次泰素韻。送泰尙赴北幕。</title>,<text>九月身穿故絮袍。遙知風雪耐蕭騷。歸庭夢斷滄溟闊。望闕愁懸鐵嶺高。兩世恩榮猶未報。一期征戍敢言勞。昔年曾亦游邊土。無事如今愧二毛。</text>
<title>寄回龍寺僧豐悅 二首</title>,<text>悅公問我東岡下。我病昏昏欲死時。今日扶頭能起坐。思公不見遣公知。澄公纔去悅公來。講座塵埃再掃開。儻復虎溪容一笑。與君同賞瀑泉回。</text>
<title>寄望月寺僧淸暉 二首</title>,<text>何處鍾聲偏到耳。西峯寺裏月明時。五年方識暉師面。見月聞鍾夜夜思。不到塵中應已久。暫來溪上亦難忘。聞師欲向他山去。甁錫何妨歇草堂。</text>
<title>十一月十一日夜雨</title>,<text>夜深燈火獨相親。小枕低床病後身。想得瀑泉永折盡。臥聞寒雨滴階頻。</text>
<title>北隣</title>,<text>北隣李叟能勤苦。兒大成行尙力鋤。瓜子熟時來賣市。稻苗長後去看渠。詩書不讀應無恨。衣食雖貧薄有餘。行旅問途常懶對。人疑避世似長沮。</text>
<title>贈豐悅上人 二首</title>,<text>與師前日雖相見。摠恨人多未穩時。今日訪師還一宿。勝緣難得自心知。海上高低一萬峯。夢魂常繞玉芙蓉。歸時弟子應相待。斷髮嶺前扶一筇。</text>
<title>游回龍寺。出山後寄謝豐悅上人。上人送余至半山</title>,<text>遠師駐錫廬山寺。陶令投簪栗里村。已出方中結蓮社。還從世外憶桃源。紅塵渺渺浮官路。白雪蕭蕭閉洞門。送過虎溪相顧笑。道情閑意向誰論。</text>
<title>作家姪書。附歸信。適雪下。因寄懷。</title>,<text>呵筆欲書書得遲。天寒雪落硯凝澌。此時怊悵遙應識。爲想天山三丈時。一作把筆題書意不怡。硯池飄雪凍凝澌。莫言雲薄微微落。正是天山三丈時。</text>
<title>癸丑十二月二十五日庚申夜作 三首</title>,<text>春歸已奪韶顏去。秋到誰追白髮來。浮念一時俱冷盡。爐中火絶對殘灰。眼昏燈暗猶無睡。身病年衰尙有情。爭及昔時行樂處。樽前喧笑到天明。本知光景難留駐。其奈情懷不自聊。老境閑思少日事。無眠無伴度今宵。</text>
<title>南秀才 鶴鳴 內挽 二首</title>,<text>生前恨大誰能識。沒後悲深秪自知。可使潘郞無見嗣。獨歸千里哭虛帷。陡來塵滿奩中鏡。漸次香銷架上衣。阿舅尊姑偏慟哭。世間佳婦似應稀。</text>
<title>除夕 二首</title>,<text>老悲殘歲將辭去。如送情人知不廻。相守燈前難着睡。鷄鳴時到淚霑腮。情人一作故人少時不識身應老。每到新年喜欲狂。忽忽漸看齒髮變。心中唯覺舊年忙。</text>
<title>連得家姪書。却寄。</title>,<text>頻頻書到喜難裁。數字還憑旅雁回。北海尙留胡婦子。南歸時得載同來。得一作望</text>
<title>正月三日大雪。村叟數人。到草堂圍棋。日暮乃罷。</title>,<text>珠樹琪花滿洞天。山中半日會群仙。回頭笑謂看棋客。歸到君家已幾年。已一作得</text>
<title>春帖</title>,<text>靑山不改色。流水不改聲。唯願主人翁。不改幽棲情。其二花時無風。葉時無霜。野人無疾。終歲倘佯。</text>
<title>柳參奉 萬齡 挽</title>,<text>黃壤詎踰南面樂。靑山可要黑頭人。橘奴謾夥不生子。萊婦昨亡誰養親。閉匣琴棋蛛積網。過門鞍馬客沾塵。思量萬事皆虛假。一夢閑消四十春。</text>
<title>溪步</title>,<text>溪步秋來深二尺。渡時人盪舊衣泥。飮牛童子誰令見。牛鼻拖過小澗西。</text>
<title>所種桃。今年始頗開花。</title>,<text>傍溪手種桃千樹。得到今年初見花。居較武陵深更僻。何人知此有人家。</text>
<title>次趙司藝汝吉 嘉錫 留贈 二首</title>,<text>明月淸風見丐多。不應造物意相阿。年年世外無塵土。日日人間有網羅。茅屋暖收霜落果。松籬晴晒雨歸蓑。牧童樵叟頻來往。閑臥時聞一曲歌。想了一回吟一聯。口吟心想轉茫然。袖中不滅相思字。案上空留見贈篇。只爲逢人知枉駕。何緣在路覺廻船。歸時向晩君休怪。瘦馬凌兢苦耐鞭。</text>
<title>路聞趙司藝汝吉在道峯書院。往尋留宿。仍次其韻。</title>,<text>駐馬逢人說。知君昨出城。方將過溪去。却復入林行。眼底靑山在。頭邊白髮生。鷄窓十年事。睡醒問殘更。其二勸君無事且遲留。深處應須更一搜。從此鞭羸入城去。雲山雖好謾回頭。其三螢窓昔日少年生。白首還從此地行。山鳥溪魚皆舊識。悠悠歲月獨無情。</text>
<title>夜坐呼韻。與趙司藝同賦。</title>,<text>寒窓一點照書燈。往事悠悠萬感增。壓折松枝晴撼雪。凍堅潭腹夜敲氷。病憐低榻常思臥。老怕高樓亦懶登。此處與君同敍話。眼中還少舊親朋。</text>
<title>溪水出洞伏流</title>,<text>出山何事意徘徊。暗暗無蹤入淺苔。應恐桃花浮去遠。世間漁子惹塵來。</text>
<title>歸山居</title>,<text>入山心悔出山心。屋破田荒草樹深。身計不知何日了。百年垂半鬢霜侵。</text>
<title>次韻申佐郞 翼相 見贈</title>,<text>罕有俗人來洞裏。誰知貴客到山間。天寒日暮村煙遠。相送溪頭扶杖還。</text>
<title>道峯</title>,<text>六六嵩岑低筆格。三三廬阜小屛風。參差重疊雲霞外。碧玉芙蓉揷滿空。</text>
<title>寄惠智 二首</title>,<text>晩識高僧心獨親。再遊舊寺事多新。莫辭巾錫頻相過。風月閑尋有幾人。泛泛悠悠似衆人。如來誰認是前身。空門近日談名相。始覺吾師道意眞。</text>
<title>寄法澄</title>,<text>師來訪我我離山。我去尋師師掩關。那意雲林無俗事。乖違還復似人間。</text>
<title>崇陵挽詞</title>,<text>中興三葉集休祥。洪運天開俗再康。禮樂文章如舜禹。聰明睿智似堯湯。孝慈咸致親疏悅。節儉尤因菲惡彰。尙膳供羞無酒醴。後庭承御絶嬪嬙。政刑修擧安鱞寡。信惠宣昭服悍強。憫死幾聞寬吏獄。憂飢頻見發官倉。手施化雨流群品。躬扇仁風動四方。豈止嘉謨貽後嗣。恭惟盛德邁前王。祈天宜享無疆福。祝聖斯欣有道昌。日馭忽移西極遠。星芒虛拱北辰長。橋山寂寞諸陵接。玉几悽涼末命揚。一紀纔餘恩易結。萬年雖久澤難亡。六軍貔虎情刀割。八路孤嫠淚雨滂。遠日莫留雲觀卜。靈宮猶擁羽林槍。狐狸泉下誰驅掃。犬馬人間只怨傷。榮遇獨臣無報答。號蒼摧盡九回腸。寬一作疏</text>
<title>甲寅除夕有感 二首</title>,<text>去年除夕悲將老。老到今年更益悲。顏貌心情隨變盡。今年全異去年時。眼看人事駸駸改。心惜年光忽忽移。便作神仙終少樂。有生長短只如斯。終少樂。一作少佳妻。</text>
<title>次韻兪安邊 瑒 寄贈</title>,<text>放懶多時不出山。碧峯終日對紫關。都緣拙性便藏伏。亦與閑人斷往還。華翰寄傳勞遠憶。新詩披詠當深歡。夜窓孤月應偏愛。分照西溪水石間。</text>
<title>讀老子</title>,<text>始識不爭眞玉液。卽知無欲是金丹。老君鍊後爐閑在。誰肯如今再試看。</text>
<title>聞雲路免官後出在楊津。賦此寄意。</title>,<text>拍天煙浪杳無邊。欲暮誰家上瀨船。應恐夜來風轉甚。收帆催傍荻花田。</text>
<title>送雲路歸湖中</title>,<text>血章緘拜奏楓宸。萬鏑何論集一身。白首放歸江海去。故人相送淚沾巾。</text>
<title>金參判 益炅 挽</title>,<text>萬事亦難定。百年能盡期。老多懷宿昔。病不耐傷悲。脩短非無命。榮枯固有時。悠悠上天意。默默孰堪知。</text>
<title>尹玄通下道來訪。坐溪石上。留語半日而去。賦此却寄。時尹爲圻伯。有初 李端錫 使君。迎候于此。皆余同年也。</title>,<text>故人勤訪到林廬。旄纛旌麾駭里閭。地主遠來迎使節。田翁暫得捨耘鋤。憐貧許貸監河粟。知懶寧移叔夜書。見說歸休亦有意。而今君豈可如余。</text>
<title>桃花</title>,<text>今年花較去年花。千樹枝枝烘曉霞。不擬更論源遠近。漁郞曾未到人家。較一作勝</text>
<title>東峯</title>,<text>東峯已無舊精舍。道人風流誰繼者。西溪老翁住溪畔。獨愛東峯行坐看。東峯高入星漢邊。道人道超隨夷前。凡僧俗士不好事。道人遺蹤今莫記。寂寞空巖吟久倚。東峯月照西溪水。</text>
<title>兒啼 二首</title>,<text>啼兒叫母聲聲苦。母不哺兒兒久啼。我謂小兒須暫抱。兒啼愁我君爲奚。啼時愁色笑時歡。飢飽關懷豈自寬。亦是老人癡更甚。貧家苦覺養兒難。</text>
<title>表叔金生員挽</title>,<text>坐處時時獨泣頻。心懷欲說向何人。外家零落公今沒。浮世唯餘一病身。</text>
<title>隱居</title>,<text>東山西山白雲起。中間一道淸溪水。溪流入江數十里。兩岸家家種桃李。先生隱居溪岸上。開簾隔溪望西山。隔溪看山長不足。拄杖往來溪水間。此地逢人無俗客。唯共田翁至暮還。</text>
<title>藥泉別業。贈南雲路。四首。</title>,<text>藥泉在廣津江上。雲路有小築。余往別于此。湖海相望歲月空。江山又此暫時同。飄飄解袂東西散。路遠何緣信耗通。緣江路入白雲賖。赤栗黃梨三兩家。遙見新齋最深處。低松陰畔小溪斜。初營此地非無意。應有休閑歲晩期。今日却來爲過客。悠悠萬事孰先知。聞君見說湖中勝。勝處偏多可種花。安得將家隨共隱。秧苗罛蟹送生涯。</text>
<title>欲往新菴。興懶而回。少留澗瀑。</title>,<text>偶往尋僧懶却廻。瀑泉西畔暫徘徊。更無人共淸幽境。唯有小兒隨我來。</text>
<title>久不詣寺中</title>,<text>多時不向寺中遊。丹葉黃花盡已休。忙裏豈知秋景晩。荒年收獲動關愁。收一作採</text>
<title>閑人</title>,<text>人說和叔欲我寧求作詩人。余聞而撫掌曰。吾弟所以憂我者。豈有他哉。正憂其猖狂謬戾。卒之無所善其名以死耳。憂之固當然。其所欲我者。未當與吾爲詩人。寧爲閑人耳。夫求爲詩人。求有小名。名在人閑在我。吾將爲名乎。爲人乎。聊述意。以賦一絶。亦欲吾弟聞而笑之也。求名求利等勞神。誰似愚夫解爲身。無事意慵兼廢詠。餘生天許作閑人。</text>
<title>李价川 壽翼 挽</title>,<text>潦倒晩爲吏。生平志未伸。已辭唐擧相。唯與麯生親。兄弟存前樂。妻兒没後貧。新阡近先壟。終古對江津。</text>
<title>石峯</title>,<text>指爲奴隷雖多妄。喚作鍾王亦豈眞。三二百年無對手。是非要定敢誣人。</text>
<title>玉峯</title>,<text>誰將凡骨擬仙胎。脂粉空多醜可咍。浪得聲名君不免。世間眞有釣龍臺。</text>
<title>次仲餘</title>,<text>久逃蓬藋少逢人。貧困衣裳病損神。莫說世緣容易盡。有時還憶洛陽春。仲餘以迷路之復已晩爲恨。而若余者。尙未斷盡此念。固知忘世之難。不可以遽言。故以此答之。</text>
<title>申參奉 汝晳 大夫人挽</title>,<text>金泥鈿軸出朝廷。宗黨姻親賀滿庭。共道母賢能訓子。亦知神祐與增齡。百年終合延津劍。幾夜因藏婺女星。車馬都門多送紼。曉風微動粉書銘。</text>
<title>與諸人登水落山 三首</title>,<text>兩手爬崖兩膝前。日斜辛苦到層顚。回看雲海相呑吐。却指岑巒互接連。自覺胸中無芥滯。豈知天外有攀緣。渴來更酌鳧池水。喚取王喬問列仙。十年休老玆峯下。自詑茅茨勝玉堂。今日却登高頂上。始疑天地集針芒。映林霜葉酣秋色。浮海雲濤盪日光。乘興一時聊取愜。何須容易道歸忙。右次泰維韻孤峯拔地勢嵬嵬。乍似芙蓉掌上開。高士二今留隱跡。游人罕得到仙臺。瀑流朝見銀河落。鳧影宵從葉縣回。年少登山應不厭。衰遲敢望異時來。右次李聖碩韻</text>
<title>訪梅月堂舊跡 三首</title>,<text>不讀梵經不坐禪。出家因似在家年。狂歌痛哭非無賴。孤月寒梅夙有緣。遺跡至今危嶂裏。荒臺終古絶崖邊。憑誰記作東峯字。留與人間好事傳。一作留與閑人往來傳。藤蔓籠階草覆逕。深林秋晩斷人行。巖棲寂寞對遺跡。招悵空懷千古淸。空山落日客心哀。黃葉蒼苔遍古臺。浮世萬緣君已了。何須到此更徘徊。</text>
<title>泰輔以試院題語。誤有所犯對獄。竄配西邊。二首。</title>,<text>罪大方憂死不免。寬恩今幸獲生全。擧家糜粉難酬報。唯共餘生祝萬年。窮邊風土異京華。況念天寒道路賖。未死豈無相見日。不堪送汝獨還家。</text>
<title>送輔子西遷。歸路。過松川作 二首。</title>,<text>遲遲取路過山前。悄悄無人到水邊。似垢如膠泥不去。人間安得洗愁川。斷蓬行地應千里。羈鳥還巢定幾年。兩事關心竟無奈。憂來歇馬坐林邊。</text>
<title>寄示泰輔</title>,<text>計程行已到宣川。能自寬心好食眠。塞外多應寒倍此。家中僅復過如前。君恩報答寧無日。人事悲歡只付天。要汝尋常知我健。愁時望汝上山顚。望汝一作步步</text>
<title>和叔屢有書</title>,<text>幾度書來問所爲。如今萬事只如斯。那堪懷抱常時惡。不奈頭鬚一半衰。把筆故慵當意會。卜居未定謾心馳。敎兒疏闕勞君念。憂喜相隨豈自知。</text>
<title>閱唐人詩。有作回文體。因效其體。寄泰輔。</title>,<text>千里道稀傳信雁。暮年仍劇病中愁。天寒望久揩昏眼。日落傷多泣白頭。偏郡寄蹤孤踽踽。遠鄕歸夢一悠悠。全身在孝兒知也。前戒深思當竄流。</text>
<title>種樹自戲</title>,<text>種樹爲生心亦勞。自持鍬鍤斸荒蒿。土疏本不宜麻菽。天旱旋須備桔槹。三咽寧同井上餓。千頭要作里中豪。史遷獨恥長貧賤。曾愛鴟夷策算高。</text>
<title>崔咸平周卿以詩見寄。次韻却酬。</title>,<text>想應雙鬢不禁秋。搖落其如旅思悠。宮酒數杯聊自慰。醉來多臥海邊樓。一作鬢霜蕭颯不禁秋。遠地其如旅思悠。堆案簿書朱墨亂。醉來愁臥海邊樓。</text>
<title>天柱峯</title>,<text>道峯。拔地干霄。劍立千嶂。造化奇巧。獨偏於此。蓋古人謂是山乃神仙所宅。當爲蓬壺之長。故立此名。且其龍飛鳳舞。毓祥鍾靈。鞏固無疆之基者。視夫臨安之有天目。上下相萬。而山之諸峯。率無名號。殊可怪也。其最高一峯至近。時乃名萬丈。不免俚陋。余甚恨之。今欲名以天柱。蓋象其狀也。因爲四絶云。舊云萬丈是峯名。要與新名更稱情。却遣天無柱亦得。擎高誰與此峯爭。便化共工身百億。一身還着一頭來。頭頭觸碎頭頭觸。看見孤撑詎忽摧。天柱由來近帝庭。東西萬里俯重溟。鸞驂虬駕常來往。夜夜星壇會百靈。衡嶽曾聞天柱高。五峯爭長孰推豪。還輸風雨冥冥夜。獨向三更數兎毫。</text>
<title>李錦山 重煇 挽 四首</title>,<text>諸昆自少忝遊從。尤愛荀家第一龍。今日遙憐常棣樹。交陰非復向時濃。爲吏何曾名皦皦。居家唯是行恂恂。庭留餘訓看諸子。口有眞碑聽萬人。陽德園中春早菜。壽眞宅裏夏初燈。摠看浮世歡能幾。一閉重泉恨謾增。眼暗形枯鬢半皤。親交漸少淚痕多。十年往事同春夢。三日悲吟續露歌。</text>
<title>賣瓜行</title>,<text>城東小瓜生特異。唯有城東人種蒔。狀似胡瓜成熟早。不宜肥地宜沙地。黃花綠蔓四月末。葉間離離如珥墜。新年百物無敢先。入市常在櫻桃前。提籠向城天未明。日晩賣瓜欠瓜錢。太官供御尤重新。園家恐落權豪人。送布輸絹不爭價。進裏得免中官嗔。賓筵酒席生顏色。富者先獲終及貧。物情貴賤每互遞。紫茄靑李生次第。小瓜入市誰肯顧。一斗數錢厭僕隷。</text>
<title>破船 三首</title>,<text>一心要着濟人功。辛苦終年波浪中。看取千瘡萬瘢處。只緣頻戰打頭風。着作著桃浪蘋風歲月頻。也曾經度萬千人。自從破▦久閑閣。靑雀黃龍樣樣新。埋着寒沙閱幾秋。半身微露盪潮頭。直令壞盡心難朽。要爲殷王補漏舟。</text>
<title>旱甚。七月下旬。始有小雨。回文</title>,<text>欣歡色變焦憂意。望苦當玆久旱天。雲片大還雲片小。雨山後過雨山前。</text>
<title>四秀亭詩 二首</title>,<text>魚翼之舊業在馬山。新作亭名四秀。庭有紫檀海松各兩株。是翼之先大夫所自封植。今皆合抱。其名亭。蓋寄慕於此四樹。而南尙書雲卿爲作詩。近翼之兄弟訪余於石泉。示余以南詩。俾余和次。讀其詩。韻甚強。雖高手。未易措意。況余素不習此事。又放廢已久。豈敢妄有所擬。旣辭焉而不可得。則輒占他韻。令見者知余退安其拙。無跂短攀高之意。翼之兄弟四人所謂四秀。不專在樹。雲卿尙書。盛推此旨云爾。雙檀分植對雙松。帶雨和泥手自封。老榦年深鱗甲皺。淸陰晝密蓋幢重。枝枝礙日干霄勢。葉葉淩霜傲雪容。四秀不知還是樹。亭中人也半荀龍。多羅西竺書曾見。五鬛神農說嘗言。誰向山中求異種。應從海上得靈根。未論擢秀殊凡植。已覺交陰遍一軒。更請主人勤取子。四株猶可萬雲孫。</text>
<title>南澗 二首</title>,<text>茅齋迥寄白雲天。繞戶淙淙一道泉。偶有俗人來借宿。錯驚風雨在床邊。常緣衰病眠先覺。獨臥無人識此心。唯有床頭鳴暗澗。泠然如聽七絃琴。</text>
<title>崔 昌翼 李 命世 諸生。構屋兩間溪上。欲肄業。題此 三首。</title>,<text>問君結屋欲奚爲。勞苦辛勤意可知。聊且往來西澗上。十年同賞此中奇。蓄學須知如蓄水。涓涓不息得泓渟。放開一面當天旱。却見枯苗萬頃靑。攻詞也不異攻緯。萬縷千絲未要棼。疑自天孫機畔脫。山龍日月爛奇紋。萬縷千絲。一作緖緖頭頭。脫。一作得。</text>
<title>與崔李夜坐話久</title>,<text>照壁疏燈籠月色。觸階寒雨動絃聲。數君喜得同淸晤。此境那應更俗情。</text>
<title>效玉連環體</title>,<text>月穿疏屋夢還醒。星變流年水不停。丁鶴正憐樊雉旺。王鳧應愧弋鴻冥。八經轢損臂難掉。十襲珍藏骨謾靈。一向此心無所繫。小窓空對兩山靑。</text>
<title>自喜</title>,<text>蟪蛄猶詑勝朝菌。安識人間五十春。把爾一生當一劫。不知浮世幾番新。</text>
<title>自悲</title>,<text>蘧氏當年是我年。一年後視一年前。自悲自恨還如此。萬事蕭條霜滿顚。</text>
<title>悼亡</title>,<text>一爲君家婦。十年眉不伸。亦是簪纓族。擧世獨君貧。養閑雖自得。妻孥偏苦辛。幸有數僮指。耘穫隨四隣。誰知獨勞敝。舂爨常自親。糲飯不充腹。麄絲不掛身。面汚熏煙煤。髮黃播糠塵。愁悴少歡心。時反君怪嗔。亦知安窮賤。歲月實難循。悒悒只如此。沈憂病日臻。流毒入骨髓。徒見藥餌陳。緣盡此長辭。多恨命不均。本家落南土。路遠信不頻。及此身沒後。凶報更誰因。</text>
<title>傷悼 七首</title>,<text>病身那久住人間。母歿兒痴養倍艱。畢竟老來添此恨。豈如初作一窮鱞。畢竟。一作早識。臥抱痴兒淚滿床。雨淋寒屋夜偏長。十年窮餒快離脫。不念人間老獨傷。失母那知痛與悲。摠多啼哭爲寒飢。商量老境難堪處。莊叟非情始獨疑。痴兒問我母何之。欲答澘然淚自垂。只爲冥茫迷去向。敎伊無處說寒飢。昔年曾抱哭亡悲。猶是兒長身壯時。今日悲深難禁淚。只緣身老又兒痴。虛室朝昏哭兩回。料應死者亦知哀。眼前抛却痴男女。養得餘年看長來。失父兒肥失母瘦。母操炊繰父終不。況看困乏今如此。腹餓膚寒只謾憂。</text>
<title>無睡</title>,<text>悄消獨無寐。月生窓夜明。閑思過往事。誰識老人情。</text>
<title>閏年</title>,<text>閏年不獨厄黃楊。尤覺貧家轉着忙。三百六旬常菜色。更堪一月要添糧。</text>
<title>冬夜聞雷</title>,<text>春却何時到。應從半夜回。已催群蟄起。先送一聲雷。</text>
<title>崔秀才 湛 挽 二首</title>,<text>芝桂元期歲晩香。那容當夏隕芬芳。天心似欲明眞理。民俗雖衰性不亡。昌黎未老鬢先皤。應爲悲傷損性多。眼見馬家三世事。當時可道意如何。</text>
<title>次諸生江字盡韻</title>,<text>胸中萬頃陂。筆下九派江。勇負北海超。力倚泰山扛。登壇揖素王。龍虎纏旗杠。獨笑老書生。夜字親寒釭。出語態跼澁。驢蹇度危矼。寶櫝燕人石。意重照夜玒。採擷登蕭艾。持以比芷茳。衰俗日澆淺。默默抱淳厖。豈彼五色猊。可同籬下狵。斂跡依衡茅。閉口避噂哤。蓬蒿翳蔣逕。松菊媚陶窓。商歌時曳縰。金石振摐摐。有幸生太平。愧無能施邦。主張眞宰強。制伏邪魔降。禦寒衣乏裘。救飢粟空缸。尙誇文字富。經籍撑肚腔。老而息機鋒。愚乃守愿悾。過眼但看雀。警耳絶聞跫。只堪追沮溺。且復親管龐。回首長安街。競蹋晨鼓逄。神慮日焦然。外覺形軀胮。固知棲枝鷯。難與軒鶴雙。蹲蹲百丈竿。屢舞旁觀㩳。野渡寂無人。盡日倚虛艭。有憫脚纏械。遷延行臀肛。豈無千金壺。不敢泅嶺瀧。仙人王子喬。絳霄駐綵幢。下顧蝸兩角。擾擾自相撞。欲從嗟無路。兀生如株椿。繞屋春澗流。琴筑鳴琤淙。聽此以忘憂。何辭老空谾。</text>
<title>枕上回文</title>,<text>牀照斜光冷透窗。半輪月隱雪峯雙。長夜又多愁減睡。觴乾對此久空缸。</text>
<title>雪</title>,<text>初來猶覺雨鳴廓。久後還疑月照床。松老偏如埋翠蓋。鶴寒頻見刷玄裳。掩藏塵汚雖皆得。失誤朝昏亦恐妨。野老本疏枚馬興。但欣來歲麥苗長。刷一作振</text>
<title>次人見寄韻 二首</title>,<text>自緣貧病臥荊扉。也有閑人說是非。多愧深心常念我。更憂狂走倒冠衣。寄詩遙問到巖扉。應恐衰翁意漸非。除却灌園無一事。陰晴不脫薜蘿衣。</text>
<title>聞雲路謫配海島。遙寄此詩。</title>,<text>賈生初亦遇明時。千里長沙豈自知。狼狽只應緣痛哭。問君親老更何辭。</text>
<title>李僉知 藼 挽 三首</title>,<text>商量阮籍與劉伶。若彼眞能了百齡。世事本堪都付醉。人生何必獨求醒。終悲泉下無新釀。錯怪天邊剩舊星。來去亦看同夜晝。嗚嗚莫遣怛君靈。陽春還有不燃灰。何事于今獨棄才。莫怪沈冥常玩俗。醉魂終亦到蓬萊。少日歡遊老境悲。三淸洞裏看花時。回頭二十年前事。眞夢皆非轉自疑。</text>
<title>泰尙擢重試識喜</title>,<text>家習文章素業存。汝還飛譽動天門。一枝仙桂曾皆折。獨覺雙枝雨露繁。文章一作詩書</text>
<title>雪</title>,<text>雷藏碾磑下無聲。雲密飛羅細得成。巧婦謾誇千斛麪。飢腸難飽只常鳴。</text>
<title>夜長</title>,<text>夜長眠少着。身老意多悲。靜念人間事。閑裁枕上詩。澗聲風送急。窓色霧開遲。消息常如此。沈浮任自爲。</text>
<title>詠懷</title>,<text>世故應無盡。吾年復幾餘。悠悠當日意。還只箋蟲魚。</text>
<title>塞下曲 四首</title>,<text>探騎軍前且未回。前行欲發久遲佪。徑須出險先依水。又恐單于絶漠來。出塞軍行疊鼓催。雪中遙望拂雲堆。昭君若遇元光世。那肯辛勤此道來。雪中。一作磧西。帳下潛分五校尉。丁寧莫遣漏軍機。囊沙宵壅滹沱水。料得胡兵少脫歸。滹沱。一作桑乾。幕府頻頻催上簿。白頭飛將意無聊。生年六十經千戰。不見單于見射鵰。</text>
<title>昭君怨</title>,<text>蕭劉當日竟何如。豈爲由來寵眷疏。堪恨君王易欺蔽。畫工也效石中書。</text>
<title>閱唐詩。有嚴維六言四韻。效作。</title>,<text>寂寞空齋獨臥。無眠更復無燈。殘年餘景難駐。浮念閑思易乘。皎皎窓間月入。凄凄庭畔霜凝。賢愚將共銷滅。毀譽終由愛憎。</text>
<title>人問嫦娥</title>,<text>一射曾穿日九輪。蟾宮寧便可藏身。應緣舊愛移新寵。許作丹臺鍊藥人。</text>
<title>嫦娥謝羿</title>,<text>且道氷輪似火輪。妾身那復異君身。神仙本自無寒浞。莫妬終年倚樹人。</text>
<title>落葉。次畸庵韻。</title>,<text>琤然一片隕高林。滿地紛紛已不禁。潭裏隨空重疊影。砌邊俄失淡濃陰。臨岐握手情何耐。緣澗題詩恨獨深。只恐連宵飄落盡。危絃休更奏商音。第三聯。一作玄蟬咽露時空晩。紅袖臨溝恨獨深。</text>
<title>贈尹仲餘</title>,<text>昔老萊子。斑衣弄雛而輒逃萬乘之相。顏淵。簞食瓢飮而不慕三牲之養。彼固知內外輕重之分。不以己之樂而易人之有者也。今仲餘家奉兩親。求有以養。求之不得。心抑鬱而病生。頗不能保鄕曲之譽。余甚慨惜。恨其不能善審輕重也。設令仲餘侈簪紱極珍異。以此而承兩老人之歡。若失鄕曲之譽。則是終不免於辱親而已。夫內外之分。其懸若是。揆之得失。已自可見。況不及於此。而徒以貽憂者耶。欲益而損。宜自反之。故爲此詩。以示惓惓箴誡之意云。人生有至樂。曰俱存無故。此樂君則有。餘可以無顧。奈何專求外。爲計得非誤。所求旣不成。夤緣增疾痼。鄕曲騰謗聲。親戚生憂懼。所以關親念。豈在賤貧數。人有子雖無。人無子獨具。以此較短長。使可定吾趣。守窮供菽水。所貴無失忤。怡怡樂親側。豈不慰遲暮。令名幸勿墜。富貴何足慕。吾常欲戒君。臨吐還呑屢。惓惓不勝意。庶望君一悟。丹赤宜可知。相愛子豈怒。</text>
<title>李江西 週 挽 二首</title>,<text>號呼終見動高天。寬法纔聞離塞邊。遺恨君親恩未報。羈魂招斷浿江煙。雙雁飄飄鴨水濆。碧空行斷去留分。可憐中道摧歸翼。誰念哀鳴逗塞雲。</text>
<title>除夕 三首</title>,<text>一日日除除會盡。一年年老老誰存。只如今夜難留住。度世長生更得論。人老皆知難再少。歲窮猶見却還春。春還只恨年仍往。漸漸頭邊白髮新。歲內無多麗景春。人生寧久少年身。形骸坐共流光變。只對流光歎惜頻。</text>
<title>新年 二首</title>,<text>歲在庚申月建寅。吾生五十二年春。舊人舊事十亡九。一病不離唯伴身。老境逢春須認樂。人生難得老逢春。一心若復只憂死。還少生前樂樂人。</text>
<title>古神仙曲 四首</title>,<text>劈破靈犀試一燃。紛紛百怪失重淵。玉皇高御通明殿。依舊收還造化權。紅鸞翠鳳日飛鳴。玄圃東看是赤城。莫要橘中耽對局。風雲長得上界淸。芝田戲鹿亦無端。孔雀須防飮碧湍。同是仙家好鷄犬。更愁非意輒相干。飛符崑閬牒蓬瀛。大劑金丹聚百精。急就爐中成九轉。刀圭下救萬蒼生。急作徐</text>
<title>朴察訪 宗岳 挽</title>,<text>潦倒風塵心久厭。解官歸老漢江源。鳩筇小徑尋花塢。鶴髮高齋對水村。浮世榮枯看萬變。傳家孝友付諸孫。客來誰勸盈觴酒。籬菊應多點淚痕。</text>
<title>象棋</title>,<text>但悲鋸下斷。寧識世間爭。無奈人心險。由來局面平。</text>
<title>太玄昔訪余今九年。而又來信宿別去。共當衰暮離合之間。情見于詩云。</title>,<text>相看非復少年時。面頰紅消鬢變絲。九載一來那更數。未逢見間謾勞思。</text>
<title>陳摶</title>,<text>陳摶不得爲天子。還入雲臺枕臂眠。應愧箕山避堯老。▦瓢猶厭在風前。</text>
<title>張良 二首</title>,<text>橋下今來取墜履。沙中曾去碎金輿。蓋天雄氣非能屈。那得探懷與異書。一笑心知孺子賢。云胡三約此橋邊。分明前後殷勤意。多爲陰符不易傳。</text>
<title>李陵 二首</title>,<text>意氣平生眞自負。一朝軍敗卽降胡。隴西年少顏偏厚。羞見中原士大夫。白刃紛紛空手揮。當時猶欲破重圍。被山馬畜君應愛。獨送蘇郞杖節歸。</text>
<title>蘇武</title>,<text>眼見羝羊無日乳。故人相勸苦殷勤。蘇郞一斗腔中血。不慱陰山畜萬群。</text>
<title>蔡琰 二首</title>,<text>行行停步聽啼呼。母子恩同漢與胡。此別那言得再見。唯應聞問一生無。寸心唯逐塞南鴻。兒女猶知戀漢風。何似前朝李都尉。忘歸白首死胡中。</text>
<title>明妃</title>,<text>巫臣猶記爲君忠。延壽合存匡主功。不遣明妃嫁塞外。豈殊飛燕在宮中。</text>
<title>望陵妓</title>,<text>君王到死只欺人。歌舞如今亦謾陳。半夜衣冠迷葬處。纍纍高塚孰爲眞。</text>
<title>項羽</title>,<text>聽譛終疏骨鯁臣。吳亡楚敗悔應均。君王但對虞姬泣。還愧甬東幎冒人。</text>
<title>朱雲</title>,<text>從來也不數張婆。血汚銛刀豈足科。嶽嶽當時五鹿角。獨君能折是堪多。</text>
<title>次韻</title>,<text>臂折三三醫合得。肉強一一棒無痕。百年行半眞堪惜。頻復應思易戒言。</text>
<title>夜雨不着眠</title>,<text>自從年退眠全減。不奈秋來夜漸長。風雨又添愁耳鬧。林松溪瀑在床傍。</text>
<title>崔司諫 後尙 挽</title>,<text>浮世升沈夢一場。知君爛熟費思量。閑庭晩憇看人極。暖被朝眠笑客忙。畢卓偸隣謀自拙。劉伶賺婦意猶長。銀臺玉署兒曹事。獨駕風輪廣莫鄕。</text>
<title>入都</title>,<text>十年林下棲蹤穩。一日塵中逐影忙。堪笑石泉居士意。到頭無乃便荒涼。</text>
<title>出都</title>,<text>粘身世網憂終陷。抽跡山樊得早歸。來往也知譏屑屑。勒移行亦到巖扉。</text>
<title>彗星行</title>,<text>彗星彗星。爾胡不於虞舜之時出。當我聖明。聖明臨御七八載。有舜之心。特患政未行。鷄鳴孜孜不敢暇。不日而見國家平。上天豈嫌功化遲。譴告故令知畏驚。出西竟東東竟西。今歲在壬前歲庚。小大恤恤莫省。所以爲低首跼步徒屛營。臣聞無災國乃亡。是天仁愛我聖君。意欲全安推至誠。吾君一心與天通。天之所勉敢自輕。昔在高宗中宗。能反災爲祥。桑穀生兮鼎雉鳴。君能修德比商宗。彗星更化爲景星。將見虞廷君臣歌載賡。</text>
<title>翼陵挽詞</title>,<text>桂掖千祥迓。椒宮百禮將。並明承日曜。合德配乾剛。進戒聞鷄著。嫌奢服練彰。八區流慶澤。三殿盡歡康。佇抃斯螽詠。終驚寶翟藏。嗚呼天不弔。誰謂地無疆。窮谷同悲慕。重宸切慟傷。出游陳粉黛。卽遠卜陵岡。寂寞玄閭閟。揄揚玉冊光。唯應貞壹則。萬古比周姜。</text>
<title>偶題</title>,<text>聊把奇蹤混俗人。神仙還復暫風塵。當時倉卒君應恨。谷客元來是洞賓。</text>
<title>寄題問月堂。次徐處士 鳳翎 韻。三首。</title>,<text>醉眼看山翠轉濃。暮年仍復少時容。伴將孤月休招客。占斷千峯不羨封。已向漁樵甘送老。豈論書劍竟無功。欲知對酒淸眞境。莫問嫦娥問主翁。暮靄朝嵐淡復濃。態兼西子笑顰容。從來不換三公貴。只此何須萬戶封。新釀一缸蛆報候。還丹千杵兔收功。南州高士知頻到。應愛躬耕谷口翁。仙山結想鬢霜濃。採藥當年擬駐容。軒檻遙聞對巖壑。篇章遠覓寄書封。經營幾歲方無恨。煮煉他時可有功。若待灌園乘暇往。且看王老異凡翁。</text>
<title>鎭安金明府 盛達 見枉山居。蓋其赴官有日。而與僕是初識。求詩爲贐。輒此牽率。屬久廢筆硯。知蕪拙益甚爾。二首。</title>,<text>罕看癡僮驚皀蓋。枉勞賢宰問幽居。白頭知惜靑雲器。傾耳絃歌小割餘。唯聞處處送樵歌。馬耳峯前聚落多。若問緣何安峽俗。邑人應道罕差科。</text>
<title>次尹子仁韻</title>,<text>百尺樓爭矮脚床。徇名徇利俗相望。亦知身外無多少。何自胸間有短長。閑愛晩磯靑蒻笠。忙憐隘路紫絲韁。閑忙又似生分別。人笑醒狂罵醉狂。</text>
<title>趙參議 嘉錫 挽 二首</title>,<text>伏枕十年長間闊。撫床中夜獨傷悲。鷄窓共課初承好。雁塔聯題再擅奇。君健吾衰行有託。子先我後豈曾知。道峯山色還依舊。抆淚唯吟和贈詩。浮世升沈榮辱事。恒人毀譽是非情。君於二者已諳悉。此豈一能爲重輕。長孺戇皆疑太甚。次公狂獨信平生。悠悠千歲誰當保。唯待靑編說姓名。</text>
<title>伏蒙聖朝追諡先祖潘南先生。賜祭于墓。諸孫集而待。事旣畢散歸。和叔有詩讚述盛典。謹次其韻。</title>,<text>志蛻氛埃表。名懸日月傍。屯蒙曾負痛。錫賚竟爲光。舊檟扶陰遠。新宮肇祀長。哀榮切攀慕。雨露益沾裳。</text>
<title>家姪復爲七言近體一篇。卒歸交勉。輒次其韻。以識感焉。</title>,<text>故事搜求太史編。文皇唯禮少師阡。扶持力殫危亡日。奬飾恩隆睿聖年。念祖總知誠自至。敦宗俱見愛無偏。不須相勉還應得。忠孝吾家世世傳。</text>
<title>回文</title>,<text>身閑得復暫遲回。陋器知能早斂裁。隣寺小鍾殘睡破。過雲片雨好詩催。巾欹故近聽禽語。眼纈從多吸酒杯。春鏡曉紅勻臉粉。新粧着樹萬花開。</text>
<title>又詠春申君</title>,<text>杜司勳。有詠春申君一絶云。烈士思酬國士恩。春申誰與快冤魂。三千賓客摠珠履。欲使何人殺李園。蓋以春申之死爲冤。而平日素養賓客之多。卒夫有一人殺園報仇爲可恨也。余謂園之殺歇。欲專楚。歇之聽園。欲移楚。歇貪利自召禍。死不得爲冤。余嘗有詩。應緣妄計無強楚。未覺潛圖有弱人。此方爲得其情況。不用朱英之言。卒有棘門之事。則非客負春申。乃春申負客也。故今復爲二絶。以反杜意云。昧心俱自背深恩。不見春申異李園。若道歇冤仇可復。亦愁園死作冤魂。但看禍福皆無望。無望安知更有人。畢竟春申愧賓客。不曾賓客負春申。</text>
<title>次韻贈特師</title>,<text>畏及紛紛車馬蹤。深携甁錫近三峯。時來獨有江南客。記向皐蘭寺裏逢。</text>
<title>高城申使君 汝栻 將赴任。求詩爲別。輒贈 二絶。</title>,<text>永郞曾共到仙城。一念三生更此行。苔壁試尋丹篆看。靈書應定有君名。輸君有分合成仙。得管蓬萊却勝緣。萬二千峯如削玉。高低排到印床前。</text>
<title>贈鄭惠仲 萬迪 南歸 二首</title>,<text>子別我而還鄕。吾送子而出門。悲子意無以慰。惜子去不可留。謂子勉旃道千里以遠也。與子期矣。歲三月之初焉。其送子于是者我乎。將迎子于是者吾也。家中人到拆書封。哭向松陰血滿胸。今日誰當慰韓子。他時不復有南容。遠行雨雪應頻値。前路山川更幾重。想得情懷尤惡處。鄕山漸近露尖峯。受性眞淳離俗僞。立心堅忍合吾師。惜其去矣不能止。愛莫助之還自悲。發軔休敎半道廢。爲山更恐一籠虧。應知難改從初意。二月未期三月期。</text>
<title>權正 碖 挽</title>,<text>得年七十又加七。官作鴻臚三品卿。聞古彭聃偏久壽。看今公相極榮名。賤窮夭促幸能免。富貴神仙誰輒爭。況是兒孫幾半百。請將全福較輸贏。</text>
<title>李生 蕡 挽</title>,<text>玉未逢和劍遇雷。但應終竟瘞窮埃。風翻丹旐無多字。親客憐才淚不開。</text>
<title>趙安陰 從耘 挽 二首</title>,<text>厭棄塵囂獨返初。適來浮世是蘧廬。生前飮酒常難足。身後應知恨有餘。張顚筆妙世無如。八法猶嫌內史疏。驢鳴我念古人意。來弔今誰作草書。</text>
<title>閔正郞 昀 挽 二首</title>,<text>稚齡孤孑老伶俜。七十年來影與形。薄宦小名何足計。哭君唯有淚交零。論親謂子卽諸甥。較齒由吾比大兄。病裏時過見歡意。尋思今日只傷情。</text>
<title>奉呈南尙書論外祖尹公後裔當錄</title>,<text>欲訴私情淚自翻。不知公議儻誰存。可憐滄海舍冤魄。豈異沙場帶血魂。</text>
<title>南判書仲輝 二星 挽</title>,<text>善化六十化。五十九皆非。夢奚久無覺。喪應終得歸。玄根妙物初。至化泯一幾。況傳世外鉅。頗異人間微。滉盪金銀臺。照曜日月輝。安知紫府深。不自通玄扉。瓊玉作漿醴。霓羽蛻紫緋。苦樂乃甚辨。南面寧詎希。顧此地上者。鄙特未窺圻。區區更奚爲。撫己獨多違。少日不可追。臨老增嗟欷。當時垂廿載。偃仰共書幃。談藪與辯囿。解紛或攻圍。阿咸鼎足雄。霆雹交橫飛。蓄之會能施。昨見官紫薇。自憐坦腹郞。羸病髮疏稀。人事有悲喜。盈虧問天機。</text>
<title>李生 奎祥 作景邵窩于蟾江之口。求詩。次其所賦韻。</title>,<text>一心岑寂離囂譁。視處紅塵比絳霞。況說高齋占地勝。偏憐幽意屬君多。還知托興空中閣。故復摽名江上窩。想得天心明月色。幾回分照白鷗沙。</text>
<title>李大將 汝發 挽 三首</title>,<text>封如龍頟世傳勳。曾播威名虜共聞。今日凄涼舊部曲。象山何處哭新墳。士卒常多眠晝營。虜兵無復犯邊城。聖朝應紀湟中績。麟閣何人讚姓名。笳鼓喧喧海北營。邊兵每歲樂秋耕。當時書記頭今白。往事尋思淚滿纓。</text>
<title>尹生 殷衡 挽</title>,<text>君年纔十九。不謂但如斯。仰怪彼蒼意。冥茫誰叩疑。其二才亦古今少。鬼恒靳害多。隕珠嗟已矣。埋璧恨如何。其三少婦煩冤處。雙親暈絶時。傍人俱墮淚。來客摠含悲。</text>
<title>鄭惠仲南歸贈別</title>,<text>勤書力不懈。久客病偏侵。歸去善將息。勿孤相勉心。其二去也旣須去。留應不得留。但問復來日。是春還是秋。</text>
<title>送雲路相國使燕 六首</title>,<text>萬里山川圖裏見。千年人物卷中論。峙流不改還身到。興歇無端但目存。涿野近平黃帝轍。金臺久斷樂生魂。古今何限英雄涕。去訪遼東聽鶴言。華夷久混俗難分。準擬應知異所云。薊土國殘無舊植。遼陽鶴歸但荒墳。幼安雅操何因見。越石雄圖不復聞。惟覺前人虛用力。長城遙起隱層雲。改應不改漢山河。事去如今可奈何。臺廢亦知無郭隗。市遷那見有荊軻。禿衿小袖驚看久。烏帽紅犀怪問多。只合退安鼃一窞。春來綠染鴨江波。貧家眼駭富家園。河伯乘流到海門。搖蕩俄而生萬象。歸輸何止注千源。古今朝市眞浮蜃。南北英雄幾化鯤。笑謂傍人前語戲。相公胸有一乾坤。昔歲曾經華表下。憑公今更問遺民。郊原不見纍纍塚。詎是俱爲化鶴人。聞君將有行。知君向薊北。車馬已帶風塵色。涉浿踰遼四千里。山川滿目事異昔。鑿齒銅頭馳宇內。軒轅皇帝復安在。去來儻遇令威鳥。莫問人民問桑海。</text>
<title>自去歲。經始東峯影堂于此。湖南徐處士聞而喜之。次前輩詠東峯事詩韻及自占韻。長短絶句。律古詩凡七首。旣以抒其深感。而兼寓奬歎之意。三復歆聳。隨之愧恧。輒此攀和。處士素不識余。而余之獲和其詩者。今再矣。自以爲過當之幸云。八首。</title>,<text>薇眞靈藥我云然。見有西山不死仙。傳授東峯服煉法。相携游戲碧雲天。氣高莘渭獨超然。君與夷齊一等仙。遺像來瞻人幾許。還須各認寸心天。和次古玉先生韻佯狂痛哭聖能容。沾汚齋壇似不恭。我作祠堂百歲後。擬彰明主識斯翁。世憐陶令臥柴桑。況子逃蹤竺老房。合續離騷發幽隱。惜無辭理似班揚。和次象村相國韻吴越江山勝。三高亦有亭。爲君誰刱意。對此數峯靑。和次玄谷詞丈韻自住東峯下。尤憐水石奇。因懷淸隱老。高遯聖明時。眞像傳遺筆。新祠傍故基。區區抱此意。遙愧過情詩。和次淸溪道人韻昔賢餓首陽。只爲求仁也。淸隱復繼之。千載少似者。湯心猶自慙。恐爲後人籍。所以三子意。此事獨牢把。和次白湖狎鷗亭韻祠屋新成寄谷中。何人不仰子高風。臥龍遺像推前事。衆口紛紜待一翁。和誦遺像手贊韻</text>
<title>仲冬無雪歎</title>,<text>天公已老膏澤竭。孟冬無雪踰仲冬。陽亢不交陰下伏。群品悴悴皆失容。休論盈尺爲上瑞。一點莫慰烝黎顒。吾聞冬旱劇春旱。此語自昔傳老農。土脈枯疏宿麥死。在極無中此最凶。當年已失收穫功。嗣歲之憂又重重。吾王仁愛愍黔蒼。卒殫圭璧聽惟庸。蟣蝨臣無一寸鐵。無由上天戮乖龍。嗚呼安得致和氣。坐見流澤遍四封。</text>
<title>李生 濂 內子挽</title>,<text>雙鳳從何來。寄巢梧桐枝。和鳴振羽毛。五色何陸離。羽族亦萬群。重此瑞世姿。一朝運命屯。孤雄失其雌。遺却巢中雛。嗷嗷誰哺之。失母雛可憐。失雌雄還羈。雛今尙無知。獨令雄鳳悲。</text>
<title>詠陶潛</title>,<text>仲尼本大聖。行止隨久速。去魯不稅冕。殆非爲膰肉。世若無孟氏。微指誰復識。淵明棄官意。似亦希前躅。抱關匪可恥。折腰豈爲辱。處卑妄自高。猥鄙乃薄俗。君子懷雅量。未應輒碌碌。于時晉德衰。邦運屬傾覆。坐瞻河內烏。將止彭城屋。屈身義所否。遠跡幾先燭。蘊藏不宣著。超灑脫拘束。鄕里卽羞下。肯炊寄奴粟。遐哉此老翁。矯節邁孤竹。</text>
<title>完南李相國 厚源 遷葬挽</title>,<text>勳業前朝盛。聲名後代尊。作霖膏澤在。如帶誓盟存。冠劍初江涘。梧楸更漢濆。輿圖錄幽宅。應改廣陵原。</text>
<title>送鄭惠仲南歸後有作 二首</title>,<text>南客秋歸扶病行。還聞昨日出京城。憐君辛苦數來往。舊橐猶垂何日盈。游學數年終困歸。無如妻嫂見輕譏。不緣鬼谷深相誤。詎使蘇秦尙救衣。</text>
<title>老子</title>,<text>書就五千窮數術。孰云玄默誚多談。半生不識東家子。只恐西隣是老聃。</text>
<title>千峯</title>,<text>千峯霽雨色含春。沂上童冠出浴新。獨見雲臺與天柱。白頭相對兩高人。</text>
<title>送錦平尉 朴弼成 赴燕 三首</title>,<text>鴨江西邁路迢迢。腸斷春風咽玉簫。逢着令威多劫後。應憐憔悴鳳樓蕭。令威仙去暫歸還。來往猶爲歲月間。今日休論舊城郭。問渠能復認江山。屠市金臺處處疑。幽都往事念應非。況如禹跡今湮没。碣石年深豈得知。</text>
<title>述悲 三首</title>,<text>目猶識物。不見汝形。耳尙辨音。不聞汝聲。汝去何往。滅影息響。我悲不勝。終竟此生。形念在目。視之卽滅。聲念在耳。聽之卽息。呼天呼神。靡極靡因。我悲不勝。終竟此生。不見曰昏。靡我怨天。不聞曰聵。靡我怨神。匪昏不見。匪聵不聞。我悲不勝。終竟此生。</text>
<title>湖南處士徐君 鳳翎。有傷亡子泰維詩數篇。鄭生 萬迪 傳示於余。斷猿之痛。不能自勝。爲答其意。</title>,<text>老人哭其子。至死蓄深悲。痛劇腸斷裂。呼號誰聞知。脩短命所施。非係愛憎爲。親疏旣異情。骨肉終念私。獨超恩仇地。嗟悼復爲誰。南州有高士。孺子生今時。不以漬絮重。義著數篇詩。感激可動人。懇惻乃至斯。君子意不苟。此事罕見之。情隘不知謝。但有涕泗垂。</text>
<title>林察訪 宏儒 挽</title>,<text>衰病念親知。日夕多悲酸。聞君又淪逝。眼淚拭不乾。淚會有盡時。悼慟結肺肝。君生尙書門。嶰谷擢琅玕。標格映一時。擧動人聳觀。謂言垂天翼。扶搖俄可搏。那知竟蹭蹬。蝦蛭同泥蟠。年何止五十。身仍終馬官。明徵理則頗。天意一無端。鷄窓共筆硯。歲月如流丸。倏忽二紀外。存歿增欷嘆。不得強筋力。往哭趨盤跚。漬墨寫哀辭。紙面血痕殘。</text>
<title>左相再有燕行。復求別語。適此患憂悲傷。情見于辭。二首。</title>,<text>嘆息復欷歔。別離憂患餘。死者咫尺不見面。生者遠去萬里。猶自計日待回車。人生垂老重此苦。臨岐躑躅空霑裾。三年再度遼。筋力又堪此。良緣時事艱。自行非得已。向衰各難保。遠別情易悲。怊悵念行役。何時是歸時。</text>
<title>崇禎皇帝手書克己復禮四字。有使者得之燕市。今在宋相國家云。三首。</title>,<text>宸翰誰將到海外。也應造物不無心。回看天地腥塵滿。可合漂流歲月深。曾於孔訓却留神。卷裏煌煌寶墨新。一日歸仁寧不信。乾坤何事墮胡塵。四字堪基萬世安。豈如花鳥弄毫端。更疑天意非人事。莫把宣和比例看。</text>
<title>奉呈吳尙書 斗寅 赴鎭西都</title>,<text>推擧朝中聳聽同。西門鎖鑰氣增雄。脂膏豈得移常操。氷蘗唯看秉素風。久善友朋今晏仲。長懷京闕舊裴公。獨憐旌節違攀送。抱病悲吟一老翁。友朋一作朋交</text>
<title>演俗言 四首</title>,<text>烏黑鷺羽白。鷺來笑烏黑。烏謝謂鷺言。汝白吾不伏。吾雖毛羽黑。肉膚本潔白。汝縱毛羽白。肉膚反陋黑。表裏各不同。寧如內潔白。釜底黑鼎底黑。鼎底雖黑釜未白。釜底莫笑鼎底黑。由來此醜誰所取。摠爲將軍不負腹。馬亦行牛亦行。牛行雖遲馬行速。馬行百里牛亦得。牛言我後君且先。日暮期君店門前。斑鳩子爾莫強。養來六翮猶未齊。那能便越前山岡。人生分量須自知。事到難時悔已遲。</text>
<title>尹判官 世礎 挽</title>,<text>蟬聯往代世皆聞。紅榜題名復自君。高驤纔離冀北野。低飛終墮海南雲。數奇誰念窮途困。病劇知緣毒瘴熏。惻愴道峯山下土。隣人相爲起新墳。</text>
<title>李兄 泰華 挽</title>,<text>乖於人乃與天通。何事天人趣不同。人不畀官天畀壽。要分得失兩之中。</text>
<title>三從弟寧越郡守 世樟 挽</title>,<text>去年婦沒孫折閼。今年身逝女夭殞。兩年闔門死略盡。蒼天胡爲此偏忍。自少攻書不償勤。纔得一名鬢變鬒。遠郡棲棲常自笑。要津寂寂誰相引。愛閑守拙性所便。懶向風塵逐鷹隼。峽中佩符亦聊爾。要啖茯苓延壽紀。曾求崖蜜寄我來。遣吾合藥扶衰齒。堪悲百歲同逝川。奄忽一疾聞不起。道遙無由往哭之。計日喪來近故里。孤舟載柩下江流。東津傅岸歸東州。我得報書遲一日。過門不省慙冥幽。念在凡民尙匍匐。忍同行路終悠悠。與君同甲君已矣。雖吾存者理應休。沾膺血淚看歸雲。獨自蕭條餘白頭。</text>
<title>送金評事象卿 夢臣 赴北幕</title>,<text>幕府尤須書記賢。從軍舊獨玉堂仙。忽由臺閣翩翻去。深見朝廷倚藉偏。且與白山催勒石。休敎靑海恣投鞭。聖君側席咨邊事。留滯那應送一年。</text>
<title>丁卯七月二十四日夜題</title>,<text>初秋夜稍長。山雨溪更喧。衰老眠早覺。無燭室中昏。臥久抵枕席。骨酸困側翻。披衣獨起坐。永歎誰與言。</text>
<title>東方朔</title>,<text>長大從來遇飽稀。偸桃寧避列仙譏。謫來不悔猖狂態。又向宮中竊肉歸。</text>
<title>白鷺洲</title>,<text>白鷺洲邊三度來。春流翠壁眼還開。劫思舊事傷心極。四十年間夢一回。</text>
<title> 白鷺洲水至永平東。與白雲溪水合流。</title>,<text>白雲溪水自東來。白鷺洲流至北回。玉勒金鞭疑並驟。兩邊唯見夕陽開。</text>
<title>三釜落 二首</title>,<text>兩見寒流翻石瓮。今朝昔日節還同。中間歲月知多少。二十人爲六十翁。欲測神功可得名。霜斤雪斧鑿難成。龍門三級惟聞說。不伏雄奇讓作兄。</text>
<title>披襟亭</title>,<text>少憩披襟亭。因知南澗淸。主人能設鱠。歸恐近淸明。</text>
<title>將入楓岳。阻雪不果。</title>,<text>古雪難消今雪頻。春來猶復斷遊人。應知萬二千峯白。說自肧胎是不眞。</text>
<title>菩提坂</title>,<text>菩提坂險問如何。見說行人殺馬多。不是王尊輕叱馭。思量九折但坡陀。</text>
<title>新安驛 二首</title>,<text>低山兼淺水。此處異風煙。不似回頭地。唯窺仰面天。其二高柳分千室。平郊帶一川。誰知窮峽裏。還有少寬天。</text>
<title>淮陽道中</title>,<text>行度飛絲嶺。悠悠去路長。地寒春却到。溪柳雪中黃。</text>
<title>海松嶺</title>,<text>默記此經過。于今二十年。滿山松更老。休怪鬢蕭然。</text>
<title>西津橋</title>,<text>我問西津水。何時過故居。不須添淚去。尺鯉可傳書。</text>
<title>鐵嶺</title>,<text>鐵嶺高高直界天。數州下看似棋圓。半腸未盡日西匿。山驛家家生夕煙。</text>
<title>昔爲北道兵馬評事。還過此嶺。見衆木參天。而一檜特挺出異常。今來其間二十二年矣。檜已不見。</title>,<text>萬木參天起。曾憐獨出群。應逢匠石顧。不復礙層雲。</text>
<title>深溪</title>,<text>喪亂悲前跡。深溪豈忍言。到今風雨夕。應哭萬人魂。</text>
<title>釋王寺</title>,<text>斷俗橋頭流水淸。回回石徑入雲橫。只愁寺被層峯隔。倒喜門開迥野平。</text>
<title>寺有太祖藏經記及緇徒所傳錄潛龍時事。</title>,<text>當日藏經意。非緣竺敎尊。應存一切法。聊絶禍源根。其二聖祖潛龍跡。流傳妄說多。空餘雪峯窟。誰見黑頭陀。</text>
<title>贈寺僧顗絢</title>,<text>覓句句難好。看山山獨奇。今來釋王寺。不是與僧期。</text>
<title>釋王寺僧才憲。自言往來石泉菴。</title>,<text>自言曾到西溪上。新識人如舊識人。豈亦西溪能再到。應知識舊喜還新。</text>
<title>顗絢問道有朝聞夕死。與一貫之異其說云云。泰輔以詩答之。感而作此。</title>,<text>道初非二二堪羞。妙處那容轉一頭。若信昌黎只粗說。合於書內更推求。</text>
<title>至咸興。用泰輔韻。寄金象卿評事。</title>,<text>馬首唯看向北天。行來恰得半山川。何方可縮此千里。不耐回頭思惘然。</text>
<title>知樂亭。次宜寧相國韻。</title>,<text>南華仙吏語堪思。上下濠梁卽若斯。但得善推能默契。唯應強恕是眞師。試論今日知知處。亦看當年樂樂時。樂果不知知不樂。謂誰爲樂謂誰知。亭記與詩。皆言樂不言知。故聊爲說之如此。</text>
<title>題知樂亭</title>,<text>飛騰氣勢一都雄。指畫風雲萬里中。棟宇經營黃閣老。山河登眺白頭翁。安危必賴扶持力。憂樂寧忘上下同。我所祝公無數語。但令玆意保初終。</text>
<title>次家姪與徐吏部 文裕 酬唱韻 四首</title>,<text>鸞篆煌煌紫誥姸。恩光騈疊隕從天。百年北叟驚初見。白玉仙郞壓勝筵。花柳應知避妓妍。風光泥過早春天。不須羯鼓重催促。幾隊紅粧簇一筵。已愛歌聲白雪姸。重牽物色醉春天。知應却入長安寺。世慮隨空對梵筵。花頭柳眼雪添姸。舞艶歌嬌對暮天。明日樓前橋畔意。還應相顧惜離筵。</text>
<title>咸興人朱翼文。自言所居有亭臨流。</title>,<text>老朱隱水東。亭下寒流空。此水此亭好。因之知此翁。</text>
<title>離北臨發。復寄象卿評事。</title>,<text>路重千里止千里。及此望君猶杳然。若復還歸千里去。回頭依舊路重千。</text>
<title>咸興妓送客必出萬歲橋。常多有離別之色。戲爲情詞。二首。</title>,<text>相勸橋頭盡玉壺。九人曾去一來無。欲知東海頻淸淺。半爲麻姑淚眼枯。歌舞登場紅面妓。風流退舍白頭翁。無端來却無端去。病蝶何曾戀露叢。</text>
<title>過望雲亭有作</title>,<text>望雲亭外白雲飛。人去亭空事却非。唯見斷腸猿自哭。有情應爲盡沾衣。</text>
<title>草原</title>,<text>愁山含晩色。恨水瀉寒聲。無限沅湘意。行人血滿纓。</text>
<title>泰維在草原寫漁父辭作屛。人傳刻路間。所經屛障多見之。感而作此。</title>,<text>枯槁當年爲獨醒。江潭終古恨難平。深心不感滄浪曲。何事慇懃寫在屛。</text>
<title>謁濬源殿</title>,<text>東西萬里宅山河。猶自枌楡眷戀多。肖寫龍顏眞盡妙。耳邊如聽大風歌。</text>
<title>道中見雪不見春色</title>,<text>萬山皆被雪。千里不開花。北妓笑留客。南人愁憶家。</text>
<title>南山高山之間。路傍崖畔。忽見辛夷半開。</title>,<text>千山萬山雪。二月三月時。驚見寒溪上。辛夷花一枝。其二陰陽相主客。天地一陶勻。認得東風力。猶看偸漏春。</text>
<title>將過嶺。却寄家姪。</title>,<text>共是天涯客。俱爲白髮人。分携倍惻惻。回顧故頻頻。其二欲過嶺頭去。更懷橋上情。茫然千里別。回首暮雲行。</text>
<title>淮陽。別徐吏部。</title>,<text>煙霞尋洞客。花柳向京人。此日異行色。半旬同去塵。</text>
<title>西津</title>,<text>海松子樹森森立。日色斜穿翠葉間。心愛西津身却去。浮沈空羨水禽閑。</text>
<title>花川道中 二首</title>,<text>回頭送盡雪堆嶺。初省人間三月天。赤綠團團溪柳色。暖風遲日過花川。明沙白石路洄沿。綠柳靑松岸兩邊。未得楓岑眞面目。超然已似脫塵緣。</text>
<title>自花川轉入楓岳。行數十里。溪谷深邃。人煙不絶。</title>,<text>板屋柴籬聞語音。村村煙火傍溪陰。此間猶自羲皇俗。始覺桃源不大深。</text>
<title>入谷以來。雪初消。泥淖尤惡。</title>,<text>疲馬倦僮衝雪泥。要看春水漲寒溪。游山半似學仙法。一步辛勤一步梯。</text>
<title>長安寺。次月沙韻。贈僧美。</title>,<text>五岳十洲三十六洞天。楓嶠邈在滄海東。獨絶彼三方道流俱疑是蓬萊。浮屠傳信爲金剛。二者皆從胸臆說。麾之且可付杳茫。但見銀篸玉筍萬千千。東西南北羅列森相望。秋霜葉染萬崖赤。春風花發千澗香。赤城定羞慙。玄圃應避讓。險絶堪敎韓子哭。幽深合被謝公賞。丹樓翠閣乍隱見。長安之寺懸大榜。刳崖剜壁置棟梁。驅神使鬼誰開創。竺敎東來亦大肆。世間不應有龍象。垂老淸遊適邂逅。眼塵心垢得洗刮。籃輿上山捷飛猿。不勞藤杖扶衰骨。正陽東摟看晩景。正似素娥玉女相倚偎懶將鈆粉更塗抹。萬瀑匝香爐。靑壁灑飛沫。百川爭一門。兩峯矗高闕。暮春之初天氣暖。猶壯毗盧峯頂雪。白馬雄雄欲騁驟。落雁迢迢恐摧折。峯峯低昂各有態。倚霄漢俯溟渤欲說仙山無盡好。雖有巨筆如長杠。不能道一一。但思伴老釋絶粒棲巖窟。形神獲超脫。利勢謝驅劫。此意終謬闊。一宿借禪榻。歸路惘惘似有失。玉潭聊就數珠砂。出山回望迷所歷。惟見木末飛丹霞。</text>
<title>正陽寺。逢豐悅上人。</title>,<text>上人嘗住道峯。數與往來今十六年矣。相見於此。非但余已衰暮。上人亦不復壯顏。造次至不可識。嗟吁久之。贈以此詩。山人骨露如癯鶴。溪叟皮枯似老鷄。顏鬢休嗟各凋換。已將彈指古今齊。</text>
<title>楓岳 四絶</title>,<text>寰內之勝。莫過此山。自昔遊者文人墨客。非不多矣。其賞玩吟詠間有傳者。亦罕見摸寫此山。得盡其奇。平居常竊怪之。旣身踐目窺。果知造化奇巧非毫墨所可形容其萬一。無怪乎前輩之鉅麗。亦不能措手。況以蕪陋欲效西隣之顰。只自索笑而已。老吳斫桂常多暇。更斲蓮花萬二千。散擲碧空根揷地。呀呀拍手烘群仙。一一雕鎪獨殫巧。化翁猶自費心機。比將五岳堪雄長。擬着三山定是非。排排比比如相競。怪怪奇奇似有神。只恐蓮花無盡朶。如來葉葉解分身。萬朶蓮開濯露容。千枝戟揷洗霜鋒。神仙失去蓬萊脚。偸放花宮曉晩鐘。</text>
<title>出山</title>,<text>未了看山催出山。何緣窮討得身閑。蒼苔石上題名去。他日摩挲待復還。</text>
<title>出山後。路上不覺頻顧。因而有作。</title>,<text>愛山還可買山居。何苦當年倒看驢。萬事終須身驗得。始知潘閬意非疏。</text>
<title>次泰輔出山詩韻</title>,<text>問余何事去遲遲。慙愧傍人怪得癡。西嶽三峯非絶好。試看潘閬背山時。</text>
<title>斷髮嶺</title>,<text>西崖東嶂合還開。跋馬溪橋望幾回。却爲因低看不盡。盤盤更上嶺頭來。</text>
<title>豐悅遣弟子。送至斷髮嶺。</title>,<text>禪榻纔容一宿還。野人猶復未全閑。遠公見謂忘情久。却遣闍梨送出山。</text>
<title>下嶺宿楸井</title>,<text>已下斷髮嶺。遂失毗盧巓。世故被牽迫。沿途但茫然。寄語山中僧。勿涴石上鐫。他時倘復來。留用記歲年。</text>
<title>是夜雨作。晩朝少止。遂行。二首○在山時有小雨</title>,<text>山雨亦何意。似欲留來客。客不知雨意。強自理鞭策。下山雨更多。山靈怒相阨。辛苦徒爲爾。但看人世隘。其二山雨亦何意。似欲滌山石。山石沾人跡。還須費洗滌。不滌俗人腸。但滌俗人跡。跡滌無了時。事勤理亦僻。不如容來跡。遣俗腸自易。</text>
<title>禾積淵</title>,<text>此地去豐田驛十餘里。乃禱雨處。巖石極奇怪。上頭。昂然戴兩角若龍首。下頭。如龜。其下澄淵凝綠。西崖皆石峯。參差環擁。數可十二。泰輔謂此巖名太俗。可喚作龜龍淵。臨去甚覺難捨。衣袖沾殘紫洞煙。飄飄歸路入龍淵。更憐六六峯如畫。欲逼楓岑萬二千。入作指</text>
<title>金水亭 三首</title>,<text>亭乃金都事奐舊業。金嘗過余石泉。一識其面。今亡已久矣。過此不能無感。牛頭自昔亦聞名。今日還來水上行。曾識主人無處問。可憐浮世足傷情。亭前巖畔小舟橫。常有游人得渡行。淸絶江山誰管領。水禽空自向人情。纍纍疊石曝黿鼉。半倚溪頭半入波。見有楊家題刻在。數行堪換一群鵝。</text>
<title>石上。刻楊蓬萊自書數作。其三五七言詩云。綠綺琴伯牙心。鍾子是知音。一彈復一吟。泠泠虛籟起遙岑。江月娟娟江水深。詩甚佳。輒效爲之。見其難追也。</title>,<text>七絃琴。千古心。似聽雌鳳音。如聞老龍吟。苒苒白雲生暮岑。蒼崖斗轉淸流深。</text>
<title>望水落山</title>,<text>數峯迢遞入雲間。雲母輕明隔翠鬟。自笑老年全眼錯。倩人要問是何山。</text>
<title>南還後。舍姪次過嶺韻見寄。再用前韻。</title>,<text>海水深千尺。何如送別情。浮雲馳萬里。相逐客南行。其二夢中如昨日。身是欲歸人。見出橋頭送。深杯勸倒頻。其三芳草一年色。遠書千里情。邊城春又到。歸雁幾群行。其四縱作南歸客。猶爲北望人。塞鴻看欲盡。何處寄書頻。</text>
<title>復用前韻。道北邊之樂。</title>,<text>明月橋頭水。春風樓上人。平鋪素練闊。醉倒玉壺頻。其二紅粧七十對。鐵騎五千人。塞下煙塵息。軍中歌笑頻。其三壯士劍看色。佳人琴送情。邊庭久無事。閑向月中行。其四鼓增戎士氣。箭慴虜人情。不廢投壺樂。時看緩帶行。</text>
<title>李伯基 構 家。觀靑海伯遺像。二首。</title>,<text>余以今年春。謁太祖御容於濬源。此又來覿公像。有以知君臣際遇超絶古今。故後詩及此。漢代留侯唐鄂公。才全勇智古難同。畫傳好女休相怪。識是人間第一雄。曾記天宮謁聖人。龍顏日表儼威神。丹靑今見英雄像。更覺遭逢故絶倫。</text>
<title>再從兄 世塤 挽</title>,<text>吾年六十鬢如霜。群從非多又哭亡。已恨酒曾沾口少。還憐衾不掩身長。竿頭舊釣風絲斷。江上新亭雨草荒。葬寄峽山無短碣。誰知扇枕是黃香。</text>
<title>雲路相公。以言事栫棘慶興。</title>,<text>夕聞丞相對延英。禁押朝來向北行。激烈危言驚萬乘。蕭條窮海傍孤城。何人叩陛思氷釋。明主虛襟待血爭。今日在廷皆斷斷。肯令終受棄賢名。</text>
<title>洪白川 萬煕 求別詩追贈</title>,<text>朱文露網動行輈。餞別都門盡勝流。碧渡不應輸赤壁。白川何必減黃州。印封吏散三通角。稻熟魚肥一郡秋。無事江西寺裡去。畫樓閑倚看潮頭。角一作鼓</text>
<title>李君 長民 居石花村自題壁。輒次其韻。二首。</title>,<text>石花應似浣花居。籬落蕭條棘也疏。窺醉月留穿壁影。醒眠風動攤床書。泉源暗漲西山雨。園圃多分東郭蔬。地僻身閑貧不厭。任從白髮逼年除。耽栽杞菊愛幽居。故向功名意漸疏。未肯歌彈傳舍劍。寧甘跪讀圮橋書。溪頭夜笱收霜蟹。園裡秋盤折晩蔬。却笑上東車馬客。祖回二傅赴新除。</text>
<title>徽陵挽詞</title>,<text>匹合中興美。休祥載頌謠。光臨踰四紀。至養備三朝。盛烈超任姒。神功配舜堯。資生德彌厚。受報理斯昭。上壽臣工抃。推恩耆耄翹。那知六騩遠。方祝萬年遙。悲慕同窮谷。攀追切九霄。靈衣晨暮設。寶冊玉珉雕。絳殿長虛闃。玄宮永寂寥。誰持彤史筆。陰化想難描。</text>
<title>姊兄李林川 永輝 挽 二首</title>,<text>得似吾家坦腹郞。無雙譽早掩高陽。晩沈下仕身終屈。不闕微言味獨長。郡邑那爲猶少試。門閭倘亦有餘償。更嗟尙德非今世。千頃空埋汝上黃。欲語悲來腸易回。臨書淚下目難開。諸兄祚薄俱先露。一姊年衰更此哀。行潔偏爲天忌嫉。性方多被鬼嫌猜。情知玆理殊乖舛。剩却人間老不才。</text>
<title>次李生 正臣 過嶺詩韻</title>,<text>倚空霜劍見差差。眼快都忘上頂遲。蓬海尙嫌稊米小。回心可作永湖詩。</text>
<title>又次觀日出韻</title>,<text>曾逐海翁看日出。見君詩動暮年情。卽知病榻聞鷄處。恰是三竿射地明。</text>
<title>偶題</title>,<text>八家井地依繩正。一部麟經入市行。休怪明時同見絶。應緣例外占儒名。</text>
<title>城郭 四首○有懷藥泉</title>,<text>城郭蕭條海上州。黃蘆白葦四邊秋。應憐萬折趨東意。立望徒河不轉頭。嶺南瘴熱雖曾過。海北風寒可復堪。未度鬼門猶善地。騷人何苦恨湘潭。天涯垂老作纍囚。猶自心關世事憂。積雪埋簷斷煙火。團團日出棘籬頭。難言言見忠臣節。不赦赦知明主恩。莫爲雪霜渝晩暮。那無雨露潤枝根。</text>
<title>示李生 濂</title>,<text>行年六十復何爲。癡老其如老更癡。修正舊經猶少補。被君遣解少陵詩。</text>
<title>己巳春帖</title>,<text>今日春風動。黃枯畢返魂。老人鬚鬢上。看復綠生根。其二只任年顏改。猶欣草木榮。鶯歌兼蝶舞。眉角暫敎平。</text>
<title>送舍姪赴燕</title>,<text>頃歲宜寧相國有燕行。余贈詩云。死者咫尺不相見。生者遠去萬里。猶自計日待回車。今又屬此。別情不可勝。因取前詩。略化其語爲絶句。雖更累千萬言。復豈足以盡此懷耶。幽燕雖萬里。去亦有歸時。咫尺對泉戶。如何無見期。</text>
<title>歲除日述懷</title>,<text>一身獨憔悴。萬事增傷憐。詎可度今夕。唯多思昔年。其二怊悵復怊悵。眼中失所憐。纏綿思不極。倏忽已經年。其三竟歲獨無趣。終朝常少歡。兒亡猶父瘞。翁老更誰看。</text>
<title>鄭生 萬迪 挽 四首</title>,<text>四顧伶俜獨一身。自君之沒又誰親。可憐地下深深穴。是處俱沈少壯人。死不自悲生獨悲。生知苦樂死無知。却疑死較生還勝。勝在皆忘苦樂時。聞君病劇念空馳。短促那言亦止斯。赴有友生書遠到。歿無兒息理終疑。每思騰翥心偏壯。獨蘊瓌奇世莫知。骨瘞靑山應不朽。斗間光氣歇何時。去年扶疾訪山居。知我呼天哭倚閭。重義當求萬人少。輕生更問一身餘。枯容相對嗟吁後。遠道將歸愴怳初。結在心頭終不解。深悲都付閔生書。</text>
<title>題穡經後</title>,<text>欲將耕耨送餘齡。閑夜燈前著穡經。人笑先生無意解。却言大勝箋黃庭。</text>
<title>李領事 尙眞 挽 三首</title>,<text>老柏蜀相祠。落落千仞直。獨立閱曠祀。寒翠不改昨。螻蟻穴深根。風雨忽交薄。中天摧一柱。龍虎委榛棘。匠石揮涕去。明堂卑顏色。舟濟波濤險。人持邦國危。無舟吾得濟。無人國何爲。賈生來賦鵩。傅說去乘箕。鹽梅俄失味。鬼神終無知。百身誰可贖。空多殄瘁悲。前公駐南浦。數遣問創傷。後公過東門。又來哭死亡。感公終始意。重之留篇章。至今箱篋間。夜發牛斗光。歲月復能幾。公去在帝傍。浮世劇電駟。撫跡增回腸。時獨寐中歎。夢覺淚滿床。</text>
<title>春草</title>,<text>春草茸茸發舊根。東風應解返幽魂。王孫獨自忘歸久。日日誰知有倚門。</text>
<title>朴承旨 元度 挽</title>,<text>先風未遠遠澆訛。才似君侯又豈多。縱看揷貂終蹭蹬。那知棲鳳竟蹉跎。世隨道喪眞無奈。命與仇謀且謂何。高臥林園疑鬼害。忽聞凶報淚傾河。</text>
<title>兪參判 瑒 挽 二首</title>,<text>簪紱那能久繫縻。風塵曾得早超離。晩年淸致成追想。一局楸枰幾首詩。蝸角紛然獨脫身。疑公因是劫前人。白雲林壑淸幽境。舊宅新阡不改隣。</text>
<title>金鎭安 盛達 內挽 二首</title>,<text>恩愛百年抛子孫。漆燈終古閉泉門。能敎潘令忘深痛。獨復閑時念笑言。枝老碧梧曾共棲。雄飛何苦獨悲啼。養哺九子雌先去。強半巢中羽未齊。</text>
<title>六籍</title>,<text>六籍誰能發鍵樞。紫陽傳註古今無。後賢知說鮮知助。可道如愚是不愚。</text>
<title>南雲路琶潭別墅。諸公有寄詠者。次其韻。二首。</title>,<text>琶潭北注入牛川。新占園林據上邊。晴後游魚出深水。雨中飛鷺破輕煙。詩書晩有收功地。殀壽初還俟命天。晞髮朝來對漁父。豈渠今日獨超然。林影雲光動一川。新亭依約曲崖邊。迎暄淨榻三竿日。送暝遙村數穗煙。絶嶠窮溟荒外地。殘山剩水畫中天。從前跋疐因疑夢。已老休閑亦夢然。</text>
<title>裴江界 尙珩 挽 三首</title>,<text>二尺疏髥八尺身。魁然熊虎見風神。生來獨乏封侯相。不是雄才不及人。未恨門前無戟纛。男兒自重不貲身。刻心本欲踰氷蘗。屈節寧甘事貴人。鬱鬱龍光射斗間。逝川東去幾時還。抱州寂寞營新葬。馬鬛墳低異象山。</text>
<title>柳喬齡挽 三首</title>,<text>昔日相從無間日。君年視我少七年。憂愁疾病今如此。豈意君亡在我先。詞翰有才君自少。榮華無夢鬼何強。晩來獨悟公侯樂。不及門前百頃香。離別那無一首詩。遭逢亦恨九年遲。堪悲往事成千古。泉路重爲幾歲期。</text>
<title>趙文義 之耘 挽</title>,<text>聞君一夕倒睡喚不醒。知君厭俗忽徑去。神仙幻跡固不一。何必白日凌空如鳥擧。劉阮高懷寄麴蘖。顧陸靈襟託毫墨。玉舄曾飛天外鳧。霜橘爭傳壁上鶴。世人愚癡皆莫識。如君可似拘拘者。風松雨竹聊爾耳。妄以品格論高下。木瓢葛巾終自親。卽忘淸濁誰賢聖。亦能鯨飮能電掃。二者在君非天性。嗚呼耘之今已矣。衆得其粗我得眞。直隨君亡不可復。悠悠萬事悲窮塵。畫藏玉軸謾見珍。酒留華尊長不減。唯有故人城東路。哭向靑天目黯黯。</text>
<title>贈竺還</title>,<text>竺還者。其父家本鎭川。還少爲僧。居竹山七長寺。近移住龍華之鶴樹寺。且數年矣。還之師曰海雲。雲之師淸暉。雲死。而還以今春訪暉于此。留石林五日將復歸。往從其法師淨源于龍門。還能書善梵音。纂其書曰魚山集。請作序。余固不欲爲此。適來菴中。與還處不止信宿。則於其歸而獨不能無情。贈此詩爲別云爾。共生天地中。同爲含識人。良緣所習遠。豈異性情眞。爲人盡人道。立法由聖神。胡爲墮隱怪。輒自背常倫。咄咄送爾歸。我意獨悽辛。</text>
<title>贈勝祐</title>,<text>洞裏雲煙常羃䍥。山前車馬自騈闐。兩齋罷後無餘事。閑向蒲團盡日眠。</text>
<title>贈海眼</title>,<text>石林蘭若近鳧池。海眼今來此住持。雲衲濯過千澗水。布囊收得百篇詩。梅花故嗅工粘鬢。竹葉閑看自解頤。試問西方諸佛子。幾人靈性更如師。</text>
<title>集唐人詩句。爲五七絶各二首。寄景周 李濂。破其愁鬱。</title>,<text>伏枕艱難遍。無人問所思。望君遙佇立。門外卽天涯。其二寒熱日交戰。深室聞風雷。不知春早晩。落盡數枝梅。其三病共樂天相伴住。十年舊識華山西。浮沈無計東流水。廷尉門前雀欲棲。其四硯匣留塵盡日封。空山寂寂斷人蹤。春風無限相思意。童子開門雪滿松。</text>
<title>竺敎</title>,<text>竺敎初來無許巧。唯談地獄與天堂。穿窬大道名禪寂。盡誤英雄墮渺茫。</text>
<title>呂相國 聖齊 挽</title>,<text>死有勝於生。哀死爲不智。況復當明時。非賤亦非稚。進不嬰譴累。退不損名義。如公善終始。歷觀無一二。古來卿相宅。滿目蓬蒿地。公去疑尙在。庭戶儼以治。持此敬誄公。應有憐吾意。</text>
<title>李報恩 廷輝 挽 二首</title>,<text>作邑何慙句漏令。還曾食棗大如瓜。乃知仙訣皆虛妄。不見雲間白鹿車。親舊凋零身老衰。如今不死又何爲。聞君喪過西津去。伏枕東城淚自垂。</text>
<title>鴟鳳</title>,<text>已飽未能忘腐鼠。恒飢猶自愛孤桐。各從癡黠休相笑。丹籙曾無嘯雨翁。</text>
<title>詠史 二首</title>,<text>一時爭寵但堪哀。楚國區區等穴槐。帝直靈均寵萬古。上官安得更相猜。絳椒富貴隨波盡。屈賈文章並日明。大是讒諛心枉費。不妨多與好人名。</text>
<title>李通川 星齡 挽 二首</title>,<text>我不知上天生才疑有意。屈沈陻阨胡至此。又不知巖廊之深卿相地。不可誰歟可誰矣。巨川無涯。折葦能回舟楫利。淸廟時薦。窳瓦可移瑚璉美。吁嗟世事眞徒爾。通川老守知己巳。牧老之雲稼老耳。判書中子判書孫。百年人物不多見。四世風流猶獨存。一柱常嗟臥荊棘。纖兒未怪挾崑崙。沖襟雅度今蕭索。萬事終悲荒草原。</text>
<title>次荒山大捷碑韻 三首</title>,<text>璧送龍池早告亡。劍經蛇澤夜飛鋩。深知天授非人力。孰讚神功並日光。斬戮鯨鯢餘聚築。雕鐫科斗失洪荒。當時籀佚文章老。不獨區區漢馬揚。出水鯨魚掀鬐鬛。倚天龍劍動精鋩。血腥變盡山河氣。旌旆交回日月光。括蔽不知金甲重。巢空唯見石城荒。聖功備勒岐陽鼓。張鄭文高更發揚。螳臂奮當長轂輾。蠆鋒怒觸太阿鋩。沾膏未足斑輪色。染血何曾繡脊光。涿野旌旗今寂寞。昆陽壁壘舊欹荒。千秋不見風雲盡。夢裏疑聞疊鼓揚。</text>
<title>聞宜寧相國將歸湖中 二首</title>,<text>歸來鬚髮雪紛如。也復棲棲不定居。欲住琶潭無產業。携孥湖外問先廬。到昏怊悵徹明悲。憶念常多誰得知。我老君衰無見日。但應先問九泉期。</text>
<title>重陽日。盆菊未開。戲爲一絶。反杜意。</title>,<text>休嗟靑蕊枉佳辰。爲晩高應晩更眞。不待衆芳枯落盡。風霜誰與助精神。</text>
<title>傷烏川</title>,<text>萬壽山前藤蔓長。崧都宮闕日荒涼。江南不及春風好。醉舞霜天挹晩香。</text>
<title>李礪山 坡 內挽</title>,<text>忝居姻婭後。聽記曾習熟。淑愼冠閨壼。宗黨所歸服。旣從五馬車。亦有雙美玉。云當厚受將。天不靳其祿。胡爲止中壽。䡑施乃反覆。達士強叩盆。孝子痛風木。返葬指嶺表。去此親骨肉。渺渺千里遠。重重越川陸。姊妹撫襯別。兄弟獨追哭。我歌薤露詞。隣里涕蔌蔌。</text>
<title>次四幽堂韻</title>,<text>動影傳聲繞草堂。張鱗展翅向空長。抽抽蘆筍遙添色。颭颭荷花續送香。一葉隕霜風颯酒。數枝擎雪月蒼涼。四時幽意非人境。偏得疑君畏壘桑。</text>
<title>李兵使 晩輝 挽 二首</title>,<text>鵲血調乾五石弓。笑人結柳送文窮。大黃欲射天山倒。鐵馬思馳瀚海空。兩鎭轂推看節制。百年烽息老英雄。堪悲長孺終疏斥。歐血應緣益徙東。天涯渺渺望鄕山。素紼遙從絶塞還。龜紐三提都護印。馬蹄五踐鬼門關。行看勒石白山上。不道招魂靑海間。六郡良家皆部曲。應思飛將淚潺湲。</text>
<title>外弟尹懷仁 亨來 挽</title>,<text>爲何而慟爲何悲。淚自不禁聲自隨。萬事獨傷中夜念。一官多負百年期。板輿錯莫還京日。畫翣凄涼渡漢時。言語如將情得盡。無人忍讀哭君詩。</text>
<title>金原城 必振 挽</title>,<text>通家分自弟兄看。及老徒悲少缺懽。白首無兒窮又甚。靑雲有夢到眞難。立心人愛超浮俗。爲郡民誇得好官。堪恨州南一堆土。百年蕭瑟九原寒。</text>
<title>李兵使 晩輝 夫人挽</title>,<text>金吾千騎到門前。鈿軸曾看寶誥傳。無復榮恩似往日。更堪憔悴哭今年。紫泉龍去神光合。碧落鸞歸彩影圓。聞說當時燕子妓。白頭重泣小星篇。</text>
<title>趙承旨 聖輔 挽</title>,<text>服事鄭先生。十數同門子。當時俱童孺。獨君尤稚齒。資性絶聰悟。強記眞少似。早年擢科第。聲名方日起。謂言卿相位。安行可踐履。時命有詘信。官宦限通否。外藩屢回翔。中朝多謗毀。天又靳其壽。甲子未周耳。浮世同夢幻。安足爲悲喜。升沈與脩短。達者能一是。哭君念平生。言盡意不已。</text>
<title>宿寺 海眼老師請次東溟韻</title>,<text>終年家裏臥。今日寺中來。雪夜聞禪誦。暗生溪畔苔。</text>
<title>禪師</title>,<text>禪師今日下山去。寺裏何時見上來。村酒三杯兩脚輭。前溪氷雪滑春苔。</text>
<title>次前韻。贈海眼。</title>,<text>山泉貯鉢喚龍池。噀雨飛雲手自持。入定莊嚴菩薩相。放狂豪宕惠休詩。淸溪愛月身分影。涸水憐魚涕滿頤。看得餘年無好處。從今逃世欲隨師。</text>
<title>李楊根 商翼 挽</title>,<text>親識日凋謝。聞君又淪逝。驚吁念宿昔。一身餘浮世。荐禍肝肺摧。悲憂迫殘歲。棣華春意遠。撫跡常出涕。衰疾斷還往。負此平生契。豈知幽明間。歡緖不復繼。舟楫江漢深。旐翣泉塗閉。素車阻奔哭。哀辭寄迢遞。</text>
<title>張參議 善沖 挽 二首</title>,<text>馬防陰識世爭聞。可獨西京數長君。早闕高談折梁客。不知橫議幾紛紛。扶蘇山下慘風煙。寂寞蓬科掩九泉。料得千秋萬歲後。路人遙認侍郞阡。</text>
<title>權生 緯 挽 二首</title>,<text>漢庭徒說重儒生。曲學紛紛掉臂行。誰使濟南終屈抑。五經通貫不成名。滄海明珠自可珍。蚌胎剖出更何人。堪悲和氏逢三刖。不見連城却入秦。</text>
<title>李僉知 維聃 挽 二首</title>,<text>八袠年高三品尊。鳳雛雖去虎兒存。翛然乘化今何恨。好箇傳家又此孫。白首追思故友賢。身亡親老最堪憐。眼看兩世俄皆盡。俯仰人間獨愴然。</text>
<title>會津族兄 世楷。有重牢之慶。和叔作賀詩。次韻。</title>,<text>憂不侵懷樂有餘。田園池宅仲長居。西河鵲報初塡歲。東海人知舊起閭。寵渥古無誇獨異。神仙今有喜非虛。一時好事堪傳後。工部狂歌我欲如。</text>
<title>碧虛詩軸。次藥泉韻。四首。</title>,<text>松林晩色接煙郊。石瀨寒光練帶抛。三界旋觀此最勝。騎龍何羨上天茅。雲岑鎖斷隔塵郊。南寺耽留北寺抛。等是淸幽洞天內。道人寧記舊誅茅。樵笛漁歌起遠郊。蒲團趺坐萬緣抛。應憐澤畔獨醒客。遙憶山中一把茅。歸來不辦臥林郊。舊業蕭條又却抛。因借山人護梧檟。還從海叟結蓬茅。</text>
<title>尹承旨 彬 挽</title>,<text>六旬差過年非促。三品已登官不低。兩事有生情共嚮。一時無妄夢還齊。訃來秪益殘齡感。念到空多往跡悽。存沒悠悠從此間。暮山回首冷雲迷。</text>
<title>朴生挽</title>,<text>萬葉同根出。情親信獨疏。空懷在陰鶴。但識過庭魚。長算古來少。諸郞鄕里譽。露歌雲海遠。秋色望玄閭。</text>
<title>次藥泉韻贈信上人</title>,<text>晦雲也自一乾坤。松籟涼爭花氣溫。只合高僧常掛錫。須敎俗士遠回轅。</text>
<title>再贈</title>,<text>曾携此卷過湖西。卷有先求相國題。應爲經綸未盡試。新詩脫手化工啼。</text>
<title>癸酉十二月二十四日夜吟</title>,<text>昏昏湣湣減精神。忽忽悠悠錯暮晨。前事皆如夢中景。餘生只似客邊人。南華不見成虧異。北叟能知禍福因。花發葉抽誰使得。無情草木自逢春。</text>
<title>謝見贈烏竹杖</title>,<text>南生贈我筇杖。色蒼黑肉堅節促如烏玉。携將觸石聲鏗鏗。絶勝少陵江心竹。幸逢太平時節作閑民。支衰扶老一莖足。荷蓧時逢衛仲由。刻玉寧問漢孔侯。自料脚力未全乏。秋來更擬楓岑遊。垂空鐵鎖直掉却。笑倚毗盧峯上頭。</text>
<title>戲題浿洲曺世傑畫山水六幅屛風歌</title>,<text>曹將軍丹靑好手。遠近聞不知。老霸何如君。今年來過西溪土。疑我佳士圖其狀。自言妙處費心匠。容貌雖癯精神旺。山門日落倚筇杖。蒼顏華髮忽相向。六幅江山尤絶奇。瀟湘洞庭毫端移。景物不同隨四時。百年幽興誰能知。百年幽興誰能知。</text>
<title>羅平康 良佐 大夫人挽</title>,<text>東京大尙書。安定老侍郞。先友此兩公。名德並著彰。夫人尙書女。淑愼冠閨房。早歸侍郞門。結親重潘楊。蠲潔執蘋蘩。孝敬事姑嫜。君子嗣家聲。令譽藹珪璋。斂跡跼驥步。委翅失鳳蹌。未試公輔器。世歸吏循良。夫人配厥美。旣和又克莊。法訓在子孫。足以紀縹緗。范母識去就。更論割肉方。玄理諒不忒。壽考撫休祥。積累餘厚償。何止百世昌。收精返太空。上發婺宿光。雙劍俟時會。卜近牛眠岡。念此通家生。俯仰多悲傷。含悽陳蕪辭。勸紼擬露章。</text>
<title>聞雲路相國笑余穡經不能救飢。二首。</title>,<text>力耕猶不免長飢。見笑傍人但自悲。此事豈殊經濟業。數窮宜仗叔牙知。但愛黃庭笑穡經。穡經那識勝黃庭。多緣未盡炎農法。法盡君看得壽齡。</text>
<title>沈生 有慶 挽</title>,<text>俊才眞無此。精識鮮有是。生是疑以用。殺此又何意。輔嗣寧由夢。長吉詎緣記。父母腸寸寸。兄弟血漬漬。朋友同來哭。仰天互嗟喟。送柩出城東。生沒從此異。百年斂一木。深深錮幽隧。靈氣鬱復騰。日月爲不媚。問誰千萬載。來傷蒿里地。揮涕作短詞。故向悲風寄。</text>
<title>崔汸挽</title>,<text>林棲遙望邑中居。憶昨時蒙枉弊廬。不接笑談年幾籥。忽聞傾逝淚盈裾。前賢未覺芬芳歇。諸子猶看緖業餘。齒髮相同異生死。舊情從此隔玄閭。</text>
<title>蒙遠伯 李弘迪 將使燕。寄書求別詩。奉此長短律。三首。</title>,<text>畿南按節聞催返。薊北乘軺告薄行。少日同遊常入夢。衰年遠別豈堪情。索詩也自無佳語。折柳聊應當苦聲。此物世間猶記有。故人知獨念平生。已老常悲還往疏。故情珍重一封書。四千里外驅馳去。三十年來寂寞居。莫把閑忙爭得失。可知巧拙有乘除。憂君減食緣多酒。相愛應憐語不虛。山河非改昨。風俗各當時。斂手慙爲客。開眉欲語誰。金臺人去遠。華表鶴歸遲。一一皆身歷。送君聊道之。</text>
<title>李懷德 鼎基 挽</title>,<text>淸江猶自有遺風。近喜諸孫得此翁。材力龍騏輕萬里。精神霜鶻睨層空。泥塗下邑曾嗟屈。瘴癘南溟竟歎窮。故許優游終壽命。休煩回首問蒼穹。</text>
<title>李政丞 行遠 夫人挽</title>,<text>夫人三日貴。丞相百僚尊。榮耀俄時改。雲仍亦世繁。眼前悲喜事。膝下老痴孫。十百緦麻哭。丹旌出國門。</text>
<title>趙昌耘挽</title>,<text>雨晩山西寂寞居。稻畦瓜圃繞茅廬。髭鬚不爲衰因改。簪紱非緣老却疏。能便心忘諸子困。都來夢盡百年虛。遙悲舊壟添新葬。病阻江津涕滿裾。</text>
<title>贈宗信師 二首</title>,<text>慈悲一念作倕般。月斧霜斤屋萬間。乍向眼前看突兀。俱令寒士動歡顏。捨身餒虎亦何爲。利獸害人眞自癡。摠庇恒沙無凍死。果圓定作大雄師。</text>
<title>山人萬英入妙香。學道藥泉。有詩。其師守源持示。走筆次其韻。</title>,<text>從渠萬劫繞須彌。秪成枯槁猿鶴姿。若道空無是妙道。生香嗼取一庭梨。</text>
<title>山人守源來求詩。次雲路相國韻。</title>,<text>昨日城中今日歸。又看迂步到山扉。街衢常苦多塵土。得不沾師白衲衣。</text>
<title>次南相國韻。應宗信之求。</title>,<text>厓傾路斷水盤回。入洞人忘出洞來。遙聽棋聲落雲外。松陰日轉花覆臺。</text>
<title>洪利川 九敍 挽</title>,<text>家世南陽族望高。棲遲郡邑歎霜毛。休嫌局上唯消日。尙看門前有建旄。畫翣驚聞歸岳麓。淸談猶記過林皐。路傍迎哭那能得。病伏藜床意謾勞。</text>
<title>桃源</title>,<text>桃源也自遠風塵。秪爲水浮花引人。仙桂靈芝滿巖谷。怪渠猶戀世間春。</text>
<title>姜正 錫圭 挽 二首</title>,<text>讀書勤苦又何爲。名路升沈且可知。白首閑官聊寄祿。靑山埋骨不埋詩。山寺尋僧思昔日。天門射策念當時。悠悠往事同春夢。剩却衰翁只自悲。</text>
<title>宋參判 光淵 挽</title>,<text>末路紛然萬事新。招麾只可到餘人。天高鬼惡誰相詰。不復淸朝有藎臣。</text>
<title>沈生 瑞圖 挽 二首</title>,<text>斂跡衡門竟莫知。衆人蘄黠我蘄癡。敎兒不及看成立。身歿唯應恨在玆。麟閣岹嶢事業遙。五侯門客向人驕。湖中返葬前期促。曉月凄風渡野橋。</text>
<title>鄭經歷 堥 大夫人挽</title>,<text>九九算齡添一九。生人美祿此偏贏。江城旨滫三年養。湖郡松楸幾日程。星婺獨收天上彩。劍龍雙會水中精。銘旌欲發津潮上。挽唱聲悲曉月明。</text>
<title>金高城 盛達 挽 三首</title>,<text>海山雲物要人留。萬二千峯入郡樓。日日吟哦應不厭。醉魂長伴永郞遊。飄飄乘興欲騎鯨。笑指蓬萊接玉京。從此吟魂招不得。紫皇留取管仙城。前年過我醉冠峨。詑說新詩近復多。好事後來修郡志。幾篇收入遣人哦。</text>
<title>聞永平縣東南有谷。水石甚佳。意欲營之。苦於乏資。雲路相國方求退。勸其辦此。追跡玉屛。不肯也。故作 二首。</title>,<text>是使無緣羨有緣。地因人勝語眞然。午橋見說園池好。不遇裴公世得傳。縱多稻蟹飽家僮。其奈塗泥困乃公。暮境優游山水窟。知君更羨拜鵑翁。</text>
<title>藥泉書。有登徒之喩。戲作 四絶。</title>,<text>萊妻不願作奚妻。林宿心安勝屋棲。至死唯應不相棄。人生貧富本難齊。堂前不肯下糟妻。頭白鴛鴦愛並棲。不是東隣無美色。心憐擧案與眉齊。從古世間多棄妻。也曾白首共治棲。徒緣衆女移初寵。不爲人心有不齊。人笑登徒幸醜妻。當年不說善治棲。嘲公好色公難解。美惡那應輒可齊。</text>
<title>諷寄吏部崔尙書 錫鼎</title>,<text>孤舟不返朝京節。八月空占上漢槎。莫歎諸孫更陵替。鄭家雖沒有崔家。</text>
<title>次韻示宗彥</title>,<text>七十老翁垂死日。昏昏病眼暫時開。可知造物不無意。故遣山人起我來。不一作非</text>
<title>送崔參判 奎瑞 赴燕 二首</title>,<text>茫茫禹跡屬誰邊。一醉年多不奈天。冠蓋數趨燕塞路。事雖堪恥也須然。黑霧玄雲一掃開。舒遲車馬薊門廻。應知天下游談士。動色三韓有二崔。</text>
<title>山人守堅。過訪求詩。贈此 二首。</title>,<text>風火輪飛法宇摧。如來力屈亦堪哀。道人一出非無意。擬與諸天掃劫灰。八部人天拔度中。慈悲況又具神通。大雄尊體猶災難。法力窮時見衆功。</text>
<title>李監司 弘迪 挽</title>,<text>昔時君去幽都遠。君去君歸路七千。今日君行德水近。君行君返定何年。平生故舊看皆盡。衰暮蕭條只自憐。戒酒初心思勸酒。回頭往事益潸然。</text>
<title>李生 漢相 挽</title>,<text>丞相無兒有外孫。于今數世護墳園。族多分處猶傍邑。身沒喪歸更舊原。淸範早窺中阻跡。賢郞晩識數過門。昨年委辱心知幸。今日追思涕滿痕。</text>
<title>海西新方伯李公 德成 臨行。以書求別語。適病困不及省。旣少蘇而家人始以書見示。李公已行矣。追作二絶奉寄。</title>,<text>聖主憂民心念勤。海邦行化選賢頻。遙知丹階宣麻處。相視群公賀得人。棠樹垂枝拂路塵。觀風玉節過西津。一方人喜窮陰改。暖氣先隨有脚春。</text>
<title>送人赴燕</title>,<text>撲撲騰騰薊北塵。年年歲歲海東人。車徒跋涉千山遠。陵谷遷移萬事新。日短金臺無駿骨。天寒碣石有迷津。異音誰與通談話。孤客思鄕淚點頻。</text>
<title>族孫弼朝。臨去。留一絶爲別。次韻以贈。</title>,<text>屋舍枯林漏澗邊。蕭條可復比壺天。茅家自有江南老。芝朮忘餐作地仙。</text>
<title>申相國 翼相 夫人挽</title>,<text>上相朱衣班最親。夫人鸞誥拜曾新。閨門法度三千禮。人世榮華四十春。環珥雙雙天上寶。芝蘭箇箇室中珍。盆歌自識情爲妄。心鏡休敎點一塵。</text>
<title>任判書 相元 挽</title>,<text>千古文章一脈傳。今時任昉再生仙。𤨿𤨿鳴佩迎晨漏。瀲瀲華珠媚夜川。六部官治群職首。三孤班次上公聯。榮名身後無窮事。未絶風流嗣世賢。</text>
<title>關東伯兪公 得一 頻書索詩。兼寄藥物。近聞解節歸。輒此馳贈。二首。</title>,<text>廿六君治此洞天。分將十洞屬誰邊。亦看上界差偏處。奕世官曹重列仙。東窮滄海北臨關。遙控圻湖近倚山。二十六城巡管內。一千餘里往來間。期年治效喧人口。繼代榮光動客顏。能念老夫沾藥物。謝君勤惓待君還。</text>
<title>石林僧妙察。屢求詩。題此爲贈。</title>,<text>絶粒功未熟。捆屨遇飢年。聊學蔡倫技。故黏文字緣。</text>
<title>丁丑十一月十四日朝。起見昨夜大雪。偶讀谿谷雪詩。次其韻。二首。</title>,<text>紛紛大雪滿天來。庭樹枝低幸未摧。不信梨花寒獨避。只疑梅萼暖偏催。癡僮顚倒誇風絮。騃婢踉蹡問爆灰。此老晩酣瑤圃夢。何人錯喚却驚回。早梅迎臘覺垂垂。一夜風嚴雪下時。村女衣穿親小竈。山禽翅濕避高枝。蔣家已報埋蓬徑。陶宅全看沒菊籬。叵耐貧居絶涓滴。搔頭空詠釣船詩。</text>
<title>申政丞 翼相 挽</title>,<text>淸標峻節百僚中。倚仗艱危衆望同。垂領絲驚欺鷺白。縋腰帶厭駭鷄紅。憂時歎涕應先老。避位逡巡每若窮。今日無人堪正俗。他年何處倍思公。</text>
<title>次韻谿谷詠物 二首</title>,<text>籬畔庭陰乍欲明。尸鄕應復擬呼名。鬪雄未信矜雙距。破夢還疑送一聲。鶴頂點丹繁得似。鵑魂染血淺能爭。鳳仙鶯粟休相妬。看取亭亭立晩晴。右鷄冠花誰信華芝擢九莖。唯憑陸羽訂茶經。近看藥草超常品。遠逐商船跨絶溟。蕉葉全麤鬱金小。蒜頭微辣薄荷馨。丹砂本自爐中煉。豈比仙姑一炷靈。右南靈草</text>
<title>戊寅七月大雨。山崖崩摧。漂沙走石。岸谷皆變。</title>,<text>黑浪黃流噴薄時。山摧崖裂萬雷馳。仙家說事應非妄。錯怪蓬萊夜半移。</text>
<title>金大諫 洪福 挽</title>,<text>按撫畿西四境安。中朝又戴諫臣冠。聲名早已褰帷得。譽望還應神草看。猶記荒郊一顧遠。那知浮世再逢難。西風寄洒沾膺淚。丹旐凄迷曉月寒。</text>
<title>蠧魚</title>,<text>蠧魚身向卷中生。食字年多眼乍明。畢竟物微誰見許。秪應長負毀經名。眼一作心</text>
<title>藥泉相公。將歸琶潭。二首。</title>,<text>寵辱頻驚事累朝。精神不減鬢毛凋。却辭丹陛田園去。鴻鵠飄然在碧霄。自從稚齒卽相親。六十年間聚散頻。今日又來溪上別。不知重會在何辰。</text>
<title>藥泉相公歸琶潭。公年七十矣。二首。</title>,<text>丹陛親辭出禁中。送行車馬集城東。喜公高蹈成功後。耕釣餘年伴海翁。事業伊皐不獨賢。命車年至輒求懸。蜩鳩自愛枋楡暖。那復林棲問後先。</text>
<title>聖言</title>,<text>聖言無不說。當時一顏淵。季路至慍見。子迂亦有焉。不知千萬代。人孰如回賢。甚愚只信心。不自避狂顚。所欲發經旨。意實非他然。明者豈枉物。此事當恕旃。</text>
<title>復贈妙察</title>,<text>情思闌珊久自知。山人何事苦求詩。眼看皎月猶前境。耳聽鳴泉似舊時。從道風光還不盡。其如才力已全衰。憑渠試問昌黎子。詎乏窓前紅葉詞。</text>
<title>天倫索題卷首</title>,<text>石林諸禪客。相知歲月久。比有倫上人。識面爲最後。海眼渠本師。其來意良厚。因知債家錢。子去終返母。長老年髮衰。閱臘踰七九。幻泡浮生促。畢世念相守。誰云寂空體。常道不可有。佛猶同人性。恩豈爲身垢。此理定難誣。如來試往叩。</text>
<title>山人惠聰求詩。贈以此作識同遊也。</title>,<text>昨日同携看瀑回。題名墨染半崖苔。何人鐫勒將椎鑿。磨滅還應待劫灰。</text>
<title>海眼長老下山。三日中酒歸。戲爲此詩。</title>,<text>沙彌出洞望師來。三日西村抵暮回。醉後不防禪杖落。谿頭跌下倒沙堆。</text>
<title>小貍歌。戲海眼長老。</title>,<text>小貍小貍兩小貍。長老爲爹貍爲兒。前緣後緣緣已定。三生債負誰能知。粥飯三分眠一團。朝暮戲嬉長老側。房櫳隳突去捕鼠。盤案翻倒來偸肉。長老不怒人怒貍。罵貍仍多罵長老。一是喜歡一是愁。擒鼠偸肉兼欣惱。嗚呼。長老緣有兩小貍。纏綿一身不肯捨。縱免去對閻王問。料不得上參諸佛成勝果。</text>
<title>惠平長老以獨不得贈篇爲歉。輒以一律贈焉。</title>,<text>三十年前來掛錫。前緣多在此山中。去留初不迷眞性。喧寂曾何礙道風。空界自將塵界異。雙林應與石林同。早花晩葉隨時好。淸賞能招谷口翁。</text>
<title>贈雪默 二首</title>,<text>曾轉雙輪轢萬波。法門龍象力偏多。遊山不喚藍輿去。只許輕輕一背駄。絶崖危磴扳緣得。轉步時難不怕難。衣袂風吹疑跨鶴。王喬何似下天壇。</text>
<title>戲贈戒淨</title>,<text>禪師多笑復多嗔。嗔似秋容笑似春。一佛性中嗔笑相。畫工巧妙合傳神。</text>
<title>贈玉明 二首</title>,<text>山僧疑復被狐魔。奔走求詩卷軸多。爾有麻鞋凡幾緉。閑人合贈問雲蘿。高座方袍貌儼然。競趨豪勢討因緣。世間誰似於陵子。捆屨猶堪度歲年。</text>
<title>李君平 坦 爲節使書狀官赴燕。以二律贈行。</title>,<text>西上金臺定苦辛。勿言遼塞息風塵。縞衣不見來歸鳥。皀帽寧逢避隱人。新制縫裳疑漢俗。故墟歌麥想殷民。悠悠無處通深款。泯默殊方只一身。乾坤反覆秪須臾。物理推遷信有無。禹跡已迷河入海。秦城曾與漢防胡。初還故里橋邊鶴。暫止誰家屋上烏。君去幽都頻點檢。古今人事摠堪吁。</text>
<title>尹石城 道敎 大夫人挽 三首</title>,<text>柴市遺骸竟莫收。百年悲憤詎能休。蒼天也是無情極。只許曹娥抱父浮。旅櫬凄涼返故京。深閨當日哭崩城。敎兒無復幽明恨。花縣曾看綵服迎。魚筍官廚色色鮮。兒孫歡侍繞床前。高堂壽愷人爭羨。龍劍俄歸夜壑圓。</text>
<title>申僉正 瓁 挽 四首</title>,<text>看君早歲負英聲。心笑東京燕頷生。百世自堪傳姓字。少游何愧丈夫名。故避名權恐累身。猶留宦跡活疲人。莫言麟閣丹靑遠。召杜謠歌久更新。妙處巧全力有餘。率更傷險右軍疏。試從棲鳳原頭過。碑版多留屋漏書。久斷寸腸形漫存。哭君衣袖淚盈痕。露津祠與新阡近。知盡交期在九原。</text>
<title>權生 維 挽 二首</title>,<text>海上婆娑趣自殊。龍鰕看慣鬪牙鬚。游仙有約應相促。南石當年是舊徒。不踏東華千丈塵。七松閑倚看游鱗。滄洲空闊仙蹤遠。長爲人間送日輪。</text>
<title>尹君 繼興 挽 三首</title>,<text>桂生墳上應無日。花發山中定及春。怊悵臨溪草堂好。閑吟不復岸巾人。李愿曾亦棲盤谷。終使山靈笑負心。何似當年抱犢入。沒來營兆更深深。洞裏淸遊昔見招。臨流坐石興偏饒。誰知勝跡終蕭索。無那空山更寂寥。</text>
<title>尹君 繼興 內挽</title>,<text>避世梁鴻隱會稽。當時德耀共林棲。登仙限到相隨去。天上眉應擧案齊。</text>
<title>李新溪 遇輝 大夫人挽 二首</title>,<text>夫人遐祿古稀聞。膝下曾玄至不分。四十年來榮養事。可能彤管盡云云。休恨專城養未終。生來榮樂更誰同。行人遙指靈車後。不絶功衰一望中。</text>
<title>朗原君 侃 挽</title>,<text>伯叔宗枝貴。親賢屬籍尊。珍頒恩獨異。寵接體彌敦。祭酒詩書在。觀風禮樂存。中官護鹵簿。華紼出靑門。</text>
<title>用袁凱白燕詩韻</title>,<text>三江霜盡雁初稀。玳瑁樑深點雪飛。簾外掠過胡蝶去。樓前粘帶柳花歸。夢回滄海憐明月。影鎖金籠弔雪衣。故國迢迢消息斷。更愁梅老舊粧非。</text>
<title>李洪州 世龜 挽 二首</title>,<text>索價初羞少室生。剸煩晩播臥治聲。莫嗟未試天人學。見授兒郞俟大行。紆轡曾蒙訪敝廬。完山未貴亦聯裾。耳邊謦欬今如在。誰謂人生一夢虛。</text>
<title>南判書 二星 夫人挽</title>,<text>名門擇對早移天。多受榮華數十年。萬乘相爲親壻重。一同宰是過房賢。沈津龍化圓雙劍。連理根深到九泉。花谷幽幽千古宅。丹旌去指判書阡。</text>
<title>閔生 行源 挽 二首</title>,<text>名注仙臺算八旬。聲馳雁塔子三人。看君已足人間樂。何必公卿得到身。年老心閑有幾人。翛然林下自由身。堪憐一世風流盡。溪柳園梅獨占春。</text>
<title>李判書 世華 挽</title>,<text>瀕死病中哀涕垂。公亡時屬桂輪虧。人間萬事多傷感。獨我情懷誰復知。</text>
<title>關東伯李令 德成。寄贈藥參。謹以一絶奉謝。</title>,<text>珠冠玉佩上靑冥。列洞仙官集府庭。五葉靈芝分寄我。老人歡喜得添齡。</text>
<title>寄李注書天保 命世 謫所。二首。</title>,<text>手持彤管侍重宸。豈料明時竄海濱。且置是非爭甲乙。如君忠愛更何人。聞君淪謫海南邊。垂死情懷倍愴然。書至更知棲泊定。能將榮悴任蒼天。</text>
<title>李生 慶濩 挽 三首</title>,<text>默數親知無幾全。聞君奄忽更潸然。不知久活終何好。眼暗多緣哭少年。紫鳳靑鸞本好逑。巢無雛卵鬼何讎。雙棲未盡喣喣樂。春日應還弔故丘。無處人間可避藏。陽搜陰索毒相戕。天門大闢容登訢。群厲從今一掃亡。</text>
<title>碧虛上人。問藥泉老相于謫居。藥泉贈之以詩。虛携歸見示。索和作此。</title>,<text>流漂往歲落荒濱。擯逐今年寄遠津。不是不爭名利客。相憐相問更何人。</text>
<title>溪上晩潮</title>,<text>裊裊漁竿對晩沙。潮平渡口夕陽斜。溪禽飛去菰蒲靜。隔水煙橫三兩家。</text>
<title>九日。登嘉林古城。</title>,<text>九日登高處。懷歸望遠情。江深義慈國。樹老定方城。蘆嶺蟠湖甸。華山隔漢京。秋風吹不歇。未醉帽先傾。</text>
<title>柳子文挽 三首</title>,<text>人作哭人語。語多情不多。哭君更無語。淺深情幾何。其二名在才仍屈。身亡恨獨深。誰將天上桂。種作墓前林。其三欲說平生事。言前淚自垂。寸心相許地。不隔九泉知。</text>
<title>沈佐郞 之澚 挽</title>,<text>夙恨浮生疑一夢。夢還忙了轉堪哀。昨日官僚揖鞭去。今朝親友奠蒭來。訟淸山縣留遺愛。望重秋曹試劇才。曉露寒霜丹旐發。忍敎郞宿落泉臺。</text>
<title>金判書 南重 挽</title>,<text>三朝歷事一心同。四十年來白髮翁。長者風流談口美。名臣器業史書公。東都昨日閑容乞。北海平生興不空。先輩凋零人代促。通家小子淚何窮。</text>
<title>羅海州 星斗 挽</title>,<text>聯世通家伯仲親。哭公情似哭天倫。孤嫠滿目傷心極。存沒回頭抆淚頻。千載名留西海土。百年身作北邙塵。冥冥酬報寧虛舛。駟馬門閭付後人。</text>
<title>水口門外有橋。傍立小碑曰永渡橋。蓋東西二邙。東邙爲盛都中葬者。喪車趨東邙者。皆由水口門出。渡是橋而行。故名焉。近有貴官過之。以爲不祥。曳碑去之云。</title>,<text>惜生應未長生得。嫌死能無一死來。永渡橋邊芳草路。短碑亡後幾人回。</text>
<title>騎省見二毛 此下二十三首皆課製</title>,<text>霜隕宮梧雁影高。涼宵直宿在東曹。菱花引照看玄鬢。素髮何從間黑毛。却悼韶容難更駐。深知此境會當遭。得禁來歲渾頭白。獨向風前默自搔。</text>
<title>瀟湘夜雨</title>,<text>江風引雨度瀟湘。雲氣冥冥水氣涼。溜滴敗篷愁賈舶。沙淘新浪沒漁梁。汀蘭碧色浸還潤。浦竹斑痕洗不亡。何處蓑翁回小棹。篝燈一點看微茫。</text>
<title>洞庭秋月</title>,<text>宿雲飛盡暝煙收。月色湖光上下秋。匹練抛空波蘸岳。孤輪當午影涵樓。氷壺刮露眞珠泣。玉匣磨塵寶鏡流。望裏君山螺點小。一聲橫笛起漁舟。</text>
<title>遠浦歸帆</title>,<text>晩來風色轉雙旂。極目煙波島嶼微。鷁路茫茫迷積靄。烏檣泛泛帶斜暉。飄飄影蘸江雲闊。明滅光搖水鳥飛。欲問中流倚棹者。五湖潮落幾時歸。</text>
<title>平沙落雁</title>,<text>九江秋色老蒹葮。鴻雁南歸集白沙。霜落薊門凋木葉。月明湘浦映蘆花。雲邊趁侶行行急。煙際離群字字斜。半夜寒聲孤客枕。夢魂驚斷楚天賖。</text>
<title>次韓退之春雪間早梅</title>,<text>花魁第一春。縢六故相因。樹際紛紛落。枝間皪皪新。玲瓏交積素。皎潔絶微塵。影亂侵昏月。光分照字人。窓迎曙色早。風送暗香頻。珪璧同無玷。珠沙孰辨眞。初來嫌冷淡。久對覺精神。愛翫情堪托。耽觀意自親。何須移上日。且復占豐辰。紅紫皆廝役。芬華豈足珍。</text>
<title>秋光都似宦情薄</title>,<text>何事歸田賦未成。十年棲屑老巴城。蕭條不耐淸秋色。冷落其如旅宦情。急景易於衙裏盡。濃霜偏向帽邊明。朝來脫却荷衣去。好似風林一葉輕。</text>
<title>中夜悲歌泣孝宗</title>,<text>萬死孤臣雙鬢皤。蒼梧入望暮雲多。腸回九曲百年痛。淚灑千行中夜歌。山石何時塡恨海。盤珠無日報恩波。血痕拭却聲增苦。染盡靑衫葉葉荷。</text>
<title>餐雪</title>,<text>出身逢明代。銜綸使遠夷。君命儻有辱。將安用生爲。幽幽大窖中。白日心照之。七日但齧雪。何能療苦飢。熊魚義分定。餐此甘如飴。勝飫羶與酪。況堪淸肝脾。念玆手中節。臥起常把持。獸心尙感激。環視共嗟咨。欲問陵律輩。爾觀我爲誰。他年茂陵下。報命其有辭。</text>
<title>次東坡詠雪韻</title>,<text>片片飛霙弱又纖。稜稜寒色峭還嚴。吹來楊柳初迷絮。粘得杯盤欲亂鹽。幾撲旌竿飜大漠。時穿簾額入重簷。千形萬態難描寫。枉費酸儒呵筆尖。林表飜飜起早鴉。街中轆轆有行車。瓦溝日照千畦玉。墻角風吹一樹花。雁鴨池喧平蔡壘。羊羔酒暖負陶家。漁翁不羨人間樂。挺得寒江丈二叉。</text>
<title>佳人問答煎茶興</title>,<text>一抛紅拂別豪家。幸得烹煎學士茶。早識風標異傖俗。那將格韻比驕奢。銷金帳暗迷人眼。瀹雪香濃爽客牙。細細思量兩般意。容渠淺酌醉流霞。</text>
<title>愁對寒雲雪滿山</title>,<text>人事隨年改。雲容帶雪寒。羈棲逢日至。淪落限朝端。慘澹埋光易。凌兢度峽難。禁愁酒力薄。對此涕闌干。</text>
<title>隴頭水</title>,<text>云何隴底水。故作九回流。嗚咽羌人恨。凄迷漢客愁。聲添關月苦。色借磧雲秋。飮馬臨危坂。磨刀傍戍樓。寸腸看已斷。雙淚聽難收。自古傷心地。三軍盡白頭。</text>
<title>秋風老將心</title>,<text>關楡葉墮振空林。吹鬢西風萬里心。不復戰爭衣染血。唯餘意氣淚盈襟。一身今日還家久。千騎當年度磧深。匣裏龍泉頻拭看。休屠未取祭天金。</text>
<title>餐雪</title>,<text>不道殺身易。爭如屈膝難。歸心羝未乳。飢色雪堪餐。莫厭呑旃苦。從敎照膽寒。手中無恙否。更拂節旄看。</text>
<title>木馬</title>,<text>權奇倜儻望軒墀。颯颯風鬃勢欲馳。買骨涓人他日計。離鞍英主暮年悲。煙塵未掃空當御。郊野多艱且受羈。此物莫嫌難效用。汗趨泥馬解曾騎。</text>
<title>次東坡四時詞韻</title>,<text>小庭寥寥深院落。春早輕寒籠翠幕。繞渠晴煙惹細草。滿簾紅日媚小萼。玉人緘恨暗銷肌。一點香心訴向誰。東風十日淚不乾。紅雨斑斑濕羅衣。右春簾影重重淸晝永。象床拂拭氷光冷。垂柳陰繁粧閣暗。黃梅雨歇香塵靜。曲欄徙倚帶輕顰。粉汗啼痕懶未匀。金梭抛擲愁支頤。靑鳥飛去不見人。右夏淸霜一洗蘼蕪綠。窓外秋聲生苦竹。羅幕凄凄簟色寒。螢入疏簾月照屋。孤砧搗盡閉深扃。曉雨梧桐咽空庭。低帷欲作相思夢。驚起西風雁一聲。右秋</text>
<title>周宣中興望我皇</title>,<text>去邠仙蹕幾年旋。天步多艱厭播遷。長祝皇威恢禹甸。深祈丕績法周宣。側身庶復前王道。攘狄重收舊統傳。佇待神功成就日。願歌江漢襲遺篇。</text>
<title>中原父老望旌旗</title>,<text>南渡崩奔國步危。中原萬里阻王師。將軍唾手屠燕塞。父老歸心望漢儀。擬掃犬戎淸海岱。佇携牛酒迓旌旗。忠魂一去雲霓斷。千古遺氓不盡悲。</text>
<title>次杜工部洗兵馬行</title>,<text>渤碣以西崑崙東。至化洋洋文軌同。人登壽域春臺上。時似貞觀武德中。恬嬉不悟孼釁萌。一簣還虧九仞功。營州羯奴老負恩。叛書先入咸陽宮。儲君旌旗指朔野。至尊隊仗游崆峒。萬國三年墮胡塵。誰知再復皇家風。試看中興功大小。休論將相謀多少。但將成敗較周漢。相去豈直霄壤杳。爲緣李郭天遣來。免把乾坤斷送了。崩騰勢似螭噉豺。摧擊功知鸇逐鳥。九金五玉盡唐臣。北辰高居衆星繞。大河以北猶阻化。天不悔禍意難曉。出兵問罪誰敢當。節制盡屬汾陽王。掃穴傾巢行可期。爾輩安得常倔強。欮方健兒好身手。劍揷腰間弓在房。誰能拚命馳賊壘。一爲君王安黔蒼。庶令四溟澄如鏡。益見聖朝多忠良。人心厭亂亦思理。天運有替詎無昌。三脊菁茅卽歸貢。四鎭版圖須款送。干戈倒載韜虎皮。飮至西郊行萬甕。聞道詞人歌大業。磨崖已勒浯溪頌。杜陵病叟淚不乾。半世憂時髮種種。日日愁聞戰鬪聲。夜夜謾作昇平夢。挽河無力願長違。洗甲詩成亦安用。</text>
<title>趙掌令 涑 挽</title>,<text>爲國爲家立大倫。于今于古更無人。辭齊有跡公尤智。鞭楚何心彼未仁。軒冕倘來寧羨貴。圖書堪老不愁貧。新封四尺州東墓。去葬名高宇宙身。</text>
<title>使燕日。和叔囑余略訪時事。及在燕。用其別時韻。作此詩以道意。篇未成。病中無聊。追足之。寄和叔。</title>,<text>世事君今眞謂何。奈如天帝醉時多。已聞北狩親操蓋。亦見南遷自結蓑。勢弱摶沙防潰堰。力強鼓臂送飛梭。唯須閉眼乾坤內。還恐悲憂鬢早皤。</text>
<title>道峯。次雲路韻。</title>,<text>勝境名流古罕逢。誰如此地萃儒宗。詞源共拔千尋瀑。氣岸爭陵萬丈峯。倚閣嵐光來片片。步溪松影倒重重。石樓諸老風流在。好事如今合比蹤。</text>
<title>贈法澄</title>,<text>澄師移錫近相隣。還往雖稀意更親。可惜東峯久寂寞。種梅看月是何人。時營東峯祠宇</text>
<title>漱石亭</title>,<text>紛紛車馬自矜豪。軀命安知寄豢牢。試問江頭茅舍少。不羞街上戟門高。漁樵曲岸時相値。鷗鷺圓沙日幾曹。但得襟懷聊脫洒。任敎霜雪渾顚毛。</text>
<title>柳進士 宰 挽 二首</title>,<text>昔年曾共赴秋圍。志氣干霄筆似飛。誰謂功名獨無分。白頭終不脫麻衣。種桂庭前復幾時。開花不待歲年移。君身未得兒郞得。辛苦休言食報遲。</text>
<title>遊銅店</title>,<text>銅店曾聞水石奇。今來故赴賞秋期。人間少有開眉處。物外須看得意時。</text>
<title>贈尹生銅店山居</title>,<text>松蘿猶恨林丘淺。抱犢年來入谷深。流水千回山百轉。塵蹤容易詎能尋。</text>
<title>次藥泉韻贈敬璉</title>,<text>郢人揮臂運霜斤。奔會諸天共奏勤。欄柱參差溪影動。客來長嘯倚層雲。</text>
<title>贈敬璉 二首</title>,<text>閑夢何曾到邑都。也從烏兔互馳徂。眼中物色心中得。秋葉春花看不殊。晦雲溪上碧雲樓。縱自多愁卽散愁。羨爾世間煩惱盡。百年高臥復何求。</text>
<title>贈梅上人。次藥泉韻。</title>,<text>水中撈月渠何得。鉢裏生花我未聞。一入深山忘世念。秪多耳目去囂紛。</text>
<title>贈韓生 益弘</title>,<text>泰維亡後十年間。與韓君相見。亦僅止一再而已。君之義甚高。求之古人。又不易得。記此欲使後子孫而不忘也。持平君在草原。疾劇。韓生扶護甚勤。冥茫孰得窺天意。老者猶存少者亡。恩厚此生無日報。對君不語淚滂滂。</text>
<title>尹高山 敍績 挽 二首</title>,<text>石渠金馬生無分。獻賦傳經世有人。休恨功名身不得。徐家諸子摠麒麟。少日名場曾搶攘。鷄窓筆硯共携將。中間不見垂三紀。衰病如今獨自傷。</text>
<title>解職後作 三首</title>,<text>三十年來抱病身。聖恩重許作閑人。諸公幸是憐衰拙。招社陶眉可便伸。支離攘臂笑征徭。造物偏饒爾得驕。賦粟難言非帝力。狂歌又敢傲唐堯。帝遣天吳移海水。推辭商蚷謂可能。微蟲詎有天吳力。自辯還蒙各復仍。</text>
<title>申成川 汝晳 挽 二首</title>,<text>忘情簪紱獨看君。塵土囂紛耳不聞。庭戶寥寥送一世。誰知家蓄大將軍。親識如今無幾存。白頭垂淚眼昏昏。滄浪亭古浮雲逝。他日唯餘哭子猿。</text>
<title>望道峯作</title>,<text>奇巧心偏怪化翁。幾般摶弄妙難窮。萬形掩翳黃塵下。一骨嵯峨碧落中。看月不妨人界黑。散花長得佛天紅。半崖松老危巢倒。數片雲隨鶴背風。第二聯。一作萬形低壓氛埃壯。一掌高開宇宙空。</text>
<title>贈外孫李後翁</title>,<text>丁丑仲夏六日。後翁持紙索書。故贈此云爾。外祖雪樵公。生以己巳年。吾又己巳生。甲子一回旋。汝爲吾外孫。汝生如我焉。名汝曰後翁。吾意所由緣。一百二十年。五世蓋三傳。汝尊從我居。結屋溪南邊。汝於朝晝晩。常多在眼前。老人對稚孫。安得不心憐。喜汝身漸長。忘我年力愆。顧我百之一。不及雪樵賢。獨此得壽多。造物意苦偏。汝今八九歲。善學字又姸。比量吾幼少。才否甚相懸。故知渠異日。聲名掩我先。但悲當此時。吾久歸下泉。勸汝勤令德。祝汝吉祥全。</text>
<title>金生 弘基 南歸。贈一絶。</title>,<text>南北半千里。往來餘十年。今朝又離別。何日更歸旋。</text>
<title>寄李生 翼明 兄弟</title>,<text>近聞諸賢奮於數敗。治藝甚勤。頗困呫呻。恐此末也。非探本之意。故輒以拙言。效其區區。倘不見以爲迂。則猶非少益也。雖復回谿困一時。翅垂終奮衆皆知。控拳扼腕徒爲爾。說禮敦詩却又誰。三箭天山休自負。一編黃石是眞奇。還須寸舌成功日。試問留侯有本師。藝成無用棘端猴。勞苦誰能早勸休。退補舊塘三萬丈。旱年千頃稻秔秋。屠龍不惜千金費。貫蝨能專幾歲功。若遇商宗將建事。多聞且要傳巖翁。</text>
<title>尹參判 搢 挽 二首</title>,<text>世事棋爭日日新。超然遠跡復何人。異時史傳當論次。合把君名配逸民。賢愚差等知雖異。出處平生看亦同。少我二年先我逝。到頭那不恨天公。</text>
<title>贈李參議 德成 使燕 三首</title>,<text>西去迢迢路幾千。巫閭山外少人煙。請君試問燕遺老。能復衣冠憶往年。碣石金臺十丈塵。殊音異服更誰親。燕中休怪東來客。不似悲歌易水人。舊城猶在舊人非。化鶴仙翁幾歲歸。行處遙知聊駐馬。欲尋華表識應稀。</text>
<title>羅敎官 碩佐 挽 二首</title>,<text>難弟難兄見二陳。風流遙接古先民。浮生不及邯鄲夢。一命何爲困此人。三世情如骨肉親。纔傳凶報淚盈巾。俊才壯齒多先逝。憒憒誰敎到七旬。</text>
<title>智霑老師見贈一絶。作此以謝。</title>,<text>山寺林居近接連。閑時相訪到溪邊。愛師蕭散多幽意。齋鉢慵携問爨煙。</text>
<title>申判府事 汝哲 挽 三首</title>,<text>親扶日轂照中天。功勒旂常百代傳。更見將軍能踵美。西平眞有子孫賢。秩比三公官六聯。逡巡群帥在門前。天何奪我干城重。明主中朝歎惜偏。滄海樓船擁萬艘。塞門千騎劍吹毛。一生南北勤勞久。只得祁連塚墓高。</text>
<title>壬午三月二十九日作</title>,<text>夢中啼不已。身與親愛離。去途千萬里。又未定歸期。心知死生事。寧復異於斯。勿妄爲悲嗟。通人嗔爾痴。</text>
