<title>孤桐</title>,<text>天質自森森。孤高幾百尋。凌霄不屈己。得地本虛心。歲老根彌壯。陽驕葉更陰。明時思解慍。願斲五絃琴。</text>
<title>夏夜舟中頗凉。因有所感。</title>,<text>扁舟畏朝熱。朢夜倚危檣。月共火雲退。風兼水氣凉。未秋輕病骨。微暑浣愁腸。堅我江湖意。滔滔興不忘。</text>
<title>題江陵東軒</title>,<text>東華扶病過年年。今日臨瀛物外天。畫閣影低踈雨外。緗簾光襯暮雲邊。斜拖海國千層浪。淡抹江村半縷烟。拄笏高吟迎爽氣。靜中還欲喚羣仙。</text>
<title>次李聾巖 賢輔 靈芝菴韻</title>,<text>宣城山水是名區。休退菟裘得得遊。四壁圖書中作主。一生詩酒外何謀。峀雲橫斷嵐猶重。林鳥和鳴谷自幽。高枕晩來淸興足。更憐新月上簾鉤。</text>
<title>挽黃承旨 士祐 夫人吳氏</title>,<text>信誓終期共百齡。豈知今日負平生。䦱門肅穆閨儀著。擧案怡愉婦道行。鸞舞鏡中空弔影。鶴歸華表未聞聲。薤歌慘慘都門外。題挽臨風倍涕零。</text>
<title>次李聾巖明農堂韻</title>,<text>小堂臨水架南隅。疊嶂長林隱有無。今日始償投老計。歸歟欣副壁間圖。</text>
<title>靈芝菴。次李景明 瀣 韻。呈聾巖李相國。</title>,<text>閒向靈芝搆精舍。只麾僧俗不爲攻。晴囱晝永無餘事。拄笏高吟對碧峯。堪笑龍鍾老更顚。強顔猶未卧烏川。君恩倘得絲毫報。蚤晩歸來可執鞭。</text>
<title>盤圓則水圓 幷序</title>,<text>臣某猥以樗材。謬蒙聖恩。踐歷淸顯。叨陪經幄。愧無涓涘之報。思欲一效微誠。乃纂集古書。見荀况盤圓水圓之說。其言亦自有理。謹編錄。兼著小賦。以備乙夜之覽。其辭曰。遭千載之嘉會。托菲薄之陋質。荷隆寵之優渥。爰累陟於華秩。思輸忱而貢忠。覬圖 缺 於涓滴。携百家與墳典。謹編錄以爲帙。覽荀子之格言。良有感乎中腸。何玆盤之爲物。獨形圓而無方。盛泉水之淸冷。蓋應盤而不忒。物雖小而喩大。庶可比於爲國。惟人君之代天。君萬民而立極。拱九重之深邃。糾民俗之澆薄。然天下之至廣。豈能家道而戶說。故務修乎一身。作懿範於臣民。孰本亂而末治。孰不修而治人。仰古昔之聖主。咸正心而修身。堯克明乎峻德。用協和乎萬邦。舜重華而恭己。致風動於四方。湯祗敬而執中。著日新於盤銘。文緝煕而敬止。顧厥勳之克成。武守業而執競。煥皇猷兮郁郁。皆正己而廸哲。爲萬邦之表率。信上行而下效。與盤水而奚異。願聖心兮鑑玆。日小心而無二。勿內荒而伐性。勿外荒而蕩心。恒兢兢而業業。若履薄而臨深。遵惟正之是供。法夙夜之祗懼。澄一心爲出治之本。無變易乎初度。正百官之朝廷。俾萬民而儀刑。惟首善自京師。孰不觀感而改行。顧微臣之顓蒙。幸承恩於帷幄。竊獨憂治世而危明主。抱耿耿如皦日。玆瀝情而陳辭。恭進獻於楓宸。庶終始而如一。永觀省而留神。</text>
<title>輓詞[晦齋李先生]</title>,<text>桂籍儒仙姓字馨。羽儀朝著振英聲。期頤共擬同鄕老。事業誰知止亞卿。君失忠良天奪鑑。民懷召社雨霑㫌。鷄林一朢雲烟慘。他日相思空典刑。風雲際會儘應時。器宇巖峩廊廟姿。黼黻王猷忠不展。𦇯縫袞闕志猶期。朢雲喜得專城養。持節還添去國悲。豈知忽罷南柯夢。堂上猶存鶴髮垂。</text>
<title>輓詞[愼齋周世鵬]</title>,<text>才兼將相蚤賓王。三壤鳴琴一路棠。百中風樓楊葉小。重探月窟桂花香。山河紫綬東南映。家國丹心出入光。蘭玉滿庭萱可慰。九泉安瞑莫深傷。</text>
<title>別章</title>,<text>敬贐金子由令公之榮川 陰崖李耔神從崧嶽降。天挺甫申生。志節千匀重。才華百鍊精。霜蹄騰步遠。雲翼占衢亨。再售崑山玉。重題鳫㙮名。黃金優樂毅。白璧賜虞卿。劒履辭溫室。絃歌屬武城。還欣毛檄奉。堪詑宓琴鳴。好作腰龜返。新添衣錦榮。恩光無此日。朝野羨玆行。已播蒲鞭化。今看竹馬迎。平反開一笑。甘旨養三牲。按部褰簾靜。升堂舞彩輕。稜霜摧老猾。膏雨達句萌。導窾刀無頓。繩邪各至平。割鷄才暫試。馴雉政應成。擬見徵黃日。爭陳借冦情。都門車幾兩。祖席酒千觥。顧我曾傾蓋。中年幸識荊。嗟方縻劇務。恨不拜離程。別後遙相憶。因風願寄聲。送金子由歸覲 圭菴宋麟壽吾子胷量濶。汪汪不可測。平生周孔學。律己用繩墨。往來月窟中。談天窮太極。所樂在何處。浩然氣充塞。沉潛羣聖書。燭照無疑惑。斯文不墜地。一朝心有得。驅車指長途。勇往無不卽。諸史盡過眼。多聞而博識。爲儒陋子夏。事業追臯稷。亨衢張禮羅。恢恢獵忠直。旣得非熊羆。威儀何抑抑。爭賀揀擇精。期以榮家國。天顔有喜色。命爾予輔翼。柱下操史筆。朝夕侍君側。書法一何嚴。與賢誅奸賊。近者上諫坡。獬豸正顔色。口吻含風霜。讒邪畏彈劾。夙夜憂國事。就列敢陳力。前席進嘉言。一一皆可則。衣染御爐香。日斜方退食。國勢自堂堂。事君盡悃愊。秋風一夜至。故鄕勞夢憶。擧頭庭樹豁。南山強登陟。白雲杳何處。朢朢懷愴惻。倚閭思應切。垂淚添胷臆。决然拜闕下。不肯留頃刻。歸騎疾如飛。行行至日昃。下馬入里門。日暮鷄栖杙。升堂面雙親。不覺越門閾。怡怡奉膝下。養志竟不忒。彩衣作兒戱。弄雛爲匍匐。暇日遊山水。川魚有九罭。聖上勤宵旰。思道方恭默。元凱相推讓。黎民登壽域。眷注固已隆。思與共天職。忠孝元無二。戀主應朢北。歸來戒遲緩。終始補君德。以中心藏之分韻。送子由之郡。圭菴宋麟壽吾與子由遊。磊磈古人風。頹波屹砥柱。橫空氣如虹。詩書要策勳。落落眞英䧺。相對淡如水。相期歲寒中。吾觀五湖水。汪汪千丈深。我公量如許。遠大吾所欽。純孝自生知。愛日情難禁。毛公奉檄喜。五馬慰親心。我性本疏蕩。閉門懶衣裳。踽踽誰顧問。君來共壺觴。提撕更切磨。古道日相將。心地要著鞭。用舍任行莊。我哀民無食。君歸應不飢。我哀民無衣。君歸應暖肌。豈弟爲父母。吏民安敢欺。臨分情不極。一言以贈之。水口門外松下。與李公幹。餞別金承旨子由令公歸覲禮安。退溪李先生節近中秋日。天高候鴈時。龍墀承雨露。鶴髮奉恩私。驛路楓迎錦。家山菊溢巵。獨留今日意。矯首悵臨歧。舟上匆匆醉草伏呈 聽松成守琛嶺外幾千里。舟中一兩杯。如星頭上弁。猶勝彩衣萊。奉別金榮川令公赴任 文靖公丁應斗愛日庭闈苦入思。衷誠上荷九重知。東州爲屈淸要秩。北闕方登俊彩時。袍笏榮生萊子戱。珍甘奉厚穎人遺。都門車馬還多少。嘖嘖爭吟錫類詩。尊執曾從得御頻。追陪每幸廁淸塵。薇垣奉袂炎蒸節。楡塞離筵歲寒辰。天意昭然回日鑑。寵章先許慰慈親。知應孝友施民政。預恐穎川借冦恂。送子由乞養南行 晦齋李先生嶺外風流信有人。蚤年聲價徹楓宸。鵷班巍北豸冠正。雛弄天南彩服新。百里桑麻民按堵。滿城絃誦俗歸淳。循良古有龔黃傳。河內行看借冠恂。送子由令公之任 遯齋成世昌朢重公孤屬妙年。一身文武兩能全。龍門再决三層浪。雲路方揮萬里鞭。玉色更光花影裏。銅章還耀彩衣邊。壽觴高擧萱猶燁。榮幸于今孰敢肩。金子由出倅興海 忍齋洪暹翰苑當年接後塵。共修麟史禁中春。從遊半歲曾投漆。敬慕平生敢折巾。却爲慈親辭北闕。還將大手試南民。相思夜月無人處。庭畔行吟定幾廵。奉送子由之任榮川 琴軒李長坤黃甲今朝重策名。九天恩命冠羣英。北堂喜見斑衣舞。南郡爭誇晝錦榮。更信春心應阜物。從知孝理亦安氓。他年編作循良傳。不獨龔黃有政聲。送金子由令公之任榮川 曉窻沈逢源公際亨嘉期。展布經濟略。栢府與薇垣。許國司耳目。凌風橫逸翮。靑雲恣騰蹂。只念定省曠。不足解我憂。愛日心自苦。何用位爲樂。聖心諒我衷。特憐西日迫。君子備百行。惟孝爲根柢。移孝以爲忠。家國無二致。何况我國家。爲政先孝理。願公體至意。推己以及民。要令闔境內。爲子皆孝親。風行草必偃。觀感速如神。吾知嶺以南。洽然歸吾仁。嗟我忝同榜。慄慄愧非分。久纏風樹悲。永慕淚空隕。今朝送公行。怛怛題短韻。金先生子由氏夙躋桂籍。敭歷淸要。戊戌秋。以其萱堂在嶺南之禮安縣。年踰八袠。乞養桑鄕。聖上許授榮川郡宰。郡於縣纔二息程。此乃稀世之異數也。未及陛辭居無何。忽捷擢英新科。從國制以階窮特超華秩。仍帶郡職。宣麻賜花交映於玉餙銀章之上。雖他人觀聽。亦足感歎揮涕。况在慈親。情何如耶。如源托契洞末。雖極抃賀。不能無黯然之懷。聊賦荒律拜贐云。修撰沈達源榮川名實應無差。特荷殊恩更近家。白髮黃眉凝喜氣。紅袍靑蓋帶光華。再登龍榜方堪貴。俄躡貂班最足誇。晝錦正輝衣錦彩。荊花相映桂花斜。壽觴拜獻千年酒。慶席回旋五色韡。樂溢北堂稱汝孝。憂分南服曰予嘉。絃歌政績應須繼。文武才名孰敢加。伯叔歡迎爭置酒。姑嫂驚起競投梭。一方賀客車旗集。十里觀光道路遮。摠聚人間難得事。楊州乘鶴未爲多。送別榮川令公年侍 松齋羅世纘幾年南北抱相悲。寧料生還白首知。蟾桂擧來冠蓋日。綺筵開處管絃時。郞忝禮部承綸詔。宰出山城慶綵衣。欲謝寸心天罔極。臨分惟贈歲寒期。送子由令公赴任榮川 十省堂嚴昕一守卑栖地。胡爲屈此行。朝廷先孝理。烏鳥有眞情。日月雖長短。君親未重輕。銀臺虛席久。那得暫淹程。天陛收科第。名高一國英。宏才宜拔擢。曠代絶恩榮。乞守供溫凊。當官憶聖明。南州連北闕。從此報佳聲。奉別宗伯子由先生 宗末金宗胤重折仙花露未晞。聖明仍賜郡章歸。潘輿舊製迎慈母。萊服新華換錦衣。更勵百年忠孝志。爲酬今日寵恩輝。臨分珍重無他語。此意須令久莫違。</text>
