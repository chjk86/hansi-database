<title>戲作</title>,<text>鏡與人俱至。人歸鏡亦歸。鏡人皆去後。空館倚斜暉。</text>
<title>道中聞松聲</title>,<text>亭亭老赤甲。列立近人行。獨保千年色。遙傳萬壑聲。無心砭俗耳。有意悅遐情。高樹自生籟。莫云風撓鳴。</text>
<title>往聽黃鸝聲</title>,<text>春禽非一種。最愛栗留聲。姸唱花間發。新箏樹杪鳴。乍隨微雨滑。旋逐午風淸。但使醒吾耳。何妨携酒行。</text>
<title>曲直不在鳳 月課</title>,<text>天地榛蕪裏。山河莽蒼中。不辭遊下土。何處覓孤桐。隱見同君子。精靈豈羽蟲。休明當此日。莫惜下遙空。</text>
<title>世間惟有白鷗知</title>,<text>白鷗閑如我。沙邊獨立時。羽毛明可愛。心性炯無私。處士歸來計。徵君卜築期。俗人皆不識。非汝更誰知。</text>
<title>九重春色醉仙桃</title>,<text>正耐看如錦。夭夭紫蔕桃。色含丹陛暖。枝出粉墻高。賞去迎仙袂。吟來媚月毫。春風亦相惜。吹過自調刀。</text>
<title>罷琴窓外月沈江</title>,<text>苦調彈深夜。哀絃散入窓。雨飄聲颯颯。珠落響摐摐。鐵撥空三疊。氷輪墮一江。愀然俯軒檻。沙鳥去來雙。</text>
<title>石鯨鱗甲動秋風</title>,<text>秦帝求仙日。曾聞射海中。荒淫循舊轍。追琢見遺功。肯讓鯤鵬大。如矜額鼻雄。時時動鱗甲。蕭瑟九秋風。</text>
<title>花覆千官淑景移</title>,<text>繚繞趨班地。氤氳滿眼花。依俙玄圃客。披拂赤城霞。袍笏纏香氣。冠簪裛露華。朝陰動軒砌。淸影更斜斜。</text>
<title>傳柑</title>,<text>列燭靑綾外。裳衣拜賜忙。封泥初坼紫。宣果共拈黃。乍覺枯腸潤。還驚燥吻香。文園舊渴病。自此賴消亡。</text>
<title>鬪草</title>,<text>此日人皆得。盈襜百草馨。宜男傳舊俗。賭勝趁新齡。短袂爭楦碧。脩莖更鬪靑。有時讙謔處。蒲酒滿銀甁。</text>
<title>送淸風睦使君 來善 之任</title>,<text>又得淸官去。山氓受賜偏。惟宜試抱負。不必問咸專。吏退頻呼酒。盤排數擊鮮。方當急才日。寧許臥三年。</text>
<title>詠新宅</title>,<text>居新德不新。誰以汝爲人。愼言語消謗。除交遊奉親。禁種蒔省事。斷棋酒安身。行之有餘暇。還與睡魔隣。</text>
<title>次洪牧使 錫箕</title>,<text>遠客自無趣。來詩新語多。江山元地勝。時序又春和。未做悠然興。先成勞者歌。村翁還可羨。種菜理陽坡。</text>
<title>次禹瑞 趙監司龜錫</title>,<text>每恨江都別。悤悤意未舒。誰知盍簪樂。猶阻罷官餘。午枕初回夢。柴門忽枉書。開緘語絶妙。要我看叉魚。其二始覺休官好。心閑體亦舒。理宜潛一蠹。才本愧三餘。細酌無憂酒。還尋未見書。誰能兼此味。學士已焚魚。其三出處寧吾事。孤雲自卷舒。園花風暖後。池草雨晴餘。興到還騎馬。閒來且讀書。何煩溫水釣。濠上已知魚。其四憶昨趨金殿。靑雲步武舒。含香侍柱下。懷橘拜君餘。舊業慙將石。新愆在上書。閒來倚藜杖。池面看游魚。其五投笏肩初息。臥床膝又舒。新居四壁立。舊習一癡餘。已撥憂兼樂。因拋劍與書。但令樽有酒。敢恨食無魚。其六容鬢蕭蕭暮。年華冉冉舒。山河雖晉舊。民物卽周餘。謾費袁安淚。虛成賈傅書。時危多感慨。非敢泣前魚。其七之子何時見。端居恨望舒。大名持璧後。佳句倚樓餘契托元同調。情親數寄書。近聞楊伯起。堂下得三魚。其八世味吾偏厭。還憐節物舒。晴華渾爛漫。姸態自紆餘。水榭開新釀。風簷展古書。有時垂釣伴。絲曳比人魚。其九豈但才名嘏。兼如長者舒。直思攀檻折。忠不獻桃餘。暫解腰間佩。閒看肘後書。何時東海水。更起轍中魚。其十梅柳獨何意。待人官罷舒。門前客初散。櫪上馬空餘。薊子臺中趣。參軍腹裏書。風流吾敢望。聊自羨淵魚。</text>
<title>挽金 益炯</title>,<text>玄晏幽棲處。春來爲暫經。曾無髮一黑。獨有眼雙靑。善病常時念。凶音此日聆。端人難更得。臨挽淚先零。</text>
<title>挽洪相 命夏</title>,<text>閥閱三韓盛。聲名一代尊。馨香荀令席。桃李狄公門。白璧完終始。靑氈托子孫。異時文苑傳。輝赫照乾坤。其二雖驚已變鬒。不謂遽還眞。愛士意如渴。疏財家甚貧。春風空舊座。冬日泣遺民。無限公私慟。臨辭拭淚頻。</text>
<title>挽權安岳 準</title>,<text>聞君移葬地。近我舊家山。早晩俱泉下。從遊若世間。先歸還可羨。此路漸知艱。爲乏開襟處。臨辭淚更潸。</text>
<title>挽金同知 光燦</title>,<text>早服家庭訓。恒持介潔心。兒郞並當路。恐懼若臨深。優老恩初下。無醫病忽沈。繫官違執紼。題挽爲悲吟。</text>
<title>挽李監司 曼</title>,<text>才大官何局。言忠謗忽深。竟孤醫國手。誰暴急人心。孝服遺緦在。文星夜路沈。新阡聞有日。臨挽倍霑襟。</text>
<title>挽鄭正</title>,<text>少日西平宅。曾爲一隊魚。升沈心獨怪。存沒意何如。薄俗容無物。奇才菀未舒。官憐三品局。年悼五旬虛。寂寞琴藏匣。龍鍾淚漬裾。況聞賢閤逝。同入夜臺居。酷禍雖隨續。英靈莫慘沮。弟能扶緖業。兒可繼詩書。祖馬今行矣。哀辭忍寫諸。東門春草路。哭送兩喪車。</text>
<title>挽姜監司</title>,<text>人皆不願死。而我獨願死。高臥碧山上。唇舌不到耳。顧念人世間。何樂可當此。所以長願死。每以飴薺視。悠悠彼蒼天。愛憎還易施。奪國之才臣。殞民之廉吏。獨遺至愚者。踽踽白眼裏。尋思不能曉。問天此何意。平生相得樂。已是夢幻事。君乎好歸去。吾亦從逝矣。</text>
<title>緬思桃源內</title>,<text>吾聞秦時人。避世入桃源。結屋種花竹。蕭然自成村。旣免征戍苦。焉有誅求煩。懽顏向隣里。滿眼長兒孫。悠然送日月。了不思鄕園。因之蛻塵骨。白日能飛飜。顧我遭世亂。漂轉似斷根。曾無諫諍姿。未答邱山恩。徒爲妻子戀。辛苦歸蓬門。孤忠企稷契。無力整乾坤。蒼黃道路間。謾爲逸鹿奔。緬思長往人。能不傷精魂。處世旣無用。便欲逃塵喧。雲山隔杳茫。影響難攀援。歎息身世拙。獨立憂思繁。尙抱傾陽念。回首望天閽。願興周宣業。速淸風塵昏。</text>
<title>月夜聞琵琶</title>,<text>波光月色共悠悠。一曲琵琶上瀨舟。淸夜向殘絃更促。座中誰是白江州。</text>
<title>寒蟬碧樹秋</title>,<text>蘋末風生嫋嫋秋。席邊高樹晩蟬稠。老夫此日偏懷惡。半爲流年半別愁。</text>
<title>微月映皓鶴</title>,<text>珠樹蒼蒼玉蕊稀。艮岑秋色轉依微。麾幢半夜空壇上。駕鶴仙人帶月歸。</text>
<title>別人</title>,<text>河梁一變正聲來。千載餘波綺麗開。解道別情難寫處。江淹獨擅古今才。</text>
<title>治聾酒</title>,<text>甕裏醲醇社日嘗。酌來春色凸杯香。丁寧暮境治聾意。欲向虞庭聽鳳凰。</text>
<title>次贈察訪</title>,<text>爲問塵中持玉節。何如月下泛沙棠。如今細算便身策。三十檀公走最長。</text>
<title>次沂川</title>,<text>詩筒足見慇懃意。奬許如斯更主臣。不語三年能作守。誓將從此學金人。</text>
<title>送安邊李使君 殷相</title>,<text>聊飛一牋送君行。大野西頭是定平。今夜客亭持燭處。可能追憶此離情。</text>
<title>別咸山</title>,<text>垂柳晴江宛轉橋。離魂盡向此間消。多慙老境風流少。不費佳人淚一條。</text>
<title>轅門十詠</title>,<text>健卒持門老卒眠。旗龍時動曲欄前。太平今日那無象。看取將軍緩帶邊。其二春分停務勸耕鉏。郡邑初宣令甲書。從此府中稀報牒。飽來捫腹起躊躇。其三錦屛羅幙自氤氳。燕寢春來更覺薰。風動帳開還不惡。淸香分與外人聞。其四荒年無術制民財。蠃蛤爲生事可哀。日出城頭聞語鬧。幾人辛苦趁虛來。其五芙蓉堂在戟門南。堂勝還從雨後探。觀水不須區大小。獨憐魚鼈鏡中涵。其六城高好不礙前山。山下孤村桑柘間。却羨老翁寒食日。祭餘沈醉載牛還。其七憶歸初罷更盤桓。天外飛禽縱目看。日落前山烽火過。吏人趨入報平安。其八朱扉輝赫映層城。開閉時聞鼓角聲。別使掌閽停鎖斷。任敎羅綺月中行。其九移疾書呈批下遲。幾回無語作然疑。分明近日憧憧念。似待科場得失時。其十風流太守是知音。一日三秋耐苦吟。好把春風錦囊句。歸來與我滌煩襟。</text>
<title>高亭</title>,<text>偶然騎馬出郊坰。渚柳初黃岸草靑。均有淸溪均有海。許亭何必勝高亭。</text>
<title>次李尙書 殷相 松都懷古</title>,<text>長空過鳥本無蹤。繞郭惟存舊植松。山擁顯陵高簇簇。溪穿善竹去溶溶。其二遺訓曾從異敎來。孱王甘受老髡裁。興亡在眼何須問。溝水潺湲月滿臺。</text>
<title>卽事</title>,<text>客至開門去復關。不妨身在市朝間。自知萬事皆天後。一箇心君靜若山。</text>
<title>碧城燈夕</title>,<text>去年燈夕樂民樓。醉倚危欄縱遠眸。今日碧城孤燭下。淺斟低唱亦風流。</text>
<title>甕津舟中卽事</title>,<text>十五年前建節行。船人敬我若神明。如今信馬垂鞭過。看作尋常老校生。</text>
<title>次席上三字韻</title>,<text>三人會處怕心三。心一何妨影對三。旣使三人成好會。含杯直到五更三。</text>
<title>送李生升龍</title>,<text>留君無計送君難。長路漫漫暑未殘。同住一年顏面熟。去時顏面却頻看。</text>
<title>次李修撰 端相</title>,<text>落花庭畔暫開門。多謝星軺枉僻村。蹇劣從今無外事。一邱耕鑿戴君恩。</text>
<title>次建中</title>,<text>別來風雨轉蕭蕭。恨不留君永此宵。詩料却從歸路得。水邊楊柳柳邊橋。其二雨餘春候尙蕭蕭。良會何緣似去宵。淸漏向殘推戶出。麻姑書札自藍橋。其三天時人事共蕭蕭。一倍離愁步月宵。春酒酌來春睡重。夢和煙雨過前橋。其四莫遣芝蘭變艾蕭。邇來風雨入長宵。灞陵楊柳曾垂地。折贈春多未掩橋。其五千首之張一字蕭。此君螢火點秋宵。君詩氣象知何似。百萬苻堅過渭橋。其六春來危鬢更蕭蕭。匣劍時鳴古壁宵。却喜故人將折桂。壯心當日已題橋。</text>
<title>贈建中 金參議震標 雲卿 南尙書龍翼</title>,<text>昨夜西窓秉燭時。酒情詩思兩相宜。如今獨向窓間宿。明月依依刻漏遲。其二楊柳依依弄晩晴。習家池水雨添平。山翁醉後能騎馬。莫厭頻來把酒觥。其三着盡朝衣着晩蓑。閒忙今日問如何。休官適在煙霞節。始識君恩到處多。其四睡罷閒窓已日暉。春柔無數擁柴扉。銀臺舊伴遙憐汝。猶自簪裾待漏飛。其五萬事悠悠着二毛。不須舒嘯向東皐。南湖釣侶煩書札。報道春波一膝高。</text>
<title>昌陵齋郞秩滿 丁亥年</title>,<text>官滿今朝便着鞭。白雲相送到溪邊。多年厭向山中宿。臨別人情却黯然。</text>
<title>次李掌令 厚先 竹藪臺韻 臺在全州</title>,<text>有意新開水上扉。問君何日解朝衣。鷗盟可負恩難負。七十年前恐未歸。原韻寂寂幽居晝掩扉。忽驚冠蓋倒裳衣。從來病拙元宜散。莫怪明時早賦歸。</text>
<title>挽吳參議 挺垣</title>,<text>知君今去過牛泉。我卜佳城在此邊。日後精靈便往返。春來疾病轉沈綿。其二親年望八歸何遽。世路岐三仕不前。爲是同庚又同榻。到題哀挽倍潸然。</text>
<title>挽李尙書 慶徽</title>,<text>偶相逢着偶相深。毫末初無計較心。三十七年如一日。古猶難矣況於今。其二悠悠脩短豈同科。此理平生講索多。惟是百年膠漆友。忽歸泉下柰吾何。其三模寫平生做挽章。比來泉路倍輝光。如君自有思人誦。文字鋪張近疊床。其四相思不見獨徘徊。樑月空憐夜夜回。只是眞容無處覓。可能頻入夢中來。</text>
<title>相送柴門月色新</title>,<text>殊方還喜有交親。竟日相留岸角巾。萬里萍蹤從地僻。百年蔬糲任家貧。寧愁醉尉嗔歸路。幸遣幽棲接近隣。向夜柴門分手處。渚邊遙帶月痕新。</text>
<title>枕底波濤篷上雨</title>,<text>舟行淸趣自難窮。波撼靑奴雨打篷。始訝雪山流極浦。更憐銀竹揷寒空。千群甲馬喧闐裏。十部絃歌鬧擾中。仙賞終須凌汗漫。半帆遙借水神風。</text>
<title>百年得意大槐宮</title>,<text>榮落何人保始終。古今同是大槐宮。原嘗富貴浮雲盡。衛霍飛騰過鳥空。金穴豈能留日月。石麟長得笑英雄。殘年妙覺藏身處。正在隣家酒甕中。</text>
<title>滯留愧淵明</title>,<text>倉前急鼓如雷聲。倉下鑿渠何日成。雨立秦優短可羨。泥行隋役蛆應生。趨民食貨亦官政。作吏風塵非我情。江上有期不歸去。回頭遠愧陶淵明。</text>
<title>馬上逢寒食</title>,<text>身世飄然寄馬鞍。赤憎南北路漫漫。行裝自笑風前葉。歲月頻驚坂上丸。夢裏鄕山何日到。望中花事一春殘。茫茫南浦遙回首。煙斷千家雨氣寒。</text>
<title>澗松含晩翠</title>,<text>可憐幽獨澗邊松。枝幹崔嵬翠色濃。千歲養成支廈力。一邱藏得避人蹤。寧沾雨露生新態。不爲風霜變舊容。寄語東園桃李樹。莫誇紅白片時穠。</text>
<title>送君兼送春</title>,<text>天涯相送眼中人。節序今朝又盡春。千里可堪勞遠夢。一年無復覓佳辰。遙遙客路連芳草。冉冉孤山隱半輪。欲對壺觴成小醉。鬢毛凋落已如銀。</text>
<title>宿望湖樓</title>,<text>何王遺構寄空洲。倦客今宵獨上樓。始識雍門堪下淚。誰敎宋玉又逢秋。鷗邊水盡天如洗。雁背風高月欲流。淸夜向闌無夢寐。懷人不見更夷猶。</text>
<title>次歐陽永叔淸明賜新火</title>,<text>淸明新火出天門。馳道遙看一騎塵。雨露雖均鍾鼎宅。風流堪詑掖垣臣。當爐煖酒寒先退。汲井烹茶味更新。珍重聖恩那報答。願將萬八歲爲春。</text>
<title>元日早朝</title>,<text>燈燭分行列百僚。三元佳節九門朝。光侵陛石雲生履。聲撼爐煙佩在腰。日月簾開瞻瑞氣。蛟龍旂動倚祥飆。小臣無與安危事。謾學封人祝帝堯。</text>
<title>元宵破賊</title>,<text>蜂䘍寧容擾塞垣。提來虎旅壓崑崙。軍前賞月乘中夜。帳裏懸燈作上元。要使敵人看處女。忽驚飛電掃游魂。皇靈遠賜三邊靜。千載威聲海嶽掀。</text>
<title>燈夕賜詩</title>,<text>尙憶中書舊股肱。肩輿促召共懸燈。宮壺手酌江河潤。御藻親題日月昇。耆老不遺天子事。忠良盡節大夫能。千秋異數誰相並。靑史從來見未曾。</text>
<title>次贈郭半刺 齊華</title>,<text>朝來沛澤豈前知。世事如斯本未期。持節往時常踧踖。罷官今日倍恩私。將經故里林巒笑。重入都門鬢髮危。寄語風流賢半刺。南樓他夜倘相思。</text>
<title>次贈金都事 宇亨</title>,<text>還從蓮幕別親知。握手慇懃更問期。世路何勞論險易。彈章不必辨公私。揚眉且盡逢場樂。失脚寧辭到處危。只是明朝分散後。楚雲秦樹倍相思。</text>
<title>贈李長城，李高敝，郭半刺，洪營將。</title>,<text>萬事如今摠不知。琴罇此席是佳期。觀風去日人誰惜。好雨來時物自私。北斗聲名推李郭。南陽才略佩安危。嗟吾薄劣將何用。謾托溪山入夢思。</text>
<title>次贈參禮督郵</title>,<text>蚊力當山事可知。速尤招謗已前期。彈文尙略愚臣罪。薄罰還垂聖主私。詩句此時聊惜別。驛樓明日共憑危。悠悠聚散何須問。開篋他年慰所思。</text>
<title>送廣州兪使君 瑒</title>,<text>不須回首戀靑綾。遺恥當年在見陵。自古關防爲重寄。卽今文武待兼能。遙知玉帳閒開卷。何似銀臺夢伴燈。疲劣病憂仍白簡。本無塵累愧山僧。</text>
<title>題李公州 箕徵 辭牒</title>,<text>搖搖一念繫君親。留滯還如放逐臣。歸思不堪明月夜。旅情偏怯子規春。淸香畫戟都無賴。嫩柳嬌花反損神。同我此懷惟子在。見今辭牒欲沾巾。</text>
<title>次靑湖李尙書 一相</title>,<text>近聞巾屨遯荒村。詩到還如奉晤言。唇舌豈能爲我病。髮膚元是盡君恩。惟宜暫擲江淹筆。愼勿仍關泄柳門。蜀道雖高何足畏。願公終始學王尊。</text>
<title>次朴知申</title>,<text>春來花柳自村村。對酒誠難聽婦言。世味備嘗還欲老。朝衣初脫倍知恩。盧仝穩睡三竿日。元亮歸心五柳門。六谷溪山無恙否。吾將不換上公尊。其二投簪吾已臥西村。劇務君今解代言。小日山房同負笈。淸時雲路共霑恩。驊騮早識能千里。竽瑟還慙混一門。會入江湖尋舊樂。笑他人爵列三尊。</text>
<title>次沂川</title>,<text>遐心長在水雲村。新解高官古納言。外物已能齊得喪。坦懷寧復介讎恩。馨香動着荀公席。桃李皆歸狄老門。國事漸艱須早起。願看功德揭雙尊。</text>
<title>聞王世子誕生志喜</title>,<text>香氣先聞溢戶庭。聖人家內聖人生。皇天眷意看今日。卿月懽聲達庶星。傳子不憂持祖業。弄孫仍得慰慈情。微臣喜劇還垂淚。起指南山拜祝齡。</text>
<title>答雲卿吟契 二首</title>,<text>靑蓮詩律右軍毫。大楚前頭失鄫曺。高價寧論卞和玉。多嬌不數太眞桃。看來敢作爭鋒計。讀罷先忘擁篲勞。七百晉車嚴韅靷。進如風雨捲如濤。其二萬事悠悠着一毫。行藏吾與爾爲曹。惟將晩節期松柏。莫把浮榮較李桃。肉食藿食定誰美。鼓車鹽車均是勞。不如去學任公子。閒拂長竿俯海濤。</text>
<title>次呈長卿 李尙書殷相</title>,<text>畫省郞官把健毫。一時文彩倒劉曹。身遊月殿曾攀桂。家在仙山業種桃。鳳羽暫緣儀世出。草心偏爲望雲勞。胸襟孰敢窺涯涘。彭蠡秋連萬頃濤。</text>
<title>次呈道常 金尙書宇亨用杜甫左掖律體</title>,<text>誰遣斯人又把毫。銀臺今日盛官曹。風流已噉長康蔗。詩律兼聞李嶠桃。金門射策聲名大。玉殿含香眷顧勞。昨夜連床談未了。詞源滾滾似奔濤。</text>
<title>次呈心甫 李監司萬雄</title>,<text>隋珠崑玉在揮毫。沈謝何曾數爾曹。百步彎弓穿舊柳。三淸和露種新桃。祥呈日下騰喧久。名滿朝中屬望勞。前路險夷須點檢。世間無地不風濤。</text>
<title>自敍 三首</title>,<text>興到閒拋太史毫。陳遵本不怕西曹。仙居夜對蓬山月。詩料春看露井桃。飮酒寧嫌官長罵。將身已許夙宵勞。江湖有計歸何日。春雨虛添昨夜濤。其二習靜年來謝硯毫。奈無佳句答仙曹。惟耽李白生前酒。不問劉郞去後桃。廊廟已於公等付。簪裾那使此身勞。芒鞋竹杖江湖上。三月晴煙八月濤。其三闊若江河細若毫。世間何處着吾曹。寧爲仲子井邊李。不願婁公門下桃。吸三斗醋將安用。緣百尺竿無乃勞。聞道南湖春雨後。白蘋花發漾層濤。</text>
<title>省中用前韻。與雲卿，心甫諸友相和。</title>,<text>同把天庭尺寸毫。一時聯武幸吾曹。襟期已許徐君劍。名利寧爭治子桃。傲骨難堪供世苦。閒情欲謝訪人勞。汪汪叔度無淸濁。自在安流自在濤。右自道含香柱下幾簪毫。文采遙凌八斗曹。一飮仙翁千日酒。三偸王母萬年桃。吟成白雪聲名進。踏盡靑雲侍從勞。想有西湖歸夢未。夜來春水欲生濤。幼能春來謾興染柔毫。懶性何曾辨馬曹。世路東西楊氏淚。人情前後子瑕桃。誰憐消渴三年病。却恨風塵四大勞。遙想故園寒食節。落梅如雪泛晴濤。雲卿千丈祥光起白毫。愛君眉宇自仙曹。聯翩十日游蒼洞。次第三年種碧桃。海鶴投巢吾已倦。天駒受勒子將勞。新詩喚却新春興。一尺花牋勝薛濤。心甫禿盡中山幾兔毫。銀鉤妙法壓張曹。公車待詔初攀桂。密席承恩後噉桃。從古大材惟在晩。向來能事不辭勞。長風萬里吹雙翮。一蹴龍門九級濤。道常</text>
<title>次東坡與子由同轉對韻</title>,<text>藉使銀黃綰此腰。不如歸去老漁樵。眞同雀鼠偸公廩。未有涓埃答聖朝。慈母手縫行欲弊。小山叢柱定相要。從來懶拙宜潛伏。誰似巢由貶帝堯。</text>
<title>次洪使君 錫箕</title>,<text>不愚何事強言愚。愚者如今獨有吾。老去封章招衆口。年來鞍馬困長途。行時寄我詩千首。歸日迎君酒百壺。無限海山淸絶處。春風雙鳥豈云孤。其二人謂吾愚且自愚。假令瞋目豈窺吾。心中不受悠悠說。脚下方開坦坦途。簿牒初稀多暇日。淸明才過有餘壺。詩情酒思終誰賴。君到來時免興孤。</text>
<title>又贈</title>,<text>去歲驅馳靑海上。今年旌節首山前。殘生已歷長長路。晩計還思薄薄田。畫角嗚嗚何所訴。香燈耿耿獨堪憐。自知吟詠非吾事。聊寫鄕愁待夜傳。</text>
<title>次李尙書 殷相 龍泉館作</title>,<text>步上山腰手掬泉。灑然眞是馭泠然。名新董越回程日。字落朱蕃奉使年。沿路設奇天有意。結廬終老我無緣。憑君莫更升高去。北望長安淚自懸。其二驚看館額揭龍泉。名實差池倍愴然。高棟只迎南北客。神鋒不見丙丁年。虛持美號供人笑。且爲衰翁斷世緣。行役卽今多感慨。沈吟直到夜燈懸。</text>
<title>次靑湖</title>,<text>龍輿南幸浴溫泉。神效居然百藥先。玉色頓將波色潤。眼光俄共日光宣。恭聞德惠霑行路。佇見詩書御法筵。遠外微臣何所祝。一千年後又千年。</text>
<title>送靈光使君洪 錫箕 之任</title>,<text>臺省翺翔記昔年。壯元聲價薄雲煙。明時失路緣何事。晩歲專城亦偶然。桑麥幾人歌美政。海山隨處富新篇。猶賢唇舌叢中客。牢閉柴門伴晝眠。</text>
<title>次榜會韻</title>,<text>衰境惟宜數叩門。臘梅消息又新元。危途餘喘三猶足。少日狂圖百不存。莫把雌黃論世事。且令淸濁滿吾罇。求田宿計誠難辦。未答前恩更後恩。</text>
<title>寄朴聖木。兼呈李君美。</title>,<text>貧家物色有芳菲。一夜東君減却歸。花怨殘紅心戀土。草驕新碧意凌扉。畸人抱病吟哦苦。親友無情訊字稀。高臥北窓遺世事。喜看喬木鳥雙飛。</text>
<title>送扶安使君李 慶億 之任</title>,<text>今世人情重外官。外官多爲板輿歡。肥甘稱意榮雖極。芻牧分憂任亦難。德可綏民宜努力。勤能辦事莫求安。區區別恨何須說。召杜循良冀再看。</text>
<title>挽畸菴鄭先生 弘溟</title>,<text>寧論世好兼姻好。自未成童函丈陪。奬許獨蒙心尙記。依歸遽失恨難裁。三年築室違深悃。千里緘辭寓一哀。題墨猶存阮咸宅。眼看長爲涕沾顋。</text>
<title>挽洪參議 處尹 內喪</title>,<text>凄風冷月助悲辛。薤露聲哀祖送晨。婦德飽聞常嘖舌。長年未就倍傷神。恩封揭路榮猶大。玉樹盈庭死亦伸。寂寂孤墳何處是。碧天無際海無垠。</text>
<title>挽張尙州 遇漢</title>,<text>一自賢郞棄世來。寂寥門巷鎖靑苔。殊年緋玉元無樂。往日心腸久已摧。祖馬曉從沙苑路。歸帆晩向廣陵隈。銀臺儤直違相送。聊把荒詞寓一哀。</text>
<title>挽</title>,<text>一生眞樂在沈酣。園果仍兼劈橘柑。峻秩居然通政貴。本家元是小江南。明時放浪何人在。往哲風流此子堪。十載紅塵乾沒者。到題哀挽自多慙。</text>
<title>挽潛谷金相公 堉</title>,<text>墳典玄微早得該。大賢孫子更賢哉。曾丁濁世逃深峽。旋際明時到上台。素履却從高位篤。丹心不爲衆嘲摧。門人獨有侯芭在。衣鉢還傳積謗來。</text>
<title>挽</title>,<text>八旬除六卽高年。更有兒孫滿眼前。難得長繩留白日。却隨飛旐到黃泉。暫嬰冠紱聊爲戲。終老煙波便是仙。旣仰聲華又姻好。挽歌題處倍悽然。</text>
<title>挽</title>,<text>到處鳴琴不下堂。政聲高壓漢循良。一時緋玉尋常事。浮世星霜七十強。滿眼兒孫將食報。傷心泉壤已埋光。郊扉自此交遊絶。哀挽臨題涕淚滂。</text>
<title>挽</title>,<text>直是千秋少似人。兩朝曾作犯顏臣。常憐白髮憂時短。終見丹心到死伸。祖馬曉經沙苑路。歸舟晩發廣陵津。人生八十夫何憾。情誼還敎淚滿巾。</text>
<title>挽吳執義 斗寅 內喪</title>,<text>重成夫子送終詩。丙戌于今豈謂遲。昌大會看酬孝敬。夭亡誰不悼生涯。帷堂尙有依俙地。泉路其如斷隔時。稚女柩前持鑰入。可憐傳作四隣悲。</text>
<title>挽申正</title>,<text>曾無鄙吝介心腦。有目皆驚玉雪容。知己一生惟皓鶴。伴閒終日是蒼松。連隣自幸頻承誨。聞病那堪旋報凶。舊業詩書何處托。去年兒子已升龍。</text>
<title>挽李監司 泰淵</title>,<text>輩流誰敢敵才華。早入蟾宮擢桂花。直道中年淹滯久。高材晩節寵靈加。丹旌昨過都門路。白簡終停范式車。墳草秋來應未宿。會將哀淚落煙霞。</text>
<title>挽李統制使 之馨</title>,<text>閫寄由來待不群。漢廷誰似李將軍。時平未試龍驤策。運盡先封馬鬣墳。世好幸從湖臬繼。殘年共向海營分。靑門哭送非無意。衰病仍兼畏惠文。</text>
<title>挽徐進士 來碩</title>,<text>尊公幽宅海西壖。丙午如今堇五年。忍又題詩悲胤子。深慙漬酒阻靈筵。前冬壽席成長訣。舊業傳家托一氈。才命不侔何至此。欲將玄理問蒼天。</text>
<title>挽吳判書 挺一</title>,<text>風前玉樹迥蕭疏。行路爭瞻衛玠車。才地出人能自致。榮枯有命竟何如。交期已斷峨洋手。凶問曾霑逆旅裾。忍向高堂聞夜哭。至情猶欲倚門閭。</text>
<title>挽黃別坐</title>,<text>可堪聞病旋聞哀。人事眞如逝水催。風味不知醇酒醉。笑談潛使吝萌摧。從遊獨恨三年促。官序偏憐一命纔。孝子至情何日已。哭聲長過短墻來。</text>
<title>挽福寧君</title>,<text>支離一病竟無醫。草草年齡事可悲。今日泉臺皆雨露。當時謹潔倍恩私。荊花委地憐諸弟。玉樹交柯見兩兒。儻有精靈還舊宅。冷煙殘雪映虛帷。</text>
<title>挽林尙州 瑞</title>,<text>年至還尋某水邱。昔賢誰得擅風流。看題踐歷翺翔久。見數孫曾福祿優。猥與大郞爲執友。向臨吾土作仁侯。頭蓬面墨今何狀。存沒令人淚不收。</text>
<title>挽</title>,<text>淑德曾看敎子良。遐齡更到九旬強。吾宗美事瞻聆少。小子平生頌祝長。不謂凶音還奄忽。新經至痛爲悲傷。春來水路多風浪。分付江神好送將。</text>
<title>次白軒李相公 景奭 賜几杖韻</title>,<text>驚看盛禮侈元臣。敢獻荒詞替口伸。雅望平臨當世士。孤忠曾動異方人。巍巍德業瞻鮐背。一一勤勞聽鳳綸。豈但殊恩緣大耋。也知隆眷自重宸。鳩筇送護無趨步。烏几來承有脚春。冠佩畢傾台府彥。海山交錯御廚珍。明時氣象心先醉。法部笙歌興轉新。千載此筵爲勝會。百年今日是良辰。鋪張競騁班揚筆。摸寫宜留顧陸神。賤子欲觀稀闊事。簿書叢裏暫抽身。</text>
<title>丁卯亂離。走次駱賓王帝京篇韻。十四歲作</title>,<text>神聖吾王德無疆。施惠布恩開四門。彬彬冠蓋摠時髦。出入金華奉至尊。國風沖瀜邁三五。萬姓咸仰垂華服。男耕女桑不相失。齊紈魯縞車連軸。康衢旣有擊壤歌。不聞離宮三十六。一自妖星照玉除。白烏夜啄黃金屋。遙遙行幸向何許。杳杳西湖錦帆開。江都自古保障地。披榛伐草開宮臺。誰將古月爲國羞。任他邊庭千騎來。晴川旣非我聖有。失軍亡將嗟幾回。腥塵澒洞王室昏。虜騎奔馳鬧如市。時危不見蟻子援。舊義誰能杖劍起。龍洲一路最衝斥。勢如長鯨呑八水。關西列郡盡邱墟。荊杞生連三百里。嗚呼國事尙忍言。故都荒涼棄磬鐘。況復世子巡南陲。路出湖陽千萬重。忘身誰效張許忠。盡瘁詎逐南陽龍。紛紛只欲利其身。不思曩日君恩盛。吁嗟爾等亦何心。忍與犬羊爲比隣。爭將和議摠唯唯。虜使竟作王家賓。群臣戴頭只賣國。聖心虛佇恩遇親。金胡本是類禽獸。詭計凶謀難可度。資之以糧藉以兵。車載馬馱迷西路。此眞養虎自遺患。瘠我空使凶奴肥。邊土風塵幾日淸。胡雛倔強猶未歸。何況年前艱苦甚。國無所儲民無衣。失所流人久未還。幾多旄邱歌式微。民是天民天不恤。哀我億兆終何依。廟堂成算眞兒戲。自聖自是多是非。只令宵旰蹙八彩。詎能鷹擊梟鸞分。當今雖有濟世才。失路何得成奇勳。乃知宗社値顚倒。武非其武文非文。楚用二十五老翁。漢置三十六將軍。如何叔季棄此道。忍恥忘讎心未改。方今士卒亦厭亂。却嘆廉頗今不在。向時騰踏北闕者。食君之祿終何爲。況我多年抱壯志。閉門下帷人豈知。大道如天獨不出。恥與輕薄爭豪奢。世人笑我謂我愚。何異明月委泥沙。空將書劍老風塵。感時鬱鬱悲瓠爪。由來麟角世所寶。煎膠續絃奇自見。逢劉必似隴上翁。遇文將同淸渭人。爲君擊胡若翦草。萬里風雲攄壯氣。歸來自可取封侯。肯似老秉猶作尉。豐功偉績紀竹帛。擬使聲名傳後來。此志濩落恐不成。幾恨攀龍乏良媒。三冬書史果何用。十年不調空邅迥。邇來眼暗甚杜老。幾歲未見妖氛開。不耐忠憤作短歌。傍人莫哂樗櫟材。</text>
<title>簪珥屬漁家 以下並兒時作</title>,<text>前有毒蛇後猛虎。險阻艱難一身備。蘆花岸上竹籬邊。間道危蹤望門至。煩君爲我聽我言。莫怪慇懃贈簪珥。懷中婉孌此孩兒。主人知是誰家稚。傷心往事痛至骨。欲訴中情已酸鼻。兒是花家一塊肉。妾是花家舊女侍。花公大節子必聞。不須區區陳一二。花公內子亦烈女。玉雪貞心古無比。聞公之死自裁時。顧我諄諄因下淚。將軍已矣我又死。孑彼遺孩有誰視。將軍忠烈爾須念。保此曲爲將軍地。其言哀楚不忍聞。天地茫茫心似刺。夫能死國婦死夫。萬古綱常一家萃。丁寧遺囑不可負。竊負逃來期盡瘁。干戈塞路箭滿眼。虎噬鯨呑無處避。間關今日幸到此。生道分明天指示。看君隱居是長者。一見知君急難志。君須留養此無告。莫令忠臣無後嗣。曾聞楚江濟伍員。自古漁家多好意。尋常赤子亦可憐。況此爺孃俱死義。豐盈犀角異凡兒。善護千金戒造次。憑君若得保此子。嬰杵存孤我無愧。聊將薄物表心素。玉瑱金釵持作贄。他時有意更尋來。憔悴形容且暗記。哀辭道罷出門去。落日蒼茫江水駛。</text>
<title>黃鶴樓送孟浩然歸楊州</title>,<text>江上名樓號黃鶴。鶴去樓空今幾秋。江花灼灼解傷心。江草萋萋工喚愁。登臨此日倍黯然。故人別我歸楊州。海內詞客亦無數。起鳳騰蛟君獨優。平生我亦不羈人。幾年同爲詩酒遊。黃昏一誤美人期。百年身世俱悠悠。君從灞岸信蹇驢。我向天津眠酒樓。人生離合自有數。此地相逢曾不謀。名區勝賞愜幽期。十二危欄環碧流。携君日日水雲鄕。自擬同銷王粲憂。如何掉頭不肯住。片帆今歸淮海陬。深追山水子長遊。豈學蓴鱸張翰舟。昂昂曾似海外鶴。泛泛今隨波上鷗。靑山無限水無際。欸乃聲中雙櫓柔。飄然今日捨我去。幾時萍水還靑眸。因風須寄錦繡篇。慰我離居愁思稠。晴川漠漠漢陽樹。落日亭亭鸚鵡洲。孤帆影入極浦遠。望君催上珊瑚鉤。</text>
<title>題蘇武忠節圖</title>,<text>危不能持顚不扶。微臣罪合膏齊釜。鴻毛一擲亦不難。有意尋來乾淨土。眞州使君爾何事。袖出丹靑邀我覩。此非留心畫圖時。感君深意開阿睹。皓首持節者誰子。云是中郞漢蘇武。此子平生抱奇節。目擊令人毛髮豎。殊方羈縶十九年。炳炳丹心懸舊主。氷天雪窖視華屋。不怕千金塗草莽。雲鴻萬里賴傳書。澤羝多年終不乳。如葵向日水向東。金石堅貞吾肺腑。衛律休誇多馬畜。李陵莫說空辛苦。生三事一卽天理。臣子惟知死君父。如是之謂大丈夫。好手當年誠有取。今吾心跡暗相符。對坐疑有精靈聚。知君示此豈偶然。勉我欲作擎天柱。卽今時事已無爲。大江以南皆豺虎。男兒一死貴明白。君臣大義無今古。自古無限蹈義者。豈願姓名流寰宇。早晩君我倂命後。却怕形容歸畫譜。</text>
<title>他日相思來水頭</title>,<text>靑山邐迤畫屛開。山下潺湲溪水流。山中亦自有離別。與君溪上來夷猶。思君却尋送君處。異日吾行瀕水頭。乾坤何處着吾曹。散人生涯雲水區。晴川一帶繞茅屋。玉流珠瀉淸而幽。靑莎白石好粧點。造物有意供吾遊。塵埃寧許一點到。物色每向三春優。披裘愛垂子陵釣。泛花恐引漁郞舟。君携我處我隨君。竹杖芒鞋春復秋。那知今日與君別。却是淸溪溪水陬。相思不見若爲情。訪此庶可寬離愁。車行縱逐逝水遠。馬跡應從沙岸留。風蒲弄處想別袖。祖席開邊尋酒籌。他時芳草夕陽路。定知孤筇溪上投。離魂不必黯然消。世間萬事皆悠悠。春天花鳥自無恙。伴侶欲向山中求。人間不是久留處。願君早早回行輈。君如遲滯必笑君。有此波間雙白鷗。</text>
<title>題鴻門宴圖後</title>,<text>有人昂然東向坐。凜凜雄風掀九區。傍邊一人北向坐。狀貌自與常人殊。又有向南向西者。氣象皆非小丈夫。拔劍起舞者誰子。擁盾裂眥何人乎。手持玉玦頻送目。此似有意潛窺覦。掛向高堂素壁上。傍人謂是鴻門圖。我乃尋之子長書。其人與跡皆相符。龍騰虎躍勢雖壯。以吾見之同爲愚。伊昔狂秦獨夫耳。破之直如摧朽株。乃敢矜誇是籍力。沐猴可笑無廉隅。直壯曲老理則然。又宜一戎行天誅。胡爲信聽子方說。局束來爲轅下駒。楚固未得齊亦失。往事只合繫葫蘆。從來天下是何物。一指譬喩誠非誣。如何以力或以智。八年睥睨爭馳驅。干戈糜爛毒民物。至今回首憐無辜。興亡已歸貊一邱。往跡還入丹靑模。若使巢由觀此圖。定應唾鄙同孤雛。請君卷此置篋中。爲我寫出高陽徒。欲從范公借玉斗。相對大酌歌嗚嗚。</text>
<title>水車</title>,<text>有車有車誰制作。制度不見軒轅書。巾箱輪輻去外飾。一竅中通椎鑿餘。巍然卓立野田中。能使淸波滿溝渠。此物中原雖有之。在於吾東曾闕如。去歲靑邱旱旣甚。萬姓遑遑同涸魚。田疇龜坼火雲爍。八路佇看民食虛。吾王素抱澤物心。大責未暇行滕廬。神謀默運按圖中。妙制仍傳宣賜初。臣民爭賀聖人作。不日歡聲動村閭。飛流暗逐轆轤轉。處處阡陌傾川瀦。離離禾黍勃然興。瑞慶方來災害除。油然沛然復誰待。斗覺民物涵春噓。蘇枯不復借桔槔。較功亦可先犁鋤。豈但黎元免阻飢。九重已敎深憂紓。三推半租古或有。創物如今誰有諸。吾邦從此屢豐年。美哉斯車奇可居。腁胝夏禹豈足稱。八載江河徒鑿疏。豈若吾王一擧手。坐使甘澍沾菑畬。憂民旣切慮民深。是有衮衣是有譽。嗚呼至德神功也如此。佇見門無游龍馬與流水車。</text>
<title>正臘置酒</title>,<text>攝皇帝作眞皇帝。未亡人爲新室母。今來佳節古所用。今日山河非漢有。人生自多感舊情。強對宮娥聊把酒。龍樓一自失衣時。政柄皆歸皇太后。惟將國事仗肺腑。不悟奸謀欺寡婦。宮中椒酒逞兇圖。壇上金縢祈代某。謙恭素作釣人餌。太半朝紳牛馬走。威權下移鼠變虎。逆道違天看亦醜。區區反袂已無及。謾向庭前投璽綬。回看域中竟誰家。俛仰乾坤顏獨厚。漸臺樂聲不忍聞。篹食堂前悲吒久。無端歲月苦推遷。舊節尋來亡國後。王靈已改世事變。此日還爲人得否。愁邊留得一老身。可惜玆辰難可負。開來樽酒倣舊事。酌彼金觥傳左右。樽前官屬尙黑貂。席上珠襦今白首。相看不禁感慨來。一涕無從揮在手。長歌哀甚痛哭哀。此酒終知非取趣。空敎巨孼起蕭墻。厲階當年誰執咎。炎精不待禍水滅。履霜堅氷婆自取。何人椽筆頌沙麓。揚子遺文堪覆瓿。惟憐悽愴婦女心。戀戀深情到衰朽。南陽佳氣不及覩。惜乎天慳數年壽。</text>
<title>竊符救趙</title>,<text>秦兵益圍邯鄲急。慷慨何人思解鬪。先生高節蹈海耳。客將遊辭牛後陋。偸來虎符辦奇功。信陵高名垂宇宙。風聲一傾四海士。智略素出三君右。西隣此時勢最張。六國飜爲蠶葉鏤。翩翩公子智一昏。誤納馮亭仍致寇。相如喩瑟亦無及。間金終使廉頗走。威聲旣振武安瓦。嚇言傍絶諸侯救。孤城一髮勢蒼黃。網中之鳥圍中獸。從來唇齒貴相保。況復隣好兼婚媾。君王已堅兩端計。萬口終難回一首。雄圖密與鬼神謀。玉麟飜從宮昵透。金椎揮處宿將斃。十萬雄兵隨入彀。紛紛蜂蟻折箠笞。趙氏山河還似舊。單車行李竟何如。抑強扶顚功實茂。奇謀始釣抱關口。大計終憑朱亥袖。知人得士有如此。自古賢能眞罕覯。區區前路負矢人。半世逢迎何所就。當年若得展良籌。泰華終南爲我囿。如何讒舌巧乘釁。坐使雄心終不售。悠悠興滅不須問。一杯聊爲監門侑。</text>
<title>獻駿馬</title>,<text>和之一字誤大計。岳公歸自朱仙鎭。藩籬自撤虎豹場。姑息飜尋香火信。將軍無復用武地。賜馬今朝流涕進。時危曾決死綏志。分外甄拔超行陣。從玆荐被不世寵。授我非但將軍印。眞龍牽出十二廏。霧鬣風蹄飛鳥迅。幽燕千里視咫尺。一鞭長驅期執訊。微功尙未效橫草。臣罪誠宜鐘鼓釁。如今廟算在金繒。塞垣何日歌虞殯。窓間虛掛雪色衣。匣裏空斂蓮花刃。深讎未報志未伸。吾戴吾頭還可憖。團花戰袍亦羞見。況此天閑曾賜駿。奇功終負一心成。可憐天骨空神俊。西湖從此放浪身。孟浩驢兒聊可趁。乘黃不可辱泥塗。奉獻天門臣敢吝。仍思域中是誰家。犬羊天地皆煙燼。神州陸沈不須論。五國孤城天外峻。凶奴本無百年運。天意從來終助順。皇恩倘復許驅馳。蹴踏燕山期一瞬。</text>
<title>續題姜公弼扇面</title>,<text>客從南溟來許下。示我團團手中扇。上有詩聯誰所作。一握明珠奇自現。此是吾兄舊手跡。見此宛見吾兄面。煩君莫怪狗尾續。少弟深懷聊自遣。看君文采自奇士。竹箭精金胡敢擅。吾兄昔貶海南日。趙德深荷韓公眷。題君便面奬君才。謂吾將登宗匠選。須君大闡許足成。勖君深情尤可見。今君果隨計吏貢。佇奮文鋒鏖白戰。吾兄已作地中人。慟矣如今人事變。君雖一躍上龍門。更誰鋪張題舊卷。人間踽踽獨此身。池草原鳥情宛轉。那知寶唾落海外。却隨侯芭來入眄。生前佳什死後賞。此事吾知天與便。吾兄短律吾可續。強吟荒詞尋筆硯。驚人句法孰能當。燕石慙聯崑玉片。當年詩語豈偶然。不托從來須有麪。吾兄平日少許與。以此知君天下彥。君須莫孤此老見。折桂早入蓬萊院。秋來且莫棄篋笥。看取吾家兄弟戀。</text>
<title>歸瀼西草堂呈嚴公</title>,<text>江上幽居休沐來。熟路遙將沙岸通。淸泉白石眼忽開。正似羈禽初出籠。塵心淨盡野興發。短篇聊復投元戎。誅茅曾結數間屋。散人生涯雲水中。江村蕭灑事事幽。百年襟期三尺桐。殊方還喜故人來。故人嘉政今文翁。將身來作入幕賓。跡阻郊居藤桂叢。鷦鷯雖得一枝安。不堪朱紱纏微躬。晨扉暮角困趨走。有時回首心忡忡。深恩幸許暫休息。客衣來拂西江風。臨江茅屋尙無恙。橘竹依舊裝西東。投鞭喜携候門兒。入室還憐樽不空。園翁溪友摠尋來。日夕超然談笑同。人生如此自可樂。豈合靑袍長在公。乾坤何處着此身。杜陵歸路旌旗紅。蕭條數椽得我所。一江魚鳥甘長終。疏慵寧復辱珠履。幕府今日多材雄。寒螿碧草自有愛。願公深燭吾心衷。此間懷抱說難盡。只自再拜呈詩筒。</text>
<title>謝于連帥見詩還婢</title>,<text>嬌娥一自鎖侯門。路人難結黃昏期。靈犀無賴一點通。弱水茫茫靑鳥遲。那知詩句入眄夕。相公開閤歸蛾眉。天香國色昔相見。蕩子花情難自持。芳心傳得隔窓琴。月下仍成雲雨私。多時獨點掌中春。願作鴛鴦遊綠池。天生麗質豈自棄。好花旋向朱門移。緗簾珠箔隔幾重。畫堂深深難再窺。蕭郞飜作道路人。悵望朝暮空躕踟。垂楊陌上忽相逢。百五東風三月時。香車暫住玉勒傍。爲題詩聯遺所思。深情輸入廿八字。字字皆是相思辭。何人暗洩此消息。拙句訴與吾公知。深仁默忖賤子心。一夕放還芙蓉姿。鸞分鳳析且幾年。不謂新緣媒一詩。珠還璧返片言間。藥物無待茅山奇。尋香蜂蝶自得意。笑啼俱難憐女兒。風流義氣孰似公。好事將來傳誦之。如吾嬴得薄倖名。回首朱門還忸怩。</text>
<title>河池逢驛丞有感</title>,<text>埋玉靑山恨已深。停駿古驛人爲誰。宿昔雖無一面契。逢迎宛對先生儀。問答丁寧旣有以。依然往事今追思。馬卿曾當題柱日。吾公掌選秋圍時。不才還蒙藻鑑許。逢時早占靑雲期。杖屨追遊幾年所。衷情每感平生知。存沒人間一嗚呼。餘生獨荷皇恩私。此日南行驛亭路。何人怳是當年姿。中郞去後典刑存。向來淸儀生死疑。開襟宛爾似昔日。入眼依俙同我師。還將哀抱一相問。却訝風流餘白眉。慇懃懷抱伯仲間。文雅風儀驚在玆。千樹西州一掬淚。六年今日雙交頤。龍門那得客又登。荊樹花殘君亦悲。樽前寂寞長者風。夢裏凄涼靑草詩。悲懷正是爾我同。語盡那堪分路岐。存亡世事近千載。誰料夫君今過斯。他時若記此日逢。驛草官柳名河池。</text>
<title>輓詞[慶州李慶億 華谷]</title>,<text>落落當朝傑。堂堂萬竹風。平生忠孝著。百世毀譽空。重任天方眷。脩途運忽窮。文才與武略。冥漠九原中。又今代吾兄弟。知君獨最深。千般看世變。一片保貞心。忍聽山陽笛。空存子敬琴。前年不盡淚。此日更沾襟。</text>
<title>輓詞[金尙書萬重 西浦]</title>,<text>白面還戎幕。雙珠異暗投。優容平昔感。酬報此生休。寂寞尙書履。飄零大樹秋。羊曇何限慟。巷北是西州。</text>
<title>輓詞[金參議震標]</title>,<text>莫逆吾曾祖。無如萬竹翁。眼空天地內。氣蓋俗塵中。致位崇卑等。齊名李杜同。平生四世友。何幸有明公。又昔在昏朝際。君家受禍偏。邊州被謫日。先祖佩符年。急難誰相問。扶持意益專。仍之兩家誼。更若弟兄然。又昔我年方妙。逢君蓋忽傾。義深宜繼志。心許卽忘形。幾納升堂拜。仍兼共榻情。由來賴三益。蘭室久猶馨。又忍哭吾良友。平生未數人。孤鴻一片影。老樹半邊春。只恨邦無祿。還悲鬼不仁。秖今三月後。猶訝夢非眞。又何妨太峻潔。直是大男兒。得失非關念。從違豈入時。忘身惟報主。奉職不言私。已矣今難見。空吟殄瘁詩。</text>
<title>輓詞[光山金萬基 瑞石]</title>,<text>門館曾嗟候問稀。記成先友涕雙垂。風儀迥異常人匹。籌畫偏承聖主知。寵渥新膺司馬命。浮生遽迫夢鷄期。當年毀譽紛何限。看取秦舂輟杵悲。</text>
<title>輓詞[安東金壽恒 文谷]</title>,<text>朝端早許出群才。自信平生任衆咍。江漢寧論千里曲。邱山不受萬牛回。功名摠入槐安夢。身世偏驚木稼災。銓省舊僚今白髮。可堪陳跡隔泉臺。</text>
<title>輓詞[李尙書殷相 東里]</title>,<text>毀譽紛紛竟孰知。倘來榮辱任他爲。方輪獨運靑泥險。巨艦撑過碣石危。下惠慍無三黜日。中權簡在衆咻時。毋論成敗皆公耳。存沒空吟殄瘁詩。又文武兼資且莫論。那曾一念不君民。平生肯作媕婀態。末路能容骯髒身。奏當無冤廷尉是。治軍有律摠戎眞。今亡忍聽輿人說。時事方艱失藎臣。又聞君何恙遽濱危。朝罷蒼黃間路馳。欲問興居先掩抑。強爲言笑轉驚疑。醫方錯莫沈綿際。國事丁寧勉勵時。不盡餘懷猶耿耿。便成長訣哭公私。</text>
<title>輓詞[南尙書龍翼 壺谷]</title>,<text>空懸一劍哭徐君。地府深深君莫聞。畢子全才唐學士。王商偉表漢將軍。長多可取誰論短。質自能持任少文。身後定知心事白。不妨唇舌昔紛紛。又君身隱若一長城。自致靑雲到上卿。心定萬牛移不得。諾來雙璧擲還輕。秋曹折獄輿情愜。騎省論兵聖眷傾。咫尺台扉終未到。都民罷市哭呑聲。又名聯雁塔幾肩隨。尙記橋頭步屧時。長日共爭持局戲。早春曾和詠桃詩。飜雲世事終無定。淡水交情老不衰。五紀流光如一夢。蕭條天地益堪悲。</text>
<title>三題銘旌。追感而作。公之三度葬。壺谷皆書銘旌。 [南龍翼]</title>,<text>徐君面上草萋萋。三度丹旌忍淚題。存沒百年無限痛。撫孤還愧不孤嵇。</text>
