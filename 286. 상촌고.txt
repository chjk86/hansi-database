<title>和歸去來辭 前稿</title>,<text>歸去來兮今也。不歸何日歸。任化機之推遷。胡戚戚而空悲。懍余齒之將暮。懼歲月之難追。伊浮榮之易謝。覺轉頭而已非。卜幽貞而得吉。謇蕙佩兮荷衣。緬前脩之逸軌。貴知彰而知微。瞻彼交衢。車馳馬奔。迺稅余駕。衆妙之門。道非遠人。目擊而存。不材者全。豈願犧樽。守三田而毓靈。鍊九丹而悅顏。時曳履而商歌。雖終窶而亦安。攀叢桂而相羊。挹白雲而爲關。爰淸淨而恬漠。異夸毗之童觀。惟正路之在玆。詎中途而告還。甯戚之飯牛兮。徒區區於齊桓。歸去來兮。竊獨樂夫天遊。寧爲遲之學稼。恥作宰之冉求。苟內省而無咎。那外患之足憂。至人遺余以祕訣。若農夫之易疇。驚濤縱險。未覆虛舟。哀雕籠之䌽禽。孰放爾於林丘。覽消息之同原。盍早退於急流。物以久而必敝。人奚老而莫休。已矣乎。季世紛紛而稠濁。知止而止誰得留。胡爲乎莽莽靡所之。淸風兮明月。與我有幽期。況南陸之靑陽。藹宜耘而宜耔。或陟巘而尋芳。或提壺而詠詩。後元亮蓋千祀。托神交而不疑。</text>
<title>山之谷辭次淸陰韻 續稿</title>,<text>鬱余眺兮山之谷。蹊術嶄巖兮與世隔。橫飆厲兮霰爲雪。接天關兮彌地軸。上有鴆鳥兮揚翮。下有沙蜮中影兮。魈夔來宮。川秖增噫兮岳靈互哭。太陽翳兮將安覿。睇浮雲兮憂塡臆。躡飛虹兮叩上帝。䝟貐鼓吻而競逐。驂駟騏兮覲重華。九疑碀硊而蔽塞。恫此志之蘊結兮。橫爲霓兮結爲靈。彎繁弱兮光射日。庶脩辭兮求白。啓九辨與九歌兮。怪女嬃之齎惑。夷齊死餓兮履貞。跖蹻終年兮稔惡。天道茫茫兮戾忒。上下四方兮吾誰適。佩芬蒀兮未忍釋。握靈蓍兮空揲策。往者不可反。來者不可卜。唯申申於敦復。免垢氛之侵薄。猗精衷兮內尃。光皎皎兮如燭。狐戴髏兮魍嘯侶。亦將安而將樂。嗟大化兮不渝。蓋春榮而秋落。</text>
<title>歸田賦 後稿</title>,<text>何吾生之不辰兮。遭百六之衍殃。罹擯斥而遷逝兮。忽臨睨夫舊鄕。緤余馬於平林。濯余足於滄浪。天旣與我以淑靈。又申之以純剛。朝游藝於學圃。夕棹鞅於詞場。非正路兮不由。指聖域爲向方。曰椎琢而鏃礪兮。謇脩姱而就章。念幼學而壯行兮。果通籍於靑陽。蒙先后之我嘉。盛金閨兮玉堂。材雖愧於席珍。迹竊幸於依光。犬馬猶知戀主兮。虔控竭乎腎腸。曁從事於干戈兮。紛飮氷而趨蹌。汩東西與南北兮。亘十年而遑遑。幸河淸之有期。忝備列於文昌。奄蒼梧之景晏。悲鼎湖之弓藏。彼哆侈之罔極兮。日呫囁而簸揚。天門邈兮萬重。陰谷凄兮不晹。哀一時之簪紳。競聯袂而見戕。迺替余以蕙纕。榝又欲無乎松篁。出國門而西騖。泛洪波之茫茫。指故原且焉止息兮。羌獨怪夫彼蒼。惟司命之播造兮。懵不察夫否臧。薦瓦缶於淸廟。棄瑚璉於康莊。伊黑白兮至別。反眩瞀而實喪。懼皇輿之敗績。豈微軀之足傷。重華不可見兮。泫余涕之滂滂。爰攬袪而四顧。聊昇高而倘佯。漭天海之渺瀰。奈利涉之無梁。知余力之不任。稽明夷而退藏。時斗柄之建寅。喜草木之句芒。步巖蹊而容與。藉芳蕪而進觴。山鳥兮爲我音。山花兮爲我粧。究物理之萬變兮。審倚伏之靡常。若古昔之哲人兮。孰能免夫遜荒。緬夏臺兮姜里。及微去而箕狂。鉤黨盡於炎漢。淸流沒於李唐。韓蛟鰐之爲隣。蘇瓊雷之相望。程竄峽而舟危。蔡血脚而途僵。愚不必在下。賢不必崇揚。苟樂天而知命兮。固無入而不當。況窮理而盡性兮。貴蹈險而彌彰。哂左徒之迫隘兮。賦懷沙而沈湘。仰聖明之日臨兮。燭四遐兮煌煌。寧覆盆之獨遺。矧蓋帷之不忘。遂援琴而歌曰。山之峨峨。水之洋洋。河不出圖。吾道其亡。已而已而。吾將遊乎大方。</text>
<title>次李白悲淸秋賦</title>,<text>渺余眺兮江之汜。江之水兮湲湲。悲淸秋之戒節。莽蕭瑟兮江天。徘徊懭悢。余不知其何故兮。鬱愁端之萬千。于時別浦鴻嘶。平郊煙沒。玉宇澄霞。金飆送月。望美人兮何許。悵川梁之難越。蘭芷摧兮委芳。謇余采采兮懷空悠。愴逝序之易邁。思遠擧於玄洲。攬瑤軫而自釋。心煩紆兮隱憂。瞻四海兮茫茫。其無極。些吾將歸來兮丹丘。</text>
<title>次韓昌黎悶己賦 續稿</title>,<text>咨余情其練要兮。馽窮巷而塊然。蓬與藋其塞逕兮。慨晤語之莫宣。唯古人之圖籍兮。喟憑玆而目寬。世旣溷而幽昧兮。謂夷濁而跖賢。彼朝菌與日及兮。又焉知夫大年。伊舊鄕之夐阻兮。信揭厲之俱難。繄一氣之孔神兮。思御風於汗漫。聞玄修於至眞兮。超獨契乎微言。念鴻濛兮安在。舍爾遊兮其誰。嗤指馬之紛紜兮。蹇疇是而疇非。姚姒之不可追兮。況復見乎無懷。自智力之傾敓兮。競錐刀而相危。雖章甫之洵美兮。適裸壤兮非宜。考往哲之高軌兮。蓋樂行而憂違。盍事天而知命兮。羌處順而安時。優哉游哉。以卒歲兮。憺奚喜而奚悲。</text>
<title>次陸士衡嘆逝賦 幷小序</title>,<text>余纍于壽春已三歲。天時人事之感于中者非一。適覽士衡之作。慨然有思。援筆和之。蟄窮峽而塊居兮。洊憂苦之來襲。攬余裾而周章兮。睇迥野而佇立。吾何爲乎此都兮。念平生之秉執。匪曠德而不虔兮。柰無妄之相及。昔余之旣有知兮。酌古訓而注挹。冀繼天而測靈兮。喜頡滑之漸戢。嗟志士之愛晷兮。懼悾悾而虛度。歲月忽其不淹兮。懍余齒之將暮。紛纍台其徽纆。又纍台以患故。炳余忱之如丹兮。羌襞積而莫露。君門邈而九重兮。夫孰白乎精素。惟區區之下衷兮。禱荃心之或窹。試登高而望遠兮。增忼慨而凄傷。籌往昔之得失兮。唯有道焉靈長。自余之遘閔兮。碩人日以淪喪。悲浦翁 秋浦卽黃公愼也 之厚夜兮。奄墳草之已荒。何沙老 白沙卽李公恒福也 之大節兮。復題鵬而云亡。豈世運之使然兮。抑氣化之蒼茫。孑微軀之獨存兮。詎吾生之足歡。究天機與人事兮。蓋叢叢其萬端。雖野芹之洵美兮。敢刳肝而獻言。彼羊質而虎皮兮。同衛國之乘軒。鮮負乘而不寇。蹙邦命而摧殘。緬耆舊之幾何。芟刈盡於太半。爭帶貝而冠鵕兮。起民勞之永嘆。混涇流之滉漾兮。疇揭揚夫淸瀾。飾哆侈而射影兮。謂欺明之無難。愚縱昧於幻設。智固晳於未然。信如虺而如蜮。靡內惕而赧顏。毀黃鍾而委衢兮。操折楊而自怡。擯毛嬙而罔顧兮。薦無鹽而御之。忔可息而可愒兮。憯不畏而不思。伊君子之坦蕩兮。盍隨遇而安時。澡以德兮浴以義。寧戚戚而迫迮。稽哲軌而孜孜兮。勤上下而探索。庶收功於桑楡兮。擬人十而已百。瞻虛室之生白兮。覺吉祥之是宅。原陰陽之遷易兮。驗浮生爲過客。繄鶴長而鳧短兮。任品彙之神造。寄方寸於天遊兮。伸逸志於物表。椿八千而未晏兮。槿日及而非早。竟殊途而同歸兮。奚外累之我攪。鵜鳺鳴而不芳兮。霜露腓兮卉草。謇徙倚而彷徨兮。倏獨疑夫吾道。爰淸淨而恬漠兮。守太一而爲寶。尋至眞之所宇兮。凋三光而後老。</text>
<title>大覺賦</title>,<text>玄軒子去知與爲。出溟入涬。超乎有無。泯乎情境。嗒焉神遊黭漠之界。目謀者絶。耳善者閉。鴻濛足喩其混。大和不足喩其適。方將逍遙容與。侶几蘧睨羲農而造乎始物。傍有一客。罄咳于側曰。先生之睡兮至陰肅肅。先生之覺兮至陽赫赫。犯人之形而有天遊。何之故也。問道所由。玄軒子起而應曰。子亦知夫睡與覺乎。子亦聞夫道之所一者乎。苟聞夫一。奚睡奚覺。物同乎一。一原於天。物我則一。何後何先。卽物而虛兮。履而恒通。執物而泥兮。應而未融。眼如耳。耳眼未見其異也。鼻如口。口鼻未見其二也。以其使之者一也。貴如賤。賤貴同其轍也。死如生。生死同其跡也。以其使之者一也。得之者時。來不可避。失之者順。去不可留。達人曠視。泛泛若不繫之舟。達人豦世。浩浩若浮海之鷗。然則自其常有者言之則無物不有夫名實。自其常無者言之則無物不歸於幻滅。春草不謝榮。秋葉不怨落。有乎無乎。芒乎芴乎。孰知其端。孰測其倪。吁彼莊生。強使物齊。子謂吾睡。吾睡非睡。子謂吾覺。覺又胡指。睡兮覺兮。子無紛紛乎。其倫儗。客於是渙然而釋。寂然屛息。視其鼻端。栩栩乎其如有臆也。俄而跽曰。道不遠而在乎目擊。請從子遊。撓挑無極。</text>
<title>蜘蛛 前稿</title>,<text>蜘蛛之網兮。不如鵲之窠兮。鵲之窠兮。不如鳩之無家。蜘蛛之工兮。不如鵲之知兮。鵲之知兮。不如鳩之癡兮。右蜘蛛二章章四句</text>
<title>條風之什 後稿</title>,<text>條風旣發。時雨其濛。爰菑爰畬。四野其同。綿綿平陸。靄靄新陽。高原旣煦。下隰其芒。令月孟春。占爾農祥。宜牟宜黍。宜稻宜粱。或稔或歉。毋曰在歲。蘉爾心力。歲其豐汝。右條風四章章四句。田家相勉之詞也。</text>
<title>旣濟之什</title>,<text>數丁旣濟。惟聖亦幽。有禮則生。得放吾丘。百世在前。百世在後。內省不疚。庶幾無咎。右旣濟二章章四句。自訟之詞也。</text>
<title>自作之什</title>,<text>自作曰禍。倘來曰災。愷悌君子。經德不回。攝爾身心。愼爾言行。蹈道無頗。率性安命。右自作二章章四句。相勉之詞也。</text>
<title>南畝之什</title>,<text>循彼南畝。我稻旣秧。言把我鋤。言刈其稂。稂莠旣除。嘉穎穰穰。優哉游哉。樂此時康。右南畝二章章四句。田家相樂之詞也。</text>
<title>墟里之什</title>,<text>依依墟里。翳翳桑楡。曰杖曰屨。野老村夫。俛而無愧。仰而何虩。洊雷不隕。道亨于厄。右墟里二章章四句。敍己事也。</text>
<title>鳳之祥矣 別稿</title>,<text>鳳之祥矣。胡罹于罦。鴞之戾矣。亦集于隅。鳳之睪矣。莫知其傷。鴞之隅矣。莫知其殃。簧兮鼓兮。謠兮諑兮。孰知其極矣。右鳳之祥矣三章二章章四句。一章章三句。</text>
<title>匪齒</title>,<text>匪齒胡噬。匪角胡觸。云何辜矣。擠之于谷。豈不爾好。爾胡爲域。反余爲讎。天必殛只。右匪齒二章章四句</text>
<title>惟蘭</title>,<text>惟蘭在谷。芳亦揚只。豈不烈烈。荊棘于傍。惟蘭在畹。芳亦郁只。薄言掇之。馨我佩服。惟蘭在帷。芳亦崇只。凡百君子。盍敬爾衷。右惟蘭三章章四句</text>
<title>山有魚矣</title>,<text>山有魚矣。水有禽矣。人之爲言。亦孔之任。山有魚矣。水有禽矣。亦已焉哉。云誰之斟。右山有魚矣二章章四句</text>
<title>毋齵而車</title>,<text>毋齵而車。遇阪則甐。輸爾載兮。云何其嗔。毋膠而舟。遇濂則傾。輸爾載兮。爾心曷平。右毋齵而車二章章四句</text>
<title>黔之山</title>,<text>黔之山。可以棲藏。黔之水。可以彷佯。于胥樂兮。何用不臧。黔之山。可以薖軸。黔之水。可以濯沐。于胥樂兮。何用不穀。不愧于天兮。奚怍于人。不歉于心兮。奚跲于身。于胥樂兮。何用不眞。右黔之山三章章六句</text>
<title>維檜</title>,<text>維檜與松。凌冬不磨。伊蒲與柳。雪霜則那。維檜與松。凌冬不凋。伊蒲與柳。雪霜則飄。此晏而喬。彼夙而零。人亦有言。或渝或貞。右維檜三章章四句</text>
<title>宇之傾</title>,<text>宇之傾。不可以庇風雨。願言則㤤。宇之傾。不可以庇雪霜。願言則傷。凡百君子。無徒然泄泄。臍其可噬。右宇之傾三章章三句</text>
<title>周道</title>,<text>周道如砥。蓁棘纍之。瞻彼曲術。人競軌兮。曲術之通兮。周道之堙兮。通亦在人兮。堙亦在人兮。人也不可與倫兮。右周道二章。一章章四句。一章章五句。</text>
<title>蓍龜</title>,<text>爰揲我蓍。爰契我龜。爰筮我行藏。爰兆我時宜。于古則愜。于今則違。歸歟歸歟。知彰知微。道之否也。不可與復也。人之讆也。不可與告也。告音鵠右蓍龜三章章四句</text>
<title>東飛伯勞西飛燕歌 前稿</title>,<text>東隣楊柳四隣花。三月四月爭韶華。誰家女兒奪春色。翠佩明璫嬌艶飾。金塘風動繡羅裾。粧罷雙娥愁未舒。美人年幾十六七。休使佳期暗中失。蜂喧蝶鬧總不顧。寶帶同心爲誰故。</text>
<title>獨不見</title>,<text>桂宇千重隔。星河一道遙。含愁獨不見。斜月下桐梢。</text>
<title>艶曲 二首</title>,<text>生綠羅屛玉鏡臺。流蘇翠帳晩慵開。春來轉覺嬌無力。機上鴛鴦懶翦裁。絳河東望玉繩低。金博山前生碧縷。漫把瓊鉤拳錦帷。井闌颯颯梧桐雨。</text>
<title>齊梁體</title>,<text>來似雲去似月。眉如黛頰如花。請君門外柳。繫我金犢車。</text>
<title>著作謠</title>,<text>著作纔容車上坐。祕書能問體中何。好將開府三司貴。看向磨驢與爾歌。</text>
<title>將進酒短曲</title>,<text>有琴曷不絃。有酒曷不觴。昨日少年子。今朝歸北邙。</text>
<title>將進酒長曲</title>,<text>今日非昨日。今年非去年。君看明鏡裏。素髮無由玄。床頭金屈巵。有酒如流川。堂中窈窕人。有色如花姸。此夕不肯飮。明朝應悵然。道傍朱戶宅。行馬施門前。當時將與相。翕赫俱機權。如今安在哉。飄風過耳邊。壟上石麒麟。秋草埋荒阡。所以將進酒。日日同醉眠。</text>
<title>姚黃花</title>,<text>姚黃花穠且華。只可自怡悅。獻御其又何。可憐相公忠孝家。</text>
<title>五色羅</title>,<text>一色螺函信手開。輕羅披拂五雲堆。女官傳奉相歡笑。知是成都日進來。</text>
<title>成都鞋</title>,<text>幾箇成都新樣鞋。朝來宣喚賜宮娃。從今羅幭移雲步。不怕輕塵上玉階。</text>
<title>春意</title>,<text>五侯池館春風裏。粉壁椒房相對峙。東園桃李紅白枝。韶光淡沲香煙起。水晶簾鎭紫流蘇。雲母屛風開邐迤。後堂佳人年二八。曲檻新試鴛鴦戲。鴛鴦雙雙七十二。屬玉鵁鶄共嫵媚。銅山金穴未爲珍。倒海揚塵翻手似。車如流水馬如龍。不信人間有寒士。瓊筵取醉百年期。但恐白日淪濛汜。</text>
<title>白紵詞 後稿</title>,<text>流蘇寶幄雲母屛。象床羅薦龍涎馨。靑娥縫罷舞衣成。白紵薄薄煙絲輕。新翻歌曲寄深情。寄深情。願君歡。瑤箏鳳瑟動哀弹。北斗橫天夜未闌。</text>
<title>烏夜啼</title>,<text>夜如何其夜如年。烏啼樹頭人未眠。一聲兩聲復三聲。烏本無心人有情。不恨烏啼恨離別。桂楹愁看花似雪。</text>
<title>三婦艶</title>,<text>大婦入廚下。中婦上鴛機。少婦惜春色。靚粧弄金徽。勸君且安坐。節物正芳菲。</text>
<title>山鷓鴣詞 二首</title>,<text>庾嶺叢篁路欲迷。峯頭落日鷓鴣啼。休敎雁壻來相惱。沙磧千重豈我棲。江南地暖竹如蘆。孔翠元央錦翼姝。我自相依不相失。雁門千里莫招呼。</text>
<title>採蓮曲</title>,<text>東隣女兒脚不幭。兩足如霜踏溪渚。溪頭蕩槳誰家郞。手折荷花笑相語。移船同去不知處。別浦驚起元央侶。</text>
<title>拘幽操 續稿</title>,<text>上不見天下不地兮。口不能言心則記兮。如何如何。拘我若此。伊臣之拘。惟君之累。</text>
<title>文王操</title>,<text>九侯非辜。鄂侯乃職。後死臣罪。臣心實盡。</text>
<title>箕子操</title>,<text>賢聖兮六七。宗祧兮盤石。曷之兆兮喪亂。我無以告我先辟。我有疇兮何施。罔於周兮臣僕。嗟彼狡兮。不知我心蹙兮。</text>
<title>釣竿行</title>,<text>夷採薇望釣國。夷何心望何得。夷可知望不可測。夫何使武有慙德兮。</text>
<title>三家行</title>,<text>三家自天啓。輔佑我東魯。根盤枝復結。鸜鵒竟何所。三家爾勿誇。爾隷有陽虎。</text>
<title>五侯謠</title>,<text>一侯又二侯。三侯更四侯。五侯何其貴。天子不自由。</text>
<title>漸臺謠</title>,<text>漸臺高復高。上有安漢公。安漢漢不安。漢兵四面攻。</text>
<title>氷山謠</title>,<text>山耶非耶。何其峨峨。雖其峨峨。見睍則那。</text>
<title>獨漉篇</title>,<text>獨漉獨漉。請聽我歌。季世生晩。平路坎軻。參苓爲脆。金石是餌。驅舟登陸。策馬臨水。指鳳凰妖。謂鴟鴞祥。駑駘乘御。驥騄服箱。拈白變皁。以角易鬣。六月凝霜。玄冬煽赫。忠豈可爲。子胥抉目。爲臣孔難。姬旦居東。有耳不聞。則與其聾。獨漉獨漉。傷我之衷。</text>
<title>野田黃雀行</title>,<text>黃雀爾其微翂翂野田中亦自得其所大鵬朝培風</text>
<title>上留田</title>,<text>荊樹有花爾不見鶺鴒在原爾不知上留田傷我爲</text>
<title>生女行</title>,<text>生女莫生男。生女充後庭。後庭千蛾眉。莫如爾娉婷。一解 爾口有蘭澤。爾身有麝香。蓮花起步幭。連理拱寢床。二解 南威不足美。任姒不足聖。顧盻快恩讎。翻手移炎冷。三解 珊瑚四五尺。火齊幾百顆。天上與天下。獨尊者唯我。四解 大禹豈非仁。妹喜能亡夏。商湯豈非義。妲己能亡殷。五解 但施婦人巧。惡在義而仁。但知生女好。不見萬民嗔。六解</text>
<title>金墉行</title>,<text>金墉何嵬嵬。南風吹不止。莫遣南風吹。北風沙塵起。</text>
<title>長城行 二首</title>,<text>高是滅秦將。亥是滅秦王。匈奴何與秦。築城君莫長。二恬是人中城。殺恬城已亡。劉項起山東。長城空自長。</text>
<title>簀尸謠</title>,<text>人耶尸耶。斷爾頭者尸耶。</text>
<title>春州灘 二首</title>,<text>春州四十灘。灘灘浪似立。愼莫摧帆檣。北風夜來急。二上灘雖云難。估客船接尾。借問春州村。鹽價今年幾。</text>
<title>艶曲 二首</title>,<text>流蘇八角帳。鋪以龍鬚席。東風吹我瘦。裙帶渾無力。二昨日採菱去。傍有琅琊船。船中何所有。玉郞美如蓮。</text>
<title>折楊柳歌 二首</title>,<text>種樹莫種柳。敎人悲別離。折柳莫傷根。根傷無好枝。二倡條何裊裊。冶葉何夭夭。落日渭城畔。離腸消復消。</text>
<title>估客樂</title>,<text>農家粟如峙。蠶家絹如岳。輸我江上船。莫若估客樂。</text>
<title>放語</title>,<text>桎梏偶不死。流竄亦生住。昭陽數百頃。來作煙霞主。</text>
<title>危語</title>,<text>登山虎攬袂。涉水龍嚙趾。我欲遵長途。那箇是平地。</text>
<title>迷樓謠</title>,<text>風吹東復西。搖搖樓自迷。上有靑娥使。素領如蝤蠐。龍舟何日返。汴柳空萋萋。</text>
<title>怨歌行</title>,<text>文章千古事。盲史與腐令。富貴屬何人。窮愁一生倂。一解 賢如漢文帝。才如賈太傅。長沙是底處。空作投湘賦。二解 忠莫若屈原。冤莫若子胥。世間那有此。俱是葬江魚。三解</text>
<title>西家娘</title>,<text>朝作西家娘。暮作東家娘。笑他望夫石。千秋永相望。</text>
<title>五雜俎</title>,<text>五雜俎元央帷。往復還長別離。不獲已空相思。五雜俎隴水頭。往復還春與秋。不獲已空煩憂。五雜俎吳宮施。往復還君心移。不獲已歸鴟夷。</text>
<title>有屋</title>,<text>有屋高岌嶪。飛甍揷雲穹。礎鏤蟠狻猊。棟畫撑蛟龍。綺閣深潭潭。瑣窓明瞳瞳。厫朽水衡錢。庖列天廚賜。前門塡軒車。後門擁緹綺。前庭咽笙歌。後庭撞鍾鼓。八角紫檀床。流蘇綴錦縷。平頭貂襜褕。當街猛如虎。大兒銅龍署。二兒白玉堂。三兒瀛洲吏。四兒考工郞。主翁逼台階。鐵倦高於山。麟袍照地光。犀鞓通天環。呼吸出霜露。胸臆藏戈干。百僚趨下風。六宮皆肺腑。不知滄桑變。但恐白日暮。</text>
<title>踏浪詞 二首</title>,<text>寄語潮頭踏浪兒。浪中幽憤少人知。東門懸眼應如電。快覩夫差幎冒時。魂飛屬鏤不須悲。烈士精靈死豈移。千古胥山祠廟在。甬東何處瘞吳兒。</text>
<title>山中相</title>,<text>山中相。樂何樂。一言取封侯。匈奴笑千秋。山中相。樂何樂。五年參知事。六年槐棘位。山中相。樂何樂。山中政事府。太醫來看護。山中相。樂何樂。鷄鳴狗吠賓。權力折薦紳。山中相。樂何樂。一見貂襜褕。再見斑文裀。山中相。樂何樂。天綱與地紀。由我俱傾覆。山中相。樂何樂。手持太阿鋩。國亡吾乃亡。山中相。樂何樂。樂何樂山中賊。</text>
<title>補樂歌 別稿</title>,<text>昔元次山述補樂歌十篇。蓋自伏犧至殷而止。余竊擬之而止乎帝舜。凡八篇。網罟伏羲氏之樂歌也山有獸兮水有魚。網罟設兮民害除。山有獸兮水有魚。網罟設兮民始舒。右網罟二章章四句豐年神農氏之樂歌也帝體天兮。粒我烝民。敷五穀兮。播穫惟均。帝體天兮。侑我歲豐。含生樂兮。覆載之功。右豐年二章章四句雲門軒轅氏之樂歌也惟雲之出兮帝澤之滋。被于八表兮無遠不施。惟雲之潤兮帝澤之涵。我民樂康兮無遠不咸。右雲門二章章四句九淵少昊氏之樂歌也何爲其然兮胡自以然。不知其然兮淵淵其淵。右九淵一章章四句五莖顓頊氏之樂歌也繄彼五莖兮惟德之成。實涵實濡兮雨露之榮。物得其性兮萬化之貞。猗歟我民兮其寧。右五莖一章章七句六英高卒氏之樂歌也禮備樂和兮。昭明有融。式歌且舞兮。聖神之功。猗六合兮。厥聲隆隆。禮備樂和兮。上下其同。式歌且舞兮。南北西東。猗六合兮。帝德之洪。右六英二章章六句咸池陶唐氏之樂歌也瞻彼初日兮。昇于咸池。仰我帝德兮。如日之離。瞻彼初日兮。萬彙貞觀。至道肫肫兮。孰知端倪。右咸池二章章四句大韻有虞氏之樂歌也巍巍難名兮。元化之全。孰知其德兮。皥然煕然。赫赫其光兮。燭于四埏。孰知其德兮。浩浩其天。右大韻二章章四句次山。唐之奇士也。生叔世而志乎玄古者也。其歌乎云則非知次山者也。</text>
<title>漢郊祀歌 二十首</title>,<text>練時日練時日占吉良。合灌鬯躋馨香。安枹鼓陳竽瑟。薦登歌進舞佾。炎遠擧。靈皇皇。赫輝光。爛未央。靈之駕。螭龍翔。披雲霧。御陰陽。靈之降。連蜷留。弭孔蓋。飄翠斿。靈之臨。承靚穆。罄孚顒。虔齊速。靈之佩。紛瓊玉。璆𤨿鳴。協簫韶。靈之貺。耿昭昭。錫純嘏。函生阜。靈之惠。遍九有。胥樂康。咸壽耇。兆貞觀。霑汪洋。綺縞結。羅幬張。椒醴旨。腱臑芳。敶煔烝。列粻餭。靈之反。垂肸蠁。於萬祀。矢毋忘。帝臨帝臨方郊。雲旂逶蛇。倏陰而陽。闔吸舒遲。縆瑟交鼓。鳴吹笙。九有覃被。兆姓咸寧。矩直以大。承統于乾。備玆嘉享。於萬斯年。靑陽靑陽肇候。幽谷咸煦。地雷斯奮。發蟄起仆。靄靄興雲。霡霡時雨。夭穎抽苕。鷇胎拆甲。我民孔煕。九圍齊洽。景福洋洋。禮隆單祫。朱明朱明炎歊。一氣方亨。猗歟萬彙。嘉鬯滋成。膏浹澤潤。阜我黎氓。鞀鞞旣均。篪簧載調。四酎咸薦。景貺孔昭。神之祐之。式歌且謠。西顥西顥司辰。日次于翼。盛德在金。律中夷則。順時節令。妖伏孼息。嘉生登成。百昌實堅。羞麻祭肝。敶我豆籩。肅雍顯祀。騭祐綿绵。玄冥玄冥御時。其日壬癸。草木歸根。天地氣否。繄玆翕斂。啓來敷播。聿迓神休。在右在左。黍彘豋豆。罔不淨嘉。祀事孔明。錫福斯加。惟泰元恭惟泰元。沕穆無始。肇玆有初。天運地止。兩儀代明。五星垂精。山河流峙。涼燠迭更。或噫而風。或潤而雨。譴示彗孛。祥降甘露。萌芽胎卵。咸受性命。莫非爾極。式均涵泳。坫有玄樽。俎登繭栗。饙饎潔蠲。氈薌芬苾。降格無間。上下一氣。發育條鬯。庇我群彙。天地莫高非天。莫厚非地。天生而運。地成而止。冥冥昭昭。三合本化。圜則九重。純穆無假。惟我思媚。罄虔誠。黼幄繡幬充廣廷。敔磬銚鼓竽鏞笙。肆夏五莖兼六英。音中節會。秩秩蹌蹌。衆辟齊抃。舞佾俱行。菰梁鼎臑和致芳。進▒勺實羽觴。神來皇皇煕事成。雲景杳窅綿太淸。受帝嘉貺承帝明。馮翼眑眑德音臧。七始華始品彙昌。戎夷率服靖遐荒。招搖啓途旬始驂。金支翠旌望燂燂。靈應靡忒歆至誠。降玆祉福萬類咸。日出入日出入。朝扶桑夕濛汜。世運與日轉徙。安能豐隆。乘御招搖。先驅匀陳設備。昌光荷殳。騁騖象罔之墟。竝軒皇爲徒。應龍不下。歲曜移舍。日出入。使我心憂。我其登假憂乃瘳。天馬 二首天降馬。爲帝祥。精何鍾。鍾于房。河之產。龍之徒。若喪一。絶塵途。嗤訾黃。俯周八。薾雲霄。疇爾軋。二天馬徠。何所自。自西極。彰天賜。天馬徠。歸中華。讋不庭。威所加。天馬徠。經流沙。過磧鹵。迅風飄。天馬。徠搏扶搖。虎之脊。龍之腰。天馬徠。誰與期。昆崙頂。王母池。天馬徠。至尊賞。軼鴻濛。參大享。天門開天門開。幾萬里。闢紫垣。列天市。三階班。帝座峙。文昌輔。執法侍。幹維繫而。八柱是承。九閡其通。五精其凝。令蚩尤而先路。肅豐隆使洒掃。金烏昇耀於咸池。顧免合壁於黃道。靈風六幕來。壽宮神徘徊。鯈然放𢘍大司命。如有而無儀度靚。穆若舊典殫祗敬。爰煕崇壇禮甚盛。綏我思成錫祉福。芬哉芒芒被毋極。景星景星爛爛。垂輝于天。陪日爲明。其光燀燀。配于世運。迺丁昌期。彼汾之陰。有鼎祈祈。顯於夏聖。竄于羸虐。相時以出。貞符斯作。芬樹羽林張四懸。鏗鏞搖簴揳瑟先。鯉龍犧牷體薦全。酎醴淸馨醇美專。粔籹粻餭蜜餌陳。厲而不爽兼甘辛。協氣傍流暢遐荒。河祗疏寫呈百祥。昊穹降錫熾且繁。弘澤汪濊被黎元。皇王烝哉感乾坤。齋房齋房有芝。旣茁且長。煌煌九莖。三五孕祥。表玆休徵。九有穰穰。咸受厥美。俾熾而昌。后皇受施承成。黃中通理。爰立方壇。煕事循軌。兆姓徠依。列辟齊侍。嘉慶砰隱。永世毋匱。華爗爗華爗爗。揚靈光。神之降。闢天閶。轔雲車。拂星芒。神之徠。驂四螭。霓裳衣。瞻陸離。神之臨。莅紫壇。祥輝充。迷倪端。神之游。鯈後前。風肅肅。靁闐闐。神之御。紛來迎。進史巫。列冠纓。神之讌。慶禮成。登俎豆。按竽笙。神之坐脩砥室格嘉薦歆芬苾神之處淑娃選靡顏膩色澤絢。神之返。錫以祉。臚所求。庇萬類。五神五神帝。爲誰佐。猗太乙。肅在座。瞻膠葛。斑曼衍。莽若雲。天門緬。昌光東。太歲西。旬始篲。句陳齊。闢閶闔。遌靈輿。擧斗柄。攬彗旟。搢蒼璧。崇玄樽。進鮮𧓈。祛魚軒。承景貺。逮六幕。燎氤氲。誠合莫。朝隴首朝隴首。擧蒐典。繄白麟。入我獮。麕之身。馬之蹄。伏虎豹。臣狻猊。來何自。天所畀。王者瑞。表靈異。驂皇輿。服前驅。晨大漠。夕中州。于嗟麟。不世出。於萬年。寧漢室。象載瑜象載瑜。應昌符。彰金德。邊無虞。猗赤雁。紛來翔。漸于逵。可用祥。六其數。水之成。懿漢德。日月明。赤蛟赤蛟潛。于彼瀛。爲聖瑞。倏來迎。蔚黃華。麗于醴。張帝樂。陳牢醴。河之祗。海之若。斟柘漿。進煔爚。靈蜿蜿。若有享。來媵予。昭景貺。何以貺。屢豐年。雨暘調。時不愆。蝗蝝伏。黍稻積。盈我庾。維萬億。四溟恬。波無揚。偃鯨鰐。集玄黃。炎德長。靖八方。</text>
<title>漢鐃歌 十八首</title>,<text>朱鷺朱鷺在茄上。游魚在茄畔。彼鷺曷不翔。鷺翔魚不散。思悲翁思悲翁。短狐長虺塞通涂。流沙漭漭不可涉。思悲翁。豕目縱橫髮鬤鬤。誒笑傷人不可接。思悲翁。心忡忡。艾如張艾如張。密如織。黃雀何翂翂。翻飛折其翼。丹山有鳳。靑田有鶴。胡爲乎此中。噫乎黃雀。上之回前驅十萬師。後拒十萬師。何處是回中。且向甘泉馳。甘泉朝裔夷。匈奴與月支。戰城南昨日戰城南。今日戰城南。城南戰不休。鬪死士所甘。城北有奇兵。合圍重且長。虜騎迅如風。拉沓猶驅羊。白骨無人收。野烏啄其腸。矢復亦不得。鹵磧空茫茫。將軍策上勳。異績銘旂常。巫山高朝出爲行雲。暮出爲行雨。巫山十二峯。望望在何所。上陵上陵莫上陵。上陵愁我腸。金椀何輝輝。銀海何汪汪。鳧雁游其間。日月懸其象。此中豈不美。柰玆淪厚壤。靑雀倘再來。蓬萊亦可期。願奉萬年藥。以爲君王祈。將進酒將進酒。泰階平。父父子子人倫明。政淸刑平六幕寧。蒸爲太和元氣融。鑿井耕田天下公。將進酒。樂無窮。翁離翁離趾中築高宮。葺以蘭蕙且無風。君馬黃君馬黃。臣馬赤。崑崙幾萬里。騁此流沙域。瑤池一何樂。白雲去不歸。君馬黃。臣馬赤。安能御君長驅馳。芳樹芳樹何蔥蒨。上有雙黃鵠。不是愛芳樹。其如行郤曲。有所思有所思。在何許。乃在天之涯海之外。欲往從之路阻長。何以贈之赤瑤帶。帶以結不解。赤以明寸心。有所思。在何許。山高高水深深。雉子斑雉子斑。音粥粥。莫向田間道。網羅施于谷。聖人出聖人出。應千一。歌大風。四海謐。武戡亂。文致平。鞏皇基。正帝經。攬宏綱。振墜緖。大業昌。衆目擧。天狼殪。封豕摧。穆神化。登春臺。垂百祀。永爲則。順帝則。莫非極。上邪上邪。愛君心不移。煬竈復何爲。紆金拖紫徒已爾。妬人之子使我噫。臨高臺臨高臺。紅壁沙版玄玉梁。俯眼江水千里長。鴻雁在臺上。雙魚在臺下。袖中尺書將誰托。高臺一望愁難寫。遠如期遠如期。皇帝聖神文武。朝四夷。奉琛稽首款邊陲。日月所照。霜露所墜。指顧詔命。罔不率志。從今以往。千祀萬祀。石流石流湯湯自扶桑。白沙冥冥千里長。使者持膏獻明王。明王萬壽齊山岡。</text>
<title>白雲謠</title>,<text>白雲漫漫。東土綿綿。將于無勞。曷云其旋。</text>
<title>南山歌</title>,<text>南山幽幽。白石粲粲。悲歌何長。褐衣何短。叩爾牛角。抒我所思。茫茫玄古。邈不可追。世無伯王。吾安適施。世有伯王。捨余奚爲。</text>
<title>飮馬長城窟行</title>,<text>去去去奚之。飮馬長城窟。黃沙杳極目。處處堆白骨。伊昔呂秦初。爲此長城誤。干戈起域中。閭在空久戍。禦戎無上策。開邊世何多。丁年充士伍。十載長荷戈。漢廷事金帛。虜騎如狼虎。犁庭難復期。那得返中土。朝見長城雲。暮見長城雨。長城更長城。莫恃長城固。</text>
<title>君子行</title>,<text>君子有所蘊。無時不得營。君子有所爲。無時不得成。伯夷有其道。周公有其命。時命苟不諧。仲尼空獨聖。</text>
<title>傷歌行</title>,<text>明月照我衣。悲風吹我裳。河漢漸逶迤。霜露復凄涼。百慮戕我懷。使我摧中腸。夜長不能晨。起立空彷徨。豈無一樽酒。所思在遐方。昔爲膠與漆。今如參與商。參商何迢遞。南北永相望。豈無雙飛鴻。尺書安可將。幽憂歌且謠。誰知我獨傷。</text>
<title>長歌行</title>,<text>逝水不再返。落景不再晨。煌煌園中華。秋至摧爲薪。浮生亦如此。俄頃成陳人。昨日公與侯。今爲原上窀。貴賤何足論。行樂須及辰。</text>
<title>怨歌行</title>,<text>人生本無怨。怨在錐刀間。錐刀奚所利。讎怨重丘山。睫近眼不見。糠眯天地晦。翻手作雲雨。榮辱移憎愛。荊璞本無玷。何必求瑕纇。</text>
<title>短歌行</title>,<text>何以紓憂。我有斗酒。人生幾許。盈不可久。誰能長存。如金石固。鯈忽而晞。朝陽之露。愍彼世道。其墨猶漆。疇將燭龍。皎若白日。衮繡雖美。裸壤則驚。雲門雖奏。聾者莫聽。酌此兕觥。豁吾煩襟。攬此瑤軫。和以五音。鍾期旣遠。賞音者絶。悠悠我思。願言則結。凄凄朔風。其利猶刀。龜龍失所。鳳凰飢嘷。君子奚恃。佞壬奚懼。君子奚阨。佞壬奚祚。</text>
<title>苦寒行</title>,<text>朔風亦何厲。積雪連層氷。重巒入穹谷。錯莫玄雲興。鳥飛翅還墮。獸走蹤已迷。此時我行役。遑遑涉野蹊。車箱爲之掣。僮僕立不移。策馬馬卷跼。問路路多岐。豈無鄒子律。可以回陽春。陽春苦難俟。悒怏且逡巡。取斧欲樵薪。指直那得運。取米欲成糜。無由乞火煴。聞道五侯宅。獸炭熾玉房。八荒均沍嚴。一室煖如湯。</text>
<title>善哉行</title>,<text>善哉今朝。日吉辰良。肆筵設席。張我中堂。一解 云胡不樂。我有佳賓。吳歈蔡謳。竽瑟雜陳。二解 人生百年。奚臭奚好。死生倉卒。鮮矣壽老。三解 五侯何在。七貴成塵。安期子喬。孰知其眞。四解 唯彼杜康。解我深憂。蘭膏繼晝。以遨以遊。五解 達生之訓。允矣莊周。君看北邙。脩夜幽幽。六解</text>
<title>燕歌行</title>,<text>更漏漫漫夜何長。悲飆淅瀝吹我裳。飛霜凄凄簟色涼。明月皎皎流淸光。玄燕將雛欲辭樑。賓鴻叫侶已成行。伊我所思天一方。永言思之空斷腸。起坐援琴奏淸商。淸商激越增悽傷。調音却鼓陌上桑。翩翩孤鳳求其凰。荊吳錯莫路茫茫。牽牛婺女遙相望。憂從中來雙涕滂。</text>
<title>箜篌引</title>,<text>今夕知何夕。適我淸燕時。況有良朋來。尋我問佳期。佳期卽此辰。迎客肅軒墀。中庭列鼓吹。上堂陳娃姬。擘豕和薑桂。胹熊宰蹯肌。懽言諧素願。進以金屈巵。澤雲固變蒸。溟海亦耕菑。人生無百年。百年易盛衰。會心不可得。樂事隨手移。所以雍門謳。田文涕漣洏。唯當盡玆酌。玆酌且難持。酌罷調箜篌。箜篌聲正悲。</text>
<title>名都篇</title>,<text>名都佳且麗。城郭凌雲煙。離宮三十六。璿極相連延。邃宇開網戶。朱綴刻方連。綺縞結琦璜。紅壁玄梁懸。明堂啓大昕。冠佩爭翩翩。左有丞相宅。東閤迎群賢。右有戚里第。觚稜金碧鮮。車如流水疾。馬如游龍翾。朝隨魏其後。暮趨武安前。翻手作霜露。呼吸走百川。滄桑倏盛衰。憎愛日推遷。張湯牛車返。鼂錯東市邊。不及冶遊人。狹邪藏嬋娟。手袖朱亥椎。身擅郭解權。</text>
<title>美女篇</title>,<text>靡顏旣綽約。膩理亦便娟。粧成效初月。衫薄擬輕蟬。笑上七寶車。長驅官道邊。豈無媒者求。不數河間錢。翩翩五陵少。柔腸空自煎。</text>
<title>白馬篇</title>,<text>白馬誰家子。翩翩幽薊邊。手中控繁弱。匣裏鳴龍泉。玉珂驅大漠。躞蹀恣騰騫。欲將左賢王。提頭掛馬前。歸來奏明光。麟閣姓名傳。</text>
<title>門有車馬客行</title>,<text>門前有貴賓。車馬何輝輝。八騶擁南街。猩袍耀朝暉。道傍爭嘖嘖。此子昔貧賤。遭時忽龍變。際遇蒙主眷。姓名紀鐵倦。圖像上麒麟。一言動至尊。倒海復揚塵。何能致此客。觀者皆艷嘆。得意在當時。莫作腐儒酸。人生駒過隙。河淸那可俟。蓬蒿沒深巷。却笑原憲氏。</text>
<title>長安有狹邪行</title>,<text>大道連狹邪。狹邪奚所藏。朱甍迭鱗次。氣勢何煌煌。問之何因爾。列第皆貴人。朝入明光宮。俱承至尊親。門前簇冠蓋。昏曉車轔轔。堆金若丘山。不數水衡錢。一言陷重泉。一言上靑天。潭潭相公府。徒爾大道邊。</text>
<title>前緩歌行</title>,<text>九萬之鵬。必有槍楡之鷃。各自其自。大小何間。若非曠士能達視。天地亦不寬。當復思麒麟之閣。必有北邙之山。有酒酌我。無酒酤我。劉伶鍤隨。楊孫葬祼。奚必游仙聚靈族。與天齊壽而後可。</text>
<title>悲哉行</title>,<text>四序俱變候。陽春偏感人。長年事客遊。所遇多苦辛。嘉樹抽柔芳。幽渚動初蘋。亦有翔禽鳴。嚶嚶語音新。禽鳥猶自偶。我獨遠情親。悲哉天一涯。迢迢隔良辰。</text>
<title>出自薊北門行</title>,<text>出自薊北門。薊北何蒼茫。鹵磧極萬里。草枯沙復黃。秋高胡馬肥。虜陣塞河梁。羽書如飛星。一夜達明光。材官分路發。殺氣迷欃槍。弓彎月初滿。陣列蛇自長。都護干棷嚴。校尉邏候忙。轉戰向幽州。馬首懸名玉。生封萬戶侯。死當銘旂常。振旅報天子。凱歌漢道昌。</text>
<title>東門行</title>,<text>出東門。不須歸。歸家少懽多苦辛。甁無粟。竈無薪。四壁但有千卷書。書中之人皆已鬼。時時與鬼語。所得其能幾。妻兒偏謫公何拙。今日如此。明日如此。東家自富西家貴。那得長如此。出東門。不須歸。富貴安足冀。貧賤吾不諱。</text>
<title>桂之樹行</title>,<text>桂之樹。何團團。葉如翠羽茁。根似蒼虯蟠。威鳳宿其頂。縞鶴遊其間。桂之樹。何蔥蔥。何來廣成翁。棲止桂樹東。貽我刀圭。迪我玄風。斑麟車。素霓旌。白日沖雲空。</text>
<title>當墻欲高行</title>,<text>狗吠何狺狺。墻外有偸兒。當墻欲高不欲卑。內有鼠穴將胡爲。</text>
<title>當欲遊南山行</title>,<text>當欲遊南山。南山何高高。山上有喬樹。山下有洪濤。喬樹千萬枝。洪濤千萬頃。大人貴竝包。博愛是素秉。垢塵能積菀。溲勃亦備用。嘉善且矜愚。聊以備諷誦。</text>
<title>當事君行</title>,<text>人誰不欲事君。事君良獨難。是非憎愛互奪。洗垢更索瘢。桃夭李艷競媚。松柏苦無顏。北風其涼。雨雪天路何可攀。</text>
<title>當車已駕行</title>,<text>車已駕。主人送客。羽觴在坫。竽瑟在席。何以娛客心。高歌出金石。駕車且勿驅。聊以永今夕。</text>
<title>升天行</title>,<text>星辰分經緯。日月列西東。雲霓在其下。雷電藏其中。四時各有序。六氣俱不差。杳杳太淸間。乃有玉皇家。敎我九籥方。貽我豁落圖。蒼螭驂後車。霞旆與之俱。徙倚弄華芳。容與玩靈芝。渴飮沆瀣漿。休憩扶桑池。燦爛蟠桃花。開遍千歲枝。却笑西王母。皬然首如絲。</text>
<title>仙人篇</title>,<text>電光秪能暫。石火那得住。死生亦大矣。倏忽薤上露。淑郵超氛埃。排闔問眞居。瀛洲連渤海。閬苑下雲車。玄都敞芝閣。靈窟懸丹髓。乘飆鶴翎縞。躍溟龍鱗紫。瑤篆紀神符。春羅還翦字。仙童欣六博。玉女爭壺戲。九州一何局。萬劫同朝暮。頹齡如逝川。毋爲塵俗誤。</text>
<title>前有一尊酒行</title>,<text>前有一尊酒。左右歌吹滿。坐客樂未央。稱觴罄中款。但願主人壽。萬年等高岡。歲歲如今夕。欣欣會此堂。</text>
<title>金樂歌</title>,<text>珠樹棲鸚鵡。銀塘漾綠波。象床褰繡箔。歌扇掩嬌娥。臨風弄輕蝶。倚檻捉飛花。誰令月長滿。只愁春易過。日暮誰家子。斑騅控碧車。</text>
<title>行行且遊獵篇</title>,<text>嚴駕出朔野。厲飆振平原。玄雲塞大漠。虐雪折歸轅。輿徒飾鞅靽。武騎控繁弱。重圍合穹谷。列校競距躍。機發必疊雙。弓彎咸中儁。積獲被丘陵。丹血漬高濬。日夕勞徒御。大享合群伍。燔炙紛互擧。賞賚分甘苦。歸來猶餘勇。擬欲射天狼。傳聞羽書至。募士徵四方。狐兔安足事。且去刳胡腸。</text>
<title>空城雀</title>,<text>有雀提四雛。戚促空城中。拾啄無所得。安望口腹充。但祈免罻羅。粗可保微躬。</text>
<title>結幭子</title>,<text>當時張廷尉。持平天下理。能使無冤民。不能處一己。此身安與危。唯在結幭時。周王豈不聖。俯結亦胡爲。</text>
<title>枯魚過河泣</title>,<text>枯魚得水還復生。鯨鯢失勢螻蟻制。魚乎且莫泣。得失互相逮。</text>
<title>車遙遙</title>,<text>車遙遙。何處行。千里寄足下。男兒常遠征。妾身願作車下轍。隨君足下無離別。車遙遙。腸斷絶。</text>
<title>楊叛兒</title>,<text>莫作枝上葉。須爲藕中絲。藕絲抽不斷。君歌楊叛兒。</text>
<title>尋陽樂</title>,<text>送儂鷄亭路。迎儂鷄亭路。但願靑春在。妾顏長如故。</text>
<title>江南弄</title>,<text>陽春三月江南花。陽春三月江南娥。江南娥似江南花。江南花。方韶華。獨不見。使人嗟。</text>
<title>龍笛曲</title>,<text>眞珠簾箔掩象牀。橫吹龍管一聲長。行雲欲住空自傷。空自傷。腸已斷。雙鴛鴦。兩相伴。</text>
<title>採蓮曲</title>,<text>美人素手採蓮華。花如紅頰頰如花。中流蕩槳唱吳歌。唱吳歌。落日低。波渺渺。歸路迷。</text>
<title>鳳笙曲</title>,<text>丹山有鳳入笛音。孤鳳求凰聲轉深。不須更作白頭吟。白頭吟。聲正苦。心怊悵。望南浦。</text>
<title>採菱曲</title>,<text>桂棹遙遙南浦外。曲渚波深菱角大。纖指參差攬錦帶。攬錦帶。望天涯。憶去年。離別時。</text>
<title>游女曲</title>,<text>眼如秋水髻如鴉。調瑟長歌楊白花。漏短情深柰如何。柰如何。願歡留。爲君倡。侑君遊。</text>
<title>朝雲曲</title>,<text>巫山迢迢十二峯。峯頭雲雨濃復濃。美人一去無定蹤。無定蹤。歡情促。望不來。腸斷續。</text>
<title>長下曲</title>,<text>晩風多逆浪。停楫在橫塘。潮來應有信。且與弄元央。</text>
<title>石城樂</title>,<text>石城多春色。石城多離別。傷春復傷別。那能腸不絶。</text>
<title>白附鳩</title>,<text>置酒且留歡。落日新亭路。莫似白附鳩。東西不定住。</text>
<title>同生曲</title>,<text>郞居長干西。妾居長干東。願爲雙比翼。同棲珠樹中。</text>
<title>懊儂歌</title>,<text>且醉宜城酒。莫憶楊州道。八角合歡帶。介介同心寶。</text>
<title>估客樂 二首</title>,<text>啞啞十八櫓。上灘灘路窄。船頭賈胡珠。知是襄陽客。二大堤諸女兒。髻上大眞珠。何以調客歡。手裏珊瑚株。</text>
<title>陽春曲</title>,<text>壟蝶雙雙戲。含桃朶朶開。臨軒看鬪草。鵡鸚報人來。</text>
<title>靑陽度 三首</title>,<text>桃李雖不言。其下自成蹊。所以陸郞馬。夜夜君家西。二錦帶瓊花簇。羅衣繡鳳交。鴛鴦莫驚起。本自水中巢。三不是儂心變。其如歡意渝。須爲魚比目。莫拔水中蒲。</text>
<title>靑驄白馬</title>,<text>靑驄白馬躞蹀來。夜玉粧勒黃金鋂。靑驄白馬赭汗流。男兒本自重遠遊。可憐倏忽西復東。徘徊石橋柏梁中。白馬何控控油車。油車還向西狹邪。搖心失望不見歡。白馬靑驄無定端。借問窈窕狹邪婦。行樂那能鎭長有。借問窈窕狹邪娘。渠應他日更斷腸。齊唱靑驄白馬曲。一曲三聲增戚促。</text>
<title>共戲樂</title>,<text>后德惟明世雍煕。豫順以動大哉時。翿籥笙磬繁音會。合讌流湎皇恩霈。鴻騖燕翔袖翩翩。萬姓洋洋承化宣。齊唱萬壽樂未央。堯天舜日共煕昌。</text>
<title>烏夜啼 二首</title>,<text>如何烏夜啼。乃在窓前樹。爲問烏來時。倘與郞相遇。二烏啼儂亦啼。相對啼不止。儂啼固有怨。烏啼問何以。</text>
<title>西烏夜飛</title>,<text>烏啼夜飛去。去傍西家婦。借問西家婦。亦如儂怨否。</text>
<title>女兒子</title>,<text>下灘上灘三峽灘。下灘何似上灘難。猿鳴三聲淚沾衣。望歡不歸何時歸。</text>
<title>來羅 二首</title>,<text>新人今已老。故人安得在。如何薄情郞。遠別不相待。二今日非昨日。百年亦遷次。聽我歌來羅。敖然共遊戲。</text>
<title>那呵灘 六首</title>,<text>峨舸掛長檣。倏忽千里去。若爲檣上烏。不離君歸處。二江陵有何好。長駕江陵舟。生憎襄漢水。日向江陵流。三歡向楊州路。莫向楊州老。楊州十里花。那不使郞惱。四船頭石尤風。恰與儂心同。君西莫吹西。君東莫吹東。五解我飛霞佩。繫君衣上帶。君心有二三。妾心無內外。六儂不工數錢。郞自誇數錢。儂有白雪曲。爲郞具徽絃。</text>
<title>孟珠 十首</title>,<text>孟珠家何在。門前千樹柳。黃金堆似阜。白璧量用斗。二髻上金雀釵。耳下明月璫。身穿交鳳衫。腰繫簇蝶裳。三十歲持金針。能繡雙鴛鴦。鴛鴦兩相對。交頸戲銀塘。四十三能冶粧。書曲何爾雅。時從垂抑間。背立秋千下。五十五不出門。恥學東家婦。如何宜城客。繫馬門前柳。六不解有離別。焉識長相思。自擬比目魚。亦擬連理枝。七階前石榴花。使我何懊惱。旣已與儂少。那不與儂老。八手攬柔桑枝。餵我箔上蠶。四月蠶已登。抽繭絲滿函。九試上婺女機。織出茱茰錦。裁爲合歡衾。擬與郞同枕。十且爲竝蔕蓮。莫作氷中萍。萍浮無定蹤。蓮蔕貴同形。</text>
<title>翳樂</title>,<text>懽愛貴當年。生憎弦上矢。斑騅來復去。何許少年子。</text>
<title>夜黃</title>,<text>鳳凰本不孤。野鴨亦能匹。粧成共郞戲。百年長今日。</text>
<title>長松標</title>,<text>春來不加色。寒至不渝色。從他長風饕。任他飛雪白。</text>
<title>繡行纏</title>,<text>窄窄白玉尖。回回繡行纏。我見亦可愛。歡看能不憐。</text>
<title>攀楊枝</title>,<text>別君知幾時。裙帶自無力。縱有同心結。春來不復拭。</text>
<title>莫愁樂</title>,<text>門外金絲柳。庭前百合花。誰能使腸斷。悵望莫愁家。</text>
<title>子夜歌 十首</title>,<text>以君白玉鞭。換我黃金釧。遲回不肯言。惹羞還遮面。二少居西湖上。西湖十里荷。貪看花結子。本不採蓮花。三桐花落已盡。桑葉亦欲老。如何薄倖郞。長在襄陽道。四鏡中有孤鸞。與我還作雙。不似兩鳧鷖。相對睡秋江。五桂棹十丈長。量此太湖深。莫道太湖深。爭如戀郞心。六生憎紵羅女。不爲吳王死。姑蘇臺尙存。却逐鴟夷子。七滿地紅𣰽毺。盈觴紫流霞。當壚勸郞飮。郞自喜微酡。八休言天上月。盈則必有虧。願作地中山。地拆山不移。九釵頭金鳳凰。㪣落蘭缸燼。燈花何太喜。明日有芳信。十江潮自有信。布帆自生風。須從白門下。還泊牛渚東。</text>
<title>子夜四時歌</title>,<text>春輕輕六銖衣。叵耐薄寒生。不褰紫錦帳。深掩芙蓉屛。夏手摘宜男草。新開百子花。潮紅暈雙臉。沃暍嚼氷瓜。秋銀塘荷褪香。瑤砌蘭凋姿。如何桃花頰。一似三月時。冬人言花似雪。我道雪如花。手持辟寒犀。還唱陽春歌。</text>
<title>白石郞曲</title>,<text>風車雲馬。郞徠盤桓。何以贈之。白玉連環。</text>
<title>懊儂曲</title>,<text>休唱懊儂歌。且唱迎歡曲。江陵渡口風。那箇郞帆幅。</text>
<title>從軍五更轉 五首</title>,<text>一更行伍斂。腰間解僕姑。却就帳中飮。酒酣相歌呼。二二更宵拆鳴。戎氈霜色結。幸無羽書急。今宵免荒閱。三三更月欲低。朔風吼如裂。何處深閨婦。念此腸欲絶。四四更月已落。探騎回虜庭。大雪塞陰山。不辨單于營。五五更天欲曙。曉鷄鳴喔喔。將軍欲視事。城頭已吹角。</text>
<title>牧童圖 前稿</title>,<text>長林豐草。爾牧爾牛。一聲風笛。山高水流。</text>
<title>鹿馬嘆 後稿</title>,<text>無角者馬。有角者鹿。無角有角。有目皆瞩。言鹿者禍。言馬者福。鹿馬不辨。鹿亦終逐。</text>
<title>題雪夜訪戴圖</title>,<text>斯何君子。往而空返。去來由興。心無剽本。雪月同輝。天茫茫兮。以神爲交。形宜忘兮。</text>
<title>題邵子春行圖</title>,<text>彼小車者。弄丸翁耶。彼翁奚適。非伊卽崇。水遠山長。草碧花紅。乘天地化。物我同融。</text>
<title>題二疏乞骸圖</title>,<text>老氏有言。知止知足。維漢二疏。乃蹈玄躅。携手同歸。于彼桑鄕。紫綬金章。有蔚其光。金盈于橐。車塞于塗。上寵下嘉。賢哉大夫。哀蕭太傅。白首幽絏。蕭死于直。公保其哲。死直固可。保哲愈烈。唉如余者。獨何棲棲。遇坎而止。困于旁蹊。上愧于老。下慙于疏。揭此丹靑。寓目座隅。榮辱雖殊。襟期則符。</text>
<title>題靖節望山圖</title>,<text>義煕不競。濁流橫天。乾坤易位。冠屨倒懸。惟陶先生。鳳蹌龍騫。乃賁其趾。滑消眞全。斗米折腰。匪我思旃。解印而歸。有數頃田。栗里巷口。五柳門前。淸風北窓。素琴無絃。高臥其間。一枕百年。神農在後。伏犧在先。迹超溟涬。道契古玄。首陽之淸。箕潁其肩。日夕南山。我趣悠然。貞而不拘。曠而不遷。季世相感。言阻神傳。</text>
<title>古意 前稿</title>,<text>誰將天上河。注向南畝灌。誰將月中桂。斫爲飢者㸑。箕旣不能簸。斗亦不可酌。牽牛那服箱。婺女寧織作。虛名竟何用。宇宙空橐鑰。季氏富周公。首陽死薇蕨。人事焉足嗟。天常尙扤捏。</text>
<title>自濟人館踰厚峙 甲山嶺名</title>,<text>山行一日半。犖确行逕微。喬林不可數。太陽埋晶輝。策馬問所由。疊巘相因依。倏在半空上。泠風生我衣。一望旣無際。萬里將安歸。驚湍折復旋。仄磴連危磯。落日尙孤征。凍雨和雲霏。去國苦已迥。親交悲久違。歲月鬢如絲。愁疾成重圍。天黥悔未息。考槃誠素希。趣好苟不移。簪組寧復鞿。冥鴻遠繒繳。何用稻粱肥。</text>
<title>度定關嶺</title>,<text>定關嶺頭雲。隨風南復北。人生亦如此。飄飄無定息。浮名有何好。蓬累歲序易。悲歡客髮變。倦鳥思斂翮。世道日蕪沒。涇流誰可㵸。魯麟或見狩。宋龜時逢灼。方圓旣未周。得喪寧戚戚。嗚呼古皆然。聖有不暖席。唯當處無用。竊比全天櫟。</text>
<title>送秋浦使日本 秋浦。黃公愼號。</title>,<text>天璞本無價。棄之混凡珷。芳蕙擢叢林。穢或同榛莽。衆姱咸逞媚。靜姝長獨居。娉婷豈不佳。入宮且趑趄。時屯難樹功。世濁方見人。貞固信自植。英穎夙能伸。觸緖旣多迕。薄俗寧具陳。涉玆萬里波。含悰疇與申。封狐竟千畝。蝮蛇亦蓁蓁。誠知托身艱。岐路增悲辛。爲歡諒苦短。作別嗟未易。孤堅詎終窒。愷悌神應比。慨焉眷歸鴻。徵歌聊寄意。朱徽奄夕涼。娟娟佇我思。</text>
<title>贈任斗卿 錪</title>,<text>慮澹屛頡滑。端居觀物性。天機坐相移。衮衮那可竟。卑棲諧夙尙。趨競匪道正。沈冥入玄象。古心誰與倂。因之動遠懷。所思在遐境。試復攬朱軫。雅音幽以靖。鴻雁東南飛。川梁念苦永。且寄白雪操。願言堅素秉。</text>
<title>送李養久解官還鄕 時發名</title>,<text>密林有矯翼。驚川無活鱗。跡泯道自超。身逸名彌珍。蕭蕭海樹秋。眷言送故人。卓軌孰方驅。古義窅難遵。嘉尙在綠蘿。丹壑饒松筠。倏玆悵徂征。幽襟耿莫伸。知從桂枝隱。攝精長留春。虹霞鬱靈宅。擧手攀南辰。時吸三危露。九咽元氣眞。爲我乞膏馥。蘭佩要相因。所悲霜霰早。碧蕙同荊榛。滄桑坐成晩。懭悢誰與陳。徽音儻未孤。瑤軫當共親。</text>
<title>五陵兒</title>,<text>五陵輕薄兒。行樂何時已。白馬黃金羈。日日長千里。明珠買娉婷。方軌驅趙李。却笑東家子。辛勤事書史。功成亦安用。役役風塵裏。縱有百世名。身後徒爾耳。</text>
<title>感興 二首</title>,<text>世紛固無盡。過眼俱幻境。生事雖不豐。適意差足幸。吾廬淸且幽。窈窕開三逕。樹木旣蔥蒨。雲物澹以靘。天遊愜孤賞。坐掃一榻靜。撫化諒自感。古操知孰秉。淵虯與霄鴻。飛泳各隨性。徇祿乖素襟。退耕反朝令。遲回歲將晏。繁鬢愁攬鏡。握蘭誰爲贈。延佇使心炳。魯連棄齊組。高蹈稱難竝。騏騮騁萬里。寧與駑駘競。至人本無垢。瑩瑩眞源淨。二豈無胸中畫。可以安黎元。豈無匣中劍。可以廓氛昏。十年坐龍鍾。東馳復西奔。朱顏日凋謝。徂歲嗟易換。諸葛昔未遇。躬耕壟畝畔。一朝風雲會。談笑開帝業。丈夫有如此。窮通那變慹。所悲姚姒遠。天地漸漓薄。半夜賓鴻南。霜降水返壑。幽鳥懷碧岑。神魚戀滄海。唯思歸故林。得喪付眞宰。羽化亦何艱。醯鷄良苦哉。前期浩漫漫。相迎在蓬萊。</text>
<title>送仙源朝京師 仙源。金公尙容號。時有倭亂路梗。舟下海西。</title>,<text>歷往旣若冥。念來安可涯。擾擾寰區中。化機紛交挐。東輪復西馳。倏忽隨逝水。伊余寡所諧。沈憂坐書史。前吾莫能逮。後又那得値。四海詎不廣。會心還未易。亦有平生友。足以託素期。遽玆萬里征。廣佇懷離思。燕塞多悲飆。遼河起寒波。物色奄將改。游子當如何。時屯固鮮歡。岐路增摧傷。歸鴻望欲斷。落日下川梁。孤颿隔煙浦。天水漭相圍。白雲或可招。願爲雙鵠飛。</text>
<title>感事吟</title>,<text>日往而月來。天地將安極。人於其兩間。生歿眞瞬息。百年未爲多。況又不滿百。浮沈苦海中。利欲同挐攫。悲歡與榮辱。卒卒歸老洫。何異甕盎裏。蚊蜹共聚塞。誰能超濁穢。遐擧辭繫縛。自從鳳德衰。大雅知不作。絲染墨生悲。途窮阮子哭。紛紛斗筲輩。競起亦多族。徇外旣喪眞。枉尋思直尺。頹波渺滉漾。斷航將安適。不如早解懸。相羊立於獨。茫茫千萬劫。等是黃粱熟。爲龍與爲鼠。孰予而孰奪。終古鹿門翁。所以稱曠達。</text>
<title>龍川郡彌串鎭望海 二首</title>,<text>天色何蒼蒼。海色何茫茫。此外復奚有。世界誠莫量。或言餐霞人。迺在虛無中。春容長不改。綠髮而方瞳。安能跨六螭。探元吸晶景。流光苦飄忽。塵路徒成梗。二慘慘遼山陰。茫茫遼海冽。長安未歸客。對此愁欲絶。況復新霜寒。蘭枯蕙亦折。人世如浮花。澹蕩誰同調。千古魯連子。日月徒光耀。</text>
<title>贈雪村 鄭公曄號</title>,<text>瓊枝高百尺。結果唯琅玕。翽翽丹穴禽。翩翩息其間。引頸望四海。大荒霜雪寒。徂暉黭西飛。欲下無儔侶。榮柯集鸒斯。槍楡得所處。周道旣已東。岐山在何許。直恐五色羽。燦爛爲世忮。歸哉千仞表。覽德終自閟。</text>
<title>閨怨</title>,<text>憶妾初嫁君。芳年纔結髮。艷態奪春色。韶容嬌滿月。但解事夭冶。那知有衰歇。同歡問幾時。丈夫輕遠遊。一劍重然諾。私情安得留。君如壟頭雲。東馳復西走。妾似斷根草。憔悴風霜後。君心似妾心。未應長遠道。妾心不怨君。徒自縈中抱。</text>
<title>箕城贈安四耐慶昌 業禪。八十有少容。四耐。其號云。</title>,<text>箕城是故國。麗譙干靑霄。下有長河水。遙通滄海潮。客子悲遠道。日暮登高樓。高樓渺騁目。曠然萬里愁。浮生固有涯。海內又兵甲。手中陰符編。牢落藏塵匣。緬彼山間人。逸迹超寰外。觀心了眞妄。宇定天光泰。一酌曹洞水。笑折三花樹。焉能與爾俱。丹丘共仍羽。</text>
<title>詠史</title>,<text>晉家謝安石。初非簪組具。東山四十年。雲月以自寓。縱有經世才。而無經世志。晩作幕中賓。端爲蒼生起。秦兵百萬人。折箠談笑裏。功成却恬如。制動能以靜。坐使桓氏子。梟心不敢逞。風流日以遠。千古應無競。末俗何滔滔。永懷增我怲。空歌詠史篇。九原亦可敬。</text>
<title>在北關戲贈同行魯李兩生</title>,<text>魯生仲連後。孤節凌秋霜。李君學玄元。舌上五千章。手揮鐵如意。腰玉鳴琅璫。高談破鬼窞。妙思入幽荒。欲以北斗杓。酌彼滄海漿。問我苦何爲。南北空棲遑。風塵渺四垂。凡楚俱亡羊。平生雙蠟屐。曷不早歸藏。爾言與我契。機緣吾已忘。大兒復小兒。寧問孔與楊。相看一長笑。海月何蒼蒼。</text>
<title>端居</title>,<text>湖海浣腸胃。雲月調情性。入無簪組累。出有煙霞淨。大筆運元精。風花燦相映。信自得天樂。機緣亦足屛。如何夸毗子。錐刀或爭逞。元龍百尺樓。豪氣空復橫。仲尼古聖人。遑遑困季孟。我今千載後。吾道庸奚病。手握談天麈。誰來問獨醒。餘外徒紛紛。羲農去我迥。</text>
<title>贈李樂師 龍壽</title>,<text>正聲今則亡。大雅將安倣。爾來李典樂。此道見彷像。爲我弹古調。瀏瀏有餘響。時時發新意。逸氣資爽朗。珪璧忽錯落。魚龍劇奔放。何當與爾去。鈞天參帝享。灝音挽太初。可以蠲煩想。直懼和者希。桑濮徒攘攘。</text>
<title>在彌串得家書</title>,<text>無書正愁絶。有書還悵望。方知別恨深。觸境皆成想。昨夢到京國。分明記顏面。覺來却非眞。江城晨漏轉。炎涼已復換。行役猶未返。浮生懍無幾。我齒亦遲晩。凄飆撼夜帷。蟋蟀鳴露砌。長亭更短亭。萬慮失次第。爲歡諒苦鮮。況乃傷離抱。閱世亦旣慣。收身悔不早。何緣抽手板。歸臥淸漳濱。所以吳市卒。終古稱達人。</text>
<title>在永柔別舍弟</title>,<text>有妹隔天涯。有妻病在床。關河一千里。消息俱茫茫。雖爲談笑容。腸肚潛摧傷。況玆送君去。迢遞隔川梁。魂隨長路斷。目極歸鴻滅。王程旣靡監。會少苦多別。我今鬢欲霜。老形頗已具。素乏供世才。無心戀鵷鷺。唯當尋一壑。巖阿結茅屋。弱妻與稚子。隨分供饘粥。風塵多苦顏。坦途生詰曲。閱世本虛幻。凡楚竟同歸。願爾會余心。共來分釣磯。</text>
<title>在彌串送雪村朝京師</title>,<text>北來三大關。靈峯鬱相向。聯廷數百里。鍵閉實鞏壯。天開帝王居。霸業久已旺。驅回太始精。執契符玄象。坐令海內春。神理誠浩蕩。垂衣三十年。泰山拱四維。觚稜拂斗極。冠佩立皐夔。藝苑富才賢。學士傾鄒枚。丹靑文物繁。結束憲網烣。舟車犇九衢。歌鍾喧萬室。金羈絡駿馬。節俠競馳軼。燕市饒忼慨。英豪淪鼓刀。有時激遠圖。鳴劍邊風號。念昔朝玉皇。雄觀愜心賞。視聽旣更易。逸氣資爽朗。無由致此身。竝遊奇雋後。嗟君靑瑣彥。器業推廷右。儀鳳異鷽鳩。夭圭殊鼠璞。迢迢博望槎。濟濟延陵樂。周旋歷覽裕。敷奏合審擇。我今坐潦倒。又作關外客。秋容沓川汜。岐路望縱橫。沙磧接古隴。日夕生寒聲。遼雲何泱漭。遼雁何參差。仙輧悵莫攀。海月幾盈虧。所悲芳歲晩。幽蘭空旖旎。離情苦不斷。看取長河水。</text>
<title>述懷</title>,<text>我昔好奇服。小少事潔飾。自從墮地初。便有薾雲翼。八歲始學字。頗能操佔畢。大人稍見稱。謂是龍鳳質。十五波瀾駃。沛若江河決。曹劉與屈賈。直擬造閫闑。眼底無全牛。胸中燦奎壁。天潢欲屈注。擬滌骫靡跡。屠龍藝已亢。揣摩機亦熟。少技安足事。鄒魯尋遺馥。閉戶十經春。下帷不暫出。俯視夸毗子。攘攘那可述。妙悟涉眞源。虛室光生白。畜積旣云富。帝霸皇王策。弱冠趨輦下。射策幸中鵠。聲輝溢宇宙。坦路無郤曲。袖裏明月珠。煌煌光照燭。樹高風必摧。蘭蕙逢霜折。世途漸嶇嶔。偃蹇甘安節。性命貴苟全。聞達非宿學。中回聖明顧。列署霑殊渥。景午李程甎。彩動燕公筆。要將涓滴淺。浴此滄海日。未忍曲如鉤。直道從三黜。積羽縱沈舟。孤堅詎竟窒。天地屬否運。殺氣迷太乙。憶在壬辰夏。鯨鬣掀彤闕。長驅二千里。腥塵暗日月。安危大臣在。去邠一何速。蒼生百萬命。原野血漬鏃。翠華望杳然。行仗依墻壁。官僚鳥擇棲。奔逬迷所適。家室無處所。妻兒任鋒鏑。帝德如天大。義師急拯溺。坐令幽谷暘。枯暍還喘息。桓桓李將軍。素稱隴西閥。登壇襲世貴。天子之平勃。手下四萬人。赳赳皆豪傑。風雲隨指顧。雷霆助肅烈。一戰兇醜熸。箕壤妖氛滅。誰掉三寸舌。釀起和親說。金繒賂何益。城下盟徒結。梟心尙未逞。螳臂思拒轍。跳踉每見怪。八路俱荊棘。往者南原敗。全湖蠻祲黑。至今壕塹中。夜夜聞鬼哭。干戈迫七載。不弔天何獨。老弱充飛輓。丁壯備戎列。傳言湖嶺外。百里煙火絶。非無僅存人。焉能謀業作。偸生亦辛苦。死者長冥漠。安得鄭監門。摸寫徹四目。聖代才不乏。經濟誰能淑。上戴堯舜理。陰陽庶回斡。峨冠立夔契。贊襄甚宏達。散材獨無用。老大空儻倜。鹽車類騏驥。官道同社櫟。邇來長道途。萍梗遭漂泊。遑遑南與北。繞樹悲寒鵲。迢迢嶺海邊。鞍馬恣涉跋。季子貂裘敝。越橐黃金竭。山妻徯我歸。蓬鬢不曾沐。童烏日候門。眉髮想淸穆。王事奈靡盬。私情那可卹。韶光覺衰謝。素顚無由漆。鄕音雁久斷。朔吹號古磧。登樓望京國。泱莽關雲隔。河淸問幾時。旅遊甘寂寞。江上數頃田。一徑緣山約。魚蝦合餐飯。松桂甘作屋。況有同心人。逸趣等野鹿。招我歸來篇。巖扃更動色。鷗盟及鷺社。天末遙相憶。携家且挈子。却掃臥蓬蓽。床頭陰符訣。鼎中還丹術。荷衣翦秋水。漁舫轟月笛。衰顏可復丹。姓字編瑤籍。人生貴適意。軒冕乃外物。莫願萬乘相。羞爲富貴屈。莫願千戶侯。寵辱互相薄。莫以身後名。易此眼前樂。君平隱簾肆。子眞蟄窮谷。急流當勇退。迷蹊冀知復。長歌矢不諼。碩人本簻軸。</text>
<title>復齋傳筆歌 幷序</title>,<text>金河西麟厚生九歲。見復齋奇先生遵。復齋目逆而知其爲大器。亟稱之。遂以一管筆授之。河西受而不敢䙝用。藏之終其身。河西歿。其子孫猶傳寶之。至壬辰兵火之後。河西之孫某改題河西木主。始用此筆云。蓋距復齋傳筆之初已八十餘年。非唯物之存亡爲可感。兩先生相傳授之際。足以使人激礪。若其齎志沒地。俱不得見容於時。則又不能不慨然。而爲來今當世道者之鑑戒。援筆爲歌。復齋手裏筆。言授河西公。河西纔九歲。丱角未成童。已知復齋賢。誘掖感其衷。拜受若增惕。寶與天球同。肅恭不敢䙝。十襲巾笥中。豈伊物之美。爲挹先生風。河西旣云亡。厥聲何渢渢。陵谷幾變遷。世事浮雲空。此筆獨宛然。可敬還可恫。家傳近百年。護持彌見隆。三世若一日。子姓能有終。兵火猶莫壞。意者神明通。嗚呼兩君子。道義衆所宗。生質固精粹。素養亦已充。卓學表流俗。溥博而高崇。抱負將達施。契合動昭融。致君堯舜心。耿耿貫昊穹。柰何時命舛。蕭艾互蔽蒙。北塞作孤纍。南荒爲野翁。志士本少成。視天眞夢夢。唯有一不律。迄樹斯文功。存乎目擊間。奚待相磨礱。知己諒難遇。遐想起盲聾。芳聞滿人耳。曠軌傾海東。渺余仰沖襟。直愧坐倥侗。</text>
<title>鴉鵲吟</title>,<text>鴉啼何啞啞。鵲噪何槎槎。人言鴉與鵲。吉凶本殊科。凶宜在所斥。吉宜在所揚。君子素位行。世運任陰陽。生者是寄爾。死則乃直歸。況乎禍禍來。有若一塵微。得之不足貴。失又奚嘆爲。唯當心地直。處險如處夷。禽鳥那與我。彼自鳴其時。因成鴉鵲吟。爲報墨卿知。</text>
<title>靜女篇</title>,<text>靜女處閨室。稟質何英英。幽情忌冶艶。所操唯孤貞。托爲君子逑。藻飾良亦度。朝朝理笄總。手織三丈素。上堂協尊章。下堂歡妯娌。婦道豈不光。恩義還中止。秋風忽颯然。落景黭將暮。鉛華誰爲容。翠袖空跼顧。憂來始奏琴。繁商激楊林。奏罷更怊悵。雅音嗟孰尋。煜煜天上星。隕作地底石。薨薨壤下蟲。陰雨翔其翮。變化旣難測。明日非今夕。惟當保此心。一節甘自樹。莫謂白頭吟。不及長門賦。</text>
<title>卽事</title>,<text>病來憐鬢色。朝起攬靑銅。憂端日以摧。却坐撫枯桐。世故旣無涯。曜靈難再中。促束坎井間。壯志徒自雄。唯當思脫弢。不須賦送窮。何年小山畔。結廬依桂楓。</text>
<title>村行</title>,<text>曉行草露深。不辨田間道。依崖茅店小。傍水松蘿倒。主人具鷄黍。慰我何時到。農談雜村語。足以消我懊。沈憂迫世故。役役空催老。赴爾山中期。天光永自葆。</text>
<title>謝病</title>,<text>一疾忽經旬。閉戶城南宅。無無公事擾。端居頗自適。隱几正臨山。開軒斜帶郭。園中六七樹。蔥蒨如帟幕。圖書雜今古。揷架殆累百。有時發孤興。逍遙煩累釋。杖屨任遠近。澆蔬及蒔藥。對景閑拈筆。雲煙爛盈橐。倦來高枕眠。頹然到日夕。羲皇北窓下。不羨陶彭澤。忘形更忘機。詎復論榮落。心舒體亦胖。浩浩誰羈絡。眼看世上人。膏火爭煎迫。蝸牛竟何得。卽事還宿昔。達者貴知微。先幾能介石。寄言素心人。將身審所擇。</text>
<title>送淸陰巡按濟州 金公尙憲</title>,<text>神鼇戴巨峯。崒嵂海上去。南見老人星。東挹蓬萊嶼。長風一萬里。吹君向何所。咳唾入滄溟。化作瓊瑤樹。千古不改色。至寶誰當賈。八月涼氣早。江潭悴芳杜。莫言輕別離。相思迫遲暮。回首碧雲合。蒼茫夢中路。</text>
<title>讀東坡偶書</title>,<text>前身戒和尙。當世蘇東坡。如今幾百年。豪氣猶不磨。脫落進退間。浮雲於我何。南荒與紫淸。一視無等差。半夜赤壁遊。逸韻凌靑霞。隻字落人間。萬古傳菁華。晩參曹洞禪。了盡恒河沙。是非俱兩空。歷劫如擲梭。所嗟天地閉。平陸生矛戈。枉直誰更分。賢邪竟同科。時命不可謀。謇余爲悲歌。</text>
<title>贈淸陰</title>,<text>以君白雪歌。和我綠綺琴。黃鍾有餘響。且莫彈商音。悲風西北來。漭漭浮雲陰。世無子野耳。誰歟諧我心。</text>
<title>送南郭贊价朝京師 朴公東說</title>,<text>向來喜習懶。屛居南山下。斷却區中緣。如聾復如啞。況於文字間。那能事陶冶。謳吟久已廢。情性寧嫌野。今年離別多。交遊如葉墮。去者輒求詩。詩牋動盈坐。使我困酬酢。發語翻成嗄。說之復朝天。征驂指華夏。孤懷自未堪。更値年華謝。吾與說之遊。猶瞽有相者。風塵二十載。夷險同取舍。乍別亦云傷。遠別眞足怕。浮生無定蹤。世故隨日化。虛名我所厭。何異淪罟獲。歸田良苦晩。九折驅疲馬。幽幽白雪操。古音元自雅。頻歲歌遠遊。素髮行將嚲。何當尋遂初。往泛五湖舸。東阡及南陌。共結鷄豚社。大兒與小兒。孰眞而孰假。餘外徒紛紛。泰山等幺麽。臨岐一悵然。欲默還不可。</text>
<title>送李都事 顯英 赴咸鏡道</title>,<text>京師少相識。關外多舊遊。問君夫如何。又復向北陬。陰山與瀚海。錯莫令人愁。新春已涉七。韶光動梅柳。節物豈不佳。離情轉紛糾。王事無險夷。愷悌神所扶。願言加餐飯。休復念畏途。且挹瓊瑤音。時來慰澤癯。</text>
<title>送尹御史 暄 試才湖南</title>,<text>榮柯旣靡靡。幽蘭亦凋悴。端居感物化。我懷誰與寄。此時君遠行。迢迢一千里。臨岐欲有言。脈脈空睇視。氷霜行路艱。跋涉星歲異。人生宇宙間。意氣貴交比。自我契夫君。趣操幸同軌。相依類鶼蟩。居前愧糠秕。如何別離多。會合苦難恃。離鸞不可彈。天末商風起。</text>
<title>遣懷 二首</title>,<text>閉戶二十年。人疑靜者徒。我豈靜者歟。旣拙還兼迂。加之懶成癖。兀坐如浮屠。縱欲運支體。身行心不俱。尋常高枕臥。白日夢黃虞。權門車馬沓。脛短那能趨。安此拙與懶。免爲轅下駒。二我苦不得歸。誰知我欲歸。恨無數頃田。促束縈塵鞿。官高難自由。世亂貴知微。朝衣若塗炭。日日思奮飛。弘景是何人。一夕能決幾。冥鴻天外翔。豈願稻粱肥。</text>
<title>寓言。送月沙朝京師。李公廷龜</title>,<text>世累有千緖。人生無百年。衰顏不復朱。素髮那更玄。胡爲長卒卒。坐此岐路邊。爾來數載間。別離多綿延。親交如落葉。一散難再圓。賴有月沙翁。卜宅在東阡。杖屨雖未頻。音墨喜相連。奈何君又去。裹足重赴燕。道途經萬里。日月屢回旋。渺渺我之懷。搖搖劇旆懸。離合竟莫齊。氣運誰能銓。却怪造化翁。簸弄饒機權。吾聞天壇上。絳節朝群仙。手持鴻濛劍。足踏玉海蓮。往往度世人。不墮膏火煎。君應或見之。細與評眞詮。歸來爲我說。休惜金針傳。功成而行滿。鸞鶴同翩蹮。左挹廣成袂。右拍洪厓肩。永脫離索苦。歷劫共後先。</text>
<title>漫成 四首</title>,<text>驅馬欲出門。出門將適誰。披襟欲有言。我懷誰得知。所以十年間。閉戶不窺園。長歌時激烈。遠思古羲軒。二誰言讀書好。讀書轉多事。我今不讀書。不讀眞有致。閑向北窓眠。日夕猶未起。梨花白雪飄。黃鳥爲歌妓。滿腹志願畢。百年聊爾耳。三昔者鍾期死。伯牙不復彈。豈無知音人。知心良獨難。況玆季世後。誰能保歲寒。空持匣中龍。悵望斗牛端。四終歲不出門。終日不見人。圖書左與右。相對爲笑嚬。治亂雖莫常。得失豈無因。悠悠千古跡。使我腸輪囷。</text>
<title>夜吟</title>,<text>雨晴新月出。夜久微涼生。四顧何寥寥。庭宇湛虛明。披衣起彷徨。却坐倚簷楹。天機與人事。百慮來相縈。豈無知音者。浩浩川原橫。朱絃誰爲縆。白璧空連城。濁流漭滔滔。揭厲迷所征。固知疇昔然。奈此獨關情。</text>
<title>送洪輝世赴星州 瑞鳳</title>,<text>吾年迫中歲。離別傷懷抱。況君赴嶺外。迢迢千里道。節序重陽後。新霜凋百草。把酒白門街。憂來心似擣。人生一世間。何臭復何好。有如風前蓬。聚散難自保。爲子歌遠遊。調絶令人老。題詩明月樓。寄我抒惱懊。</text>
<title>用李白韻</title>,<text>我家如陶令。寂無車馬喧。悄然坐終夕。風雨滿西園。筋骸已云倦。頗復厭乘軒。尋思乞一壑。面水開柴門。息交且絶遊。左右唯琴樽。歷落萬古情。時時多寓言。芳杜日憔悴。歲晏霜霰繁。誰能揭燭龍。照此長夜昏。所悲會心稀。耿耿那得論。</text>
<title>送人之高城</title>,<text>我欲驂鸞尾。東訪安期子。弱水不可涉。茫茫三千里。問君何夤綠。雙鳧蓬海涘。縹緲四仙亭。丹書留幾字。時逢永郞徒。羽衣翩然至。微言粲珠玉。可以離生死。公心元化倂。妙契無爲理。却恐白日飛。輕擧蒼霞裏。謇余陷迷網。奚異旋磨蟻。窮年馬蹄間。沖賞空爾耳。莫惜刀圭液。牖我玄眞軌。提携太淸外。萬劫看一指。</text>
<title>自平壞狄串抵順安由間路</title>,<text>朝行五十里。暮行五十里。今日最辛苦。辛苦無與比。田畦細逕滑。詰曲馬頻蹶。黃茅白葦連。汩汩泥與水。前程莽未涯。駐車望蒙汜。曛黃投古館。頹然臥不起。吾年向遲暮。遠役迨可已。胡爲尙循祿。敝敝未能止。俛仰宇宙間。永言千載士。長詠歸來辭。陶翁是知己。</text>
<title>隴頭水</title>,<text>隴水東西流。元非斷腸水。行人自不堪。腸斷聲聲裏。東流復西流。流水何時已。南來還北去。人生老不止。長歌隴頭水。莫傍行人耳。</text>
<title>眼病自慰</title>,<text>妙解久無全。天公憎兩眸。阿堵本淸淨。白翳眞贅疣。雙簾垂寂寞。了不分馬牛。冥冥黑山窟。堪笑昧自修。傍人有問我。視是從何由。方其合眼時。亦能覷窞幽。視幽亦一視。奚必其明求。視雖在乎眼。使視乃心謀。靈關苟不閉。餘外皆悠悠。蒼素太區別。易於攖悔尤。鼻涕懶殘師。頡滑夫豈留。唯當斂我精。歸與太始遊。玆言誠密印。佩之心自休。掩戶南山下。絶跡斷朋儔。蒲團結跏牢。萬事等蚍蜉。井梧葉已黃。時序向高秋。默默類藏逃。此樂難比侔。且證上乘禪。神光透吾頭。守黑而守雌。牖蒙實綢繆。紛紛察毫末。那足貴離婁。</text>
<title>次東坡韻</title>,<text>誰謂城市喧。我居正對山。解職無拘束。足以娛歲年。往哲有微言。魚不可脫淵。桔橰誠可恥。未老當歸田。歸田至樂存。傍水屋數間。圖書在我傍。花竹在我前。塵垢日以遠。滿目皆雲煙。沖挹見昭曠。行止免疾顚。矢心諒已素。晩計詎徒然。千載二疏公。卓哉大夫賢。</text>
<title>送淸陰赴松京幕</title>,<text>公有錦繡腸。片片皆文章。胡不獻九重。裁爲舜衣裳。時時吐諸口。燦爛未可方。山川與草木。所被皆輝煌。朴淵千尋瀑。天磨萬仞蒼。靈通及知足。蘿月聯淸涼。窮幽而抉隱。一一咸開張。況彼王氏墟。五百年興亡。如今安在哉。瞥然短夢忙。入君機杼間。約之一奚囊。從此松都府。物色無留藏。嗟吾坐跛蹩。豈異搶楡枋。送子郭西郊。紫氣連雲長。他日相迎處。知君藻思昌。莫作杜德機。乞我以餘光。</text>
<title>信筆示諸郞。仍嘲趙郞不作詩。四首</title>,<text>文章乃小技。昧者較高下。但自見懷抱。何論眞與假。老夫癖已成。嗜好如啖庶。有時不平鳴。千里傾一瀉。欲以數寸毫。擬竝古人靶。向來坐乖慵。幽事供高臥。寒花霜未凋。叢蕙行將播。崢嶸終南山。孤嶂凌空硪。爽氣入詩脾。左右紛侑我。揮筆恣淋漓。忽覺失懶惰。寄語邯鄲子。年少志亦果。若錐處囊中。穎脫誰能挫。風花與雪月。莫事效喑啞。苟得涉其源。一蹴追大雅。吾衰雖甚矣。請子要同社。二孤尙與俗異。屛居南山下。向來占閑秩。優游幸天假。伊誰趨利名。染指同甘蔗。歲月如逝水。回首已東瀉。靑冥詎可縱。鹿車還欲靶。每笑南陽翁。未諧終龍臥。佳節迫重九。籬花芳已播。雲峯何偃蹇。秋至增硪。有時得意處。兀然堪忘我。隨緣脫天刑。人或嘲吾惰。矢心遂初服。早晩當亦果。富貴豈其淫。威武那能挫。閉口復閉門。似癡更似啞。只是空洞腹。浩浩貯風雅。江湖杳極目。白鷗眞我社。三去者千載上。來者千載下。悠悠去來間。誰眞復誰假。人情有好惡。甘苦分荼蔗。世途亦多岐。分流萬派瀉。伊余負微尙。暫解靑冥靶。聖恩許優閑。杖屨隨坐臥。抗志在高明。聲名那足播。雲山敦舊盟。岫幌何嶅硪。借問夸毗子。知我還罪我。非時動則眚。放遊唯宜惰。潔身雖獨善。仲尼稱其果。卷舒固餘裕。不損而不挫。西風撼井欄。寂寞鳴蟬啞。蕭條書室淨。琴几頗爾雅。庭前有松菊。堪結歲寒社。四處獨善一身。達施善天下。壯行本幼學。此志非外假。底事玄軒翁。嗜炭如嗜蔗。漫浪萬物表。閑愁無與瀉。直鉤那用釣。尻輪元不靶。羲軒恨未竝。隱几便長臥。君平旣棄世。馨德嫌遠播。秋風灑林麓。石劍高硪硪。朝來有爽氣。欣然似慰我。客至呼不譍。形忘唯任惰。兒小滿眼前。筠籠競山果。逍遙已得所。毀摘寧容挫。笑彼呫囁徒。啾喧不如啞。何時見大朴。本訛而還雅。一巾掛神虎。永投遠公社。</text>
<title>詠事 二首</title>,<text>蘇子人中仙。何事慕樂天。大名同有之。早退能自全。圖書爲我友。風月爲我歡。時時寫我懷。曠達雜儒禪。祗今八節灘。千載稱高賢。會昌李相國。歲暮朱厓邊。二富貴有終極。貧賤還無憂。死生固環縆。芳臭那同流。彼哉齊物者。語哤良可嗤。寄言媚學子。努力前脩師。</text>
<title>感事吟</title>,<text>大藥雖云妙。不能易鼠腸。鸞鳳稟自靈。生在丹山陽。浮雲忽沈翳。太陽埋晶光。有時糞壤中。薨薨螢火揚。魯笑東家丘。千載爲素王。賢愚旣不定。是非亦難詳。達識悟其宗。夸者乃迷方。</text>
<title>人情吟</title>,<text>人情坂九折。世味蠶三眠。百年亦已半。煩惱坐相纏。緬彼金華子。棲在雲霞顚。余苦未得從。引頸空茫然。</text>
<title>挽蘇弼善 光震</title>,<text>論交何用早。傾蓋卽舊知。崇蘭稟旣馨。美玉元無疵。落落風塵中。堪托歲晩期。我年與公同。君強我則羸。強者乃先去。化機亦難推。壽奚未五十。官奚郞署卑。內外無近親。弱妻抱稚兒。丹旌引素車。孑孑向南陲。一死人所共。寂寞如君誰。生別有來日。死別無回期。今夕是何夕。幽明從此辭。祖道不忍訣。攬涕更蹰踟。</text>
<title>余於世事。百無一能。戲作不能吟。</title>,<text>酒旣不能飮。詩亦不能成。棋旣不能著。琴亦不能聲。旣不能補世。又不能治生。六者無一能。於世將何營。唯能眠與食。臥起頗任情。誰將非意干。寸地本自平。得者失之基。非虧那有成。誰貴復誰賤。奚辱且奚榮。紛紛身外物。過耳如驚霆。虛舟寧懼覆。社櫟全天齡。不能是素分。免爲人間爭。</text>
<title>放吟</title>,<text>不信世間酒。能澆心裏愁。呼琴彈一曲。長嘯上高丘。高丘千里目。曠野風颼颼。賢愚同結束。竟作土饅頭。錐刀亦何利。擾擾成釁讎。誰歟會心人。散髮弄扁舟。</text>
<title>夜直</title>,<text>煩憂不能寐。攬衣起周章。回廊闃無人。廣庭月如霜。節物懍將改。天機亦自忙。蟲響室生韻。露泫草騰光。年至老偏侵。計拙身未防。徽纆世何隘。悲歡情苦長。舊交隔川梁。日夕摧中腸。朔飆從北來。獨立歌激昂。</text>
<title>次陳子昂感遇 三十六首○後稿</title>,<text>鴻濛闢子丑。淸濁互淪昇。餘氣結沖融。岳瀆乃渟凝。人爲萬物粹。化理所由興。惟聖出庶物。微言足可徵。二玄洲在何許。靈苗空自靑。神飆鼓元和。祥雲凝素莖。擷英挹其精。乃有安期生。鍊魄祛濁穢。丹田胎自成。三聖賢貴率性。英雄耽事功。至巧還若拙。大詐近乎忠。萬古樹彝倫。區區東魯翁。作事必謀始。觀人要在終。四人稟本純粹。養正當在蒙。美質或易得。誰能果有終。所以子思子。揭論勉其中。誠明是天道。性盡由理窮。五鳳兮德之衰。吾生其晩矣。解繩道已漓。疇能回大始。世人味糟粕。紛紜事口耳。陋巷坐如愚。卓哉顏氏子。六步屧臨東陂。澹澹溪水淸。我年已半百。何用更勞生。幽居度歲時。天運虧復盈。翛然縱遠目。曠野與天平。七驅車臨廣陌。廣陌路苦悠。揚策欲何適。所適在東周。文物已難徵。景仰在尼丘。誰知一簞瓢。却勝千戶侯。八杖策陟雲谿。雲谿路不窮。去天僅盈尺。兩腋來淸風。上有葆光人。綠髮而韶容。借問何所事。所事河上公。九富貴不須艶。貧賤且莫嗤。海塵生石山。陵谷有時夷。權勢雖云赫。運去難久持。唯當安素分。毋爲俗子欺。十生則受人排。死乃光汗靑。淺論何其卑。成敗論豪英。擧觴望空碧。浮雲忽已暝。狂飆日簸林。羽翮何時寧。十一林坰漸明媚。靄靄生陽春。庭前綠玉樹。枝葉皆可珍。淸貧我所安。不營金萬鈞。嘯傲亦自適。莫謂蓬蒿人。十二危途志易挫。暮境歲苦跎。滔滔千丈波。揭厲當如何。山上種杞菊。山下收嘉禾。逝將老原野。不復嬰虞羅。十三昔在羲與農。神理秉元和。干戈一習用。戰鬪相經過。嗟嗟春秋世。世道日蕩磨。彝倫自此斁。太息當奈何。十四名敎已墮弛。俗習漸浸淫。軒冕若泥塗。市賈軼儒林。譬彼拳石微。亦可凌崇岑。宵人方翕翕。志士空長吟。十五南國有佳人。貞心結幽期。玉質空自惜。鉛華浮翠眉。花鳥又將闌。耿耿度芳時。奈此別離苦。寂寂閉綺帷。十六東風一披拂。樹木有芳姿。好鳥相和鳴。欣欣樂天時。幽谿接平野。山色當前墀。節物豈不好。奈此遠相思。十七末俗喜夸毗。浮世無夷途。所操苟正直。何以完其軀。瓦缶旣雷鳴。黃鍾棄路隅。成湯囚夏臺。箕子爲人奴。君看凌霜筠。標節本自孤。十八夏桀築糟丘。漢文惜露臺。狂哲霄壤懸。人心何遠哉。前車旣已覆。將以戒後來。如何汴水上。迷樓復嵬嵬。畢竟雷塘路。基業委蒿萊。十九道路旣云遠。歲月苦相欺。故交隔千里。離愁長在眉。春花復秋葉。少壯能幾時。素絲與美玉。所憂惟磷緇。慨焉攬瑤瑟。曲終涕還洟。二十端居覽物化。遺榮實自頤。可憐田竇門。利害相嗷㘈。權勢雖炙手。何人能久持。且作泥上龜。莫爲囊中錐。行矣矢長往。耕犁須及時。二十一獰飆摧秀木。衰世忌高才。遂使經濟具。往往委草萊。我時獨悵然。東上望鄕臺。煩憂不可掃。客居良苦哉。浮雲何泱漭。一望杳坌埃。二十二莫誇少壯時。老大在須臾。今朝鏡中霜。昔日掌上珠。杖劍出都門。去與漁釣徒。東風吹瑤草。萬彙俱昭蘇。浮名等土苴。散髮臥江湖。二十三物生於兩間。無物無身患。強弱旣互呑。大小亦相干。誰知今日敵。乃是舊時歡。如何反覆子。迎合在一言。達人早知幾。直士欲刳肝。已矣勿復道。危涕空茹酸。二十四昔遇羨門子。方瞳仍廣眉。與我餐玉方。結我煙霞期。摻手一相別。岐路涕空洟。懷哉不得見。煌煌三秀芝。雲霄九萬里。幾日駕玄螭。要令鳳爲媒。棄世往從之。二十五世人結交道。唯視盛與衰。炎炎盡來附。踽踽卽棄違。騰驤事夸詡。屛廢至涕洟。君子乃不然。持身有素期。顧視市賈徒。營營寧滿嗤。擊壤歌帝力。緬思唐堯時。二十六爲臣固不易。行道良亦難。上下交相賊。當面事欺謾。纍印在充宗。剖竅還比干。國勢其餘幾。民生日失歡。誰知秦王師。一擧擧趙鄲。興衰不係天。志士空永嘆。二十七南儵與北忽。往來能構精。至人以踵息。其氣無留行。胎成證仙果。絪縕造化倂。方其調會時。涬涬還溟溟。伯陽是先覺。著出參同經。我亦握厥幾。丹田生玉英。二十八魯連天下士。少小脫塵氛。高想在霞外。那更附靑雲。珪組是何物。長揖平原尹。盛名動當時。逸跡載遺文。擧世皆魯連。世道豈瓜分。嗟哉我生晩。不得與之群。二十九靑靑脩竹林。飛鳥鳴相和。野田水汩汩。麥壟已分科。老農占歲氣。飢穰將若何。我亦把耕犁。餘生逃網羅。拙薄甘跧跡。衒耀羞揚蛾。至道諒斯在。沈吟詠伐柯。三十孔翠有奇色。飛來何處林。弄影耀朝日。一雙直萬金。眄彼游俠子。挾彈琪樹陰。欲將身上羽。賁作衣與衾。如何翔不冥。乃使奇禍尋。世事盡若此。且莫傷微禽。三十一隴水東西流。游子悲舊鄕。騁目上高臺。高臺已夕陽。遙山爭合沓。溟海何渺茫。襪線豈不微。所願補舜裳。長悵屈左徒。見擯於懷王。湘水魂未招。荊鼎亦云亡。三十二栗里陶淵明。谷口鄭子眞。生爲天下士。死爲千載人。九原不可作。欲見嗟無因。賴有遺編在。怳然談笑親。海內方攘攘。風塵滿函秦。有山須種花。有田須藝麻。三十三重華繼放勳。明目闢四門。比屋皆可封。匹夫孰含冤。湯武德始慙。至道無遺存。春秋及戰國。殽亂何可論。寸膠救濁流。不如淸其源。我思犧與農。今人難與言。三十四天理豈終窮。旣貞還復元。遑遑魯中叟。繫易垂評論。身通七十子。傳統學益敦。如何末流弊。不念德性尊。出入四寸間。訓詁何其煩。三月不違仁。顏氏方操存。無欲可觀妙。惟利令智昏。三十五新霜凋碧樹。洞房忽已秋。誰家靑娥女。粧成倚暮樓。幽愁亦何事。夫壻長出遊。章臺鬪鷄去。偝客事報讎。去年點戊籍。荷戈向涼州。別來消息絶。相思魂夢悠。芳歲漸遲暮。欲說還自羞。在家貧亦好。莫誇千戶侯。三十六靑山在屋上。屋上白雲生。愛此林廬幽。境僻無人爭。悠悠塵世外。不聞有輸贏。村俗頗淳古。夸毗異漢京。草木何芊蔚。田疇縱復橫。勉此耕犁功。墾穫順天行。但願朝政淸。四方不用兵。伏臘會隣社。長日任醉醒。擬把北斗杓。細酌渴東溟。愁憂何從來。卒歲可優哉。</text>
<title>八月十四日。始到黔浦先壟。鳩材構小茅茨。次杜少陵韻。</title>,<text>新構小茅茨。蕭條僅容膝。簷楹正向南。屋角賓出日。逃空我已久。窮谷自無匹。少年墮塵網。老去悟名實。區區夏畦間。心疢首亦疾。騏驥詎服箱。犛牛那捕蝨。常思斂雲翰。屛跡事佔畢。聲利安足道。世路黑如漆。仲尼倘復生。魯史應削筆。田廬眞得所。山逕何蒙密。圖書隨我至。左琴而右瑟。餘生且自娛。不羨飛昇術。</text>
<title>死者嘆</title>,<text>死者縱無知。生者那忍欺。死者如有知。生者將何辭。死固不復生。生應終有死。所以君子心。不以死生毀。</text>
<title>百年</title>,<text>百年何醜好。過去皆陳跡。是非旣已淆。曲直誰能擇。軒冕卽泥塗。三木也非辱。歸來田里間。閉戶恒處獨。一飽更何求。休論君與牧。春來且力田。牢守愚公谷。</text>
<title>田家謠</title>,<text>月高高田熟。田家占正月十五日月生高低占一年農祥 月低低田穰。今年占新月。高低無不當。翁婦喜且慶。蹈舞迎休祥。亥日燻豕喙。子日焚鼠腸。芒苗祛螟蠹。場圃除災殃。汚邪與甌婁。五穀盈倉箱。滿腹志願畢。身外莫思量。</text>
<title>啄木行</title>,<text>翩翩一飛禽。賦形亦何章。羽衣煥爛燁。五綵織成光。孔翠失其色。直欲欺鳳凰。翺翔叢薄間。衆鳥不敢當。脩喙恣頡頑。顧盻耀朝陽。來尋嘉樹顚。啄盡嘉樹腸。初如椎鑿穿。漸似刀鉅戕。啄勢殊未已。枝摧根又傷。風雨襲竅穴。一夕歸顚僵。惜此棟樑材。終爲微物殃。天道有相敓。倚伏詎可常。金丸豈汝貰。害物理難長。</text>
<title>寓言</title>,<text>天星隕是石。糞草化則螢。石有璞韜玉。螢豈見晛明。莫作草化蟲。寧爲石隕星。君子貴體質。悠悠毀與成。</text>
<title>次李白韻</title>,<text>問我家何在。家在象頭峯。下有萬古壑。上有千歲松。禽頂胎卽丹。獸角春生茸。杳渺碧雲中。獨駕蒼精龍。</text>
<title>次李白紫極宮韻</title>,<text>李謫仙年四十九。有紫極宮之作。東坡亦於四十九和之。余今適丁是年。感兩仙之致。步韻口占。蒼蒼巖下松。挺挺階上竹。山色秀可攬。溪流淸滿掬。蟬蛻萬物表。介然立於獨。麋鹿伴我遊。雲霞伴我宿。遇坎便當止。幽居此焉卜。行年四十九。逝者知不復。世路饒曲折。往轍宜戒覆。浩歌且孤斟。却喜村醅熟。</text>
<title>秋懷 二首</title>,<text>冏冏月吐巘。咽咽蛬吟礎。摵摵葉響柯。嗈嗈雁叫侶。天地互陰陽。居然見秋序。商音一何肅。萬物歸摧沮。幽人自多感。念此默不語。二蟹梁水初落。稻苗霜始下。瓜收蔓空懸。豆肥箕已赭。燦燦籬菊華。團團園栗顆。雅志在丘壑。投老坐坎軻。達者安所遇。文罔亦奚挫。衆醉守孤醒。高吟還寡和。杖屨日來往。琴書聊整暇。時登高樓望。海日光相射。勺水世自多。根塵吾已謝。興來氣豪橫。長謠足悲詑。</text>
<title>示翊聖翊亮 幷小序</title>,<text>全兒學字數年。癡不分文義。自今秋忽得蹊逕。近來口占。頗有警語。戲成一篇志喜。古有譽兒癖者。得非老夫耶。吾家兩兒三孫及季氏家二兒一孫。長者或已成章。少者皆有格韻。昔蘇長公在儋耳。卯君在雷州。瓊雷雲海之間。間以赫蹄相慰者。每以子由兒孫斜川以下子姓凡九人誇詫。自以爲有人所未有者。其贈子由詩曰。兒孫七男子。次第皆逢吉。子姪之數。與吾家略同。而坡之居儋。斜川公實經紀其生。老坡不知甁粟有無。只以文字自遣。今吾被放。亦賴長兒葺理室屋。貿販穀粟而給之。此又相類。抑比之靖節翁含杯恨天運者。不其差賢耶。及宋南渡。坡之孫符爲禮部尙書。曾孫嶠亦有名。高宗以坡文寘左右。讀之終日忘倦。至親製集贊賜嶠。遂贈太師。符，嶠與有力。足見賢者食報。恒在天定之後也。此則吾家後裔所當企勉者也。覽者哂之。少兒強解事。哦詩能動人。爾才旣可敎。爾兄素絶倫。更有三箇孫。一一掌上珠。況復季方公。三胤俱夐殊。蘇家七男子。儷美宜逢吉。于門可高大。餘慶由善溢。吾衰似老坡。晩途坐迍邅。浮沈文字間。坡與吾同然。淪落何足歎。此樂足窮年。譽兒且莫笑。比之陶翁賢。</text>
<title>苦寒</title>,<text>烈風夜簸壑。霜林朝盡脫。山翁不出門。土爐火初活。曠野少行人。飢烏啄枯枿。長安五侯宅。炙手亦可熱。涸陰吾所安。炎炎或易滅。時復援雅琴。陽春歌欲闋。天道貞則元。世運互推敓。造化本無偏。歲暮甘短褐。</text>
<title>生死吟</title>,<text>不能使人生。焉能使人死。死生唯在我。定非人所使。欲生又欲死。但見其惑爾。古來殺人者。誰能保其終。天道忌陰訐。羿莽亦致凶。炎炎竟熄滅。鬼瞰高明室。夷險宜不渝。君子安吾質。長歌生死吟。達士知所一。</text>
<title>樹蟲吟 幷小序</title>,<text>乙卯夏。有蟲滿地。食樹葉殆盡。樹皆骨立童童。見之蕭瑟。有若九秋黃落時候。噫。蟲之仇於樹至此哉。樹材也而蟲卽仇之。蟲賊也而樹受其害無以禦。曾謂培養於四氣之中。參天干日者。反爲一醜蟲所賊而甘枯槁禿缺也乎。物理之未易窮。天道之未易知也。如是耶。天之育玆類亦何心哉。遂命小兒子援不律口占。天旱多樹蟲。蠕蠕其麗億。形鬆或生毛。斑駁紛五色。緣枝而食葉。葉盡樹皆禿。蒼蒼萬山中。無樹不被毒。大者楩枏梓。小及株與橛。居然一時空。乾立如白骨。木枯蟲卽化。上爲拚飛蝶。薨薨鬧庭階。擾擾附箱篋。使我困撝訶。扇箑苦難拂。天胡賦此種。肆虐偏賊物。吾聞古聖世。百昌逢時茀。麟趾不踐草。生植無夭椓。如何氣機舛。正閼邪反角。若漢有恭顯。望之遭彈射。若唐有鎛杞。韓陸終見斥。若宋有章蔡。程蘇竟投北。人蟲寧異觀。我懷徒愴惻。</text>
<title>書札</title>,<text>書札苦招禍。親知聞問闕。靜臥菰蒲中。瀟洒送日月。時逢田舍伴。款曲論桑麻。心淳斷外慕。語直無私邪。坐看山中雲。休言出山草。寵辱俱兩忘。夷庚是至道。</text>
<title>挽朴僉知 東望</title>,<text>君家三昆季。於我如兄弟。君生與我同。年紀差一歲。過從數十載。義分無隆替。形骸久已忘。襟抱元相契。邇來何間闊。千里方判袂。往者吾在圄。君方守北裔。重逢那可必。悵望如隔世。生全荷聖恩。君亦駕還稅。一會始有期。脈脈心常繫。忽聞泛漢槎。遙憶空凝睇。辭朝今幾時。遽報君永逝。卽得鳳洲書。五情俱震揭。浮生固無蔕。君去胡乃戾。有兄病在床。有弟曾被逮。天乎降割偏。此理孰分劑。念之失次第。長號只隕涕。回思穹壤間。是身猶委蛻。善旣不必嘏。惡又未必悷。賢愚共一丘。脩短那足計。顧我漸衰醜。處世已如贅。健者尙不年。朽質知易敝。畢竟歸大化。曠劫實無際。天涯負執紼。關路苦迢遞。歸魂招不得。落日陰雲翳。</text>
<title>題巖上</title>,<text>解帶懸樹枝。脫衣掛石壁。落日映江門。西風病葉摵。山中本無侶。孤吟聊自適。</text>
<title>李生顯基自其家大人謫所。踰嶺抵海訪余。臨別詩以贈行。</title>,<text>手把左氏傳。口誦宣尼說。訪我大江外。此道期洞徹。沖襟自瀟洒。不爲炎炎熱。吾生雖苦晩。猶及淸江公。一代不數人。衆嶽宗華崇。至今遺篇在。泱泱皆大風。休言諸葛死。豈羨蜍與志。常喜庶尹君。世德敦素致。淸如淸水淸。白如白玉白。寒蟬吸晨露。厭共群禽擭。時命乃大謬。湘潭幾千里。爾今稱家兒。介立無依倚。藝苑早擷英。源泉方貯潔。希賢復希聖。寸地宜澡雪。相逢遽相別。惆悵南雲遠。歲色又將改。離裾愴難挽。龍湫萬丈深。鳥路連天巘。單童騎匹馬。何以保行役。老我漸衰醜。一龕同禪寂。世念灰不燃。韶顏久褪丹。聖恩河海涵。全生良亦難。幽幽白雪操。恐被巴人聽。萬山不隔月。天末看孤瑩。</text>
<title>偶書</title>,<text>讀書數千卷。著書數千首。小技未爲尊。於吾竟何有。閉門窮谷中。朝暮事面壁。却似盧行者。萬緣俱歸寂。此身人所貴。還爲身所累。長嘯睨雲空。天地同一指。</text>
<title>九日贈座上</title>,<text>海色映孤嶼。落日氣佳哉。有客登高樓。涼風西北來。是時九月九。寒花霜下開。左手擎巨螯。石手傾金罍。歌吟動溟嶽。淥水洪波廻。人生百年間。凡楚皆蒿萊。豈無公與侯。白骨生靑苔。良辰且可樂。酒到莫遲徊。</text>
<title>農夫嘆</title>,<text>條風扇淑氣。北陸氷欲泮。間關林中鳥。呦嚶鳴相喚。農祥候已屆。荷鋤向壟畔。燒原已墾荒。決澗還鑿岸。筋力雖殫盡。不知水與旱。去年苦飢饉。口腹猶未滿。催租輸縣官。籬落漸逃散。爲農艮亦艱。誰使誅求緩。</text>
<title>後十九首 幷序○續稿</title>,<text>十九首。爲選體之最。不知誰氏作。或云枚乘作。未詳其然否。至明嘉靖年間。李滄溟攀龍擬之。蓋亹亹逼古。余幽憂之暇。竊傚續之。雖不及胡寬營豐之手。亦庶幾孫叔之優孟爾。行行又何之。渺渺燕與越。燕越望不窮。浮雲空滅沒。豈無雙鯉魚。浩蕩滄溟闊。瞻彼林中鳥。嚶嚶鳴自聒。四序迭代謝。春風復秋月。人生那可恃。百年空卒卒。沈憂從中來。欲絶還繚繞。惻惻臨廣路。前期諒難曉。二蕩蕩長安街。深深狹邪途。隱隱油壁車。嬛嬛珠翠襦。盈盈送微睇。脈脈臨交衢。良遘固已難。離索當何如。園有連理柯。水有比目魚。三地不滿東南。天亦傾西北。天地有盈虛。纔朝還又昃。人生苦微綿。誰復論厚薄。無名氏詩曰。聊厚不爲薄故云云。 會心苟可得。斗酒良已博。帝里五侯藪。榮華一何盛。朱門馳道竝。畫栱璿霄竟。堂上安珠坫。庭下曳珠履。君看洛陽市。日暮掉臂起。四今夕知何夕。堂上有好客。好客不易會。今夕那再獲。因之置尊酒。趁此天氣美。燕姬歌遶梁。玉軫調流水。請客爲我聽。人生行樂耳。行樂苦難値。盛年寧復回。朱門舊行馬。秋草沒池臺。五高樓臨宛水。鏤壁連雕楣。朝雲時往來。中有絶世姿。褕袘拖獨繭。綿邈嚬蛾眉。手裏七寶箏。臨風試拂軫。上見浮雲凝。下見寒霜隕。須臾瀛海湧。魚龍爭易所。且置勿更弹。誰復知其序。六招搖忽西指。商韻集林澤。玉繩斜映戶。星河如霜白。涉江竟何望。幽憂安所逭。曾陰萬里生。節序空自換。豈無同心人。落落天一畔。羽觴那遣情。瑤瑟還成悲。新貴詎不赫。帶貝冠鵕䴊。聲容雖翕翕。於我非所宜。七凄凄霜欲繁。蕭蕭秋已央。碧樹雕斐亹。玄燕亦辭樑。屬玆歲序晏。游子懷故鄕。故鄕在何所。浮雲塞川梁。幽蘭豈不芬。荊棘生其旁。貞珉豈不珍。珷玞混其光。學古跡還畸。信道身反戕。悲哉可如何。岐路空周章。八蔚蔚園中草。秋來霜悴之。亦有芳蕙枝。攬之增余悲。幸玆本根牢。不隨凡卉枯。春來待三秀。置懷勿復吁。九木蘭以爲楫。文杏以爲檣。泝洄泛中流。極浦芙蕖芳。停棹掇其英。徘徊結愁腸。腸結不可解。所思天一方。十織女在河西。牽牛在河東。河漢亦奚物。迢遞經其中。千秋永相望。幽意無由通。天地固有終。此懷何當窮。人間與天上。別離那異同。十一滔滔大江上。嶻㠔千重峽。樹喬掩日月。壑曀藏雪雹。熊羆咆其左。虎豹嘷其右。魍魎白晝行。血人以爲糗。嗟哉行路難。誰知行路苦。公無度峽去。峽路不可度。十二東城何迢遞。睥睨彌層雲。三十六離宮。觚稜迷紫氛。畫栱懸寶璐。虹梁拂霞綺。文疏罩桂華。翠幄朝桑晷。衢樽酌堯醴。朱瑟彈商操。金鏡王道澄。玉燭太階高。赫赫公與侯。飛甍聯雁齒。樂哉復何爲。千秋期若此。十三莫上北邙山。上有千歲人。莫唱蒿里曲。聞者自悲辛。悲辛亦何爲。死者不復生。伊昔得意時。聲勢何崢嶸。居第專戚里。田園壓霸滻。日出門巷鬧。軒車錯如綰。如今復誰在。石獸爭西東。那將土饅頭。移彼侯門中。未若一杯酒。消除萬慮空。十四百年亦豈多。況又未滿百。往者吾未見。來者吾未逆。紛紛傾敓間。擾擾頭已白。富貴等日及。滄桑在朝夕。且聽雍門歌。田文淚曾滴。十五達亦不爲懽。窮亦不爲戚。悠悠窮達間。伊我無變易。生亦不加存。死亦不加亡。茫茫生死際。伊我無慶傷。薪盡火自傳。至人通大方。十六莫入千丈山。山有虎豹戕。莫入千重海。海有蛟鰐傷。莫貴市道交。金盡還爭鬩。莫貴要路朋。勢盡還下石。爭鬩尙云可。下石不可度。歸來且閉門。典墳與丘索。中有古皇帝。神理存大朴。商周奚足道。戰伐還相角。如今千載後。競事錐刀末。作酒杜康生。粗得稱曠達。十七秦箏且勿鬧。我有千年調。一鼓皇風來。再鼓大始廻。三鼓入溟涬。天地穆以靚。鬼神守其幽。品彙安其儔。鳳凰倏來儀。蓂莢生枯枝。龜龍獻奇偶。麒麟臥郊藪。爲樂此亦足。區區及時曲。及時曲。周武伐紂之樂名。十八客從何方來。手中豁落圖。金箱護其簡。瓊珠粧其樞。貽我啓玄鑰。視之不死文。問誰爲此書。太上玉眞君。玉眞那得見。遙指蓬萊雲。十九白露一何寒。明月一何皎。皎皎臨窓畔。使我憂纏繞。入門獨怊悵。出門獨彷徨。彷徨問奚事。不言還慨慷。巢由太早計。未見周與商。</text>
<title>擬古 六首</title>,<text>扶桑五色繭。燦爛婺女襄。金泥蟠應龍。昭哉備九章。裁爲朝日袍。此制肇軒皇。裸壤駭章甫。棄捐衢路傍。二蝥絲繡凋草。宵行點疏幌。招搖已西柄。星漢迷南仰。初月掛高岫。濡襟零露爽。浮生與憂俱。獨此長悵惘。三魚有飛海鰩。禽有沈淮爵。天星隕爲石。糞草螢灼灼。桂花不能實。斗杓不能酌。心憂歌且謠。此懷知誰托。四藝草當藝蘭。養樹當養竹。畜禽當畜鶴。種寶當種玉。差池歲月晩。端憂坐幽獨。去斲玄洲芝。煌煌三秀綠。五商彝繡已澁。夏鼎塵亦蒙。古器不復珍。棄置泥沙中。黃鍾駭牛耳。白璧羞魚目。嗟嗟難重陳。爲君歌一曲。六莫唱長相思。且唱緩歌行。相思不可耐。緩歌聊怡情。天吳移海水。玉女笑作霆。我有千載調。請君試一聽。</text>
<title>寄懷 四首</title>,<text>異域新知少。重泉親故多。亦有生世者。奈此別離何。沈沈匣中琴。埋沒蛛絲羅。願言一相見。南望山嵳峨。二芳林無醜枝。良玉無瑕累。摘抉諒已工。世口忌全美。屈伸亦有時。得喪還相倚。所貴知我希。玆言聞柱史。三美人在滄洲。寄我靑琅玕。琅玕何皎潔。六月靈風寒。相望渺千里。所貴同心肝。勞歌展契闊。永結平生歡。四霖潦塞涂軌。平陸成湖江。不辨馬與牛。誰復辦徒杠。矯首睇浮雲。倚杖聽鳴瀧。欲寄雙鯉魚。那得尋歸淙。</text>
<title>寓感 二首</title>,<text>飄飄白沙老。自是天仙徒。御辯乘廣廷。英靈元氣俱。杳杳靑霞佩。迢迢九萬里。長空鳥已飛。遺跡誰能履。二皎皎秋浦公。烈烈霜後松。用卽淸廟鏞。棄爲㸑竈桐。秋草宿故封。西望傷我衷。平生海上翁。耿耿與之同。</text>
<title>踏靑日口呼</title>,<text>一婢去擷菜。一僮去採薪。四顧無人聲。唯依影爲隣。今日踏靑節。風光媚水濱。我何甘寂寞。獨坐如偶人。起取李白詩。讀之盡其篇。高談薄雲月。使我興翩翩。讀畢隱几眠。栩栩南華生。適去不須悲。倘來那足榮。把筆却成詠。胸次氣空橫。</text>
<title>次東坡遷居韻</title>,<text>我來府城南。繞屋煙樹麗。滄江官道傍。水淸沙復細。世故固難常。萬緣任遷逝。人生有定分。駕者還須稅。寄此山水鄕。遲暮眞良計。虛室自生明。雲霞棲曲砌。窈窕淸平洞。一一皆螺髻。誰言九返妙。卽玆身可蛻。蘇仙在惠州。漫誇日啖荔。伊翁吾臭味。恨未生同世。單趺試鼻觀。爲已存實際。塵寰亦何好。擾擾空蠅蜹。</text>
<title>此府</title>,<text>此府富山水。佳麗同宛洛。顧余坐羈馽。何異屠門嚼。東風忽相過。草木俱動色。花英欲綻紅。柳枝已堪搦。詩成信筆書。筆下蟠蛟螭。不似屈三閭。辛苦懷沙辭。天道有盈虛。倚伏相推移。去來任迭運。吾奚浪嗟咨。</text>
<title>寄竹陰謫所</title>,<text>憶昔與君別。鷺梁江上頭。及我度嶺來。君已投西州。歲月曾幾何。世故良可吁。吁哉不足陳。善保千金軀。</text>
<title>感事吟</title>,<text>不設五侯鯖。休爲三語椽。厭彼夸毗子。冷暖隨人面。遜荒那足怪。削跡誠非譴。生世下羲農。藏身宜未便。仲尼欲居夷。吾道誰後先。斜日向江平。極目瞻虛甸。</text>
<title>有狐行</title>,<text>有狐在山中。夜戴人髑髏。再拜祈北斗。化作人形侔。木葉以爲衣。野草以爲裳。徘徊向明月。艶態嬌春陽。路逢少年子。掩袂生百媚。携手入洞房。流蘇金帳閟。自言得好逑。密誓同心結。那知西隣老。道籙人天徹。口呪一角符。遽使眞形睹。須臾身首分。永辟妖物蠱。</text>
<title>前有</title>,<text>前有六萬年。後有六萬年。中有獨立人。胸藏天地權。姓邵字堯夫。雪月風花裏。手握方圓圖。妙契犧皇旨。天津杜鵑啼。萬事吾不管。誰知一生二。便是混元判。我生堯夫後。又已五百歲。跡局鰈海東。心遊大古際。雖非閉物會。奈此陽消節。隨緣聊送老。曦娥盈復缺。</text>
<title>走筆遣寂</title>,<text>秋色如畫筆。能黃又能赤。天工如畫工。染盡千林碧。賁我巖壑間。丹靑供遠客。翻嫌獨醒者。無乃太芬華。呼兒覓秋聲。拂拂在樹叉。秋聲如衆樂。轟轟又盈耳。耳目可以娛。此外復何企。百歲鳥過空。禍福元相倚。鼎烹是齊偃。簀尸還范子。物理本如斯。長歌聊已爾。</text>
<title>田家詠</title>,<text>雉乳麥苗秀。蠶飽桑陰瘦。上壟泥滑滑。下壟水汩汩。壟頭饁已罷。翁姑鋤在手。日暮向坂去。逕指西江口。</text>
<title>聞白沙哀報 二首</title>,<text>去年哭浦翁。今年哭沙老。餘生懍無幾。朋知又誰保。可惜蓍與蘭。刈之如菅草。嗚呼吾質亡。雪涕江河倒。二陸相死於忠。元定死於道。正氣至今存。如日之杲杲。巫咸那可問。楚魂招未歸。悲歌向空昊。嚴霜爲倒飛。</text>
<title>寄守夢</title>,<text>孤燭坐宵分。忽見襄陽信。書中說何事。悼亡情苦盡。吾絃久已絶。子詩良可悲。識面豈不多。所貴在心知。浦老旣黃壤。沙翁又掩隧。思君未得見。方寸將安寄。浮生一微塵。達視還復喟。</text>
<title>感事</title>,<text>靜雖異途。動息皆有營。獨我遭竄逐。而無外累嬰。跡拘身反逸。名毀道彌貞。杖屨或尋幽。詩書聊寓情。得喪那復云。世運自回縈。偃仰從舒放。超然送餘生。</text>
<title>壽春九日雜詠 五首</title>,<text>木葉飛不定。雲雁聲何哀。江城九月九。搖落怯登臺。可憐東籬花。逢霜亦靡靡。未見白衣人。空懷陶處士。二秋聲在樹葉。秋懷在人心。心聲自相感。忼慨諒不任。日月有薄蝕。天地無全功。盈虛迭來往。達識悟其宗。三往者何悠悠。來者亦茫茫。四時行替序。榮落繫陰陽。誰歟欲長存。鐵限逢鬼笑。莫謂太山高。莫謂秋毫小。四沙灘水已落。稻畝無遺穗。秋事亦云竟。農家工始備。伊我獨奚爲。踽踽困旅災。行歌叩甯牛。放懷何悠哉。五我屋南山下。居停三十年。垂老作漂梗。衰髮已颯然。窓前數株松。幾枝成虯龍。長懷不得見。懭悢愁千重。</text>
<title>挽白善鳴 名振南。父子俱以書法名。</title>,<text>右軍本瀟洒。太令有遺致。道存目擊間。千里心相寄。尙憶鷺江別。危途見高義。窮峽與世隔。悵望徽音閟。浮生無根蔕。幽問吾何忍。湖海失嘉遯。少微精光隕。空餘水竹居。表此徵君跡。雪涕洒寢門。怊悵南雲隔。</text>
<title>書中</title>,<text>書中有昔賢。臭味多相似。所悲跡已陳。九原不可起。世上有從遊。軌轍與我異。滔滔濁流間。幾人同素致。悠悠古及今。慨焉傷我意。</text>
<title>送李同知 春元 朝京師</title>,<text>淪謫謝人徒。息影依窮谷。歡愛盡飄零。握蘭空躑躅。御羽愧周周。夷庚猶落落。苦調自千年。賞音疇可托。喜君能歲寒。瑤華賁幽獨。念玆萬里路。會難別還促。朝天古云樂。奈値多壘日。鳴鏑漸成群。遼左師屢失。徒然婺抱恤。倚劍戀行色。殷憂那得釋。道阻意不隔。</text>
<title>口呼</title>,<text>茅廬正岑寂。嘉樹鬱蔥蒨。忘形累亦釋。希古心苦偭。匡坐對淸景。禽聲知幾變。游觀山海經。無人問閑燕。孤雲帶暮霞。窈窕丹厓轉。神光喜自頤。不必諧時彥。</text>
<title>八九年來。親朋零落。半在泉下。夢中時時相見。覺而有作。</title>,<text>舊交在重泉。夢中時見之。悲喜失次第。談笑何偲偲。覺來却成空。落月掛樹枝。死者長已矣。生者復天涯。餘年懍無幾。會合那可期。</text>
<title>挽李驪州 綏祿 ○幷序</title>,<text>李君綏之。與余交四十年。榮落夷險無貳也。自余得罪。君訪余者五。去年秋。策蹇衛踰峽。握手道故。信宿乃返。君時病酒云。而與余言。不覺其病。間出詩句。亹亹逼人。別後悢悢作惡。歷歲如一日。今忽見君胤子忠原公所傳哀報。倩余爲薤露之詞。寢門一慟。益知浮生無帶。且悲君文行過人。而泥於病。至於大夫。未究其用爾。適來旣如幻。適去不足喟。如何去來際。茫茫疚我思。肝膽四十年。險夷唯一致。挐舟問海澨。策衛尋峽纍。目擊形卽忘。歲寒見高義。折麻心莫展。握蘭徒相委。誰謂次公狂。峨洋協宮徵。長章與短引。洒落靑瑤字。人生固有涯。逝者長已矣。沈冥圖不竟。脫略跡可紀。嗟嗟吾質亡。踽踽獨奚恃。孤嘯宇宙間。彭殤卒同軌。凄涼徹泉淚。沾盡昭陽水。</text>
<title>偶書 二首</title>,<text>齒落舌猶存。形枯神則澈。窓臨謝眺山。庭對剡門雪。虎食不須虞。吾其免內熱。二旅菴小如斗。起立妨頂額。崔嵬千丈氣。蟠屈同尺蠖。聞道五侯居。欀題入空碧。</text>
<title>冠孫冕</title>,<text>庚申春暮月。初旬有四日。余寄昭陽城。戶長善蘭室。孫冕隨其父。來謁加元服。念吾淪穽罟。今焉八載闋。那意尙保存。得延絲縷息。覯爾冢孫冠。喜慶寧際極。所恨客寓荒。冠儀違古則。未遑戒賓贊。況議三加節。徒然突而弁。規度嗟太缺。去年阿全冠。亦曾嘆儉略。儉略奚暇言。成人非在物。看汝風骨奇。鳳毛離丹穴。矯矯羽翮整。玉宇翔寥廓。俯視埃壒間。烏鳶非汝匹。疏眉炯而淸。微雲淡曉月。弱齡氣食牛。驊騮已汗血。嶄嶄露頭角。落筆諧聲律。趨蹌著婉愉。擎跽殫洞屬。小子可以斆。呼前聽我說。凡人之爲人。最靈于萬族。曷謂曰最靈。形質異豐嗇。禽獸職飛走。草木闕知覺。五臟六腑賅。唯於人也獨。一身萬事具。一心萬理足。妙合挺粹精。洪鈞賦與篤。蚩蚩夸毗儔。窖繫爭劫劫。逐利接爲搆。馳盡歸老洫。靑歲汝甚茂。猶卉纔甲拆。出門涉遠途。脚底分燕越。晞驥乃驥徒。聖謨炳經籍。大學入道先。論孟次階級。中庸條理終。奧義未易析。考亭述或問。亹亹勤誘掖。無邪詩蔽訓。允執書揭法。春秋衮鉞嚴。三禮彝典立。犧易設神敎。誰能覷閫域。宣尼絶韋編。蒙士盍倍百。繪畫本後素。密印方寸訣。博約備兩臻。動靜通感寂。眞源祛翳蝕。思睿聖可作。惺惺良厥背。坐尋孔顏樂。止卽止水渟。纖芥罔不燭。明卽明鑑淨。姸媸罔不別。浩浩天地廣。俛仰免愧怍。良貴賁文繡。天爵華簪紱。彼哉趙孟家。錐刀競相射。凋榮倏遷逝。變滅過眼瞥。內重外還輕。卷舒應綽綽。本體固沖漠。踐履多節目。八孝而出悌。礪操始恭恪。樞機善興戎。酬酢愼語默。謙卑道益光。虛受防傲軼。親黨生同根。疏戚均修睦。麗澤求輔仁。損益宜早擇。居雖紈綺中。味且甘澹泊。九思隨九容。致曲靡他適。曾氏務省身。鄒孟提寡慾。不誠則無物。買珠休買櫝。丈尺累毫忽。崇岑基拳石。文章縱小技。楊榷必正脈。盲史日懸空。腐令河注瀆。短長捭闔妙。漆園玄機徹。建安稱作者。七子啓關鑰。開天逮大曆。雲漢星芒潔。詩文盛乎斯。捨是皆煨粕。炊沙熟名飯。談醴烏補渴。百里五十里。或至或半輟。天德苟積躬。英華煥鬯發。噫台胄支綿。原肇李唐末。派流壯節公。歷世逾二十。繩繩七百祀。圭組繼舃赫。累朝祿代耕。故里傳喬木。適丁不肖余。衡罹无妄厄。亶由負乘寇。滿矣其免覆。聖恩貸餘喘。懍懍恒怵惕。汝翁幸克家。汝資又嶷嶷。庶望守弓冶。勿墮箕裘業。門戶待爾大。松楸待爾茁。莫傚爾祖翁。半生困顚蹶。期爾以成德。祝爾膺五福。貽爾有韻文。九九八十一。冕也旣冠。意欲作一箴儆之說。啓迪成人之道。而衰境常患體中不佳。倦於握管。數日前適閑坐。令全兒提紙。口呼書之。要以達意爲主。錯字疊字。鄙語俚語。旁韻通韻。皆不避。忌不可以爲詩云也。乃若辭旨則述自洙泗。爾宜審體之哉。句止九九者。範數也。範之九止於五福。則祈爾之嚮用也。萬曆四十八年庚申孟夏下浣。玄軒翁書于壽春之旅庵。</text>
<title>送李觀察 弘胄 按咸鏡道 別稿</title>,<text>全遼陷腥膻。殺氣彌幽燕。此時君按北。斧鉞錫命專。聖主賜顏色。群公喜得賢。胸中氷蘖操。手下五兵權。能令鎖鑰壯。不使胡窺邊。謇余昔祗役。衣繡窮塞堧。沿革互相乘。征謀失萬全。吏墨爭事貨。氓疲誰復憐。書生縱有策。不敢借著前。罅漏亦已久。今經三十年。民艱與軍瘼。岌岌倍倒懸。更張豈無術。大夫才固然。但懼營平奏。漢庭莫後前。別離何足道。杞人唯憂天。</text>
<title>題李正郞 景嚴 斜川別業。次五峯諸公韻。</title>,<text>年往勞物化。蘊眞心日休。上士早聞道。淪跡事逸遊。疏峯開側逕。結墅對寒流。憩石挹飛雲。隨波逐輕鷗。昧者亦何知。嘉子規前丘。呼尊仍命侶。野老適成儔。麗翰闡性靈。趣到時自酬。息影且登假。莫問是還不。膠膠穹壤間。浮生與俱憂。夸毗乃迷方。曠識本少求。</text>
<title>朱詔使之蕃。丙午春出來時。舍弟爲鳳山守。㳂路供接。朱書枕雲亭三字與之。及舍弟解原州綬。來寓余黔浦莊舍。構草堂二間於舍之隙地。以枕雲亭帖之壁上。今余棲息于其中。偶作五言短篇述之。</title>,<text>煌煌朱太史。名我枕雲亭。雲乎來何自。來自天冥冥。宿我屋簷下。或白而或靑。吾能枕其氣。神心覺怡悅。靄靄雜山風。飄飄和溪月。與爾去從龍。星漢天章抉。與爾去爲雨。甘霖蘇八荒。且姑枕爾睡。夢中見羲皇。</text>
<title>長歌行 前稿</title>,<text>歷落平城老馬曹。手裏錯錯蒼龍刀。試向天門一揮拂。紫氣夜上牛斗高。朅來悲歌燕市中。睥睨海內誰英髦。大兒荊卿小兒嬴。虞卿雙璧眞秋毫。酒酣坐鼓漸離筑。朔雲蕭瑟邊風號。惜哉世無堯與舜。駑駘騏驥羞同槽。磻溪之叟亦浪計。八十操戈無乃勞。男兒終古貴藏名。魯連所以稱人豪。</text>
<title>乙未秋。胡騎犯明川山堡。巡察使麾下士金信元，白應祥等以繼援將戰亡。未久。余以巡入北。北人能說其事。余聞而悲之。爲賦長句。</title>,<text>城頭落日下荒荒。隴雲蕭瑟胡山長。狼煙忽起古堠墻。戊巳營中傳檄忙。榦木河畔飛塵黃。單于壘壁彌河梁。元戎威令肅如霜。約束豼虎猶驅羊。高旌大旆龍堆陽。殺氣慘慘埋三光。腰間赤羽舊穿楊。匣裏靑蓮新淬鋩。咆哮相視凜莫當。擒賊須擒左賢王。謂言探穴若探囊。坐佇異績銘旂常。如何今日虜勢張。鐵騎四面恣劻勷。仰睇天宇迷欃槍。三軍誰是百夫防。揮戈飮血裹重瘡。我有朝食寧暇嘗。將軍數奇竟罹殃。材官半沒匈奴場。壯士一去路茫茫。幽憤不盡橫穹蒼。生爲丈夫死國殤。麒麟何者名流芳。英靈恨不刳胡腸。馬革歸尸增惋傷。絶關疇賦大招章。我歌此詩徒激昂。北望欲奠一瓣香。游魂豈與臭腐亡。早作異氣臨禺強。終使漠南胡走藏。胡走藏。王靈昌。</text>
<title>端川郡除夕口呼 二首</title>,<text>去歲燕西今歲北。孤館寥寥度除夜。床前一燈翳復明。倦客愁從千里靶。年來骯髒爾性偏。荃蕙寧隨菉葹化。留侯那用漢丞相。鄭五無心唐僕射。入朝不着鵕䴊冠。夸毗滔滔任長咤。我亦曾師滄海君。胸中七略久已詑。赤城霞色落人握。石室琅函知有藉。機權擾擾定誰眞。泡影茫茫看盡假。頭邊日月雙跳丸。磊磈唯向新詩寫。黃粱之夢有何好。往來悠悠成代謝。屠龍藝亢信無用。厭向人間說王霸。唯須了此淸淨業。方丈蒲團心自妥。蟲臂鼠肝總紛紛。得酒當筵醉亦可。二小壁香煙罨繡帷。孤城嚴警當寒夜。南冠久矣越吟哀。騏騄厭共駑駘靶。如今百願早已捐。萬事乖張隨造化。頻年慣作遠遊人。却悔當年弧矢射。男兒有骨本自傲。餘子紛紛不足咤。龍蛇任他大陸走。胸中全楚從吾詫。秀句欲柱東南天。雲臺麟閣終難藉。空名枉掛牙頰間。軀殼於吾還一假。公衙無事罷吏參。秪是新篇勤自瀉。門前垂柳擬慕陶。窓外靑山眞似謝。斯文不必會陽九。要與詞林身定霸。東陵瓜地勝封侯。洞天雲月閑相妥。機忘漸覺頡滑消。悟去應同老慧可。</text>
<title>咸關行</title>,<text>去年此日燕京道。今年此日咸關道。年年長賦遠遊篇。遠遊歲月催人老。貂裘敝盡嶺海賖。八月天山霜殺草。我昔荷策干時主。張鷟靑錢名譽早。光輝奕奕動巖廊。豫章杞梓參空昊。陽春一曲絶世無。誰識娥眉入宮妬。連城終古國工稀。匣裏縣黎非俗具。低飛休管上林枝。落拓行藏隨所遇。爲輪爲彈任往來。臭腐神奇竟何有。風波百折未應迥。內省唯知心不負。朋游蓬累孰無恙。千里遙懷頭欲皓。鄕園十書九未到。離緖縈中紛莫掃。誰能夢鹿擬眞鹿。我自失馬同得馬。以指兪指苦難齊。四大茫茫元是假。行抽手板臥江門。操瑟齊門良足恥。華亭之鶴江東舟。只在進退之間爾。</text>
<title>放歌行。贈雪村。</title>,<text>鸞坡學士謫仙翁。黃庭坐讀三淸府。一落人間二十年。羽衣星佩緇塵土。塵土濛濛千尺強。萬劫相尋膏火中。醉遊洛陽東陌上。怪我綠髮而方瞳。問我何爲此徘徊。天外飆輪應久待。笑而不答心自閑。眼底茫茫誰復在。腹裏梨棗幾箇成。鼎中丹鉛亦已熟。腰下芙蓉光陸離。魚鱗金錯何煌煌。有時噓氣干太淸。精輝長射紫微宮。玉皇居崇覷幽窞。帝閽不閉玄機通。功圓行滿會見招。我亦從之而去爾。右挹浮丘左廣成。擾擾寰區輕脫屣。蓬萊高處集諸眞。鳳髓麟脯兼玉醴。鈞天一奏衆樂停。此曲跌宕無人體。吾將遐擧辭紛囂。姓字早已疏瑤籍。飄飄絳節誰能攀。杳杳璿霄沆瀣白。鸞輧鶴駕共輿衛。玄女靑童互侍傍。滄海桑田眞朝暮。體魄不變如金剛。刀圭乞與同心人。早晩期我瀛洲方。丈之中央。</text>
<title>悲莫悲</title>,<text>悲莫悲。雍門曲。人生萬事如浮雲。珠襦玉匣竟何在。有人耕種信陵墳。花欲開。月初滿。我有嘉賓置一樽。曷不行樂窮朝昏。</text>
<title>閶門曲</title>,<text>君住閶門東。妾家閶門西。門前一水東西流。上有高樓相對齊。高樓日日望春色。柳暗花明愁欲迷。芳心自與芳信通。去雨來雲本無主。流黃織成比目魚。錦機綰取同心縷。羅幃繡幕圍晴晝。未信人間有離別。却恨風流不長在。腸斷秦雲萬里雪。鸞翹憔悴爲誰容。羞把菱銅粧曉髻。無端忽近寒食天。蕉葉靑靑庭草翳。鉤簾乍靠曲欄畔。怕見酴醾開竝蔕。當時折盡橋頭柳。今日垂垂已堪繫。妾顏如花心似石。花縱飄零石不轉。寧敎繡閤閉重重。夜夜涼州夢中見。</text>
<title>感春</title>,<text>催花雨妬花風。纔到開時已敎落。誰言風雨總無情。解使游人趁行樂。人生百年一夢爾。有酒唯須恣歡謔。安得東君鎭長在。風亦不落雨則拆。</text>
<title>男子行</title>,<text>貴亦一男子。賤亦一男子。但能存志節。貴賤徒爾耳。憶向吳閶舊酒壚。笑脫蟠花沽一醉。歸來長揖大將軍。匣裏芙蓉光照地。五侯庭館鬧如雲。掉臂那曾投漫刺。欲去涼州斬郅支。腰下彤弓跨白騎。誰知人世行路難。艶澦瞿塘生坦道。靑門何處可種瓜。滿地落葉秋未掃。嗟哉志大不見售。萬事悠悠竟何有。安堪局束轅下羈。天地生吾有意否。男兒於世不虛老。叩角狂歌終遇際。</text>
<title>題蘆雁圖</title>,<text>蘆葉靑靑蘆花白。遠雁近雁洲渚寒。楚山重重楚水深。新霜夜落翅翎殘。和煙和雨相唼喋。有時長鳴欲飛擧。稻粱隨處網羅多。休向雲霄尋舊侶。</text>
<title>閨怨 二首</title>,<text>門前楊柳已堪繫。塞外征人猶未歸。輕寒輕暖艶陽天。百花撩亂弄簾幃。臂環衾翠關心事。日正長時夢正短。生憎頭白兩鴛鴦。飛去飛來曲池滿。右春二六銖衣薄夜偏寒。鳳蠟淚殘金屛暗。箜篌乍轉瑤絃澁。似爲情人訴幽憾。靑娥紅臉太嬌憨。佩香蘭老粧粉微。明朝休去倚危欄。天外斷鴻猶未歸。右秋</text>
<title>浩歌</title>,<text>兄弟一萬八千歲。三皇之世何其淳。風氣一開混沌沌。外滑紛然來鑠眞。人生性命如蟪蛄。那能久視同靈椿。紅塵不可以托些。逝將去此乘飆輪。吾聞蓬萊方丈間。玉堂金闕爭羅陳。中有安期羨門子。或騎鳳凰驂麒麟。時從雲漢朝上帝。告劫茫茫猶隔晨。擧臂授我不死方。斗魁歷歷皆在身。元精杳冥怳兮惚。泰宇定處天光神。安得白日跨汗漫。直與太初爲之隣。嗚呼。三皇之世豈復見。壽域誰解長留春。</text>
<title>天地吟</title>,<text>天地有正氣。蘊畜而發生。或種於人類。或散品物成。人迺周孔物鳳凰。出世則是爲世禎。上古風混朴。孕育全且貞。末葉漓而淆。傖囊亂日熾。淸者沒沒濁者騰。天下滔滔混涇渭。莽稱安漢操文王。弑君竊國者相繼。嗟哉一指蔽目兮泰山不見。忠臣志士空流涕。空流涕兮可奈何。子胥抉眼兮屈原沈湘。安得回唐虞之日月兮。草能指佞羊能觸邪。毋使蕭艾雜揉於蘭芳。</text>
<title>長短句次人韻</title>,<text>長相思。莫登樓。如何人世上。有生還有愁。烈士暮年增感慨。岐途底處恨堪休。空添離別淚。洒盡漢江流。</text>
<title>寄夢與 鄭賜湖</title>,<text>浦翁人報禾翁書。正是玄亭病起初。燕雲迢迢不可見。十月遼野行旅疏。親朋半在關河路。使我何以慰離居。離居寂寞離腸斷。凄凄風雨空愁余。</text>
<title>送好古朝京師 張晩</title>,<text>吾與洛西雖比隣。病慵無匹過從罕。如今又送燕山路。燕山路闊不可算。浮生離合固難常。向來吾儕太分散。舊遊半在遼陽城。尺素那從問寒暖。朔風吹盡長河雪。古堠處處人煙斷。烏蠻孤館夜何遙。夜夜庭闈魂夢短。憶曾爲客經辛苦。愁緖暗催繁鬢換。虛名安用等畫蛇。世故無窮儡傀亂。請君莫賦遠遊曲。我且欲歌南山骭。郊墟極目征塵飛。渺渺星槎上雲漢。</text>
<title>送范翁東遊 李壽俊</title>,<text>白玉峯巒萬二千。平臨東海靑流璃。借問君有何仙骨。鸞笙鳳管隨所之。永郞述郞吾舊侶。一落人寰雙鬢絲。君歸爲報功行滿。太淸宮裏要相追。蒸沙百劫那名飯。石髓黃精徒爾爲。請爲且作一宿覺。山遊不似天遊奇。</text>
<title>口呼戲示少年子</title>,<text>生也美少年。神氣涵秋水。眼如巖下電。眉如遠山峙。前身定是蓬萊仙。偶然謫送人間來。有時綺語玉雪霏。江鮑何人敢道才。終南一曲老病翁。閉門縮頸如凍龜。近者欲試龍虎方。簾箔深深雙睫垂。如君鼎器藥材多。須及靑春參上乘。他年驂鶴太淸外。赤城願與安期竝。</text>
<title>終南行</title>,<text>終南崒峍高際天。上抗白嶽爲黨伍。設隍寘祠奠圭璧。春秋節序聞簫鼓。興雲致雨乃其職。豈比尋常之澤藪。今年旱暵農失時。百畝龜拆生萑莽。聖主憂勞軫宵旰。遍擧祀典優禮數。肸蠁冥冥神不應。杲杲出日愈焦土。嗟彼終南爾何用。徒藏狐貍與豺虎。安得五丁斲山根。平沈東海紓民怒。</text>
<title>溽暑休告</title>,<text>溽暑中人如中酒。密雲釀雨天色黝。爾來請急頗適意。脫却宮袍罷待漏。幽期喜與淨緣愜。坦腹科頭消永晝。濃陰嚲地槐影圓。赬萼綴砌榴花透。心安不受炎官惱。境僻肯嬰朝市垢。半生轤轆竟奚爲。盛名之下居難久。才非經世位先達。分合投閑祿還厚。群龍濟濟競躍鱗。明時嘉遯夫何咎。甁無貯粟室婦恥。家有傳經子姓阜。窪者能盈滿者溢。此語聞諸柱下叟。</text>
<title>聞邊警</title>,<text>南寇未熄北虜侵。戍卒半死陰山道。江邊列城勢已危。荷擔而立誰相保。百年休養亦至矣。一夕橫潰緣何以。朝廷選帥不用才。除擢唯爲貨所使。前官纔去後官來。朘民之肉熬民髓。民心離處啓戎心。土崩瓦解眞自求。徒持文墨議論間。國其餘幾皆身謀。英雄豈乏草萊中。只是難承丞相顧。人言相公寵渥殊。呼吸足以分霜露。我願相公勤用意。國奠民安身乃固。</text>
<title>贈閔祐 工篆刻者○迎慰錄</title>,<text>古有篆書無隷書。季世習隷仍廢篆。篆廢無人解書篆。古意寥寥誰復闡。閔生此技透三昧。鍾鼎科斗隨手轉。鐫之靑瑤寶無價。上與石鼓參後先。一時詞客盡激賞。家傳其迹同瑚璉。鴨綠江畔偶相逢。遲暮俱驚十年緬。相逢未幾還相別。離恨江波較深淺。怜君抱才滯窮邊。愧我何由能薦善。我今斂退方用拙。蝸舍唯應以拙扁。願君大書用拙字。貽我爲警當內典。</text>
<title>丙午歲。以朱，梁詔使迎慰來此。說之爲黃岡。子龍爲西伯。舍弟亦無家患。故往來俱有賞心之樂。今年以劉，熊兩使迎慰又來此。則說之兄弟皆遞去丁憂。舍弟喪室。悄悄相迎。信乎世間多憂少樂。仍賦黃岡行。以記昔遊。</title>,<text>故人昔在黃岡州。迎我共上黃岡樓。黃岡之樓實寡仇。綠窓丹檻敞林丘。杯盤雜還迭獻酬。哀絲豪竹兼歌謳。座中邂逅盡朋儔。劇談可以寬羈憂。酒酣睥睨凌八區。世上何物爲孫劉。更闌燭跋不知休。握手欲別仍遲留。邇來倏忽幾春秋。紛紛世故令人愁。我今重到悲舊遊。春懷離恨同悠悠。龍灣千里路苦脩。鄕園迢遞空回頭。夭桃未臉柳未抽。蕩漾江波初潑油。安能拂衣歸菟裘。盟爾滄浪雙白鷗。</text>
<title>贈仁叟長句 宋英耇</title>,<text>淸川江上春猶寒。草未抽芽雪在山。路長漫漫傍塞隍。殊方節物凋朱顏。舊遊如夢不可回。行樂無多憂思來。却憶常山宋夫子。相携共上望鄕臺。望鄕臺高掛落日。玉簫金管兼瑤瑟。酒酣摛聿揮溟岳。山河動色天地窄。遺簪墮珥何爛漫。宴語團欒宵燭短。燭短更闌歡未極。只願花開月長滿。風流肯數黃公壚。放浪且莫嘲山簡。岐途離合無定蹤。驛亭摻祛還匆匆。紫雲一曲歌已悲。白水空流東復東。仁叟有所眄於鐵山郡。名日紫雲。仁叟贈雲詩。有白水東流之語。 遊蹤倏忽經幾年。我獨重尋思渺然。新安柳色依舊碧。安能折取寄君邊。錦衾瑤席俱寂寞。舞影歌聲亦蕭索。悠悠陳跡入沈吟。少壯可惜駒過隙。江樓風急浪打舟。人生莫作遠遊客。</text>
<title>次朱詔使之蕃漢江觀漁韻</title>,<text>先生本是丹霞客。暫輟仙蹤遊九陌。天衢萬里騁霜蹄。協韻 閑却江南煙雨磯。手擎鳳詔頒下國。入眼山川恣尋陟。高標拔俗幾千丈。遠追甫白凌轍軾。瞻彼漢廣橫中流。白沙靑草迷汀洲。聯翩玉節盍往觀。桂爲之楫蘭爲舟。山光水色乃吾與。綵旗漾漾隨風擧。遲遲麗日正淸和。微波淪漣如繡組。歡深不覺棄箸立。禮數差寬酒令急。漁翁持網集泓底。泓底銀鱗血洒臆。須臾得嶲從丙穴。鬐鬣摧盡無洪纖。惜哉進不透龍門。退又不能效沕潛。廚人游刃供燖膾。風味疑與松江界。觥籌交錯逸興飛。盛矣斯文一際會。飆輪無路可再攀。北極縹緲彤雲重。明朝回首成陳跡。唯見碧濤連長空。</text>
<title>乞巧詞</title>,<text>今夕河夕斗柄斜。絳河如練迷金波。朱門甲第相對開。象床氷簟圍輕羅。中宵環佩靚新粧。珠翠帀沓𤨿鳴璫。浮爪沈李瑪瑙光。靈風一縷生微香。擧手向天齊致詞。詞中有意人不知。低鬟却怪語笑瑳。乞巧未竟仍乞橲。流黃機斷繡紋澁。十年征戍無回期。長吁掩抑萬恨倂。玉宇㵳泬雙星移。</text>
<title>閨秀許氏四時詞行於世。余見而和之。四首</title>,<text>西樓昨夜經微雨。宿露滴滴滋蘭塢。緗簾鉤盡十二重。檻外煙絲嚲萬縷。幽情無賴理梳粧。小池羨殺雙飛央。玫瑰作柱轉箜篌。曲裏一一鳴鸞凰。却憶當時腸斷處。殘紅斂翠愁誰語。瓊筵寥落錦屛空。水榭漫記輕鴻舞。流鶯如怨又如歌。獸爐香歇圍纖羅。傷心復送春歸去。燕泥不禁花落多。右春殘英褪暈臙脂薄。煙絲嫋娜迷金閣。輕雲釀出梅子雨。一霎暗灑芙蓉幕。文機繡倦石竹花。貪看簾前燕影斜。氷瓜乍劈碧椀冷。蜜脾欲滿黃蜂衙。閑愁交處翠眉重。故遣畫扇盤彩鳳。蓬山知隔幾萬里。象床驚破遊仙夢。西陵消息北來舟。去歲怨別江上頭。寄語南湖採蓮女。愼勿打起雙棲鷗。右夏遲遲蓮漏夜初永。凄凄蕙逕霜華冷。輕寒乍逼六銖衣。井欄蕭颯梧桐影。西樓窸窣五更風。爇盡蘭缸聞百蟲。閑愁祗是成怊悵。翠被生憎一半空。社日纔回燕如客。重重羅幕圍椒壁。班騅何處望陸郞。寶蓋香車迷紫陌。南鴻那得到龍庭。玉宇㵳泬瞻雙星。低頭暗擲金錢卜。水沈香斷芙蓉屛。右秋洞房寂寂漏方永。博山裊裊煙初冷。庭前密雪幾寸深。小梅枝亞渾無影。黃金杯瀉白玉甁。繡襦披拂生微香。獸爐熾炭暖似春。文機不怕凝新霜。幽情撩亂爲誰語。寶帶參差一半瘦。箜篌暗度阮郞歸。懊惱柔腸如中酒。芳心翻恨意中人。離夢豈到交河濱。重門深閉日又昏。淚痕濕盡紅羅巾。右冬</text>
<title>次杜少陵曲江三章</title>,<text>眼前突兀南山高。耳裏淅瀝風松濤。睥睨世事如牛毛。豐貂長組是何物。冥鴻逸鶴吾爲曹。且信吾心卽太古。山逕寥寥從萑莽。凡楚存亡那足數。枯梧睡起瞪兩目。林外秋聲來暮雨。得馬失馬寧非天。腰鎌荷鋤且歸田。休待霜華飄鬢邊。可笑經營富貴者。自是千年與萬年。</text>
<title>題鶴谷關東送別帖 洪公瑞鳳</title>,<text>東挹暘烏西老兔。中有蓬萊元化洞。太淸宮裏洪厓子。天外迢迢駕綵鳳。黃塵碧海幾千年。擬逐群仙躡飛鞚。歸來拍手與玄翁。俯瞰寰區眞一夢。金芽玉英君已抽。石室琅函吾自諷。九點齊州竟何許。長謠欲替緱山弄。</text>
<title>余旣放逐。改號放翁。遂賦其事。後稿</title>,<text>放翁前身是玄翁。半生洗心藏於密。玄翁後身是放翁。萬有紛紜不可詰。孔顏名敎只空垂。姚娰乾坤何易失。西風昨夜浪連天。江上柴門掩蕭瑟。</text>
<title>忼慨行</title>,<text>顏何爲而夭。跖何爲而壽。此理茫茫兮吾安所咎。飛廉惡來何爲而登庸。胥何爲而劍決。平何爲而沈湘。此理茫茫兮孰主張。雲蔽日兮日光曀。蟇食月兮月魄亡。噫吁噓。天耶人耶。時乎命乎。胡使我而永傷。</text>
<title>四寅刀歌</title>,<text>俗傳寅年月日時打成者曰四寅劍。能辟鬼。甲寅春正。東陽爲余鑄成。林有魈兮山有夔。陸有虎兮水有螭。夜而行兮晝而伏。攬余裾兮嚙余足。橫中途兮不可制。爲民害兮勢漸猘。我有刀兮名四寅。讋地祗兮通天神。白銀粧兮沈香飾。光潑潑兮霜花色。防余身兮奚所懼。邪自辟兮罔余迕。精爲龍兮氣爲虹。橫北斗兮亘紫宮。行與藏兮惟余同。歲將暮兮倚空同。</text>
<title>次蘇東坡蘭溪歌</title>,<text>上有靑山下有溪。溪頭昨夜雨成泥。林外一雙鷓鴣啼。道人杖屨日來往。溪水之東溪水西。悠悠千古等醯鷄。</text>
<title>紀夢戲書</title>,<text>我夢還家南山傍。女婦交會正滿堂。中表諸孫儼成行。昌也戴冠美淸揚。興 亦孫名 在屛間頎而長。見我作禮工趨蹌。俄有女奴羅酒漿。高髻雲鬟宮樣粧。山粱炙炰發膏香。江魚鱠縷壓薑黃。趙老餽柹團團光。盤中不飥更沸湯。手提昌兒指向方。上引孔孟下程張。其父袖裏出一章。曰此昌詩何輝煌。語闌起視曉星芒。蘧蘧悟罷身在床。人生世間具腑臟。粤有神魂靈且強。隨生而存死不亡。周流上下旁無疆。交於寢寐爲禎祥。或使前知如巫陽。我於六根久已忘。塊然如客得歸鄕。榮華聲實付茫茫。不啻土苴與粃糠。意者天公憐纍相。綏以福履啓方將。却書此語示兒郞。積善餘慶知無央。</text>
<title>強項令</title>,<text>強項令。項何直。兩手據地終不抑。殺人者死三尺在。帝雖赫怒臣奚罪。無罪而謝臣豈悔。此項一屈王法殆。長松那受霜雪摧。黃門黃門無苦持。強項令。項何直。有臣如汝寧憂治。勑賜靑銅三十萬。洛陽從此豪猾束。強項令。項何直。君明臣直國之福。君不聞梁家有奴名秦宮。白晝殺人吏莫逐。</text>
<title>雪後觀獵鷹有賦</title>,<text>長風萬里捲海雪。夜半飛落超然臺。曠野茫茫不可望。乾坤屭奰丘巒摧。羔裘豹袪少年子。臂上胡鷹白錦毛。平明却向大麓去。層氷錯莫玄雲高。</text>
<title>次仙源</title>,<text>江風索索江雲寒。江上萬疊愁群山。江潭遷客悲歲殘。耿耿環佩空幽蘭。二年坏蟄守柴關。窮峽窈窕洞天團。誰將非意來相干。我如古井不起瀾。洛城東望絶飛翰。世間有路皆艱難。世路艱難足摧肝。繞樹夜鵲枝未安。手把瑤琴時一彈。古調寥寥那復還。忽憶同登太古壇。仙源居在靑楓溪。溪上有太古壇。 玉杯霞液當金丹。披襟笑語食忘餐。矯首直欲超區寰。萬事如今無定端。頭上日月驚跳丸。自從洗心學止觀。栴檀曉炷臨孱顏。寸田尺宅饒淸歡。俗物何須入眼看。君休更說觸與蠻。附元韻 仙源歲云暮矣北風寒。層氷塞河雪滿山。山中松桂盡摧殘。況復澗底之孤蘭。老夫不出獨閉關。縮頸擁爐依蒲團。美人羈棲在江干。思之不見涕汍瀾。心欲奮飛乏羽翰。天長海闊行路難。行路難摧心肝。欲寄一札問平安。魚沈雁斷空長嘆。何時臘破春風還。松下淨掃瓊瑤壇。金爐鍊成龍虎丹。玉盤與子充朝餐。飄然揮手謝塵寰。乘鸞共入靑雲端。下視九州如彈丸。橫絶四海恣遊觀。後天不老留朱顏。世間得失榮辱與悲歡。付與一場春夢等閑看。任他時人爭觸蠻。</text>
<title>放歌行 後稿</title>,<text>歌絃山下小洞天。有客非俗還非仙。弱齡逸氣凌雲煙。枚馬齊鑣相後先。太平風月恣蹁蹮。至今尙憶宣王年。柔毫搦罷寫蠻牋。玉堂晴晝酣華筵。黃封勑賜聖恩偏。龍光共說曾無前。荊湖一夕弓劍捐。海波揚塵時世遷。吳宮火起燕巢燃。楚客亦放湘江邊。湘江春色倍可隣。江潭處處抽蘭荃。悲歌獨傍上平田。舊遊落落晨星懸。有手不炙五侯權。有癖不使華嶠錢。楊卿醉後南山篇。傲骨崢嶸誰比肩。去歲誅茅始賦廛。旱澇又復生蝗蝝。家徒四壁志猶堅。肱已三折醫堪傳。富貴眞同草露然。玉笈却欲求冥詮。丹爐試就海山顚。蓬萊方丈魂騰騫。形神靜寂精魄專。練顏綠髮何芳鮮。男兒寸地貴自合。死葛生蜍定孰賢。山花爛熳爲我姸。山鳥間關爲我嬛。胎中鍊息生可延。身外浮名蹄與筌。閑披鶴氅駕鸞輧。俯視闤闠如蚰蜒。</text>
<title>生老病死苦吟 幷小序</title>,<text>宋史云。王安石當朝。諸賢爭論新法。時人有生老病死苦之喩。生謂安石。老謂曾公亮。病謂富弼。苦謂趙抃。死謂唐介。余採其喩作短吟。以備謠歌之一。老非老。病非病。心長苦。死不瞑。只爲天下憂。隻手難撑障。如何不老病死苦。底事丞相生無恙。丞相生。國已悴。左有惠卿右有確。中書一入十八年。天意茫茫未可測。天意茫茫未可測。黑風吹動燕山北。</text>
<title>詠懷</title>,<text>噫吾有似龜粘殼。峽裏深谷甘雌伏。時從田父課桑麻。歸對妻兒共饘粥。床頭唯有和陶篇。肘後曾傳長命籙。談王說霸竟何爲。暮四朝三任癡黠。陂南豆苗早已荒。厓北瓜田猶未茁。溪通石沼菡萏披。徑接山蹊杉檜碧。醒騷不學左徒愁。醉眼却喜嗣宗白。天地茫茫亦有窮。昔賢往矣嗟何及。浮名安用過耳飆。吾道如今日岌岌。秋毫太山孰重輕。悵望西風空佇立。</text>
<title>南谷行</title>,<text>謇余獲罪來黔村。黔村地陋無佳致。偶扶藜杖出南谷。荊榛翳日蹊術閟。園丁隨我荷斧鎌。蕪穢忽復歸芟薙。砯厓乍喜暗藤拳。深壑俄聞沙水瀰。夷庚已敞洞天寬。細逕仍連山北寺。苔衣交處石色古。石上登臨平似砥。斜陽明滅海門迥。雲葉參差華岳邇。是時節序近重陽。霜風淅瀝崇蘭死。湘潭三見授衣辰。季世浮生有如此。尋奇忙着謝公屐。漫興却點離騷字。身藏空縮補天手。瀾倒猶存障海志。同遊冠蓋盡凋零。海內吾曹竟孰是。唯須放浪形骸外。莫更轆轤塵埃裏。山風湖月擬素封。鶴馭鸞驂當徵璽。蓬萊淸淺亦朝暮。世間那管狙芧喜。</text>
<title>短歌行</title>,<text>何足道乎鍾鼎貴。貫索之辱非爲恥。時淸夔卨在廟廊。世濁孔孟猶蓬累。平生枉信古人書。末路顚隮俱坐此。林丘已與鹿豕伴。名姓仍留世間齒。今夕何夕秋欲暮。霜風浙瀝江之汜。西海茫茫落日黃。愁雲慘慘寒濤起。却誦蓬池阮公詠。詠罷能令髮上指。醉尉那識故將軍。射鵰威聲曾萬里。魏國休輕簀中尸。秦家丞相今還是。男兒時命豈長奇。禍福回環不可恃。腸頭磊磊千古情。腰下煌煌三尺水。放歌一曲歌激烈。北斗闌干南斗徙。</text>
<title>賢達行</title>,<text>賢不必如李元禮。三木囊頭賢是咎。達不必如嵇叔夜。一朝東市達何有。自昔賢達皆若此。此理茫茫焉所寓。屈原所以有天問。問天不語天曷故。天是三皇五帝天。天亦何爲異今古。長吁斫地心煩憂。嚴霜倒飛風雲怒。安能兩手抉元氣。細酌南溟斟北斗。秋毫太山摠悠悠。賢達於天又奚負。</text>
<title>浩歌 四首</title>,<text>鬢如野鶴漸添白。身比霜松還復癯。何足道哉麒麟閣。聊可與語煙波徒。雪後靑山當屋南。山中桂樹雲糢糊。我有瑤琴澁不絃。長歌一曲聲嗚嗚。二人生自古重歲時。剝豕刲羊競行樂。今年歲時何寥寥。籬落蕭然乏囊橐。玄軒老子抱膝吟。漫倚江樓消寂寞。凋榮雖已付天公。却怪天公陶鑄錯。三斜陽在山噪畢逋。行旅欲息柴門扄。浮雲泱漭走西北。長安東望路縱橫。有客揚眉歌白雪。馮夷鼓浪天冥冥。秦瓜自美楚蘭香。操耰又事春田耕。四我已一萬八千日。年五十故云 往事悠悠總陳跡。假使方來復得此。轉頭還應成宿昔。始知百年未爲多。況又人生不滿百。神農几蘧竟何在。彭祖玄元盡滅沒。九州之外更九州。世界茫茫空自咄。烏鳶螻蟻土饅頭。莫負風花與雪月。</text>
<title>田家詞</title>,<text>一聲二聲蟬語鬧。三點兩點鷗飛輕。前山後山雨脚收。東畝西畝溝水盈。誰家饁婦靑蒻笠。手裏長鋤頭上筐。今年不比去年旱。稂莠莫使嘉禾傷。</text>
<title>丙辰八月</title>,<text>丙辰八月金陵廬。忽有幽憂盈我肚。拔劍斫地意未闌。傍人那解心腸苦。夜半拓窓看北斗。長虹倒掛星河口。</text>
<title>至日行 續稿</title>,<text>去年至日金陵村。一家百口皆溫存。爛烹豆粥甘於乳。我國俗。至日有豆粥故事。 妻孥相勸當南軒。今年至日鷺江渚。一身孤寄誰與侶。旅燈靑熒照半壁。江氷萬丈風如怒。浮生本自無根蔕。嶺海飄飄靡定主。舊遊零落各天涯。新貴崢嶸盡當路。元臣故老問孰遺。口不敢陳心自語。嗚呼此歌歌已悲。明年至日知何處。</text>
<title>昭陽遷客行 竝序</title>,<text>余遷于昭陽四載矣。幽憂喪病。特未就木爾。因歷平生蹤迹。時變所遭。略提其槪。信筆成詩。凡一百有三十四韻。惟事之是紀。不暇飾以藻也。唯情之是述。不暇加以文也。通紙寘兩韻而押之者。恐言之妨於韻而不達也。有錯語疊字而不避者。非有意於爲詩也。特長歌永言。以伸其臆而已也。昭陽遷客何爲者。四海茫茫絶知己。憶從開口卽攻文。片言往往驚人耳。曹劉陶謝作前茅。擬與左馬同鞭弭。濡毫掃盡百紙空。風雲慘憺星斗徙。胸中得意造化生。鵬背扶搖如尺咫。幽蘭在谷不願聞。浮世悠悠竟多累。凌陽獻璞豈素心。桂宮迢遞天梯邇。寧爲局束轅下羈。上林一枝無處寄。方圓莫周枘鋻違。守雌將師柱卞李。邦家屯運値百六。左海妖鯨氛祲熾。太平煙火二百年。一朝忽作長蛇餌。訏謨不早苞桑計。去豳蒼黃宗社委。峨冠廊廟問胡然。坐使國步顚又燬。是時主辱臣當死。疲蹇猶能備驅使。臨危幾草奉天詔。洒涕親承罪己旨。弓櫜那料屬詩書。幕府翩翩躬鼓鞁。轅門檄罷牙帳閑。軟語每共仙源子。征鞍長路八年間。髀肉何曾生髀裏。溟南浿西且嶺北。燕塞遼河經萬里。靑齊飛輓彌串來。委輸專膺給軍餽。指撝功成柳檢察。勒石聯題鴨江涘。班侯燕頷只勞生。少游款段怜知止。俄擎尺一下九重。重入花甎曳鄭履。玉堂正對金鑾開。黃封賜飫天顏喜。人間風日不到處。點竄瑤篇知幾字。龍筵畫刻赭袍光。珥筆螭頭奏封事。回看卿月麗層穹。八座高拱中宸位。甁甖易溢戒滿盈。駑足當衢懼跋㚄。涓埃無補四瀆深。秪是朝宗心未已。中兵自愧昧韜鈐。掌禮惟堪供跪跽。盧前王後摠等閑。鼠肝蟲臂任同異。頹波難挽缺堤障。世故絲棼嗟靡靡。荊湖弓墮萬靈號。天吳移水山作地。大塊噫氣乾坤蕩。龍魚犇突雜蛟豕。瑞曜沈彩貫索明。冤血噴碧連街市。吳宮火色燕焚巢。嗷嗾帀域含瘡痏。治長荷絏本非辜。叔向拘圉疇憑理。風枝危葉怯安棲。余亦遑遑渡江水。誅茅作舍故山隈。擬傍松楸送餘齒。新奇臭腐元一槪。身外浮榮輕脫屣。浮沈田父野老間。南陌東阡相汝爾。鋤荒累石通細逕。疏澗開池侵小沚。密藻時游丙穴魚。春林馴翠眠錦雉。疏籬霜重怜菊艶。曲砌陰移看竹醉。芒鞋日涉栗里園。道似頻尋遠公寺。蒼松萬甲老成龍。躑躅千層紅結綺。天磨西望浮脩眉。華岳東盤玉屛峙。海月軒臨大野迥。超然齋瞰長洲迤。秋林栗肥過拳黃。曉柵蟹實臍團美。歌絃新曲白雪音。世無鍾期聊自記。仰空拊缶歌嗚嗚。始信楊卿非下士。雌黃久斷霞外襟。名姓仍留世上議。火龍之祀白帝月。猰㺄封狐恣舕舐。有役兟奎奉造嗾。協同國亮肆毒臂。良才之種曁逋臣。竝其奴訒聲勢倚。敢爲誣天誣上語。謂天可謾君可毀。變白而黑角易鬣。倒海揚塵翻手似。丹書申籍四臣罪。白日驚霆掀萬類。嗚呼此事豈忍說。欲說唯應先涕泗。先王有靈必有知。事死事生奚二致。斜陽宿草穆陵寒。冥冥泉壤玄宮閟。伊誰作此哆兮侈。密如數罟深於匭。綱常頹矣奈若何。邦命綴旒無人紀。春秋一部囊橐資。注脚于今恨胡氏。南湖旅舍度三冬。虐雪饕風艱苦備。親知隱我遠行遣。聯袂投尋接階厄。悲歡千變不須說。但道加飧眥有淚。韶光忽泛江上柳。秦地新元傳太史。雪馬試度瓦阜村。暫卸歸驂待獄吏。人日之晨乃啓行。却記其年是丁巳。朝曦初出出東門。僑店草草人三四。追隨中有沈君子。贈詩來宿良勤至。黎明蓐食向溪橋。雪後沙灘平若砥。平丘路左喜逢人。村約蕭條迷葛藟。有騎驢客頭戴巾。一男隨後行且唯。相迎乃是白沙公。靑眼脈脈空睇視。鶴髮丹輔燁如神。自我不見今五祀。少年整笏百僚上。遲暮如何困荊枳。桓伊撫箏不復見。觚稜泱漭浮雲起。嚴程戚促寧久淹。寒燠初交判弦矢。淸陰亭子金臺下。南郭病叟於焉竢。三觴離怨一首詩。握手依依共長喟。臨岐忽漫斯亦幸。翻恨淸陰不在此。行行行到屈雲邊。遙見淸河待郵址。坐後兩胤列雁行。齊衰苴杖而草履。墨面慘慘出苦語。亹亹窮途見高義。交情淡淡老益堅。彼哉炎涼吁可鄙。楊根道盡躡加平。千尺臺高松檜翠。沿江之棧細如絲。俯視怔忪馬蹄躓。夜宿安保朝席嶺。席嶺嵳峨俯峛崺。十步九仆上靑天。汗浹重裘堪咋指。一百八盤黃魯直。古人今人同一軌。到此休歌行路難。世路羊腸吾已試。新淵江口解行舟。僕夫先我候山趾。遺墟不辨貊王城。故跡唯記壬辰壘。鳳儀峯嶤沒雲表。白鷺浦淨淸於玼。招招舟子應笑我。底事明時作孤纍。薄暮來依郡郭陬。太守黃公慰憔悴。黃公於我爲舊要。爲設杯盤豐饎胾。寓我戶長朴蘭家。給我月廩兼筐簋。天恩浩蕩報蔑由。況荷地主勤用意。平生夷險敦素節。一瓢從來等千駟。全家入峽百口圓。澤畔生涯隨造次。天理盈虛不可測。人事參差不可恃。衰齡淪謫病侵嬰。夏痁冬疫搜脂髓。頭無玄髮口無齒。神形兀兀猶枯𩨨。連年喪女又喪姊。軀殼於吾眞一祟。屈原問天天不語。賈生作賦強寬譬。我思天地漚浮然。漆園仙吏恢弔詭。十二萬九千六百。何者是成何者毀。長安煙月自凄涼。洛陽城闕埋樵薙。帝王基業且徒然。矧我孤寄螻與蟻。太上立德次立名。我無一焉誠可恥。福未盈眥禍盈車。落在窮峽編耒耜。圖書四壁立計活。方寸萬古何𡾊硊。去歲旱熯民盡飢。丘壑哀哀腦胔棄。妻兒謫我甔石無。我且任命除嗔恚。若死定死癸丑年。不死至今應有以。舌存猶能誦經籍。心大詎怕宵人詈。傷時擬草錢神論。達觀羞爲答賓戲。龍逄比干問何辜。稷契皐夔問何祉。太公何爲老作鷹。伯夷何爲採薇死。梁家臺榭凌霄漢。申屠樹屋不容軹。庾衮還爲巖下尸。仲達榮窆東園器。秦硎之士漢黨人。至今凜凜有生氣。莽爲周公操文王。雄烏雌烏孰辨只。賢愚殊轍天不管。大道旣隱無非是。羲農几蘧俱亡羊。播糠眯目淆眞僞。高明之室鬼之瞰。得車雖多由舐痔。昨夜東風吹雨過。蔫紅點點粘蜂翅。流鶯啼破北窓夢。岸幘長嘯憑馬几。興酣朗詠送春作。秋毫太山聊爾矣。滄溟爲醞北斗杓。洗滌多生千萬思。平鋪剗却計徒奇。天末長虹萬丈紫。</text>
<title>放歌 二首</title>,<text>人生得意不得意。世事一是還一非。且可付之無何有。誰能識此希夷微。擧頭問天天不語。却笑如今天亦老。天亦老奈如何。滄海桑田任顚倒。二尙平婚嫁何時畢。悔不早入名山遊。放逐幸得雲水窟。赤城千疊供冥搜。邇來數月參鼻觀。天光頓覺生雙眸。神農几蘧那可覯。寂寞吾道歸滄洲。</text>
<title>悼金應河</title>,<text>金將軍。生不識君面。官不登節樞。賊至爲萬人敵。兵敗爲烈丈夫。虜酋死咋氣畜縮。漢騎抵掌增壯圖。骨委沙場血漬草。魂遊無極鎭禺強。金將軍眞將軍。千古姓名香。噫彼姜元帥。尙書之子相國之孫。少年決科食太倉。靑紫金緋蒙渥恩。噫彼金元帥。生自氓隷擁旄上壇。九重非常賜顏色。鎖鑰年年西北關。兵不交膝先屈。甘爲廝役氈裘下。金將軍是何人。兩元帥彼何者。一死一降。一臭一芳。芳臭誰能混。天高地亦長。我歌金將軍。金將軍歌已哀。歌已哀。魂兮歸來。</text>
<title>牧童詞</title>,<text>朝向坡上去。暮向坡下歸。我犢日以健。我牛日以肥。牛肥犢健又何事。閑吹蘆管聲裂雲。牧童牧童爾眞牧。秦奚齊戚空紛紛。</text>
<title>疊甲寅寒字韻 二首</title>,<text>昭陽江上生微寒。我興北望淸平山。思欲奮飛翅翎殘。楚操彈罷哀秋蘭。隱囊紗帽扄重關。洞雨凄凄雲葉團。喬林翳翳蔭溪干。渌波潾潾揚遠澜。尊鱸逸跡愧張翰。十年營役嬰世難。平生鐵腸與石肝。白日鷄犬輕劉安。浮沈榮落那足嘆。萬劫紛紛空往還。不須築室玄都壇。不須鍊就黃金丹。山中薇蕨美可餐。胸中浩氣傾八寰。破除人間事萬端。擺弄天地如弄丸。誰敎六鑿設榮觀。一簞一瓢猶鑄顏。斗酒隻豚且爲歡。麟閣聲名君試看。吾其視之如蜒蠻。二昨夜庭樹商飆寒。峽裏羈人懷舊山。行藏不復問懶殘。半世悔作當門蘭。邇來閉戶守玄關。虛室生白天光團。盤中苜蓿長闌干。玉池猶自流淸瀾。興到時時恣揮翰。周灝殷噩皆無難。食肉何須食馬肝。麟閣雲臺非所安。遺音一唱更三嘆。老去却喜詩魂還。憶曾持鼓登詞壇。歲月幾勞窮鉛丹。畫餠雖美不可餐。聲利擾擾空人寰。大道無倪又無端。君欲得之修泥丸。嗟嗟夸者坐童觀。詩禮發冢談孔顏。要當管取眠前歡。此事休傳俗物看。俗物攘攘同夷蠻。</text>
<title>口呼江字韻寄懹</title>,<text>平陸浩浩成湖江。九鼎淪沒誰能扛。我欲獨擧招搖杠。風雨如晦宵無釭。斷潢將濟中掣矼。珷玦鼠璞欺珉玒。來傍湘潭掇蘭茳。峽裏習俗嗟椎厖。徵調役繁夜吠狵。孤襟耿耿倚山窓。杉檜磨颭聲樅樅。昔年讀書學爲邦。遲暮漸覺禪魔降。歲飢菽粟不盈缸。巖阿薇蕨甘羊腔。時逢野老意態悾。㪣戶喜聞足音跫。濁世願參鹿門龐。夏臺莫作關龍逄。藜羹飽後腹胮胮。閑人似吾應少雙。死生榮辱亦奚愯。歸夢每到叉魚艭。烏几支吾脚與肛。南溪臥聽喧湍瀧。文壇久已拋節幢。唯有商歌金石撞。社櫟千齡未作樁。滄海何曾擇細淙。雲臺莫誇高雲谾。</text>
<title>老子吟</title>,<text>周衰伯陽出西關。關上眞人識眞氣。玄同豈但朝暮遇。怳惚目擊分經緯。試將密印勤付與。妙語冥冥入無始。芸芸萬彙各歸根。物我相傾混沌死。希夷微處象帝先。書契成來恨多軌。淳源已散泣辜日。湯武那知作嚆矢。紛紛蟪蛄昧大年。蠡測滄溟錐畫地。標枝野鹿不復見。干戚桁楊民禍熾。此老應悲生苦晩。我後此老今千祀。遺經一讀泰宇光。翻笑莊翁齊物理。</text>
<title>窮達吟</title>,<text>達則巖廊窮則纍。窮達悠悠泡影轉。且置世事奚足論。唯是形骸未頓遣。家徒四壁奈如何。女嫁男婚總莫戀。長歌應有鬼神會。星斗無光金石變。此間堪作睡鄕侯。生平不解貨殖傳。桑田滄海問幾年。麻姑三見蓬萊淺。大化茫茫氣機蕩。胡蝶莊周孰爾辨。單趺試參黃面老。泰宇天光證內典。</text>
<title>鳳箏引 齊梁體</title>,<text>披紈曳綺臨雕楹。含睇微笑調鳳箏。雁柱乍移聲窅綿。金撥欲轉曲崢嶸。瑤觴桂醞酌上賓。穠李夭桃嬌艶春。翠袖婀娜爲君舞。瓊筵靚穆不動塵。牽牛婺女西復東。嫦娥孤眠廣寒宮。生憎綠綺別鶴操。可羨元央菡萏叢。歌扇當窓月作容。南山不老期相終。更衣莫怕蘭麝歇。文疏密箔韶光濃。</text>
<title>過黃秋浦故莊 別稿</title>,<text>癸丑夏。被罪放逐。偝秋浦西江莊淹一旬。今來重訪。秋浦去世。而宅已易主矣。感而有作。昔吾放逐歸桑鄕。歸路暫借黃公莊。黃公與我交有道。半生夷險同備嘗。百鍊寧爲繞指柔。群鷄忽見孤鳳凰。俱罹文罔去京國。共作落葉飄瀟湘。西維毒瘴蜒雨昏。東峽深箐羊阪長。浮雲逝水去悠悠。人間泉下殊存亡。哀哉拔俗千丈姿。墳草萋萋今已荒。那知聖澤被枯枿。十年重到西湖傍。傷心同往未同返。宅已易主餘空堂。山陽隣笛可耐聞。西州花柳還銷腸。瑤徽一掩繡欲澁。江之廣矣愁彷徨。</text>
<title>龍灣館。留別體素。次其韻。二首。李公春英○前稿</title>,<text>客意正搖落。殊方又送行。悲歡空閱世。去住轉傷情。塞雪連天暗。關雲接地平。那堪回望處。脈脈滯脩程。二迢遞龍灣館。蕭條客恨新。江梅應帶雪。關柳欲迎春。朔雁傳書闊。離懷作夢頻。登臨正愁絶。南國尙風塵。</text>
<title>江陰縣獨坐 進退格</title>,<text>世道有如此。天心知若何。才雖慙報主。國耳敢言家。古縣人煙盡。空林鬼火多。危途無限意。獨立望京華。</text>
<title>甲午春。以吏部病告休沐。寄秋浦。二首</title>,<text>一臥春將暮。支離病未除。乍綠疏奏記。聊復整琴書。杜曲花爭發。秦川柳已舒。幾回傷往跡。贏得淚盈裾。二生世論知己。遭逢苦易蹉。浮雲渺難定。久客近如何。南國風煙迥。秦關歲月多。傷心湖海意。春色入悲歌。</text>
<title>關西路上有作</title>,<text>西路饒風氣。經春雪未殘。海雲渾作霧。隴水不成灘。世事憑危涕。年華任去鞍。南征問烽火。那得保平安。</text>
<title>晩雨</title>,<text>炎蒸愁永晝。一雨爽煩襟。細草抽新穎。遙岑閣晩陰。棲禽飛不定。落日耿還沈。拳箔仍高枕。微風動遠林。</text>
<title>贈連上人</title>,<text>秋意日蕭索。閑愁憑夕櫺。滿空飛雨白。斜照半山靑。偶値彌天釋。同看貝葉經。心齋吾亦久。磵戶晝猶扄。</text>
<title>移疾 進退格</title>,<text>漢室金門吏。前身是歲星。偶然成大隱。不是損高情。泯跡聊存道。全身任保形。區區長鄕輩。詞賦漫時名。</text>
<title>書楓潭遺稿後</title>,<text>洒洒楓潭老。風標隱者儔。丹厓餐石髓。白日臥瓊樓。天上名應記。人間跡已浮。空餘林外鶴。閑伴桂花秋。</text>
<title>雨後 二首</title>,<text>雨送亭臺靜。風涵枕簟涼。蔫紅留晩艶。密樹動新芳。象外身心遠。區中歲月忙。幽襟誰可語。淸夢落江鄕。二山郭初晴後。幽居正掩關。殘紅斜度漢。淺溜曲成灣。倦鳥尋巢早。歸雲出壑閑。沈吟有餘意。落日下孱顏。</text>
<title>解吏部。欲歸江東村舍有作。進退格</title>,<text>懶復隨朝謁。何須解客嘲。自知成吏隱。漸喜遠塵囂。雨氣埋幽逕。嵐光帶晩郊。行藏吾已卜。豈待小山招。</text>
<title>入龍川郡</title>,<text>倦役仍長路。煙霜送歲華。地連燕塞闊。山傍海門賖。別浦初飛雁。孤城正咽笳。那堪逢九日。寥落對寒花。</text>
<title>久客燕中</title>,<text>久客何無賴。天涯一任愁。方言羞異俗。文字幸同流。誕盡旄丘葛。凋殘季子裘。東風不相待。先到鴨江頭。</text>
<title>除夜。在玉河館示同行。</title>,<text>聽盡蓮花漏。燒殘玉兔香。逝年悲作客。長路覺摧腸。璧露星河淡。瑤空桂魄涼。前期知有在。此夕更難當。</text>
<title>贈舍弟 六首</title>,<text>休遣歸期誤。天涯歲月賖。一官從直道。雙鬢任霜華。塞雪經春在。關雲入望遐。無因成旅夢。寥落對燈花。二京洛風塵際。關河悵別時。疏慵吾已痼。華藻爾還奇。世業須無玷。家聲要共持。光陰知易駛。卷裏有餘師。三時危仍久旅。歲暮怕臨岐。南國梅應雪。河橋柳欲絲。愁連潘氏鬢。病入沈家脾。迢遞鄕關夢。春來在謝池。四祗役非吾願。荷衣久已緇。圖書虛歲月。林壑且心期。正與鴻隨北。還同鵲繞枝。誰怜出關客。又草四愁詩。五昔賢有遺訓。於世貴知微。聊從下士拙。不取達人譏。應俗情還淺。棲眞計莫違。須將遂初賦。共我薜蘿衣。六盡室今爲客。春來只自愁。那無十口計。其奈九重憂。飮啄應前定。行藏豈可謀。何當遭世泰。白社共夷猶。</text>
<title>乙未秋。以巡按御史赴嶺北。將度咸關嶺。逢關東人。寄江陵辛使君。慶晉 ○二首</title>,<text>歲歲勞相送。蘼蕪怨不歸。抱官無好況。履世足危機。海日雲長暗。邊霜草正腓。貂裘看欲敝。關路望中微。二 進退格京口音書阻。龍庭雁未過。別多還似夢。客久却如家。落日映深壑。西風吹大河。相思更迢遞。歸路入褒邪。</text>
<title>自積生抵三水</title>,<text>嚴程那得住。前路接窮邊。道盡疑無地。厓分忽有天。亂岑埋積葉。落木起長煙。嶺海饒形勢。堪輿擬入編。</text>
<title>自六鎭還吉州 二首</title>,<text>儒行多辛苦。年年作遠遊。世途成濕束。旅跡等懸疣。翰墨功何拙。干戈計未周。不妨添傲骨。湖海有高樓。二愁疾仍羈宦。長途且歲年。折腰妨偃蹇。斂跡迕機權。名去身應逸。丹成骨可仙。唯須歸便得。未少太湖田。</text>
<title>留吉州</title>,<text>久客愁長路。淹留歲欲更。身名看歷落。世道任連衡。瀚海兼天湧。陰山帶雪明。滄浪有歸夢。鍾鼎向來輕。</text>
<title>留端川 三首</title>,<text>客唯詩是債。愁欲酒爲年。喜得同心侶。如逢異世緣。機忘遺物我。談劇雜儒禪。莫把靈蓍卜。江湖夢已圓。二病有床頭易。貧無橐裏錢。雲林將結社。湖海欲尋仙。趣異時難合。名遺道自全。干戈何日定。愁絶遠遊篇。三暝煙團野色。疏樹噪歸鴉。悄悄香留篆。寥寥吏散衙。異鄕空有夢。故國尙無家。繁鬢饒離恨。新霜一半加。</text>
<title>新歲。端川使君沈公 克明。設筵來慰余旅懷。仍索詩。席上書贈。</title>,<text>自驚身是客。不耐歲將移。樂事隨年減。韶光與日衰。辛盤酬令節。柏酒慰長思。却笑秦樓興。依然似昔時。</text>
<title>久留端郡 三首</title>,<text>旅枕頻仍歲。歸心到十分。關城同蜀道。塞雪接秦雲。遲暮那宜別。羈危只念群。東風又芳草。鬢色覺紛紛。二離心不可問。浮跡等搏沙。海色連朝檻。邊聲入暮笳。音書關外迥。鄕國夢中賖。縱說歸期近。其如鬢易華。三浮名眞自誤。此道任邅屯。驥瘦猶名駿。龍蟠尙有神。旅途歸計晩。鄕思隔年新。迢遞長亭路。王孫草又春。</text>
<title>卽事</title>,<text>百年能幾日。雙鬢欲蒼然。眼白緣憎俗。家貧恥足錢。且須歌鳳德。不復管鳶肩。歸去尋初服。藏名在太玄。</text>
<title>贈玄修上人</title>,<text>昔遊白雲洞。見爾塵外蹤。定罷發禪磬。齋餘聞飯鍾。散花天上女。聽講海中龍。舊約東林社。相期共一峯。</text>
<title>北按瓜滿。又赴都元帥幕下。贈趙都事。守翼</title>,<text>擾擾緣何事。年年去未休。又爲南郡客。同上仲宣樓。鼓角軍城暮。煙霜湖海秋。別離無恨意。相對共搔頭。</text>
<title>飛鴻道中</title>,<text>拙宦甘居左。浮名怕在先。丹爐那住景。白業且依禪。筋力難供世。疏慵合賦廛。棲棲問何事。鞍馬又湖堧。</text>
<title>洪陽館夜坐</title>,<text>寂寂度遙夜。悠悠生遠愁。長爲萬里客。又是一年秋。征役何時已。風塵苦未休。夢中鄕路熟。家在瀼西頭。</text>
<title>到昆陽見家書</title>,<text>南國蠻煙黑。遺氓尙荷戈。孤城埋落葉。古隴枕長河。夢裏鄕園近。書來苦語多。何當鹿車去。結屋共雲蘿。</text>
<title>送南郭赴寧邊 二首</title>,<text>傲吏風塵後。高才案牘間。文星合東壁。紫氣出西關。有道成眞隱。冥心斷宿攀。三花明岳雪。日對妙香山。二鐵峽停驂日。壺山竝馬時。碧雲迷遠望。芳草問歸期。歲月偏容鬢。干戈又路岐。浮生有如此。吾道轉堪疑。</text>
<title>題楊正郞 士衡 映霞亭 在淳昌</title>,<text>如尋小有洞。直入大羅天。水竹閑人藏。煙霞靜者權。拾薪仍煮石。和月更移船。自詠滄浪曲。翻嫌姓字傳。</text>
<title>題平壤李無競別墅</title>,<text>風煙粧別界。一壑愜幽貞。招隱詩堪就。閑居賦已成。溪雲和野色。洞雨雜潮聲。循祿吾還恥。干戈鬢欲明。</text>
<title>遣興</title>,<text>不是縛禪寂。甘爲靜者徒。歲星元在世。天地可藏壺。肺損還禁語。機忘漸學趺。如何莊氏論。齊物極錙銖。</text>
<title>戊戌夏。以軍餉催運差往兩西。海路渡臨津。</title>,<text>飄蓬不可定。東去復西遊。行役已云倦。嚴程猶未休。荒荒山日夕。淡淡江波流。目極杳千里。天涯人自愁。</text>
<title>到廣梁鎭 二首</title>,<text>萬事本前定。浮生那自謀。東還今幾日。西路又經秋。峽裏逢連雨。天涯望去舟。丹心有孤夢。夜夜拜螭頭。二朝朝攬明鏡。日日添鬢華。不是迫年老。其如歸計差。誰將書附雁。唯有夢還家。獨坐仍愁絶。鄕關隔暮霞。</text>
<title>送趙員外 守寅 贊价朝京師</title>,<text>秪恐蘼蕪歇。非關白露滋。秋來無限意。天末復臨岐。燕雁參差晩。遼河曲折遲。浮生正落落。何日是前期。</text>
<title>再到龍川 二首</title>,<text>始知爲客苦。何日始言歸。絶塞逢秋雨。孤城倚晩暉。寒沙聞淅瀝。遠樹望依微。欲寄音書去。天長雁亦稀。二孤夢何曾續。香燈坐度宵。空城時下葉。別浦欲生潮。骨肉關河阻。風塵歲序遙。長憐湖海意。十載負漁樵。</text>
<title>到彌串鎭。滯留未還。二首</title>,<text>爲詩多苦語。對客少歡心。海氣恒熏晝。秋聲漸滿林。有時看北斗。隨處奏南音。寂寞書懷地。愔愔意自深。二絶塞身如寄。鄕音雁不傳。羈危千里道。搖落九秋天。又向龍城館。三看海月弦。鷦鷯眞得計。棲息一枝邊。</text>
<title>九日</title>,<text>連年從遠道。明日更重陽。佳節那宜客。孤懷只望鄕。村醪應已白。野菊亦能黃。尙憶昇平樂。携壺上翠岡。</text>
<title>排悶</title>,<text>寂寞無人問。支離有病吟。干戈雖自昔。喪亂少如今。小草那宜出。長途已息心。平生流水曲。愁絶伯牙琴。</text>
<title>江西村舍別范翁</title>,<text>西湖曾避地。關右且移家。白首遵岐路。靑衫負歲華。人生寧有定。世事正無涯。早晩懸車日。荷衣帶赤霞。</text>
<title>送人赴咸鏡道</title>,<text>沙磧一千里。遙連靑海間。度關唯漢月。登隴卽胡山。我亦經年客。君今幾日還。窮秋正搖落。此別共凋顏。</text>
<title>次一松韻 沈相喜壽</title>,<text>本非供世具。偶爾廁時賢。忽聽夜來雨。因思江上田。那將六太息。得奏九重天。遲暮兼愁疾。空成乞退箋。</text>
<title>寄稚川 二首○尹相昉</title>,<text>聞說蘆花洞。栽成五柳春。應同一鶴去。得占百年身。雪月襟期淡。煙霞境界新。紅塵吾獨老。白首愧迷津。二小築依山迥。幽蹊竝壑長。自然超物役。誰復較閑忙。味道看三住。冥機付兩忘。脩琴還買藥。幾日到崇陽。</text>
<title>贈宋仁叟</title>,<text>天地容吾輩。干戈解誤人。百年隨眼瞥。萬事轉頭新。書劍身同廢。煙霞計不貧。經綸知有在。昭代足良臣。</text>
<title>閑居 進退格</title>,<text>數畝終南宅。風塵詠考槃。避人仍絶世。隱几爲看山。小雨分蔬壟。疏籬補藥欄。平生長往志。磊落未應刪。</text>
<title>傷時</title>,<text>我値干戈際。仍爲仕宦人。初心豈如此。外累轉相因。耿耿傷時悃。悠悠未退身。天閽高九萬。早晩達楓宸。</text>
<title>寄舍弟</title>,<text>吾鬚今已白。爾鬢亦應蒼。於世有何好。將身宜早藏。擬隨鷗鷺社。共製薜蘿裳。歲暮同歸處。泥塗曳尾長。</text>
<title>送仙源淸陰兄弟寧親 二首</title>,<text>斗北無雙士。朝端第一人。片言能悟主。尺疏足醫民。紫禁煙花嫩。萊庭綵服新。離心不可問。芳草正傷神。二仙郞辭北闕。萊服向庭闈。兄弟二難竝。聲華今世稀。天香飄滿袖。春色擁征騑。去住關心切。臨岐倍有違。</text>
<title>閑興 五首</title>,<text>盈虛一元理。達士視方恢。鍾鼓寧爲樂。靑黃竟是災。圖書閑几席。雲物好亭臺。萬事唯高枕。柴扉午不開。二坐望靑山郭。慵歌白接罹。自知塵慮澹。那有俗緣欺。磵曲時聞鳥。林亭正伴棋。翛然忘景夕。晴月又盈規。三春雨中宵至。山花次第開。韶光良可翫。世故莫相催。用拙聊存道。全生不願材。衡扉從寂寞。乘興獨登臺。四傲吏仍成隱。風塵臥自高。誰言居市陌。却怪似仙曹。滄海還爲陸。崇岑可竝毫。茫茫浮世裏。幾箇是人豪。五深巷誰來問。蕭然結夏禪。有書慵不讀。無事晝常眠。素志甘雌伏。浮生笑蟻旋。何當朝暮遇。一一討眞詮。</text>
<title>雨後獨坐</title>,<text>盡日無來客。寥寥獨掩扉。草深迷磵逕。嵐重失陽暉。雨暈侵書架。苔痕上壁衣。養恬仍止足。漸覺少塵機。</text>
<title>亂後登瑞蔥臺故址</title>,<text>伊昔昇平日。離宮此處開。瑤池臨鏡面。綺榭出雲隈。湛露君臣會。鈞天慶壽杯。傷心不復見。怊悵立蒿萊。</text>
<title>公退 三首</title>,<text>公退閉門臥。蕭然無俗情。密林生夕籟。幽鳥有和聲。處世多尤悔。將身忌滿盈。夷途吾已識。達者貴藏名。二漸知無物累。猶未解朝衣。學士官爲假。丘園夢已歸。紛紛驚短世。落落足危機。一掉秋風外。張生是識微。三多病仍多暇。家居是道居。晩涼生草樹。微雨潤琴書。自愧謀身拙。何妨與世疏。靑山偏愛我。蒼翠近庭除。</text>
<title>贈芝峯 李公睟光</title>,<text>秋色來何自。凄凄半夜霜。人從鏡裏白。葉向樹頭黃。愁病偏宜枕。乖慵不下堂。端居自知味。休怪世相忘。</text>
<title>送西坰朝京師 柳公根</title>,<text>此日又相送。悲歌當歲闌。人生苦離別。世事轉艱難。漢月臨關過。遼河逗雪寒。仙輧不可望。怊悵五雲端。</text>
<title>謝芝峯來訪</title>,<text>帶郭幽居過。緣厓一逕斜。那知長者轍。來訪散人家。小閣生微籟。喬林噪晩鴉。天涯仍惜別。繁鬢任霜華。</text>
<title>送芝峯以都司延慰使往義州</title>,<text>天上文星動。人間使者行。高音振宇宙。衆樂祖咸英。草木雕鎪盡。江山品藻明。歸來論大雅。詩社定宗盟。</text>
<title>送遠接使從事李正郞 安訥</title>,<text>彩筆大敎健。文章孰爾先。文規西漢上。詩蹴盛唐前。絶塞雲煙媚。中原姓字傳。老夫同坎井。秋水正茫然。</text>
<title>題楓潭 進士李崇慶居也。能詩。居有林壑之勝。年七十九卒。</title>,<text>一入楓潭裏。堪消萬劫緣。洞天閑甲子。平地卽神仙。隱德人誰識。詩名世共傳。高雲有佳色。空望少微躔。</text>
<title>小寒日。病吟示座上。</title>,<text>一病過冬至。今朝是小寒。又看新歲曆。那復少年歡。酒暖金杯凸。更催玉漏闌。閑愁消不得。聊此共團欒。</text>
<title>過辛丑臘</title>,<text>花勝朝簪髻。桃符夜揷門。老來苦多感。春至自銷魂。古樹煙生暈。疏籬雪有痕。衡扉從寂寞。隱几到黃昏。</text>
<title>至日見雪。憶嶺外諸友。</title>,<text>至日又逢雪。幽居增寂寥。危途百憂集。絶域故人遙。檢曆驚年換。臨銅惜鬢凋。唯餘湖海意。老去未全消。</text>
<title>至日病臥</title>,<text>病久醫爲伴。閑來睡作鄕。又逢南至日。新試北辰方。小鴨香煙細。晴窓曉旭光。靈珠須自媚。地底動微陽。</text>
<title>次淸陰韻</title>,<text>日日長掩關。非緣行世艱。風花春欲暮。愁疾鬢成斑。與物元無競。頤神漸愛閑。何時松桂社。歸去共雲山。</text>
<title>雪後</title>,<text>微月照微雪。曠然庭宇淸。分宵猶佇立。使我起幽情。十載糜朝廩。何時返野耕。長吟招隱曲。不寐度深更。</text>
<title>卽事</title>,<text>人事苟如此。天心何可求。秦宮鹿爲馬。漢室莽還周。未效梅生隱。空思幼安浮。西風正搖落。獨立且搔頭。</text>
<title>送金景擇赴尙州</title>,<text>西歸今幾月。底事又南遷。范老饒州日。蘇翁海上年。大名關後代。此道質前賢。莫以岐道別。臨分空悵然。</text>
<title>題德陽遺稿後。次許荷谷韻。</title>,<text>巫咸不可問。天道竟胡然。忼慨匡時志。悽涼賦鵩年。斯人那再見。一字亦堪怜。洒盡懷賢淚。秋風落日邊。</text>
<title>供仕</title>,<text>供仕已無況。如何歸計違。物情濃復淡。世事是兼非。素髮羞丹竈。紅塵涴薜衣。知音古來少。誰與度瑤徽。</text>
<title>崔進士澱。余莫逆交。有俊才。風神秀朗。髫丱已有盛名。稍長卽厭聲利。遐擧山水間。眞賀鑑湖所謂謫仙。而可與神遊八極之表者也。文草書音樂丹靑。皆絶凡。自號楊浦。年二十二夭歿。其子有海將遷窆。倩余爲挽。</title>,<text>蓬海幾淸淺。塵寰從糾紛。閱人誰似我。曠世少如君。丹鼎悲無跡。黃庭尙有文。餘生泣鳳髓。不復賦停雲。</text>
<title>甲辰上元</title>,<text>龍鍾三十九。佳節上元時。柏酒開新釀。桃符飾舊楣。光陰那得駐。世事只堪悲。強作迎春樂。還憐鏡裏絲。</text>
<title>靜居</title>,<text>一室頗幽靜。圖書愜素心。漸與俗人遠。自無塵事侵。明月夜臨戶。淸風來爽襟。不須悲濁世。翻喜少知音。</text>
<title>寒食日歸自先壟。東陽來迎於楊花渡口。因登江畔小亭暫憩。問其亭主則乃張判書雲翼別墅云。</title>,<text>故人今不見。亭子只依然。節序又寒食。春光如去年。潮使沙觜短。風急浪花圓。盡日成遐眺。前村生夕煙。</text>
<title>送李書狀 埈 朝京師</title>,<text>玉署纔連袂。金臺又送行。相知良苦晩。此別轉多情。薊樹春應歇。遼河浪欲平。停車豈無地。孤竹有荒城。</text>
<title>雜興 五首</title>,<text>浮世故多變。此心還自如。杜門窮巷裏。欹枕午眠餘。雨歇山容媚。風微樹影疏。無人更來往。逕草莫敎鋤。二蟻穴王侯夢。壺天世界藏。有身爲大累。無事是仙方。植杖時巡塢。披榛更擷芳。人生貴知足。分外莫思量。三萊圃隣花塢。今年計不貧。貪閑因得懶。了妄遂知眞。壑靜塵踪隔。林幽野鳥馴。北窓高枕處。靖節是前身。四悄悄憑前檻。凄凄小雨餘。浮名眞鑄錯。夙計轉歸虛。直道妨行世。平生誤信書。投簪定何日。蘿月不欺余。五御史王官谷。尙書八節灘。時危知進退。身逸足盤桓。我亦思歸客。何年定掛冠。風塵易摧老。惆悵路岐難。</text>
<title>夕景</title>,<text>淡靄起深壑。宿禽昏自歸。入簾風窸窣。滴樹雨霏微。高臥知安穩。閑居少是非。鷦鵬俱自適。莫恨素心違。</text>
<title>游東湖水月亭 幷小序</title>,<text>七月旣望。與台徵諸人。泛月於漢水。仍上水月亭信宿而返。東陽亦隨之。亭乃故駙馬礪城尉宋寅別業也。礪城以文章雅望。表著於當時。尤長於書法。得吳興三昧。一時金石之刻。咸倩其手。余亦及見之。符彩端凝。眉目如畫。眞貴介標致也。家畜歌妓石介。蓋古之秦靑者流也。礪城旣有此亭之勝。又有聲妓之娛。能享淸福於太平之日。卒以富貴終。憶在戊子年間。余携坡原兄洎舍弟輩與若干朋伴。爲會於亭上。流連數日。未數年。干戈作而亭亦厄于兵火。今來訪舊。湖山如昨。而人事之可悲者殆不能爲懷矣。王逸少所謂俛仰之間。感慨係之者信矣。礪城之孫畿。時爲寺正。構草堂於亭之址。丹碧之。新扁煥然。足曰肯構。仍賦感懷示同行。出郭仍遵浦。移舟晩趁陰。新涼眞解事。佳客亦聯襟。俛仰悲遷逝。江山閱去今。黃昏正容與。月色亂杯心。</text>
<title>訪淸陰北第</title>,<text>地爽豈受暑。人高元出塵。白雲分作洞。丹壁與爲隣。果熟堪留客。壇除不用茵。秋來霜葉裏。遲我叩門頻。</text>
<title>送洪都事 命元 赴嶺北</title>,<text>遠別何時已。勞歌鬢色催。高才非世具。直道是身災。棧路雲中出。溟波天外來。秋風已蕭瑟。莫上望鄕臺。</text>
<title>台徵弟遇尹員外煌。將赴統制幕下。徵別章。卽席題贈。</title>,<text>重陽正搖落。閉戶斷經過。芳意浮叢菊。池光漾敗荷。已悲時物晏。復奈別離何。握手論歸日。迢迢水驛多。</text>
<title>挽李僉知榮緖 忠臣朱溪君之後孫也。年八十陞通政。朱溪於余。爲外先祖。號醒狂。</title>,<text>甲子忠賢禍。醒狂尙有孫。早年儒術著。中歲吏能存。龜鶴膺遐算。緋貂荷聖恩。全歸是堪誄。題挽寄泉原。</text>
<title>禁直</title>,<text>粉署依丹地。非才亦列卿。事多違宿計。實已愧浮名。玉漏傳三殿。星河隱五城。通宵耿無寐。卽此起幽情。</text>
<title>送仙源赴尙州</title>,<text>把袂欲相送。勞歌殊未央。交情重金石。別恨動參商。沙伐遺墟古。龍湫去路長。白雲迷北望。何處慰離情。</text>
<title>送南狼川 復始</title>,<text>邑僻還如寺。官閑正類僧。不須虞簿領。且去試飛昇。石髓春堪摘。黃精鼎可蒸。嗟吾苦何事。待漏日晨興。</text>
<title>題軍器寺大廳</title>,<text>那知闤闠裏。有此地偏幽。平挹山川勢。淸涵草樹秋。細香飄菡萏。微雨濕簾鉤。老去少心賞。登臨聊散愁。</text>
<title>送宋察訪 英耇 赴大同</title>,<text>君心如白璧。刖處始知眞。十載混耕釣。長歌同隱淪。道甘今世棄。行與古人親。歲暮西風急。徘徊別意新。</text>
<title>次西坰韻贈宋察訪</title>,<text>麟馬今傳窟。王孫舊上天。高樓空占勝。古堞不知年。傲吏非凡吏。儒仙是地仙。登臨足感慨。寄我白雲篇。</text>
<title>九日贈淸陰</title>,<text>愁殺逢佳節。關河送遠行。黃花如解意。白酒亦多情。事往天難問。名浮夢欲驚。霜林又斜日。蕭瑟起寒聲。</text>
<title>送具府尹 義剛 赴義州</title>,<text>鳳詔雲霄逼。龍灣寵命新。雄藩要藉重。英望久殊倫。地接遼東域。江分斡木津。離筵當歲暮。迢遞自傷神。</text>
<title>詠懷</title>,<text>供仕已無況。如何猶未歸。物情濃復淡。世事是兼非。素髮羞丹竈。紅塵涴薜衣。知音古來少。空自撫瑤徽。</text>
<title>寄昌期 昌期時拜北郵。余迎慰義州牧去云。</title>,<text>春來愁正苦。書到倍茫然。供世有何好。勞生空自憐。鐵關通朔漠。鴨水接幽燕。縱寄梅花信。悠悠那可傳。</text>
<title>挽尹僉知 祁</title>,<text>介節妨行世。高才喜陸沈。親知盡零落。衰疾轉侵尋。南郭移居僻。西湖卜地深。傷心古遺直。那復見當今。</text>
<title>遣懷</title>,<text>肺氣唯高枕。行遲漸廢衙。馬曹元似是。槐夢竟何加。落落違心事。悠悠負歲華。知音不在此。且復一長嗟。</text>
<title>聞東陽遊慶會樓池畔。寄題感舊。</title>,<text>慶會南池畔。淸遊步武高。紅衣迷浦漵。白雨捲林皐。勝事還今日。風光屬爾曹。誰知老兵部。曾此醉仙桃。</text>
<title>休告</title>,<text>世亂宜長往。官高不自由。暫因休沐暇。聊解簿書憂。山色秋偏瘦。林容雨欲流。從玆得安枕。何必遠乘桴。</text>
<title>九日</title>,<text>久負登山屐。唯餘吹帽狂。逢辰元自感。垂老更堪傷。遠水涓涓淨。寒花艶艶香。令人憶全盛。歌管鬧斜陽。</text>
<title>感懷</title>,<text>才非今世具。心卽古人徒。歲月關門後。詩騷悶俗餘。向來官實漫。何處谷名愚。早晩應長往。漁樵計不虛。</text>
<title>丙午除夕 二首</title>,<text>年侵多感慨。春至自關心。已後屠蘇飮。那宜綵勝簪。南枝應弄色。北陸欲消陰。但願歸耕早。桑麻在處深。二絳蠟花初跋。瓊觴酒欲殘。生憎催曉鼓。叵耐對春盤。汩沒身將老。從違興已闌。流光有如此。相見且爲歡。</text>
<title>丙午春。右諭德朱之蕃。給事中梁有年。齎皇孫誕生詔出來。余受義州迎慰之命。辭朝出宿于碧蹄。途中有作。迎慰錄</title>,<text>二月寒猶重。脩原雪欲飄。驛樓當峽路。鼓角擁星軺。別袂愁難解。歸程算却遙。平生遠遊興。投老未全消。</text>
<title>渡臨津</title>,<text>少年多遠役。垂老怯長途。物議輕廚俊。詩名愧駱盧。潮生沙浦闊。山迥野村孤。故國饒愁思。沈吟意未蘇。</text>
<title>滿月臺</title>,<text>五百年間事。如今已漠然。英雄不長旺。世運亦交遷。秀色山河在。遺風市井傳。客來空弔古。斜日下郊田。</text>
<title>平山途中</title>,<text>百丑佳辰近。三千里路賖。復爲新歲客。空負故園花。野店居民少。林厓怪鳥譁。嚴程那有暇。明發又天涯。</text>
<title>卽事</title>,<text>暖日薰楊柳。光風轉水濱。巖程偸少暇。野次會同人。別酒難成醉。春愁易損神。百年空擾擾。何處是閑身。</text>
<title>與遠接從事趙怡叔。泰川宰沈士敬。上統軍亭見月。怡叔名希逸。士敬名宗直。</title>,<text>邂逅天涯客。登臨地盡頭。遼山鬱相望。鴨水自分流。岐路何須嘆。玆遊足散愁。長風吹不盡。送月上簾鉤。</text>
<title>次盧蘇齋松湖堂韻。贈白善鳴。</title>,<text>傾蓋何須早。相忘道術親。幽棲君得所。迷路我知津。江館當春映。林花過雨新。休歌遠遊曲。此別解愁人。</text>
<title>與遠接一行。會龍灣山亭。卽壬辰行宮也。金南窓。趙竹陰席上有作。余口占和之。南窓金玄成號。竹陰趙希逸號。</title>,<text>世事知難了。人生亦有涯。須傾眼前酒。莫惜鬢邊華。遠浦空濛雨。連村次第花。斜陽且容與。相對側烏紗。</text>
<title>玉堂吏龍友麟。舊胥也。以遠接掌冊之任來龍灣。乞詩書贈。</title>,<text>玉署群仙會。胥徒亦勝流。年芳姿又妙。才俊學仍優。瑣闥曾相伴。龍灣偶共遊。情知無貴賤。臨別自生愁。</text>
<title>百祥樓口占 二首</title>,<text>結搆何迢遞。風煙接塞長。江山窮體勢。簾幕俯蒼茫。遠客愁歸路。佳辰滯異方。登臨有餘意。落日聽鳴榔。二高樓坐寥落。客意自無聊。節序淸明近。關河道里遙。江風吹盡日。暝靄雜歸潮。老去猶行役。安枝愧爾鷦。</text>
<title>送回答使呂僉知 祐吉 赴日本</title>,<text>十載干戈後。君還有此行。高才足專對。滄海亦夷庚。夢雜蛟螭怪。衣披霧雨生。仍悲肝膽在。無力掃欃槍。</text>
<title>贈草軒上人</title>,<text>於世百無味。逢僧時啓襟。此身元似寄。外物復來侵。煩惱非關境。圓融本在心。何年一丈室。與爾共禪林。</text>
<title>挽體素</title>,<text>高才天亦忌。君故止於斯。江海風霜厲。關山道路危。持杯無舊面。開篋有新詩。畢竟同歸盡。孤懹淚自垂。</text>
<title>送吳安州 三首</title>,<text>秋浦湘潭臥。仙源守塞隍。纔驚時晦別。又哭范翁亡。世事有何好。人生良苦忙。那堪西郭路。更擧送君觴。二去歲重三節。新安古館中。相携二千石。晤語一樽同。往事腸堪斷。淸遊跡易空。今朝與君別。此意轉無窮。三幾向江樓過。朱欄枕碧湖。有時乘畫舸。拄笏望香爐。簿領應多腶。風煙足自娛。元龍豪氣在。肯恨旅情孤。</text>
<title>楊根耶美谷。乃壬辰避亂地。以台徵葬事。來經舊迹。感而有作。二首</title>,<text>避地昔來此。星霜知幾更。路從天半下。人在窟中行。白晝啼山鬼。深林語樹精。彭衙當日事。一一暗傷情。二玆行最辛苦。欲說已先嚬。逕窄纔通馬。林幽不見人。石頑無意態。山大少精神。獨愛梨湖水。淵淪向漢津。</text>
<title>寄芝峯 進退格</title>,<text>年來斷人事。老去病兼慵。步屐夕陽後。閉門微雨中。爽氣靑山近。重陰古樹濃。知音不在此。怊悵撫枯桐。</text>
<title>閑述 二首</title>,<text>身閑有餘樂。一室似招提。跡豈孫劉合。名甘李杜齊。藥欄疏雨後。山逕宿雲迷。盡日無人問。深林但鳥啼。二習懶仍成性。關門似避人。文章眞小技。生事任長貧。過雨山容活。濃陰樹影均。身名且無玷。休怪偃經綸。</text>
<title>送芝峯赴安邊 三首</title>,<text>鐵嶺高無極。君行向此中。羊腸百重折。朔氣四時同。絶塞那宜別。浮生已作翁。離情知不耐。愁絶北來鴻。二少小交遊日。如今二十年。相看俱老大。此別又窮邊。杳杳山連羯。蒼蒼海接天。情親同骨肉。岐路只茫然。三供世君無志。投閑我所甘。分符先北去。待漏獨朝參。汩沒空垂老。遲回亦太憨。何當抽手板。結屋共江潭。</text>
<title>次僧軸韻</title>,<text>象外彌天釋。朝端病大夫。出山爾何事。閉戶我如愚。此物非他物。今吾是故吾。無生亦無滅。不必覓仙蒲。</text>
<title>送鄭觀察 㷤 赴江原道</title>,<text>壯志曾題柱。恩榮擁傳車。歡聲聞父老。喜氣動林廬。政徹褰帷後。風還攬轡初。公餘仍勝賞。秋色在藍輿。</text>
<title>用前韻寄昌期</title>,<text>世路今如此。崎嶇不可行。棲遲宜一壑。寂寞事遺經。吾已乖慵甚。君何太瘦生。瑤琴有古調。秪恐俗人聽。</text>
<title>戊申正朝。受暇拜先墓。</title>,<text>微服同行旅。羸驂晩出闉。亂岑埋積雪。曠野接長津。殘臘眞如客。新春欲媚人。松楸自多感。梅柳入霑巾。</text>
<title>病吟</title>,<text>病起韶華晩。梨花小雨餘。傷春非一事。垂老復何如。世亂將安往。名浮且莫居。沈吟意未已。夕日下山廬。</text>
<title>卽事</title>,<text>幽居隔城市。盡日獨憑欄。雨意歸林暝。松聲入閣寒。客稀仍少事。身健且爲歡。只愧浮名繫。何時定掛冠。</text>
<title>用演雅體次杜甫屛迹韻</title>,<text>蜂衙緣底急。蟻鬪有何情。織密蛛房罥。營工燕壘成。蝶穿花朶重。鶯擲柳腰輕。打起窺魚鷺。要看鶴立淸。</text>
<title>送尹僉知 暘 朝京師</title>,<text>別離良亦苦。吾輩亦中年。況此歲云暮。悠哉路幾千。天居瞻日月。地理訪幽燕。回首曾遊處。因君更悵然。</text>
<title>寄舍弟 時宰鳳山○迎慰錄</title>,<text>念爾猶爲郡。嗟吾復向西。安能不摧老。恨未早歸棲。故國山川勝。新春物色齊。野禽如會意。隔樹盡情啼。</text>
<title>蔥秀山新亭</title>,<text>黛色借成壁。洑流停作瀾。倏看華館矗。赢得賞心歡。節序春分後。行旌鴨水干。平生遠遊志。到此未應闌闌。</text>
<title>以雨滯生陽館</title>,<text>小雨生陽館。淹留遠客情。異鄕那有伴。佳節自關情。細柳眉初展。夭桃臉欲明。龍灣數千里。默坐數歸程。</text>
<title>次浮碧樓韻。題練光亭。</title>,<text>又渡浿江水。來登江上樓。長吟牧老作。逸氣凌淸秋。花鳥復佳節。笙歌空舊遊。平生賞心處。欲去更遲留。</text>
<title>久客</title>,<text>客鬢已如此。歸期知幾時。雨翻花褪臉。風拂柳垂絲。漫抱劉楨病。長吟彭澤辭。樓高正極目。鴨水自逶迤。</text>
<title>秋至 前稿</title>,<text>秋至有幽趣。屛居常閉關。滿庭黃葉落。孤嶂白雲閑。世道唯工拙。天機自往還。琴書晩更靜。移席就林間。</text>
<title>見己酉曆漫成</title>,<text>送盡戊申歲。將迎己酉年。天時幾流轉。人事亦推遷。幽興供高臥。衰容謝外緣。海山丹鼎在。何日問群仙。</text>
<title>金陵村舍</title>,<text>誰言少隣竝。煙火足相通。村路高低見。泉源上下同。疏籬殘雪後。寒杵夕陽中。客至無新語。惟知祝歲豐。</text>
<title>龍灣館度臘 朝天錄</title>,<text>四十已非盛。況今多五年。殊方驚節序。故國隔山川。柏酒誰開酌。霜華日上顚。春幡擎內賜。昨夜夢依然。</text>
<title>采亭途中</title>,<text>朝離玉田縣。晩度采亭橋。車馬紛如織。沙塵漲似潮。嚴程行不盡。僑店望還遙。惹得游人恨。東風泛柳條。</text>
<title>懷舊 前稿</title>,<text>至矣先王聖。昭昭接典謨。定傾恢武略。論道陟文儒。每憶經筵侍。偏霑霈澤濡。白雲迷處所。何許是蒼梧。</text>
<title>題趙大興風玉軒</title>,<text>小屋叢篁裏。幽人歲暮居。直緣淸節竝。贏得世情疏。鳳尾斜連捂。龍吟上徹虛。休誇洛陽里。紅紫漫紛如。</text>
<title>題湖南房生沙溪精舍圖 進退格</title>,<text>小築因遺業。風流繼故蹤。山光晴入戶。水色迥連空。竹葆應棲鳳。松盤欲作龍。高人那可見。悵望畫圖中。</text>
<title>送趙都事 翊 赴嶺南</title>,<text>萬死相逢日。淸秋遠別時。萍蓬有如此。燕雁杳難期。白髮吾偏早。靑雲子已遲。江湖空滿地。何事惜臨岐。</text>
<title>送柳川按嶺北 韓公浚謙</title>,<text>幾處甘棠樹。留公姓字香。如何又持節。十月指窮荒。地卽周豐鎬。邊今漢定襄。平生醫國手。先要試邊疆。</text>
<title>有感</title>,<text>未老齒先豁。不歸官太高。浩歌時擊節。久矣欲藏刀。紅藥新粧臉。蒼松晩起濤。向來唯放曠。泰岳是秋毫。</text>
<title>休告乞解宗伯</title>,<text>丏閑眞似隱。掌禮久慙叨。無客榻空設。有詩吟自高。庭虛時暈雪。逕翳任封蒿。稷契平生志。終慙混朔皐。</text>
<title>野望</title>,<text>夕露濕平楚。寒煙生遠村。無人來問字。盡日獨關門。羸疾須丸藥。閑愁著寓言。流光又遲暮。怊悵對琴樽。</text>
<title>壬子夏</title>,<text>不是耽詩謝。元非學易瞿。濃陰槐欲子。高閣燕初雛。架上安新帙。門前散舊徒。翛然殘午夢。一任在枯梧。</text>
<title>涼堂</title>,<text>涼堂宜枕簟。積雨滌庭陰。貌似松根瘦。心同竹節虛。映簾山靉霴。壓砌樹扶疏。玉笈時披拂。欣非世上書。</text>
<title>伊昔</title>,<text>伊昔顏如渥。于今髮欲絲。童兒俱長大。親舊半衰遲。倚枕偏耽睡。陶情或賦詩。只憐歸計誤。身事漸差池。</text>
<title>送趙同知 存性 朝京師 遞東萊未久有此行</title>,<text>瘴海三年戍。燕山萬里征。淸秋元有感。遠別自多情。薊樹浮天闊。遼雲接地平。當時倦遊處。此日送君行。</text>
<title>謝鄭時晦來訪 名曄</title>,<text>多謝知申事。能來訪病樞。肝腸猶夙昔。輗軏不崎嶇。劣足慙中駟。餘生任大鑪。松篁歲寒質。莫逐衆芳枯。</text>
<title>壬子至日自述 二首</title>,<text>至日轉寥落。盡灰坐夜深。金爐薰欲歇。玉漏響初沈。濁世官從漫。勞生病苦侵。瑤琴移柱穩。聊與伴孤吟。二此老成何事。終年獨閉門。畜書多道籙。刺世或狂言。貧任家兒詈。名嫌俗子喧。偏憐衛叔寶。析理到玄元。</text>
<title>寄李原州 綏祿</title>,<text>辜負東郊席。居然臘又殘。酒泉仙躅遠。雉岳洞天寬。作吏君眞隱。勞生我漫官。傷心中歲別。不復少年歡。</text>
<title>癸丑元日</title>,<text>季世悲吾道。徘徊且歲時。但令身却健。遮莫老相欺。鳧鶴誰長短。蕭蘭替盛衰。人犧吾不願。歸臥故山陂。</text>
<title>寄淸陰</title>,<text>多謝延安宰。能來問索居。圖書吾倦矣。簿領子何如。禽語逢暄噪。花枝得雨舒。百年交道在。岐路任分裾。</text>
<title>南關王廟送客有感</title>,<text>戊戌春。南關王廟成。天朝將官劉寅實董其事。固請宣祖大王親臨。宣祖大王命儒臣考出關王祠原係祀典與否。時晩翠吳公億齡爲副提學。余爲應敎。同直玉堂。考大明會典則關廟在山川各神之列。春秋降香。以此具奏。翌日。宣廟駕如廟。躬行祭奠訖。天朝將官齊會祠下。備呈雜戲。都人飫觀。今十六年矣。適緣送客至廟。愴然有懷舊之感。西淸曾忝侍。憶在穆陵朝。御蹕臨關廟。登歌雜鳳簫。喬山弓劍遠。桑海歲年遙。惆悵重遊日。孤魂暗自消。</text>
<title>偶興</title>,<text>漸覺冠簪懶。閑敎坐臥宜。書因妨眼廢。床爲近山移。小雨花堪藝。輕風燕自差。輪蹄知己絶。苔色上階墀。</text>
<title>聞朝議將加罪不得卽歸田舍姑留江上待命 後稿</title>,<text>消息聞來懼。行藏到處妨。江郊棲泊久。桑梓夢魂忙。罪戾丘山積。愚忠日月光。唯將滿行淚。沾洒穆陵傍。</text>
<title>初到黃判書別墅。主人亦同罹禍。秋浦</title>,<text>徑斷苔連戶。園荒草掩墻。木竅蜂畜子。階垤蟻爲王。有友同奇禍。無家任四方。連天江水白。杖屨且相羊。</text>
<title>遣懷 三首</title>,<text>遠遷知不免。近浦且藏逃。見水疏籬短。臨山小檻高。百年唯長物。四海孰吾曹。搖落西風至。携筇欲上皐。二不幸先王命。唯甘聖主誅。遐荒眞得所。讒謗未應虞。江動帆穡亂。風驚雁鶩呼。天機與人事。萬慮入長吁。三洒落經綸志。崎嶇道路餘。新居隣海浦。舊屋散琴書。落日孤帆迥。高秋曠野虛。盤餐扶老病。澤國富嘉魚。</text>
<title>記村居 二首</title>,<text>村居多苦況。事事與心違。蚊亦能成陣。蠅胡暗襲衣。敗墻從雨漏。欹瓦任蛇依。蕭瑟秋期近。桑鄕幾日歸。二村居足閑況。自與世相違。折蕙仍爲佩。編荷欲緝衣。竹床炎可藉。藤杖病堪依。放去君恩大。休言老未歸。</text>
<title>秋夜偶書</title>,<text>淅淅樹生籟。悠悠宵欲央。幽懹多感慨。逝序易凄涼。小壁燈遺燼。虛簷月映床。休言吾道在。世事漸乖張。</text>
<title>癸丑冬至大雪</title>,<text>一年冬至日。萬死去朝身。積雪迷千嶂。孤村絶四隣。拾薪烹豆粥。挑菜備盤辛。却把離騷詠。高標憶楚均。</text>
<title>癸丑臘日書 二首</title>,<text>山中逢臘日。老去怯年華。瘦骨稜於石。羈情亂似麻。迎陽溪吐沫。褪雪樹生槎。寂寞坐終夕。前村歸暝鴉。二涉歲早知恥。謀生宜未全。浮名同弊屣。故里有先田。門揖談農客。書存種樹篇。休言伏波貴。始覺少游賢。</text>
<title>歲時</title>,<text>寂寞從愁疾。蕭條且歲時。開門臨絶壑。倚杖下東陂。樵逕連橫約。煙林擁小籬。勞生亦何用。於此足蹰踟。</text>
<title>甲寅春。次月沙。二首</title>,<text>楚客愁捐佩。孤村寄峽中。病來雙鬢短。身外萬緣空。花鳥春長在。雲山路不窮。餘生何所事。擬作鹿皮翁。二世故經千變。猶餘萬死身。江湖空滿地。梅柳更愁人。旅夢魂長往。離懷歲又新。多情沙老信。辛苦到漳濱。</text>
<title>卽事</title>,<text>道心元澹泊。生事任蕭條。累土仍成塢。疏溪偶作橋。白雲迷絶壑。晴靄雜歸潮。嘯傲供淸賞。迢迢野望遙。</text>
<title>池上 三首</title>,<text>一逕穿蒙密。懸厓有小茨。藝蘭仍作畝。貯月欲成池。竹塢還聽瑟。香燈却對棋。山家淸事足。煮茗又題詩。二避暑行依樹。携筇欲上巓。斷橋橫過壑。曲沼細通泉。軟語僧分榻。乖慵鳥喚眠。永懷因坐久。山月向人圓。三好閑復愛仙。垂老幸歸田。護肺仍噤語。惺心已屛緣。雨池晴聽響。風柳軟酣眠。觀物還觀世。從今得自然。</text>
<title>柴門</title>,<text>柴門白日掩。玄老坐超然。已斷人間世。還成物外緣。林亭晴更好。磵草夏猶姸。谷鳥啼無盡。時時拜杜鵑。</text>
<title>流頭日題 六月十五日也。國俗作水團相餉。</title>,<text>佳節流頭日。荒村放逐臣。水團遵土俗。松餠餽鄕隣。遲暮堪爲客。支離媿有身。重華不可問。獨立大江濱。</text>
<title>聞終南故居爲雨所毀</title>,<text>聞道終南舍。經秋雨敗墻。書巢今在否。花逕亦應荒。身外何須說。生涯且更張。向來新活計。唯以睡爲鄕。</text>
<title>聞明遠起廢拜太常</title>,<text>臺閣群龍會。君才合太常。時名同鼠璞。世路卽羊腸。遠夢春塘草。佳期雨夜床。江湖方浩蕩。遲暮擬相將。</text>
<title>見昌期書</title>,<text>昌期眞節士。底事又遐荒。遠信今朝至。離懷二載強。嶺幽關似鬼。江僻地疑湘。靑眼知何日。俱怜兩鬢霜。</text>
<title>村俗</title>,<text>村俗雖云野。方之市朝優。逢年是爲樂。食力復何羞。事簡元無累。心閑少所求。靑門有瓜地。我與爾將儔。</text>
<title>秋思 二首</title>,<text>悄悄歲時換。悠悠親愛疏。秋陰頻作雨。江漢少來魚。虛箔螢初火。長空雁欲書。羈懷知己苦。節物轉愁予。二昔我何曾達。今吾未始窮。隨緣聊寓跡。遇境任成空。耕罷無餘事。心閑詠古風。因知竹林社。初不數王戎。</text>
<title>憶鳳洲 朴公東亮</title>,<text>秋陰結不散。涼雨在池荷。適我有幽趣。思君無奈何。世間爲附贅。澤畔亦婆娑。底事三閭子。支離詠九歌。</text>
<title>登前阜望秋</title>,<text>渚柳初凋葉。籬花欲播芬。芒鞋纔出谷。藜杖已生雲。水潔魚依影。林深鳥喚群。上方知不遠。鍾響隔巖聞。</text>
<title>別明遠。次路上寄韻。</title>,<text>浮世有何好。半生傷遠離。孤居依澤國。別路傍江湄。淅瀝秋聲晩。徘徊壯志衰。歸鴻逗餘響。夜夜攪長思。</text>
<title>次翊亮韻。仍疊成十五首示翊聖。</title>,<text>一犬吠深巷。孤煙生遠村。芙蓉秋颭水。蘿薜雨埋垣。世路塵緣隔。田園晩計存。翛然望前巘。林外夕禽喧。二一壑自成勢。桑楡三四村。荳花橫帶陌。瓜蔓上衣垣。俗物何曾到。幽期此裏存。朅來饒逸趣。山磵雨餘喧。三喬木千章合。山家竝海村。牽蘿補茅屋。藝菊傍苔垣。翰墨慵來廢。琴棋病後存。不須爲却掃。庭宇自無喧。四言語休嫌野。衣冠亦類村。曾忝靑瑣闥。幾玷紫微垣。白髮千莖短。丹心萬死存。新居隣海浦。唯愛屛塵喧。五野色斜侵塢。江流曲抱村。槿籬遙面壑。竹逕細通垣。涉世憐鳧短。談經愛舌存。厭看朝市上。射利日中喧。六昔我初來此。艱難賴近村。葺茅仍作室。累土且成垣。月色前溪淡。秋聲古樹存。自然聊遇境。非是避人喧。七季世玄軒子。歌絃第一村。道能窺孔室。技不數秦垣。社伴沙鷗是。幽襟點瑟存。靜中還有動。樹葉帶秋喧。八短籬臨水迥。蕭瑟不成村。葉密狙偸栗。山深虎闖垣。音書朝貴絶。過訪野僧存。江雨連宵急。潮聲枕上喧。九雲煙迷北垞。井陌接南村。秋色來深峽。溪流繞小垣。悲歡千變盡。骯髒一身存。倚杖斜陽外。西風雁鶩喧。十杖屨頻來往。前村又後村。煙霞山作畫。巖磴樹爲垣。簡冊前賢古。風塵我輩存。北窓成小夢。浮世任秋喧。十一吾如杜陵老。羈泊瀼西村。九月禾登圃。重陽菊照垣。全家今會合。生計漸溫存。饘粥供朝暮。兒曹且莫喧。十二涉世無長策。藏身有舊村。野場隈作圃。山澗曲能垣。道契靈源妙。經看古語存。漁樵時見狎。談笑或成喧。十三黃葉溪邊路。柴扄半掩村。衛生觀內景。檢藥倣東垣。蔬糲兼珍敵。桑麻至理存。長憐陶靖節。心遠厭卑喧。十四有客聯鑣至。相尋海畔村。匡床憑澗壑。宴坐對山垣。晩世心親少。幽襟目擊存。陽春知寡和。下里漫爭喧。十五晩吹飄紅葉。霜林幾箇村。遠樵回野岸。晴網曬簷垣。琴罷詩仍就。松寒菊亦存。曲池看夕浪。水鳥往來喧。</text>
<title>次人韻 二首</title>,<text>長林臨野迥。極浦轉迷茫。旅泊經秋序。端居學坐忘。從違元自定。離合亦何常。生事吾知足。溪南有小堂。二葉落山容瘦。江寒雁影疏。客心南與北。世事卷還舒。寂寞唯存道。平生誤信書。煙霞長滿眼。不必恨孤居。</text>
<title>至日見新曆</title>,<text>五十明年是。傷心歲又徂。椒花供臘酒。桃梗換春符。淪落安吾分。崎嶇厭世途。唯憐堤畔柳。向我色敷腴。</text>
<title>感事</title>,<text>楚獄經三載。湘潭又一年。人生今至此。世事定何邊。恨水空流咽。幽花未暢悁。柴門愁獨立。斜日下郊煙。</text>
<title>乙卯正月二十八日。余逢初度日。臥病書懷。</title>,<text>又値懸弧日。天涯隔弟昆。羈懷兼疾病。藥裹代琴樽。堤柳猶封雪。江梅未返魂。平生飛動意。牢落滯山門。</text>
<title>新春</title>,<text>新春仍客寄。佳節迫花朝。歲月供愁疾。琴書破寂寥。庭虛生樹籟。風煖聽禽謠。却喜逍遙地。春來物色饒。</text>
<title>愁望 三首</title>,<text>澤國迷愁望。高樓獨倚時。野潮分作浦。樵逕散成岐。歲去身全老。春寒花亦遲。江蘺正盈掬。天末寄相思。二舊識半零落。新知還暗疏。莫論今世事。須見古人書。暝靄迷村逕。寒潮入野墟。沈吟不歸去。明月海天虛。三自笑身爲累。生涯寄峽中。土墝難望歲。海近苦多風。習懶還如靜。耽詩恨未工。靑山眞不負。爽氣入簾櫳。</text>
<title>幽居</title>,<text>幽居隣古寺。流水遶柴門。盡日對春色。逢人無俗言。虛庭松落子。新筍竹生孫。卽此釋塵累。何須箕𤃡源。</text>
<title>不樂</title>,<text>我懷忽不樂。扶杖上山阿。氷澗流猶澁。陽坡草未莎。佳辰還潦倒。徂歲任蹉跎。俛仰日西夕。鼓琴仍浩歌。</text>
<title>暮坐 二首</title>,<text>棲棲又何適。此地歲還更。暗水空林響。微鍾古寺聲。露沾蘭佩重。雲襲石床淸。坐久不歸去。東厓新月生。二鳳德知衰矣。雲林自可依。水淸堪洗耳。荷密足爲衣。緩步隨山磵。長竿坐釣磯。古琴時下指。不嘆賞音稀。</text>
<title>獨來</title>,<text>危磴南溪路。携筇偶獨來。旅遊生白髮。春事到黃梅。野飯仍依草。窪尊半雜苔。長吟因坐久。斜日下池臺。</text>
<title>次李秀才 行進</title>,<text>微涼動林抄。霞色落汀洲。小築何蕭散。浮名總謬悠。洞深棲白鹿。耕罷臥靑牛。更喜西林近。時逢物外儔。</text>
<title>秋思</title>,<text>野逕多秋色。携筇獨出關。淸風脩竹裏。落日小溪間。密藻游魚聚。高林宿鳥還。臨川雙蠟屐。於此未應閑。</text>
<title>夕望</title>,<text>郊煙遙靄靄。江日下依依。野色隨芒屨。山光襲草衣。逢僧仍坐石。行藥偶開扉。只喜重陽近。東籬菊正菲。</text>
<title>乙卯十二月十八日庚申。卽丙辰立春也。與兒小守夜。</title>,<text>逢世何多故。丘園寄此生。老年添一甲。遙夜守殘庚。月上江天迥。煙沈野樹平。危樓當北斗。徙倚到參橫。</text>
<title>丙辰春次月沙寄韻</title>,<text>田里安吾分。無心賦夢歸。道存機自息。身放事全稀。雪盡山容瘦。氷添水面肥。東風倘相該。筇杖候荊扉。</text>
<title>四載客西海</title>,<text>四載客西海。居然成老翁。不須言道直。還笑坐文窮。春水甘巖浦。靑山帝釋宮。餘生任天放。杖屨自西東。</text>
<title>三月二十日。乃夫人初度。東陽翁主舟來金村張筵。骨肉皆團聚。喜而有作。</title>,<text>骨肉團圓日。江春欲暮時。花明幾重錦。柳綠萬條絲。不死緣明主。餘生泳聖涯。斜陽歌吹鬧。此酌莫須辭。</text>
<title>漫興 三首</title>,<text>半岸烏紗帽。閑憑水檻涼。數峯橫野斷。一逕繞溪長。波煖魚兒戲。風高燕子忙。浮生隨處適。於此亦相羊。二小雨過南澗。微風生北林。喜玆長夏日。忽復有淸陰。簟淨游塵絶。池涼爽氣深。山人元寂寞。聊此散煩襟。三行穿雙蠟屐。歸臥一茅堂。谷鳥無凡響。山花帶異香。睡心因靜勝。胎息驗靈光。浮世從翻覆。還他海與桑。</text>
<title>天中節</title>,<text>又見天中節。猶淹海上村。風煙殊市陌。杯酒且溫存。少日輕行樂。衰年別故園。飯筒遙弔屈。何處是湘沅。</text>
<title>村居漫吟</title>,<text>晴晝茅簷靜。閑居漫興加。桑稀蠶上箔。雨足菜滋芽。場麥供朝㸑。盤魚掇曉叉。生涯玆亦好。持向世人誇。</text>
<title>感寓 二首</title>,<text>江湖流落久。氓俗自相輕。傲骨窮還健。詩脾老尙淸。散仙元坐謫。隱吏豈求名。早晩蓬萊路。看余在赤城。二歷落從天放。蕭條掩野扃。竹窓聞杜宇。溪雨過蜻蜓。道喪將安倣。時危柰獨醒。長疑阮夫子。雙眼向誰靑。</text>
<title>夜吟 二首</title>,<text>涼月出林白。流螢翻草光。野藤縈暗水。階露濕寒螿。身與年華暮。愁從世故長。明朝鏡中髮。染盡幾莖霜。二疾風吹海立。斜照向山低。病樹還生籟。驚禽欲定棲。道從夷險一。愁到古今迷。紫氣人誰識。東陂獨杖藜。</text>
<title>次柳川寄明遠韻 續稿</title>,<text>遷客淹江上。僑居却似家。人煙依亂嶂。浦漵入平沙。道在身何與。時危事未涯。相思不可見。繁鬢任霜華。</text>
<title>次月沙留別韻</title>,<text>夢飽元非飽。論癡是近癡。重逢定何日。萬事豈前期。燕塞淹風雪。湘潭問路岐。歸鴻正極目。愁絶立河湄。</text>
<title>次一松韻 二首</title>,<text>何來一尺素。慰此楚臣悲。賤跡誰人記。微衷相國知。世情千疊浪。旅鬢幾莖絲。激賞眞踰分。寧忘晩節持。二旅泊南村外。孤臣放逐初。聖恩涵似海。物議動盈車。魑魅窺人跡。江潭卜我居。臨岐無限意。同病是知魚。</text>
<title>鷺江村舍夜坐</title>,<text>旅泊何遷次。幽愁夢未圓。夜深燈影小。村迥杵聲連。不恨長爲客。安能更少年。明朝看鬢色。霜髮定蕭然。</text>
<title>余將貶壽春。聞席破嶺之險。口占。</title>,<text>迢迢席破嶺。高處出雲霄。木老枝撑日。江虛岸作橋。別家歸夢遠。去國此身遙。休遣羈魂斷。無人賦大招。</text>
<title>丙辰十二月三十日。乃立春也。自鷺江移寓瓦阜。</title>,<text>一年將盡日。南浦又移家。江上春歸柳。愁邊鬢着華。秦雲魂欲斷。楚澤路空賖。去住俱爲客。無心看勝花。</text>
<title>丁巳正月初七日。自瓦阜村移宿東郊。初八日發行向謫所。親舊來送于路左。</title>,<text>素簚東門外。羈魂黯自消。曉寒衝峽路。殘雪度溪橋。骨肉音容斷。鄕園歲月遙。平生忠孝志。撫事獨成謠。</text>
<title>下席破嶺泊新淵江口</title>,<text>下嶺沿江口。移舟入古墟。弊城存貊跡。遺俗似秦餘。野接孤山迥。天連二水虛。誰知白司馬。垂老托匡廬。</text>
<title>京洛</title>,<text>京洛音書阻。江湖老病侵。懸燈坐遙夜。拈筆費愁吟。賃屋依隣庇。藏身愛巷深。東風近寒食。節序更驚心。</text>
<title>疊下嶺韻</title>,<text>氷泮昭陽渚。春生貊國墟。百年雙鬢短。萬事一身餘。山遠眉還細。溪長韻自虛。棲棲何日定。辛苦借人廬。</text>
<title>見梧里相公書 李相元翼號時謫洪川</title>,<text>丞相洪川謫。尙書又壽春。畏人疏問訊。涉世各酸辛。活計依童僕。行持混土民。丹心懸日月。白首暮江濱。</text>
<title>詠事 二首</title>,<text>淚洒壬辰歲。魂驚癸丑年。浮生有如此。不死又胡然。脚氣春猶重。脾寒夜未眠。殘釭空耿耿。伴我五更天。二丙辰秋九月。名姓再書丹。丁巳年人日。蒼黃又出關。經來五寒暑。歷盡幾艱難。却笑餘生在。區區寄世間。</text>
<title>僦屋 二首</title>,<text>僦屋來深洞。隣居只數家。疏籬依亂樹。細澗接長河。故國無歸夢。東風不見花。西林半夜雨。斗覺鬢添華。二耿耿燈遺燼。浪浪雨未休。五年離故國。白髮寄他州。萬事惟孤憤。全家共一舟。平生遂初賦。愧殺海中鷗。</text>
<title>雨後坐草亭</title>,<text>峽裏逢連雨。初晴麗景新。江平鷗出戲。山靜鹿來馴。草合誰開徑。苔深欲上茵。僮兒翻解事。把釣下溪濱。</text>
<title>秋夜</title>,<text>嵐光侵戶冷。露氣濕林斑。書劍身同廢。漁樵跡已閑。夜從愁共永。秋與雁俱還。搖落亭臺靜。寒蟾下碧灣。</text>
<title>病後始與兒小。出門外小亭。逍遙口占。</title>,<text>棄捐那足道。隨分且溫存。不願公侯伯。相依父子孫。葉翻埋步屧。砧急響江村。倚杖疏林外。蒼茫月掛園。</text>
<title>世故 二首</title>,<text>世故何曾料。巫咸不問冤。法深心反泰。毀積骨猶存。水落沙灘響。霜晞木葉翻。餘生蟲共蟄。萬事已無言。二天意終何似。孤臣抱至冤。古今時或變。宇宙理長存。恥作侯鯖護。休論骨相翻。香燈秋夜靜。隱几正忘言。</text>
<title>峽裏</title>,<text>峽裏韶華晩。天涯隔友朋。鄕音春後少。客恨病來增。聽盡前山雨。吟殘半夜燈。人生亦何好。却羨定中僧。</text>
<title>東溪上作</title>,<text>步屧東溪上。春愁一倍多。雨翻花褪臉。風急水增波。縱有歸來日。其如老去何。朝朝靑鏡裏。鬢髮不勝皤。</text>
<title>晩望 二首</title>,<text>送客西溪路。憑高野望長。乍晴官渡樹。微磬遠公堂。蜜熟蜂衙午。花殘蝶唼房。如何六年內。歲歲滯殊方。二淡靄羃蘿徑。孤煙生野扉。谷深禽語怪。春老樹陰肥。冉冉時光逝。悠悠心事違。連年爲客處。長是惜芳菲。</text>
<title>次芝峯詩稿中韻 二首</title>,<text>乍霽春添色。鉤簾挹遠臺。禁煙花正發。逢社燕歸來。旅夢憑烏几。鄕愁寄隴梅。天涯知己在。幾日好懷開。二春盡倍怊悵。携筇獨上臺。回溪微籟集。陰壑怪禽來。鄕國無歸雁。江城聽落梅。何因成會合。靑眼一尊開。</text>
<title>中朝將征老酋。徵兵于我。聞而有作。</title>,<text>聞道遼東虜。長驅薊北陬。援兵徵屬國。探騎滿邊州。四海從多壘。餘生耐百憂。丹心有寸鐵。拂匣看吳鉤。</text>
<title>聞白沙幽問 李公恒福以諫廢妃。謫洪原卒。</title>,<text>昔者中興日。公升秉大鈞。元功扶社稷。周澤浹軍民。片語明天紀。窮邊作楚臣。凄涼知己淚。洒盡暮江頭。</text>
<title>流頭日</title>,<text>戊午流頭節。昭陽江上村。果蔬崔子饋。餠餌柳家膰。未得團圓樂。空驚旅泊魂。浮生有如此。隨處且溫存。</text>
<title>寄南郭</title>,<text>去歲秋翁逝。今年岡老亡。吾徒俱白首。世亂又他鄕。沙浦歸雲暝。山城落日荒。維楊夢中路。斷盡九回腸。</text>
<title>卽景</title>,<text>暝雲低古峽。微雪下江城。游子此時恨。故園長別情。沙寒鷗自拳。松倒鶴頻驚。卽事吾多感。胸中也未平。</text>
<title>戊午冬</title>,<text>戊午將殘歲。玄翁未死身。餘生同附贅。往事幾沾巾。凍雨全埋峽。孤燈欲到晨。長安諸子女。天下又風塵。</text>
<title>題權晵遊山帖。次五峯，西坰，月沙韻。</title>,<text>金箱披嶽籙。玄賞在當年。物外煙霞閟。人間日月遷。有形還息影。無住自消緣。遼廓神遊地。冥懷寄象先。</text>
<title>寂寂</title>,<text>寂寂門長掩。依依日自斜。旅遊猶未返。世故轉無涯。天闊牛郊迥。江回席嶺賖。連年僑客恨。不獨爲思家。</text>
<title>京信以雨不至</title>,<text>楚澤頻逢雨。秦京信使稀。離愁驚歲晩。旅夢入關微。隴水寒聲咽。西風病葉飛。無因問消息。怊悵雁南歸。</text>
<title>積雨</title>,<text>積雨新晴後。南溪縱目初。流人何日返。逝序不曾居。棲鳥投林急。歸雲拳野虛。遙知江上墅。下瀨正叉魚。</text>
<title>送月沙以奏請起廢朝京師 三首○月沙。戊午以廢母后廷請不參。坐廢。至是命起之。</title>,<text>跡與今時左。才爲聖主知。對專孚物望。寵擢被恩私。胥起荊還社。僑存鄭息師。平生華國手。敷奏聳丹墀。二知舊半零落。幽憂經歲時。嗟君萬里別。又是一年期。燧色連關暗。鐃歌度漠遲。春來遼雁闊。無地寄相思。三久抱漳濱疾。三年學止觀。故人分藥裹。稚子合靈丹。火宿華池淨。神凝內景完。他時太淸路。期與共驂鸞。</text>
<title>贈英上人</title>,<text>悟色身何染。忘機道自通。影依花榻靜。心與岳雲空。微磬和禪梵。疏鍾響磵風。悠悠霞外想。期爾共參同。</text>
<title>贈覺上人</title>,<text>幾年棲太白。今日到靈川。杖錫去無定。雲霞思獨玄。香臺松影合。法席梵音圓。峽裏相逢處。忘言證妙蓮。</text>
<title>贈淸陰</title>,<text>八載飄零後。三年草土餘。相逢却惆悵。欲別更蹰躇。且喜形骸是。休驚齒髮疏。如何吾道在。俱坐古人書。</text>
<title>逢秋 三首</title>,<text>客愁誰與討。岐路且于於。身事流離後。文章憂患餘。干人違素性。混俗爲僑居。又見新秋候。疏螢點夜裾。二殘年寄江國。昨夜又秋風。白露濕螢火。微涼生井桐。非關時律晩。難得客愁空。杜老猶身事。耕犁接瀼東。三百年今過半。雙鬢久成翁。閉門秋色裏。欹枕雨聲中。漂梗生涯薄。浮雲世事空。鄕園長入望。天外送飛鴻。</text>
<title>贈明遠 二首</title>,<text>明月昭陽浦。西風古貊城。暝林聞落葉。陰壑起寒聲。遠夢歸家少。羈心遇物驚。今宵倍惆悵。孤雁又南征。二昨見長安使。來傳舍弟書。丘原霜露愴。亭館水雲虛。音墨愁迢遞。行藏且卷舒。陽春知寡和。西望獨蹰躇。</text>
<title>次兒輩送姜郞韻</title>,<text>燈影照無睡。山城更欲闌。風塵長作客。江海少開顏。石竇雲含凍。松叉雪釀寒。何須起離恨。春至待君還。</text>
<title>主人有惡言相詈。將賃邊姓人家。信筆記之。</title>,<text>主人無好意。客子豈堪留。欲借邊家去。仍爲來歲謀。羈懷繁似絮。生事淡於秋。惆悵對江樹。寒煙生夕洲。</text>
<title>今年五十六矣。臨鏡戲書。</title>,<text>臨鏡休嫌老。人生老亦難。眼明猶識字。齒落尙能餐。涉世安鳩拙。將身效櫟完。殘年參內景。已得大還丹。</text>
<title>次東陽韻 二首</title>,<text>漠漠春陰晩。遙遙野色來。繞城千嶂合。劈峽二江回。華髮人全老。危途歲又催。百年渾擾擾。難遣此懷開。二風塵甘歷落。絶峽托生涯。擷草畦留蕙。封泥竈有砂。石苔經雨合。堤樹帶江斜。拈筆題閑興。傷心送歲華。附元韻東風吹積雪。春水峽中來。候晩花猶澁。音疏雁盡回。孤舟聊自繫。雙鬢漫相催。楚奏嬰微感。浮雲鬱不開。逝序何曾住。浮生便有涯。緣愁看白髮。却老乏丹砂。枕對千山出。書從萬軸斜。峽中春較晩。花事憶京華。</text>
<title>雜興</title>,<text>峽裏候常晩。仲春猶苦寒。谷深松自籟。風急水增灘。道在身翻辱。家貧跡未安。浮雲瞻昊莽。落日獨憑闌。</text>
<title>贈丁觀察 好善</title>,<text>春色還堪起。蓬門使節臨。一樽供宴語。千古入悲吟。落日溪沙晩。浮雲峽路深。瑤徽無俗韻。絃絶爲知音。</text>
<title>丁巳歲。終年遘疾。冬抄始起。夜坐口占。</title>,<text>世故驅人急。生涯入峽微。亂林埋積雪。孤燭耿寒幃。骨肉音容阻。朋游信使稀。河淸定何日。冥默轉依依。</text>
<title>淸平山有作贈山僧 別稿</title>,<text>余纍于春川五年。而罪罟中人。不敢爲放遊。蟄藏矮屋。時値山僧來往者談山中勝跡而已。歲辛酉夏。得蒙宥西還。始成臨川蠟屐舊事云。倦客尋初地。層厓闢梵廬。雲開眞樂觀。龍護悅鄕書。飛瀑霑芒屨。危矼度竹輿。東林晴月上。天影落潭虛。</text>
<title>自淸平還。諸門生邀酌於牛頭亭。金察訪敬直與焉。臨別留贈一律。進退格</title>,<text>携酒遠相送。牛頭潭上亭。淵源河內學。詩禮濟南生。晩水如鷗白。遙山與眼靑。悠悠千古調。留取歲寒情。</text>
<title>五月五日書事</title>,<text>屈子懷沙節。玄翁放赦回。網羅全解脫。天地忽褰開。別馬嘶風疾。歸帆向日催。遙知湖海侶。重理釣魚臺。</text>
<title>展掃先墓。與舍弟小酌草堂。</title>,<text>勝事還今夕。幽憂記曩時。才開陶氏徑。共對謝公池。樹老干雲表。亭高出海湄。平生會心處。不負鹿門期。</text>
<title>江上卽事 二首</title>,<text>睡起緗簾拳。憑來水檻虛。潮平帆影正。沙暖鷺拳舒。天地容吾輩。江湖任索居。何妨遂初服。煙雨釣槎魚。二雨歇江樓晩。樽空客亦歸。天低雲疊䈎。風急水生衣。卷幔臨湖面。看鷗押渚磯。因知賞心事。於此始無違。</text>
<title>挽金長端 尙寬</title>,<text>與子同年紀。呼君半月兄。虞憂共今日。肝膽卽平生。絶峽逢幽問。新阡隔九京。傷心蒿里曲。悽斷暮江聲。</text>
<title>次退憂亭韻</title>,<text>劍履朝元暇。琴書燕息時。煙霞隨境淨。魚鳥向人宜。輔世希常泰。經邦保未危。先憂知有道。往哲與同之。</text>
<title>溪上 二首</title>,<text>春至有幽興。養眞還自奇。山深雲起壑。泉響雨通池。步屧尋芳遠。携筇出洞遲。塵緣吾已斷。不必羨安期。二二月春事淺。山中花未開。行隨溪水去。又逐洞雲回。靈籟松吹送。天機鳥語來。道心元自在。卽此共徘徊。</text>
<title>別舍弟赴泰安兼防禦使 十首</title>,<text>此地可同老。加何玆計違。君懸一邦綬。我守故山薇。春盡荊花晩。江空雁影稀。唯餘池草夢。長傍海雲飛。二不似少年別。其如多苦情。故園芳草暮。滄海瘴雲平。折柳新翻曲。停杯且計程。南溪獨怊悵。斜日下江城。三豈料吾猶在。惟憑爾可依。前年纔共宅。今日又分飛。祖席臨幽澗。驪歌愴去騑。離心不須問。雲海望中微。四形骸吾已厭。案牘爾徒爲。海內風塵滿。山中日月遲。晩陰千樹足。寒澗一堂宜。底事鴒原別。閑愁又此時。五朋舊凋零盡。乾坤獨此身。誰知賦鵩者。來作把鋤人。江海神猶王。琴書計已眞。藥欄春事老。愁絶送征輪。六不謂幽棲地。還驚聚散忙。溪源經雨淨。花逕入雲長。怊悵今何夕。蒼茫又一方。曼容千石足。遲爾共滄浪。七陸沈黃綬裏。黑子海邊城。地卽扶餘舊。山傳白華名。誅求緣月進。逋散迫關征。合浦珠還日。知君化理淸。八邑瘵徭偏重。風訛政不行。聖朝須保障。良牧著神明。煮海民爲業。梁魚國有征。公私宜兩利。於此愼提衡。九夥矣防禦使。瑞山連泰安。官方一何混。宦業漸多般。邑僻兵奚用。民殘政合寬。如能正繩墨。治理亦無難。十八十人間少。多吾叔母存。喜君持皁蓋。隨處奉雕軒。養在三牲外。顏承一笑溫。無由竝鳧舃。共獻萬年樽。</text>
<title>睡起有述 二首</title>,<text>溪上茅茨小。長林四面回。夢醒黃鳥近。吟罷白雲來。引瀑澆階筍。拖筇印石苔。柴扉無剝啄。時復爲僧開。二身逸如聞道。家貧自寡營。靑山本有色。衆鳥各新聲。跡混同麋鹿。詩成近性情。幽居煙景別。春草向江平。</text>
<title>閑居雜興</title>,<text>楊柳交陰處。亭臺曲沼邊。廢書要省事。謝客怕妨眠。自在眞爲樂。誰言別有仙。晩來微雨過。高枕聽風泉。</text>
<title>別冬至使李僉知 顯英 泛海朝京 二首○人皆避此行。而李公及吳公允謙聞命輒行。故首句及之。</title>,<text>養士百年久。同時李與吳。長風萬里浪。一蹴赴燕都。男子當如此。吾徒自不孤。肝腸古劍在。莫道我非夫。二常怪田橫士。多哉五百人。君應過此島。餘烈亦精神。正氣乾坤在。危途節義新。艱虞寡安枕。天下屬風塵。</text>
<title>次芝峯</title>,<text>於世眞如贅。浮家笑此生。機忘遺物我。身老少心情。野迥潮偏闊。沙平鷺不驚。停雲長入望。靑眼共誰明。附元韻 芝峯近郭同棲遁。窮途幾友生。靜多知物態。病久閱人情。藥餌身難健。波濤夢易驚。相思空極目。林外夕霞明。時芝峯解官閑居隋城。有旨召之。芝峯以病不供仕。寓居湖村故云。</text>
<title>感事</title>,<text>閱世書疑妄。冥心覺道眞。那能待知我。不欲更求人。浦斷潮痕細。雲移嶽色新。睡醒仍坐石。荷露濕綸巾。</text>
<title>詠夕</title>,<text>明月出林表。暗泉鳴石根。磬殘雲外寺。砧急崦中村。宿鳥尋巢疾。流螢帶露翻。獨吟仍不寐。霞影落山門。</text>
<title>生事</title>,<text>生事二間屋。幽襟萬古情。披衣步蘿逕。倚杖聽溪聲。風散露華澹。林深靈籟淸。宵分仍坐久。涼月上江城。</text>
<title>挽沈相國 喜壽 ○二首</title>,<text>藝苑提衡日。台垣宅揆時。朝端瞻玉立。物議望蕭規。迹與浮雲逝。名隨太史垂。夜臺千古地。無復對風儀。二公在屯村日。吾方受玦東。二篇詩遠寄。三札意彌衷。已是十年半。依然一夢空。存亡無限淚。矯首洒西風。</text>
<title>挽沈舍人 光世</title>,<text>平生秋浦老。見子卽依然。忤世憐同病。還朝喜得賢。靑雲嗟半路。黃壤遽中年。旅櫬天南外。傷心雪涕懸。</text>
<title>送權監司 怗 之海西</title>,<text>天假強胡便。民今困急征。欲爲關右計。先自海西成。棠茇家聲遠。韜鈐制算明。南樓有餘興。絶勝武昌城。</text>
<title>春日偶詠</title>,<text>別院客初散。閑園步屧長。輕風落松粉。細雨濕花房。日暖蜂衙倦。泥香燕影忙。幽愁緣底事。渾爲惜年芳。</text>
<title>丙寅元日 餘稿</title>,<text>六十人稱壽。今逢換甲來。黃扉空歲月。白髮漫相催。題罷迎春帖。斟殘餞臘杯。東風知有信。先報小園梅。</text>
<title>鄭副學 弘翼 挽</title>,<text>昔我東遷峽。聞君北謫荒。風塵幾知己。嶺海共銷腸。誰料生還日。翻成死別章。停雲瞻昊漭。天地一茫茫。</text>
<title>春詠</title>,<text>遲暮筋骸倦。林園杖屨遲。閉門寒食雨。欹枕杏花時。謝事知何日。歸田未有期。韶華正悵望。鶯燕更差池。</text>
<title>次姜詔使 曰廣 遊漢江韻 三首</title>,<text>涓流莫言小。萬折必朝東。甲觀光凝紫。咸池浴日紅。覃恩孚海國。持節降文雄。大雅今方盛。泱泱有古風。二麗日華筵敞。叨陪江上遊。百年今勝事。千古是風流。璧月琉璃淨。晴霞錦綺收。簧昏正容與。蘭枻下悠悠。三祥風迎綵鷁。鼓角夾江喧。月上波生灎。潮歸渚有痕。形忘歡已極。目擊道猶存。盡日陪仙馭。何勞學羨門。</text>
<title>偶書</title>,<text>俗物趨糟粕。高人見化原。老來唯省事。閑處欲忘言。遲日亭欄靜。新晴鳥鵲喧。曼容眞達者。千古謝塵煩。</text>
<title>慰禮城</title>,<text>舊國自多感。東風慰禮墟。興亡從古事。壘壁已全虛。路入官橋細。煙稀野店疏。靑山連一髮。南望是扶餘。</text>
<title>挽李贊成 直彥</title>,<text>目拔頹波裏。孤醒衆醉中。險夷持素節。獻納罄丹衷。名協三尊達。家徒四壁空。餘生泣鳳髓。何處挹淸風。</text>
<title>奉送松江相國朝京 松江鄭公澈號公以體察輟而赴燕○前稿</title>,<text>雨露均殊服。鉤陳翊衛新。虎牙纔返絳。玉佩又朝秦。苦節曾疏俗。淸名已伏人。崢嶸一柱觀。合沓九河濱。得馭雖傷晩。投襟似有神。高歌誰和郢。此道久悲麟。異地偏驚別。羈懷只滿巾。歸來頒帝賜。瑤莢到千春。</text>
<title>挽朴掌令 東賢</title>,<text>風雨膠膠日。吾猶及此人。古心宗澹泊。直道絶碯磷。奏簡寧循枉。遺名率任眞。九河分一柱。天璞別凡珉。廊廟方懸望。邦家屬濟屯。如何濛汜日。不見夜臺春。萬事悲終已。重泉志未伸。凄涼赤墀上。無復批龍鱗。</text>
<title>挽沈會寧 克明</title>,<text>每憶金源郡。遺蹤歲屢更。班生早投筆。同父善談兵。姓字邊氓誦。威容虜膽驚。神交元莫逆。絶塞復相迎。盧酒時排悶。郵筒爲寄聲。危途唯聚散。浮世任虛盈。正屬四郊壘。還摧萬里城。才難淚不盡。寂寞掩新塋。</text>
<title>次白上舍 振南 南中別業韻</title>,<text>白上舍。卽詩人白玉峯光勳之子也。玉峯工書法。得王家三昧。詩律亦透李唐。蓋錢劉之類也。居有水竹之勝。蘇齋盧相國題其別墅。今上舍君能趾美繼軌。以其韻來求和。聞君嘉遯處。乃在海南潯。地界塵氛隔。煙霞歲月深。幽人協貞吉。逸軌合窮尋。晦跡同吳市。忘機類漢陰。蘿衣輕衮紱。郢曲和秋砧。竹院開雲背。苔磯壓水心。玄筌抽玉笈。白業證金針。遠志寧爲草。蟠龍不作霖。道存群鹿豕。年穰足耕紝。几席隨佳致。風花費漫吟。俗緣那敗意。羽客或聯衾。餘事傾羲獻。高名駕杜岑。才華元奕世。形勝擅當今。我縶如軒鶴。君歸似野禽。葭灰動緹室。徽響閟瑤琴。天畔空相憶。淸樽柰獨斟。</text>
<title>有客話及昔年游戲之迹。用樊川弄水亭韻信筆答之。</title>,<text>慣踏龍灣路。愁餐鴨水魚。靑春舊學士。此日老尙書。陳迹憑誰問。游蹤記我初。江山殊未改。伴侶更何如。錦帳朝猶捲。鴉鬟懶不梳。歡娛轉頭盡。契闊幾年餘。宿雨迷空峽。重簾認故居。煙花春又晩。零落滿官渠。</text>
<title>次怡叔統軍亭韻</title>,<text>絶塞何迢遞。層樓氣勢雄。簷楹高壓海。棟宇迥浮空。控扼華夷界。安排造化功。咽喉聯朔北。鍵鑰截關東。午夜當時會。丹梯四望通。徘徊一輪月。淅瀝五更風。才子同崔灝。衰翁愧孔融。重遊星歲改。陳跡夢魂中。越調憐莊舄。淸談愧阿戎。直須拚勝集。客意正難窮。</text>
<title>挽白沙相公 二首</title>,<text>生世休言晩。吾猶及此公。沖襟元洒落。曠度自深崇。物化身何與。人亡道不窮。倘來曾是幻。適去任成空。江漢流無盡。旂常績已豐。傷心寢門慟。矯首遡西風。二去歲平丘別。班荊坐路岐。相驚五年面。不盡萬重思。此理將安問。浮生竟止斯。存亡惟早晩。臭腐亦神奇。輪坎泉臺暝。丹旌劍壁危。峨洋吾已閟。無復啓朱絲。</text>
<title>領議政李公 元翼 年七十有七。受恩賜几杖。邀諸宰設筵。請以詩文侈其跡。步西坰柳公 根 韻。別稿</title>,<text>上相調元日。中興啓運年。鹽梅千載會。劍履百僚前。周豆頒璿極。堯尊列綺筵。西園迎國老。東閣坐眞仙。几杖榮膺錫。絲綸恪拜宣。歌傳雲外響。曲轉夜深絃。夷險仍高節。滄桑閱幾遷。生靈今有望。耆德更無先。弱植依知己。明時幸比肩。不須驚燭跋。觴詠正狂顚。</text>
<title>次弼雲學士九日寄韻 弼雲卽白沙一號○前稿</title>,<text>庭院寥寥晩色凄。擁籬霜菊未全齊。一秋光景還多病。九日淸尊阻共携。試閉雙簾行水火。却從眞汞覓夫妻。從今剩得閑居趣。不用勳名震狄鞮。</text>
<title>送秋浦出宰高山</title>,<text>掌箚薇垣筆有霜。旋聞銅綬下淮陽。久知鵰鶚終應健。不謂雷霆判獨當。縣似仙居宜臥理。民如旱稻合時秧。君看王事無中外。雲錦他年要七襄。</text>
<title>癸巳立春前一日。見舍弟書。</title>,<text>世路干戈未解紛。鄕園消息若爲聞。季方有道眞難弟。玄晏多愁只著文。亂後生涯眞似幻。向來離合總如雲。春歸欲作池塘夢。夢裏憂端已十分。</text>
<title>雪後自鐵山踰大嶺到宣川望海</title>,<text>足下靑齊萬里賖。胸中雲夢正堪䚷。蒼茫銀海連淸漢。縹緲瑤岑絢晩霞。眼力直窮三極表。神遊翻入十方遐。冥搜到此知能盡。天外何須八月槎。</text>
<title>旅寓江西縣。寓居小堂對山。堂前有小流可愛。</title>,<text>堂面遙從山面開。溪聲和與雨聲來。任看細草封幽逕。思把脩綸下曲臺。四海風塵猶澒洞。百年懷抱此徘徊。瀼西雲物今何似。魂夢無端夜夜催。</text>
<title>癸巳十月。以吏部郞扈駕還京都。</title>,<text>華嶽彤雲拂曉晴。咸池初日絢龍旌。爭看漢室衣冠舊。復道唐家海岱淸。萬歲懽聲環遠邇。百年休運協貞明。詞臣無補涓埃效。拈筆丹墀賦洗兵。</text>
<title>送董生 忠 還吳 生隨天將東來</title>,<text>彈劍歸來逸興加。吳閶東去路何遐。湖光晴繞蘭亭曲。月色秋連賀監家。漫把千金看意氣。肯將雙鬢惜年華。臨岐莫賦江南調。漠漠停雲四望賖。</text>
<title>次東皐義州迎春堂韻 朝天錄</title>,<text>萬曆甲午秋。余以成均館司成。贊价朝京師。上价月汀尹公 根壽。副价東皐崔公 岦。俱以文章老師。狎埶牛耳。道途所經。有唱斯和。余亦附驥其後。東還。次之爲朝天錄前篇。迢遞還同漢使槎。孤城十日坐吟痾。忍看妖祲纏三輔。且喜皇恩視一家。壘堞遠連燕塞盡。風霜偏向薊門多。休言精衛無心在。塡海微誠到此加。</text>
<title>次東皐宿九連城用前韻</title>,<text>龍灣曾憶賦東槎。十日迎春抱苦痾。鞍馬頻年長去國。萍蓬何處不爲家。行穿絶塞人煙少。地接窮荒雨雪多。莫向望鄕臺上望。羈愁離恨一時加。</text>
<title>次月汀忙字韻</title>,<text>客子行裝日月忙。向來齒髮幸方強。天涯旅泊經三月。地底窮陰復一陽。筆上綵花看動色。手中薇露覺生香。何年盡敵酬明主。歲暮江湖可兩忘。二脩程衮衮客心忙。此去神京幾里強。秪有朔雲迷塞北。更無歸雁度遼陽。寒宵冉冉餘殘燭。小壁蕭蕭欲灺香。惟是微誠同萬折。國憂何地可能忘。三詩壘高張陣勢忙。鄒人那敵楚人強。涓流只信宗溟海。螢爝堪羞竝太陽。崑玉抵來皆作寶。天花落處總聞香。昏眸倘得金篦刮。繩墨他年矢不忘。</text>
<title>偶得寒疾。下示兩韻尙積逋債。今始仰步。仍希郢正。四首</title>,<text>圭璋風采隔凡塵。玉陛親承簡命新。決閡正須專對手。知微要籍達權人。天聲已動燕雲界。紫氣頻瞻折木辰。秪恃吾王誠意竭。溪毛亦可薦明神。二長途錯莫困沙塵。路入遼陽物色新。誰說沖霄來化鶴。喜聞浮海有高人。戎衣已是連三載。玉曆何時撫五辰。客裏登臨今古恨。異鄕光景自傷神。三窮秋風雨驅遼左。漫把吳鉤入漢關。雁外誰傳千里信。愁邊不盡萬重山。要除氛祲知無策。共向天閽試強攀。自是聖恩勤一視。日南應覩凱歌還。四孤懷悄悄正愁絶。半夜遼陽雪塞關。璿極望來猶萬里。夢魂歸處隔千山。黃華俚譜難藏拙。綠綺高音孰可攀。遙憶寒梅故園裏。留花應待主人還。</text>
<title>次東皐雪後次東坡韻</title>,<text>蒼茫不辨乾坤色。料峭還添歲律嚴。却是天花休道絮。秪疑瓊樹豈論鹽。乍兼新月侵虛幌。漸逐回風透曉簷。誰識關河未歸客。愁腸割盡海山尖。二遠林蕭瑟閃歸鴉。村逕依微已沒車。煖酌幾思金帳酒。羈懷無賴㶚橋花。飄飄恍導三淸路。杳杳如昇玉帝家。怪底乾坤渾一色。暝厓猶得辨松叉。</text>
<title>次東皐久滯有賦韻</title>,<text>行穿水萬與山千。濡滯關河歎逝年。異域更無書付雁。長途唯有野連天。蕭蕭征馬雲中去。渺渺歸心日下懸。明發又從閭左轉。朔風邊雪摠茫然。二此去秦京路幾千。客行何日是歸年。誰憐白髮添雙鬢。直把丹誠徹九天。關塞危途腸易斷。觚稜遙夜夢長懸。東來消息休頻問。滿目風塵倍惘然。</text>
<title>次東皐發懷遠館抵鞍山韻</title>,<text>悠悠此路已經千。蕭瑟關城送暮年。那惜殘軀凌雁塞。強催羸馬趁霜天。共拚死力猶星拱。莫說歸心劇旆懸。坐到分宵更推枕。冷雲寒月倍蒼然。</text>
<title>次月汀千字韻</title>,<text>問却前途又一千。旅愁欹枕夜如年。龍庭積雪寒生柝。渤海驚風浪接天。朔雁未回西塞阻。危樓空望北辰懸。明朝踏向關頭路。鴨水遼山益渺然。</text>
<title>前承示韻。濫蒙奬引。又以自謙。敢復致意。以申下懷。呈東皐閣下。</title>,<text>許國身輕路四千。危途行役自年年。微誠謾欲終塡海。綿力如何可補天。孤憤欲嘗吳膽苦。中街佇見越頭懸。偏憐物色西來異。却到佳辰便悄然。</text>
<title>次東皐鞍山道中次東坡龜山韻</title>,<text>得御龍門愜所求。玆行況復共觀周。朔風倒捲長河口。積雪渾迷大野頭。萬里山川供旅賞。百年文物占奇遊。西來擬續堪輿誌。更有如椽筆力不。</text>
<title>次東皐牛家莊 泉水甚惡不可飮。取雪救渴。用東坡汲江煎茶韻。</title>,<text>不待坡仙活火烹。天然奇種十分淸。直疑出自黃金鼎。且可盛之白玉甁。珍品端宜供上界。瓊漿那許占芳聲。涼州一斗休須羨。魂骨泠泠到五更。</text>
<title>次東皐沙嶺途中韻 三首</title>,<text>脩原極目渺無際。此地新經虜騎過。一夕攙搶淸紫塞。中宵鐃管渡灤河。燕山勒石能專美。麟閣圖形未足多。安得餘威驅卉服。東溟千載帖鯨波。二驃騎營中日欲斜。羸驂又向古城過。將軍一鼓能淸塞。虜帳千群已渡河。殺氣遠收靑海盡。懽聲還向玉京多。邊氓自此知高枕。耕鑿年年詠聖波。三塞垣千疊接龍沙。薊北行人日暮過。漢將旌旂彌古隴。胡雛壘壁傍交河。蕭蕭白草悲風急。慘慘荒原戰骨多。聞道嫖姚近乘勝。尙令靑海復揚波。</text>
<title>入高平野。望見醫閭。有懷賀先生。二首</title>,<text>醫閭山下賀先生。人傑方知是地靈。萬理參來觀衆妙。一心提處有群經。已從前哲抽扃鑰。直向眞源見戶庭。莫道傳神無物在。玉峯千朶雪中靑。二幾百年方間氣生。一生端默葆襟靈。硏工已可追前聖。著訓何曾愧古經。口耳相傳非宎奧。誠明兩盡是門庭。幽居冷落今誰主。唯有山光帶舊靑。</text>
<title>次東皐廣寧見李巡撫化龍。退而有作韻。二首</title>,<text>曙鼓鼕鼕闢早門。繡衣霜鉞仗威尊。遐荒自愧憑重譯。色笑多蒙降德言。未死何嘗忘大義。圖存却欲藉殊恩。猶餘耿耿腸頭血。待到明廷得再論。二豼虎千群立擁門。威風自是四方尊。艱危到此知無策。輕重如今繫一言。日月豈容忘遍照。乾坤何處不深恩。東歸定有芝綸霈。鯨海淸塵未足論。</text>
<title>次東皐少凌河途中韻</title>,<text>歲序驅人日日催。新陽葭管動飛灰。征鴻已斷尺書阻。驛使難逢梅信來。身逐燕雲俱北去。夢隨遼水却東回。愔愔正値休文瘦。擬和陽春奈乏才。</text>
<title>次東皐過忠壯祠韻</title>,<text>尙留遺廟鎭燕雲。邊上兒童亦解君。此日丹靑空四壁。當時貔虎擁千軍。山河不盡英雄氣。簡策唯光絶代勳。玉劍琱弓問無處。胡笳聲斷豈堪聞。</text>
<title>次月汀山海關次李滄溟答元美韻 二首</title>,<text>浮雲縹氣護高深。壘壁陰陰臥綠沈。扄鐍正爲天下首。臺隍直壓海中心。九重聖武誠超古。萬里威懷鎭在今。何幸遠遊成壯眺。忝將荒服簉冠簪。二譙樓高處陣雲生。萬里金湯舊識名。望遠漫催鄕國恨。憑危還見古人情。雪中縹緲陰山色。風外崩騰渤海聲。歸日誰論輿地誌。壯遊應復記吾行。</text>
<title>次東皐唐製韻</title>,<text>丈夫一樂生中國。路入中華德自驚。自古長纓能變俗。如今高髻只循名。儀章縱是匡時具。禮樂還須積德成。但得妖氛淸海徼。冠裳何悵乏規程。</text>
<title>次東皐華語韻</title>,<text>衣冠文物渾相似。却到逢人使我驚。雖有好懷那解說。但知看面不通名。莫羞此日東音異。且待他年北學成。唯幸皇恩同一視。海邦今已效章程。</text>
<title>次東皐豐潤途中韻 二首</title>,<text>行穿薊北逢冬至。羈緖撩人覺易悽。偸臘寒梅應有信。迎陽殘雪已成泥。中宵遠夢魂先斷。絶塞長亭路欲迷。幸有東皐知己在。晤言猶得趁相携。二逢人休問路多少。歲盡何堪客意悽。古驛帶山猶滯雪。沙河退凍半生泥。玉京佳氣瞻天近。紫極祥雲擁日迷。尙喜斯文同此會。佩環隨處共提携。</text>
<title>次東皐向通州韻</title>,<text>形勢天成百二強。雄州直作國門墻。繁華從古稱殊絶。襟帶如今更渺茫。樓上佳娃多趙女。舟中宿客半吳郞。吾行恨不當春暮。看盡煙花集錦檣。</text>
<title>次東皐三字韻 三首</title>,<text>嵇生疏懶那堪七。榮啓雖窮樂有三。眞訣早從方外得。玄機幾向鼻端參。寒宵冉冉人欹枕。玉漏遲遲月正南。尙喜新年催報序。王春帝澤一時覃。二羸疾正怜同沈約。寒吟聊復效陳三。鏡中玄髮渾疑換。龕上瓊編却懶參。世路本來離又合。人生到底北成南。排愁賴有斯文會。更喜君恩在處覃。三胸中炯炯星羅七。筆下汪汪峽倒三。襟韻已知今世少。風流還見古人參。騷壇立幟曾驚俗。學海回瀾更指南。膾炙幸蒙嘗一臠。天機深處入窮覃。</text>
<title>次東皐夢覺韻 二首</title>,<text>日日言歸那得歸。夢中關路只依俙。魂消異域星纏換。望入危樓斗影微。已識浮名眞自誤。却從經事漸知非。安能掃盡鯨鯢窟。湖海還尋舊薜衣。二又向春風見燕歸。舊游回首嘆依俙。滄桑變後身名幻。頡滑消來習氣微。處世已齊榮與辱。幾人曾了是還非。悲歌半夜成孤憤。淚到傷時欲滿衣。</text>
<title>次東皐無聊中戲作韻 二首</title>,<text>博山煙歇挹晨曦。游子天涯易感時。戎馬向來看未定。菟裘他日計應遲。疏慵半世難藏拙。文字生平不救飢。節序更憐新物色。故園春興惱詩脾。</text>
<title>次東皐用東坡人日病中邀客韻 二首</title>,<text>日下歸程奈渺漫。異鄕佳節共誰看。粧樓曉揷雙花燕。雪圃朝看五菜盤。萬井管絃韶景合。九天閶闔䌽雲團。淹留可惜流光迅。悄悄無心笑語歡。二又見韶華到眼前。排愁安得酒爲年。梅梢着雪偏生色。柳葉迎春欲逞姸。萬里可堪經歲役。何時始辦買山錢。皇恩應與陽和遍。瑞氣遙瞻折木天。</text>
<title>次東皐用東坡除夜韻 二首</title>,<text>流光鼎鼎日堪悲。故國風塵去路微。檢曆漫驚殘歲盡。緘書無賴塞鴻歸。身兼愁疾懽悰鮮。地隔朋游晤語稀。縱有椒觴那獨酌。通宵孤坐正依依。二永夜迢迢與歲徂。倦游何日踏歸遞。東溟未滌鯨鯢窟。北極誰傳虎豹符。寶蓋香車迷綺陌。銀燈火樹映蝦鬚。繁華更起殊方恨。潦倒難堪病未蘇。</text>
<title>次東皐微雪用東坡韻 四首</title>,<text>篩空細細鬪毫纖。似向餘寒助戒嚴。綺陌爭看車帶縞。層巖遙訝虎擎鹽。天花幻出千重樹。瓊柱粧成百尺簷。應爲淸朝呈上瑞。好隨靑帝葆柔尖。二煙樹纔分接翅鴉。九衢隨處挽鹽車。光爭和氏連城璧。巧奪河陽一縣花。撩亂已能迷鶴氅。輕盈還欲妬盧家。天涯却恨淹留久。辜負寒江學挺叉。三蕭疏半夜侵虛牖。轉覺玄冥氣象嚴。直怪匀天能雨玉。誰將瀛海解陶鹽。光明正合粧深壑。錯落還宜映小簷。欲倩龍眠寫佳致。牢籠輸與筆頭尖。四粧樓曉鬢懶匀鴉。粉署朝衾戀酒車。佳境只宜參月魄。淸光須得共梅花。鵰鷹天外初張翮。狐兔山中已失家。欲寫奇觀才力退。小軒龜手笑徒叉。</text>
<title>次東皐元日用立春韻 二首</title>,<text>遼河薊樹悵漫漫。絶塞煙花怕獨看。愁疾只應供賦詠。朋游空復負杯盤。秦城寂寞新經序。漢月凄涼已向團。自惜吾年已三十。迎春難作少年歡。二歸計難尋北雁前。玉河寥落又經年。鬢緣憂國翻催老。詩爲銷愁媿未姸。聖曆行看調玉燭。昌期不用卜金錢。夜來却有朝元夢。珂佩分明咫尺天。</text>
<title>歲除感懷呈東皐</title>,<text>已度庚申與立春。又逢除夕更愁人。平生信羈遊苦。此夜難禁鬢髮新。落落孤襟元自識。悠不悠浮世竟誰眞。煙花辜負今年債。愧作龍鍾未了身。</text>
<title>次東皐永平府韻</title>,<text>鄕原別後歲年遙。倦役支離幾暮朝。遲日郊坰團野馬。暖風煙靄羃春條。厭看遼塞聯寒磧。又向灤河渡斷橋。從古盧龍稱絶漠。羈腸懸旆正搖搖。</text>
<title>留永平府</title>,<text>度盡幽幷是塞垣。長城西畔陣雲昏。江流曲抱盧龍縣。樹色遙分射虎村。去馬自諳前歲路。羈魂常繞九重門。煙花千疊還堪悵。淚到傷時奈自翻。</text>
<title>次東皐東關途中韻</title>,<text>驚飆落日衮沙塵。古塞傷心又一春。繁鬢暗隨長路改。韶光那解旅愁新。身曾許國空丹悃。力未匡時愧古人。江左夷吾竟誰是。漫將危涕泣羈臣。</text>
<title>途中呈東皐</title>,<text>故國煙花惱殺儂。百憂無賴媿龍鍾。一年羈役仍千里。此夕離情復幾重。書劍已催飛動志。泥鴻空記往來蹤。孤吟寂寞誰同調。萬事紛紛鬢欲鬆。</text>
<title>次義州聚勝亭韻 二首○前稿</title>,<text>羈懷無賴海天陲。快閣岧嶤近紫微。遼左萬山連積雪。塞門孤堞背斜暉。漢關久絶甘泉火。胡馬休誇首蓿肥。正是登臨腸斷處。鄕音迢遞雁南飛。二冥濛煙樹帶斜曛。塞外群山總糾紛。自笑浮名眞得鹿。尙憐豪氣足凌雲。臺隍正枕中華界。堠障遙連渤海分。物色惱人吾潦倒。風流終媿杜司勳。</text>
<title>次任吉州 鉉 韻</title>,<text>城上風雲護豹韜。詩書今日屬弓橐。聲華早挹山東秀。姓字翻從塞北高。牙帳夜闌聞雪柝。轅門晝靜立星旄。向來意氣同商略。未必元龍一世豪。</text>
<title>去歲臘月。見望月於北京。今歲之臘。又以巡按在端川郡。</title>,<text>端川城上今宵月。曾是烏蠻去歲看。絶塞長爲千里客。中天贏得十分團。淸光不改當時色。歸興還從歲序闌。我欲停杯聊一問。九霄何處桂宮寒。</text>
<title>久滯塞上。書寄主守沈伯晦。名克明</title>,<text>久矣難堪着惠文。按臨經歲漠南軍。關雲夜集團兵氣。塞雨朝來釀朔氛。季世行藏元落落。中年離合苦紛紛。燕然山石從渠大。也自無心萬里勳。</text>
<title>發端川向利城</title>,<text>故園南望斷書題。劍壁危梁路欲迷。投筆久憐班定遠。成名何用庾安西。重城刀斗邊聲合。落日黿鼉海色低。莫道蘼蕪動歸興。春來離恨倍悽悽。</text>
<title>利城東軒四詠</title>,<text>萬里蒼然海色來。有時雲物擁登臺。乾坤浩蕩元精合。日月沖瀜積氣開。天籟乍酣瀧襲吹。巨靈纔動夜成雷。扶搖不管鵾鵬化。蓬島鸞驂夢未廻。右海咸池初日豁氛昏。列嶽崚嶒逬海門。氣壓衆山看未了。勢聯層漢近堪捫。三千恍覩神仙宅。七十誰招聖帝魂。却愧空明生睥睨。倚天鵬噣正飛翻。右海山三竺風煙擁晩蒼。雲來氣接海門長。未論秀色蟠霄漢。且許高標耐雪霜。鸞鳳如聞空外響。虯龍還恐地中藏。無將雷雨愁先化。輸與明堂立棟樑。右松林嫩眼眠腰不自持。橫塘風綰麴塵絲。濃煙細膩垂垂色。淡露輕匀裊裊枝。錦里名花工竝態。吳閶妖艶笑無姿。春來攀折知多少。却恨人間有別離。右柳堤</text>
<title>玉果途中</title>,<text>少日辛勒佔畢窠。晩來荒塞學橫戈。關雲漠漠常連雨。隴水悠悠自到河。王事堪言千里遠。危途猶恨一身多。逢人苦說歸田興。故里桑麻問若何。</text>
<title>甲午八月朝京。乙未三月復命。是年八月赴嶺北。丙申三月復命。四月又赴湖南。滯留未返。詩以寄懷。</title>,<text>徐家之肺沈家脾。愁疾如今苦莫醫。力劣已無經世志。身閑要辦買山資。誰言癡叔能治易。自喜徵君解詠詩。萬事不須咨伯始。五湖何處有鴟夷。</text>
<title>呈元帥權公 慄 ○二首</title>,<text>名相門中世有人。天心端爲靖妖塵。援桴已仗忘家義。躍馬猶強報主身。禮命定紆台鼎重。勳庸先向簡編新。他年戟戶容疏放。綠野莊頭要卜隣。二匡時勳業繫遭逢。半夜除書下九重。幕府再開新部曲。聲名更煥舊彝鍾。艅艎盪海蛟螭偃。旌節連雲日月舂。材劣直慙摸寫拙。燕然誰復勒奇蹤。</text>
<title>解元帥幕任。將赴朝。敍別於宋仁叟家。益山守李公 尙吉，都事成公 晉善 同往留宿。到錦江。有懷書寄仁叟。</title>,<text>世路遭逢苦不多。勞歌相送意如何。背人征雁向南國。落日片帆浮大河。知有羈魂連遠夢。漫將幽恨入悲歌。唯餘脈脈成追憶。天外離亭隔暮波。</text>
<title>會酌南原廣寒樓</title>,<text>桂苑天香入座馡。夜來環佩共忘歸。玄霜幾擣千年藥。白月長開萬里輝。沆瀣細連銀漢淨。樓臺迥壓玉虹飛。何緣一向成都卜。簾肆誇將織女機。</text>
<title>春懷二首贈人</title>,<text>春雲漠漠日陰陰。墟巷依依聞暮禽。谷口聲名元洒落。阮南風槪自浮沈。床頭有易談玄邃。門外無車卜地深。桑海如今知幾變。好將梁甫寄高吟。二鏡中華髮覺駸駸。春盡煙花費獨吟。骯髒已無當世志。寂寥時見古人心。病來京口親朋散。夢到山顏蘿薜深。漸喜瑤琴稀俗韻。郢中誰復賞遺音。</text>
<title>贈鄭時晦 名曄</title>,<text>筋力晨鍾暮漏餘。閑居日覺世情疏。西臺諫草尋前夢。東瀼生涯異舊閭。中散病來唯有懶。虞卿愁去却成書。南溟北極何時會。悵望河頭雙鯉魚。</text>
<title>玉河館夜詠 二首</title>,<text>孤館無人正寂寥。羈懷愁絶坐分宵。乍看月上廣寒殿。復道河橫烏鵲橋。九陌漏殘環佩散。千家簾拳管絃饒。佳辰入眼還堪恨。故國東來歲序遙。二玉河孤館夜還遙。月色天光正泬㵳。遠夢不嫌關路隔。韶顏更逐別離凋。愁聞去雁橫淸漢。喜聽疏鍾度碧霄。多少游程君莫算。薊門遼塞總迢迢。</text>
<title>贈閔頤吉 有慶</title>,<text>薊北行人猶未歸。崇雲秦樹夢依依。誰憐越橐黃金盡。只恨燕臺白雁稀。六翮已無霄漢志。孤襟長憶薜蘿衣。洛陽親舊如相問。爲報維摩已息機。</text>
<title>憶歸</title>,<text>共老煙霞有逸妻。世緣何事却棲棲。歸期只待烏頭白。遠信難憑雁足西。少女已應從姆訓。稚兒想復與門齊。朝朝屈指尋前路。絶塞煙花意正迷。</text>
<title>回自南方請急</title>,<text>尋到街南舊業存。槿籬蕭瑟接頹垣。新開小徑仍穿郭。故植喬林尙護園。書架不齊從散漫。洞門長閉屛囂喧。春來漸覺疏慵甚。手把牛經日負暄。</text>
<title>送趙江西 守翼 兄弟歸榮 其弟守寅爲文榜魁</title>,<text>君家兄弟二難竝。琪樹叢中鸑鷟翔。丹桂擎來恩露渙。雕軒迎處壽星光。百年積德栽培厚。此日遺榮福履長。安得飛鳧天外共。手扶瑤斝薦瓊芳。</text>
<title>拜先墓。留墓下數日。</title>,<text>三年出使離天仗。萬里還家尋故丘。種藥只供來歲計。藝田那擬後孫謀。依依遠樹成新帟。杳杳平原接斷疇。更與野人爭席罷。網羅應不到沙鷗。</text>
<title>贈望海寺僧述舊</title>,<text>曾憶匡山寺裏遊。十年重到轉悠悠。當時隣老已黃壤。舊日居僧今白頭。貝葉獨留前代偈。梵聲猶報五更樓。可憐物色依然在。海月蒼茫島嶼浮。</text>
<title>送舍弟登第歸榮養家</title>,<text>恩袍絢日賜花香。爭道吾門積慶長。麗藻襲人丹錦爛。高名傾世白眉良。金經百鍊方爲寶。樹到千尋始作樑。但使此心期遠大。靑雲路穩不須忙。</text>
<title>春日偶書 三首</title>,<text>頭戴林宗折角巾。閉門高臥動經旬。眼前卽事已如幻。身外浮名豈是眞。假使黃金堆北斗。那將白日鎭長春。無心更踏東華路。蕙帳雲扃作夢頻。二雨過城南野色侵。道人門巷薜蘿深。閑雲出岫渾無跡。幽鳥穿林自好音。已斷俗緣猶閉戶。時留佳客爲開襟。床頭更有靑囊訣。靜裏玄機得細尋。三日暖風恬樹影重。衡扉長掩碧苔封。丹房已試千年藥。靈洞行餐五粒松。幽鳥對人空自語。亂峯當戶爲誰容。始知世味今全別。欲向仙源問客蹤。</text>
<title>贈李寧海 壽俊</title>,<text>千里誰傳一紙書。分携已是數年餘。山中舊約君休負。身外浮名我欲除。靑草瘴時愁海國。赤城霞色戀郊居。汀蘭巖桂應相待。好報秋來解左魚。</text>
<title>漫興 四首</title>,<text>久矣朝簪合罷休。已將身世任沈浮。虛舟遇水寧憂覆。岐路亡羊且莫求。小雨亭臺饒雅致。乍涼天日愜淸遊。山門白晝看猶掩。林外時聞黃栗留。二通籍金門豈素情。冥棲本擬遣平生。長因孤戆違時俗。猶喜全完荷聖明。深院落花飄晩艶。亂峯殘照屬新晴。蘼蕪何處堪愁思。夢裏江湖春水淸。三閉戶那堪節序更。纔過寒食又淸明。夭桃穠李自新艶。紫燕黃鸝俱有情。小雨滿樓山靄重。暖風飄逕野煙橫。吟脾正得傷春恨。休遣離愁入鬢生。四暖風遲日正淸和。蝶鬧蜂喧鶯又歌。半夜雨聲添澗響。一林花色上樓多。尊前且復留歡賞。鏡裏休須歎歲過。無限春愁消不盡。相思況耐在關河。</text>
<title>謝仙源來訪</title>,<text>朝來庭樹鵲槎槎。報道金鑾學士車。倒屐暫敎開磵戶。扶頭且自整烏紗。百年意氣風塵後。千里分飛歲月賖。莫怪逢人投璧少。向來天璞混泥沙。</text>
<title>龍灣客詠 前稿</title>,<text>九日遼河盧葉齊。歸朝又滯浿關西。寒沙淅淅邊聲合。短日荒荒雁翅低。故國親朋書欲絶。異鄕魂夢路還迷。愁來更上譙樓望。大漠浮雲易慘悽。</text>
<title>病吟 二首</title>,<text>生涯未卜瀼東西。十載京塵滾馬蹄。一任浮名饒齒頰。長憐豪氣貫虹霓。靑山正向重樓近。碧草新封小逕迷。從此城南爲吏隱。肯敎桃李更成蹊。二奚僮催報日高舂。強起扶頭笑我慵。烏几靜憑消寂寞。柴扉長掩斷朋從。煙光半罩窓前樹。春色偏濃霽後峯。始識無能眞有味。不妨湖海着元龍。</text>
<title>金郊驛見時晦書</title>,<text>郵亭忽見故人書。一紙緘封錦不如。魂夢每驚千里外。分携已是數年餘。琴樽舊事今能記。鷗鷺新盟且莫疏。聞說瀼西生事薄。耦耕何日共谿廬。</text>
<title>永柔縣夜坐 進退格</title>,<text>隴水無情西復東。客心迢遞日千重。長因遠別添華髮。幾度鄕音望去鴻。半夜雨聲連蟋蟀。一池秋色損芙蓉。人生爭似還家樂。蓋世功名亦夢中。</text>
<title>江西縣。逢洪輝世書贈。二首</title>,<text>盛名曾誦赤墀賢。蓋世風流正妙年。紫氣忽從關外去。高歌時向郢中傳。有時弹劍看星斗。隨處謀生賦石田。自是大才須晩用。閑愁休詠左徒篇。二江風揚浪雨初晴。關路相逢眼忽明。士到艱虞看意氣。時當急難見交情。雄心骯髒窮猶健。傲骨崢嶸老未平。誰把東溟斟北斗。愁來端欲爲君傾。</text>
<title>憶江居舊伴</title>,<text>幾回惆悵望歸程。遠夢頻霄上玉京。傍海城陴多瘴氣。近山樓閣易秋聲。文園抱渴長移疾。阮裕當朝自少情。正憶龍湖舊伴侶。一燈何處共棋枰。</text>
<title>憶弟 二首</title>,<text>誰向陽山報水程。亂峯千疊海雲橫。無家何處尋安穩。有妹如今隔死生。我已經秋淹絶塞。君當幾日到秦京。江城風雨魂先斷。休怪霜華兩鬢明。二 進退格腸斷西風葉盡零。關河千里路縱橫。書中豈悉心中事。鏡裏長憐病裏形。浮世何人能滿百。此生難處是忘情。孤城半夜南鴻過。旅食如今又換星。</text>
<title>離歌</title>,<text>離歌休唱玉連環。鄕國迢迢隔萬山。浮世有生那免別。長途此去幾時還。經秋絶塞唯聞雁。落日孤城獨閉關。遮莫音書濡滯久。書來只得鬢毛斑。</text>
<title>到博陵。遇一松大學士。索詩甚急。臨發書呈。二首</title>,<text>孤城衙散寡逢迎。軒檻寥寥坐度更。小雨滴林生夜籟。暗蟲吟砌起秋聲。誰憐遠別魂長斷。却算游程夢欲驚。莫向明朝看鬢色。霜華染盡幾千莖。二山城小雨滯征輪。綺席明燈燕語親。一代風流傾末俗。百年型範鎭群倫。頻瞻華蓋遵西路。尙喜文昌拱北辰。知己世間還有幾。高歌端欲和陽春。</text>
<title>次一松回韻 四首</title>,<text>萬里關河慣送迎。殊方淹泊歲將更。愁連兩鬢看霜色。葉盡千林聽雨聲。雲外斷鴻鄕信少。枕邊孤燭旅魂驚。瓊潭歸興秋來劇。何處金芝長九莖。二早知生世坐文窮。寧挽當時兩石弓。岐路行藏眞泛梗。暮年歸意正如鴻。芳蘭自是殊凡卉。白璧何時遇國工。怊悵無因消寂寞。滿簪蕭瑟半霜蓬。三年華消盡往來間。浮世何曾一日閑。隴首悲風吹度磧。海門寒月迥臨關。天涯笑語俱新面。夢裏松雲是舊山。雙鬢莫敎秋後變。潘郞三十恐成斑。四羈緖縈回似轉輪。浿關西去少情親。藏名悔不同梅福。遺世終應效伯倫。何處登樓消旅恨。誰將落帽共佳辰。天涯邂逅陪高躅。談笑長懷座上春。</text>
<title>向彌串鎭望遼山 二首</title>,<text>遼山杳杳遼河闊。驅馬今朝又此陲。自笑羈蹤長絶塞。敢將漂梗嘆明時。新霜古樹邊風急。落日遙空朔雁遲。萬事悠悠喪亂後。一官於我亦支離。二扁舟去歲延平渡。匹馬今年鴨水邊。長路倦遊何日定。中秋新月幾回圖。歸期又負西窓夜。旅夢空尋北雁前。怊悵無因遣搖落。滿林寒葉正蕭然。</text>
<title>留彌串。同檢察使西坰柳公。督運天朝海粮。寓居海村書懷。十六首</title>,<text>揷棘爲籬疊石窩。荒茅叢裏小民家。地連燕塞風霜早。居接蜒村瘴霧加。病客頻年愁道路。遺氓何日業桑麻。宮袍漸覺沙塵染。天上鑾坡夢亦賖。以玉堂官出來故云二僑村寂寂日如年。病裏孤吟轉杳然。旅望幾懸關外月。家書時寄海西船。霜凋古隴秋聲急。漏盡嚴城曉柝傳。王事縈心那自遣。閑愁渾覺雪盈顚。三久客懷歸旅夢忙。朔風吹盡海天長。更無親舊傳消息。猶喜妻兒免死亡。老去已闌供世志。病來新得淨名方。十年愁殺騎朝馬。鹿駕何時返故鄕。四憀慄孤城逼歲除。枯梧官閣任蘧蘧。乖慵豈得了公事。逸興時能觀道書。萬里風雲迷海曲。一村煙火接遼居。太玄曾草三千字。會把琅函返我廬。五天涯節序已頻更。遠夢時時上紫淸。客裏風煙渾寂寞。愁來篇翰任縱橫。龍庭斷雁秋無影。遼海寒潮夜有聲。正倚危欄瞻北斗。五雲何處是瑤京。六僑居偶近海邊村。野老生涯得細論。松下掃壇邀社伴。石頭燒葉寘窪樽。江風欲起浪花湧。山日已斜漁市喧。自是安身爲足樂。不須辛苦叩朱門。七僑居小屋傍江涯。一落邊荒歲月賖。瘴霧襲衣仍醉骨。颶風吹面欲生齄。華顚種種還欺雪。斷夢依依不到家。擬掇江蘺將遠贈。浮雲天外路岐斜。八歲暮歸期有也無。七年辛苦任征途。生涯似梗飄還泛。世事如棋贏又輸。古戍柝殘城漏短。旅窓腸斷曉燈孤。新霜落盡蒹葭葉。莫把離騷擬左徒。九愁緖愔愔日抵年。有時孤坐學枯禪。幾人於世堪同事。老子忘機已了緣。篇翰縱橫文是苑。觥籌浮拍酒爲船。餘生只合成眞隱。不願聲名與俗傳。十時危門戶何須大。世亂聲名豈厭低。每恨軒禽空饗衛。寧慙操瑟不工齊。鵷班舊路休新契。鹿駕深山共逸妻。聞道春來饒石髓。洞天何處有丹梯。十一劉伶阮籍及嵇康。卽是群鷄之鳳凰。隻手擎天知不濟。橫軀防渭焉能當。寧將身與世俱棄。欲使跡隨名共藏。千古寥寥廣陵散。誰從靑史記遺章。十二遠役年年傍塞隍。歸心日日在滄浪。丹墀誰進匡時策。草野空焚遇遯章。遼海移家知世亂。吳門有卒識賢藏。古來豪傑多埋沒。獨立風塵一激昂。十三寅卯年間供奉官。朝朝珥筆侍金鑾。黃封勑賜霞初爛。紫誥恩頒墨未乾。玉佩幾從花底散。芸香長向關中看。風塵空想昇平樂。歲暮天涯戴楚冠。十四笑我初非趨走具。偶從人世繫簪纓。沈淪湖海名甘晩。歷落風塵歲幾更。種樹書存閑處伴。屠龍藝亢老奚成。凌煙未必安身地。早向春田學耦耕。十五憑欄一望路何長。絶塞高秋意易傷。瀚海萬重雲盡黑。遼山千樹葉俱黃。羈愁未就登樓賦。旅恨空成夢草章。每憶正平當世傑。晩依劉表却彷徨。十六廟堂籌策尙雷同。事業蕭條畫餠空。草澤豈無經世彥。艱危須仗出群雄。蛟龍自是行天物。騏驥難成捕鼠功。先主當年訪諸葛。三分之策笑談中。</text>
<title>送韓僉知 述 朝京師</title>,<text>四海風塵未息師。萍蓬隨處怕臨岐。天涯又見重陽節。客裏還題遠別詩。遼塞亂雲長入望。燕山征雁少回期。誰知我亦曾遊者。經歲烏蠻鬢已絲。</text>
<title>外舅淸江公謫麟山而卒。距余所寓海村僅數十里。追感當時事賦之。</title>,<text>憶曾相送國南門。拭盡征衫淚眼昏。自是高才爲世忌。秪緣忠憤荷君恩。天涯鵩舍餘陳跡。歲暮牛車返故原。更向西風燒一瓣。楓林恐有未歸魂。</text>
<title>送人赴嶺北戎幕 三首</title>,<text>曾向摩天嶺上來。層關絶壁勢崔嵬。書生借箸無中策。大將犁庭少異才。鐵馬幾塡靑海窟。狼煙頻起白登臺。如今幕府須英俊。淸嘯應看虜騎廻。二學士才兼古將風。年年關外從元戎。千山積雪春猶在。大漠浮雲望不窮。醉倚戍樓看太白。夜深官閣列鉛紅。傍人解唱江南曲。莫向天涯恨轉蓬。三星臺淸望翰林才。絶域征車幾日廻。秪有夢魂和朔雁。更無鄕信附江梅。譙樓曉柝邊聲急。郵館宵燈客意催。君去試看沙磧外。塞天低處壯心摧。</text>
<title>謝稽天寄惠山果 李耇俊</title>,<text>楂梨棗栗與葡萄。遠寄題封慰寂寥。仍憶昔年尋老子。共扶藜杖過前橋。一樽池閣仙簫迥。半壑霜林錦葉飄。勝事卽今成悵望。舊遊回首夢迢迢。</text>
<title>次淸陰韻 三首</title>,<text>一壑歸來計未眞。十年簪笏愧迷津。黃粱自笑功名幻。末路空悲世事新。客絶已蕪門外逕。歌成誰和郢中春。騷人從古多牢落。非向明時學隱淪。二疏慵幸賴主恩寬。頤疾求閑分亦安。長路心摧同櫪驥。孤根歲暮戒門蘭。思投簾肆供談易。厭向王庭著說難。自是當筵雙袖短。休將善舞擬人看。三干戈漂泊且偸生。材拙無由補聖明。床上玄言唯寂寞。淹中宏辯漫縱橫。棋從殘後誰高着。路到岐頭且莫行。却悔此身猶未乞。十年空復噉虛名。</text>
<title>挽權元帥 二首○壬辰討倭有大功。中朝降勑嘉賞。余爲其從事。</title>,<text>天爲中興挺世雄。風雲隨處效全功。異時名姓三光麗。一代恩榮五嶽崇。劍佩爭看開北第。祁山還睹象幽宮。誰將嵽嵲銘遺跡。家有綸言紀朴忠。二憶曾持檄赴轅門。虛左頻蒙語笑溫。斧鉞乍懸公望鬱。壇場重設大名存。新阡已輟東園器。綠野誰斟北海樽。惆悵庾公樓上月。舊遊回首自消魂。</text>
<title>鄭時晦欲歸廣陵聞而有述</title>,<text>廣陵三月已飛花。漢口孤帆落日斜。新結茅茨分洞府。欲隨麋鹿作生涯。平坡細雨催耕犢。曲渚游魚上釣叉。擧世盡從忙裏老。似君行樂獨堪誇。</text>
<title>余直玉堂。仙源直銀臺有贈。</title>,<text>星漢迢迢刻漏催。金鑾正直玉堂開。靑春冠冕俱諸彥。午日花甎愧不才。每憶滄浪歸夢遠。強隨鵷鷺寸心灰。仙源幸與吾廬近。杖屨何年共往來。</text>
<title>江上別宋仁叟</title>,<text>渺渺滄波君去時。扁舟繫岸爲蹰踟。相逢草草却如夢。後會悠悠那易期。蕙帳夜遙聞怨鶴。油幢春盡富新詩。沖襟且使全終始。休怕行藏被俗疑。</text>
<title>送天朝王按察還朝 二首</title>,<text>漢節纔臨戊己營。韜鈐隨處騁縱橫。波恬鯨海鮫螭偃。日耀龍鱗組練明。飛檄暗消兵氣盡。華軺還傍斗邊行。懸知今代麒麟閣。指點東征第一卿。二玉節猩袍上界仙。丹霄步武自蹁蹮。鸞凰更覺文章異。草木猶將姓字傳。台嶽彤霞迎棨戟。薊門秋雨送旌旃。雲泥一隔光塵杳。奎璧空瞻夜夜躔。</text>
<title>贈芝峯</title>,<text>閉戶城南病舍人。藥爐經卷送殘春。愁將素志循微祿。擬向靑山卜道隣。擾擾百年渾是幻。悠悠浮世定誰眞。平生知己芝峯在。說着襟期更有神。</text>
<title>明虛軒憶舊</title>,<text>迢迢欄檻水天齊。却算遊蹤歲月迷。每夜罾魚依浦漵。有時携伴上招提。懸厓亂樹埋前逕。毀壁蒼苔蝕舊題。故侶無存陳跡在。人間俯仰易悽悽。</text>
<title>謝芝峯來訪</title>,<text>銀臺學士夜相過。郢里新成白雪歌。世事莫論兵動後。閑愁偏向病來多。那無逸翮沖宵漢。却恐危途觸罻羅。直到滄桑千歲改。未妨銅狄共摩挲。</text>
<title>休告詠懷 三首</title>,<text>一雨連宵春意添。幽居寂寂養安恬。丹爐火伏雲生竈。香篆風微晝下簾。浮世已看同塞馬。沖襟聊且付書籖。誰言城市饒塵鬧。自喜疏慵吏隱兼。二孤蹤於世本無緣。強束朝衣十五年。那有絲毫酬聖主。空將名字側時賢。危途幾叱王尊馭。榮路羞先祖逖鞭。寵辱紛紛吾不管。眼看滄海又桑田。三季世身名喜陸沈。朋游不復費追尋。幽期擬作吳中隱。遐想長爲洛下吟。磵戶雨過芳草細。林亭風暖落花深。天機人事休須問。頡滑從來免外侵。</text>
<title>送體素赴醴泉郡 三首</title>,<text>誦子文章覺有神。向來豪語動驚人。男兒本作千年調。世事休嗟百態新。天外夢魂迷去路。峽中秋色逗征輪。遙知至喜堂成日。遮莫聲名滿海濱。二風塵何事久低徊。鸞鳳卑棲羽翮摧。濁世固應輕放達。高才那復免嫌猜。琴堂晝靜桁楊臥。圩戶秋登䆉稏堆。此去知君饒筆力。靑山閑傍謝公臺。三憶曾東掖忝同聯。珥筆多時捧御筵。自幸蒹葭還倚玉。那知糠秕復居前。風塵滿眼悲繁鬢。離合傷心送暮年。惆悵舊遊今歷落。閉門誰與慰幽悁。</text>
<title>賀至</title>,<text>鳳幄深深輦路寬。禁鍾聲裏曉光寒。簫韶一曲音初合。鵷鷺千官影正團。璧月正臨開玉扆。絳雲高拱敞金鑾。仁恩要與陽和布。聖主如今重履端。</text>
<title>至日寄芝峯 二首</title>,<text>簷溜冷冷響欲殘。小春天氣未全寒。香添睡鴨龍涎逗。茗潑風爐蟹眼團。休遣此生牽俗累。每愁浮世少淸歡。南枝定有花消息。歲暮何人共我看。二鏡中華髮日翩翩。大藥難成海上仙。無事豈妨犀首飮。有心時草子雲玄。對人不語聊依拙。隱几忘機太類禪。窓外數峯多秀色。滿天風雪正蒼然。</text>
<title>次淸陰韻 二首</title>,<text>十年空着侍臣冠。垂老艱危未據鞍。歸夢每隨鷗鷺社。朝衣長愧薜蘿寒。誰言淸世容身易。自是高才處衆難。歲暮郊扉吾亦去。不妨棲共一枝安。二幽愁叵耐歲將殘。凍雨凄風釀晩寒。幸有淨緣同丈室。自無塵事到蒲團。浮名已足堪知止。末路多岐漸鮮歡。白雪向來饒古調。一樽他日待相看。</text>
<title>寄舍弟</title>,<text>纔聞亡女又亡男。絶塞書傳淚未含。天意與人殊好惡。吾生於世足憂惔。春來歸計君休負。老去離懷我不堪。莫以鍾情因損性。彭殤齊可學玄聃。</text>
<title>次白沙相公韻</title>,<text>匡時須待費訏謨。藥石元爲美疢需。但使民安仍國泰。生憎西抹又東塗。行藏從古雖難定。出處如今未合殊。君實已膺加額望。濟川勳業可能無。附元韻 白沙中興作者足謀謨。老子何堪盛世需。自識孔君元齟齬。誰言呂相不糊塗。時名短拙關心少。身計差池入手殊。却怪晉家王太傅。白頭猶道宦情無。</text>
<title>早春用高常侍九日韻</title>,<text>閉戶無心管歲華。東風又是一番花。每憐四美常難竝。縱得千年亦有涯。偶闢書巢消寂寞。暫開山逕任橫斜。翛然不盡端居趣。坐到煙林鬧夕鴉。</text>
<title>用王右丞韻遣懷</title>,<text>洞裏幽居隔軟塵。淸朝猶自喜沈淪。迎春鳥語當禪訣。影箔山光勝可人。半世功名還鑄錯。幾時漁釣占同隣。中宵新雨知何許。斗覺前灘減石鱗。</text>
<title>感寓贈人</title>,<text>幾年竊食太倉廩。林壑嗔人不早遊。四大誰知元假合。一生強半是閑愁。東陽病後頻移帶。騎省秋來已白頭。世故紛紛君莫問。五湖煙浪足扁舟。</text>
<title>寄淸陰 二首</title>,<text>又到春來愁不禁。閑情多少入沈吟。休官有計長謀退。與老無期却見侵。似是馬曹那了事。時因蒲坐得觀心。莫嫌淸世甘藏六。說着玄機意自深。二纔出門前便是岐。岐途多處足艱危。誰言人世有閑日。欲了塵緣無盡期。芳草落花春正媚。藥爐經卷靜相宜。高吟只自調流水。不怕當年荷簣知。</text>
<title>送黃參議 暹 南歸</title>,<text>海內風塵足別離。當時郞吏鬢生絲。十年陳跡眞如夢。一笑相逢喜有期。歸興又尋芳草路。春光正着小梅枝。應知環佩趨朝早。不用臨岐起遠思。</text>
<title>送雪村赴鍾城</title>,<text>世間岐路正縱橫。離合傷心鬢髮明。仍憶昔年爲客地。可堪今日送君行。鄕音幾望關頭雁。羌女能調塞下聲。試倚戍樓看太白。朔雲高處是郵程。</text>
<title>拜先墓後。訪墓南山寺。少時遊迹有感。</title>,<text>偶緣偸暇訪松楸。二十年間往跡浮。寺廢已無同舍釋。磯存猶記釣魚洲。非關寵祿難謀退。只爲干戈未乞休。他日白蓮誰是伴。海門寒月映林丘。</text>
<title>久旱得雨。草木暢茂。洒然有懷。登南山望遠。</title>,<text>晩來微雨灑長林。紅白參差間綠陰。試策孤筇跨絶壑。更憑虛檻眺遙岑。乍聞幽鳥能新語。時有淸風忽滿襟。觀物自然忘物累。古人於此見天心。</text>
<title>偶占 二首</title>,<text>苔逕寥寥絶往還。綠槐陰畔小堂閑。深林初集幾群鳥。斷雨欲來何處山。萬事傷心喪亂後。十年歸夢水雲間。金鑾忝竊元非分。未報君恩鬢已斑。二小壇斜日樹陰濃。隱几蕭然對碧峯。心與事違難昆俗。才非世具合藏蹤。唐虞代遠將安倣。洙泗言微竟孰從。會待障緣消息後。洞天留取白雲封。</text>
<title>次淸陰韻 二首</title>,<text>多病如今懶赴朝。閉門嬴得世緣消。丹墀未進千言策。短髮空驚兩鬢凋。秋草上階巖徑合。洞雲埋照暮山遙。夢中松桂依然在。何日長歌谷口樵。二帶郭幽居遠市朝。閑來漸覺客塵消。雲間鵷鷺爭先翥。雪裏松篁獨後凋。自有天遊忘頡滑。未妨身健付逍遙。何人與我同歸興。江上漁竿山下樵。</text>
<title>次南窓韻 進退格</title>,<text>一病經秋又涉冬。杜門還似坐眞空。老形欲具宦情薄。世味偏嘗歸意濃。誰識朝端有中隱。不妨林下著玄翁。時時却喜南窓老。遞送郵筒起我慵。二蕭蕭風雨送窮冬。樓閣深深斗帳空。世路飽看翻又覆。人情爭耐淡還濃。誰能結伴同蓮社。我欲忘機類海翁。晩覺安心眞有道。一生勤苦不如慵。</text>
<title>送人朝京師</title>,<text>回首曾遊是夢中。因君試說往來蹤。遼河氷雪三千里。綺陌煙花一萬重。黃道瑞雲擎日月。彤廷文物集夔龍。靈槎不待穿牛斗。盪盡平生磊磈胸。</text>
<title>送淸陰赴高山驛</title>,<text>溟南嶺北幾千里。此別悠悠經歲年。爲有雙眸空宇宙。仍敎雨脚遍山川。春風不到龍堆外。旅夢應連鳳沼邊。怊悵朋游日牢落。高歌愁絶遠遊篇。</text>
<title>懷南郭</title>,<text>秪隔一城難會面。休嗟擧世少知心。靑春欺我老無興。白髮如期工見侵。靜坐漸能同定釋。倦飛還欲效歸禽。南華齊物還多事。俯仰悠悠自古今。</text>
<title>遣懷示芝峯 二首</title>,<text>處世那能如桔橰。幽居默默似藏逃。門無俗客身方逸。心有天遊道始高。胎息定來宵坐久。塵緣消盡晝眠牢。傍人莫怪乖慵甚。物外機權屬我曹。二風雨凄凄撼樹枝。井梧疏影已離披。殘生齒髮年年異。季世行藏事事奇。隱几晝眠爲淨界。滿山秋色是新詩。人間何者干吾慮。定水無波浣俗脾。</text>
<title>送舍弟後寄懷</title>,<text>歸袂匆匆不可留。白門西望轉悠悠。十年行役嗟垂老。半世浮沈媿未休。風雨滿天空昨夢。茱茰委地爲誰秋。何緣湖海尋初服。共臥元龍百尺樓。</text>
<title>次懷麓堂韻贈芝峯</title>,<text>山入雲煙半有無。小堂岑寂罷招呼。邇來宴息同參佛。世上閑人少似吾。寵辱已經成夢幻。蓴鱸猶在憶江湖。蕭蕭林影秋風晩。萬事關心坐到晡。</text>
<title>贈淸陰 二首○自嶺北來</title>,<text>白雪歌成意自哀。年華繁鬢兩相催。佳辰正逼重陽節。有客新從蜀道回。久別乍懽如夢寐。晩晴寒日更池臺。風塵却怪精神旺。天地由來護異才。二凄凄風色暮堪哀。此日離歌意轉催。人酢甕頭山崒嵂。鬼門關外路盤廻。黃楡白草埋戎戶。朔雨邊雲見戍臺。異域莫成驚世句。恐敎魑魅識奇才。</text>
<title>寄人</title>,<text>相思何日晤言同。落落吾徒跡似蓬。處世但當謀道直。臨岐安用嘆途窮。蜒村霧雨重溟外。鳳闕恩波一夢中。半夜文星瞻北極。湘潭那久滯騷翁。</text>
<title>感懷</title>,<text>學道如今習氣亡。逍遙還得達生方。安身漸喜鷦枝足。閱世翻驚蟻陣忙。病樹葉疏仍怕雨。寒階花發好凌霜。從他座客嘲吾懶。倒着烏紗覓睡鄕。</text>
<title>送鄭夢與 賜湖 朝京 二首</title>,<text>推擠不去立朝班。強束衣冠笑我頑。送盡故人天外路。添來雙鬢鏡中斑。吾徒俱已百年半。浮世那能一日閑。無限東風歸夢斷。野花啼鳥自春山。二閉戶經時學坐趺。蹣跚眞似躄浮屠。逢春未化千莖雪。送客長悲萬里途。世事漸看多曲折。人生何用費支吾。懸知松桂菁川洞。轉得金丹滿鼎爐。</text>
<title>次舍弟韻</title>,<text>終南小屋隔塵喧。秋後嵐光倒映門。瘦竹老松空有節。野花山卉已無痕。消殘日月書千軸。遣盡襟期酒一樽。細算半生唯濩落。莫敎歸計負林園。</text>
<title>自兵部又移西掖有感</title>,<text>嬌枝軟葉已成陰。庭宇寥寥別院深。過盡一春唯簿領。向來多病更呻吟。中天明月如相識。人夜風松進好音。世亂浮生猶未退。十年塵網負幽襟。</text>
<title>次芝峯韻</title>,<text>此生閑處是淸遊。老去無心督入州。斷夢幾回淸𤃡尾。重門長掩市南頭。林花過雨芳初嫩。樑燕將雛語未休。遙憶故人今健否。一樽何日共消愁。</text>
<title>直虎閣偶書 二首</title>,<text>禁直寥寥一事無。睡鄕閑處是工夫。倦投紗帽何須着。忘却時籖已到晡。深院落花迷蛺蝶。小池微雨長菰蒲。徘徊十載將安用。斗覺年光入鬢鬚。二老向塵途折節遲。閑居稍喜省營爲。久知此物非他物。休把無涯損有涯。遠樹風輕微雨後。小堂簾拳落花時。蜂喧蝶鬧天機動。一味春光靜者宜。</text>
<title>贈辛用錫 名慶晉</title>,<text>故人南去又西遷。天外長亭望杳然。縱有音書憑問信。那將顏面占團圓。殘生似夢誰先覺。萬慮如灰不復燃。徙倚危欄正愁絶。傷心空詠碧雲篇。</text>
<title>雨後</title>,<text>小雨中宵潤碧蕪。朝來氛霧散城隅。樓臺迥入空濛界。草樹平鋪水墨圖。不是素心輕冕紱。自然歸思滿江湖。鉤簾更向靑山郭。看盡峯巒變態殊。</text>
<title>壬寅冬。病告値大雪偶吟。</title>,<text>暮年光景劇跳丸。一病還經大小寒。密雪擁門迷去路。冷雲和霧罩重巒。身如凍蝟猶存殼。顏似秋花已退丹。唯有舊遊今不忘。夢隨歸棹遡溪灘。</text>
<title>挽鄭西川 崑壽</title>,<text>擯從西關記往年。幾回談笑對賓筵。飮人和氣陽春暖。徇國丹誠鐵石堅。劍履擬看朝赤陛。衣冠何遽掩新阡。空餘身後勳名在。却望凌煙一悵然。</text>
<title>外家舊基。始設行祀事。諸孫畢集。干戈之後。創見此儀。悲喜倂焉。仍以詩紀之。</title>,<text>朱輪華紱悲無跡。破礎頹垣認舊基。積德始知饒後慶。遺榮唯幸及孫枝。百年祠廟干戈際。一念羹墻俎豆時。自愧吾身非宅相。半生空廢蓼莪詩。</text>
<title>雨後登家後山</title>,<text>薄暮丘園霽色鮮。扶藜獨出意悠然。半生唯索長安米。數頃難謀季子田。世與心違宜斂跡。老隨年至覺華顚。英雄成敗君休較。臧穀如今問孰賢。</text>
<title>挽鄭敎官 碏 ○北窓之弟。有家累。落拓詩酒間。嗜仙不成。七十無疾而卒。</title>,<text>如如心跡湛眞常。絳闕淸都姓字香。達識久知身是幻。老年唯以酒爲鄕。鼎中龍虎空符訣。海上蓬壺隔渺茫。皎皎風姿那復見。重陽悽斷菊花觴。</text>
<title>效無題體 三首○甲午秋在遼東館作</title>,<text>寶鴨香煙罨繡帷。月明孤館候鍾遲。離鸞別鶴空幽怨。暮雨朝雲只遠思。試劈芳牋裁去信。漫從靈鵲占前期。楊州一夢誰先覺。却羨南塘竝蔕枝。二家在垂虹橋上頭。柳塘南畔起粧樓。象床煙歇香凝寢。珠箔更闌月竝鉤。奇會浪憑前夜夢。佳期渾憶隔年遊。劉郞不是無情者。纔到相思便自愁。三岐路年年怨別離。東風何限惜芳菲。柔腸已斷還難續。斷夢無憑却易非。湖上芙蓉元竝蔕。雲中鸞鳳本雙飛。遙憐明月高樓夜。金縷衣成懶度徽。</text>
<title>送李正郞 稢 赴統制幕府</title>,<text>行色迢迢星歲移。風塵何處是前期。異時同榜俱年少。今日臨岐各鬢絲。對馬島邊天欲盡。沒雲臺外海無涯。男兒自有桑蓬志。肯向危途惜別離。</text>
<title>次淸陰韻</title>,<text>咫尺還如萬里遙。孤居悄悄等參寥。十年喪亂魂長斷。千古閑愁酒未消。夢裏雲山堪可隱。鏡中霜髮不曾饒。看君歷落眞同調。徐榻休嫌屢見招。</text>
<title>謝金而敬 廷睦 來訪。將以原州牧使赴任。</title>,<text>雪後柴扉午不開。傳呼驚報使君來。銅符又向東州去。玉節纔從北極回。浮世若爲頻見面。暮年何處獨登臺。新春定有西歸使。休惜音書付驛梅。</text>
<title>登東皐有感</title>,<text>春來何日不風沙。地委蔫紅蜂鬧衙。彭澤縱無甁裏粟。稚川還有鼎中砂。頹波靡靡將安往。夕景凄凄轉自斜。獨上平皐徒極目。非關遲暮怨年華。</text>
<title>次南窓韻</title>,<text>追隨却憶數年間。陳跡如今一夢殘。身老漸思歸淨界。時危那復戀高官。春來煙月無人共。曲裏峨洋漫自彈。樽酒相迎知不遠。終南山色與君看。</text>
<title>次仙源韻</title>,<text>臥病時時念舊遊。孤懷吟罷轉悠悠。百年身世今強半。千里關河路苦脩。束帶立朝吾潦倒。折腰爲吏子淹留。歸期屈指知何日。漫把蘼蕪寄遠愁。</text>
<title>以耳病辭西淸居閑。聞朝廷有大拜。</title>,<text>閑園坏蟄養幽姿。小簟方床靜者宜。耳不聞聲難就列。心能辦物解傷時。朝廷今日卜新相。喪亂十年思舊治。但使政淸而俗美。此生含哺更何爲。</text>
<title>挽具贊成 思孟</title>,<text>飆馭翛然返九京。新阡東望暮雲橫。兩朝耆舊驚淪沒。異日衣冠憶老成。世變豈能移素節。時危猶得保全名。游魂倘識洪陽路。應遣人間父子情。子宬時竄洪州</text>
<title>次舍弟韻</title>,<text>悠悠浮世足危機。每道歸來苦未歸。旣已了心寧役物。自從經事漸知非。百花飄盡蜂脾滿。五月風薰麥實肥。悵望林泉長在目。見君詩句轉依依。</text>
<title>感事</title>,<text>出處那能與俗俱。幽居端合谷名愚。縱橫王霸終何用。左右圖書只自娛。此日賈生空痛漢。何時張翰定歸吳。年來轉自關心苦。治世須看國有儒。</text>
<title>送尹次野赴三陟 名暄</title>,<text>眞珠官府卽蓬壺。關外靑牛道氣俱。應向元君傳玉笈。須從石室問丹爐。茫茫桑海年空積。杳杳鸞虯路苦迂。轤轆半生吾已老。寥天何處是淸都。</text>
<title>再次南窓韻</title>,<text>寘身才與不才間。休把行臧問懶殘。一病我依居七室。半生君似廣文官。悠悠浮世蠶三浴。落落流光指幾彈。遙想客窓無伴侶。滿江煙月共誰看。</text>
<title>次淸陰韻</title>,<text>掉臂人間萬事浮。閑門經歲臥林丘。文章可是傾前輩。仕宦何妨後俗流。深院綠苔從寂寂。白雲丹嶂望悠悠。秋來蠟屐相携去。共陟蓮花最上頭。</text>
<title>有人來見。勉以世道。余旣謝之。口占以寄意。</title>,<text>羊腸九折總危途。不早知幾哲亦愚。生在偏荒時又晩。官雖通貴跡常孤。誰將經濟勤相許。唯有耕漁足可娛。昨夜滄浪歸夢遠。白鷗飛處長菰蒲。</text>
<title>送尹僉樞 昉 朝京師 二首</title>,<text>冠冕當今四弟昆。長公風采夙騰騫。一陽佳節擎庭實。八月孤槎遡漢源。黃道正懸瞻鳳闕。紫微中極敞端門。明廷禮樂觀須諦。異日經綸屬望尊。二病裏閑愁自滿襟。高秋風色入沈吟。岐途人作經年別。鄕國誰傳萬里音。遼塞遺蹤餘白塔。燕臺何處問黃金。烏蠻我亦淹留者。繁鬢當時覺不禁。</text>
<title>寄題宋林川 枏壽 懷德別業 二首</title>,<text>雙淸家世本多賢。亂後公能保世傳。重向松楸開小墅。却憐閭井異當年。梅香竹韻通新逕。月塢風櫺愜淨緣。莫道主人年七十。童顏如練步如仙。二休說謀生後計然。幽居堪入畫圖傳。煙霞自是閑人藏。水竹還爲靜者權。浮世有生眞大夢。異時同社半重泉。歸來物色如華表。洞裏何妨作化仙。</text>
<title>送權仲明 盼 赴安州</title>,<text>每喜圭庵宅相存。彤庭風彩藹孤騫。靑綾忽罷承明直。皁蓋還驅刺史轓。共道全才優保障。向來前箸重雄藩。元龍豪氣君應有。百尺高樓瞰海門。</text>
<title>送崔應久赴春川 名鐵堅</title>,<text>曾作昭陽江上客。昭陽形勝却能知。官居如在畫圖裏。民俗還同太古時。福地眞堪藏傲吏。洞天隨處長靈芝。他年會待君瓜滿。須替銅符與我持。</text>
<title>題絳梅圖 二首</title>,<text>誰將神筆巧成摹。絶勝西湖數百株。臘雪正深方燦爛。曉霞纔襯却糢糊。但令素節全天賦。莫怪紅粧抹玉膚。若把群芳評次第。姚黃魏紫總庸奴。二貌出寒梅上玉墀。古槎疏艶間靑枝。芳心定抱調羹實。暮歲誰爭傲雪姿。自是色香元妙絶。又添鉛粉太淸奇。驪黃到此無多辨。天與孤貞涅不緇。</text>
<title>踏靑前日贈淸陰</title>,<text>岳北道人雲壑裏。城南病客馬蹄間。此生能得幾知己。終歲無由一見顏。世事天機日日異。巖花澗草年年閑。流光又迫踏靑節。惆悵舊遊添鬢斑。</text>
<title>次三角山僧詩軸韻</title>,<text>昔遊三角見中興。絶壁迢迢問幾層。四月百花開爛熳。飛流千尺瀉泓澄。風塵時日多於髮。杖錫生涯愧爾僧。蘭若近聞新像設。一筇春晩擬同登。</text>
<title>偶吟</title>,<text>夜來淸露濕庭莎。步屧相將踏月華。行樂及辰須莫負。浮名於我竟何加。半生林壑非無志。十載鑾坡未放衙。怊悵此懷誰得會。東風又老一番花。</text>
<title>送台徵赴吉州 進退格</title>,<text>朝廷得士有如君。一士猶堪重北門。羽檄向來頻報警。燕山何處可銘勳。胡沙入鬢仍成雪。漢月臨關正斷魂。試訪遺民說家世。至今人憶李將軍。台徵二世連爲北帥</text>
<title>聞潼關被虜圍。京炮手多死。</title>,<text>日夕驚聞邊遽傳。單于兵近古河源。殿前衛卒全營沒。塞下材官幾箇存。自是漢家無上策。非關胡運抗中原。書生不乏英雄氣。試把吳鉤望北門。</text>
<title>公退</title>,<text>院宇深深簾幕風。幽居不與市朝同。黃鸝語軟高林外。紅藥花開小雨中。衙罷畏人長閉戶。興來抽什更傳筒。鸞坡鳳閣渾閑事。淸世何妨作浪翁。</text>
<title>休告丐閑</title>,<text>半歲驅馳力已殘。小堂今日覺身安。飛來蛺蝶有何事。浴罷元央相與歡。行世不宜鍾鼓饗。入朝寧着鵕䴊冠。端居物色供淸賞。却悔從前作漫官。</text>
<title>解知申事口占</title>,<text>雲物陰陰夏景初。曠懷元自喜端居。綠蘿煙月盟猶在。紫陌塵埃跡漸疏。末路豈關知己少。一生惟愧答恩虛。古人心事今時世。且把行藏付太虛。</text>
<title>送鄭夢與赴南原 進退格</title>,<text>廣漢樓是太淸家。烏鵲橋橫天上河。老子昔年曾作客。使君今日又乘槎。金釵影亂傳杯細。銀燭花堆問夜何。浮世閑愁不須管。桑田滄海正無涯。</text>
<title>送李綏之赴鳳山 綏之兄。謫近郡。閔頤吉亦謫在鳳山。故詩中兩擧之。</title>,<text>迢遞楓林隔弟兄。聖恩猶幸許專城。懸知堂上歡迎日。足慰天涯悵望情。行色正逢梅雨節。驛程遙接海雲平。君歸定見驪興子。爲語相思鬢髮明。</text>
<title>感懷</title>,<text>年來漸喜寡朋儔。老去唯思乞一丘。不是出山仍遠志。只緣多病足閑愁。庭槐影靜陰偏合。欲鳥聲稀境轉幽。休怕人間六月暑。烏紗白葛正憑樓。</text>
<title>復次淸陰韻</title>,<text>每愛君居傍碧山。高蹤不出洞天間。無求於世少機事。至樂在中多好顏。花落鳥啼俱是趣。水流雲逝與長閑。孤筇擬趁新秋去。踏盡巖蹊綠蘚斑。</text>
<title>送李扶餘 景嚴 赴任</title>,<text>憶曾持檄赴南營。十日扶蘇滯客程。故老尙傳階伯廟。遺墟不辨濟王城。秋風正起登臨恨。岐路仍添送別情。君去應尋石灘上。至今煙月有餘淸。</text>
<title>送李立之 信元 赴長興 二首</title>,<text>星郞新擁使君轓。行色遙遙指海門。末路高才知寡合。吏能儒術本同原。炎花瘴草秋猶在。蜒雨腥風晝亦昏。試向譙樓望南極。漢挐山外老星尊。二吾徒落落曙星散。又送君行傷別離。浮世百年寧滿眼。斯文何日是昌期。潮平八月蛟螭偃。霜壓千林橘柚垂。早識仲容爲國器。未應書劍滯邊陲。</text>
<title>送李僉樞 尙信 朝京師</title>,<text>乘槎共憶十年前。却算游程倍杳然。愁疾我今長閉戶。佩環君復去朝天。塞雲關月應相識。薊樹燕山亦舊緣。怊悵淸秋向搖落。不堪重詠別知篇。</text>
<title>送舍弟赴鳳山</title>,<text>年年離別吾能耐。僕僕風塵爾倦遊。世路有岐難着步。人生適意更何求。經霜蟹甲先登豆。溢斝鵝黃不待蒭。期會簿書眞俗吏。昔賢爲政一琴優。</text>
<title>送淸陰赴鏡城 進退格</title>,<text>勞歌曾送鐵關亭。今日離筵又鏡城。北海可能通漢水。南鴻那得度龍庭。危途叱馭君臣義。絶塞分裾父子情。遙想淸秋入登眺。白雲飛處淚先零。</text>
<title>送崔評事 起南 赴北幕 二首</title>,<text>靑門相送路何長。此別那能不斷腹。虜地凍雲連草白。漢關孤月近沙黃。朝廷衮職誰堪補。幕府兵威子可張。莫向賓筵歌出塞。碧天無際海茫茫。二故人半在咸關外。今日君行又此間。浮世豈無離別苦。暮年偏覺路岐難。鐃歌不度長城窟。殺氣遙連女直山。投筆封侯古來有。定敎腰劍斬樓蘭。</text>
<title>撰集廳次南窓韻</title>,<text>幸隨諸老忝同廳。地分淸嚴邇紫扃。愧我何材堪適用。如君妙語正須聽。古來作者存型範。今世誰人識戶庭。詠罷遺篇聊永夕。一林涼月帶疏星。</text>
<title>次淸陰韻 二首</title>,<text>書來遠自鬼門幽。歲暮離情一倍愁。誰識高標能拔俗。肯隨浮世與同流。半生聚散身如寄。末路行藏策未優。悵望陰山幾千疊。昔年於此亦曾遊。二暮年離闊若爲心。鏡裏霜華未可禁。自是危途難着步。非關浮世少知音。家書定得經春信。柏酒還同遠客斟。聚散有期那足恨。不須辛苦白頭吟。</text>
<title>新春 四首</title>,<text>閱盡世途眞九疑。南柯左角亦何爲。事無巧拙逢時貴。人有賢愚後世知。覓酒且須同酩酊。看花只恐易離披。交遊已斷心情懶。寂寞無因話所思。二煙林薄薄散輕陰。料峭餘寒苦不禁。閑擁竹爐新撥火。爲開樽酒乍披襟。春來轉積徵詩債。身老全無供世心。何處有農堪學稼。耦耕還欲謝朝簪。三四十一年渾似夢。百千萬歲亦如斯。人生得酒不爲樂。世路浮名良可嗤。身外何曾有他事。家間自可付諸兒。暖風晴日知無幾。且趁佳辰作好期。四暖風晴日小亭臺。睡鴨薰沈篆縷堆。閉戶何關塵客去。拳簾時看好山來。詩情已是淸於水。世念如今泠似灰。却喜東君消息到。南枝先欲問寒梅。</text>
<title>松都</title>,<text>從古英雄遞盛衰。客來惆悵立多時。閑花細草年年似。甲第名園處處疑。壟水曲縈荒埭咽。野禽啼向舊宮悲。凄涼善竹橋邊路。天地無情淚自垂。</text>
<title>吾助川晝憩</title>,<text>亂山冋合勢如犇。一水溶溶接海門。暫輟行旌臨野幕。爲憐佳境媚春暄。兼珍雜遝杯盤侈。落景滄茫鼓角喧。天外芝綸何日到。幷州西望自消魂。</text>
<title>蔥秀山次韻</title>,<text>却怪天公費萬般。玉溪前面矗煙巒。何年學士留遺跡。數尺龜趺認故壇。幾道飛流虹影亂。萬林深谷鳥聲殘。歸來正趁煙花嫩。分付東君早破寒。</text>
<title>贈黃岡牧朴說之</title>,<text>莫道陽關無故人。西來相見盡情親。悲歡半世眞如夢。離合中年最損神。金燼欲堆官燭短。星河纔落曉光新。龍灣此去又千里。絶塞煙花空復春。</text>
<title>用前韻贈尹順之 說之女壻</title>,<text>欲作人間第一人。靑編須與聖賢親。看君氣槪眞超俗。落筆文章已有神。水到定知渠自大。塵磨方見鏡還新。慙吾衰謝無心力。辜負形骸四十春。</text>
<title>贈舍弟 時宰鳳山</title>,<text>鴒原分手幾經年。邂逅天涯亦勝緣。何日雲林同結社。半生塵網未歸田。那堪客裏逢寒食。更覺樽前是別筵。却算游程杳千里。滿城風雨轉凄然。</text>
<title>題李無競別業</title>,<text>流離曾被主人憐。陳跡長思十載前。此日重遊眞幸爾。一尊相對更依然。春回遠浦波如鏡。雨浥平郊柳已綿。岐路不須勤惜別。浮生三宿摠因緣。</text>
<title>渡淸川江</title>,<text>二月風高浪似山。嚴程那得少偸閑。樓船影盪蛟螭窟。鼓角聲喧紫翠間。已是客心驚遠道。莫敎歌曲度陽關。煙花晼晩歸期阻。却恐春愁損舊顏。</text>
<title>宋大同仁叟席上。呼韻口占。二首。</title>,<text>邊城無處不池臺。靑眼聊從綺席開。客裏又逢寒食節。天涯何幸故人來。燒殘官燭分詩韻。唱斷離歌侑酒杯。半世倦游吾欲老。此心全冷等於灰。二十年蹤迹任西東。半世悲歌聚散中。鶴野雲煙連雁塞。浿江花柳又春風。驪歌唱咽人如玉。官閣宵分月在空。欲借杯觴澆別恨。愁多還恐酒無功。</text>
<title>風雨到良策館 進退格</title>,<text>迢迢古壟接邊關。西望龍灣意渺漫。海色欲高風拳野。雲陰纔合雨連山。長途却恐歸期誤。旅枕翻驚客夢寒。莫向鏡中悲逝序。潘郞雙鬢未秋斑。</text>
<title>別李佐郞 惕 以書狀朝京</title>,<text>一曲驪歌意則長。暫停蘭枻遠相將。春來芳草應添恨。天末飛雲更斷腸。異地莫愁爲客苦。壯游須早及身強。煩君且向金臺訪。燕市悲歌俠骨香。</text>
<title>和西坰示金南窓 玄成 白進士 振南 韻 是日。金，白兩公往九龍淵。余曾慣見。故不往。末句云然。</title>,<text>倚遍關西處處樓。頻年厭見鴨河流。鶯花晼晩供新恨。錦瑟留連記舊遊。病裏鄕園歸夢少。樽前顏面故人稠。浮生四美知難竝。辜負龍淵會上頭。</text>
<title>有人來說余龍灣舊跡。余口占一律贈之。</title>,<text>陳蹤忽憶十年前。鴨水淸遊夢渺然。錦帳夜闌香欲燼。瓊筵人散月初圓。當時神女期難遇。此日劉郞鬢已鮮。悵望煙花春又暮。幽愁無賴度瑤絃。</text>
<title>丙午夏。以朱詔使接待宰臣。詣泮宮事竣。與戶判韓公 浚謙，知樞李公 廷龜，禮參吳公 億齡，僉樞鄭公 協，僉樞金公 尙容 。竝轡往宗英箕城君家。箕城乃王孫。素豪擧。有名園。花竹池沼之勝甲都中。時屬淸和。牡丹方盛開若錦幕。命酒數巡。仍陟後阜眺覽。日夕迺散。吳公及余留一詩。韓公亦隨和之。</title>,<text>王孫華構國東偏。洛下名園此最傳。別有洞天閑世界。却從平地作神仙。黃鸝紫燕亦多事。芍藥牧丹相竝姸。細酌何妨永今夕。浮生四美苦難全。</text>
<title>漢江。陪朱，梁兩詔使游觀。次朱詔使韻。二首</title>,<text>平湖千頃碧茫茫。曲岸岧嶤綺幕張。霄漢競瞻儀鳳彩。樓船正是水仙鄕。霞觴屢擧催龍管。璧月纔昇亂鏡光。勝地盛筵知不再。莫嫌今夕且聊浪。二玉節聯翩作勝遊。蘭橈晩艤漢之頭。且將禮數寬羈束。唯許杯觴盡獻酬。下里可堪聞白雪。此生何幸識荊州。泥鴻遺跡還惆悵。莫惜鸞驂爲少留。</text>
<title>次朱詔使遊蠶頭韻</title>,<text>盡日蘭舟鏡裏行。江天物色惬幽情。鼇頭矗出千尋壁。蛟室深藏幾尺泓。勝地百年逢盛事。奇遊今夕冠平生。玉京何處重回首。悵望仙樓是五城。</text>
<title>挽權同知 恂 ○其季公慄爲元帥時。余爲從事。</title>,<text>曾從元帥芙蓉幕。喜見風流好弟昆。豈謂龍驤奄冥漠。便辭鵷鷺返丘園。世緣已薄身如幻。日飮無何酒滿樽。往跡更兼新感集。江門西望自消魂。</text>
<title>送韓僉知 述 朝京師。用戊戌重陽韻。</title>,<text>九日離筵憶往時。浮生隨處是分岐。如今又送遼東路。念舊還賡海上詩。垂老豈宜輕遠道。停杯空復問前期。傷心多少官橋柳。留得長條幾箇絲。</text>
<title>和淸陰寄趙怡叔韻 余時長本兵。而座上無客。故中聯及之。</title>,<text>乍晴快閣還高枕。入望靑山正可人。不信熱官堪炙手。翻嫌深巷斷迎賓。圖書一室眞成契。麋鹿他年擬結隣。已是更無人世慮。向來何事拜恩頻。</text>
<title>解兵部二首</title>,<text>尙書家似野人簻。纔解中兵樂事多。此老本非眞宰相。前身定是病維摩。烏紗白葛三庚暑。翠竹蒼松一逕過。叵耐聖恩山海重。未將身世老岩阿。二雨餘深巷印苔痕。宴坐翛然到日昏。少也豈無當世計。老來長憶崦中村。書籖次第安新架。爐火飛沈試舊溫。只是知音苦難遇。幾回惆悵罷琴樽。</text>
<title>送洪僉知 遵 朝京師 新自東萊府使遞來朝京。故有瘴海語。</title>,<text>三年瘴海音書斷。萬里燕雲使節遙。剛恨半生饒聚散。更驚雙鬢向蕭條。霜凋碧樹秋無影。月上遼河夜有潮。却憶舊遊成悵望。九天閶闔夢迢迢。</text>
<title>送李伯胤赴平壤庶尹 名弘胄</title>,<text>丹樓隱隱望如霞。郭外官河勝若耶。綺席乍闌銀燭上。蘭舟欲轉桂輪斜。玉皇舊吏誰能識。水府眞遊正可誇。暗數江南空夢想。無因同去管繁華。</text>
<title>次南窓韻</title>,<text>閑愁耿耿歲將殘。斗帳低垂不耐寒。烏帽半生迷紫陌。煙蓑何日把漁竿。疏林病葉霜偏早。永夜高樓月正團。賴有南窓頻記我。新詩一首當淸歡。</text>
<title>寄李綏之</title>,<text>千里誰傳一尺書。跫音贏得慰空虛。危途離合眞漂梗。季世功名在左魚。每憶昔年同意氣。却憐今日共蕭疏。幽期歲晩君休負。湖海荷衣賦遂初。</text>
<title>送崔僉知 濂 朝京師</title>,<text>鵲橋東畔廣寒樓。憶共元戎把酒籌。離合十年人事改。關河千里路岐脩。燕臺俠骨餘陳跡。席里煙花散客愁。爲向新安問安穩。舊遊回首夢悠悠。</text>
<title>送丁正郞 好寬 使日本</title>,<text>停杯聊復慰玆遊。須向乾坤放兩眸。鵬際宿雲開曉日。蜃餘游氣結飛樓。長風萬里知應便。弱水三山倘可求。會把扶桑大繭紙。雕鐫物象豁閑愁。</text>
<title>秋思</title>,<text>高秋風色日蕭森。漸喜閑居氣味深。除却兒曹那有客。不因書籍孰開襟。機權擾擾相推敓。俯仰悠悠自古今。秪是郊扉存晩計。數椽將結大江潯。</text>
<title>贈人</title>,<text>世事紛紛悵有違。聖恩如海一身微。春田夜雨空歸夢。東洛緇塵染素衣。垂老漸知家累苦。無官唯喜客來稀。臨風却恨韶華晩。庭畔梨花白雪飛。</text>
<title>送李僉知 慶涵 朝京師</title>,<text>憶曾銜命去朝天。環佩追隨拜舞邊。黃道瑞霞開曉日。午門淸蹕聽臚傳。遊蹤入夢還怊悵。別路關情轉杳綿。遙想旅懷愁望地。白雲飛處倍茫然。</text>
<title>題皇朝游擊將軍吳宗道詩卷 四首○應製</title>,<text>宗道。壬辰倭警時。領兵出來。有功績。臨還。以其家三節婦行迹及東征事始末。倩我國人詩歌以賁其行。漢陰李相國聞于朝。選館閣能詩文者撰述以贈之。詩有二卷。一卷稱奕世貞烈。一卷稱請纓奏凱。卷首皆有畫。入門當日協尊章。女德還於士行光。藻落繪帷仍寂寞。春來蘋澗自凄涼。玉遭焚後方知栗。蘭到枯時亦有香。奕世傳芳那復見。柏舟吟罷秪堪傷。二君家家世冠三吳。閨則知爲世範模。望斷欲將身化石。淚乾還見血成珠。堪憐雜佩空遺恨。無復殘機激壯圖。聖代卽今誰秉筆。芳名永與日星俱。三意氣東來何壯哉。三韓一夕淨氣埃。幕中婉畫金湯敵。橐裏輕裝蒯鋏回。馬首風雲迷碣石。春深棨戟過燕臺。休言大樹功無伐。今代麒麟爲子開。四誰將繪事記公來。符采翩翩膽略恢。海國風塵投筆早。璿霄旌節隔年廻。秪今黎庶歌遺愛。從古艱危仗異才。一別前期知錯莫。薊煙遼月入徘徊。</text>
<title>送沈學而按湖西 名悅</title>,<text>羸軀閣束斷將迎。祖席無因送去旌。春盡煙花何晼晩。別來魂夢不分明。龍山縹氣當樓滿。錦水淸波入望平。知己世間還有幾。琴樽空自倍傷情。</text>
<title>丁未夏。會台徵葬。仍拜淸江墓。乃壬辰避兵之地也。撫迹增感。</title>,<text>移家避寇此來遊。陳迹如今一夢悠。浮世存亡空涕淚。半生榮辱未歸休。路窮厓口平坡遠。船艤灘頭宿靄收。欲向古同山下去。斷煙喬樹使人愁。</text>
<title>次西坰韻送宋星州 英耇</title>,<text>前年今日送君歸。今歲玆辰又遠違。離合向來渾似夢。去留安得不霑衣。公應已厭風塵吏。我亦將尋水竹磯。可耐西郊相別後。寂寥空掩郭南扉。</text>
<title>聞北報</title>,<text>聞道西胡攻北胡。八千兵馬任長驅。邊城久絶犁庭捷。前箸誰爲曲突謨。十載干戈曾膽折。九重恩澤佇民蘇。非無欲去江湖計。却恐江湖亦畏途。</text>
<title>寄秋浦</title>,<text>聞說新居傍白津。小堂瀟洒離風塵。千年興廢今何在。一壑煙霞好自親。隱吏已成長往計。宰官空作未歸身。琴尊別後無人共。車峴迢迢入望頻。</text>
<title>送李宣川 愖 赴任</title>,<text>沙河如鏡柳如眉。十里長堤接路垂。翠閣拳簾春色裏。紅牙催拍月明時。舊遊回首唯魂夢。遠別關心覺鬢絲。好是謝公行樂地。新詩須遣故人知。</text>
<title>挽朴免山 東點</title>,<text>追隨諸從如兄弟。因識夫君拔俗姿。玄晏一生唯抱疾。顏回三十更無兒。去來皆幻何須恨。脩短雖殊竟有涯。蕭瑟西風東郭路。夜臺那得寄相思。</text>
<title>送洪順天 遵 赴任 進退格</title>,<text>曾將書劍赴戎壇。八馬碑前幾往還。綠橘黃橙秋後色。錦筵紅燭夜深歡。淸遊老去魂長斷。別路年來鬢自斑。叵耐西風易蕭瑟。天涯何處寄芳蘭。</text>
<title>次月沙韻 六首</title>,<text>朝來庭樹動新涼。華髮逢秋幾箇長。老去此身何事業。世間無用是文章。松陰菊蕊連三徑。經卷薰爐可▣房。白社深盟吾不負。楊花東畔擬開堂。二鵷鷺班心跡已涼。郊扉歲晩計還長。新添丹火看行候。舊讀玄經了幾章。水落溪魚應滿尺。天寒厓蜜正盈房。但令有酒身無事。隨處琴書要共堂。三山扉秋色向蒼涼。愁緖撩人幾許長。行世秪知甘屛迹。憂時還愧未封章。風前病葉深埋逕。霜後寒花乍拆房。了却此心無別事。江湖何處不宜堂。四薄薄秋陰釀晩涼。獸爐香歇篆煙長。吾衰那有周公夢。病起唯看老氏章。已辦餘生同定釋。休嫌窮巷似山房。何時理屐成幽討。共向西湖訪草堂。五暝林蕭瑟集微涼。搖落霜天雁路長。作惡幾驚中歲別。排愁唯賴故人章。如君風采傾安石。似我顚冥愧子房。遙想駱峯秋色晩。一樽何日共登堂。六風塵回首幾炎涼。每憶滄浪一夢長。末路行休違夙計。暮年懷抱有新章。淸名自可同廚俊。相業何須效杜房。世事天機空萬慮。夜深寒月照茅堂。附元韻 月沙寒山日夕對凄涼。晩飯支頤睡味長。病客床頭留藥裹。故人湖外困彈章。疏籬露重堆瓜蔓。高樹霜稀罅栗房。悄坐懷君仍不寐。夜深秋籟入虛堂。二年來學業轉荒涼。老去治身闕寸長。世事幾驚磨鐵硯。虛名還媿浼金章。秋江釣興思煙艇。蕭寺遊蹤想竹房。自別浦翁無舊伴。待君分占瀼西堂。三殘年多病宦情涼。小築纔成活計長。栗里田園陶處士。鑑湖流水賀知章。一村酒熟新開甕。萬卷書堆正滿房。終老煙霞數椽足。千金何必費華堂。四摵摵庭梧夕露涼。幽人不寐夜何長。身閑尙愧縻祠祿。官貴何妨佩郡章。且任藏名臥酒肆。不嫌隨意宿禪房。如今已作漁樵伴。莫道前銜冠玉堂。五詩來牙頰自生涼。光焰從知萬丈長。豈使斯文終寂寞。天敎我輩富篇章。淸貧心事一瓢巷。勤苦生涯四友房。敢把殘鋒向堅壘。看君筆陣正堂堂。六朝來駝褐十分涼。四壁蟲聲入耳長。滌盪胸懷唯酒盞。陶甄物色賴詩章。晴嵐靄靄山當戶。短景駸駸日在房。佳節相思驚歲暮。幾時燈火共秋堂。</text>
<title>秋雨有感 三首</title>,<text>秋來無日不消腸。愁緖愔愔歲共忙。庭樹葉稀連夜雨。砌蛩音冷滿簾霜。半生塵綱頭空白。何處江鄕蟹已黃。羞對東籬看菊蕊。淵明先我定行藏。齋居眞似定中僧。萬事如今百不能。世路誰分涇與渭。人情秪是愛還憎。西風落葉迷三逕。永夜淸香伴小燈。老去漸知知己少。故溪何處有漁罾。寂寂唯存一箇惺。機鋒藏盡況身名。盈虛消息天何事。生死飛沈物有情。落葉滿山秋欲暮。餘霞散綺夜還明。年來却愛長沮業。誰向東陂伴我耕。</text>
<title>郭震卿。本髡徒也。名義嚴。壬辰之亂。起兵討賊。朝廷嘉其功。除職至列卿班。仍長髮娶妻。居殷栗。所居堂扁以戴恩。表其志。謁余求詩。</title>,<text>如君出處足驚人。了盡多生未了因。世亂豈能忘濟衆。時平還復解藏身。綠槍金甲苔痕積。山蕨園葵歲計新。遙想恩堂當北斗。幾將華祝望楓宸。</text>
<title>丁未至日</title>,<text>蜀道爭如世道難。頹波何日是回瀾。浮生冉冉過中歲。短景駸駸逼小寒。殘雪有痕危磴跼。疏林無影暝煙團。逢人且莫投明月。匣裏瑤徽獨自彈。</text>
<title>送芝峯赴洪州</title>,<text>世間萬事竟奚有。海內百年惟我曹。九鼎何曾異瓦釜。泰山本自同秋毫。新陽藹藹韶華嫩。遠客悠悠行色勞。握手出門相別去。茫茫漢水春波高。</text>
<title>次東陽韻 二首</title>,<text>人情閱盡幾炎涼。鳧鶴何須較短長。明鏡不堪悲白髮。丹爐郡得住靑陽。滄浪有夢尋鷗鷺。朝著無心齒俊良。病起又逢連夜雨。落花芳草惱愁腸。二與物相忘懶是眞。藏名仍欲更藏身。書中自有會心處。世上誰爲知己人。十載浮沈問何事。一春開落總傷神。五湖煙浪長依舊。早晩歸來把釣綸。</text>
<title>昭敬大王挽詞 二首</title>,<text>皇王事業本誠明。文致昇平武定傾。一氣是元爲覆載。四時無跡自生成。眞遊不返蒼梧駕。徽烈唯存汗竹名。未死微臣恩鏤骨。靑門東望淚交橫。二十年從事侍臣班。黼座尋常望聖顏。枯草秪知霑雨露。微塵那得重丘山。玄臺漠漠龍輿遠。白日冥冥虎衛閑。天上人寰便永訣。長陵松柏五雲間。</text>
<title>信筆記懷 四首</title>,<text>一病駸駸向暮年。筋骸凋謝鬢毛鮮。誰知早有休官計。秪恨元無負郭田。閉口不言當世事。冥心將斷夙生緣。閑花莫對尙書笑。已了南華五十篇。二悄悄衡扉斷往還。雖居城市似雲山。衰年萬事知難強。未路浮名總不關。身健自無閑念慮。家貧尙有好容顏。桑田滄海從翻覆。明月淸風一味閑。三雨收幽磵靄餘暉。槐柳陰中晝掩扉。高閣乍涼烏几穩。小畦初灌茗芽肥。久知身外無憂喜。不信人間有是非。午睡欲闌山影晩。綠蕪深處落花稀。四艱危那意得全身。屛跡由來類隱淪。暮齒支離供藥餌。異時磊落志經綸。交情漸覺人人別。世路還看事事新。唯有終南空翠色。百年相對作芳隣。</text>
<title>挽林文化 懽</title>,<text>淹淹元不羨曹蜍。骯髒風塵與俗疏。戎馬幾年肝膽盡。江湖晩歲笑談餘。傷心無復天涯面。掩淚空看篋裏書。落落未伸男子氣。定隨牛斗上蒼墟。</text>
<title>次東陽韻</title>,<text>喬樹凄風起夕涼。小堂簾靜坐燒香。休言世上塵塵事。莫羨腰間累累章。淡菜自堪當鼎肉。窪樽元不下瓊漿。煙霞歸計須無負。鹿駕何時共孟光。</text>
<title>大雪</title>,<text>金帳羔兒酒力綿。閑披鶴氅小樓前。長天遠岫空明裏。暝樹歸鴉滅沒邊。謝女高才徒詠絮。王郞淸興漫回船。衰翁筆退無情思。唯向昌辰祝有年。</text>
<title>靑陵舊宅有感 宅卽故相國沈連源所居</title>,<text>借問誰家大道傍。靑陵遺業已荒涼。松欹毀礎餘虯甲。苔蝕空庭上畫墻。身後豈能留富貴。世間元自有滄桑。魚軒翟紼無尋處。朱戶寥寥掩夕陽。</text>
<title>題十貂軒。次諸公韻。許知樞筬有直言上特賜貂皮一束以奬之知樞賣貂買亭。榮君賜也。</title>,<text>言同藥石筆翻霜。風采堂堂老更強。共喜聖明優聽納。佇觀軍國自平章。隆寒不入華貂煖。瑞色常盤御墨香。盛事芳名應竝美。直將詮載播多方。</text>
<title>寓感</title>,<text>仕至尙書秩亦優。一丘何日定歸休。閑來得酒仍成趣。老去逢春轉自愁。臘雪暈殘深院裏。棲鴉影冷暮林頭。傍人莫怪門無客。養拙還如隱者流。</text>
<title>乞解宗伯。未蒙允許。二首</title>,<text>半歲儀曹力已疲。春來愁疾正如期。徘徊未決歸田訃。濩落元無適世姿。雨氣暗融南磵雪。芳心先着小梅枝。平生鑄錯皆成悔。却悔浮名早見知。二非才幸遇聖明辰。何事狂歌慕隱淪。老去欲依居士室。名浮猶愧宰官身。蕭條幽逕穿山郭。寂寞匡床隔市塵。小雨夜來春信至。澗花堤柳總宜人。</text>
<title>惠球詩帖 二首○曾隨其師四溟往日本。繪以爲帖。</title>,<text>物外飄飄雲鶴姿。機鋒藏盡入無爲。高風遠紹巖尊者。密卬曾傳政法師。大界十方微似芥。東溟疊浪少於池。歸來定水天然淨。玉海靑蓮長幾枝。二慈航隨處度群生。萬里扶桑杖錫輕。種福豈關來世果。濟時端見法王誠。梅村月上藍輿穩。海市風恬蜃闕橫。描取奇蹤應有意。他年留鎭衆香城。</text>
<title>追贐嶺南尹方伯可晦</title>,<text>未賦歸田奈我徒。一生離合足憂虞。靑霄擬聽尙書履。朱徼還分按使符。龍瀨火雲燒鳥棧。石門霞色隱丹爐。相思千里無相贈。不是鮫人解泣珠。</text>
<title>挽宋副學舅氏</title>,<text>每憶龍湖悵別筵。重來釜浦喜團圓。浮生擾擾終歸化。萬事紛紛一任天。北里故居蓬翳逕。南阡新壟草埋煙。百年永訣無窮恨。雪涕千行送去船。</text>
<title>送芝峯朝京師 三首</title>,<text>曾從幼小許追隨。落落風塵托晩期。擧世盡知名下士。何人不誦卷中詩。半生閑興關門後。萬里長途叱馭時。燕雁未歸秋欲老。遼山無地寄相思。二燕臺十月起寒波。旅望迢迢問若何。季世浮沈吾計左。中年離別故人多。荒城晩燧遙傳漠。故隴悲笳曉度河。怊悵烏蠻前歲客。臨分渾覺鬢先皤。三玉河西畔是皇居。門外縱橫十字衢。珠絡競調金埒馬。花簪爭引碧油車。巍巍省署連雲矗。簇簇坊閭接地鋪。三度朝天君莫苦。好將形勝記方輿。</text>
<title>題朝天錄後 進退格○甲午以書狀。己酉以上价再赴。間十五年故云。</title>,<text>悠悠十五年前事。渺渺三千里外行。繁鬢每驚今日白。頹齡難挽舊時靑。修途遼磧心長戒。孤枕烏蠻夢不成。浮世半生空物役。角巾何日返山扃。</text>
<title>憶朝京道路作</title>,<text>燕雲萬里路悠悠。經歲還家月幾周。心似禽魚愁觸網。形如蒲柳怯逢秋。寒螿響與商聲切。明漢光連霽色浮。節物不堪憀慓意。孤襟倍憶季鷹舟。</text>
<title>送吳僉知 百齡 朝京師</title>,<text>十年再度赴燕京。帝里風煙得細評。繡戶雕櫳迷綺陌。香車寶馬簇珠城。五更燈燭朝初會。萬國衣冠禮共成。爲報皇恩方浩蕩。好將歡賞紀聲明。</text>
<title>送李觀察 慶全 赴湖西</title>,<text>駱峯東畔憶同遊。三十年間往跡悠。浮世去來俱是幻。岐途離別幾時休。龍山縹氣羅晴黛。錦水輕波漾畫舟。從此湖西霑陜化。甘棠隨處入村謳。</text>
<title>次人亭墅韻</title>,<text>海邦形勝似東吳。快閣岧嶤俯積蘇。丘壑向來吾道在。雲霄何處客星孤。汀鷗野鹿成新契。砌竹欄花煥舊模。却恨西樞未歸客。白頭塵網憶蓴鱸。</text>
<title>舍弟出迎詔使行。余獨坐洞仙館詠懷。迎慰錄</title>,<text>生涯還愧一枝鷦。鞍馬如今幾暮朝。鴨水長程魂欲斷。洞仙孤館夜還遙。誰將杯勺娛賓旅。秪有香燈伴寂寥。陳跡傷心那可問。廢衙蕪沒傍山椒。</text>
<title>自壬辰至己酉凡十八年。以王事往來西路不知幾番。沿途守宰。每到皆新人。將迎物色。亦非一規。漫記之以爲後觀。</title>,<text>生陽館裏經過地。十八年間幾度行。物色漸硃初到日。賓僚不見舊時名。淸明節近多逢雨。關塞途遙苦滯旌。睡起愔愔成獨坐。瓊簾風細篆煙橫。</text>
<title>次簡易韻</title>,<text>千里龍灣路苦修。相迎草草浿江頭。勞生那免榮還辱。達識元無喜與憂。絶塞煙花驚晼晩。異鄕眠食怯淹留。唯應離恨消難盡。分付雙魚寄鴨流。</text>
<title>贈安興金使君 德諴 ○二首</title>,<text>安興五日太留連。倦客唯依地主賢。沙上白鷗應記我。城頭丹檻怳登仙。傷心遠役催繁鬢。屈指曾遊感盛年。欲向春江瀉離怨。江風吹盡水如天。二一春佳節是淸明。快閣登臨倚晩晴。野岸潮沈沙觜短。湖堤風細柳絲輕。腰移帶眼驚新瘦。病怯韶華減舊情。自怪長鄕遊已倦。頻年何事鴨江行。</text>
<title>贈人</title>,<text>頻年行役客西州。厭見淸川江水流。地接塞門愁問路。病添春恨倦登樓。生憎南國無來雁。莫遣東風送去舟。賴有新知勤訪我。一宵相對慰羈遊。</text>
<title>到新安有懷丙午舊事</title>,<text>新安館裏憶同遊。艶舞嬌歌十日留。陳跡秪今餘一夢。羈懷空自管閑愁。天涯燈火誰開酌。春盡煙花獨上樓。鴨水星山幾千里。郵筒無地可相投。丙午春。與宋仁叟會新安。窮歡謔者十日。今余獨重來。而仁叟作星州牧伯。相望千里故云。</text>
<title>到灣館。趙從事竹陰公索余途間述作。余以百祥樓明字近體言之。因被諸公次韻。酬答覺支離。凡二十三首。</title>,<text>倦遊時序近朱明。漠漠春陰未放晴。烏几小窓殘夢醒。杏花微雨捲簾輕。閑愁不管韶華晩。遠別唯關去住情。潦倒却忘詩債在。蠻牋辜負短長行。二迢迢江檻倚虛明。接塞頑雲鬱不晴。曲渚晩潮疏雨後。一林新綠午陰輕。簪纓半世難藏拙。湖海平生苦繫情。剛喜淸詩能起我。角巾何日繼公行。三宿雲高捲遠峯明。聽盡鳴鳩野色晴。小酌不辭金盞凸。嫩寒從透裌衣輕。休言客久饒愁疾。却喜詩成近性情。芝蓋幾時辭斗極。華軺共向日邊行。四攬鏡那堪鬢色明。偏憐花鳥弄春晴。夢中綵筆吾何用。床上玄經世或輕。未路浮沈乖素性。暮年懷抱重離情。樽前白雪知誰和。自幸如今附驥行。五夜闌孤館一燈明。風雨連江不暫晴。世亂漸知身計短。機忘還喜俗綠輕。瑤琴自有千年調。櫪驥休懷萬里情。賸馥豈辭薰沐盡。瓊章璀璨賁吾行。六平生飾奬荷高明。何啻披雲覩快晴。一代風騷盟主在。百年勳業泰山輕。自憐疏懶難供世。莫道歸休是不情。遙憶故園春已晩。若爲閑客作閑行。七殊方邂逅眼雙明。聯袂高樓趁乍晴。關路極天沙磧近。江風捲地野雲輕。悠悠羈宦經時序。落落危途見物情。休怪元龍虧客禮。却思湖海共君行。八遼塞迢迢鴨水明。頑陰閣日未全晴。天涯勝賞元非偶。客裏淸歡豈可輕。人到暮年偏有感。時當佳節若爲情。憑君須把如椽筆。且向高樓紀此行。九何妨翦燭到天明。春晩亭臺麗景晴。遠夢乍闌烏几穩。小爐纔燼篆煙輕。風塵我苦無長策。丘壑君應有夙情。莫道少年歡興在。劉郞今已幾番行。十丹檻前頭桂影明。夜來佳會喜新晴。嵐光撲戶簾全濕。灝氣醒人骨欲輕。幾日共成終老約。一春空說未歸情。故園花柳春應晩。知向東風待我行。十一極目長江洲渚明。鳴鳩乳燕報朝晴。殊方客久圖書廢。別院春深杖屨輕。落落交游虛屈指。悠悠音耗自傷情。霜華斗覺添雙鬢。老去誰敎作遠行。十二江洲中斷遠沙明。島嶼初分宿霧晴。野店樹稀花信少。瓊廉風細燕飛輕。酒澆磊磈郡辭醉。詩着安排爲寫情。聞道芝函今已降。天涯還復送人行。時熊詔使先到十三夢罷孤燈翳復明。遼山春雨曉來晴。窮邊留滯光陰改。衰疾扶持藥力輕。循祿至今慙夙志。授簪何處寄幽情。陶潛未必非吾輩。莫負當年栗里行。十四樹影連江落照明。半天簾幕捲春晴。煙花絶塞身何遠。湖海平生興不輕。翦燭欲謀良夜會。開襟仍見故人情。仙源小築君居竝。幾日同尋北郭行。十五垂樓萬幕壓江明。十里官街小雨晴。紅露乍翻花眼嫩。靑煙低襯柳腰輕。舊遊陳跡眞如夢。勝地佳辰倍有情。盡日春窓愁坐久。寂寥空賦少年行。十六繞塞煙花錦繡明。詩仙病起正新晴。焚香閉閤塵機息。畫月描雲筆勢輕。鏡裏莫愁千丈雪。樽前還有百年情。何當早着荷衣去。共向海山深處行。十七淡然相對兩襟明。步屧多時幾趁晴。風雨一番春已老。聲名十載意全輕。安心是藥何須藥。達識忘情自寡情。直待梨花新月滿。徑來同作看花行。十八洒落淸標玉樹明。瑤編點檢小窓晴。郢中白雪無人會。街上黃華任爾輕。樗櫟我全天與質。松篁君保歲寒情。靑楓溟畔多相識。隨處何妨結伴行。十九花欲長開月欲明。春光宜雨復宜晴。煙沈遠嶼汀痕沒。綠染平蕪草色輕。巷柳園桃那有興。鬢絲禪榻已忘情。無驚百遍相過語。文酒追隨在此行。二十陌頭楊柳拂金明。檻外桃花喜帶晴。佳節秪敎春恨重。淸尊那使旅愁輕。江雲聚散無常性。樑燕呢喃有底情。同病故人何日起。獨扶藜杖傍簷行。時淸陰病臥二十一樓外長江素練明。塞雲如霧幾多晴。一年春盡故鄕遠。千首詩堪萬戶輕。爲客每嫌身是累。耽閑似與世無情。天涯離合元非偶。要倩群仙共賦行。二十二帶郭遼山幾點明。暮春時候雜陰晴。聲名久被風塵縛。意氣堪誇海岳輕。芳草落花供旅恨。朔雲關月惱詩情。駑蹄十駕終何用。敢逐虛空騄駬行。二十三淸齋日日念無明。睡鴨凝薰綺幕晴。平楚晩煙芳樹媚。亂山危堞綵霞輕。周雖化蝶非他物。鶴偶乘軒豈素情。獨倚郡熡添客恨。有時空詠浩歌行。</text>
<title>贈金趙兩從事 二首○進退格</title>,<text>車馬迢迢西海端。嚴程那復厭辛艱。慵如中散難供世。病似休文可耐官。千里鄕關魂夢裏。一年春色路岐間。平生慣識莊生論。底事閑愁未易寬。二誰許駑蹄逐電蹤。西來得與兩君同。中書文采看孤鳳。司業聲華愜一龍。蓬島煙霞迷曉夢。遼山風月入詩筒。陽春曲妙那能和。退筆江生鬢已鬆。</text>
<title>題吳遊擊 宗道 扇面 遊擊在鎭江。送扇求題。蓋將南歸云。</title>,<text>捲旆南還欲二毛。幾年遼海事弓櫜。要參貝葉新經卷。却脫團花舊戰袍。燕塞風雲迷去路。吳門煙月引歸舠。秪應遺跡留東土。銅柱扶桑百尺高。</text>
<title>次平安方伯李公 時發 大夫人慶壽帖 二首</title>,<text>將母觀風荷聖仁。誰知孝子卽忠臣。爭看此日腰間綬。共道當年膝下人。花誥剩霑新雨露。雲霄重煥舊星辰。從他蓬海三淸淺。更祝千春與萬春。二文采風流世共知。早將鵬翼化鯤池。人間壽夕開筵處。天上靈星降籙時。物色已堪傳勝跡。恩榮還許入新詩。不須更着箂衣舞。綠髮金魚此最奇。</text>
<title>贈碧梧 李公時發</title>,<text>憶曾湖外共留連。聯璧人稱兩少年。岐路風塵俱老大。異鄕顏面幸團圓。瓊筵欲散離觴凸。蠟燭高燒海月弦。莫道江山能殢興。故園歸計日茫然。</text>
<title>滯灣館已四十餘日。悵然有作。</title>,<text>紅亭盡日凭欄干。絶塞羈愁強自寬。珠箔影重垂柳外。金笳聲斷暮雲端。非關供世心全懶。秪爲歸田興未闌。蕭索一春忙裏過。幾回惆悵路漫漫。</text>
<title>行迎慰宴</title>,<text>四年三度候仙槎。鴨水龍灣路苦賖。辭命已知慙鄭產。禮客安得等西華。藩邦誠意超前古。上國隆恩視一家。高館奉邑陪宴罷。紫泥封處絢彤霞。</text>
<title>遣懷</title>,<text>秦樹嵩雲夢裏疑。一年強半在天涯。愁看綠暗紅稀處。斷送鶯慵燕老時。曾是寂寥傷遠別。幾回怊悵惜幽期。緗簾風印爐煙皺。閑把鸞牋草小詞。</text>
<title>笑仙嶺</title>,<text>自黃州抵鳳山。有嶺曰洞仙。岌嶪峻崱。人稱畏途。舍弟明遠之宰鳳也。適丁兩起詔使。冠蓋旁午。舍弟別出一路於洞仙之西。頗逶迤平衍。經行者皆便之。舍弟號笑仙。故名之曰笑仙嶺。猶古之鄭公渠蘇公堤也。二嶺嵬峨若弟兄。井陘車軌未方行。新開絶峽由心匠。旋闢夷庚達郡城。蜀道不勞詞客詠。蘇堤應記長公名。雙鳧來往成眞想。洞裏煙霞聽鳳笙。</text>
<title>還到碧蹄</title>,<text>愔愔愁疾日交加。迢遞龍灣送歲華。駟馬縱然殊去國。浮生莫樂是還家。風吹好雨隨征蓋。望入鄕原促傳車。暮向碧蹄孤館裏。終南山色正蒼霞。</text>
<title>大同館夜坐</title>,<text>生涯不及計然謀。簪笏長慙負故丘。萬里又爲燕塞客。一年重泛浿江舟。魂銷關路猶驅傳。望盡鄕原怯上樓。華館寂寥寒夜永。坐燒銀燭數更籌。</text>
<title>肅寧館。酬贈回來謝恩副使尹海昌 昉。</title>,<text>流年冉冉似相欺。雪滿重城馬去遲。作宦苦多爲客日。送人長憶在家時。關河且莫愁前路。樽酒唯須結後期。此夜思君卽千里。羈懷一任鬢生絲。</text>
<title>新安館。贈尹牧伯次野。</title>,<text>好遣玲瓏唱我歌。世間行樂苦無多。風塵擾擾身空老。湖海悠悠計又何。去路歲更燕塞雪。來時春滿薊門河。飮氷當日曾遊地。十載誰知復再過。</text>
<title>次鄭點馬韻</title>,<text>勞歌且莫度新腔。屈指明朝是渡江。絶漠邊聲寒淅淅。小窓燈影曉幢幢。倦游似我何當已。華藻如君自少雙。遲暮關情唯遠別。閑愁此夕正難降。</text>
<title>大凌河。贈井秀才。</title>,<text>詩禮高名正妙年。風流重見濟南賢。已知眼底全牛少。自是胸中列宿懸。枕塞孤城饒朔祲。傍河疏店罕人煙。天涯邂逅還怊悵。別後空看海月圓。</text>
<title>豐潤感舊</title>,<text>當時豐潤有詩題。十七年間往跡迷。煙樹萬重平野闊。海山千點亂雲低。悲歡半世俱成幻。寵辱如今久已齊。何事又來燕塞上。板橋茅店却棲棲。</text>
<title>登望海亭</title>,<text>秦城從古作雄關。城上高樓幾尺欄。溟海一邊呑地軸。陰山千疊聳雲端。平生不淺登臨興。此日方知字宙寬。萬里長風誰借便。十洲仙路控靑鸞。</text>
<title>自劉家莊抵郭家莊</title>,<text>長路征軺日日忙。劉家莊又郭家莊。山如相迓皆知面。店到重尋却似鄕。鬢髮向來元自白。柳條何事復先黃。東風不管遊人恨。帝里煙花斷客腸。</text>
<title>記帝京舊遊 二首</title>,<text>西遊當日正芳年。脚底曾輕路四千。萬國衣冠同拜節。五更燈燭幾朝天。神鴉乍集金門關。象駕纔嚴鷺序圓。惆悵重來吾已老。無心再賦帝京篇。二坊閭如織瓦縫聯。帝里繁華勝事全。九陌雲煙堆錦繡。平康花月如嬋娟。侯家朱埒金爲地。公子斑騅玉作鞭。更有悲歌燕市者。酒壚何處訪豪賢。</text>
<title>通州</title>,<text>潞河春水欲生漪。河畔垂楊綠萬絲。已是客心驚節序。還憐物色在天涯。參差雉堞空中見。隱映帆檣郭外欹。直待夜深明月上。吳船強半載燕姬。</text>
<title>別山店途中</title>,<text>參差煙樹綠交紅。極目平蕪望不窮。野逕細通陂渚外。風帘多在竹籬中。連宵春雨迷行騎。經歲殊方恨轉蓬。遙指別山僑店路。斷雲輕靄正冥濛。</text>
<title>玉河館。送先歸使臣。</title>,<text>梅柳河橋歲色歸。殊方去住倍依依。魂迷遼塞腸先斷。雁盡燕山夢亦稀。岐路不堪攀袂別。霸愁漸覺減腰圍。因君更切觚稜望。北極彤霞傍日飛。</text>
<title>在玉河館。用新安韻示同行。二首</title>,<text>旅遊迢遞怨年華。乳燕雛鶯奈爾何。薊樹暖煙陰已嫩。鴨江春浪夢猶賖。篋中詩卷愁難理。匣裏星芒手自摩。賴有行僚勤問訊。蠻牋相送慰離家。進退格二蠻牋相送慰離家。旅恨逢春轉自多。鄕路苦長那易到。歸期雖在竟如何。傷心半是金臺月。回首空思鴨綠河。每憶新安靑眼地。幾時携手復相過。</text>
<title>還到箕城。少尹李公 幼淵 爲設大享。達夜乃罷。宿練光亭。朝起有作。</title>,<text>十里湖光映畫簷。玉欄高處憩霞襜。芙蓉帳暖堆香燼。翡翠簾疏透綵蟾。幽恨惱人腸易結。春宵如夢漏難添。燕臺漫就潘南賦。勝事欣逢四美兼。</text>
<title>九日在端川</title>,<text>紅燭淸樽九日歡。年年長是客中看。寒花寂寞憐酬節。短髮蕭疏懶整冠。異域星霜空自換。故園魂夢幾回團。登高欲下牛山淚。嶺海蒼茫道里難。</text>
<title>送鄭時晦赴羅州</title>,<text>九月寒花映客杯。旅遊何處獨登臺。關河寥落歲華晩。霄漢逶迤雁序催。病裏孤吟那自遣。天涯雙眼向誰開。君歸休草江南賦。絶域風塵夢亦哀。</text>
<title>挽金輔德 義元</title>,<text>每憶春坊共直年。一宵佳會尙依然。悠悠聚散眞如夢。落落行藏欲問天。玄晏半生唯宿疾。滕公今日卽新阡。世間修短俱休說。語到才難涕却懸。</text>
<title>示東陽及諸郞 二首</title>,<text>悲懽半世總無涯。每到秋來感慨加。簪紱尙存猶有累。江湖隨處足爲家。叢蘭紫菊風霜裏。落水寒山眺望賖。屈指重陽知不遠。茱莄還愧鬢鬖髿。二燕已辭巢菊已芬。一年秋色掩重門。誰知暮歲偏多感。縱到佳辰亦斷魂。懶慢自然疏翰墨。親交別後廢琴樽。吟蛩病葉催愁思。坐到黃昏月掛園。</text>
<title>長夏</title>,<text>帶郭亭臺事事幽。塵機淨處有天遊。但令身健如今日。不用名成到徹侯。小壑泄雲仍釀雨。喬林含籟欲生秋。世間誰是千年者。占却淸閑乃上籌。</text>
<title>別舍弟</title>,<text>箕城忽漫相逢地。燕塞悲歌惱夢思。魚信北來愁浩渺。雁行南去惜參差。茱萸冷落襄陽會。池草凄涼謝氏詩。休把離杯便惆悵。干戈何處不成岐。</text>
<title>無題。戲宋仁叟。</title>,<text>自有幽情豈易裁。象床珠箔爲君開。游魚比目元同體。浪蝶偸花不假媒。弱水未回靑鳥使。巫山空望楚王臺。芳心須信三生約。休遣柔腸寸寸灰。</text>
<title>百祥樓。贈寧遠使君。二首</title>,<text>粉堞周遭百尺強。誰將快閣架中央。江樓恍接天門迥。野勢遙連塞磧長。人世不堪成代謝。山河空自閱興亡。何須更起傷春恨。異域登臨亦斷腸。二江都相見十年強。傾蓋歡情尙未央。世故惱人身易老。游蹤入塞路還長。餘寒不放春消息。別意唯關酒在亡。此去重逢知有日。龍灣西望自回腸。</text>
<title>三淸閣偶占</title>,<text>客遊無賴日如年。快閣玲瓏晩照邊。沙淨江平鷗自在。煙沈風細柳閑眠。殊方物色翻添恨。半世行藏秪任天。怊悵鄕關何處是。萬里煙樹隔晴川。</text>
<title>戲題遠接使從事官夢記後</title>,<text>蓬萊院裏碧霞仙。暫謫人寰是偶然。月姊芳緣猶未了。靈霄淸夢忽重圓。何須丹鼎千年藥。新得琅函五岳編。聞道大羅多異事。倘憑燕浪細相傳。</text>
<title>蒙恩解繫。命放歸田里。出宿西江村舍。癸丑五月十七日也。</title>,<text>西出都門問路岐。穆陵東望更堪悲。朝衣久拭袁安淚。圜狴還供孟博詞。三至豈無曾毋惑。再生偏荷上天慈。江湖滿地宜棲息。不向湘潭詠楚辭。</text>
<title>癸丑歲除有懷</title>,<text>一座團蒲萬慮捐。小窓燈火坐蕭然。誰知玄叟金陵日。正直蘇翁赤壁年。老去又逢新歲月。謫來猶臥舊林泉。多情唯有瑤琴在。匣裏峨洋向我絃。</text>
<title>寓居 三首</title>,<text>淸渭終南莫恨賖。浮生何處不爲家。纔安丹鼎神如水。未躡鸞驂氣已霞。幽谷雪消泉吐脈。陽坡春至草抽芽。蓬萊擬看三珠樹。桑海茫茫亦有涯。二辛苦艱危萬死餘。全家唯幸返田廬。從他缺陷人間世。保得安閑物外居。老去東林慵杖屨。春來南畝足菑畬。柴扉更向前溪闢。鷗鷺雙雙是起予。三宿鳥棲林足一枝。扶搖九萬竟何爲。覺來二十年間夢。踏盡東西路上岐。此老襟期元濩落。浮生臭腐卽神奇。黃冠野服南溪畔。閑把瑤徽下指遲。</text>
<title>尋南洞</title>,<text>偶隨樵者到山前。細逕穿厓接洞天。古寺夕陽齋磬後。小溪流水落花邊。桃源自是秦餘地。商嶽休言漢皓賢。歸去却忘村路暝。隔林時復聽啼鵑。</text>
<title>葺茅茨爲寓居。居成有作。</title>,<text>幽居僻在海西潯。世外沈冥愜素襟。淸磬滿林蕭寺近。白雲封壑洞門深。黃金交盡無知己。靑史人空孰解心。蒔圃藝田生事足。莫敎塵滑更相侵。</text>
<title>新構居成</title>,<text>小亭高絶壓煙汀。六月寒風撼石扄。園栗過拳秋計足。海魚盈尺客盤腥。誰言相法無侯骨。自喜生年有壽星。欹枕倦眠消白日。萬山松籟聽泠泠。</text>
<title>人世</title>,<text>人世紛紛逆旅蹤。半生岐路愧龍鍾。圖書石室還前債。漁釣江鄕擬素封。秋色已侵池上柳。商音先報砌間蛩。悠悠莫說知音少。曲到陽春意萬重。</text>
<title>重陽。書示座上。</title>,<text>九月寒花映客杯。西風吹我上高臺。長江落木蒼茫遠。艶曲新腔次第催。浮世百年須酩酊。一秋佳節且徘徊。今宵桂魄光應滿。燭跋樽空未擬廻。</text>
<title>舍弟將赴原州來別。別筵書贈。</title>,<text>金陵遷客坐如禪。左海風煙望渺然。每憶舊遊眞夢裏。不堪今日更樽前。舟移月峽江欺練。路入流巖洞有天。借問蓬萊幾淸淺。老來端欲躡飛仙。</text>
<title>次明遠韻</title>,<text>吾衰正似維摩詰。君去眞同葛稚川。楓嶽定尋元化洞。東溟直接大羅天。行能無轍方爲化。老不求名卽是仙。早晩扶桑看浴景。紫淸宮裏證前緣。</text>
<title>次人韻。效西崑體。六首</title>,<text>閑人淨業似仙曹。割罷庖丁已善刀。蚶浦浪花知海近。華山霜色倚天高。龕中祕笈無塵語。石上窪樽有濁醪。却笑當時楊執戟。一生空賦反離騷。二山中猿鶴我爲曹。銛鍔還藏切玉刀。迎客有羞燒稚筍。叉溪登雋膾琴高。閑收桂葉砧成藥。幾折松花釅作醪。劈破蠻牋寫秋色。滿林霜葉響騷騷。三誰將死葛等生曹。莫把鉛刀比赤刀。文罔縱嬰心卽泰。天黥已息道還高。漁磯煙月輕侯貴。蟹眼茶甌當法醪。荷簣不須勞過問。滄浪一曲敵風騷。四區區椽吏鄙蕭曹。功業唯憑筆與刀。道大更須逢運合。時違安用負才高。琴移雁柱彈新曲。醅壓糟床霤細醪。借問三閭何似者。湘濆憔悴草哀騷。五紛紛餘子是兒曹。笑向夷門訪鼓刀。簞食不求千駟貴。秋毫可竝泰山高。魚收丙穴宜登俎。場穫吳稅好釀醪。水檻野堤渾漫興。詩成千首足奴騷。又岐途落落隔朋曹。悵望誰因贈鏤刀。浦老 秋浦 音書蜓海闊。期生 昌期 棲泊劍門高。殊方何處同開眼。佳節無心獨擧醪。加飯但須身健在。江蘺休詠左徒騷。</text>
<title>次李上舍韻 二首</title>,<text>依依細路傍江斜。霜葉蒹葭雁印以。浮世未堪今日恨。佳辰重見去年花。樽前樂事唯憑酒。鏡裏韶容已褪華。學道漸知輕四大。此生何處不爲家。二龍津東畔路橫斜。每憶維舟艤淺沙。淸老 淸丘 大名隨逝水。台賢 台徵 遺躅已空花。誰憐子弟俱萍轉。旅泊村廬費歲華。會待春風一帆去。古同山下訪君家。</text>
<title>夕景</title>,<text>斷靄濛濛日又昏。客心孤迥自消魂。一溪流水鳴幽澗。數點歸鴉過別村。風颭敗荷依柳岸。雨飄寒葉下柴門。舊遊怊悵今何處。唯有靑山似故園。</text>
<title>遣興 四首</title>,<text>幽愁不爲雍門曲。倦客長吟行路難。楚澤自懸明月佩。漢廷休着鵕䴊冠。靑氈猶在貧非病。白首無成意已闌。坐對丘園歌激烈。瘦梅疏竹十分寒。二明時負罪問何因。且作田間自在身。老去逢春渾寂寞。愁來覓句轉淸新。漫憑烏几閑耽睡。却掃柴扉懶揖人。秪是賞心渾不忘。渚雲溪月摠精神。三非蘇非白亦非陶。歲暮江門臥自高。聞健有時頻陟巘。等閑排悶却成騷。平郊漠漠留殘雪。極浦茫茫漲晩濤。乘興渺然迷遠眺。春寒襲盡紫羅袍。四高樓獨倚向黃昏。江上靑山帶雨痕。風散磬聲來古寺。雁和帆影過前村。非關世路無知己。爭奈羈蹤易斷魂。惆悵春歸花事近。小桃應發郭南園。</text>
<title>次陳后山韻。</title>,<text>返照蒼茫起暮霞。前林閃閃噪歸鴉。三年澤畔唯吟病。二月山中不見花。孤店寂寥平野迥。亂流回洑小橋斜。長安只在浮雲外。望盡高樓捲箔紗。</text>
<title>感事</title>,<text>寥落柴扉傍海門。楚天猶有未招魂。閑愁不與琴歌散。舊癖唯憑翰墨存。煙逕晩鍾江北寺。霽蟬高柳夕陽村。浮生適意知何事。贏得霜華上鬢繁。</text>
<title>蕭瑟</title>,<text>蕭瑟江關旅雁哀。淸秋雲物怯登臺。天如可問寧無定。魂不須招也自來。宋玉有情悲落木。陶潛遺世喜含杯。悠悠此意空千古。獨立岐途恨未裁。</text>
<title>東陽。九日送菊盆。</title>,<text>東籬一朶渡江來。寒艶新逢九日開。花自依然故鄕面。人今老矣幾時廻。霜枝且可簪華髮。落蕊應須泛綠醅。怊悵佳辰空騁望。海天斜照獨登臺。</text>
<title>次淸陰韻 進退格</title>,<text>往跡悠悠不復尋。秋來相憶倍難堪。湘潭地遠空回首。郢里調高孰解音。石室有書身可老。瓜田收實味還甜。平生落落輕餘子。季世惟君共此心。</text>
<title>次竹陰用前韻 進退格</title>,<text>離愁衰病兩侵尋。客裏孤懷苦未堪。一札遠來知故意。新詩吟罷有遺音。生歸田里恩何渥。跡混漁樵分素甘。採盡江蘺煩寄贈。百年同保歲寒心。</text>
<title>贈明遠</title>,<text>一帆搖曳下秋汀。握手相迎啓野扃。風雨幾回驚旅枕。別離空復換周星。吾鬚試較前年白。子鬢殊非舊日靑。莫向尊前談往昔。先朝冠蓋盡凋零。</text>
<title>次明遠 二首</title>,<text>一曲勞歌覺損神。天涯相憶更逢春。身從老大冠簪懶。眼見兒童項領新。丹鼎有光憐短世。石田無歲任長貧。何時得遂鴒原會。荊樹花中對兩人。二學道平生谷有神。羈棲江海送殘春。閑愁一任離腸斷。世故空驚劫火新。山逕薜蘿堪紉佩。石門煙月足忘貧。男兒本作千年調。休說今人愧古人。</text>
<title>山中卽事 四首</title>,<text>浮世悠悠七尺身。早將榮落等微塵。不嫌甁甔貧無粟。唯喜文章老有神。閑與野雲棲谷裏。偶隨堤柳到溪濱。人生百歲今強半。惆悵鶯花又一春。二柳已飛花杏欲仁。乍晴南澗綠粼粼。山中高枕時成夢。世上何人可語眞。地僻喜逢瑤草長。庭空唯見野禽馴。芒鞋不踏溪橋外。却怕荷衣染俗塵。三瀟洒茅茨愜靜便。葛巾烏几坐蕭然。銜來燕子晴泥凹。浴罷元央碧浪圓。一壑已專成晩計。餘生唯喜保長年。海山兜率俱虛語。卽此幽居是地仙。四江海棲遲白髮侵。蓬門寥落廢招尋。人經多難違眞性。事到中年少快心。萬死尙餘殘骨在。一生惟荷聖恩深。何妨杖屨消長日。松桂如今已作林。</text>
<title>懷秋浦</title>,<text>四年流落滯菰蘆。雙鬢居然作老夫。叔世不須悲道喪。浮生本自與憂俱。江門潮急歸舟迥。野逕人稀旅店孤。遙憶西關黃老子。共將肝膽立危途。</text>
<title>次淸陰韻 二首</title>,<text>江海悠悠寄此身。藥爐經卷是心親。悲歡閱盡生還妄。頡滑消來道豈貧。虛幌對山時下鹿。寒原隔水不逢人。風期早許淸陰子。晩節翻憐與我均。二惆悵琴樽幾日同。四年流落滯湘東。靑梧葉盡經時雨。紅藕花殘半夜風。西海怒潮孤嶼外。華山秋靄夕陽中。莊周蝴蝶休多辨。宰物從他造化翁。</text>
<title>次柳川韻</title>,<text>歲暮孤懷正杳冥。相思迢遞隔江城。汀霞暈雪村墟淨。山月隨人枕席淸。嶺海卽今俱白首。萍蓬何處寄離情。唯餘九死丹心在。遠夢頻宵上玉京。附元韻寒齋燈火夜冥冥。起視天邊月掛城。河漢低垂嵐氣重。園林蕭瑟露華淸。乾坤渺渺迷歸路。江海茫茫臥病情。惆悵同人隔西浦。不禁魂夢繞神京。</text>
<title>鷺江旅懷 三首</title>,<text>旅病愔愔怯歲華。客程遙望海雲賖。筋骸自覺今如許。面目人看定復嗟。海內可憐張衛尉。世間難得魯朱家。沈吟坐到黃昏近。古樹寒煙噪暝鴉。二休言憔悴去如蓬。天地爲家路不窮。孟德豈應容北海。幼安還欲老遼東。征鴻叫斷夜霜厲。極浦潮生江月空。徙倚曲攔看斗氣。蒯緱何事吐長虹。三曾從先王拱御筵。龍墀高處集群賢。訏謨闔闢籌邊策。戒懼淵氷復國年。世事卽看隨日化。天機還自與時遷。孤臣不盡遺弓淚。雲外蒼梧望渺然。</text>
<title>到謫所。次蘇子瞻惶恐灘韻。</title>,<text>放歸田里四年人。又作中途付處身。共道此時湘水客。曾爲當日鳳池臣。不嫌長鶴仍存胵。也喜潛虯未鱗。回首莫愁鄕國遠。昭陽西接漢江津。</text>
<title>次王元美白雪樓韻。詠壽春村居。</title>,<text>曲巷斜簷望不齊。斷橋危棧路高低。才非賈傳時還忘。地似湘潭夢亦迷。漫興有詩供自遣。離騷休草怕人題。東風正漲昭陽水。空向天涯惜解携。</text>
<title>詠事 二首</title>,<text>鳳儀山外小溪西。板屋斜連古樹堤。巖徑客稀芳蘚合。柳橋陰暖晩鶯啼。洞中瑤草人爭寄。笈裏瓊編手自題。聞說玆區是仙府。煙霞隨處足幽棲。二嫩綠殘紅小院幽。韶華過盡倩誰留。年來異地長爲客。老去逢辰秪自愁。白紙作燈供節戲。靑芹釅醋飾盤羞。休嫌村巷無佳伴。且對淸樽達曉籌。</text>
<title>羈蹤</title>,<text>羈蹤處處賃人莊。老去生涯又此方。地主惠深分月給。天恩寬假着江鄕。桑陰欲瘦蠶登箔。梅雨初晴麥吐芒。也喜屛居堪息影。肯隨岐路嘆亡羊。</text>
<title>次南郭題東岡別業韻</title>,<text>湘潭憔悴五經年。萬事無心更問天。南郭病翁吟白雪。東岡高躅卽眞仙。晨星落落空相望。江月茫茫復幾圓。半夜朔風吹樹急。霜華休怪鏡中偏。</text>
<title>壽春書事 二首</title>,<text>生涯未卜瀼東西。寥落柴關傍古堤。花鳥一春人自老。親朋千里夢猶迷。詩腸易渴頻澆茗。病脚難扶試杖藜。浮世百年聊爾耳。短鳧長鶴不求齊。二六年淹泊寄他州。長戴南冠學楚囚。風雨一番寒食過。煙花千疊故園愁。憑人消息那頻得。久客行藏轉自浮。羨殺鳳凰臺下水。朝朝送盡漢江舟。</text>
<title>次芝峯昇平詩稿中韻 四首</title>,<text>荷蓧狂歌楚水濱。此間何地可藏身。櫻桃芍藥俱無迹。乳燕雛鶯尙占春。人與世違同驥伏。物逢時貴是錢神。男兒本作千年調。休說機權事事新。二柴門斜掩碧溪濱。老樹和雲濕半身。秦地夢魂長惜別。楚江煙月又逢春。摛騷且復吟山鬼。占歲何須拜水神。閑物亦添羈客恨。綠楊紅杏一時新。三六年放逐寄他鄕。雙鬢空看白髮長。春去更無書付雁。夢回唯有草生塘。掠殘野水蜻蜓濕。唼盡山花蛺蝶香。客散閉門愁獨坐。斷雲斜照下昭陽。四石逕芊綿雨濕苔。林花初落見楊梅。江門日暮孤帆迥。峽路雲收遠樹開。韶景每從愁裏換。故園時向夢中來。天涯長憶昇平宰。嶺外詩筒幾度廻。</text>
<title>偶成 三首</title>,<text>江城南畔旅村孤。落日歸鴉尾畢逋。煙樹望迷平野闊。沙河水繞洞門紆。眼看浮世添雙白。頭厭華冠戴小烏。從此漁樵休物色。釣磯田社卽爲徒。二困眠長日寄蒲菴。老去疏慵似阮南。萬事卽今俱是幻。六年於此又何堪。城頭落照催歸鳥。蘋未輕風漾夕湮。自笑世間無所用。頹齡五十更添三。三頹齡五十更添三。伎倆如今六日蟾。明世自甘投有北。餘生那復畫無鹽。道分儒墨心還醒。迹混漁樵物不嫌。客去野扉渾寂寞。隔簾微雨下纖纖。</text>
<title>夜坐</title>,<text>野藤拖地少人行。露草離離暗水鳴。數點疏螢流客愰。一聲寒雁過江城。孤燈依壁花成暈。小雨經林葉盡驚。最是殊方腸斷處。舊遊零落隔平生。</text>
<title>聞上國徵兵。或言湖南，江都俱是避兵之地。彗星適又示警。感而有作。</title>,<text>五陵佳氣正崔嵬。天塹江都亦壯哉。元帥旌旗何日發。軍門羽檄向來催。如今前箸無中策。昨夜妖星逼上台。漫把吳鉤瞻北斗。艱危須仗出群材。</text>
<title>題旅庵</title>,<text>東來三載賃人廬。新結茅茨賦卜居。小砌故當簷霤曲。疏籬巧補藥欄虛。風塵傲骨窮猶健。湖海豪情老未除。莫道旅庵如斗大。有時噓氣塞堪輿。</text>
<title>完平諸人疏放。吾輩未蒙恩霈。偶吟。三首</title>,<text>天書不到楚江濱。七載猶爲佩玦人。憔悴眞同霜下草。槁枯甘作轍中鱗。浮生奈與憂俱老。一病還隨歲共新。何處得來千日酒。急觴遮莫洗輪囷。二四年流落海西濱。此日還爲貊國人。古樹傍堤茅作店。小溪侵岸石生鱗。道存知止謀身拙。詩爲寬愁着字新。異地經春無伴侶。對床何日復傾困。三曾向林泉晩計存。世緣欺我等絲紛。路迷嶺樹雲千疊。春盡江天雁幾群。敝帚享金知不朽。二毛侵鬢愴平分。隱囊寂寞無人問。傲兀茅簷對夕曛。</text>
<title>感懷</title>,<text>浮世悠悠倦問津。半生榮落漫逡巡。張蒼老去愁無齒。莊叟窮來患有身。嶺樹萬重秋色裏。霜鴻數點暮江濱。令人却憶南昌尉。吳市誰知是蘊眞。</text>
<title>李綏之來訪敍舊。別後有作。</title>,<text>山下柴扉掩夕陽。一林寒葉半凋霜。沙溪欲落汀痕白。野圃初收豆蔓黃。京國故人狂是態。楚江羈客鬢先蒼。休言三十年前事。說到昇平意自傷。</text>
<title>七年</title>,<text>七年放逐閉門居。筋力雖衰志有餘。但恐未知天上事。已能看盡世間書。征鴻夜落沙灘靜。疏店煙深野樹虛。歲暮江關空賦詠。傍人錯道病相如。</text>
<title>逢淸明節感懷</title>,<text>林鳩相喚燕泥融。客裏淸明幾度逢。山雨乍添花朶膩。溪煙初起柳陰濃。床頭簾拳香雲皺。庭畔人稀石髮封。休遣年華催旅恨。半生蕭瑟坐龍鍾。</text>
<title>用瞿存齋淸明韻 二首</title>,<text>風花顚倒欲飄庭。院落深深麗景明。客久漸難消別恨。詩成半是惜春情。圖書左右將安用。天地中間尙此生。欹枕晩來醒短夢。隔窓啼鳥兩三聲。二苔痕聯磴欲侵庭。雨後花枝照眼明。佳節似欺人抱病。殊方自與客無情。燕尋舊壘營巢早。魚遡前溪喜水生。物色正芳懷正遠。槲林愁絶鷓鴣聲。</text>
<title>僑居 二首</title>,<text>僑居孤絶近江城。歸夢何會上紫淸。海燕欲來春正嫩。山花纔發雨初晴。流年易變韶華節。久客長關去住情。世路向來多感慨。白頭肝膽尙峥嶸。二流落江湖八載強。口中無齒鬢全霜。木綿袍闊違時制。馬尾冠高合野粧。面壁人疑迦葉佛。忘機自許漆園莊。羲皇一夢超塵世。烏几晴窓白日長。</text>
<title>追酬崔簡易，尹月汀漢江見寄。幷序</title>,<text>己亥年間。簡易崔公解驪興綬。寓居龍山江上。余舟上下。時往從之。一日月汀尹公訪余於終南山下。出七言近體五首貽余曰。日。家兄與簡易酬唱者也。吾及李相山海聞而和之。簡易手寫一通寄吾傳于子。要一言續之云。余敬諾而受之而其時適有官宂奔命。朝夕不遑游藝。藏之篋衍。久而遂不記詩之存亡也。及丁巳余放逐而東也。家兒彙集余平日朋舊寄贈詩札爲一帖來示余。而曩昔五首詩在其中矣。諸公翰墨。輝映心目。而簡易筆迹。尤宛若生色。噫。今二十二年矣。諸公俱作古人。獨余在世。方賦離騷。悲歡存歿。臭好凋榮。有萬變不可窮者。而數篇瓊琚。不與人俱化。不覺淚洒行間。起杜陵人日之感也。簡易公名岦字立之。月汀公名根壽字子固。所謂家兄。卽梧陰相國名斗壽字子仰或以文章或以事業著於世。余於甲午秋。以書狀官朝京師。月汀，簡易爲上副价。許與忘年。因以得兩公遺餘於文字間。九原不可作矣。追酬其韻。且賦一篇。以抒余不盡之懷。李相國。迺簡易舊要也。其作非贈余者。而爲簡易同寫一通中。肆幷存之。時庚申歲云。元韻逸當時崔老住湖邊。幾度汀沙共艤船。柳外小扉斜瞰水。渡頭遙嶂半埋煙。悲歡歷落驚殘夢。篇翰分明記昔年。怊悵餘生泣鳳髓。舊遊回首秪悽然。</text>
<title>憶月汀，簡易兩大人舊遊有感。</title>,<text>憶隨汀老共朝天。簡易聯翩作後先。落筆幾傳燕塞什。郵筒曾枉漢江牋。凄涼舊跡空遺墨。冥漠神交付九泉。蕭瑟白頭關外客。傷心重續蜀州篇。</text>
<title>明遠被臺評。將舟下金浦松楸居焉。遙賦以贈。</title>,<text>簿領沈冥一世豪。七年琴鶴厭塵勞。征南薏苡名甘挫。彭澤田園臥自高。淺碧細傾池上酌。團黃快劈手中螯。呼牛呼馬何關已。江海悠悠足我曹。</text>
<title>寄趙同知 存性</title>,<text>落落風塵弟與兄。飄零那意尙全生。通家重結潘楊好。知己長關管鮑情。歲色幾回溫祚國。春光又到貊王城。傷心峽裏昭陽水。聽盡西流入海聲。</text>
<title>柳秀才時英。來傳金叔度諸人泛波亭韻。率爾口占。</title>,<text>斷橋斜路入長林。江上高樓一散襟。沿渚棹聲回客舫。捲簾山色近瑤琴。風塵半世看華髮。湖海平生媿素心。老去欲投宗炳社。葛巾藤杖也誰禁。</text>
<title>用前韻記懷</title>,<text>崩崖凍色尙封林。野眺蒼茫集客襟。春到綠蘿宜結屋。調成白雪可無琴。紛紜眼底當時事。磊隗胸中萬古心。遮莫東風遊漫浪。水南山北不須禁。</text>
<title>早春記懷 四首</title>,<text>世事差池不可期。如何吾道轉堪疑。門關白日頻移枕。春到靑山更入詩。海內幾人還我輩。古來遺恨在當時。孤村寥落仍寒食。惆悵樽前有所思。二向來雙眼共誰明。楚澤棲遲歲幾更。壁立長卿元慢世。陸沈曼倩爲逃名。高江急峽途皆畏。永夜寒燈坐獨淸。莫道鄕園能作夢。浮雲迢遞隔神京。三漁父何來問楚平。十年憔悴滯江城。書成欲借名山重。意得還敎俗物輕。孤嶂雪消花信近。小溪氷褪石鱗淸。高才早識妨行世。偃蹇從吾自一生。四高臥那妨晝掩衡。齋居不遣世緣攖。靑山自在無塵色。白雪依然有古聲。家傍海門何日到。夢隨鷗社覺神淸。長憐思曠非常調。早向人間見物情。</text>
<title>次洪輝世韻</title>,<text>江上相逢慰我移。六年怊悵費長思。親朋屈指何人在。肝膽如今似予誰。萬事風塵餘骯髒。一身天地此棲遲。却憐佳句隨春色。付與湘中託晩期。附元韻雁拂魚沈歲序移。夢中顏面慰相思。從來世事難如意。老去交親更有誰。寒谷積陰春到晩。海村耕岸雪消遲。琴徽不是無情物。一奏峨洋待子期。</text>
<title>次金冠玉韻 名瑬</title>,<text>野眺蒼茫一色萋。向來離恨倍悽悽。江城雨過蘋花老。箐路雲深木客啼。舊里十年歸夢斷。遠書今日故人題。陽春絶世知難和。肯爲巴中度曲低。附元韻楊花落盡草萋萋。楚客傷離思轉悽。佳節一年寒食過。亂山千疊子規啼。虞翻去國身全老。王粲登樓賦幾題。想得天涯回白首。昭陽江上夕陽低。</text>
<title>辛酉夏。蒙宥返故里。舟下楊浦。借月沙江舍少淹。沙公委來相訪。仍有寄。故和之。別稿</title>,<text>澤畔行吟歲月賖。歸來喜泊故人家。相驚齒髮今如許。猶有形骸此可誇。潮壯海門知積雨。氣蒸沙浦欲成霞。杯樽惆悵還今夕。不爲離愁對物華。</text>
<title>還金浦故居。次東陽韻。</title>,<text>恩書忽降九重天。未死殘骸返舊田。溪榭再新曾築地。庭松猶記始裁年。高低風磴懸飛瀑。窈窕林岑入晩煙。更欲題詩留磵曲。恐隨流水世間傳。附元韻身世萍蓬但任天。聖恩猶許再歸田。池臺嘯傲還今日。杖屨優游勝昔年。幽澗有聲知急雨。靑山無恙帶寒煙。黃花赤葉重陽會。千載唯堪盡裏傳。</text>
<title>楊山道中</title>,<text>悲歡十載夢依依。重到維楊舊路微。秋淨岳蓮增秀色。谷深林日淡寒輝。溪垠水褪連沙落。石竇雲生竝壑飛。此去禪房知近遠。磬聲淸度石門稀。</text>
<title>次金景和韻 名德諴○以言事謫</title>,<text>一從恩譴隔參商。千里音書滯異鄕。身外不須論寵辱。世間還有幾滄桑。憐君志節唯貧病。笑我形神半在亡。却喜阿戎勤遠訪。連床如得對淸光。</text>
<title>次沈使君士敬竹西詠梅月堂韻</title>,<text>湘潭迢遞夢魂遙。散盡朋遊落葉飄。湖外忽傳仙吏什。山中如對玉人標。生憎華髮新添歲。可耐離愁坐到宵。想得詠成梅老躅。幾回蕭寺瓣香燒。</text>
<title>次明遠韻</title>,<text>春到園林總是詩。花能開靨柳垂絲。唯將勝賞酬佳節。莫道衰年異盛時。溪雨乍晴添曲沼。山醅新熟溢深邑。浮生難得身閒日。一笑相迎卽好期。</text>
<title>春日遣懷</title>,<text>蔫紅委地蜜蜂衙。愁疾愔愔怯歲華。出世已知爲小草。謀身渾覺似空花。重尋故里還如燕。却笑餘涎未潤蝸。半夜南畦新雨足。一犁聊復種侯瓜。</text>
<title>夏詠 二首</title>,<text>楊柳交陰花復殷。林中幽鳥亦間關。西湖處士淸於鶴。栗里先生本在山。薜荔乍開僧逕出。芰荷新製道衣閑。南溪正漲前宵雨。藕葉蒲花覆碧灣。二蘿逕萋萋高復低。閑來步屧谷東西。燕尋舊壘銜泥入。鶯喜新晴選樹啼。雲碓水深舂自急。藥欄鋤罷蕙初齊。久知樗櫟全天性。且向仙鄕好祝鷄。</text>
<title>覽古有述</title>,<text>如何長笑復長嘆。千古英雄總等閑。生世恨於書契後。餘年將付水雲間。仲尼似鳳終無位。老氏猶龍亦出關。倦據枯梧醒小夢。海門潮退日銜山。</text>
<title>卽事</title>,<text>桑田滄海任浮沈。峽裏關門一室深。客至厭聞當世事。書開喜見故人心。西林鍾斷僧歸寺。南浦雲收月近琴。丘壑已成棲息地。野禽山鹿是知音。</text>
<title>悼朴說之 二首</title>,<text>亦知怛化異通人。却到君亡淚濕巾。行屛外華敦素質。言非貌設析淸眞。寘之廊廟有餘地。已矣風塵無此倫。半夜屋樑明月在。幾回惆悵楚江濱。二矯矯吾徒四五公。行藏那下昔賢風。君能伯仲於諸子。我以襟期托此翁。却算萍蹤各天末。不堪人事十年中。孤舟去歲東江別。黃壤冥冥迹已空。</text>
<title>次翊亮韻</title>,<text>露翻衰草韻寒蟲。病葉先驚半夜風。山靄乍收林籟靜。江潮初捲渚煙空。十年湖海名猶在。半世丹鉛道未通。癡叔莫言能解易。人間已作白頭翁。</text>
<title>挽李蓮峯 基卨</title>,<text>風雨膠膠夜未晨。修街如漆共迷津。生涯丘壑從初服。夢裏羲皇自在春。天上一星還是客。江門寒月足傳神。他年大史收高士。不作編中第二人。</text>
<title>題完平相國賜几杖宴圖</title>,<text>錫宴恩隆典禮全。兩朝耆德許誰先。鳩筇烏几來璿極。鶴髮犀鞓照綺筵。舊識兒童誦司馬。卽看廊廟着眞仙。不須更說中書考。海屋新籌又幾年。</text>
<title>公退有作</title>,<text>向來筋力怯趨班。隱几翛然對碧山。春事綠楊紅杏裏。人生晨漏暮鍾間。時危轉覺難藏拙。負重還慙未乞閑。秪是思歸心不忘。故園叢桂夢中攀。</text>
<title>送嶺伯李君敏求</title>,<text>賢良對策壯元郞。三十觀風鬢未蒼。玉署舊爲香案吏。油幢新洗綠沈槍。波恬左海狂鯢偃。春滿甘棠化日長。知有民謠歸太史。異時應續召南章。</text>
<title>晝眠有述</title>,<text>誰把生涯效計然。百年倏忽如風顚。尊前太白且莫厭。葉底殘紅眞可憐。蓂莢已凋足樲棘。丹禽不至多烏鳶。堯天舜日問何似。隱几靑山酣晝眠。</text>
<title>休假</title>,<text>休假連旬有勝緣。殘骸何日得歸田。寥寥閑院野情在。漠漠幽墟春興牽。漫迹背時甘郤曲。素心如水謝機權。峨洋難與鍾期遇。獨立東風倍惘然。</text>
<title>偶吟 三首</title>,<text>浮名常媿在人先。伴食黃扉又幾年。今日偶然無客到。小堂聊爾枕書眠。蜂喧蝶鬧渾閑事。野草山花亦自姸。歷盡世緣餘白髮。殘骸何日定歸田。二匡世無能據上公。服花頭雪耳偏聾。夷庚易效駑駘力。危棧難收逸驥功。南服徵調何日了。遼陽道路幾時通。曉來甘霔霑前陌。唯向丹霄祝歲豐。三紗帽羅衫烏几依。松櫺藤簟客來稀。尋花癡蝶忙何去。選樹嬌鶯倦不飛。混沌問誰成七鎜。逍遙知是入玄機。輕陰不散嵐光晩。山雨聲中午夢微。</text>
<title>送明遠赴南原</title>,<text>曾從元戎作勝遊。鵲橋東畔廣寒樓。停杯欲借姮娥問。極目平臨大地浮。物外幾傳蓬海淺。人間空見桂光流。當時悔不偸靈藥。三十年來已白頭。</text>
<title>喜雨</title>,<text>休道驕陽歲事愆。九重心檮罄精虔。纔分圭璧祈群望。忽見滂沱遍八埏。雨玉豈能爲上瑞。力田那得似逢年。消埃無補生成化。擬把嘉禾續舊編。</text>
<title>送金叔度由海路朝京</title>,<text>漢陽六月送君行。萬里帆穡指玉京。岱嶽雲煙千古色。東溟波浪幾時平。休將離合悲吾道。却怪文章誤一生。聞說蓬萊有高閣。坡翁於此亦題名。</text>
<title>悼尹次野</title>,<text>北風吹折大軍旗。落日轅門鼓角悲。文罔可能違物議。幽冤那待遣人知。冥冥畫翣埋泉坎。孑孑啼烏在樹枝。意氣世間洪學士。一生交契笑徒爲。</text>
<title>次東陽寄翊全韻</title>,<text>時危人事足悲呻。捭闔誰能動鬼神。嚼蠟向來全少味。潛淵須得好藏鱗。雲移遠岫參差葉。雨送蒼官偃蹇身。却恨不逢黃石老。鴨江東畔尙風塵。</text>
<title>感事</title>,<text>非非是是竟何窮。涉世如今轉未工。性命苟全危亂後。親交難保衆囂中。那無丹壑歸來地。底事黃扉又此翁。辛苦百年徒爾耳。不知凡楚兩成空。</text>
<title>經筵罷後有述</title>,<text>大藥無功兩鬢絲。六年黃閣問何爲。慣看人物輕千古。却笑勳名亦一時。講舌乍澆春茗細。花甎纔退午鍾遲。前宵作夢多淸事。鷗鷺晴波漾綠漪。</text>
<title>戊辰六月十八日。病中次李南陽 明漢 寄東陽韻。病中作絶筆也</title>,<text>黃扉伴食乞歸遲。江海悠悠入夢思。八難媿無前箸策。四休空詠老人詩。名香細茗供閑事。烏几藤牀與病宜。怊悵舊遊零落盡。山中誰復結幽期。</text>
<title>挽尹相國 斗壽</title>,<text>柱石當年秉化釣。兩朝元氣毓名臣。屯雲快解蒼生望。捧日重瞻玉座新。自是深功存社稷。非關遺像繪麒麟。遐齡擬續中書考。英爽還隨上界眞。卿月曉迷堤路暗。林花開盡野堂春。風流一去嗟誰繼。楚些成來淚濕巾。</text>
<title>雪後漫成示東陽</title>,<text>風塵何事日嘵嘵。閉戶閑吟白雪謠。三逕未開唯磵壑。亂峯高聳倚雲霄。圖書滿眼從吾懶。兒女盈堂任爾嬌。霜重松篁聞淅淅。液深燈燭伴寥寥。飛沈擬試千年藥。富貴何須七葉貂。世外誰能同我社。相將一笑度溪橋。</text>
<title>楊御史東征詩帖 名鎬○天朝丁酉年間。欽差經理出來。功伐最著。</title>,<text>卉服當時釀外訌。藩邦敷奏感宸聰。龜貞廟略占黃氣。帝遣臺臣出絳宮。天網乍張三路甲。神機俄闢入門通。百年基復瘡痍後。千里波恬鼓角中。俎豆秪今依德宇。玒珉還共勒元功。音容長想燕山月。自是涓流萬折東。</text>
<title>挽吳判書 億齡</title>,<text>南坡鷺渚望依然。余丙辰冬在鷺江待竄命公亦以待竄命在南坡 三度封緘慰我遷。湘浦羈魂空遠夢。蓬山飆馭更何邊。風標不復看前輩。型範唯應起後賢。當日冠簪忝共寀。半生肝膽許忘年。沖襟洒洒長如水。浮世芸芸一任天。頡滑已消身是幻。機緣久屛迹還仙。茫茫江漢東流永。落落璿霄列宿懸。怊悵停雲迷古峽。白頭蕭瑟淚傾泉。</text>
<title>送尹御史 守謙 還朝。路過成川。</title>,<text>傾蓋當年意便眞。僚筵相挹倍相親。夏官判簿風生牘。金匱紬書筆有神。自是盤根須利器。故來荒塞活飢民。寬征一札從天下。移粟千鍾接海濱。暫向成都停去馬。却尋仙館賞餘春。明王迹在江流沸。神女峯姸峽雨新。作客秪今勞遠夢。送君空復望行塵。洛陽知舊如相問。爲語羈遊鬢已銀。</text>
<title>吳遊擊又送扇求別詩</title>,<text>一水盈盈意自悲。異鄕春色阻臨岐。功高箕壤摧鯨鬣。名著轅門建虎旗。可使穹廬藏夕燧。行看突騎臥邊陲。溟鵬撇捩終須息。雲驥飛腾枉脫羈。匣裏秋蓮光自峻。蚌中明月世還疑。魚鴻信遠何由寄。萍梗蹤浮不可期。吳會煙花幾千里。遼關風雨忽經時。誰知久客饒情緖。又向天涯賦別離。</text>
<title>挽鄭知事 曄</title>,<text>論交曾慕古人風。舒卷當時與我同。自是芝蘭從臭味。幾回砭石起盲聾。中年抹摋行休際。末路遭逢嚮用崇。一品峻階官豈滿。上公新命寵彌隆。萱庭不復萊衣舞。經幄初亡魏鑑忠。欲識此翁平肅志。十行遺表載丹衷。</text>
<title>壬辰亂後到平壤</title>,<text>漠漠箕城草。春來動客愁。繁華問無處。獨上仲宣樓。</text>
<title>夜雨</title>,<text>昨夜前山雨。溪村水半扉。漁翁新理艇。却向海門歸。</text>
<title>送人 二首</title>,<text>蕭蕭海上風。杳杳山頭雨。風雨無休時。行人發前浦。二秪愛嶺頭雲。生憎山下水。雲去復回山。水流無回沚。</text>
<title>贈妓 二首</title>,<text>相思在雲端。魂夢遙能越。落葉下西風。空庭望新月。二秪愛丁香樹。芳枝有苦心。若爲紅綬帶。重結紫綾衿。</text>
<title>在元戎幕下。有妓持蠻牋求詩。書贈五首。</title>,<text>妾如五月風。風吹花結子。郞如三月風。秪解管紅紫。二妾家近郞居。高樓相對起。中間一水流。遮莫傳雙鯉。三吳絲與越錦。試製郞衣裳。朝來熨不平。總爲相思長。四上有雙棲鳥。下有雙游魚。妾心自如此。但恐郞不如。五採桑長千陌。陌上多遊郞。貪看驄馬客。遺我金鳳凰。</text>
<title>九日在龍川彌串村 三首</title>,<text>九日長爲客。無心泛菊杯。殊方正搖落。莫上望鄕臺。二迢遞邊頭路。蕭條海上村。幽愁仍獨坐。今日又黃昏。三海曲非人境。西風半夜霜。鄕音誰與寄。邊雁不成行。</text>
<title>望海</title>,<text>茫茫滄海上。萬里齋雲開。銀漢應非遠。星槎苦未廻。</text>
<title>村事</title>,<text>古道通沙磧。孤村傍海門。相逢說辛苦。喪亂幾家存。</text>
<title>春夜</title>,<text>暝靄和煙重。疏鍾度閣聞。春來多少意。獨坐到宵分。</text>
<title>寂寞</title>,<text>寂寞誰相問。淸羸已近禪。客來無所語。一室但香煙。</text>
<title>古人</title>,<text>古人不可見。今人難與群。飄飄魯連子。那得挹淸芬。</text>
<title>冬日</title>,<text>逗暖龍煙細。遮寒斗帳垂。江梅何處發。欲訪向南枝。</text>
<title>暮景</title>,<text>北垞初收雨。西林帶晩霞。斜陽與歸鳥。粧點散人家。</text>
<title>台徵家。送黃尙州。洛</title>,<text>落日城南宅。東風五馬行。年華兼別恨。遲暮若爲情。</text>
<title>偶感 二首</title>,<text>習靜忘機事。隨緣養性靈。無心答賓戲。白晝掩山扄。二巷深家似寺。機息我如禪。若問此中趣。但言玄又玄。</text>
<title>詠事 時梧里白沙相繼去相</title>,<text>昨日一相去。今日一相去。相去亦何關。但恐言路阻。</text>
<title>午眠 二首</title>,<text>微雨洒簾幕。幽人方午眠。南柯不足夢。且去夢遊仙。二閱盡人間事。眞如一夢中。平生快意處。睡足北窓風。</text>
<title>有寓</title>,<text>人旣不知我。我亦不求知。呼牛與呼馬。隨處可安之。</text>
<title>二疏 二首</title>,<text>二子同歸日。西京伯業衰。東門望行色。志士有餘悲。二止足是天道。知幾君自眞。相携父與子。了得百年身。</text>
<title>張翰</title>,<text>令僕官非貴。蓴鱸味信殊。生前一杯酒。取醉下東吳。</text>
<title>題淸陰壁上畫 二首</title>,<text>良工心獨苦。貌此靑田禽。秪爲淸陰子。平生霞外襟。二顚倒風荷晩。潺流落渚磯。亭亭一雙鷺。俯仰盡天機。</text>
<title>春事</title>,<text>綺幕春陰轉。梨花小雨中。公孫試新戲。鬪草曲闌東。</text>
<title>避暑</title>,<text>雨洗南山淨。風來北壑幽。高軒不受暑。六月亦如秋。</text>
<title>玄軒八詠</title>,<text>樂爐鼎裏神光現。龍砂倍樣圓。南山與北斗。笙鶴幾重天。經卷悟後元無字。參來更握機。凡夫蹈以出。大智却知微。烏几混混沌沌際。溟溟涬涬初。希夷眞世界。烏几靜憑餘。蒲團數息知天度。忘機漸去形。前身是摩詰。一座足平生。山光煙霞相映發。翠色濃似濯。對此融心神。因之思五嶽。林影蔭此數畝園。喬枝鬱相掛。誰知六月中。亦有冷然界。菊馨擧世皆能種。如何獨說陶。始知陶與菊。馨德兩俱高。松韻山蹊小雨過。虛閣晩涼生。簫韶都不管。高臥聽松聲。</text>
<title>宴坐</title>,<text>柴扉無客到。山鳥近人飛。始信忘機久。深林坐不歸。</text>
<title>聞朴郞向江華白蓮寺讀詩經。書贈。</title>,<text>君向白蓮寺。應逢惠遠師。淵明未歸去。媿殺鬢如絲。</text>
<title>雜興</title>,<text>老覺看書懶。閑從閉戶深。唯堪供嘯詠。明月近瑤琴。</text>
<title>題李同年 海 果川別業八詠</title>,<text>水鍾瀑布朝看匹練飛。暮看匹練飛。底事靑山下。橫拖織女機。陽谷楓枏千千石枏樹。間以丹楓枝。窈窕陽之谷。秋看錦繡披。櫟林懸壺喬櫟不知年。薜蘿施于顚。懸壺瀉在手。可以當酒泉。石潭流觴淸潭知幾谷。曲曲堪流觴。絶勝貴公子。折俎宴華堂。龍山採薇何曾日萬錢。一生事口腹。君有龍山薇。可使食無肉。龜巖釣魚三千六百釣。釣國非釣魚。釣魚不釣國。爭似龜巖漁。煙寺曉鍾冥濛杳靄間。一聲來何自。令人發深省。知是煙中寺。松巒朝嵐浮嵐千萬重。卷舒苦不閑。松巒眞面目。依舊軒窓間。</text>
<title>長安陌</title>,<text>雨歇長安陌。煙深上苑花。斜陽閑騁望。絃管五侯家。</text>
<title>易</title>,<text>未見聖人心。焉知聖人事。安得洗心人。析盡先天理。</text>
<title>歸計</title>,<text>歸計松楸晩。閑愁歲序催。今宵正風雪。何處有寒梅。</text>
<title>靜坐</title>,<text>第一是靜坐。何必看書史。客至亦無言。誰知有眞理。</text>
<title>將赴燕</title>,<text>圖書閑是境。歲月老偏忙。默數燕山路。三千里許長。</text>
<title>庚戌長至口占 三首</title>,<text>已擲經綸業。還如隱者家。又逢長至日。空自惜年華。二細細香留篆。蕭蕭雪擁門。靜中群妄息。悟後一心存。三古樹鴉翻墨。遙山玉作巒。誰知深巷裏。高臥老袁安。</text>
<title>閑事</title>,<text>林深聞怪鳥。山晩見歸雲。一曲靑霞瑟。泠泠到日矄。</text>
<title>閑居四詠</title>,<text>春悄悄無人問。重門晝未開。東風知有信。香綻數枝梅。夏寂寞簾垂地。閑愁掩暮關。黃鸝亦多事。啼遍翠林間。秋西風撼井闌。一葉梧桐雨。底事玄軒翁。幽愁入千古。冬羃羃霜如繭。蕭蕭風似刀。地爐安茗鼎。巖雪和氷熬。</text>
<title>春至 二首</title>,<text>禽語逢暄噪。花枝得雨繁。如何玄老士。春至不開門。二庭閑花不掃。客絶榻空懸。中有忘言者。非禪亦是禪。</text>
<title>信泂詩軸</title>,<text>須爲見性佛。莫作野狐禪。八萬大藏經。兔蹄與魚筌。</text>
<title>迎郞曲</title>,<text>朝登江上舟。悵望西陵舟。撒錢賽江神。逢郞江水頭。</text>
<title>送郞曲</title>,<text>郞去趁潮去。潮來待郞來。潮信人不信。潮回郞未廻。</text>
<title>寄鶴谷 時爲都司迎慰使</title>,<text>泥酒君慵起。閑愁我獨吟。相思不相見。遲日轉墻陰。</text>
<title>雪後</title>,<text>昨夜有奇事。晨起展遐瞩。終南數百峯。一一皆瓊玉。</text>
<title>壬寅患腦瘇</title>,<text>閉戶卽成隱。得閑差可娛。塵冠掛不早。宜爾病頭顱。</text>
<title>世上</title>,<text>世上無知己。書中有可人。徽絃多古意。誰與和陽春。</text>
<title>癸丑五月十五日。與韓相國 應寅，徐判書 渻，朴錦溪 東亮 被逮。韓觀察 浚謙 在任所隨逮就理翌日作。</title>,<text>未效秦良死。空爲楚獄囚。蒼梧望不極。迢遞白雲愁。</text>
<title>出棲江上。適聞隣家喪車聲有感。</title>,<text>何處喪車出。人生到此休。應知泉下樂。免得世間愁。</text>
<title>詠懷</title>,<text>淚作竹間血。冤歸江上濤。悠悠千古恨。付與左徒騷。</text>
<title>感舊題撰集廳契會圖</title>,<text>上巳天廚膳。重陽白獸樽。君臣千載會。往事秪傷魂。</text>
<title>溪上</title>,<text>溪水渟復流。溪雲來又去。中有獨醒人。冥心自息慮。</text>
<title>題文王易</title>,<text>天下何思慮。文王乃有憂。殷周亦衰世。後季不須尤。</text>
<title>秋雨</title>,<text>已覺重陽近。秋聲在樹柯。東樓半夜雨。滴盡小池荷。</text>
<title>別舍弟及東陽父子</title>,<text>別弟仍別子。子去又將孫。搖落山村裏。沈吟日欲昏。</text>
<title>池亭睡起觀物有作</title>,<text>草間蟲化蝶。溪上鷺窺魚。變態兼機事。冥觀午夢餘。</text>
<title>移竹數竿極蕭條。口占戲書。</title>,<text>蕭條數竿竹。種爾問何爲。只是風霜後。相依我與伊。</text>
<title>贈李秀才 行進</title>,<text>古寺空山裏。孤燈客獨居。西風一夜雨。旅泊問何如。</text>
<title>贈李秀才 行進 墨。口占以寄。</title>,<text>花生銀不律。露滴玉蟾蜍。寄爾玄鄕子。瑤篇爲我書。</text>
<title>秋懷 五首</title>,<text>淅瀝窮秋候。新霜晩未晞。夜來西浦雁。知是幾行飛。二黃葉窮村路。靑山古寺門。蘿衣帶秋色。獨自訪溪源。三別浦寒煙夕。回巖古樹秋。翛然無繫束。門掩碧溪頭。四池閣涼初至。喬林帶夕曛。溪聲與竹韻。蕭瑟更難分。五秋雨如春雨。南溪水欲生。園童來報我。扶杖聽溪聲。</text>
<title>朝起見山杏花滿庭</title>,<text>風露澹如洗。山中睡初起。朝來滿庭花。吹渡南溪水。</text>
<title>卽事</title>,<text>書緣妨眼廢。客以厭喧疏。正似維摩詰。忘言坐自如。</text>
<title>身外</title>,<text>身外一品貴。腸中千卷書。如今俱不管。閉戶臥江廬。</text>
<title>聞秋浦哀報</title>,<text>浦老已黃壤。玄翁萬事休。傷心知己淚。洒盡暮江頭。</text>
<title>晝眠</title>,<text>此意無人會。長歌獨悵然。難消六十刻。時向竹床視。</text>
<title>詠史</title>,<text>皁隷蒙金玉。公卿陷鬼薪。當時天帝醉。元不管生民。</text>
<title>文王八卦</title>,<text>羲文方位易。帝道異王時。誰識官天下。無論長子治。</text>
<title>皇王吟</title>,<text>降矣猶稱帝。慙焉始有王。生悲玄老晩。不及見皇皇。</text>
<title>睡起口占 二首</title>,<text>瘦骨逢秋健。新詩見月題。林風夜來峭。霜落水東西。二芳採靑松蕈。甘嘗白蜜房。閑從細君語。休嘆滯殊方。</text>
<title>丁巳冬。廢論起。白沙李相國以立異議。將遠貶。聞而書寄。春初謫來時。白沙出路左送余行。</title>,<text>草草平丘別。前期問却迷。傷心今日淚。殘照穆陵西。</text>
<title>題畫</title>,<text>畫是因形起。形還緣底生。紛紛辨形似。天籟自無聲。</text>
<title>次芝峯詩稿中韻</title>,<text>絶壑歸雲合。高林倦鳥還。離愁空耿耿。落日對西山。</text>
<title>漫吟</title>,<text>我衰不自覺。花謝還傷心。歲歲春風裏。空爲遠客吟。</text>
<title>有懷 四首</title>,<text>懷白沙堂堂黃閣老。杳杳白山前。莫怕當年議。惟須後世賢。懷金淸風而中 名權七十淸風老。危言帶雪霜。遙遙江界路。窮棧幾羊腸。懷鄭翼之金景和 翼之名弘翼迢遞關河外。平生鄭與金。蘭摧猶有馥。肯負歲寒心。自道兼詠梧里峽裏玄翁跡。還同梧相隣。昭陽三月暮。空賦惜餘春。</text>
<title>偶成</title>,<text>心似摩尼珠。形如木居士。世上寡徒侶。書中有知己。</text>
<title>寓意 二首</title>,<text>莊周曾化蝶。惠子豈知魚。天下何思慮。冥然一榻虛。二洞深溪自淨。山暖草皆香。中有摛騷者。枯梧白日長。</text>
<title>畫士李信欽送畫鶴圖一雙</title>,<text>蓬海初生日。玄洲欲散霞。長風一萬里。駕汝向雲阿。</text>
<title>次張內翰 維 韻</title>,<text>下士晩聞道。大方無淺深。依依一夜語。耿耿百年心。</text>
<title>示全兒</title>,<text>宵燈棋落子。雪水茗燒芽。客去渾無賴。松叉月映霞。</text>
<title>鴻門謠</title>,<text>玉斗白如雪。龍劍光如水。范增爾何人。隆準眞天子。</text>
<title>贈宋兄弘甫 二首</title>,<text>弘甫以公幹來嶺西。仍訪余廬。弘甫亦遭世網久別。有作。十四年間事。昭陽江上頭。相逢一樽酒。岐路淚長流。二天海君恩大。鷄書放楚囚。丹心似江水。百折向東流。</text>
<title>舟下東峽口占</title>,<text>片帆掛東風。歸意誰能遏。昭陽江上水。正與恩波闊。</text>
<title>乞米於飛鴻沈使君</title>,<text>久客生涯拙。難爲口腹謀。仍將乞米帖。却向使君求。</text>
<title>三龜亭八詠</title>,<text>鶴嶠晴峯何年鬼斧鐫。石骨天然秀。要看眞面目。正是新晴後。馬崖峭壁可愛馬螺潭。層崖高萬丈。春花與秋葉。絶勝王家輞。縣里煙花江陵千樹橘。渭川千畝竹。爭如一縣花。向我亭前馥。驛洞寒松蒼蒼萬株松。獨也殊凡卉。松乎爾可敬。天地有正氣。長郊觀稼䆉稏千頃稻。塍隴如繡錯。但願化日長。永享升平樂。曲渚打魚矢魚曲江渚。施衆何濊濊。却笑陽喬魚。級綸爭鱍鱍。三伏避暑人間三伏日。大地焦如火。玆亭夫如何。靈籟來襲座。中秋翫月一年中秋節。中秋此夜月。冷然淸心肝。使我探月窟。金氏之有三龜亭舊矣。經始之跡。登覽之美。戲綵板輿之榮觀。悉具虛白成公記中。而太史氏載之輿誌。以備國乘之一。後百年。金氏之裔淸陰公以亭之八景要余詩之。余驚曰。金氏之有玆亭久矣。亭之不失金氏亦久矣哉。昆明柏梁。國亡則與亡。綠野平泉。人去則與去。世百年而能守其舊業者。一何其尠也。當時之玄壁紅版斸崇臨濬者。幾易姓易主。公乃獨全之於世故兵火千燒萬戰之餘。其曷故也。無亦來之以德。物莫之奪者耶。苟然則金氏之有玆亭。不知又當幾百年哉。</text>
<title>月夜出溪上</title>,<text>寒葉落如雨。朔風來似潮。扶筇獨出戶。明月過溪橋。</text>
<title>題劉希慶軸</title>,<text>生涯一壑在。小屋白雲封。八十顏如練。飛身上石峯。二人似陳留隱。詩追正始聲。看君畫裏屋。起我海山情。</text>
<title>乙丑春初。余在相府。因事告假。偶以風落木歸根。分韻有作五首。</title>,<text>黃閣非吾事。翛然坐念空。靑春九十日。知復幾番風。二大塊一噫氣。乾坤一橐鑰。凡楚竟同歸。誰復論榮落。三孟春候已暄。陽和布陰谷。平原團野馬。好鳥鳥嘉木。四吾方杜德機。入於希夷微。秋毫與泰山。畢竟同一歸。五登山要陟顚。涉水須尋源。人生與憂俱。得者失之根。</text>
<title>題壁上 二首</title>,<text>簾額香煙細。風爐蟹眼團。門前三尺雪。長臥老袁安。二文章千古事。經濟一時需。二者吾何有。蕭然坐結趺。</text>
<title>丁卯春正。遭胡變。大駕將還幸江華。有分朝之擧。余是月十九日。復有左揆之命。陪東宮南下。到公山有作。</title>,<text>北望神都隔。南來鶴駕遙。千年百濟國。落日錦江橋。</text>
<title>偶書</title>,<text>形骸亦偶爾。糟粕笑徒然。誰知已生後。不若未生先。</text>
<title>春懷 續稿</title>,<text>今朝斗覺愁思。又耐一番韶華。雨後花間鳥語。溪邊柳外人家。</text>
<title>贈聰上人</title>,<text>地水風火四大。生老病死四苦。我欲解脫諸緣。那箇定是佛祖。</text>
<title>挽任參奉 錪</title>,<text>貧是黔婁原憲。詩如賈島孟郊。丹旌素車何處。席門窮巷蕭蕭。欲招遊魂不返。淚盡一曲長謠。</text>
<title>題壁上 二首</title>,<text>功名是舊令尹。生事似維摩詰。朝晡一粥一飯。宴坐翛然度日。二萬事無如我何。殘年任他壑蛇。晩計或似香山。身名彷彿東坡。</text>
<title>癸巳冬。奉使西路。牛峯途中作。前稿</title>,<text>羈緖悠悠路正長。年年鞍馬滯殊方。關河歲暮多氷雪。瘦盡腰圍一半強。</text>
<title>元央曲</title>,<text>飛來飛去兩駌鴦。共向荷花深處藏。何事橫塘浦口望。年年長是怨檀郞。</text>
<title>控江亭</title>,<text>樓頭丹碧壓江明。南浦歸橈動客情。眼底好詩君記取。落霞孤鶩有餘凊。</text>
<title>百祥樓月夜</title>,<text>金波瑤海兩蒼茫。沆瀣浮空夜未央。欲就麻姑問眞訣。世間還有幾滄桑。</text>
<title>林畔館。戲贈宋仁叟。</title>,<text>煙雨濛濛纈晩霞。東風十里柳絲斜。河陽一縣春無限。偏愛階前荳蔲花。</text>
<title>西路僑寓。率皆荒涼。唯江西主人家對山。且有小溪潺然可愛。</title>,<text>山勢周遭壑勢回。石門蒼翠入簾來。平主不盡靑霞想。襟抱如今得暫開。</text>
<title>雨後</title>,<text>雨歇閑庭草色齊。綠萍深處亂蛙啼。無端亭午田園夢。正逐漁舠過故溪。</text>
<title>舟中</title>,<text>客行何日到長安。豺虎縱橫道里難。明月孤篷無限意。夜深風露遡危灘。</text>
<title>重陽日。冒雨到鐵山。</title>,<text>風雨重陽度塞門。海天鼙鼓正銷魂。烏蠻此去三千里。環佩何時近帝閽。</text>
<title>香奩體。爲人作。四首</title>,<text>碧霄笙鶴本無蹤。月下瑤臺偶自逢。何限人間別離恨。蓬萊知隔幾千重。二錦席瑤床夢裏逢。花爲衣佩月爲容。陽臺一別無消息。知是巫山第幾重。三東家女兒年十五。日日明粧凭翠樓。不識紅閨離別苦。箜篌新度望涼州。四大堤兒女靘晨粧。堤上爭迎遊冶郞。午夜靑樓春似海。低帷不惜解明璫。</text>
<title>題甲山厚峙嶺上莫恨之他洞</title>,<text>傷心莫恨之他洞。松檜陰陰白日沈。一百八盤君記取。塞雲關雨自霑襟。</text>
<title>慶興府得見家信</title>,<text>一秋沙塞阻音徽。十月龍庭見雁歸。無限相思關外夢。曉來和雨度金徽。</text>
<title>端川郡齋雪後。贈沈使君伯晦。二首</title>,<text>密雪輕盈拂畫欄。朔雲如墨海天寒。風流最愛黨家事。煖酌羔兒酒末闌。二獸爐香篆占亭欄。閣日輕陰釀晩寒。驛使不來梅信歇。離情還與歲俱闌。</text>
<title>閨情</title>,<text>侍女催呼薦玉盤。象床香歇夢初闌。欄東却有春光別。百合花開露氣漙。</text>
<title>征婦詞 二首</title>,<text>滿天霜色鎖簾鉤。唱徹涼州曲未休。明月樓中人自老。夢魂空記大刀頭。二西興江上雨留人。半夜篝燈語笑親。莫向東風誤歸約。畫橈先待小姑津。</text>
<title>宮詞 二首</title>,<text>複道新連御苑斜。觚稜初日散彤霞。春來漸覺稀封事。一豫何妨管歲華。二未央前路接長門。牌字新題賜淑媛。從此羊車不須引。夜來天語有殊恩。</text>
<title>到甲山 二首</title>,<text>風沙弊盡紫貂裘。長憶當年馬少游。落日危樓腸欲斷。胡笳一拍故園愁。二白龍堆畔黃沙磧。八月蕭蕭草盡枯。戍幕晩來饒朔氣。胡笳吹度小單于。</text>
<title>閶門曲。贈歌者。二首</title>,<text>家住閶門第幾橋。門前垂柳綠千條。郞如未慣黃昏路。尋我樓頭弄玉簫。二游子年年此別離。橫塘浦口柳如絲。東風休與歸舟便。且爲征人駐少時。</text>
<title>求歸呈元帥權公</title>,<text>關河千樹葉皆飛。漢北征人恨未歸。紫蟹黃柑鄕思劇。夢魂長傍故園微。</text>
<title>久在元戎幕下。諸妓執牋求詩。書以贈之。九首</title>,<text>夢回仙路隔三千。空外鸞驂望渺然。直待麻姑消息到。瑤池重設九華筵。二香臉嬌嬈睡正闌。六銖衣薄夜偏寒。分鬮試占郞歸日。更下瑤階拜月看。三佳人寶瑟掩蘭堂。一曲伊州淚萬行。半夜朔風吹不盡。錦機新自織流黃。四酴醿花發露凝房。蛺蝶紛紛有底忙。總爲春心抽不斷。莫敎風雨損柔芳。五南塘春盡綠生倚。開盡芙蓉竝蔕枝。枝下鴛鴦君記取。雙飛雙集自相宜。六流蘇帳底按銀箏。睡鴨香殘篆縷橫。立傍鏡臺還脈脈。幽情拖逗熨難平。七百合花開月滿城。宜城酒熟笑相迎。香車莫走五陵陌。聽妾懊惱斷腸聲。八玫瑰帖柱黃金管。絃上新腔鶯不如。莫奏文園鳳凰曲。飛來恐作一雙居。九油壁車前白鼻騧。章臺陌上鬪鷄過。洞房春事知多少。已落階邊荳蔲花。</text>
<title>吳中謠</title>,<text>四月吳蠶欲吐絲。閶門兒女採桑時。歸途逢着王郞子。白馬銀鞍帶阿誰。</text>
<title>戲贈訪妓者</title>,<text>蕙蘭蹊逕失芳期。金谷佳人怨別離。幾向高樓凝遠望。落花風雨掩重帷。</text>
<title>感諷 二首</title>,<text>朱樓何處繡簾張。桑瑟悽悽陌上桑。此曲向來傳者寡。誰能解作紫鴛鴦。二君恩如水不重來。羞把黃金強作媒。秪爲韶華容易謝。宮中新起望春臺。</text>
<title>春詞 二首</title>,<text>鏡裏新粧翠黛長。曲池閑看紫鴛鴦。東風日日花光晩。但惜紅顏不怨郞。二錦席瑤床跡已分。高唐詞客亦空文。只今唯有峯頭雨。半是荊王夢裏雲。</text>
<title>病吟 二首</title>,<text>漳濱一疾又經旬。鏡裏愁看鬢色新。柳綠花紅渾不管。閉門高枕送殘春。二細雨蕭蕭濕落花。柴門寂寂少來車。東風更躐登山屐。擬向崇陽採九華。</text>
<title>贈淸陰 八首</title>,<text>鳳食琅玕棲則桐。行藏略與聖人同。岐山一去無消息。落日飢鴉滿遠空。二行年三十又二歲。海內干戈縱復栱。剛恨圖書虛日月。只將鞍馬送殘生。三人情朝四暮三日。世路千盤九折間。湖海豈無閑世界。小山叢桂我能攀。四長恨平生見事遲。將身猶未解塵羈。五湖風月閑多少。每向煙波愧子皮。五背郭懸厓一逕斜。蒼松白雪散人家。朝來怪有瓊瑤跡。門外初回學士車。六羈愁春恨共依依。夢裏關山路轉微。不向河橋折楊柳。臨分還欲贈當歸。七怊悵雲輧杳莫攀。玉人西去幾時還。煙花三月永明寺。好把芳尊開別顏。八不讀君詩過三日。令人渾覺舌根強。今朝手洗薔薇露。爲是床頭有數章。</text>
<title>庚申日寄南窓</title>,<text>樂事如今跡已陳。年年簫鼓記庚申。今宵爲有南窓約。絳蠟燒殘坐到晨。</text>
<title>到牙城感舊</title>,<text>妓榭寥寥絃管塵。繁花細柳不勝春。傷心欲問昇平樂。誰是梨園第一人。</text>
<title>題畫</title>,<text>丹楓白菊正爛斑。水落沙明野色寒。知有漁磯深可泊。夕陽孤艇下煙灣。</text>
<title>一松大學士相遇於博陵。苦索詩。用連環體賦客懷求和。四首</title>,<text>江風吹斷雨冥冥。去住關心白髮生。欲向天涯問前路。短亭纔過又長亭。二短亭纔過又長亭。歲歲關河悵別情。莫向望鄕臺上望。海天西畔亂雲生。三海天西畔亂雲生。落日荒荒雁翅輕。萬事悲歡那足道。行藏不必問君平。四行藏不必問君平。湖海猶存處士星。鷺社鷗盟吾豈負。江門風月自雙淸。</text>
<title>寄景擇 金公尙容</title>,<text>客心迢遞易生愁。鴨水西風浪打舟。何處故人成遠夢。薊門煙月望悠悠。</text>
<title>海雨</title>,<text>海雨冥冥海浪號。瘴煙如霧暗邊壕。誰知濡滯金鑾客。夜夜空瞻北斗高。</text>
<title>龍川館夜坐</title>,<text>星河欲沒畫樓西。蟋蟀聲高月影低。誰把瑤琴奏金縷。伊州行客萬行啼。</text>
<title>雜述</title>,<text>賢愚貴賤同歸盡。帝伯皇王亦暫時。天地有窮人世窄。蓬丘何處見安期。</text>
<title>綵女圖</title>,<text>鉤盡緗簾月印痕。碧紗窓畔又黃昏。吳娃新學相思曲。閑把箜篌手自飜。</text>
<title>題妓帖 四首</title>,<text>花掩簾帷柳掩門。中春天氣自消魂。傍人那解相思苦。十尺靑綃盡淚痕。二珠箔輕明掩畫堂。百花飄盡燕泥香。芳心不識郞恩斷。淡掃靑娥學世粧。三玲瓏玉轡五花駒。七寶粧成艶態殊。昨夜靑樓公子會。酒痕猶暈絳羅襦。四對人無語轉頭忙。淺笑輕嚬滿面粧。欲向陽臺成一夢。恐敎詞客賦高唐。</text>
<title>閨怨</title>,<text>一曲涼州淚萬行。博山煙歇漏聲長。直敎簾額借明月。只爲秋宵易斷腸。</text>
<title>乞者</title>,<text>手把簞瓢向我陳。懸鶉一衲又經春。前年役重今年旱。借問朝家燮理臣。</text>
<title>雨後泛東湖下麻浦 二首</title>,<text>商帆遙向海門多。薄暮沙汀聞棹歌。江上晩來多苦雨。船頭何日定風波。二長郊芳草望中賖。十里蘋洲細雨斜。徏倚不知山日夕。喬林無數噪歸鴉。</text>
<title>雨夜</title>,<text>悽切寒蛩欲近床。篆煙如霧簟如霜。無端一陣東山雨。吹作西樓半夜涼。</text>
<title>雜興 二首</title>,<text>自喜幽居隔市喧。藥爐經卷送朝昏。閑花細草春多少。小雨濛濛晝掩門。二閑愁倚遍曲欄東。院落深深起晩風。欲向梨花問消息。隔簾新雨正冥濛。</text>
<title>次吳汝益韻 名允謙</title>,<text>愁邊鬢髮千莖短。至後光陰一線遲。深巷閉門無客到。滿山殘雪夕陽時。</text>
<title>休沐</title>,<text>偶緣休沐暫偸閑。靜掃書齋對碧山。知有東君消息至。隔窓幽鳥語間關。</text>
<title>夜雨</title>,<text>晩來庭雨細如絲。句引春光上樹枝。莫遣東風催物色。閑愁正在落花時。</text>
<title>送張好古赴湖西按察 名晩</title>,<text>驛路棠梨處處花。東風玉節海雲賖。銀臺病客渾無賴。一任離愁入鬢華。</text>
<title>直銀臺</title>,<text>銀臺夜直忽經旬。禁掖迢迢近北辰。蓮燭花催宮漏短。五湖煙月夢中春。</text>
<title>偶興 二首</title>,<text>蛙鳴閣閣雨濛濛。欄檻依微宿霧中。白帢半欹烏几穩。靜緣淸事屬玄翁。二暝雲將雨過林端。策策輕風陣陣寒。怊悵故山空薜荔。莫敎華髮更垂冠。</text>
<title>送李德川 希榦 赴任</title>,<text>客路遙分浿水西。亂峯深處洞天低。河陽縣裏春無限。聽盡黃鸝樹樹啼。</text>
<title>避暑有述</title>,<text>庭前怪石如人立。雨後閑花學女粧。山閣日斜林影轉。葛巾終日臥繩床。</text>
<title>贈仙源</title>,<text>仙源池閣淨無塵。想見匡床岸葛巾。懶癖絶憐吾似子。閉門癡臥動經旬。</text>
<title>含光</title>,<text>含光混耀達人事。行世何須跡太奇。日正長時眠正穩。華山深處問希夷。</text>
<title>送宋仁叟出宰淸風 二首</title>,<text>寒碧樓高江水淸。倚樓臨水濯塵纓。公餘定作邯鄲夢。一枕黃粱萬事輕。二天上玉堂魂夢遠。江中衣佩茝蘭香。君恩隨處深如海。莫向秋風詠九章。</text>
<title>寄鄭時晦</title>,<text>世事紛紛悵有違。故人消息向來稀。匡床晝靜靑山近。暮雨蕭蕭獨掩扉。</text>
<title>江閣偶詠</title>,<text>斜陽渺渺下汀洲。細雨蕭蕭風滿樓。歲暮幽人無限意。白蘋紅蓼不勝秋。</text>
<title>謝宋仁叟寄芒屨一雙</title>,<text>一雙芒屨託題封。知我紅塵絶舊蹤。何日上東門外路。蒼苔共踏白雲峯。</text>
<title>贈煕上人次軸中韻</title>,<text>茫茫累劫一彈間。早向玄關斷宿攀。門外紅塵多歲月。煙霞長護定僧閑。</text>
<title>寄淸陰</title>,<text>萬里滄溟客未還。一年秋色老江關。終南舊伴空相憶。獨對黃花鬢自斑。</text>
<title>晩望</title>,<text>華岳濃雲望欲迷。凍林蕭瑟暝鴉啼。閑斟琥珀杯中酒。一任樓頭繡箔低。</text>
<title>送崔校理 尙重 棄官南歸</title>,<text>官如敝屣何妨棄。心似冥鴻杳莫回。惆悵城南未歸客。傷春傷別獨徘徊。</text>
<title>書淸陰南征錄後</title>,<text>林塘衣鉢屬淸陰。衰世那知有雅音。試向靑霄歌一曲。西風嫋嫋洞雲深。林塘。乃淸陰外王父。有文章。</text>
<title>贈鄭時晦</title>,<text>一秋風色近重陽。紫菊叢蘭滿意香。忽憶漠南天畔路。雪山靑海正茫茫。</text>
<title>次贈稽天</title>,<text>萬疊靑山蘸碧流。憐君家在洞大幽。年年手掇金光草。應怪人間易白頭。</text>
<title>天寒擁爐懷芝峯</title>,<text>金爐獸炭不成溫。密密同雲掩曉暾。正憶故人南岳下。滿山風雨獨關門。</text>
<title>題山水圖 四首</title>,<text>漁舟兩兩簇晴沙。垂柳陰陰細路斜。遲日野莊春事晩。莓苔深處掃殘花。二江上危巖聳碧霄。小亭跨蹬勢岧嶤。何人解領湖山趣。一棹飄然遡泬㵳。三回巒曲嶂自成藩。浦口蕭然四五村。買藥脩琴歸去晩。前橋遙認短筇痕。四千尺喬松百尺蘿。松蘿交處掛長河。何人白眼望天上。不是龜蒙定志和。</text>
<title>苦寒</title>,<text>仲冬風力苦凝嚴。羸臥茅簷病轉添。安得陽春喣大陸。徧將元氣潤芽尖。</text>
<title>立春</title>,<text>柏葉桃符歲事新。暮年佳節重逡巡。今朝強帖宜春字。花鳥元來不負人。</text>
<title>立春後小雨</title>,<text>小雨暗催天氣暖。韶華偏着柳眉嚬。年年管領閑風月。莫問人間事事新。</text>
<title>壬寅庚申 二首</title>,<text>佳節駸駸覺損神。元宵纔度又庚申。如今已免三彭累。莫對銀缸坐到晨。二遙夜沈沈漏欲殘。初春天氣尙全寒。人生未可輕年少。老去逢春興已闌。</text>
<title>送朴子龍按關東</title>,<text>苦海浮沈兩鬢絲。上淸鸞鶴誤歸期。因君却憶三花樹。爲問如今長幾枝。</text>
<title>次淸陰 二首</title>,<text>病與慵交愁亦深。一年相阻負聯衾。今朝却掃梨花塢。爲有佳期要賞心。二簾幕深深燕影斜。晩來微雨濕庭沙。今年春比常年早。三月初旬見落花。</text>
<title>詠閑 五首</title>,<text>向來蹤跡任浮沈。玉暑鑾坡豈素心。欹枕忽驚殘午夢。綠陰深處有啼禽。二別院深深簾額垂。閑人無事起常遲。山茶躑躅自開落。一任東風盡意吹。三誰言世路羊腸險。我覺胸中夢澤寬。林影滿庭生夕籟。半空疏雨對蒼巒。四杖屨多時不出城。道人肌骨向來輕。庭前綠樹濃陰合。閑聽山禽自在鳴。五移山鍊石計還迂。少日趨營信浪圖。浮世向來無別事。等閑眠食是工夫。</text>
<title>乞解副提學得請。喜而有作。二首</title>,<text>老去花甎倦早衙。向來愁疾轉相加。如今喜得西班秩。晝牖閑眠正可誇。二浮名每與危機會。萬事爭如一榻眠。千古英雄幾成敗。至今芳臭總茫然。</text>
<title>卽事 二首</title>,<text>喬林蒙密逗雲煙。深巷眞成小洞天。客到且休通姓字。玄翁無事晝常眠。二高林疏雨動微涼。白帢單衫午夢長。何限人間內熱子。陌頭馳走汗翻漿。</text>
<title>雨夜</title>,<text>耿耿深林螢火流。夜涼天氣似高秋。西樓風雨不成寐。萬事關心已白頭。</text>
<title>漢口</title>,<text>百里滄波熨帖平。仙舟終日鏡中行。年年此地傷離別。每到江頭却有情。</text>
<title>聞鬟娘歌</title>,<text>香透羅衫花厭鬢。風流不減杜韋娘。繁華舊事娘應記。說着繁華意轉傷。二當時慣聽莫愁歌。此日華筵意轉多。試向夜深調舊曲。天風下葉水增波。</text>
<title>詠史 六首</title>,<text>魯連舞榭歌臺幾變遷。三千賓客散如煙。功名蓋世終安用。萬古人稱魯仲連。韓信當年漢祖無韓信。垓下奇功豈易期。將將將兵非二道。秪緣時命有成虧。留侯蕭何械繫韓彭戮。漢祖功臣亦已稀。終古英雄無上策。留侯何者獨知微。嚴光千古興亡一夢中。區區誰復辨雌雄。始知七里灘頭客。大勝鷹揚渭上翁。龐德公 進退格諸葛未能成混合。周瑜祗得定三分。超然不赴功名會。千古英雄是鹿門。牛李奇章纔謫文饒貶。白首同爲去國身。畢竟歸於兩丘土。一生恩怨問誰眞。</text>
<title>題僧軸 二首</title>,<text>有山不去問何因。十載紅塵未乞身。回首洞天秋色早。薜蘿深處夢歸頻。二金章紫綬有何好。寘我端宜丘壑間。欲去未去已潦倒。逢渠媿殺說秋山。</text>
<title>倦倚</title>,<text>倦倚繩床罷午眠。雨餘園樹聽鳴蟬。晩來爽氣淸人骨。蒼翠濛濛落檻前。</text>
<title>塞下曲</title>,<text>沙磧沈沈朔氣來。玉門關外是龍堆。居人莫更吹羌笛。雁盡遼天客未廻。</text>
<title>覽宋史有感</title>,<text>一榻欹傾夢未成。關心北伐與南征。誰知天下安危計。秪在當年雪夜行。</text>
<title>多病</title>,<text>自從多病厭塵緣。掩戶尋常事晝眠。小雨欲來山影晩。飛花無數落樽前。</text>
<title>雪後寄淸陰 二首</title>,<text>浮世悠悠竟熟眞。悲歡榮落總成塵。每憐中夜聞鷄舞。不及長安臥雪人。二每憶君如鄭子眞。冥棲高絶隔城塵。慙吾尙作朝參客。白首難攀鶴上人。</text>
<title>感春贈人 六首</title>,<text>西街幽僻懶相宜。世故紛紛總不知。却笑靜中還有事。栽花澆竹又吟詩。二求仙參佛兩無成。強帶官銜誤一生。小雨乍來聞布穀。煙花時節好歸耕。三役役街塵二十年。致君堯舜志徒然。春禽格格如呼我。胡不歸來雪滿顚。四病怯餘寒不出門。向來離索倍銷魂。春光不與俗情薄。先逐閑人入小園。五經旬吟病蟄如蝸。門巷蕭然處上家。春雨夜來深一寸。小階新灌紫棠花。六時危事事不如意。身病年年長掩門。無限閑愁空佇立。斷煙喬樹向黃昏。</text>
<title>百年</title>,<text>百年便作萬年計。今日還爲明日憂。役役一生終底用。北邙丘壟盡公侯。</text>
<title>端午。過街上記見。</title>,<text>晨興兒女揷菖蒲。閭巷家懸辟病符。驄馬紵袍何處客。秋千架下立踟蹰。</text>
<title>閑事 三首</title>,<text>閑花細草掩柴門。燕語鶯歌各自喧。山影滿庭人跡斷。綠陰深處又黃昏。二重簾鉤盡曲樓西。庭院深深午睡迷。小雨乍晴山郭路。樹陰深處亂禽啼。三科頭見客客應怪。隱几晝眠眠漸甘。禮法日疏成放曠。不如歸去臥江潭。</text>
<title>次月汀韻。贈淳上人。</title>,<text>重興寺裏憶曾遊。絶壑長林幾度秋。淸賞至今猶未忘。木蓮花發小樓頭。</text>
<title>雪後</title>,<text>望中山逕白漫漫。店外靑帘幾處竿。却笑陶家太寥落。煎茶風味不勝寒。</text>
<title>早朝 前稿</title>,<text>鳳城霞色正微冥。珂馬翩翩趁曉星。內裏定應宣召急。中官催鑰啓嚴扃。</text>
<title>宮詞</title>,<text>閑愁脈脈倦粧梳。花暗簾帷柳暗渠。莫遣苔痕迷御道。至今猶記度金輿。</text>
<title>晩春</title>,<text>庭宇寥寥門晝關。葛巾烏几對靑山。桃花落盡春光歇。蛺蝶如何苦未閑。</text>
<title>卽事</title>,<text>玉漏聲稀星漢微。小堂幽絶意多違。西林風雨夜如漆。露草時看螢火飛。</text>
<title>過鄭相國故宅</title>,<text>橋斷墻頹草樹墟。路人云是相公居。當時全盛猶能記。日日朱輪塞里閭。</text>
<title>雨後坐軍器寺池閣</title>,<text>一雨中宵漲綠池。荷花荷葉正參差。元央定向花間宿。分付西風且莫吹。</text>
<title>次法洪上人軸中韻 二首</title>,<text>紅塵何事苦棲棲。蘿薜秋深舊路迷。尙憶昔年相訪處。一聲淸唄度前溪。二禪居知在翠微顚。丈室多時慣借眠。步出東門雲滿壑。東臺晴月向人圓。</text>
<title>曉霜</title>,<text>井欄疏樹曉霜晞。簾外山光拳宿霏。玄燕不知秋社近。畫樑東畔尙飛飛。</text>
<title>謝仙源</title>,<text>客從何處寄雙魚。中有故人天外書。却算舊遊還悵望。菊花時節又離居。</text>
<title>送朴子龍按關西 四首○觀察之凡東說氏牧黃州。姪燁爲箕京少。大夫人年七十五歲。觀察年三十七。自戶部尙書爲養出按。時人榮之。</title>,<text>長公今領竹樓勝。堂姪新紆少尹章。綠髮尙書持節去。雕軒迎處壽星光。二爲孝爲忠在此行。母恩君寵覺身輕。世間福祿公家聚。萬石何人浪得名。三君應不淺庾公興。地似武昌江上城。浮碧高樓夜吹笛。魚龍掀舞海波平。四時花不及美人粧。銀燭金爐夜未央。齊唱浿江新樂府。綾羅秋月白於霜。</text>
<title>過山村</title>,<text>木麥花開豆實垂。綠墻瓜蔓已離披。門前客子欲投宿。落日在山狵吠籬。</text>
<title>題西湖志後</title>,<text>錢塘淸賞世間無。南北高峯裏外湖。安得來生作湖長。放遊如白又如蘇。</text>
<title>人有來賀余拜京兆尹者。詩以言志。</title>,<text>浮世功名不直錢。侍郞京兆亦徒然。何時湖海尋初服。煙雨灣頭理釣船。</text>
<title>謝李實之送新蔬 二首</title>,<text>浮世悠悠蟻慕羶。故人情況豈徒然。稀鹽淡醋陽坡菜。絶勝何家食萬錢。二頹然相對却忘情。世事紛紛一夢驚。可惜元龍豪氣在。暮年湖海尙縱橫。</text>
<title>粉紅芍藥口占</title>,<text>風前露下見精神。淺白輕紅朶朶匀。恰似華淸高宴罷。娥眉淡掃虢夭人。</text>
<title>送淸陰省親還赴鏡城。以扇爲贐。二首</title>,<text>炎雨昏昏惱殺人。關河此別更傷神。知君不盡相思意。元帥臺前月一輪。二北去南來幾千里。相逢相別但傷神。炎程定怕游塵染。一陣淸風寄遠人。</text>
<title>寄昌期</title>,<text>靑嶂霏霏白雨連。新秋物色倍茫然。高山遠客何時返。秦樹崇雲又一年。</text>
<title>次金沙溪連山別業韻 二首</title>,<text>投紱歸來結野亭。暮年生活是雙淸。從今不管人間事。唯對村農校雨晴。二尋幽多上水心亭。雲影天光一樣淸。試棹小舟沙渚泊。映林疏雨未全晴。</text>
<title>題扇畫</title>,<text>暮鼓晨鍾吾已老。芒鞋竹杖爾何閑。平坡古樹蒼茫遠。興入孤鴻滅沒間。</text>
<title>寄朴郞遊重興洞</title>,<text>滿山紅葉九秋時。一十餘年費夢思。最憶上方明月夜。一聲淸磬出林遲。</text>
<title>次天緝上人詩軸韻</title>,<text>世緣終淺病尙書。萬事無成鬢已疏。天外妙香空入夢。碧蘿何處是禪居。</text>
<title>春日將暄有感</title>,<text>花將有信鳥如歌。春色朝來一倍多。誰識主人閑興足。枯筇隨意上南坡。</text>
<title>踏靑日病臥</title>,<text>人生看得幾淸明。愁疾今年負踏靑。試拓小窓探歲事。柳腰花眼尙輕盈。</text>
<title>聞台微病將不救。諸友亦星散。感而有作。</title>,<text>老去無心管歲華。親知落落各天涯。東風不解離人意。吹發庭前白杏花。</text>
<title>訪頤吉鳳山謫所 迎慰錄</title>,<text>輕煙漠漠柳依依。落日蒼茫海色微。此地相逢又相別。爭敎游子不霑衣。</text>
<title>題柳枝詩帖 幷小序</title>,<text>柳枝。黃岡妓也。早屬敎坊。有才貌。栗谷李先生以遠接使過黃。黃守以柳枝侍先生。先生賞其才貌。與之處而能不亂。作一詞與之。及先生歿。柳枝追慕先生不已。持是詞作帖。薦紳之西行者。無不求見而續之。己酉冬。余赴燕經黃。枝又來倩言。余題絶句。春蠶絲盡燭成灰。舊事悠悠夢幾回。一曲丁香歌自苦。傍人那解有餘哀。</text>
<title>生陽館滯雨 二首</title>,<text>重遊翻恨十年遲。風物依然兩鬢絲。忽憶當時別離地。錦筵紅燭問前期。二煙景蒼茫柳色黃。海天西望路何長。生陽館裏霏霏雨。斷盡征人一寸腸。</text>
<title>渡浿水</title>,<text>長林隱映見滄波。江上高樓隔綵霞。仍憶昔年全盛日。綠窓朱箔盡笙歌。</text>
<title>箕城滯雨</title>,<text>江城小雨滯歸期。紅燭淸樽夜漏遲。無限客愁消不得。何人解唱月生眉。</text>
<title>淸川江記別</title>,<text>喧喧鼓角解行舟。日暮東風吹不休。悵望前期何處是。滿船都載別離愁。</text>
<title>次納淸亭韻</title>,<text>一水溶溶鏡樣淸。遙山簇簇四邊橫。長年行役頻過此。谷鳥林花總有情。</text>
<title>贈鐵甕妓</title>,<text>何處爲雲更爲雨。別時愁水復愁風。依然半夜江樓會。正似荊王一夢中。</text>
<title>新安館。送仁叟先向義州。</title>,<text>去住那堪別意新。勞歌一曲動征塵。生憎館裏垂垂柳。不把長條繫遠人。</text>
<title>還到浿江船上口占</title>,<text>丹樓隱隱望如霞。蘋末香風漾晩波。知有蘭舟依渚泊。隔林遙唱浪淘沙。</text>
<title>到坡平。屈指行程。倏已三閱月。詩以記懷。二首</title>,<text>二月行人四月廻。長途歸思不勝催。遙知庭院春芳晩。且聽黃鸝韻綠槐。二人生行樂在靑春。底事年來作客頻。却喜吾行及燈夕。預敎樽酒答佳辰。</text>
<title>臥病一旬。不覺杜鵑已開。前稿</title>,<text>親知零落琴樽廢。愁疾交攻鬢髮華。閉戶一旬春事晩。小庭開盡杜鵑花。</text>
<title>送仙源赴安邊</title>,<text>向來鬚鬢日添斑。端爲離愁不可刪。芳草落花春欲老。君行又出鐵門關。</text>
<title>贈信贊上人。次詩軸韻。</title>,<text>前身定是病維摩。山下柴扉掩落花。遙想寶坊精進處。一聲淸唄遍河沙。</text>
<title>今春多病。不知花事已闌。悵然有作。二首</title>,<text>一春過盡病兼愁。浮世悠悠歲月流。長憶桂林江上宅。桃花層浪足扁舟。二梨花未落春猶在。江雨初晴浪欲平。病裏不堪湖海意。強扶藜杖上西城。</text>
<title>次僧軸韻</title>,<text>躑躅花開乳燕飛。枯梧睡罷正忘機。僧來不作人間話。知我歸心在翠微。</text>
<title>贈天逸次軸中韻</title>,<text>雲衲飄然杖錫孤。小庵高絶枕西湖。緣何脚踏長安陌。來訪城南病大夫。</text>
<title>贈信軒次軸中韻</title>,<text>雲山長是送僧歸。半世遲回未拂衣。京口閉門春色盡。一庭疏雨落薔薇。</text>
<title>贈法煕次軸中韻</title>,<text>南祖工夫亦太苛。敎門傳法不勝多。君看鳥去無遺跡。此是金天第一科。</text>
<title>贈趙甥</title>,<text>郡樓晴燕日交飛。紅藥梢頭間紫薇。定有好詩生眼底。不妨時寄北鴻歸。</text>
<title>少年行 二首</title>,<text>日暮揚鞭臨道傍。金吾皁吏不能當。從容更向市樓去。樓上佳人百寶粧。二生世何關公與侯。千金新買五花騮。胸中那有不平事。白晝報仇東陌頭。</text>
<title>贈人</title>,<text>先儒析理極錙銖。後學唯當述往模。何事世人閑議論。但知求櫝不求珠。</text>
<title>次淸陰韻</title>,<text>山雨霏霏獨掩門。閑愁悄悄暗銷魂。人生安得輕離別。萬事風塵鬢已繁。</text>
<title>禁直秋思</title>,<text>老去光陰覺易徂。半生湖海夢魂孤。朝來莫怪霜添鬢。一半秋聲在井梧。</text>
<title>贈亮姪</title>,<text>欲往從之路苦長。海天秋色正茫茫。今朝更爲阿宜祝。一月唯須讀十箱。</text>
<title>到墓下村舍</title>,<text>雪擁柴門犬吠田。日斜西崦起炊煙。家家臘酒初開甕。迎得新年送舊年。</text>
<title>村興</title>,<text>茅覆堂簷松作籬。大姑鋤菜小姑炊。主人自占閑中樂。坐向前溪理釣絲。</text>
<title>穆陵下有感</title>,<text>悠悠往事水東流。未死孤臣已白頭。四十二年如夢裏。穆陵春色使人愁。</text>
<title>感春 二首</title>,<text>蜂唼花鬚燕唼泥。雨餘深院綠苔齊。春來無限傷心事。分付林鶯盡意啼。二小庭風急落花齊。雨意濛濛簾影低。正是睡醒人散後。閑愁倚遍曲樓西。</text>
<title>見李實之詩集。有西遊故事。俛仰十六年。實之已作古人。追次其韻以寓感。</title>,<text>幽愁無賴倚東風。又見南階芍藥紅。人世百年能幾在。舊遊長憶夢魂中。</text>
<title>送趙郞</title>,<text>梨花落盡曉來雨。黃鳥飛鳴何處村。春欲暮時君又去。閑愁離恨共消魂。</text>
<title>病起</title>,<text>寂寞齋居僧寺同。小堂簾箔起微風。綠槐陰裏黃鸝語。正是淸和四月中。</text>
<title>宮怨</title>,<text>臂上黃金帶守宮。玉釵零落臉消紅。相如縱作長門賦。難寫春來恨幾重。</text>
<title>午眠初起偶書 五首</title>,<text>唐虞揖遜三杯酒。湯武交爭一局棋。唯有世間閑境界。北窓遲日午眠時。二尙父夷吾與孔明。興王定霸又扶傾。如何灘上羊裘子。不向雲臺掛姓名。三石室無塵日正長。交梨充腹足爲糧。平生每恨种明逸。不與希夷共睡鄕。四五季風塵已洗湔。奎文開出宋家天。如何石室希夷子。長向山中事晝眠。五古今人事問如何。秋落春華理豈訛。只恨唐虞三代後。治時常少亂時多。</text>
<title>直殯殿視膳</title>,<text>蓮漏丁東夜向晨。饔人催報豆籩新。延英舊路今何在。玉殿凄涼黼座塵。</text>
<title>宮詞</title>,<text>綺閣深深錦幕塵。羅巾拭盡淚痕新。武皇去後繁華盡。輦路苔痕又一春。</text>
<title>雨夕</title>,<text>疏簾鉤盡曲樓西。草色離披逕易迷。一陣輕風吹雨過。亂禽歸樹暝雲低。</text>
<title>卽事</title>,<text>金紫纏身已十年。夢魂長繞釣魚船。庭梧昨夜秋風起。獨對香燈轉惘然。</text>
<title>示諸郞求和 四首</title>,<text>編茅作蓋聊防雨。劈栗爲羞足佐盤。秪幸此身無箇事。一年秋色閉門看。二生涯芸壁三千卷。世事羊腸百八盤。湖海扁舟何日具。一篷煙月共君看。三風連萬木琅玕響。雨過千峯紫翠盤。休道一涼貧到骨。十分新月夜深看。四縹囊書帙芸欹側。睡鴨香煙篆屈盤。秋色似濃還似淡。紫蘭叢菊畫中看。</text>
<title>辭解大司憲</title>,<text>誰將古道行今世。難見今人有古風。我自解官消歲月。夢魂元不到周公。</text>
<title>大雪</title>,<text>塡壑埋山極目同。瓊瑤世界水晶宮。人間畫史知無數。難寫陰陽變化功。</text>
<title>題昭敬大王賜書後</title>,<text>家貧尙有賜書存。覆露難堪聖主恩。淚盡穆陵松柏路。斷雲殘照向黃昏。</text>
<title>義州城上聞暮角</title>,<text>邊風獵獵朔雲平。城上唯聞鼓角聲。莫向斜陽吹折柳。春來無限故鄕情。</text>
<title>艶詞</title>,<text>玉欄花落燕泥香。小雨霏微漾晩塘。病渴長卿憔悴盡。更添春恨損柔腸。</text>
<title>贈趙郞紙筆墨催詩</title>,<text>一幅溪藤白雪肌。尖奴新様截湘枝。龍香亦是韋家寶。合寫邯鄲錦繡詞。</text>
<title>寄題南原士人別業 逸其名</title>,<text>明月淸風是素封。小堂瀟洒蓼溪東。却抛身外無窮事。長對頭流第一峯。</text>
<title>困眠</title>,<text>星漢纔回畫閣西。白雲生壑鳥驚棲。騷翁未足歸田夢。半夜何人枉舞鷄。</text>
<title>己酉春帖</title>,<text>此老聲名不直錢。唯宜高枕事酣眠。呼兒強寫宜春帖。無病無憂過百年。</text>
<title>贈遂安丁使君 好善 二首○迎慰錄</title>,<text>客睡何曾一枕安。朅來猶得賞江山。詩情莫怪淸如許。玉樹銀峯映碧灣。時夜大雪二此邦宜着玉堂仙。鸞鳳卑棲問幾年。直待政成徵璽下。紫淸歸路五雲邊。</text>
<title>宿洞仙館悼台徵</title>,<text>萬里朝天去未還。遊魂那得度鄕關。何須更聽山陽笛。落日孤城淚自潸。</text>
<title>生陽館道邊有垂柳。馬上口占</title>,<text>生陽館裏垂垂柳。擬取煙絲繫遠行。何事臨岐攀折盡。年年空寄別離情。</text>
<title>感懷</title>,<text>客心迢遞倚孤城。漠漠輕陰閣晩晴。恨殺春光如許淺。柳眉桃臉不分明。</text>
<title>次西坰韻</title>,<text>天涯旅食已三旬。唯賴同人氣味親。須記昔年行樂地。舊遊陳跡又經春。</text>
<title>淸陰公方爲省郞中書堂。故有梨花會。亂後廢而不行。不復見盛事矣。今見淸陰寓舍遞有梨花樹。而同行如西坰。乃是曾經中書。欽亦於十年前忝居此堂。故以一絶戲之。仍屬西坰求和。以續中書故事云。</title>,<text>盛世風流不可攀。中書從古是仙官。淸心堂畔梨花樹。何似凝香閣裏看。</text>
<title>贈淸陰 二首</title>,<text>水沈燒盡畫屛圍。多病相如未褪衣。十二玉欄春事晩。滿簾風雨杏花飛。二離愁春恨轉紛紛。風雨凄凄日欲昏。遙想故園南岳下。梨花落盡掩重門。</text>
<title>偶吟</title>,<text>四月江城客未歸。綠陰深處見花稀。紅亭晝永人來少。繡幕時看燕子飛。</text>
<title>水北亭八景 金判官興國扶餘別野</title>,<text>落花朝嵐濟王家業亦徒然。誰把浮生擬百年。唯有落花巖翠色。朝朝不改草堂前。高蘭暮磬水闊煙深沙渚遙。秪今樵牧認前朝。山僧不管興亡事。淸磬一聲雲外飄。浮橋斜日落日依依下淺灣。浮橋正在水中間。東西南北人如織。却詫吾生早占閑。蛤灘霽月三淸露氣洗新晴。午夜平湖看月明。會借銀橋上星漢。桂宮高處聽鸞笙。平沙蘆雁平沙如雪水如羅。秋盡南湖雁陣斜。曲渚向來矰戈少。蘆花深處好爲家。孤山松雪鐵幹虯枝不可攀。凜然相對敢相干。怪來凍雪深如許。應試孤標耐歲寒。馬江煙雨五百年間一夢空。苔磯今屬釣魚翁。孤帆隨意往來穩。穿入碧波煙雨中。溫臺歌管荒臺遺跡自傷神。野草離離幾度春。滄海桑田亦閑事。東風歌管屬閑民。</text>
<title>卽事</title>,<text>爲誰惆悵凭紅樓。玉悴珠枯不自由。莫遣東風吹繡幕。一番花老一番愁。</text>
<title>戲次鶴谷</title>,<text>凌陰當夏自生涼。絶勝佳人錦瑟傍。好與玄翁同寂寞。小窓烏几午眠長。</text>
<title>戲金景仁</title>,<text>問君何日是歸期。詠罷扶蘇八景詩。階上梅花自開落。柴門長掩碧江湄。</text>
<title>到車輦。薔薇盛開。</title>,<text>又來華館駐驂騑。樹色山光碧四圍。莫道芳菲今已歇。一庭春意在薔薇。</text>
<title>日暮向安州</title>,<text>黃昏猶未稅征輈。久客催歸惜滯留。驀聽前驅勤指點。大江東畔是安州。</text>
<title>感事</title>,<text>滄海東流故國遙。游魂散盡更誰招。秋霜最是無情物。暗着荊花一半凋。</text>
<title>松京之俗善諛。凡留守等官瓜滿。不問人賢否。輒立碑以頌。羅列道左。余怪而作詩紀之。</title>,<text>西出靑郊野逕欹。行人駐馬立多時。道傍幾箇螭頭石。畢竟誰爲墮淚碑。</text>
<title>有感</title>,<text>百年大節金時習。一世高風南伯恭。若著當時人物論。勳名不數狎鷗翁。</text>
<title>過宣川古銅州 朝天錄</title>,<text>至今人說古銅州。壘壁頹殘接斷丘。年代興亡問無處。海雲關雪總堪愁。</text>
<title>踰箭門嶺遇大雪</title>,<text>征役連年弊紫貂。朔風驅傳又歸遼。川原北望腸堪斷。白雪黃雲古磧遙。</text>
<title>聚勝亭獨坐</title>,<text>臘盡江城日又曛。悲笳吹斷入遼雲。長卿自是消中久。離恨如今更十分。</text>
<title>度山海關</title>,<text>浮世何曾一日閑。半生辛苦路岐間。冥鴻莫道無遺跡。十七年來又度關。</text>
<title>謁夷齊廟示同行</title>,<text>沙路漫漫接古城。共來遺廟拜英靈。憑君試酌灤河水。洗盡心肝澈底淸。</text>
<title>卽事戲占</title>,<text>休說觀周事事奇。觀周堪嘆亦堪嗤。家家手把天枰稱。但識人間有面皮。</text>
<title>過采亭橋酒店</title>,<text>春城晩日映華譙。溪水溶溶柳拂橋。知是燕姬新釀熟。粉墻南畔酒旂飄。</text>
<title>向薊州</title>,<text>却算游程歲幾周。陳蹤眞箇水中漚。如今又向燕山去。煙樹依然是薊州。</text>
<title>通州途中</title>,<text>客路迢迢接塞門。遠遊隨處自銷魂。煙村十里河橋畔。唯有桃花似故園。</text>
<title>三河途中</title>,<text>雨餘煙㬌轉淸和。平野漫漫一逕斜。古廟無人春自老。小壇飄盡碧桃花。</text>
<title>沙河驛。見台徵題名處。二首</title>,<text>沙河驛裏題名處。舊壁唯餘姓字存。怊悵音容卽千古。塞天知有未歸魂。二陳迹依依夢幾回。故人相憶隔泉臺。至今湖海風流地。唯有江聲自去來。</text>
<title>還到永平府</title>,<text>盧龍城外路高低。城上朱樓瞰綠堤。欲向靑帘沽一醉。百花深處使人迷。</text>
<title>大凌河</title>,<text>大凌河畔古城頭。官柳邊花喚客愁。落日孤舟依柳渚。亂山千點是幽州。</text>
<title>海州衛途中 二首</title>,<text>楊柳村邊細雨過。河流如鏡渚蒲芽。經春燕塞思歸客。空向天涯領物華。二鴨水燕山秪自賖。一春開遍帝京花。年年客裏淸明節。斷盡危腸是憶家。</text>
<title>送張好古赴平安兵使 前稿</title>,<text>狄女壺漿拜節旄。受降亭迥壓層壕。班侯燕頷君應詫。舐筆和鉛愧我曹。</text>
<title>送李安州 尙吉 赴任</title>,<text>悲歡百變十年間。五馬迢迢又出關。浮世半生唯有別。勞歌一曲玉連環。</text>
<title>壬子春</title>,<text>不緣公事不開門。深巷寥寥似野村。春事卽今看又晩。落花芳草總傷魂。</text>
<title>聽琴</title>,<text>閑捻瑤琴度曲遲。離鸞別鶴共參差。休言世上知音少。明月淸風是子期。</text>
<title>重陽滯直寄仙源</title>,<text>世故紛紛苦未休。重陽滯直更堪愁。令人却憶楓溪洞。赤葉黃花滿意秋。</text>
<title>白沙相公寄示僧道見詩。和之。</title>,<text>亦知四大爲虛假。未脫輪回豈是歸。不識見師何似者。一筇長傍白雲飛。</text>
<title>遣懷 二首</title>,<text>前去知非未二年。齒牙已脫鬢蒼然。官高一品終何用。日日歸心海上田。二病如相伴老如期。悄悄無人問所思。搖落暮天霜意厚。滿山黃葉正離披。</text>
<title>雜興 四首</title>,<text>久學莊生杜德機。有時蝴蝶夢中飛。春來不管花開落。高臥山齋掩竹扉。二賓能忘主主忘賓。賓主相忘此是眞。却笑陳蕃勞下榻。落花芳草足爲茵。三每到春來愛晝眠。竹床方枕夢悠然。却疑邵老還多事。雪月風花太放顚。四細雨濛濛忽滿空。墻桃砌藥一時紅。風花最是閑權柄。盡入騷翁領略中。</text>
<title>南山叢祠</title>,<text>洞壑陰陰石逕危。喬林蒙翳傍層陴。叢祠落日人蹤斷。無數飢鴉下晩陂。</text>
<title>得耳病丏閑 三首</title>,<text>中年百病競侵身。竅窽昏昏亦失眞。莫道重聽非害事。雖能拜起不如人。二淸世無能一品身。拙爲天性懶爲眞。向來所得非他物。唯有神明不怍人。三花開花落任推遷。一任東風造化權。松鶴掩門機事絶。綠陰深處聽鳴蟬。</text>
<title>北虜張甚。至奏天朝。前稿</title>,<text>千里封疆非小物。欹傾每欲倩人扶。卽今廊廟多奇策。何不長纓去繫胡。</text>
<title>夏日詠懷</title>,<text>雲霄已絶飛騰志。丘壑行謀水竹居。莫謂金章抛不得。香山亦是舊尙書。</text>
<title>讀史</title>,<text>日暮章華草自春。秦關那復見回輪。生憎湘水無情極。沈却當時澤畔人。</text>
<title>題圃隱集後</title>,<text>一節當時問幾人。松都冠蓋漢都臣。至今善竹橋邊路。說着先生淚滿巾。</text>
<title>安興館卽事。寄仁叟。四首</title>,<text>憶從阿母上瑤臺。九曲雲璈霧裏來。一夢人寰便千劫。碧霄笙鶴更徘徊。二江上高樓意渺然。登臨物色似當年。行雲一去愁無跡。神女峯巒望裏姸。三高樓風色暮堪悲。燈燭寥寥照客帷。忽憶昔年相送地。滿江寒雨夕陽時。四五日江樓四日風。低垂帷帟掩簾櫳。東陽病後身偏瘦。又是煙花三月中。</text>
<title>灣館狹邪 五首</title>,<text>余以詔使擯慰。滯灣館數月。一行人役甚多。灣多狹邪。所聞見有可異者。戲記之。以備風人之一笑。白羅衫映石榴裙。鴉鬢參差學抹雲。斜倚粧樓慵刺繡。柳絲花雪正紛紛。二斑騅馬上紫游韁。楚楚春衣白面郞。借問今宵何處宿。杏花村裏第三坊。三長街十里動香風。小雨輕風襯落紅。何處紫騮嘶玉勒。靑樓知在柳陰中。四粧樓須記柳深處。信誓莫忘花落時。釵玉欹斜眉黛蹙。芳心一點寫烏絲。五月沈鍾斷坐支頤。纔得來時又却歸。不是不愁離別苦。蕙蘭蹊逕怕人知。</text>
<title>聞白沙相公被彈出城 後稿</title>,<text>曠野茫茫行旅稀。巴陵渡口夕陽時。騷人正抱湘潭恨。采罷江蘺有所思。</text>
<title>朝望海門</title>,<text>草綠沙長洲渚幽。乍憑江檻遣閑愁。海門初日潮頭迅。穩送龍驤萬斛舟。</text>
<title>早秋遠眺</title>,<text>曉來秋色集林皐。雨洗遙岑氣勢豪。更有澄湖千萬頃。此間唯合着吾曹。</text>
<title>登後阜</title>,<text>沿江沙路細彎彎。落日歸舟艤淺彎。西去數峯靑一抹。行人說是桂陽山。</text>
<title>村居卽事 五首</title>,<text>柴門臨水稻花香。始覺村居氣味長。偶與老農談野事。不知山日已矄黃。二蕙蘭爲佩芰荷衣。跡混漁樵息世機。萬事不求溫飽外。小簷閑坐對朝暉。三精舂玉粒供晨飯。旋劈團臍備客羞。借問野翁何所事。本來無喜又無憂。四莫覓仙方覓睡方。蒲團瓦枕竹匡床。何須更作周公夢。夢到犧皇一味長。五上池種荷荷萬柄。下池養魚魚千頭。野翁生計此足矣。不須更要千戶侯。</text>
<title>見白沙書。悼漢陰相國亡。漢陰。李相德馨號。</title>,<text>沙老歸田漢老亡。人間俯仰易滄桑。終南病客愁無寐。風雪香燈坐夜長。</text>
<title>峽裏</title>,<text>峽裏生涯淡似僧。向來愁疾轉侵陵。柴扉寥落無人跡。隴樹蕭蕭野水氷。</text>
<title>題歌詞後</title>,<text>白首孤蹤寄薜蘿。傷心一曲浣溪莎。世間定有多情者。試向樽前且放歌。</text>
<title>甲寅上元</title>,<text>上元佳節客黔山。半夜孤懷鬢已斑。忽憶昔年燕市陌。萬家燈火市樓間。</text>
<title>雨餘</title>,<text>雨餘簾幕透輕寒。軟柳嬌花未破顏。倦倚屛山成悵望。一年春恨鏡中看。</text>
<title>閔生聖任委來相尋。將向其婦翁安東李使君所。求詩甚懇。口占以贈。後稿</title>,<text>煙花寥落旅魂驚。客裏分携倍有情。寄語安東李都護。南雲迢遞月空明。</text>
<title>溪上</title>,<text>折得山花溪上歸。霏霏香霧濕人衣。偶逢樵父尋厓去。更約漁翁理釣磯。</text>
<title>上巳</title>,<text>章臺不作踏靑人。湖海僑居又一春。試拓小窓煙㬌晩。山花無數碧溪濱。</text>
<title>閱邵易有感</title>,<text>一倍乘之作一元。興亡千古卽朝昏。北窓淸晝忘言處。安得堯夫與討論。</text>
<title>唐虞</title>,<text>土階三等不誅茅。蓂莢陰中日未晡。借問帝堯何所事。至今人口誦唐虞。</text>
<title>小雨</title>,<text>小雨初晴麥壟分。鳴鳩乳燕正紛紛。山村長夏無來客。閑倚東樓詠白雲。</text>
<title>野服</title>,<text>野服黃冠穩稱身。杖藜徐步上溪濱。村童莫問何如者。曾是先朝八座臣。</text>
<title>大風雨戲書</title>,<text>大雨大風無出門。風能折木雨傾盆。麻姑近得相逢否。滄海桑田幾日翻。</text>
<title>感事 二首</title>,<text>椎埋何技亦興王。董賈無時事可傷。小草在原霑雨露。長松臥壑困風霜。二顏如緇墨鬢如絲。衰相年來不可支。唯有此心同鐵石。幾經鍛鍊未曾移。</text>
<title>題壁 二首</title>,<text>行年四十九年非。始覺天機是道機。脫盡世緣消盡累。萬山紅綠掩重扉。二池荷紅褪露翻叢。昨夜西風撼井桐。禪客入秋無氣息。不曾三笑過溪東。</text>
<title>歲飢</title>,<text>南山一頃豆爲箕。此老生涯亦可嗤。秋後萬林饒橡栗。丈夫身在豈長飢。</text>
<title>八月十二日作</title>,<text>去年今日衿陽洞。白石淸川數日留。浮世行藏眞逆旅。金陵又是一年留。</text>
<title>看書</title>,<text>炊熟黃粱一夢餘。鬢飄霜雪謗盈車。歸來閉戶南溪畔。看盡人間未見書。</text>
<title>偶出南溪松林</title>,<text>風外時聞古寺鍾。一筇徐步出深松。前溪雨後餘霞在。遮盡溪南三四峯。</text>
<title>壁上五賢圖 二疏陶潛戴逵邵康節王子猷</title>,<text>疏恬陶節共崢嶸。戴逸王淸亦性情。千古人豪邵夫子。天根月窟任閑行。</text>
<title>登後阜次朴郞韻</title>,<text>高秋登眺屬新晴。海色遙連野望平。直到夜深新月上。襲人風露十分淸。</text>
<title>次淸陰 二首</title>,<text>相思迢遞覺魂消。世故悠悠不自聊。春後詩筒秋後見。離懷添却一年遙。二聽盡前山杜宇啼。滿林紅葉月高低。遙知北岳悲秋客。白雪調高意自迷。</text>
<title>別舍弟明遠之原州 二首</title>,<text>紅燭淸樽夜未央。月寒山色共蒼蒼。離筵莫奏相思曲。別鶴幽鸞轉渺茫。二 進退格風打江心浪似山。長途迢遞暮天寒。人間離別何時已。望斷歸鴻鬢自斑。</text>
<title>次子姪輩江上韻。記舊遊也。</title>,<text>梨湖南畔昔回船。故事如今一悵然。神勒寺前千尺水。月蓬蕭瑟五更天。</text>
<title>再次淸陰</title>,<text>格格山禽百種啼。洞門寥落夕陽低。溪邊茅屋煙中寺。古木蒼藤路轉迷。</text>
<title>別趙郞</title>,<text>別路遙連湖海頭。客窓燈火夜悠悠。孤舟明日已陵渡。落木寒江總是愁。</text>
<title>晩陰</title>,<text>老樹槎牙葉盡呼。前村閃閃有歸烏。陰雲漠漠天連野。幻出徐煕水墨圖。</text>
<title>夜坐</title>,<text>土床蒲薦淡如禪。搖落山中歲又遷。獨把瑤琴理餘曲。夜深新月十分圓。</text>
<title>大雪</title>,<text>小屋迢迢掛半空。俯臨平野勢無窮。長風吹捲千厓雪。變盡山川一氣中。</text>
<title>題金生關東圖</title>,<text>金生筆力見神全。毫末移來幾洞天。却與放翁誇勝賞。臥遊端可躡飛仙。</text>
<title>寂寥</title>,<text>寂寥窮峽度花朝。殘雪封條暖尙遙。倦倚繩床成小睡。夢中鄕國路迢迢。</text>
<title>獨歸</title>,<text>寂寥山巷長莓苔。危磴迢迢路自廻。閑把山花倍怊悵。石林斜日獨歸來。</text>
<title>上東丘 二首</title>,<text>三水三山望渺漫。浮雲何處是長安。東陽病後愔愔瘦。衣帶如今日日寬。二山居草草少經營。種柳栽花計未成。唯向蒲團坐終日。傍人錯道學無生。</text>
<title>坎止窩之南有潺流。源出歌絃山。大旱不絶。而荊榛叢穢。石錯無逕。自余來此。斧其林莽。䟽其川脈。累石爲砌。葺茅一間。匯下流爲池者二。而中築堤。堤傍植柳十餘株。上池之北隅又築小臺。向之陋汚者頗改觀。旣成。以一絶記之。</title>,<text>小堤纔受兩床橫。亭下雙池鏡様明。沙岸柳堤春欲晩。落花芳草總詩情。</text>
<title>卽㬌</title>,<text>平堤煙幕柳嚲絲。曲沼風多荷漾露。瓊簾鉤盡別院深。望斷輕波江日暮。</text>
<title>贈李秀才行進</title>,<text>初秋風色撼梧桐。雲物凄凄水檻空。蘿逕客歸山影晩。綠荷香散雨聲中。</text>
<title>樓上</title>,<text>高樓登眺據枯梧。元氣蒼茫俯積蘇。萬里長風吹伏熱。碧天無盡白雲孤。</text>
<title>鶯啼在春夏之交。而今來村舍。八月猶聞鶯聲。豈深山之中。四時皆有之耶。詩以記之。</title>,<text>蘿薜交橫山影陰。晩來芒屨出東林。黃鶯恰恰秋猶在。始信吾廬深更深。</text>
<title>題南洞</title>,<text>野約縱橫路不開。暗藤嚲地水縈回。西風落日行人少。唯有山僧去又來。</text>
<title>村興 二首</title>,<text>場圃縱橫西復東。村家九月獻田功。悠悠野望供閑興。古樹寒鴉夕照中。二征鴻背照下江門。落葉流風過別村。莫遣龍眠畫秋色。紫蘭叢菊總傷魂。</text>
<title>月夜聞琴</title>,<text>荻花楓葉正颼颼。羈思茫茫倦上樓。一曲瑤琴南浦月。傷心不獨白江州。</text>
<title>次仙源韻 三首</title>,<text>半生書劍覺都休。華髮鬖鬖鏡裏愁。惆悵江關更蕭瑟。荻花楓葉已窮秋。二吾曹落落豈長休。世故悠悠莫漫愁。倦倚小樓成午夢。萬林紅葉海山秋。三山雨泠泠夜未休。流年冉冉起閑愁。舊遊陳跡空回首。洞裏煙霞幾度秋。仙源家在楓溪洞。有煙霞水石之勝。</text>
<title>寄昌期</title>,<text>東林新月映西潭。燈火蕭然伴客龕。惆悵舊遊如夢裏。白頭空賦望江南。</text>
<title>書新曆後</title>,<text>齒牙零落鬢毛疏。生世居然五十餘。不識明年三百日。此身休咎又何如。</text>
<title>立春日作</title>,<text>臥病經時骨骼低。柴扉蕭瑟掩南谿。春來不復當年興。帖子無心向戶題。</text>
<title>感春 三首</title>,<text>閑愁如病復如憨。晩倚亭欄晝夢酣。小雨入簾禽語鬧。又看春色到湘潭。二空翠濛濛簾箔垂。小塘南畔柳如絲。閑人睡起無餘事。劈破蠻牋寫楚辭。三蒲芽出水燕初飛。晩日池亭坐不歸。風景自佳人自老。鬢絲禪榻轉依依。</text>
<title>口占 三首</title>,<text>松飄金粉柳拖綿。葉底棲紅政可憐。江上晩來微雨過。落霞孤鶩共長天。二緗桃落盡曉來雨。白鷺飛歸何處風。野老驅牛向田去。前村壟畝水西東。三採藥幾尋厓北寺。買魚時訪海西船。山中不管春來去。流水桃花自杳然。</text>
<title>丙辰五月十六日。見京信。二首</title>,<text>長安莫道有書來。書到令人恨不開。楚澤四年人自老。不須頻上望鄕臺。二蕭條病羽怯虛彎。長夏江村獨掩關。世故祗今猶未了。四年身在死生間。</text>
<title>雨中晝眠</title>,<text>海雨冥冥綠漲池。蒲芽藕葉共參差。山人晝倦長成夢。燕語鶯啼摠不知。</text>
<title>池上坐占</title>,<text>池荷風動葉田田。細柳新蒲色競姸。落日平堤煙雨裏。小舟來去鏡中天。</text>
<title>懷南郭</title>,<text>象村居士幽憂日。南郭先生臥病年。白首不堪長別苦。海天寒月幾回圓。</text>
<title>見秋浦書</title>,<text>一年秋色滯江門。千里書回更斷魂。岐路半生人自老。海天何處瘴雲昏。</text>
<title>秋事</title>,<text>涼宵微露絃銀塘。香褪紅衣見碧房。江外逐臣頭盡白。一年秋色更銷腸。</text>
<title>聞洪信川 遵 縲絏致殞</title>,<text>傷心不忍賦招魂。天日何由照覆盆。莫恨圜扉便長夜。巫咸應下問含冤。</text>
<title>晩望 續稿</title>,<text>鷗鷺雙雙起石梁。寒潮何處引鳴榔。荊籬茅店疏林外。無數炊煙帶夕陽。</text>
<title>雪後</title>,<text>江上寒雲凍不飛。暝林棲雀影還微。湘潭逐客歸何日。明月空灘獨掩扉。</text>
<title>藥峯自丹陽又遷寧海。吾輩罪同。而藥峯獨遠。其何以爲懷。藥峯。徐公渻號。</title>,<text>休說中途 吾輩中途付處故云 勝遠途。浮生何處不堪居。丹陽南去天連海。此日臨岐愧老徐。</text>
<title>題擊壤集後</title>,<text>高閣迢迢望欲迷。小車行遍水東西。洛陽花月還堪恨。半夜天津杜宇啼。</text>
<title>朝起詠事</title>,<text>山下柴扉晩不開。隔林殘雪罨亭臺。沙汀水落氷猶淺。江口漁人宿未廻。</text>
<title>僑居在高阜下。而四塞不得臨江。</title>,<text>昭陽亭下水如天。古樹疏籬間渚煙。安得移家江上去。春來閑與白鷗眠。</text>
<title>次南郭韻</title>,<text>長憶平丘驛路東。一杯相別兩衰翁。神奇臭腐吾何有。蝴蝶莊周是夢中。</text>
<title>正月二十八日夜坐。信筆遣懷。二首</title>,<text>憶在金陵田舍時。隣翁社老得追隨。瑤琴彈出歌絃曲。舊恨新愁總不知。二白頭流落崦中村。楚水楓林幾斷魂。縱有新知那得語。萬山風雪獨關門。</text>
<title>記謫居自嘲 四首</title>,<text>金浦田廬過四年。聖恩如海又如天。三冬鷺渚緣何事。冷突寒廳病苦纏。二脚氣逢春轉苦侵。峽中無藥又無針。唯須內視收眞息。九返功成免六淫。三一篋衣衾二簏書。行裝止此不求餘。身名却興編氓列。生事還依戶長居。主人卽戶長四李資玄窟風流遠。金悅卿書逸躅傳。莫道後來無繼者。何妨共我作三賢。</text>
<title>書邵易後</title>,<text>皇王帝霸渾閑事。雪月風花獨閉門。十二會中空擾擾。希夷微處可忘言。</text>
<title>次白沙相國韻</title>,<text>白首湘潭學楚臣。紉蘭爲佩薛爲巾。東風無限相思夢。時逐歸舠向漢津。附元韻 白沙兩地同爲放逐臣。中間消息各沾巾。淸平山下昭陽水。日夜西流到廣津。</text>
<title>欲移家向麻川不果。仍占漫興。二首</title>,<text>逐客棲棲不定居。又從江外借人廬。前陂聞說靈湫近。擬見龍門點額魚。二峽裏春寒不見花。旅遊無意管韶華。浮生已斷人間事。魂夢如何却到家。</text>
<title>記東岡路上語</title>,<text>道逢岡老說春川。卜宅唯宜近水邊。估客帆檣沙浦雨。煙花籬落夕陽天。</text>
<title>風雨 二首</title>,<text>蕭蕭風雨滿西林。門外溪流幾尺深。遙想漢津船路阻。旅窓終日萬重心。二三月山城未有花。春光不到旅人家。空敎半夜風和雨。添却羈愁一倍加。</text>
<title>李生裕基訪余於春川謫所。書以贈之。仍寄意於洪原謫所。李之家嚴亦方謫洪原。裕基父曰耇俊。淸江公第三子也。</title>,<text>昭陽江上又逢君。三月煙花正斷魂。遙想洪原未歸客。海雲何處獨關門。</text>
<title>次明遠韻</title>,<text>玄都觀裏罷看花。白鷺洲前對晩霞。春色惱人幽夢懶。滿城風雨妬韶華。</text>
<title>東亭小睡 二首</title>,<text>溪雲漠漠水盈盈。客散東亭小雨晴。乍倚隱囊成午夢。柳枝深處有啼鶯。二郭外春江接遠陂。晩來風動綠漪漪。多情最是南堤柳。長爲征人管別離。</text>
<title>患痁臥吟</title>,<text>蟬噪高林雨霽衢。病來人事十分無。芭蕉影靜輕陰轉。臥看西湖八景圖。</text>
<title>自五月病痁。至八月未已。幾乎就木。吟痛之中。信筆戲書。非以爲詩。只記當時之跡爾。二首</title>,<text>堯時人物漢時文。垂老拘囚峽裏村。可笑世間多少輩。把持朝憲恣騰騫。二朴善蘭家暑不堪。昏昏終日坐如喑。將歸安保知何似。古驛蕭條類楚潭。</text>
<title>聞鵂鶹鳴臥占</title>,<text>花落殘燈影漸低。江關秋色曉凄凄。漳濱逐客渾無寐。聽盡鵂鶹半夜啼。</text>
<title>次白沙韻</title>,<text>燈火寥寥伴客愁。峽中寒雨在孤舟。桓伊去後風流盡。一曲瑤箏撫却休。附元韻 白沙信命平生不解愁。是身於世一虛舟。思量六十年前事。欲說應須失笑休。</text>
<title>丁巳十一月二十一日。大雷雨異常。</title>,<text>巳年子月向南至。晝晦而雷雨雹風。世故卽今無了日。白頭蕭瑟滯湘東。</text>
<title>送鄭時晦赴襄陽 三首</title>,<text>風流叔子名空在。倒載山公跡已淪。半夜蓬萊看日出。世間何物是關身。二梨花山雨石川詩。妙語驚人骨欲飛。湖海百年吾已老。上淸笙鶴夢依依。三微言雖絶心還契。簡策空存力已闌。歲暮昭陽天放在。滿篷煙月一江寒。</text>
<title>丁巳除夕</title>,<text>土爐香燼小燈前。峽裏今宵又送年。兒女豈知爲客苦。樗蒲爭擲不論錢。</text>
<title>聞日下諸君子言事北遷</title>,<text>諸賢零落向長沙。白首孤蹤秪自嗟。悄悄寒燈愁不寐。滿庭風雪噪飢鴉。</text>
<title>次芝峯詩稿中韻 二首</title>,<text>僑居寥落寄生涯。山逕遙連郡郭斜。客裏不堪春事晩。杏花纔謝又桃花。二雨餘蔫紅襯水涯。小溪西畔斷橋斜。山村遲日林亭靜。無數蜻蜓唼柳花。</text>
<title>午睡</title>,<text>風入松簷釀晩寒。隱嚢欹處午眠安。睡鄕已比人間勝。世事還將夢裏看。</text>
<title>晨起卽事 二首</title>,<text>井華漱口髮千梳。虛室無塵竹席舒。山逕寂寥庭院靜。稚兒來讀孟軻書。二世事如髮不勝梳。直道平生昧卷舒。但有通神錢百萬。何須辛苦五車書。</text>
<title>夜詠</title>,<text>羈愁離恨共依依。虛檻寥寥坐不歸。石逕夜深涼露濕。一林螢火近人飛。</text>
<title>七夕</title>,<text>織女機頭夜欲分。牽牛河上鵲成群。年來轉覺安吾拙。不草龍城乞巧文。</text>
<title>秋意</title>,<text>沙溪水落露汀痕。喬樹霜寒葉擁門。莫道重陽是佳節。峽天風雨秪消魂。</text>
<title>四皓</title>,<text>商芝燁燁可忘憂。白首幡然不待求。逃漢避秦緣底事。一生唯識建成侯。</text>
<title>陳簡齋以菊比徐娘。徐娘淫婦也。取比不亦謬乎。賦此解之。</title>,<text>嚴霜鋪地獨抽芳。每愛寒花九月黃。不識陳公何似者。錯將貞艶比徐娘。</text>
<title>姜弘立，金應瑞降虜。所領兵萬人皆沒爲胡用。慨而有作。</title>,<text>休道胡鋒作諫臣。廟堂無計息風塵。將軍不解捐軀義。戰士皆爲左袵人。</text>
<title>送李大載坐小亭午眠</title>,<text>客去小亭還寂寂。夢回孤枕正矇矇。溪橋向晩長風起。吹盡昭陽江上東。</text>
<title>晩雨</title>,<text>晩來微雨過長林。門外溪流一倍深。暫倚繩床成小夢。綠槐南畔有蟬吟。</text>
<title>宮詞</title>,<text>紫宮新構切雲霞。一豫宸情屬物華。黃繖乍開移鳳輦。上林斜日照棲鴉。</text>
<title>秋思</title>,<text>摵摵西風動晩林。雲邊歸雁有哀音。秋陰不散江天闊。此夕難堪遠客心。</text>
<title>雨後 二首</title>,<text>黃葉滿山人寂寂。白雲平壑水迢迢。秋陰暗結霜華冷。一陣征鴻度泬㵳。二三日陰霖一日晴。淸平山色見分明。南窓宴坐無塵鬧。閑聽空林落葉聲。</text>
<title>閨詠</title>,<text>石榴花艶曲欄干。氷片淸凝赤玉盤。人世不知三伏熱。碧荷風透越羅寒。</text>
<title>次淸陰韻</title>,<text>湘潭蕭瑟影涼涼。却喜新詩到草堂。怊悵西州門外淚。此生無路洒東岡。</text>
<title>讀道德經</title>,<text>讀盡希言八十章。世緣消處倂形忘。沖然頓覺超無象。從此何憂舌本強。</text>
<title>端午日獨坐</title>,<text>江城小雨晩霏霏。籬外炊煙濕不飛。客裏幾回佳節過。故園歸路望中微。</text>
<title>昭陽竹枝歌三章</title>,<text>席破嶺頭日欲落。新淵江口行人稀。短檣輕枻亂波去。遙指鳳凰臺下磯。二居人莫唱赧郞曲。游子此時空斷腸。一百八盤何處是。鉤輈聲裏樹蒼蒼。三水大已無橋下灘。雨昏不見淸平山。湖邊列店少如斗。半夜柴扉純浸灣。</text>
<title>芝峯輯樂府新聲。其中有宮詞，塞下曲，遊仙詩等體。余戲效之。</title>,<text>桂苑香風透六銖。繡簾斜拳綴眞珠。金盤滿摘宜男草。更塌高禖第一符。右宮詞銀河平似水晶盤。星影參差璧月寒。吹盡紫簫騎鶴去。玉皇宮闕絳雲端。右游仙沙磧沈沈殺氣漫。長圍初合鼓聲寒。誰將榦木河邊骨。畫上甘泉殿裏看。右塞下</text>
<title>風雨連旬。津梁不通。京信久阻。三首</title>,<text>裹飯何人似子輿。炊煙不起竈生魚。長安西望如千里。怊悵無因見寄書。二愁多却似無愁客。老去長思未老時。孤店寂寥人跡斷。滿山風雨獨支頤。三少女隨郞遠在湖。海雲迢遞信書無。不知舊疾今安否。斷盡離腸立暝途。</text>
<title>大雪</title>,<text>長雲萬里正崔嵬。絶峽千重朔氣催。昨夜昭陽江上雪。朝來不見鳳凰臺。</text>
<title>次仙源</title>,<text>華髮鬖鬖各暮年。危途那意此身全。依依半夜連床語。腸斷東風却渺然。</text>
<title>又贈仙源</title>,<text>浮雲迢遞隔長安。靑眼誰堪到歲寒。白雪自成千古調。向來聊復爲君彈。</text>
<title>寒食</title>,<text>年年寒食省松楸。雨露凄凄故壟幽。今日楚囚歸不得。東風吹淚暮江頭。</text>
<title>感事</title>,<text>前是玄翁後放翁。放翁之號稱龍鍾。如今不立閑名字。一任朝廷喚四凶。余舊號玄翁。及放歸田里。改以放翁。今者臺論斥以四凶故云。</text>
<title>懷鄭翼之金景和</title>,<text>鷺河相送忽經年。此日聞君又北遷。一片昭陽江上月。想應分照兩君邊。</text>
<title>辛酉夏。蒙宥西還。舟下京江。適風日和暖。篙行無滯。十口俱載。將棲息於金陵故山。卽事舟中口占。別稿</title>,<text>誰借龍眠畫我程。綠江煙樹望中平。明朝擬解梨洲䌫。百里楊花一日行。</text>
<title>舟師中軍。日習軍樂。問之則曰。大駕避兵時所習用云。口占解之。</title>,<text>君王端拱法宮裏。將士胡爲軍樂聲。江海極天鯨跋浪。至尊乘此獨安行。</text>
<title>江上晩望</title>,<text>晩樓殘照雨餘天。江色蒼茫半是煙。沙渚更添閑物色。白鷗飛盡暮帆前。</text>
<title>還金陵。與舍弟小酌。二首</title>,<text>飛流百尺柳陰中。倒瀉方池一鏡空。夜闌客散殘醉醒。滿林松籟和溪風。二五年遷客始歸田。故里人疑化鶴仙。正似彭城風雨夜。兩蘇相對一床前。</text>
<title>次金景仁韻</title>,<text>五年湘水阻徽音。往跡悠悠不可尋。今日忽逢湖外使。尺書珍重歲寒心。</text>
<title>謝朴甥送團扇</title>,<text>病渴相如肺欲塵。誰將團箑寄漳濱。江樓晩日餘炎在。一陣淸風是故人。</text>
<title>次竹西用梅月堂韻</title>,<text>紛紛浮世幾滄桑。遺像猶存長老房。誰識先生當日事。採薇元自異鷹揚。</text>
<title>寄尹次野</title>,<text>燕壘初成花滿枝。蒲芽出水雨添池。東風日日韶華晩。夢逐漁舠過海湄。</text>
<title>溪上示兒輩 二首</title>,<text>扶藜獨出小溪隈。細路縈巖暈碧苔。躑躅杜鵑相映處。春光隨我杖頭來。二槲林陰煗怪禽來。杖屨穿雲石磴開。峽裏始知風景別。百花深處一溪回。</text>
<title>草堂偶成</title>,<text>溪水泠泠出谷遲。洞門深處薜蘿垂。東林日晩多風雨。花落春山聽子規。</text>
<title>題尹鈴平 重三 亭舍</title>,<text>乳雀穿樑鼠穴隈。鈴平臺閣亦荒哉。江山風月無當主。一任遊人去又來。</text>
<title>妙淳詩軸</title>,<text>高僧目擊有禪機。款我金陵海上扉。欲問西來祖師意。孤雲流水總依依。</text>
<title>村詠</title>,<text>蟹團初膩栗如拳。禾稼登場大有年。白酒欲篘黃菊綻。淵明何事歎無錢。</text>
<title>題劉希慶軸 二首○幷小引</title>,<text>劉生居市井間。不逐什一爲利。乃願從賢士大夫遊。詩禮飭躬。結廬道峯山下以自適。今年七十有九。步履輕健。色若童孺。余喜其爲人。今來求詩。口占贈之。車前八騶吾不管。兩府二事都悠悠。白雲長在水如玉。羨爾結廬溪上頭。二十年放逐今始還。齒髮已空腰脚頑。柱笏朝來有爽氣。詩成題爾畫中山。</text>
<title>次李舍人蓮塘韻</title>,<text>白頭那復噉虛名。猶有蓮堂未遣情。却笑舍人孤夢罷。一塘寒雨斷腸聲。</text>
<title>早朝</title>,<text>東峯雲氣曉霏霏。苑樹千重日色微。步入錦川橋畔路。雪花飄盡上朝衣。</text>
<title>以太廟祭官。齋宿凝香閣。懷舊有作。</title>,<text>往事依依迹已陳。晩登東閣愧經綸。當時少吏今頭白。喚我凝香舊舍人。</text>
<title>罷朝有懷</title>,<text>午鼓鼕鼕未罷筵。再三天語在籌邊。街頭誰抉單于首。五餌空慙賈少年。</text>
<title>雨後</title>,<text>玄燕差池風滿渠。乍暄時候禁煙初。輕陰不散亭臺晩。嫩綠嬌紅小雨餘。</text>
<title>朝退</title>,<text>黃扉伴食一年強。世道關心兩鬢霜。今日偶然朝退早。北窓晴旭午眠長。</text>
<title>閱台徵家畫卷 進退格</title>,<text>琴棋書畫李楨手。曾向台徵座上看。今日偶然重對此。白頭惆悵在人間。</text>
<title>偶吟 三首</title>,<text>世間難得快心事。身外何關一品尊。人在夢中還說夢。夢中佳處是忘言。二幽居寂莫似禪宮。盡日亭欄眺望通。宿雨乍晴山郭路。小桃花發夕陽中。三日暖游蜂倦午衙。柳枝深處可藏鴉。東風似與幽人便。山北山南都是花。</text>
<title>春詠 餘稿</title>,<text>長安當日盛繁華。無數名園處處花。惆悵舊遊今不忘。綠楊芳草碧油車。</text>
<title>卽事</title>,<text>蘼蕪春色正芳菲。綠水靑山入夢微。浮世百年空擾擾。古今唯見是還非。</text>
<title>春後</title>,<text>躑躅花殘芍藥開。群芳次第自相催。一春榮落知誰管。蛺蝶紛紛去又來。</text>
<title>送許高城 啓 之任</title>,<text>人間膏火漫相催。海上樓臺日月開。許椽本來多道氣。鶴翎東去是蓬萊。</text>
<title>丙寅秋解相職</title>,<text>浮世紛紛患有身。四年黃閣漫逡巡。如今始得閑生活。霜菊叢邊一老人。</text>
<title>請告書事</title>,<text>爲瑟爲竽兩未工。世間誰是好眞龍。偶因請急聊乘暇。三伏炎中臥北風。</text>
<title>早朝</title>,<text>錦川橋畔雪成泥。曉旭初昇鷺序齊。世事日新歸計左。六年愁聽五更鷄。</text>
<title>建除體</title>,<text>堂傍蒼厓建。場臨絶壑除。滿江煙欲暯。平野樹全虛。計定居身泰。心慵執禮疏。浮名同破甑。危路未回車。成毀何須較。收藏此有餘。開樽聊獨酌。閉戶混樵漁。</text>
<title>雜言三句</title>,<text>有口不言無口同。有冤莫洩空塡胸。白日何事靑天中。上天下地爲網羅。弓弩畢弋兼刀戈。飛走路絶其如何。似夢非夢人間世。不醉而醉人間人。醉兮夢兮誰是眞。</text>
<title>一言至十言賦閑興</title>,<text>蒼。茫。夕照。滄浪。柴扉掩。野逕長。涼穿細葛。睡倚隱囊。高柳虛簷籟。嬌鶯盡日簧。半生寵辱儡傀。今日放逐江湘。已斷外緣同大士。任敎閑夢到羲皇。東門一頃邵平瓜美。牙籖萬軸鄴侯書藏。呼牛呼馬七尺亦何關。忘物忘我千古等亡羊。腰間老劍之光焰如秋水。誅蛟計大當早晩掛扶桑。</text>
<title>九言雙韻</title>,<text>豈無舊交落落參與商。雖有新知那得披心腸。艱危辛苦世味曾飽嘗。巖廊貫索到此俱亡羊。天黥已息閉戶臥淸漳。秪恨虛名人口尙雌黃。採盡江蘺浦外欲針陽。一番春事山卉殿群芳。</text>
<title>三五七言</title>,<text>人如屈。地如湘。草閣懸厓迥。樵蹊竝壑長。山花野卉韶華嫩。玄燕黃鶯底事忙。</text>
<title>平聲體</title>,<text>淸晨開東扉。前峯迎朝暉。餘霞收林梢。冷風來吹衣。玲瓏溪淙鳴。流鶯聲還微。畸人懷幽憂。孤居無因依。流光如飛梭。傷時空長唏。天機徒紛紛。賢愚終同歸。</text>
<title>上聲體</title>,<text>柱史語道妙。孔子揭世典。軌異路自左。意契悟乃顯。化化未可究。太古窅以偭。至矣動靜際。此理會者鮮。</text>
<title>側聲體</title>,<text>倏忽節物易。作客日月疾。默默怯束縛。戚戚惻闊別。滅跡入絶峽。黑白不足列。寂寞獨適適。六欲得釋脫。</text>
<title>玉連環體 進退格</title>,<text>靑嶂圍平甸。家晝掩扃。江千樹轉。壑二溪聲。閉神堪悟。忘意獨醒。霜愁疾急。事付雙淸。</text>
<title>回文詩賦漫興 三首</title>,<text>磋磋水急瀨。撲撲煙生樹。斜陽夕景佳。路細圍沙浦。二禽語隱深林。鹿眠依遠谷。尋幽極望迥。密樹煙江綠。三濕草露滴滴。涼月晴娟娟。白髮空愁別。長懷共遠天。</text>
<title>春事回文</title>,<text>依依碧樹遠。漠漠野村孤。微雨衝飛燕。拳潮看浴鳧。磯深坐釣倦。境僻候人無。非是何關我。寂寥空壯圖。</text>
<title>贈嚴上人偈</title>,<text>或言柏樹子或言乾屎橛烏乎求實際。靑山深深幽澗泠泠。</text>
<title>柳梢靑一闋。送台徵朝京師。前稿</title>,<text>庭梧影疏。渚蓮香褪。可惜年華。特地消魂。對酒無語。岐路空賖。浮生到處是家。休敎恨萬里。天涯留作相思。朔鴻關月。薊樹遼河。</text>
<title>長相思 後稿</title>,<text>風滿山。月滿山。星斗蒼茫更漏闌。幽愁空掩關。路漫漫。意漫漫。隴水東西何日還。長憐雙鬢斑。氷塞河。雪塞河。舊恨新愁添歲華。相思天一涯。別路賖。歸路賖。世事紛紛莫浪嗟。人情同逝波。</text>
<title>望江南</title>,<text>莫浪恨。萬事不如閑。香燼獸爐縈寶縷。簾垂池閣障輕寒。遲暮且盤桓。不須道世路險於山。綠水丹厓何處好。竹椽茅屋此中還。眞箇碩人寬。</text>
<title>南柯子 閨怨</title>,<text>蕙逕花初謝。粧樓柳已眠。雛鶯乳燕競相姸。添却韶華。底事更悽然。珠箔慵開蒜。瑤箏拳不絃。人何杳杳書何闊。唯有中宵。魂夢寄君邊。</text>
<title>浣溪沙</title>,<text>曾侍先王香案前。鑾坡鳳掖幾經年。玉音長是聽經筵。鼎水蒼茫龍馭遠。喬山何處怨啼鵑。白頭空有淚如泉。</text>
<title>減字木蘭花</title>,<text>浮生百歲。榮辱悲歡竟何許。蟲臂鼠肝。一任天公千萬般。雲林石瀨。閑往閑來。長自在。明月淸風。夜夜相尋不負儂。</text>
<title>郉軍門歌謠 幷引</title>,<text>龍旂翻海浪。慶封域之永淸。繡斧返璿霄。悵軌躅之遽遙。百靈貢祥。八門呈瑞。恭遇軍門節下。出倫宏識。命世標才。弛張愜宜。懷先甲後甲之長慮。韜鈐洞祕。蘊殺機生機之雄謀。素推冠冕於縉紳。克勵勛績於中外。巖然惟石。天下繫其安危。隱若長城。海內以之輕重。屬茲小邦之遘禍。久被兇醜之磨牙。歷歲逋誅。漸衒跳踉之怪。謂天可射。敢肆墮突之形。嗟萬折而必東。拱一念而嚮北。父母孔邇。惠澤寧間於遐藩。日月有明。陽和普浹於枯枿。爰諏興滅之典。載擧捄亂之師。惟汝往諧。顯膺推轂之制。援我屬國。俾體字小之恩。觀上略而自持。師中權而總統。慮切救焚之義。士卒激於身心。戒嚴受脈之朝。號令成於臂指。辛勤數千里外。拮据二三年間。披雲覩天。瞻衮衣之有燁。以手加額。喜旱暵之逢霖。艅艎蔽空。鯨鯢豈逃於碪礩。組練耀景。狐貍已入於罻羅。遂能挫銳鋒於兩湖。旋復摧全陣於南嶺。破竹未喩其易。建瓴何足爲難。四路之奇兵乍分。三河之鐃凱已奏。竟致擧群而潛遁。獲令敝服而重恢。蒼兕戢而怒濤平。河神海祗罔不讋慄。旄頭熄而妖氛淨。析木扶桑咸見寧夷。昔聞峴首之風流。今看漢中之旌節。伏念產在荒裔。稟惟顓蒙。食土含生。無非帝力。仰父俯子。徒泳聖涯。何圖蛇豕之橫奔。得偸兵火之餘喘。流離溝壑者幾歲。復覩漢官之舊儀。廟貌鍾簴之不移。那意唐家之再造。生成已極。酬報無階。茲當脂車之辰。莫遂攀轅之願。鏗鍧炳耀之烈。滄海同流。金石旂常之勳。萬口是勤。僅綴俚語。庸浼行塵。詞曰。皇耆其武。赫赫厥靈。憤彼嚚狡。甚毒于酲。恣其齮齕。干我天刑。穴據屬藩。歷歲逋誅。惟汝一德。文武之俱。錫以專閫。金節雕戈。公拜稽首。威命是荷。視師于東。東人加額。兵鋒未交。聲聞先怛。神讋鬼慄。孰我敢遏。整齊拳勇。約束豼虎。有來偵窺。磔裂批擣。挫之湖外。爰及嶺嶠。裂缺掉幟。蚩尤耀芒。分路而趨。直扼其吭。薄其巢穴。左屠右翦。披攘蒙瞀。如雷如電。惕忽崩犇。散落逋逃。鯨鯢永戢。日晶星高。嗟我小邦。塗炭旣極。載闢載祓。咸我聖德。讙謠謳吟。瘡痍衽席。今其去矣。胡不爲留。衮衣繡裳。使我心憂。永言思之。江漢同流。</text>
<title>今上上尊號樂章</title>,<text>假樂聖后。實天生德。奉若皇靈。重恢大業。除兇滌穢。保我社稷。偉烈旣彰。景運再赫。七曜載光。八風伊協。亹亹王度。四方之則。於昭聖美。式列金石。純嘏孔休。永世無斁。</text>
<title>停雲</title>,<text>烈烈其風。曀曀其雨。瞻彼同好。山河重阻。我有絲桐。誰與共撫。日居月諸。矯首以佇。惟風其烈。惟雨其濛。豈不爾思。漭彼湖江。載笑載歌。悵望軒窓。犧農旣遠。吾誰適從。煌煌崇蘭。逢春則榮。偭此芳草。亦有微情。薄言掇之。寄彼遠征。人之何爲。與憂俱生。條風旣暢。木無醜柯。群蠢俱動。一氣同和。伊我有懷。願言則多。酌彼樽醪。惟醉無何。</text>
<title>時運</title>,<text>旣佩我玦。辭此昌朝。下澤款段。言稅于郊。桑梓彌望。聳壑昂霄。井有丹光。園有芝苗。杖策登原。臨流斯濯。曠彼郊墟。盈我游矚。萬鍾匪豐。一瓢亦足。從吾所好。孔顏之樂。毖彼泉水。惟魯之沂。安此田廬。如客得歸。雪月風花。爲我發揮。今人與棄。古人與追。惟海之澨。卜我之廬。有水漪然。有谷窈如。書堆于壁。酒盈于壺。良貴在身。誰其爭予。</text>
<title>答龐參軍</title>,<text>蒔花藝竹。左圖右書。萬事無求。一室自娛。雲霞爲侶。麋鹿與居。祛爾健羨。聊樂我廬。維儒有行。席上之珍。爲善最樂。非賢不親。執德以求。世其幾人。勉爾安節。繄德是隣。東隣有農。服田日孜。西隣有賈。車馬四之。獨我孤處。陳禮敦詩。率性修道。遵我子思。天道變化。四序平分。盈虛得喪。胡戚胡欣。或陷而泥。或昇而雲。任此大運。屛我知聞。商音在樹。衆葉俱鳴。眷言懷舊。悲此飄零。人之云亡。傷哉東京。不遑暇寐。我心胡寧。狐裘當暑。絺絡禦風。操舟大陸。策馬江中。嗟哉伊人。不思其終。金夫雖見。庶幾有躬。</text>
<title>勸農</title>,<text>少而竊位。老而爲民。夢幻泡沫。誰僞誰眞。去何所歸。來何所因。我有密印。聞諸至人。丹田有種。匪黍匪稷。玉池神水。可灌可植。昧者何知。不耕不穡。天光泰宇。如日未食。我杖我藜。遵彼廣陸。旭日騰輝。光風載穆。嘉草爭抽。鳴禽隊逐。西隣有伴。諾則無宿。虛則必盈。盈不可久。天地無私。陰陽相耦。唯士守道。若農易畝。世已溺矣。疇能援手。以言飾身。言有時匱。以德澡身。聖域可冀。行之不息。千里斯至。其道伊何。屋漏無媿。惟賢在野。肉食者鄙。商音動天。穿肘弊履。其人雖古。尙有遺軌。奈何不敬。之德之美。</text>
<title>形贈影</title>,<text>有我必有爾。肇自賦與時。坐起常與俱。誰能或離之。雖有平生親。相親不如茲。哲人貴先覺。踐形是所期。日乾復夕惕。動作無邪思。榮達寧健羨。窮戚不涕洏。形旣無愧影。影於形奚疑。陶潛亦何者。得酒但莫辭。</text>
<title>影答形</title>,<text>珥貂旣非工。葛寬何必拙。所貴至人者。超然與世絶。四大乃假合。七情徒相悅。爾我本同歸。世人苦分別。坡老亦區區。強道我不滅。莫謂涸陰寒。莫附炎炎熱。威儀欲不愆。服禮當自竭。曹交空較長。晏嬰寧短劣。</text>
<title>神釋</title>,<text>地文山川列。天文日月著。耳目與口鼻。動用緣曷故。能視與能聽。以我之相附。顯仁藏諸用。其機妙誰語。茫乎不可測。沕然同出處。百骸賅而存。我住爾亦住。昧者日昏蔽。擾擾奚足數。私智梏本性。竅鑿徒文具。謇予斂華實。使爾終有譽。窮達任大運。軒冕倘來去。獨立穹壤間。屋漏惟可懼。淸明苟在躬。自可屛百慮。</text>
<title>九日閑居</title>,<text>達識齊彭殤。拘人戀死生。季世信多艱。誰全身與名。逝將祛濁穢。聊以保貞明。嗜欲苟不深。自可延脩齡。鍾漏行不輟。崦嵫景已傾。伊予屛外滑。寂寞坐南榮。佳節騁遐眺。惆悵起幽情。昭文不鼓琴。何處問虧成。</text>
<title>歸園田居 六首</title>,<text>獲罪聖明時。角巾歸故山。惕息保軀命。居然經歲年。薙荊闢爲圃。引流匯作淵。葺茅蓋矮屋。把鋤開荒田。茲居豈不陋。亦復異塵間。田家氓俗醇。髣髴羲農前。百卉動芳園。溪谷靄雲煙。以我於其中。幽興一何顚。浮榮不足論。未老幸得閑。忘機更忘形。嘯傲任陶然。陶韻昔本多一賢字。故東坡押賢。而今本則只有然字爲結。從今本。二眞全息天黥。迹削免塵鞅。內景得三住。已斷流注想。一氣自推轉。世運來復往。不容亦奚病。涉世無寸長。天下何思慮。退藏業愈廣。瑤瑟聲正希。悠然瞻昊莽。三我居何寂寂。山深人亦稀。唯有林中鳥。款款空催歸。杖策涉東陂。西風吹薜衣。生事此爲足。休言與世違。四萬事旣無求。一室有以娛。時時出門望。極浦連郊墟。不羨桃源人。獨向桃源居。塘裏芙蓉花。塘上垂柳株。杖屨日來往。此樂長自如。豐約且安分。那復計贏餘。浮生貴與賤。畢竟同歸虛。所以老聃翁。談經唯說無。五尋幽豈知疲。溪谷從詰曲。落葉滿空山。喬林霜亦足。道高跡反蹇。志遠世何局。百年懍無幾。倏忽風中燭。淸遊不厭頻。聊以窮昏旭。六村路縱復橫。東阡接西陌。野人日無事。放遊頗閑適。舒嘯上林皐。悠然忘景夕。須臾暝色起。新月映林隙。却愧樊籠裏。半生爲物役。貧賤無所羨。富貴有何績。古今同一丘。浮榮顧何益。</text>
<title>遊斜川</title>,<text>開歲倏五十。緬想陶翁休。謇余縱罹罟。方寸有天遊。行藏旣無意。得坎或逢流。棲息依江口。忘機同海鷗。幽悁不可蠲。杖策登崇丘。靑松爲我伴。白雲爲我儔。呼酒時命侶。得句無人酬。借問夸毗子。能識陶翁不。雖乏三事貴。而無一朝憂。九原儻可作。此翁吾所求。</text>
<title>示周椽</title>,<text>旣失亦不戚。縱得寧更欣。何須問餘子。且復友古人。古人骨已朽。欲見嗟無因。糟粕在簡冊。此理誰能臻。生也後仲尼。天道豈可聞。齋心屋漏間。此意徒自勤。休言德不孤。寂寂居無隣。沮溺是我師。獨耕南溪濱。</text>
<title>乞食</title>,<text>一飯固有命。隨遇且安之。萬鍾苟其分。君子亦不辭。於我豈加損。外物自去來。肆彼靖節翁。冥懷唯酒杯。乞食我非嫌。興到輒哦詩。木秀風必摧。季世忌高才。明月雖無價。按劍將誰貽。</text>
<title>怨詩楚調。示龐參軍鄧治中。</title>,<text>隱淪愧漁父。謀生後計然。枉落甕盎中。浮沈三十年。違時迹旣孤。涉世性又偏。中歲墮文罔。狼狽獲歸田。食力是我願。犁鋤充賦廛。耕餘欣一飽。臥向北窓眠。此外復何求。萬事任推遷。興來時出步。雲山當我前。依依楡柳間。羃羃生白煙。逍遙且自聊。永矢踵高賢。</text>
<title>答龐參軍</title>,<text>一室小如舟。危坐嘿無言。守玄豈李叟。環中非漆園。床上何所有。古易上下篇。子平得損益。斷却寰區緣。衷情豈不曠。時從歌詠宣。鍾期旣未遇。晩計在雲山。蟪蛄漫紛紛。安能知大年。</text>
<title>和戴主簿</title>,<text>杖策登南峯。遐眺將安窮。山川與雲物。縈回一氣中。秋高林已疏。霜下草不豐。因之起遠懷。矯然思古風。伊我處陋巷。浩浩葆元沖。迹穢何足恥。所希在道隆。片善勿爲小。拳石成高嵩。</text>
<title>和連雨憶舊遊</title>,<text>昨夜微霜下。朝來氣颯然。山色一何肅。商音在樹間。端居送逝序。兀坐如金仙。豈乏故交者。淪落隔海天。遇災信无妄。非由昧幾先。人生離復合。世運亦當還。莫令懷獨疚。服食保長年。冥心任大化。且復嗣徽言。</text>
<title>移居 二首</title>,<text>少從朝市居。老卜山中宅。世故如棼絲。幽憂度日夕。賴有四壁書。詩騷爲我役。終歲不出門。終朝不下席。今人難與言。抗志在古昔。肝膽鬱未平。誰來共剖析。二此懷不可道。愁來時詠詩。古人不可見。夢中時見之。世事不可極。置之勿復思。祼壤駭衮黼。朝菌那解時。天理貞復元。無爲歎今茲。君子素患難。屋漏矢無欺。</text>
<title>和劉柴桑</title>,<text>宴坐口如瘖。出門足便躇。北風吹雨雪。萃我山下居。柴關任傾倒。冥心灌玉廬。且喜鼎器完。如客歸故墟。丹田三寸地。聊復勤菑畬。龜閑息自綿。龍變力不劬。一轂三十輻。其用乃在無。四大亦可捐。機緣那待疏。興亡同蟻垤。古今等斯須。大人固達觀。得意本如如。</text>
<title>酬劉柴桑</title>,<text>如何堯舜世。化爲商與周。王風一以降。魯叟作春秋。箕子旣明夷。底事陳九疇。聖人倘再生。行藏同我不。造物亦多變。虛室自天遊。</text>
<title>和郭主簿 二首</title>,<text>朔吹號長林。天際凍雲陰。端居守塊獨。誰與語沖襟。閑愁積如丘。聊復理瑤琴。古調我所愛。還恐坐非今。繁聲悅人耳。哇音匪台欽。何當傾北斗。手汲南溟斟。世無鍾氏子。峨洋空自音。獨樂亦云樂。不用求盍簪。逍遙萬物表。此意深復深。二惟松有直幹。惟竹有勁節。不受霜雪欺。挺然獨淸澈。收爲庭畔友。凜凜稱兩絶。翳彼桃與李。卑賤得敢列。亦有東籬菊。竝作花中傑。伊我託素襟。沕迹傳眞訣。壺觴空自斟。磊落消歲月。</text>
<title>送客</title>,<text>半夜嚴霜厲。何草不受腓。曠野杳極目。遊雲獨知歸。出門瞻昊莽。茫茫靡所依。涉世良已艱。長懼素志違。及此衰暮時。眷焉懷深悲。歲月懍無幾。崦嵫馳徂暉。古今同一馬。見事亦非遲。置之勿復道。世與我相遺。</text>
<title>與殷晉安別</title>,<text>垂老漸乖慵。筋骸那可勤。處世已如贅。交游無復親。麋鹿與爲伴。煙霞長作隣。坦腹多午眠。服氣或坐晨。善惡旣已眩。是非更誰分。造化亦戲劇。興廢閱千春。軒裳及桎梏。過去如浮雲。倚伏固難測。禍福自相因。莫謂季氏富。莫謂顏巷貧。</text>
<title>贈羊長史</title>,<text>毀固起浸潤。譽亦有不虞。毀譽於吾何。唯須理我書。正氣伸物表。外飾奚必都。形骸雖已忘。大閑矢不踰。道豈遠於人。德以敬爲輿。幽悁那可蠲。時與村農俱。幽徑多菅葦。欲去足還躇。黃綺非逸士。心迹貴同如。自從魯聖徂。正路日湮蕪。且置勿復道。長歌聊自娛。庭前松與竹。淸影漸蕭疏。況復山中雲。無心任卷舒。</text>
<title>和張常侍</title>,<text>上有千尺松。下有百丈泉。以我於其間。湛然日忘言。荊棘苦未除。芝蘭苦不繁。天機那可測。世道漸多愆。策馬臨洪流。操舟上高山。頹俗日以瘉。淳風誰復還。放逐亦故何。聊喜免羈纏。守我杜德機。如如窮歲年。大運紛相乘。身外任推遷。浪撫山水操。中懷空渺然。</text>
<title>和胡西曹</title>,<text>一雨過池亭。池亭進涼颸。杖策臨池邊。水波映蘿衣。諧此林皐趣。覺彼世緣微。東籬傲霜菊。西畝傾陽葵。逍遙眞得所。不嘆年顏衰。丹鉛日點勘。經傳時發揮。但恨收身晩。非關見事遲。却愧屈左徒。離騷掛空悲。</text>
<title>始作鎭軍參軍經曲阿</title>,<text>少年有奇志。讀破千卷書。下筆作風賦。往往欺相如。幸逢堯舜君。掎袂臨亨衢。恥爲五侯鯖。植性空自疏。長懷麋鹿群。不願金紫紆。放來適我性。散逸同秦餘。緬彼蠻與觸。紛紛那可居。有田堪藝蘭。有池堪畜魚。鳳蹌旣非加。蠖屈亦豈拘。嘯傲百年間。樂哉歸吾廬。</text>
<title>江陵夜行途中</title>,<text>宅心自貞白。居神樂沈冥。已云外形骸。寧復勞性情。奙鍤事畦圃。藝蘭還翦荊。歸來坐一室。闋者天光生。夕籟漸寂然。東林新月明。仰視玉宇曠。俯瞰江潮平。寒鵲未安枝。驚鴻向南征。雖言嬰禍羅。幸得依鑿耕。煙霞是素封。免爲塵累縈。却笑韓康伯。區區欲逃名。</text>
<title>懷古田舍</title>,<text>上達貴迹泯。下學思形踐。外貌豈我累。而今吾知免。植杖涉野徑。不憚途苦緬。機忘鷗自狎。行滿虎亦善。村家風俗淳。迎迓無近遠。固知乘興來。莫怪興盡返。卽此可藏身。寧患天機淺。二鍾鼎豈必貴。單瓢豈必貧。貧者身自逸。貴者心長勤。從知五侯鯖。不及負暄人。末俗苦澆訛。世故日交新。縱有得與失。吾寧爲戚欣。滔滔苦海中。今古共迷津。渺余獨長往。太始與同隣。坌埃不可托。願作無懷民。</text>
<title>乙巳歲三月</title>,<text>鞮屨出東門。愆尤日來積。吾道豈其非。抗志不改昔。眄彼野田間。黃雀猶安翮。哂余亦何事。與世苦乖隔。寵辱旣如幻。免爲形所役。泚筆或稽詩。得策時繫易。天下不出戶。焉用愴分析。平生歲寒盟。看此庭前柏。</text>
<title>還舊居</title>,<text>故鄕日以遠。夢魂亦不歸。江城何寂寞。誰慰楚臣悲。只幸道根深。久悟四十非。先哲骨已朽。糟粕空餘遺。時時見其眞。匪此將安依。海陸各異道。舟車難共推。菁華庶未褪。筋力懼全衰。復靈且盡性。微言聊發揮。</text>
<title>己酉九月九日</title>,<text>曁此嬰險釁。益厭市道交。誰爲疾風草。不逐歲寒凋。峽中寡徒侶。隱囊臥自高。遐睇臨廣陌。仰首看蒼霄。浮生本如寄。百年空爾勞。散材得其天。膏明長煎焦。任眞垢豈侵。大罏聽甄陶。日及非無花。光艶只崇朝。</text>
<title>庚戌九月中。於西園穫早稻。</title>,<text>浮生無百歲。世故有千端。鵾鵬萬里圖。鷦鷯一枝安。群動各擾擾。至人恒靜觀。天機盈復虛。世運自相還。誰知今日春。乃是去年寒。丈夫窮不渝。休歌行路難。謫來著江鄕。幸絶外累干。亦有農圃子。時時來破顏。客去復寂然。明月照柴關。澄澄葆沖默。羈旅不足歎。</text>
<title>丙辰八月中。於下潠田舍穫。</title>,<text>我來壽春城。賃屋東南隈。兀兀坐如瘖。誰能知我懷。豈無匣中絃。調高寡所諧。孤鳳初來儀。五綵異群鷄。稟性絶儔侶。擧翅還邅廻。俗情苦險巇。烈士徒悲哀。半生饒悔吝。沐漆不得開。垂老坐淪謫。悠悠星歲頹。方圓那復周。鑿枘竟相乖。欲向君平問。幾時可安棲。</text>
<title>飮酒 秋浦之亡。悲不自持。詩以遣懷。</title>,<text>初來自何所。旣去亦何之。來也亦一時。去也亦一時。生死固有常。曠古皆若茲。我昔觀實際。胸中了滯疑。如何此翁歿。深哀苦難持。二傳聞秋浦翁。旅櫬歸故山。吾質旣已亡。有口誰與言。却憶別離時。蒼黃癸丑年。淸裁萬仞高。耿耿誰復傳。三 亦爲秋浦作與君有交道。且復有交情。內植各自勉。那肯噉空名。會合苦不恒。離索過平生。畢竟觀化早。使我心骨驚。顧影轉踽踽。生世獨奚成。四萑葦莽連天。蠢蝡猶群飛。如何靑田鶴。失儔鳴獨悲。非無鷄與鶩。鷄鶩那可依。丹山有孤鳳。層翮何時歸。豈不欲相和。岐周道已衰。復聞淸唳音。似恨徒侶違。五儀鳳不復來。百鳥何啾喧。聖人不復作。衆家割據偏。比如南郢者。北面背冥山。謇余幸晩悟。弱喪始知還。至理諒斯在。默契在無言。六非者不自非。是者誰謂是。因之互傾奪。昔譽而今毀。是非毀譽間。悠悠且已爾。老聃古至人。猶難士成綺。七枳棘何蓁蓁。蘭芷何英英。芳臭溷一途。如何傷我情。謇余鬱侘傺。有懷誰與傾。眄彼園中鳥。求友相和鳴。豈無知音人。湖海隔此生。八韶光倏已謝。蔫紅凋艶姿。居然深巷中。喬樹鬱靑枝。時有好鳥來。間關鳴自奇。裸體臥南榮。悠悠無所爲。於茲聊息影。永願辭人羈。九寂寂四無隣。柴門未嘗開。兀坐悄無言。胸中千古懷。我雖居世上。事事與世乖。因謫且得閑。一枝亦堪柄。昨夜江雨過。乳燕新銜泥。節物豈不佳。客意誰當諧。建德吾樂地。欲往路豈迷。捨筏登彼岸。塵區首空迥。十閱世飽酸鹹。處己鏟廉隅。半生寵辱間。老去復危途。問之何因爾。苦被造物驅。誰知不足者。亦不羨有餘。茅茨僅容膝。斯爲吾廣居。十一誰謂陶淵明。未必能達道。淸風北窓下。高臥自送老。戰勝身自肥。節樹名不槁。人生百歲間。奚醜復奚好。九鼎棄路傍。睨視未爲寶。素琴本無絃。神遊萬物表。十二夸毗常遇合。直道恨後時。所以魯司寇。係易空修辭。向來坐沈宜。至理恒念茲。杜門喜絶俗。鑽龜聊決疑。漆園欲齊物。此老豈我欺。眞宰固無朕。大化同所之。十三世人若塵沙。擾擾非一境。有似夢中夢。誰復論醉醒。惟哲獨先覺。如衣挈其領。微言在簡冊。差差劍露穎。儀鳳千仞翔。苞文本自炳。十四今日坐東亭。野客連裾至。持壺且挈榼。一觴吾欲醉。羈人少歡適。旅泊何遷次。芰荷已緝衣。莫道纓簪貴。朝市信悠悠。此會眞有味。十五壽春府城南。寥寥數畝宅。圖書盈四壁。往哲皆塵迹。所嗟世閱人。浮生不滿百。齒搖已脫車。鬢禿全抽白。浮榮互傾奪。紛紛何足惜。十六祖龍焚詩書。孔壁乃藏經。威虐豈不熾。恣睢竟何成。東京崇節義。衮衣享五更。此道天地紀。素王立廟庭。紛紛百家流。孑孑空自鳴。聖路湮已久。悽然感我情。十七亭高眺曠野。林茂來薰風。白葛稱暑服。嘯傲庭除中。山徑細縈紆。樵路僅能通。沈吟景已夕。東厂月如弓。十八鹿失株莫守。蹄忘兔已得。白玉三見刖。黃金重內惑。亡羊一而已。挾莢均博塞。盜跖死牖下。田常享齊國。世道盡如斯。欲語還自默。十九古人貴藏器。四十始強仕。榮祿豈肥家。學道唯爲己。夙昔墮塵網。永念良足恥。萬死荷君恩。全生歸故里。息念補前非。覃經理餘紀。及此關外謫。得坎且復止。中流誰作柱。餘子眞難恃。二十惟天不容僞。薄俗難見眞。階級日以下。誰能復其淳。詩禮還發塚。楊雄獻美新。嗟彼桃源子。卒世能避秦。鄕原誠可恥。脅肩同光塵。伊我藝六籍。望道力徒勤。生也後尼父。敎鐸安得親。斷航淹絶潢。滉漾迷去津。空鋤邵平瓜。且戴陶翁巾。浩歌振金石。誰是知音人。</text>
<title>擬古</title>,<text>看盡溪南花。還尋溪北柳。靑陽變朱夏。我來亦已久。山禽解客意。嚶嚶求友鳴。歸臥茅簷下。壺觴盈淥酒。窮厄雖云極。良貴還自負。世緣日以薄。道味日以厚。老莊非達人。區區較無有。二無物又無我。有初當有終。已令身如塑。寧患口興戎。樂須慕顏巷。與俗羞爭雄。每恨採薇詩。不得係國風。頹波日靡靡。景仰其何窮。九原那可起。餘芬靑簡中。三步屐出巖扃。踟蹰古城隅。古城何所有。花開柳復舒。其傍吏民家。戢戢列周廬。伊我去故國。棲棲僦人居。田園夢杳然。誰能芟穢蕪。置之勿復思。長歌且自如。四我昔驂靑鸞。凌雲睨窮荒。飛仙在其上。迢迢白玉堂。塵世若蜉蝣。萬劫何微茫。時時逢素女。大笑百千場。浮生能幾歲。畢竟同歸邙。貽我不死訣。精神爲激昂。欲將刀圭劑。一一分四方。共得玄命祕。庶其無夭傷。五內視逾七七。視聽淸而完。天地卽爲家。何必悲南冠。傍人怪相問。老至有童顏。答云無所爲。但知駐三關。氣混溟涬初。乾坤豁倪端。太極亦何物。陰陽還一彈。人寰不可託。空外雙靑鸞。語了拂衣去。蓬海靈風寒。六今旣不如昔。後當不如茲。瑣瑣錐與刀。射利競趨時。是非混一流。誰復分澠淄。逝將裂冠冕。長往吾奚疑。每歎陶靖節。早草歸來辭。峽裏絶朋知。無人問所思。羈蹤漸齟齬。豈恨隣竝欺。簞瓢雖屢空。隨遇且安之。重華邈難見。長詠南風詩。七鶯慵燕亦老。佳節正淸和。當軒鳴綠琴。按節吟商歌。別浦長堤闊。遙峯秀色多。野人甘淡泊。那復戀鉛華。魏瓢空濩落。且欲樹無何。八客從何方來。擊節歌遠遊。遠遊君莫問。連年客他州。世事竟焉極。白日隨逝流。大聖亦安用。魯笑東家丘。天道豈其偏。時命胡不周。區區季氏宰。却恨由與求。九落日下磵口。芳芷忽盈採。余幼好奇服。矢心終不改。一體亦變易。桑田變成海。伯牙死已久。瑤徽欲誰待。向平識損益。庶幾無尤悔。</text>
<title>止酒</title>,<text>喧則必有靜。動則必有止。簪纓止於外。物欲止於裏。道止孔顏孟。書止經史子。止水鑑於人。止善誠可喜。放逐得所止。止止恥再起。陶翁不止酒。不止有妙理。底事止觀禪。止定徒止已。萬物皆止止。是謂止善矣。茅屋止數間。跡止昭陽涘。跡止心亦止。安時師子祀。</text>
<title>雜詩</title>,<text>達士志寥廓。所在厭坌塵。唯有淸平山。煙霞伴我身。舒嘯步南澗。禽魚自來親。呼童理遊屐。釅酒邀西隣。長懷千古事。念之如隔晨。窅然超獨立。暭暭犧農人。二五年別京國。今歲復度嶺。端居無所事。寂照參內景。火進玄戶煖。風起泥丸冷。雖乏封侯骨。年顏聊可永。傍門盜小術。其效如捕影。流光不足恃。決隙六驥騁。願言作嘉遯。蘊眞致虛靜。三人才亦何常。拾遺平斗量。唐室昔全盛。有相杜與房。時君若晝一。國祚應無央。螢爝雖熠燿。那能近太陽。念此不得寐。悄悄摧我腸。四少年志氣盛。謂言長不老。流光疾於箭。韶華難自保。意倦筋力緩。顏凋精血燥。常懼鼎器壞。幸我收身早。玉醴灌三關。玄液恒盈抱。歸歟廣成子。庶幾關至道。五衆口共鑠金。幽憂少暇豫。有似禽鎩翮。不復求軒翥。節序苦易遒。忽忽春又去。忘情任推分。無事干吾慮。渭淸與涇濁。淸濁將何如。鐵限鬼拍手。氷山那可住。但願保長年。莫負息陰處。松篁自歲寒。雪霜非所懼。六榮辱旣云了。何嘗有憂喜。物我旣無異。何嘗有難事。逍遙阡陌上。但有遺世意。落日映楡柳。時與田翁値。山深禽語怪。雨積溪流駛。圖書四壁空。不用籯金置。七與物本無競。世網何相逼。杖屨聊送日。東阡與西陌。時卉紛滿眼。桃紅李亦白。乾坤自納納。莫謂塵寰窄。吹萬怒者誰。人生同寄客。但令膝可容。底處無安宅。八我居在谷中。所饒楡與桑。山民生理瘠。饘粥不厭糠。秋來拾橡栗。以爲卒歲糧。我無食肉相。涸陰曷其陽。今年幸豐稔。螟蠹庶毋傷。買奙赴南畝。鋤耨莫違方。秋來倘滌場。一欲具壺觴。九混沌本無象。末俗何多端。紛然徇愛惡。愛惡與時遷。喬松藏壑底。夭草居崇顚。公議在草野。廊廟但素飡。豈乏諫諍姿。天路難夤緣。傷哉不可道。慷慨北風篇。十客有一方舟。其如大浸稽。半夜喪維楫。飄泊山北崖。長年技已窮。佇立空傷懷。江神不我相。牲帛日旣彌。衣裾孰能戒。握筮占重離。豈乏濟川手。那肯爲爾羈。徒令鮫鰐橫。坐見爾載虧。長年。柁工也。重離。屬睛。爾載。卽詩之旣輸爾載也。十一雲蘿四垂陰。薄暮風進涼。淺渚衣可揭。深潭木爲梁。自有會心處。莫問此何鄕。春林芬吐艶。秋菊巧耐霜。愁來詠九辨。惆悵意已長。</text>
<title>貧士 七首</title>,<text>園逕自幽寂。嘉樹何依依。陰靄晩來歇。磵戶掛斜暉。回塘水容淡。浴鳧幾群飛。跡玄還葆默。法妙知有歸。晩聞服食訣。嚥吸療我飢。途窮安用哭。絲染奚足悲。三昔在金陵廬。按歌調瑤琴。峨洋不足說。窅默咸池音。朅來作湘纍。此樂慨難尋。徽絃誰復鼓。樽酒誰復斟。薄俗忌高標。雅道無人欽。獨茲抱沖襟。疇歟諧余心。四我欲目無見。明不數離婁。肯將琬琰重。而以羊皮酬。坐此困窮鬼。衛身誠未周。節物易遷逝。懭悢增離憂。參商迥相望。湖海隔朋儔。何當世道平。得與同氣求。五我欲以理遣。誰將非意干。喪吾似子綦。嗒然遺五官。無食豈所憂。榾柮禦祈寒。照空不待析。天光足駐顏。團團抱虛白。寂寂柴門關。六聖賢得時駕。不得迹累蓬。大道如日月。涉世誠難工。所以漢處士。蘭馨哀死龔。伊我學打乖。䡄轍無與同。已厭祿萬鍾。寧師禪六通。磊磈平生懷。牢落何人從。七昔者陶都督。棨戟臨八州。何事靖節翁。貧與黔婁儔。秋來三逕蕪。一帆遡江流。庭柯足悅顏。舒嘯堪銷憂。白衣是知己。獨酌忘獻酬。斯人不可及。盛名千古脩。</text>
<title>荊軻</title>,<text>不韋得奇貨。孕政坐代嬴。政也尙首功。草芥公與卿。鯨鯢視六王。所在積爲京。每嗟燕太子。募得荊君行。逸跡隱屠肆。慷慨鬘胡纓。擊節動悲歌。誰識人中英。一言激壯圖。天下振義聲。雖非萬全計。烈士固輕生。滹沱日欲暮。行色三軍驚。舞陽亦奇哉。十四已有名。豈知天意在。白虹橫紫庭。召封忽不祀。奚特亡長城。挑怨只速禍。千金謾經營。只今兩丘土。何處問虧成。長吟俠客篇。千古起深情。</text>
<title>讀山海經</title>,<text>孤居捐世事。自與世情疏。水禽鳴春堤。輕蔭護山廬。已看相鶴經。還把種樹書。莫登白玉堂。將營紫霞車。列鼎當飮澗。兼珍敵園蔬。蹤有濟勝具。安得故人俱。少年懷壯志。老去屈雄圖。逍遙甘淡泊。心迹本同如。二佳雨散芳蕪。盡日對孱顏。怪禽自呼名。喬樹不知年。齊物等漆園。漫迹同次山。偃仰復何爲。忘我仍忘言。三晩歲諧夙尙。養神守一丘。猿鶴爲我伴。鹿麋爲我儔。理屐時陟巘。植杖或臨流。寄語同心子。攀桂共我遊。四我夢遊蓬萊。上有魏伯陽。貽我飡玉法。服食年紀長。歸來營丹室。丹室皆丹光。谷神本不死。藝田芽自黃。五客子久不歸。芳草亦可憐。朝見昭陽水。暮見淸平山。我有萬重懷。山水不解言。且須飮美酒。兀兀窮吾年。六曉旭出洪溟。沆瀣晞若木。誰能散其光。一一分幽谷。陰厓有夭草。靈液同霑浴。因之照九重。海內調玉燭。七遙峯含紫氛。落日生寒陰。枯筇同我瘦。扶我入深林。林中何所有。磵水激淸音。坐久却成趣。寥寥太古心。八惡來壽亦短。伯夷夭亦長。人倫所重者。三綱與五常。顏回食墮埃。盜跖不乏糧。此事吾未解。念之意無央。九不義富且貴。不如牛馬走。縱或榮其身。神明豈無負。謇余日三省。此事吾何有。百世在吾前。百世在吾後。十 此懷白沙眄彼昭陽水。日夜達于海。遙憶廣津渚。其上故人在。獨立萬物表。探賾觀貞悔。欲往不可得。脈脈空相待。白沙時讀易十一鼎肉吾已饜。山蔬甘且旨。平生愧老洫。怵惕悲心死。聞道雖苦晩。聖謨期踐履。能言類猩猩。外也安足恃。十二 亦悼秋浦作少作席上珍。老爲三黜士。淸標與直氣。介然得所止。求之古人中。今世無復爾。黃壤夜冥冥。可惜秋浦子。十三如吾是何者。本處才不才。困厄亦何關。軒冕爲倘來。於物自無競。胡被鷹隼猜。任運樂天命。優哉復游哉。</text>
<title>歸去來辭</title>,<text>歸去來兮。恭承嘉惠得放歸。指松楸而棲息。瞻雨露而增悲。何風樹之易搖。慨欲養而難追。況世運之將窮。抑吾道之其非。曰余幼而修姱。初不志於食衣。災固由於无妄。智豈慙於燭微。我行其蓬。我馬其奔。迨余未暮。返我衡門。舍之則藏。性成而存。霜松雪竹。藥爐瓢樽。欣外滑之去體。守內景而住顏。彼鍾鼎兮何加。處環堵而猶安。山逶迤而成峽。水汩㶁而繞關。謇左圖而右書。函萬象而靜觀。逖三古之淳風。孰挽回而復還。懷紆軫其未舒。尙意氣之桓桓。歸去來兮。亦奚慕乎遠遊。闃一室而自娛。我於世兮焉求。矢樂天而無渝。曾不懼而不憂。文拘羑而演易。箕爲奴而闡疇。爰命僕夫。爰駕我舟。値春和而景明。蔚卉木之賁丘。知物我之無間。與天地而同流。嗟量己之已審。分則甘於歸休。已矣乎。百世在後寧可誣。古哲往矣。那能留。胡爲乎舍此欲他之。涉世乏良謨。藏身有素期。唯藝善而種學。冀日耘而日耔。伊良貴之誰爭。喜女績而男詩。庶大者之先立。免他岐之然疑。</text>
<title>挽詞[海昌君尹昉]</title>,<text>廟勝咸推上相身。聖心方注中興辰。孤忠力竭經綸地。隆眷恩深雨露春。誰料落星驚櫪馬。可堪傾市泣都民。太平不見公先逝。天意蒼茫未易陳。</text>
<title>挽詞</title>,<text>一時冠蓋摠名賢。孰不知公莫我先。白髮未渝霜雪後。黃扉翻媿粃糠前。何知老境呑聲日。却是中宵指正天。甚矣吾衰能復幾。秪應朝暮會重泉。</text>
<title>挽詞[議政府左議政金瑬]</title>,<text>倫紀重明日。邦家再造年。匡時須舊德。注意首群賢。大度看經體。公心試秉銓。祥麟不時出。維嶽稟精專。燕許文章在。夔龍事業傳。冥觀窮至理。妙契造先天。存想皇風遠。稽疑汲家前。受知宣廟早。殊錫聖恩偏。患難行猶素。榮枯守是玄。丹忱憂漢室。白首弔湘川。否運初回泰。巍功倏轉乾。未應參造化。敢謂助騰騫。接武文衡忝。齊肩鼎席聯。仰成慙鹵莽。承誨惕周旋。社稷風塵際。君臣涕淚邊。安危身獨任。勞瘁病先纏。天奪非關柳。神扶亦少權。異徵添木榢。妖辨坼台躔。間氣今消盡。斯文轉索然。元和辭橐籥。品物脫陶甄。內省親和劑。單杯限漬綿。一哀知永訣。萬事寄長眠。次第收遺札。凄涼檢舊篇。風斤懷郢質。寶匣閉牙絃。後死將安放。餘生實可憐。芬芳太常狀。炳燿史臣編。已告靑烏卜。那看素幔翩。夜臺長寂寞。泉路若夤綠。深峽淸霜樹。寒江落照舡。行胡如不及。國步尙迍邅。</text>
<title>挽詞[議政府右議政李廷龜]</title>,<text>先朝作士盛彬彬。儒雅推公第一人。楚澤幾年閑俊傑。黃扉當日任經綸。平生志操同氷蘖。餘事文章動鬼神。太史河間臨絶語。請看貞石大銘新。</text>
<title>挽詞</title>,<text>白首交情自布衣。龍薰蘭室早相依。聲華一代同推輓。事業千秋共發揮。爽氣不隨鍾漏盡。大名應與日星輝。賞音玄晏今無託。絃絶峨洋聽亦稀。</text>
<title>挽詞[延陵府院君李好閔]</title>,<text>維嶽生申壽▣箕。還驚沴氣上台夷。西湖緖業經綸大。南里高門榜頭乘。白首三揆憂不盡。丹心百責病何支。身殱志決精忠在。雨泣都人擁雉帷。</text>
<title>挽詞</title>,<text>淸朝殊遇作蓍龜。黃閣經綸望實宜。報國豈渝夷險節。鞠躬偏荷聖明知。江河詞藻皇猷煥。山斗聲名後世垂。可惜斯文方不幸。鯫生非敢哭吾私。</text>
<title>挽詞[禮曹判書金尙容]</title>,<text>圭璋雅望棟樑材。宗匠詞林位上台。補衮幾多陳藥石。調羹方喜作鹽梅。夢中山裂還先告。天上樓成召忽催。惆悵古琴絃已絶。此生懷抱向誰開。</text>
<title>挽詞</title>,<text>平生知己象村翁。妙歲高名冠海東。德業文章誰敢竝。行藏氣味幸相同。淸朝鶚立巖廊重。半夜龍亡大澤空。白首同歸應不遠。交期更盡九原▣。</text>
<title>挽詞[議政府左參贊徐渻]</title>,<text>魯論贊夫子。溫厲恭而安。公實具體微。資稟粹且完。志學則近道。利行無所難。餘事游於藝。文藻燦琅玕。連年收科第。曰弱纔勝冠。當時黨議峻。擯之州序官。金玉自堅貞。洗垢難索瘢。翔鳳棲碧梧。奚假扶搖摶。平步上瀛洲。標望聳朝端。儒紳仰山斗。砥柱障崩湍。當年事大謬。欲說膽先寒。夷險絶慍喜。九畹滋崇蘭。落落山海間。相望月團團。何期重會合。細論共團欒。天旋覩淸明。雲衢集鴻鸞。湘江臥龍起。軍民手額看。擢拜大冢宰。非意誰相干。金甌覆夢卜。宣麻朝野歡。雍容靜鎭物。擧錯務從寬。無爲無不爲。鹽梅適鹹酸。屈指佇有成。歲月期勝殘。云胡丁不祿。天文徵仰觀。盡瘁遂成疽。憂國抵蓋棺。訃聞倍驚悼。鶴駕弔門闌。賢愚曁貴賤。孰不悲且歎。何異司馬公。鬻像垂不刊。鯫生忝姻連。榮枯頗一般。問疾成永訣。長痛摧心肝。少小好惡同。相遇必開顏。愚樸瞠然俊。駿步顧蹣跚。知音嗟已矣。琴寂峨洋彈。龍津近莬來。宿草淚未乾。</text>
<title>挽詞[海嵩尉尹新之]</title>,<text>恭默思治切。勤勞盡瘁多。勢猶方下日。力挽已颓波。出處心逾赤。安危鬢欲皤。衣冠忽長夜。朝野淚滂沱。</text>
<title>挽詞</title>,<text>山斗聲名久。風雲際會新。方將恢大業。何遽奪斯人。溢目艱虞日。驚心殄瘁辰。追惟床下拜。雪涕滿衣巾。</text>
<title>挽詞[錦陽尉朴瀰]</title>,<text>歌殘門外賜來遲。鳳返丹山已莫追。隻手曾扶周日月。六年重整漢威儀。蕭條宇宙輸長嘯。慘惔風雲入永思。維嶽千秋收間氣。不堪披讀降神詩。</text>
<title>挽詞</title>,<text>儒林冠冕國蓍龜。戊歲重來哭我師。自是平生同德友。更齊年壽大還期。山梁頹壞吾安仰。第宅參差事轉悲。前後陶甄須二老。請看今日再淸時。</text>
<title>挽詞</title>,<text>金鍾東序儼高懸。玉鉉明廷望實全。衰世豈能留一老。此生猶得見眞仙。文章大業元經國。社稷宗臣已補天。可是瞻依無處所。只憑淸夜望箕躔。</text>
<title>挽詞</title>,<text>伯仲之間見大連。垂髫交誼到華顚。名家詩禮元無忝。餘慶孫支轉自綿。忍向虛堂瞻象設。纔從吉卜驗牛眠。靈輀路出東岡外。舊恨新哀集眼前。</text>
<title>挽詞[吏曹判書李睟光]</title>,<text>自天鍾粹氣。維岳降靈姿。瑞穴鸞雙翥。仙丘玉一枝。文章餘事妙。台輔早年期。逸步通鼇禁。英聲擅鳳池。尋常紆聖眷。密勿侍經帷。素志齊榮辱。孤忠歷險夷。金園開獨樂。春澤任窮纍。晩屬乾坤正。先沾雨露慈。歸來民手額。出處國安危。道贊重恢業。時逢大有爲。漢庭隆禮數。唐殿依疇洛。報效渾忘瘁。雍容每進規。淸名醒末俗。正色立前墀。痛切言皆血。憂勤鬢盡絲。兩朝眞柱石。一代老蓍龜。卯酉身仍病。針砭術莫醫。德宜年永享。災與禍相隨。多士將安仰。高材未竟施。宗臣今至此。社稷欲依誰。寶扆傷亡鑑。儲闈慟失師。老成曾不憖。天意儘堪疑。歲値賢嗟厄。人含國瘁悲。遺榮傳子姓。宿德誦童兒。後死吾誰與。平生夙見知。形忘同膽肺。心契去毛皮。南郭聯衾夕。西湖共榻時。丰儀寧復覩。往事杳難追。訣別應非久。哀懷不自持。室蘭香泠落。樑月夢參差。忍把秋風淚。題成紼引詞。</text>
<title>挽詞[弘文館副提學鄭經世]</title>,<text>標格蘭同馥。容姿玉比溫。淸文元拔俗。邃學又窮源。丹穴雄鳴徹。滄溟大翼騫。靑陽公輔望。曠代聖明恩。憑几驚仙札。攀弓哭帝軒。彝倫將墜地。直道不從昏。去弔三湘影。誰招六尺魂。坎窩安義命。旅茇玩乾坤。一日風雲會。千年契遇敦。明良相起喜。朝野倚亨屯。力竭身忘斃。心勞事耐煩。如何天不憖。終遣病成冤。黼座悲亡鏡。通班惜失鵷。二經紬繹筆。入可炳琅言。已矣難重覩。無緣作九原。極知朝必夜。猶有淚交痕。夙昔尋門屛。空疏荷眷存。理要傾意討。文許細心論。位絶憐情密。家貧見德尊。詩書業諸子。淸白遺仍孫。此道今安有。如公不可諼。傷心邦殄瘁。聲發未容呑。</text>
<title>挽詞[益寧君洪瑞鳳]</title>,<text>間氣鍾來作世儀。精金百鍊璧無疵。宣猷早歲稱良佐。紹命昌辰任大龜。望實已敎多士仰。姓名寧獨小兒知。平生盡瘁今歸了。軍國謀爲更付誰。</text>
<title>挽詞</title>,<text>一顧今垂四十霜。鑑知都在略玄黃。周旋至此元相許。榮落無違已備嘗。輿望繫存喬岳重。星躔謫見上台忙。縱然玉樹終泥土。不朽文章萬丈光。</text>
<title>挽詞[承政院都承旨金尙憲]</title>,<text>先王盛際冠名臣。今上初元領搢紳。楊綰當朝爭見喜。皐陶擧右盡歸仁。文兼道妙追韓孟。學自心傳契洛閩。諸葛庶幾興禮樂。東人無祿奈蒼旻。</text>
<title>挽詞</title>,<text>平生託契最深知。公視爲朋我卽師。天地倒廻心自靜。榮枯遞換道常隨。漸當筋力消殘日。同結桑楡進退期。舊約未成人事變。白頭孤絶欲依誰。</text>
<title>挽詞[司憲府大司憲張維]</title>,<text>維岳生申早應期。亦知名德協周詩。十年多難傷麟出。千仞高翔見鳳儀。白首無心身寵辱。黃扉獨佩國安危。鈞天一夕收精爽。廊廟凄涼聖主悲。</text>
<title>挽詞</title>,<text>再入巖廊遘百罹。寸心憂國鬢成絲。台階定爲張華坼。箕尾仍聞傳說騎。空有文章留琬琰。可憐朝野失蓍龜。羊曇不獨思知己。千古同悲殄瘁詩。</text>
<title>挽詞[完城君崔鳴吉]</title>,<text>千載三韓癸亥春。龍飛九五憲章新。盡收家耄方虛席。簡在宸衷別有人。起掌天曹精鑑識。入居廊廟密經綸。未堪百六當今日。儘把安危繫一身。羽檄交馳心自靜。訛言噂杳道彌眞。風流固已傾時望。事業纔看首鼎茵。昨夜妖星驚食昴。今年大歲忽居辰。悲纏紫禁天何奪。名滿靑丘志未伸。定諡芳聲昭竹帛。經邦遠略委灰塵。高風落木逢重九。畫翣哀旌遡廣津。未有涓埃酬國士。空敎涕淚洒衣巾。可憐東閣逢迎地。滿眼秋苔迹已陳。</text>
<title>挽詞[江華留守李安訥]</title>,<text>屈指壬申迄戊辰。大東黃閣幾名臣。方知自昔蘇張手。不見如公社稷身。早遇先朝資黼黻。終歸聖主贊經綸。巨川未濟高柁折。罷市都人哭徹旻。</text>
<title>挽詞</title>,<text>磅礴乾坤秀氣鍾。中興經緯倚儒宗。漢朝共喜晨開閤。秦國誰言暮輟舂。常憶范睢酬一飯。況蒙雷煥掘雙龍。城南投謁旬纔浹。拭淚空瞻太白峯。</text>
<title>挽詞[同知趙希逸]</title>,<text>當世才超古。唯公識邁倫。南宮圭復戒。周雅岳生申。婉爾童兒歲。蒼然老大人。通衢高縱靶。正色儼垂紳。發彙詩書業。蜚騰四十春。時囏罹竄縶。運泰起沈淪。社稷安危體。風雲際會辰。長銓區王石。宅揆秉和匀。策士軒墀近。違顏咫尺親。禮羅恢不漏。藻鑑瑩無塵。市虎訛成惑。樽蛇訝眩眞。金甌俄再卜。白璧竟誰磷。扤捏難容力。憂勤太損神。身休詮寵辱。志未了經綸。問字叨延譽。登門敢廁賓。蒹葭倚玉樹。芝菌𨀣靈椿。見悶緣同病。相規不爲身。泥塗甘抱屈。絰幄感求伸。夢咎徵山裂。星妖値命屯。平生知己淚。寂寞洒衣巾。</text>
<title>挽詞[承政院左承旨姜碩期]</title>,<text>聖主開中否。明公躡上台。神功光玉燭。異數軼金臺。轉斡資匀軸。調和待鼎梅。安危歸宿德。經濟仗全才。久播輿人誦。爭稱大廈材。方瞻華岳峻。奄見泰山頹。盛業軒天壤。遐齡嗇耇鮐。空纏宸扆慟。無復衮衣來。琬琰平生惠。莩葭此日哀。淸秋東閤淚。回首想風裁。</text>
<title>挽詞[成均館大司成李敏求]</title>,<text>間氣鍾元宰。昌期啓聖人。時來知契合。精感善彌綸。密勿恩私被。從容禮遇親。悠然方任世。眇若遂亡身。一德勞謙久。三階盛業新。窮通唯義命。流坎不緇磷。丘壑淸雖在。巖廊道藍伸。家貧兼濟日。心泰獨醒辰。擧代資冠冕。弘規映搢紳。文章贊皇極。禮樂化群倫。國步恢盤石。朝廷引鳳麟。持茲報明主。且以答斯民。上相俄呈祲。高穹木匪仁。金懸醫未購。天奪理難詢。禭弔初傳衛。春歌遽輟秦。愛深遺士庶。哀動見君臣。赤舃歸何得。蒼生望已淪。忠賢今至此。時運欲成屯。薄劣曾陪御。寬容幾吐茵。提承自垂髮。珍瘁倍驚神。奬飾徒懷曩。風儀只隔晨。淸秋晞白露。華館閉朱輪。疇昔微言絶。蹉跎末路陻。羊曇多涕淚。杜甫每酸辛。亂世猶榛梗。邊陲尙戰塵。乾坤轉深阻。回道想陶甄。</text>
<title>挽詞[禮曹參議鄭百昌]</title>,<text>紫極更新化。黃扉用舊人。絰邦資禮樂。論道協臣隣。密勿嘉猷日。艱虞盡瘁辰。居然天奪速。深痛徹楓宸。</text>
<title>挽詞</title>,<text>一代風騷匠。三師輔弼材。濟川舟楫失。支廈棟樑摧。人事乖中壽。天文拆上台。衣冠日蕭瑟。東閣不重開。</text>
<title>挽詞</title>,<text>道泰心逾小。官崇禮更卑。淸關斥舊謁。黃卷校前疑。爽氣收河岳。鴻名入鼎彝。一爲邦國慟。可但哭吾私。</text>
<title>挽詞[司憲府執義鄭弘溟]</title>,<text>間世生英特。淸朝作羽儀。文章餘事在。經濟夙心期。未展匡君略。俄成殄瘁詩。秋風注海淚。不獨哭吾私。</text>
<title>挽詞</title>,<text>司馬還朝日。萊公入閣年。薦紳追步武。品物仰陶甄。進退誰非命。哀榮且問天。艱虞失良弼。宵旰倍憂煎。</text>
<title>挽詞</title>,<text>慘惔淸臺候。乾文拆上台。方成魚水會。忽報棟樑摧。黃閣將安放。玄風挽不回。那堪多難日。存歿有餘哀。</text>
<title>挽詞</title>,<text>自是當朝傑。常存愛士心。春風薰滿座。占劍託知音。萬事嗟何及。餘生涕不禁。羊曇舊門逕。忍見草萊深。</text>
<title>挽詞[弘文館校理李昭漢]</title>,<text>先朝籍籍盛名卿。雅量唯公獨擅聲。早以文章酬眷遇。仍將德業際休明。身登峻秩心逾下。跡觸危機道益亨。濁世肯爲簪組累。湘潭頻見歲時更。飛龍御極重熙泰。司馬還朝更老成。狎主齊盟推領袖。光膺大拜秉鈞衡。憂時一念疽生背。濟世初心夢奠楹。國器久稱明主鑑。星躔忽晦上台精。千秋簡冊空留蹟。萬古江河不廢名。最是羊曇無限淚。向來情誼卽門生。</text>
<title>挽詞[吏曹佐郞洪命耇]</title>,<text>仁壽茫茫理莫推。云亡無奈係天時。文章道德宜傳後。社稷安危尙付誰。衆庶已看傾市弔。重宸冞切輟朝悲。門闌小子將安放。慟哭非關只爲私。</text>
