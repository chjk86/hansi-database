<title>樊墅秋早 甲子○係童丱錄</title>,<text>晩蟬鳴高樹。田園已早秋。欲尋烟起處。靑林路轉幽。</text>
<title>春日 二首○丁卯</title>,<text>帝城春已暯。小園花滿枝。垂楊綠嫋嫋。其上有黃鸝。步登古城上。落日眺平野。處處春鳥鳴。花枝正堪把。</text>
<title>採蓮曲</title>,<text>十六越溪女。朝日紅粧鮮。維舟綠楊岸。嬌歌獨采蓮。</text>
<title>禁中春日。金翰林 時傑 呼韻。己巳</title>,<text>雲擁蒼龍闕。烟深丹鳳池。春風閶闔起。綠絲綴柳枝。</text>
<title>題畫 庚午</title>,<text>暝色蒼茫起遠汀。烟霏斂盡亂山靑。漁舟晩泊秋江渚。長笛一聲殘酒醒。</text>
<title>送金通判之鏡城 德基</title>,<text>送君出關北。此別意如何。候鴈經秋盡。浮雲近塞多。窮途多遠別。餞席一悲歌。去矣臨靑海。應須洗劍過。</text>
<title>平丘驛。拜送仲父向杆城。辛未</title>,<text>間關黃鳥語還飛。芳草萋萋獨自歸。別後相思唯片月。驛亭烟樹夢依依。</text>
<title>江南曲</title>,<text>春風吹漢水。漢水流浩浩。上有楊柳樹。下有靑靑藻。暯雨來何遲。江南春色早。王孫可淹留。汀洲多芳艸。</text>
<title>春日閑居</title>,<text>端居無來客。幽人心更寂。對酒聽黃鸝。尊中一花落。悠然望敀雲。獨坐山光夕。</text>
<title>伏聞上祈雨南郊。於心有感。率尒著頌。有序</title>,<text>維天失爕。時雨閟澤。嗟我小民。將失厥業。王念之勤。命玆小民。曰維皇天。降灾允斯。罪在予躬。乃祀天于南郊。又命曰用予之咎。爰及庶民。予其有隱。其令有司。蠲民攸貢。維尒百執事。命汝贊祀。小心齋慄。罔敢或逸。以篤天譴。詰旦王臻南郊。虔誠上禱。靈應隨至。甘霈然。嗚呼。維我王之德之純。克享天心。致有斯祥。雖成湯桑林之禱。何以加焉。小臣不勝感激。著詩八章。用陳輿人之頌焉。嗟哉農夫。託生維食。終歲勞苦。勤玆稼穡。維天不雨。降灾于民。天乎孔仁。胡不恤人。我行于野。不見其靑。哀此小民。將歲無成。吾王旰食。肆罪厥躬。駕言南郊。啓彼蒼穹。密雲乃柝。雨我四郊。維雨如膏。潤彼新苗。吾王不虔。天何以格。吾王不恤。民何以食。維此甘霈。寔王之賜。保民如子。民之攸萃。上天昭▣。鑒臨下土。王勤于德。錫之休祜。</text>
<title>端午祥帖 代家大人作</title>,<text>金宮佳氣繞。丹闕五雲開。幸逢鍊鏡日。拜獻萬年盃。</text>
<title>題洪道長 世泰 所藏釣雪圖。次朴修撰 泰淳 韵。</title>,<text>長波走素壁。堂上遽冬威。密雪颭蘭棹。寒風吹草衣。江湖曾有約。漁釣定無違。濁卋多翻覆。超然共尒歸。</text>
<title>楓岳歌。送別從大父尹高城 坪。</title>,<text>君不聞三神之山在東海。世傳楓岳是蓬萊。東南削出玉芙蓉。逶迤遠自靺鞨來。根揷歸墟巨鰲伏。頂摩九天絶雲埃。萬二千峰皆崔嵬。毗盧峰勢最高。登臨可以觀八垓。上有靑鶴之巢。下有白玉之臺。童顔綠髮之仙人。御長風而徘徊。吹紫鸞之笙。飮碧瑤之杯。丹厓翠壁燦若綺。萬瀑懸空白皚皚。噴壑數十里。白日鬪風雷。高城在其東。景物最佳哉。高城太守多道氣。鳧舃遠飛神仙鄕。鍊丹應得長生術。駕雲驂鸞從永郞。好爲楓岳歌。爲君唱一曲。稍待秋風理雙屐。爲余掃洒海山亭上月。</text>
<title>秋夜山齋</title>,<text>暝色凝華閣。流雲吐月明。歸鴻鳴且去。栖鳥宿還驚。萬戶杵砧亂。孤城星斗橫。臨風聽落木。空谷夜多聲。</text>
<title>走筆送朴士厚 弼重 之新昌 壬申</title>,<text>湖西新昌縣。故人此遠遊。携手上離亭。惻愴久夷猶。暝色帶行客。落日生遠愁。遙知官梅春色早。須寄長安明月樓。</text>
<title>林原君宅。同諸君賦。得歸字。</title>,<text>言尋公子宅。杖策穿雲飛。倚檻山圍閣。開簾翠滴衣。烟霞仍勝地。魚鳥卽忘歸。更向高樓望。千家淡夕暉。</text>
<title>幽居</title>,<text>閒居養幽姿。而無外物欺。興來思一醉。有酒斟酌之。暮雨扇微凉。嘉木綠陰垂。開尊面長林。有鳥鳴高枝。此間多深趣。於焉獨自知。浩歌待明月。頹卧不知歸。</text>
<title>渡新灘</title>,<text>江南春芳歇。游子欲言去。浮雲迷舊國。望望久延佇。叩枻下長洲。落日澹容與。白𩿨不相識。見我欲輕擧。</text>
<title>全義途中</title>,<text>靑林帶孤村。落日寒烟起。長洲秋色遠。征馬孤渡水。白𩿨立沙際。且莫起高飛。余亦洗心者。於焉久忘機。</text>
<title>秋夜。喜尹君襄 思贊 見過。同賦得光字。</title>,<text>芳城吐微月。秋樹含夕凉。相逢開一笑。延君坐中堂。看君無俗態。愛我頗淸狂。夙聞至道要。塞兌和其光。南山有松桂。歲寒獨蒼蒼。逝將保幽貞。勖哉心不忘。</text>
<title>將向東峽。出靑門有感。以下係花山錄</title>,<text>落日浮平野。千山變夕晴。天長獨鳥去。樹遠秋陰生。砧杵孤村暮。風烟兩岸淸。誰怜五噫賦。怊悵出東城。</text>
<title>夜過月溪</title>,<text>秋江月初生。客舟移古渡。長洲夕烟盡。蒼蒼月峽樹。舟子發棹謳。濯足滄浪淸。楓落江色寒。霜渚一鴈鳴。叩枻視靑天。星河縱復橫。蕩漾弄淸輝。游子澹忘情。</text>
<title>曉渡龍津 二首</title>,<text>伊戛鳴榔急。蒼茫歷岸賖。淸江留薄霧。落日映寒沙。敢有乘桴志。空懷去國嗟。吟詩寬意緖。烏帢任欹斜。江光寒泱漭。峽氣曉氤氳。霧散孤舟出。鍾疎遠寺聞。羈栖將病母。詞苑阻賢群。馬首千峰外。空瞻漢北雲。</text>
<title>洪川途中</title>,<text>日日向秋峽。峽深溪水斜。厓濃滴曉露。石坼垂寒花。征馬幾時歇。靑山從此賖。窮途多遠役。只恐鬢毛華。</text>
<title>過馬腦驛 一名萬義</title>,<text>馬腦山重合。麟蹄水亂分。灘聲生曉雨。峽樹斷秋雲。貊戶蔘輸稅。山氓鹿作群。誅茅吾欲老。淳朴已曾聞。</text>
<title>登詠月樓</title>,<text>旅泊今花峽。登臨此郡樓。乾坤浮積水。日月肅高秋。世路同漂梗。吾生寄釣舟。三山如在眼。將逐永郞遊。</text>
<title>寶林窟。訪眼長老。</title>,<text>過寺隨流水。移筇入白雲。解衣挂松樹。隨意坐苔文。花雨晝猶墮。鍾聲時自聞。高僧澹相對。更覺出氛。</text>
<title>將歸洪川。次澤卿韵留別諸君。時在杆城</title>,<text>孤城月初落。一鴈有歸聲。醉把寶刀贈。秋風游子情。</text>
<title>到馬腦驛。得一詩奉寄仲兄載方。</title>,<text>落木蕭蕭下。孤村夕照微。西風客意苦。匹馬花山歸。關外故人少。秋來征鴈稀。池塘今夜夢。春草自芳菲。</text>
<title>送趙丈 大壽 之任龍岡</title>,<text>五馬龍岡去。如今行路難。窮途頻送遠。何處更追歡。暮雪關門暗。春天海樹寒。終知曳尾 趙丈亭名曳尾 意。應不負荷冠。</text>
<title>將還峽寓。賦短律奉呈娉丈玉吾先生。</title>,<text>東國山川阻。南遊歲月深。歡娛疑昨夢。離別換春心。芳屮歸時綠。浮雲落日陰。蒼茫去留際。長短白頭吟。</text>
<title>客路</title>,<text>昨歲客南縣。今春始北還。關門深落照。客路滿靑山。去去非吾土。年年作別顔。人生似蓬轉。誰得暫時閒。</text>
<title>閭閻</title>,<text>閭閻雙領北。城邑大江間。地理襄杆險。風謠濊貊頑。劚參梯絶壁。種粟火靑山。客性安殊俗。淹留遂未還。</text>
<title>溪邊</title>,<text>溪邊拄杖久。盡日卽忘歸。遠眼隨春物。微風吹客衣。江明花映發。野闊鶴孤飛。一笑村老在。相看無是非。</text>
<title>晴</title>,<text>艸閣夜岑寂。春天忽已晴。峽雲通岫白。江月近人明。養拙非耽靜。居卑欲避名。風波眼前闊。身卋一𩿨輕。</text>
<title>過南山庵</title>,<text>深谷入數里。春山捨馬行。丹靑佛寺古。巾屨僧群淸。演法天花亂。談玄江月生。摩尼寶珠在。吾欲照無明。</text>
<title>酌酒</title>,<text>酌酒招田父。與爾共靑春。幾許桑麻長。皇天雨露新。狂歌非楚鳳。避世類秦人。莫種桃花樹。漁舟恐問津。</text>
<title>家大人偕邑中數子。游水墮寺。適病卧未能陪往。殊覺悵然。</title>,<text>未陪杖屨去。仍作泛舟還。病卧茅茨裡。心游水石間。濃花隱古寺。啼鳥滿春山。悵望烟霞色。終朝獨掩關。</text>
<title>奉寄玉吾先生 三首</title>,<text>問訊幽居勝。白雲叢桂林。冥棲有眞意。外物不關心。啼鳥孤村靜。落花一逕深。相思春夜月。獨坐撫淸琴。病卧中林久。飛花滿四鄰。琴書惟遣興。魚鳥自親人。客夢鷄山月。漁歌汎水春。窮通誰復問。日暮獨垂綸。萬里思歸客。天涯滯病身。雲烟深峽暮。花柳大江春。久別憐芳草。新愁怨白蘋。懸知明月夜。獨有夢相親。</text>
<title>卜築</title>,<text>卜築淸江上。柴門綠樹陰。端居唯好靜。高卧亦無心。暮雀歸林疾。人烟隔水深。臨風欲愁思。何處送秋砧。暮雀句一作獨雀歸林晩</text>
<title>卽事</title>,<text>陰雨幾時已。涔雲晩故留。爭巢看墜鵲。對浴有翻𩿨。露頂風微進。低頭汗欲流。悠然江閣上。凉意憶前秋。</text>
<title>洪之人俗獷悍。與京洛絶異。用子美異俗吁可恠爲起。戱作排諧體。</title>,<text>異俗吁可恠。斯鄕難久居。賽神皷坎坎。防乕網疎疎。板賈長椉水。逋丁半訟畬。何時別汝去。高枕卧吾廬。</text>
<title>懷歸</title>,<text>江雲翻作雨。山木盡呼風。卧病他鄕遠。懷歸令節同。何心隨去鳥。竟夕聞孤虫。多少悲秋意。吾生一轉蓬。</text>
<title>有感</title>,<text>烏鳶竟何得。豺乕更縱橫。多歲江湖意。暮秋風物淸。爲農逢歲儉。卧病受人輕。愁絶江城夕。高高一鴈鳴。</text>
<title>對酒示鄰友</title>,<text>濁酒誰共酌。悲秋與尒同。寒虫依暝竹。細雨落踈桐。江漢身何到。風塵信不通。人生亦自好。那必泣途窮。</text>
<title>客居</title>,<text>去國終吾老。兼秋引興長。臨江小茆屋。隨意一繩床。露氣幽花凈。雲寒亂石光。東畦看穫稻。拄杖到斜陽。</text>
<title>除瓜架</title>,<text>廢架埋秋艸。荒畦失舊圍。萎花無復在。病葉漸多稀。暮雀頻來宿。寒虫得自依。殷勤向來意。零落已全非。</text>
<title>悲秋</title>,<text>何限悲秋夕。高天鳴鴈過。黃花幾處發。寒雨夜來多。垂老安烏几。全生任雀羅。西流汎江水。滿眼亦風波。</text>
<title>九日登後園</title>,<text>蕭瑟江干秋氣哀。天寒水湧獨登臺。紛紛落木風吹下。颯颯淸霜鴈帶廻。白髮愁從鬢邊改。黃花厭見客中開。浮雲日暮西南去。目斷漢陽安在哉。</text>
<title>東庵過雨長老 庵在天吼山</title>,<text>詰曲幽泉老木間。經行盡日意多閒。東庵獨訪高僧去。秋雨蕭蕭葉滿山。</text>
<title>同李兄尙輔。光佐 夜泛驪江。時善琴文生彦建從焉</title>,<text>主人留遠客。淸夜復揚舲。江逈連沙白。天低絶島靑。濯纓翻素月。仰面過飛星。醉倚孤篷卧。漁歌亦可聽。其二飛樓縹緲府城隅。樓影江光共有無。遂與高人揮玉軫。更移仙棹弄晴湖。魚龍大澤秋濤落。砧杵千家夜月孤。興劇縱舟隨所詣。直疑身世到蓬壺。其三石如高馬樓如浮。形勝如今說此樓。泝月客過神勒寺。彈琴人在木蘭舟。中洲宿鴈驚相失。大壑潛蛟舞不休。未覺秋衣霜露入。夜深漁火上忠州。</text>
<title>雪中次子美韵</title>,<text>江湖春欲動。風雪憶歸家。故國三秋夢。他鄕十月花。愁連關樹遠。路入峽山賖。接翅投林盡。吾生羨尒鴉。其二同雲凝萬里。雪意靜千家。灑竹寧迷翠。沾梅不辨花。寒光映日薄。密勢受風賖。天地俄同色。昏歸一點鴉。</text>
<title>夜會宋丈汝成▣▣宅。同諸君賦得燈字。</title>,<text>雪色天初霽。山樓月欲升。微風吹醒酒。孤鴈過張燈。勝地歡須盡。窮途氣益增。終能隨變化。吾意在鯤鵬。</text>
<title>喜雪。奉和玉吾先生。</title>,<text>怳惚風雲合。冥濛雨雪融。從人問衣薄。隔歲驗時豊。帝力耕農及。天光草木同。湖南梅柳意。一一發新叢。</text>
<title>除夕</title>,<text>老去長爲客。年侵愧此身。椒盤隨舊俗。柏酒迓新春。沈醉徂長夜。悲歌憶古人。吾生難再少。歡樂幾回新。</text>
<title>挽人 代作</title>,<text>桑弓竹箭乕皮冠。前月相逢意氣寬。不復呼鷹獵春艸。蕭蕭風雪素車寒。</text>
<title>春寒 甲戌</title>,<text>二月洪川縣。春寒雨雪繁。數峰明遠近。群木失黃昏。病鵲晴猶濕。輕𩿨晩自喧。鄰人時送酒。慰此閉荊門。</text>
<title>喜李兄汝來 泰望 過訪</title>,<text>花發相逢地。洪川二月時。故人千里至。暮雨濕征衣。夜枕灘聲近。春林漁火微。明朝分手去。東望白雲飛。</text>
<title>下峽</title>,<text>細雨回舟日。飛花下峽時。遙憐江上宅。屢諷壁間詩。雲樹從玆遠。湖山莫此奇。只應春草色。蕪沒舊東籬。</text>
<title>臨津舟中。同李益之 夏英 賦得明字。丁丑</title>,<text>移舟隨岸遠。把酒愛江淸。鳥去孤雲白。虹消返照明。能詩憐汝俊。觀瀑壯吾行。到眼崧山色。荒臺吊古情。</text>
<title>花潭</title>,<text>古木陰書院。淸潭映石門。先生昔隱此。祠宇至今存。學貫先天理。心融大道源。臨流興浩歎。無復聽微言。</text>
<title>朴淵</title>,<text>朴淵深不測。麗祖此鞭龍。內府輸鱗甲。苔厓著血蹤。雷聲轟絶壁。雪色凜蒼松。終日閱光恠。玆焉一盪胸。</text>
<title>金川途中。別崔兄孝伯。昌大</title>,<text>少別猶怊悵。橋頭欲送君。關門秋色暮。况乃客中分。征馬如流水。回頭但白雲。嗈嗈天際鴈。愁絶不堪聞。</text>
<title>水鍾寺。奉次農岩金先生韵。</title>,<text>野寺臨江豁。淹留一月蹤。人烟自下界。雪色盡遙峰。每與僧愁虎。空聞佛伏龍。客心兼歲暮。蕭瑟對寒松。</text>
<title>過穎上 戊寅</title>,<text>小孫將隱處。吾祖讀書山。過寺三宵宿。從僧萬事閒。苔枯餘石井。雪盡獨柴關。小築今年計。何煩數往還。</text>
<title>道明庵 庵在落影山。僧傳金塔藏石中。影落中原。遣使破石出塔。因號曰落影云云。</title>,<text>馬行春澗雪。老木入山門。塔出餘苔石。城荒盡暮雲。居僧猶有記。勝迹只空聞。暫借蒲團宿。蕭然出世氛。</text>
<title>贈瑛師</title>,<text>夜宿空林寺。朝來謁遠公。白雲出幽壑。初日照靑松。宴坐聽嘶馬。玄談警老龍。拈花微笑意。吾欲問禪宗。</text>
<title>送尹養直▣▣之陕川 養直將自四郡踰嶺。求卜居之所。時余亦作海西行。</title>,<text>我出關門雪盡。君去嶺樹春寒。行到洞天深處。自有幽人考槃。其二春城楊柳綠初齊。君向嶺南我向西。借問島潭明月夜。與誰同聽子䂓啼。</text>
<title>送族叔禹卿甫 廷夏 歸堤川</title>,<text>人生動有別。每別心惙惙。今君又告別。去去向堤峽。令我意慘悽。握手不忍訣。况且道路永。山川杳難越。積雨朝始霽。稍使氛翳豁。令季病未快。天時正炎熱。愼哉征途間。恐或有所失。</text>
<title>惠陰領 以下係海西錄</title>,<text>駈馬惠陰領。今年似昨年。荒荒窮峽色。悄悄數村烟。菜女分溪坐。溪一作坡 田翁抱日眠。憐渠茅屋下。雞犬亦蕭然。</text>
<title>松京途中</title>,<text>苦憶親庭闊。相離病妹難。遷延已旬日。去住且憂端。鞍馬靑山遠。衣裳暮雨寒。關心非在此。于役敢求安。</text>
<title>金川途中。少憇五泉洞感懷。</title>,<text>滚滚馬足塵。泠泠石上泉。群行易厭人。悄坐亦類仙。石潤蒼蘚古。壁側瀑流懸。噴薄氣弥激。勇瀉意無前。上下百步間。三四或澄淵。徐疾隨所遇。活潑固自然。孟軻喩觀瀾。孔尼嘆逝川。微言庶可味。至理諒非玄。我生千載下。感歎懷聖賢。</text>
<title>聞前路頗多窃發之患。令人悸甚。時有請粟淸朝之議</title>,<text>村閭嚴曉警。原野閴春耕。廟策推臧仲。群憂及葛榮。吾君應濟活。尒輩莫縱橫。目擊艱虞際。徒然淚滿纓。</text>
<title>歎息</title>,<text>歎息民生困。聞多 一作多傳 盡室逋。飢荒非一歲。盜賊梗長途。罪己君王聖。興戈此輩愚。時危無寸策。身世愧迂儒。</text>
<title>曉發</title>,<text>客牎眠不穩。村遠一鷄鳴。歲儉仍群盜。春寒更遠征。晨星䧺劍動。落月破鞍明。行聽僕夫語。明應到碧城。</text>
<title>道多餓莩者。見之憫然。</title>,<text>未有發倉議。誰怜塡壑徒。骨枯唯淺草。肉盡且飢烏。夭札元天運。蒸黎幾日穌。野塘聞潑刺。立馬羨魚欨。</text>
<title>遊許亭</title>,<text>許家亭子淸潭曲。兩岸花開潭水綠。我來箕距長松下。却愛林 一作微 風時斷續。</text>
<title>入神光寺</title>,<text>辛夷花發鳥啼頻。獨入雲溪古寺春。步上高樓鳴佛鍾。老僧拄杖數相嗔。</text>
<title>楊柳曲。贈金生萬最。</title>,<text>去歲靑靑楊柳樹。長枝折盡短枝枯。人生如此那能久。莫惜樓頭醉玉壺。</text>
<title>李華國 尙觀 今年忽生子。以長語賀之。</title>,<text>北山李子病十年。但啖松子與厓蜜。兩脚枯萎形容黑。兪扁亦難施其術。家貧無食供老親。病卧讀書窮千秩。作詩不學漢唐宋。自能老蒼兼奇崛。平生愛客客滿座。士有一技成膠漆。胸中磈磊澆不得。有時高歌聲激烈。今年生子門設弧。遠近聞者叫奇絶。皇天報施本不僭。寄與李子一點血。君不見顔回家屢空。又不見玄晏抱奇疾。古來賢者多如此。人生窮達焉足說。君今抱雛百不憂。我祝阿兒速成立。斑衣之舞小兒啼。却使乃翁娛餘日。</text>
<title>自碧瀾泝月。至江西寺。</title>,<text>鳴榔俄浦口。繫纜卽樓前。江闊潮初上。檣孤月欲懸。遙燈臨水靜。淸磬出林圓。今夜禪房裡。應同老釋眠。</text>
<title>重過神光寺</title>,<text>西海玆山秀。高麗此寺開。金身曾見夢。寶塔尙餘灰。載酒看紅藥。題詩滿碧苔。啼鸎相欵曲。歸騎莫須催。</text>
<title>夜登西樓</title>,<text>樓納新晴月。天開積日陰。高林猶暑氣。四壁已虫音。忽忽流年逝。凄凄遠客吟。城頭吹畫角。寸折望鄕心。</text>
<title>芙蓉堂月夜</title>,<text>池柳纖纖月。風荷遠遠香。星河光欲霽。烟樹氣猶蒼。朱李銷殘暑。烏紗引夜凉。高樓歌舞罷。銀燭映回塘。</text>
<title>鹽州朴使君 泰淳 至。夜讌芙蓉堂。</title>,<text>高樓淹皁盖。夜宴使君時。鸂鶒池塘冷。芙蓉露氣滋。月邀彈瑟出。杯度誦詩遲。勝會元難得。晨鍾莫報期。</text>
<title>月色甚佳。同諸季出芙蓉堂。</title>,<text>畫樓東畔月微微。風動荷花香襲衣。一曲淸歌將進酒。滿天凉露不知歸。</text>
<title>晩渡臨津</title>,<text>淸江流不息。客路去何窮。返照沙鴻聚。新霜野稻空。漁歌孤棹晩。秋色數家同。一笑篷牎底。閒情羨釣翁。</text>
<title>海州途中有感 時下試歸覲</title>,<text>孤竹祠前路。今年七度行。秋雲晴始白。野水遠猶明。窮達終隨分。文章不博名。何當歸穎上。耕釣托吾生。</text>
<title>樓望</title>,<text>落景高樓望。天寒海氣明。遙山先暮色。老木易秋聲。蕭瑟鴻孤去。聯翩鶴並行。病妻書未得。日日念鄕情。</text>
<title>雪得佳字 七首</title>,<text>淅淅風鳴戶。微微日映齋。興從初雪得。境憶許亭佳。▣▣▣▣▣。▣▣▣▣▣。▣▣擬一往。驢弱㥘氷街。雪得佳字 三首潑墨雲陰駁。飄花雪態佳。斜飛初委壑。亂舞欲藏厓。映日寒光薄。承風密勢排。望中轉空闊。曾不離書齋。其二貽書招勝友。扶杖出官齋。鶴舞風翻竹。鴟鳴雪落槐。詩篇寄性命。山水憶形骸。小吏煩相告。許亭晴更佳。其三騎驢晩出郭。淸興屬吾儕。寂歷初林杪。虗明已水涯。寒雲屯更密。暮雪急還佳。歸路應昏黑。先愁野逕埋。其五病夫吟望遠。少弟醉擕偕。雪樹安家見。風松二廟懷。寒溪時渡淺。白石屢逢佳。笑問同遊子。何如卧郡齋。其六玆亭初夏過。廣石仲冬佳。孤倚曾蒼壁。微吟此素厓。看松風落帽。步石雪侵鞋。賴爾濁醪在。三盃慰我懷。其七雪飛疎更韵。酒味薄還佳。寒失肌全凍。光添眼屢揩。孤靑老檜得。遠翠數峰埋。醉舞渾無力。不須强病骸。</text>
<title>翌日又往廣石賞雪</title>,<text>興劇吾重到。山寒雪又催。灑來多白石。融處半蒼苔。淸境心如喪。新詩物欲猜。前林有微月。獨自夜深迴。</text>
<title>十數日出寓杏湖宋汝奎 徵五 亭舍。同諸弟讀書。殊可樂也。己卯</title>,<text>柴門殘雪已春生。向晩臨江曳杖行。遠日欲沉浦樹黑。寒沙忽閃洲霞明。中擾擾元多事。湖上悠悠獨此情。莫恠主人忘世果。玆亭能使薄浮榮。</text>
<title>湖上晩望</title>,<text>澄江初滿眼。返照更隨人。遠岸楊川雪。孤帆燕尾春。吾生同汎梗。世事欲沾巾。回首山城在。空餘戰伐塵。幸州有山城。是權慄破倭處。</text>
<title>送澤卿從仲父之安岳 時澤卿從余讀書于杏湖。忽作此行。三句及之。</title>,<text>君今欲向安岳去。海國東風雪未晴。湖上讀書能幾日。城南携酒更深情。暮雲極目遊人遠。芳草連愁到處生。忽憶去年花柳好。爾歌我舞許亭行。安是海鄰境。末句及之。</text>
<title>早春閑㞐</title>,<text>老去唯黎杖。樓孤更遠峯。千家皆樹色。萬象自春容。雨意鳥先覺。花情風不慵。墻東堪避世。吾得好藏蹤。</text>
<title>渼陰道中</title>,<text>廣陵三月子䂓啼。兩岸桃花春欲迷。風帆無數下江去。目斷渼陰江水西。</text>
<title>夜喜權君 ▣▣ 見過。同金君山 崇謙 賦得寒字。</title>,<text>詩看前日作。面作隔年看。自有秋懷積。寧辭夜語闌。樓橫纖月落。溪動數星寒。不寐元高興。微吟倒葛冠。</text>
<title>石室院。與君山同賦。</title>,<text>三洲夕陽遠。荻岸共蒼蒼。水鶴翻新霽。風蟬引早凉。林中還小榻。世外更淸觴。一笑扁舟在。秋江興自長。</text>
<title>夜坐有感</title>,<text>岸巾生峽月。隱几落風灘。螢度空院靜。虫鳴秋夜寒。人謀乖緩急。天意屬艱難。默坐還無寐。沉憂且萬端。</text>
<title>院齋晩望示君山</title>,<text>沙柳行三四。漁舠汎幾雙。蟬聲方滿院。霞氣忽橫江。老檜開書帙。秋山對酒缸。聞君誦佳句。一笑坐西牎。</text>
<title>送伯溫至江上。得巖字。伯溫李友瑋字</title>,<text>送汝至江上。離情難可芟。秋沙明返照。寒水落危巖。湖闊分孤袂。天長隱遠帆。歸來暝色盡。月已院東杉。</text>
<title>夜汎前江</title>,<text>秋江白露凈。岸幘在輕船。天借蒼茫月。人疑汗漫仙。魚龍醉吟外。星漢酒尊前。擊汰隨高興。沙鷗共不眠。借一作送。前一作邊。</text>
<title>月夜望前江。淸曠可喜。</title>,<text>江山隨眼遠。星漢向人斜。月暗虫鳴院。霜淸鷺宿沙。村燈隔烟岸。漁唱隱蘆花。不寢哦新句。凉風墮帽紗。</text>
<title>聘君得湖節將辭陛。夜陪家大人往會北谷第。時趙正郞 正萬 亦至。得西字同賦。</title>,<text>燈明酒煖醉提携。雪色樓㙜夜不迷。別意驪駒鳴漢北。主恩龍節付湖西。卽知雅望推儀鳳。曾試高才用割鷄。近輟從臣多外補。要宣霈澤及蒸黎。娉君曾牧忠州。第六及之。</text>
<title>洪君汝寬 裕度 將赴新溪。苦索別語。書此贈之。</title>,<text>嗔我邇來事事慵。同城數月不相從。誰知有此經年別。借問從今幾日逢。秋盡關河鴈無影。天寒峽路乕交蹤。送人每作讀書去。遙憶沙潭雪裡峯。時汝寬婦翁方宰是縣。汝寬爲就煖讀書之計。作此行。末句及之。沙潭在小金山下。是吾家別業。其二京洛三年艱食歎。玄冬十月苦寒吟。故人牢落新溪去。南巷蕭條匹馬尋。行李須防豺乕閙。衣裳可耐雪霜侵。關雲峽樹千萬里。明日送君愁不禁。</text>
<title>今年</title>,<text>今年無雪已可怪。黃霧昬昬又寒霄。癘氣蒸人 一作八州 冬不寢。乕狼攔 一作大 道晝還驕。况聞林藪橫群盜。何意灾殃集聖朝。自是皇天將示警。中宸脩省莫寥寥。</text>
<title>冬夜書懷</title>,<text>孤齋聞微雪。起坐寒懍慄。燈影委書幔。虗白生戶闥。開門欲視夜。衆色俱怳惚。澹月方西行。微雲與出沒。北風吹幅巾。我肌慘欲裂。上天播四氣。寒沍應冬節。不有此嚴威。奈何揫萬物。哀彼無衣徒。歲寒何以卒。委卧岐路側。啼號聲不絶。窮餓且相逼。廉恥焉得說。腐儒憂黎元。無力可爾活。平生謀一身。尙且愧百拙。感念至雞鳴。惻惻膓內熱。</text>
<title>答君山見寄韻</title>,<text>窮巷誰相過。飢烏時下庭。蓬門晝常閉。松雪夜深聽。寂寞懷親友。差池若曉星。愧君詩問我。幾日訪湖亭。</text>
<title>嗚呼</title>,<text>萬事嗚呼國日微。存亡且復任天機。黃巾白馬還奔突。金榜紅牌有是非。廊廟卽今空肉食。九重何日不宵衣。悲歌嘆世者誰子。雪滿故山今未歸。</text>
<title>月夜有懷</title>,<text>歲暮風霜自百感。樓孤星月若凭虗。沙潭小築空依雪。渼水親朋久絶書。縱有酒尊誰共酌。漸於塵世欲相疎。任它東陌珂馬閙。已了殘生歸釣漁。</text>
<title>幽居</title>,<text>幽居白岳下。節物已深冬。孤齋依林樾。獨自見遠峰。夜來有微雪。時落簷前松。蕭然一室內。遂絶塵客蹤。</text>
<title>臘月二十四日夜夢。與吳明仲 晉周 會一小閤子。有大梅樹。花方盛開如雪。坐其下相對賦詩。旁有人顔面依俙。類黃君溍而亦不分明。詩先成。余繼吟曰終南山色雪重重。無語登樓看夕峰。明仲閣筆嗟歎。篇未完而遂覺。仍足成之。</title>,<text>終南山色雪重重。無語登樓看夕峰。怊悵寒齋魂夢散。梅梢月落已晨鍾。</text>
<title>苦寒行。贈金生擇甫。萬最</title>,<text>天寒歲暮北風烈。十日不出卧深雪。堂有鳴琴床有書。安能救我肌凍裂。今年無絮未授衣。短褐不完自百結。人生貧富本在天。賢者豈復憂窮達。顧我飢困今若是。可笑謀生老轉拙。病妻悲啼小婢愁。有時空廚烟火絶。金生曳履時過我。讀我新詩叫奇絶。但用好語慰我意。且復垂淚向余曰。老母今年七十餘。筋力已衰身多疾。三日一食尙云艱。况論甘旨闕不闕。朝出乞米暮來還。倚閭望我輒終日。以我顔色卜飢飽。縱無所得安忍說。生世如此不如死。區區一身更暇恤。急止金生且莫陳。我聞君言心如割。仁者必窮富不仁。天公處分何回遹。君不見城中甲第高於雲。盡是金張富貴室。玉盤珍羞炰龍鳳。金鑪蘭麝獸炭爇。曲房繡幙氣如春。喚出妖姬皷淸瑟。但誇薰天勢烜爀。肯念門前餓死骨。</text>
<title>晩望 效百年地僻柴門逈體</title>,<text>廢苑烏啼日欲沉。柴門拄杖雪陰陰。天寒烟樹孤城遠。一作天寒鳥獸千林伏 月出歌鍾萬戶深。音書寂寞親朋隔。鬢髮蕭疎老病侵。萬事於今不稱意。莫如歸卧靑山岑。</text>
<title>寒食雨中 庚辰</title>,<text>誰與佳辰懷抱開。呼兒且進手中盃。蓬門那有高軒至。寒食空看細雨來。雲氣霏霏柳絮亂。春陰寂寂杏花催。二年不向陽山路。淚眼東風自百哀。</text>
<title>幽獨</title>,<text>幽獨畏人事。新移郭北岑。自能遠城市。是處亦山林。倚杖鳥啼外。讀書花樹陰。門前車馬絶。但有白雲深。</text>
<title>春晩</title>,<text>寥寥春事晩。獨自卧荊扉。日暖桃花嫰。風輕燕子歸。生成看物化。巨細各天機。濁酒從心在。幽栖興不違。</text>
<title>得君山同宿</title>,<text>相逢渼湖客。留聽永平詩。土吾猶縛。山林爾不羈。雲深看瀑處。花落訪僧時。無限淸泠 瀨名在洞陰 月。論心更是誰。</text>
<title>又得雲字同賦</title>,<text>桃花開已遍。淸夜獨留君。街靜風傳皷。樓明月吐雲。燈前頻看劍。酒後細論文。語到經綸際。高才更絶群。其二三洲淸以曠。是處隱吾君。樂意看流水。遐情寄白雲。傷時幾危涕。驚世有高文。他日卜隣去。前江𩿨鷺群。</text>
<title>林下</title>,<text>已謝寰中事。還從林下居。餘春花寂寂。晴日鳥徐徐。一作花飛春寂寂。啼鳥日徐徐。 竹色侵尊酒。松陰散架書。眼前稀俗物。自覺道心虗。</text>
<title>過柳實山居</title>,<text>步屧春風裡。垂楊一徑斜。知君有仙趣。隨意到山家。庭舞親馴鶴。盆開手種花。題詩坐深竹。幽興滿烟霞。</text>
<title>夜宿三洲。得寒字。與君山同賦。</title>,<text>江樓對宿聽風灘。微雨沙村燈火寒。郭外我能携酒至。談間爾自出詩看。興來只欲橫漁艇。醉劇相將倒葛冠。可恨三春稀見面。寧辭一醉盡君歡。</text>
<title>又得遊字</title>,<text>郭中空悵望。湖上共淸游。細雨還催句。澄江欲散愁。歸舟牽薄霧。鳴鶴下孤洲。醉罷重携手。林鸎晩更幽。</text>
<title>夜宿三洲。得遊字。與君山同賦。</title>,<text>道難容濁世。老復憶滄洲。偶尒騎驢去。仍成出郭遊。淸江來拄杖。落日見歸舟。前岸林泉好。從君卜宅留。</text>
<title>途中送季弟載昌。登尹家亭子。</title>,<text>臨江蹔分手。汝興已孤亭。繫馬花應落。吟詩鳥可聽。崖松憐屈曲。澗水憶淸泠。回首倚闌日。春風吹酒醒。</text>
<title>歸路悵懷未已</title>,<text>渼水看漸遠。三峰眼忽明。歸家有何好。別友悵餘情。樵騎依▣▣。▣▣處處耕。孤吟行信馬。纖月已遙城。</text>
<title>携仲弟載天，季弟載昌。訪宋汝奎杏湖江居。</title>,<text>歇馬田家夕。移床綠樹陰。江明孤月近。村遠數燈深。暫就滄洲隱。頓忘塵土心。相期菊花節。濁酒對君斟。</text>
<title>次汎虗亭壁上韵 二首</title>,<text>汎虗亭下江水流。亭前月出江霧收。數點踈燈明遠岸。一群鳴鴈起中洲。病餘出郭元高興。醉後橫舟亦勝遊。雪膾香醪君可辦。吾能睱日輒相求。孤亭江闊若浮空。坐送春潮萬舸通。宿客吟詩花樹裡。漁人收網月光中。肯令隣舍開蓬徑。欲就滄洲作釣翁。前輩風流詩滿壁。夜深孤燭照紗籠。</text>
<title>同汝奎過道以 金時佐 觀瀾亭</title>,<text>孤亭湖上幾時成。亭下淸流來濯纓。素壁題詩同一笑。朱欄携酒更深情。隔林鶯語如相喚。數樹花開空自明。却憶主人南郡去。天涯回首暮雲生。時道以從其大人往潭陽。</text>
<title>過仁慶宮故址</title>,<text>仁慶宮名久。靑山閱廢開。有時浣女至。無復椉輿來。澗水流何駛。松聲暮自哀。樓臺眼中起。臨眺意悠哉。</text>
<title>流頭日。同伯堂兄金太僕 致龍 避暑廣興倉樓。限韵各賦。以下係南谷錄</title>,<text>晩來騎馬過江倉。高柳鳴蟬欲夕陽。靑草天長連帆影。白沙村遠隱湖光。還憐小閣登時快。自有微風醉後長。暇日君能逃暑飮。病夫從此數周章。其二漠漠風檣赴太倉。蒼蒼烟樹出黔陽。炎蒸退聽高樓夕。樽酒留連落日光。官閒太僕聯騎至。節勝流頭乘興長。莫以淸狂疎我輩。何辭百遍遆筒章。</text>
<title>七月二日急雨</title>,<text>東南雲氣忽靑蒼。三角峰頭閃日光。急雨驅來遙樹黑。轟雷輾去暮天長。不妨散髮攤書卧。且喜高樓滿意凉。欲把一尊無伴侶。扁舟興在渼湖旁。</text>
<title>夜</title>,<text>不寐秋宵永。凄其萬慮紛。天時已流火。世事獨看雲。纖月林間出。寒虫燈下聞。故園歸未得。深愧北山文。</text>
<title>寥寥</title>,<text>獨自寥寥卧。風林稍稍凉。逢秋身蹔健。入夜興難忘。月色空庭得。松聲廢苑長。悲虫答幽嘯。歸意動滄浪。</text>
<title>夜卧有感</title>,<text>卧聽松風興有餘。仰看星月當大虗。虫聲自入新秋急。夜氣還疑太古初。四壁雖空懸短劍。五車無用著奇書。獨憐吾友三洲客。應向前江日釣魚。</text>
<title>月</title>,<text>皓質元無缺。孤輪漸欲團。最憐秋後白。獨向夜深看。顧兔身應潔。常娥宿更寒。江湖回首地。影落幾淸灘。</text>
<title>喜君山見過 時君山自三洲拏舟西下</title>,<text>有客晩過窮巷居。聽蟬同坐小亭虗。全家渼水孤舟下。佳句新秋數首餘。</text>
<title>閉門</title>,<text>寥寥閉門裡。獨自對秋山。露下百虫急。月明踈木閑。孤懷世事外。一笑菊花間。垂老滄洲思。西風又客顔。</text>
<title>曉起書懷</title>,<text>虫聲曉不息。落月林端明。潭上舊茅屋。風泉牽我情。文章妨末俗。勳業負平生。無限雲山外。何人可耦耕。</text>
<title>秋夜有感</title>,<text>窮谷何曾有客過。看山只自閉門多。騫騰無復靑雲望。感慨將如白髮何。乍挾老槐風自響。半遮高柳月微波。秋來可負新詩興。扙策籬東且一哦。</text>
<title>延進士聖輝 世華 見訪同賦 當在上春晩下</title>,<text>高卧靑春晩。幽棲白日長。故人相就問。貧舍已輝光。鳥乳移深樹。花明出遠墻。鄰家過濁酒。留醉到斜陽。其二不見延生久。隨春到草亭。杏花風自落。枸杞雨新靑。把酒欹烏匼。吟詩望翠屛。晩來幽興極。對坐暝禽聽。其二潦倒沙潭子。窮愁石串生。春深猶旅食。老去豈才名。鳥下空庭立。花添燭樹明。幽居無俗事。濁酒對君傾。</text>
<title>秋夜會崔兄孝伯 昌大 宅。同洪道長 世泰 賦山字。送孝伯赴北幕。</title>,<text>就宿仍秋夜。相看是別顔。乘騘發漢口。北評事燕行臺 聽鴈度咸關。迹欲窮沙漠。一作靑海 詩應滿塞山。邊城三丈雪。想見射熊還。塞一作白</text>
<title>送姜書狀 履相 赴燕 姜之祖子孫三世。連爲書狀。</title>,<text>使節迢迢上瀋關。諫臣風采去朝端。百年弱國輸金幣。三世高門戴豸冠。秋後淸霜遼塞肅。望中烟樹薊門寒。詩成吊古應千首。準擬驪珠瀾漫看。其二東韓元是大明臣。尙想神宗再造辰。終始皇恩深浹骨。蒼茫世事一沾巾。金繒長向朝天路。玉貌難聞蹈海人。萬里滇南消息斷。憑君試復問遺民。滇南卽吳三桂所封</text>
<title>渡漢江 以下係南行錄</title>,<text>天淸風急鳥悲呼。水碧沙寒岸更紆。落日帆檣俱倐忽。明湖樓閣半虗無。看山自覺吟詩好。出郭還知免興孤。濠濮賞心元在此。向來何苦著潛夫。</text>
<title>龍仁縣 丙寅間。伯父宰此邑。時余年十。亦來在衙中。十餘年間。王母下世。伯父繼逝。每過此輒欲淚下。漾碧池堂邊有手種數株柳。今皆扶踈槎牙。令人有慶仲金城之感。</title>,<text>揮涕經過地。吾曾此讀書。浮生萬哀集。撫迹十年餘。縣市朝烟淡。官池古柳踈。相看俱老大。吾意更憐渠。</text>
<title>寄宿漁庄村</title>,<text>雞栖茅屋一村同。客子卸鞍星滿空。小逕纔通群木合。踈籬不整亂泉通。僮炊 一作治 夜飯喧燈下。馬齕枯箕卧月中。聞道縣官催稅急。田家還復怨時豊。</text>
<title>直谷途中</title>,<text>空峽烟霜草木枯。天寒倦馬應群呼。靑山滿目身將遠。白鴈連行意不孤。縱有詩篇供一笑。何能尊酒慰長途。傳聞盜賊兼豺虎。書劍蕭然是腐儒。</text>
<title>午憇金梁村</title>,<text>數家茅屋隱空林。馬息靑厓日欲陰。但有風泉鳴破牗。已知塵卋隱千岑。早歸田社非長策。是處幽閒可素心。松逕岩扉容易就。村翁與汝共山深。</text>
<title>征衫</title>,<text>征衫颯颯犯風沙。一日離家已憶家。歸夢只應連漢水。新詩空自感年華。山川歷歷看秋盡。客路悠悠送日斜。搖落故園如在眼。寒雲西去不須遮。</text>
<title>暮過許村</title>,<text>山深籬落亂鳴溪。禾稼柴門一逕迷。景 一作日 入荒林催犢返。霜侵老屋有鷄栖。雲邊數杵寒相應。樹杪疎星遠欲低。豊歲農家新作社。醉歌乘月起 一作滿 西畦。</text>
<title>陽山書感</title>,<text>村寒各已掩柴門。微雪空山宰木昏。數尺 一作如寄 孤墳唯宿草。一絲 一作苟存 殘喘只傷魂。何時更卜牛眠地。今卋難酬子育恩。垂淚課書那復得。夜深獨自泣荒原。余幼時母氏課讀甚勤。至涕泣而敎之。其二諸兒成立已生孫。哺養方知似海恩。可忍萱闈長寂寞。空餘隴草自黃昏。精靈泉下何時作。涕淚人間萬感存。舊日聯翩衣綵舞。秪今雙袖血成痕。</text>
<title>高原村</title>,<text>孤村一帶松木扉。幽澗泠泠入踈籬。霜淸遠汀鳴鸛下。風急曠野行人稀。寒日欲沈還倦馬。靑山如待更新詩。悠悠歧路催頭白。愧殺林鴉已早歸。</text>
<title>途中望竹山城有感</title>,<text>戰伐山城在。風霜野日陰。官軍殉義地。寃氣結雲深。賊勢知誰敵。居人說至今。獨將無限淚。一一灑寒岑。其二斜日山城畫角殘。荒濠立馬向城看。遺魚可識神機密。撒米能令賊膽寒。天已無心扶社稷。爾應非命死艱難。野人拾得沉沙戟。猶帶當時戰血殷。遺魚散米。皆當時守將誑敵秘謀。居人至今尙傳。其姓名無聞可恨。</text>
<title>宿迦谷農舍</title>,<text>寒山圍抱數村烟。農舍曾經已四年。松火微明人有語。村舂乍急月初懸。應知雲谷開岩寺。欲向沙潭聽雪泉。天際忽聞遙鴈過。親朋回首暮雲邊。雪雲谷在淸州後穎。距華陽洞玉溪瀑布僅五里。曾王考碧梧公甞卜築于此。藏書數千卷。亭久已頹廢。只有僧數四結庵守之。庵苦無泉。方謀移刱于溪東。沙潭在穎南十五里。水石極淸絶。是吾家別業。</text>
<title>陰城途中 是日君山絶命之日。乃十月二十日也。</title>,<text>十月南征且未廻。暮雲鳴鴈一何哀。風塵欝欝浮生老。野色荒荒短景催。漢北親朋俱遠隔。天寒濁酒向誰開。黃花時節宮南苑。此日臨歧首獨回。</text>
<title>冬雷有感 十月二十二日</title>,<text>天時苒苒一陽催。不見今冬有雪來。曠野同雲翻黑雨。空山十月吼驚雷。安危誰復存長慮。拯濟還須仗異材。抆涕書生空百感。中宵起立望三台。</text>
<title>定安途中</title>,<text>黃埃飛藿亂徘徊。野景昬昬眼不開。遠水寒雲莽一去。北風孤鴈暮多哀。長途只自憑鞍馬。百慮何能去酒杯。可怪今年無寸雪。湖西十月更殷雷。</text>
<title>沉牛潭在鎭川縣南十餘里。大石陟起數十丈。上平曠作臺。金溪石灘之水。合流滙于臺下。成巨潭。色沉黑。深不可測。若有神獸秘焉。人莫敢俯視。諺傳昔有村民放牛于潭上。有物蜿蜒自潭出。掣牛而去。盖龍云。仍名曰沉牛潭。自是歲旱。縣官禱雨輒應。余愛其山水淸絶。甞有卜居之意。庚辰十一月四日。同金壽寶 壽寶於余爲庶從姑之子。居潭下二里所磻溪之上。 往游。令漁者設網捕鯉。斫膾佐酒。至夜乃還。亦客中勝事也。</title>,<text>沉牛事遠古臺寒。此日登臨意自寬。船動鯉魚騰巨網。江明燈火落遙灘。浮生擾擾終難定。勝地怱怱只蹔看。深愧南隣同隱約。臨流久欲置危欄。余曾与金生有卜隣之約。末及之。</text>
<title>槐山途中</title>,<text>藤纏危石路欹傾。盡日寒山獨自行。微雪空林留虎迹。蒼厓老木落泉聲。樵歌漠漠穿雲去。村碓泠泠隔水鳴。野老酣眠無一事。吾於汝輩羨閒情。</text>
<title>宿槐山鶴峴。此地多宗人。携酒來款。書此以示。</title>,<text>寒山寄宿雪微來。野老門扉冷未開。邂逅吾宗初識面。從容今夕數傳杯。支流百世須相睦。窮寂諸君捴可哀。春至沙潭成小築。扁舟長擬月中迴。</text>
<title>發懷川</title>,<text>倦睡昏昏凭破鞍。羈愁兀兀抱千端。旅顔慘憺霰霜集。曠野蕭條風景寒。長路豈堪生白髮。斜暉空復照危冠。雞山一角猶相趁。只自揮鞭馬上看。</text>
<title>渡東津 在燕歧。上有獨樂亭。頗爽塏。是林氏物也。</title>,<text>一月湖山略遍行。風埃撲面復西征。只須作伴孤雲去。可耐呼群老鴈鳴。暮雪政催羸馬急。夕陽忽放遠峰明。最憐獨樂亭前水。猶作寒波送我聲。</text>
<title>白石村贈趙君 白石村在牙山</title>,<text>漠漠鹽烟浦樹寒。孤亭夕望海漫漫。龜山置屋三年計。白石逢君一笑看。缺月只堪長夜話。深杯終不旅愁寬。輕簑破網固吾有。從此相求烟水間。龜山在白石村東五里餘。有池澗林木之勝。極合卜居。趙是白石村人。慫惥余此計。</text>
<title>題尹保寧晢閒閒亭。啁主人不在。尹方以求仕入京</title>,<text>拍岸千家面水寬。瞑中目力盡遙山。浮天碧海劇相盪。障日黑雲何太頑。無數鳴漚飛不下。有時漁艇去仍還。湖亭長與主人別。風月空隨閒者閒。</text>
<title>九日欲登南山。君山以詩期會于新門。和韵答之。</title>,<text>天時已向重陽催。黃菊新經夜雨開。招我新門來飮酒。爲君明日廢登臺。雲鴻蕭瑟求群急。骨肉酸辛入地哀。莫把悲懷惱高興。佳辰一笑共含杯。佳辰一作花前</text>
<title>君山因風雨無憀。以三律見寄。次韵回示。</title>,<text>蕭蕭曉雨冷。颯颯夕風吹。秋葉明堪落。寒花寂自垂。節仍九日勝。意已十年悲。回首西門會。空餘賞菊詩。舊時吾家諸父諸兄。重陽日齊會西門宅。賞菊賦詩。此事廢已久矣。末句及之。其二文章是汝事。憂患豈人謀。令妹新黃土。羈栖已暮秋。蕭條南苑菊。浩蕩渼湖舟。縱有重陽酒。何能慰百愁。其三寒虫鳴不息。黃菊帶荊門。寂寞披君作。淸新無俗言。明朝須落帽。好友更携樽。默念歡會地。斷鴻傷汝魂。</text>
<title>又示君山</title>,<text>閉門十日卧。空憶三洲生。今世唯吾汝。前身定弟兄。間氣形神爽。苦心詩律淸。明朝菊花酒。一笑對君傾。</text>
<title>九日。同君山明仲李伯溫 瑋 順甫 ▣▣ 會含春苑。飮酒極歡。月出而罷。庚辰秋後。與觀復齋酬唱及悼亡諸作。名曰斷金錄。而選中多見刪。</title>,<text>九月淸霜苑木黃。松根列坐俯宮墻。可無老菊浮杯滿。自有西風吹帽長。世事糾紛看去鴈。天時容易又重陽。喧呼踏月還歸去。好笑諸君醉興狂。</text>
<title>又和君山寄示韵</title>,<text>閉門十日斷來人。吟對南山岸幅巾。濁酒誰能招病我。黃花空自作佳辰。百年忽忽川流速。萬木森森霜氣新。不耐西風吹鴈急。知君興已渼湖濱。其二無意登高答佳辰。奈此濁酒菊花新。蕭條九日悲落木。潦倒十年走黃塵。汝輩已應生白髮。此身那得更靑春。浮生未料明年事。滿眼茱萸惱殺人。</text>
<title>自聞君山之死。余不忍作詩。此正子期死而伯牙絶絃之意也。夜來霜月皎然。懷殊耿耿。燈下讀翠軒容齋詩。情觸于中。仍成三律。或有覽其辭而悲其意者爾。庚辰至月十七日旦。小金山樵。垂涕而書之。</title>,<text>有淚那堪哭吾友。悲來聊復誦君詩。文章可使神靈泣。生死空將造化疑。寓舍雪深留短櫬。書樓梅發照虗帷。多情霜月來 一作如 相吊。萬感湖西默坐時。其二灑落胸襟骨相淸。同時金李愧齊名。夢中顔面悲何極。秋後詩篇骨欲駑。向日別離還笑語。及吾歸去但銘㫌。東臺石室渾陳迹。感淚紛紛缺月明。丁丑冬。余與伯溫明仲。陪農巖先生。讀書于水鍾寺。君山亦從焉。雪後月色如晝。登寺後東臺。望龍津江色。與雪月蕩漾。極奇觀。各飮小酒。卽醺然。先生命誦詩傳楚騷杜詩。夜深始罷。其三一慟南雲萬事疑。膓摧肝裂復誰知。朋交滿目吾如喪。生死由天爾最悲。可忍精靈埋厚土。更無言語慰尊師。文章勳業俱蕭瑟。十九年光百首詩。君山平生有志于立言立功。往往發於吟咏。有文章莫救飢。勳業空歎十七孤之語。故結及之。</text>
<title>宿白石之夜。夢拜農巖先生。握手相慟。已而驚覺。霜月如畫。潮聲方至。不勝愴然。遂成三律。以寓悲怛之意。是日卽君山之引日也。</title>,<text>永夜衾裯碧海偏。悲懷撩亂涕潸然。師生夢裡一相慟。霜月潮頭空自懸。縱有血膓向誰子。欲將生死問高天。孤鴻似我失群侶。飛過寒空鳴可憐。其二故人忽已歸脩夜。老我孤吟此海濱。百歲未應騁長志。今生那得見斯人。只須天地奇文在。無復江湖好事頻。回首三洲讀書處。梅花寂寂月光新。其三天公憎我靑白眼。故奪眼中可意人。俗子啁啾多竊議。儒冠濩落竟何伸。淸詩無復醒吾耳。臞骨唯應厭世塵。一慟出門皆握促。狂疎誰識此翁眞。</text>
<title>春日懷君山。不勝愴然。辛巳</title>,<text>飛花飄絮亂徘徊。不忍今年把酒杯。十日只堪閉門卧。三春誰復寄書來。人間舊友新詩滿。湖上孤墳碧草哀。已卜餘生無好緖。東風拄扙意茫哉。</text>
<title>辛巳九日。閉門孤卧。獨有黃花數枝。相對如故人。忽憶去歲南苑之會。便一滄桑。不覺流淚滿面也。</title>,<text>西風颯颯吹烏帽。百感悠悠把酒杯。宮南可續登高會。泉下空懷作賦才。老鴈孤飛不須急。黃花相對只堪哀。暮雲石室知何處。蕭瑟秋空首一回。其二老淚空沾菊蘂黃。新詩吟罷立斜陽。蕭蕭旅鴈西風急。莽莽浮生百感長。此日南宮應寂寞。去年高會卽凄凉。茱萸紅實渾依舊。揷取何人作醉狂。其二去歲登高風落帽。今年閉戶淚沾巾。不堪斜日送歸鴈。空對寒花悲故人。卷裡淸詩如昨事。尊前一笑更誰親。從今忍作重陽會。只自蕭條獨愴神。</text>
<title>秋雨中忽念亡友。不待鄰人之笛。而令人不覺潸然也。時樊墅讀書</title>,<text>已了百年卧畎畒。那能一日去樽杯。吾於濁世誰相與。爾有新詩鬼亦猜。老樹寒聲秋易急。孤村暮色雨還催。寥寥燈火獨無睡。坐聽風林生百哀。荒園寂寂堪孤卧。秋雨蕭蕭自獨斟。丘壑于今聊托迹。風塵何處可論心。哀鴻獨叫霜初重。遠木俱昏日欲沉。南苑舊游渾似夢。翠翁詩在更長吟。</text>
<title>雨夜有感 癸未</title>,<text>寂寂空齋夜。蕭蕭細雨秋。靑山埋好骨。渼水憶淸游。世事頻雙涕。新詩自百憂。親朋滿京洛。漸覺掉人頭。</text>
<title>夜起觀彗 辛巳時在樊墅</title>,<text>遙野烟霜曉色同。獨行微逕望寒空。鳴雞腷腷晨星外。落月蒼蒼亂木中。鄰杵幾家催郡稅。乾文此夜起村翁。諸公肉食謀何事。彗出今年又在東。</text>
<title>申判書 汝哲 挽 代仲父作</title>,<text>昔際中興運。攀鱗自俊英。平城壯威武。燀爀樹勳名。形像雲臺畫。河山鐵券盟。慶方延後裔。公善繼先聲。夙有文儒譽。精通武略成。驊騮千里步。雕鶚九秋橫。出奉龍墀詔。名登乕榜榮。樓船南溪鎭。驍騎羽林兵。閫外威宣著。行間事練精。投醪撫士惠。甞蘗律身淸。杜預元儒素。周瑜實國楨。六符光古史。一語折群卿。名義操愈正。危疑望不輕。風雲交更合。雨露寵方傾。聖代今無戰。吾王倚作城。頒弓鵰羽箭。賜馬豹皮纓。禁苑觀兵日。春江閱武行。濤聲笳皷震。雪色劍鋋明。注意艱危際。捐軀盡瘁誠。螣蛇回甲子。河皷失光晶。雨泣三軍士。風悲大樹營。兵威非昔宿。精爽想平生。倐見棟樑拆。誰將廈屋擎。華褒良史筆。痛惜至尊情。東道丹㫌遠。新阡碧草縈。唯餘匣中劍。夜夜作龍鳴。</text>
<title>夜過李君馨草堂 壬午○金潭錄</title>,<text>數面何曾厭。窮居各自憐。懷君屬寒夜。扶杖度荒烟。村火明殘雪。松風落暗泉。遙遙相佇立。淸興草堂前。</text>
<title>溪閣 癸未</title>,<text>春光淺淺着柴門。雪盡溪沙已草痕。犬吠鷄鳴烟靄裡。數株新柳隔遙村。</text>
<title>題金壽鳴池亭。和壁上韵。二首</title>,<text>小閣簾櫳池水光。寒山蕭瑟對含觴。不愁暮雪催詩急。忽憶秋荷滿意香。愧我未能成小築。看君豈合老窮鄕。眉端俠氣今猶在。醉裡悲歌撫古鋩。不一作政晩飯從容出野亭。烏巾竹杖立春汀。雪光自映靈池白。柳色還連小嶼靑。種去桑麻成十畒。馴來鵝鴨滿前庭。䧺心欲向閑中老。祗是無人薦漢廷。</text>
<title>邀崔兄宿淸潭精舍</title>,<text>丙舍聯衾約。禪房一笑逢。淸棊相欵曲。晩飯且從容。萬木皆春氣。寒山已夕鍾。寥寥塵世外。對坐聽風松。</text>
<title>癸未正月十四日夜大雪。崔兄孝伯自龍亭過余于潭上。族兄君瑞，再從弟汝順，李侄君馨皆在。夜深月色甚佳。遂羣起徘徊樓中。遠近村落樹木。涵漾於雪光月影之中。望之如遠烟積水。有列星數十。纍纍倒垂。明滅動搖。盖村人燈影也。余謂孝伯曰昔東坡語張懷民何夜無月。但少閒人如吾兩人耳。吾輩今夜眞不愧坡翁此言矣。相視而笑。燈下設棊觀之。外舍有比丘尼寄宿。叩竹拂子。終夜誦佛。戶外澗水。爲松風所韵。泠泠作琴筑聲。令人恍然。殆不能寐也。</title>,<text>不意羊裘子。飄然何所從。雪中能一出。雲際忽相逢。坐占橫樓月。眠依入檻松。今宵好淸景。無復舊塵容。右和孝伯淸潭菴韵自住溪南北。得成旬日逢。蹇驢時獨往。狂態卽相容。午憇當峰雪。昬歸度寺鍾。山齋復何有。幽月更遙松。右疊淸潭菴逢字韵纖月松間出。風泉石上聞。能來萬山雪。對宿一樓雲。把盞寒燈落。看棊靜夜分。東隣亦僧舍。梵唄自爲羣。雪月亦甞見。此奇曾未聞。澄光涵水木。餘滓廓烟雲。峰影寒相偶。村容逈不分。樓高更淸絶。疑與列屳羣。君來松際月生時。對坐危樓雪色奇。塵世那能謀一醉。溪山眞不負新詩。梅梢寂寂知春淺。燈下蕭蕭聽鴈歸。忽念高堂江漢隔。東風回首幾相思。水村漠漠凈無烟。時見踈星度樹懸。松月靜參鳴磬坐。風泉長惱對燈眠。夜深几席淸冷內。春早樓臺雨雪邊。賴有吾兄溪北住。騎牛來往却翛然。松風澗水聽泠然。只自攤書着午眠。此時崔子遙相憶。應刺前溪雪下舡。右和崔兄寄示韵</text>
<title>和崔伯幾 守哲 寄示韵</title>,<text>是處淸溪水。山樓終夜明。獨吟白雪裡。不寐寒松聲。濁酒向誰酌。孤燈空自淸。來詩三復罷。重愧故人情。</text>
<title>陽山途中</title>,<text>南去陽山日又斜。冷烟踈樹店人家。淸明寒食都過了。不見梨花見雪花。</text>
<title>曉發龍仁</title>,<text>草草燈前强進餐。羈愁無計一分寬。鄰鷄相續閙殘夢。缺月將欹窺破鞍。松榟更瞻陽智遠。風濤猶憶漢江難。前門催出跨驢去。急雪蕭蕭吹面寒。</text>
<title>寒食</title>,<text>山城微雪路猶難。店舍踈烟食更寒。遠客每爲佳節惱。今春那得杏花看。</text>
<title>澆花</title>,<text>鳥伴吟詩僧伴睡。愛閑只自愛居山。澆花種柳渾閑事。較却無心亦未閑。</text>
<title>靈水菴 二首</title>,<text>淸溪一路到禪房。半碗春蔬午飯香。杏花尋遍無紅處。只有辛夷數樹黃。風鐸聲中罷晩飯。黃梅花下試筇行。啼禽寂寂松陰晩。僧寺吾齋一㨾淸。</text>
<title>看耕</title>,<text>盡日春林布穀聲。新渠决决遶村鳴。澆花纔了扶筇去。野岸前頭看暮耕。</text>
<title>沿溪</title>,<text>沿溪草綠水溶溶。更有幽花照遠峰。日暮獨尋南澗去。子䂓啼處隔深松。</text>
<title>晩至金塘</title>,<text>春水漣漪艷野塘。菱芽纔出嫰蒲香。晩風吹却烏巾側。只爲觀魚立斜陽。</text>
<title>玉溪汎舟。限韵各賦。</title>,<text>靑山闊處忽淸流。白鳥飛時更小舟。欲向沙邊解纜去。還從寺裡看花遊。川光夕陽盡。輕棹柳陰過。野色新晴潤。村烟薄暮多。遙星時照慢。淡月欲生波。湖上興無極。悠悠一醉歌。</text>
<title>樓夜</title>,<text>幽月娟娟出遙松。澄光剩得一溪容。高樓此夜淸無睡。澗水聲中聽遠鍾。</text>
<title>入俗離。贈金三容秀才。</title>,<text>憐汝新詩自出羣。山樓同宿子䂓聞。怊悵明朝分手去。蹇驢蜀入萬峰雲。</text>
<title>次金秀才三容韵留別</title>,<text>無限春山興。迢迢已俗離。花開詩就處。月落酒醒時。少別還須惜。相求未肯衰。岩扉倘重欵。一笑此溪湄。</text>
<title>臨別示金光麟</title>,<text>笑別長松下。幽花衣上落。獨向雲峯去。相望空日夕。</text>
<title>疊羣字韵。贈崔汝極。錫保</title>,<text>交誼新相得。聲華已屢聞。詩篇玉溪雪。杖屨釣臺雲。林月窺人過。松風遣客分。淸談看汝輩。堪作靜中羣。蓬徑晝常寂。禪鍾時自聞。看棊松下石。拄杖澗邊雲。雪色遙峰凈。春流衆壑分。幽棲占淸絶。自覺遠人羣。</text>
<title>又疊羣字。贈李芳叔。必遠</title>,<text>一笑松間罷。風泉相對聞。連宵失佳月。今夕始微雲。林雪蕭蕭落。村燈遠遠分。吟詩驚宿鴈。暝裡各呼羣。</text>
<title>贈瑛師</title>,<text>不見瑛師已六年。厖眉皓首却依然。相逢靜話山居事。身老心閑只午眠。</text>
<title>和白軒韵。贈興長老。</title>,<text>男子之身具髮鬚。只宜端坐學程朱。參過爾法空無二。昧却吾儒德不孤。太極究來眞道軆。三乘透破妄工夫。問渠言下回頭否。迷悟兩端判智愚。儒一作門</text>
<title>贈玉心上人</title>,<text>淸溪一路訪禪門。綠樹陰中過野村。古寺相逢鍾寂寂。春山對宿雨昬昬。半潭定水觀僧性。數處啼鸎惱客魂。說有說空多事在。不如枯坐兩忘言。</text>
<title>大法住寺 二首○是日佛軀出汗。居僧云壬辰丙子之亂皆出汗。</title>,<text>驢背看雲客興催。長廊流水小橋回。鍾聲遠度藤蘿出。雨色斜撗殿閣來。慈凈道場餘古塔。光陵輦路只蒼苔。㞐僧待我無他語。笑指山花樹樹開。寺有光陵輦路伽藍已閱新羅舊。丈佛頻聞汗氣流。客怪異端從古有。僧言靈跡至今留。流鸎啼處牽春興。微雨來時立暝樓。明日更尋崖寺去。林花欲墮綠陰稠。</text>
<title>宿本俗離 菴名</title>,<text>靜夜寥寥獨炷香。陰森花木宿禪房。齋廚粥熟晨泉滴。佛殿燈昏春雨長。爐火還同僧一笑。鍾聲自與世相忘。年來漸覺諸緣盡。看水看山興更狂。</text>
<title>經行</title>,<text>花發僧齋靜。經行春雨陰。鍾聲出蘿遠。松色照溪深。素石澹相偶。靑山閒自吟。一聞淸凈理。詎復有塵心。</text>
<title>滯雨</title>,<text>古寺春將盡。名山興更長。踈踈滿簾雨。寂寂一爐香。苔壁雲猶濕。風泉氣自凉。㞐僧相欵曲。連夜借繩床。香消鍾歇佛旛幽。倦睡蒲團默點頭。僧設飯蔬供遠客。天敎風雨阻淸遊。埋來峰石眞堪惜。落盡林花故更愁。向晩支筇聊一出。飛泉百道灑人流。</text>
<title>別本俗離諸長老</title>,<text>三宿禪房共爾閒。門前懶看雨中山。蒼崖一笑幽花落。手指孤雲送客還。</text>
<title>贈坦玉長老</title>,<text>坦公脩道四十年。獨持半偈住山顚。饑餐囊中栢葉飯。一甁淸水夜參禪。今朝送客始出山。皓眉一笑松風前。</text>
<title>福泉菴</title>,<text>俗離高出白雲間。聞道乘輿數往還。深怪居僧饒說話。君王只自愛名山。</text>
<title>讀金乖崖福泉菴記</title>,<text>把筆當時媚胡鬼。乖崖孰謂讀書人。天堂地獄皆虛幻。誤却聦明幾箇身。</text>
<title>珊瑚臺</title>,<text>禮佛堂中罷午飯。珊瑚臺上聽流鶯。名山看盡身猶健。快意平生只此行。</text>
<title>出山別林德輝 鳳擧○二首</title>,<text>曉日鶯啼綠樹間。橋南芳草送君還。明朝獨向黃溪路。紅藥開時憶故山。屳洞尋春同拄扙。僧菴聽雨共閑眠。了却人間如意事。他時一笑說甁泉。</text>
<title>遠祖高麗文忠公益齋先生。文章道德。聞於天下。至今四百餘載。學士大夫誦之不衰。公從忠宣王在江南。王命杭州畫史陳鑑如寫公眞。湯北村炳龍爲之贊。其後失而復得。公作詩以識之。卽公集中所云此物非他物。前身定後身者也。今藏於十四世孫報恩士人李覃慶家。曾王考碧梧公摹一本。藏之於鷄林書院。且有和詩一章。覃慶尙今藏弆不失。王考華谷公持湖節時。又作祠奉安。四方之士過是邦者。亦必摩挲太息而去云。余自幼時。聞公像尙無恙。願得一過祠下瞻拜之。今年春作俗離之遊。歸路訪覃慶於長山里。焚香盥手。謁公之廟。則公廣顙隆準美鬚髯。骨格秀聳。一見可知其爲偉人傑士也。所着冠服類深衣幅巾。坐鏤花胡床。左右置一香爐一玄琴一部周易。精神奕奕。溢出楮墨之外。雖在千載之下。望之凜然有生氣。陳之筆法。亦可謂絶世也。噫。自公之沒。不知其幾經兵燹水火之禍。而畫猶完好若是。豈非公之精忠大節。足以感動天地。而得有鬼神者陰爲之呵護耶。仍与覃慶相對嗟歎。謹和元韵。以寓余平生愛慕之意云尒。癸未孟夏。後孫夏坤再拜謹識。</title>,<text>一瞻遺像肅。生氣尙千春。湯老詩堪誦。陳公筆有神。玄琴長与伴。古易不離身。先業何由繼。箕裘愧後人。</text>
<title>黃澗般若庵。次李東馣同字韵。示宗人李天瑞。</title>,<text>柯葉張來自踈密。支流分處亦西東。須將幹本源頭說。水不殊源幹却同。纖月迢迢已欲中。子䂓啼在古杉東。佛燈明滅禪房靜。吟罷新詩一笑同。</text>
<title>臨別示諸宗人</title>,<text>古木元山逕。淸流卽寺門。閑應伴僧宿。靜已去人喧。曉飯鍾初動。歸鞍雨欲昏。桃紅倘復至。恐失此屳源。</text>
<title>永同縣衙雜咏</title>,<text>哦詩不覺側烏紗。滿眼靑山入縣衙。賴有杯尊能慰客。相將弟侄似還家。淸池瀲瀲浮荷葉。細雨濛濛濕麥花。忽憶此時潭上宅。黃鸝嬌囀柳絲斜。舍季載昌。与其妻兒隨氷翁朴丈在此。池上官齋容我懶。匡床靜對郭南山。新晴樹色孤村外。薄暮人烟亂水間。飮酒皷琴非惡事。焚香覓句有餘閑。更聞崕瀑飛千尺。料理靑鞋擬一攀。一架琴書更覺淸。蕭然官閣坐新晴。玄禽日暖交簷語。紅藥風翻照眼明。佳節相催鄕夢遠。名山遍踏世緣輕。看雲覓句俱如意。向晩池邊曳扙行。</text>
<title>池閣</title>,<text>向晩多幽意。橋邊獨自行。映階苔色靜。滿袖竹風淸。星暈虛池白。山參薄靄明。觀燈驚節序。今夕始鄕情。</text>
<title>晩</title>,<text>興來一蕭散。小閣亦淸泠。竹喜過墻碧。荷憐點水靑。池光翻素月。露氣洗踈星。忽憶溪亭夜。松聲好可聽。</text>
<title>病起書懷 以下係梧亭錄</title>,<text>榮辱窮通休問天。相依父子早歸田。數家蘺落明秋水。一路漁樵隔暮烟。藥裹長年猶卧病。松風終日自成眠。今宵景色還奇絶。蹔出柴門嶺月圓。</text>
<title>再疊前韵</title>,<text>松簷茅屋午鷄天。自汲新泉灌藥田。小寺一區還柳岸。淸溪數曲各人烟。風蟬咽處圍棊坐。水鶴飛時捲釣眠。更有小舟能泛月。頑雲只恐减淸圓。三疊一線纔通壺裡天。淸川數里錯良田。野人穫稻朝乘雨。漁子收竿暝踏烟。霧裡看山門外立。閑來飮酒倦時眠。幅巾藜杖金塘路。且賞荷珠箇箇圓。三疊柴門拄杖望寒天。豆子離離已滿田。溪雨欲收撗返照。村歌互答隔深烟。靑山與我不相厭。白鳥忘機閑自眠。好向今朝看霽景。新詩吟罷數星圓。四疊支離病骨過秋天。乍健扶筇步菊田。落日川光澄似練。新晴樹色杳如烟。松林叩磬留僧話。石塌燒香伴鶴眠。閑中欲結名山夢。惱却風泉亦未圓。</text>
<title>急雨 當在上</title>,<text>萬木呼風勢轉狂。森森雨脚似天長。應翻絶壁奔雷黑。忽閃洪流睨日黃。鸛舞鴟鳴俱自得。稻花菊蘂兩相妨。支筇晩出柴門外。愛看東崕掛夕陽。</text>
<title>南岸</title>,<text>南岸數十家。住在柳深處。牧童來收牛。漠漠烟中去。</text>
<title>暮歸</title>,<text>數箇踈星照草衣。倒騎黃犢亂流歸。溪南穫稻應須早。只恐新霜打穗稀。</text>
<title>重陽前一日。風雨凄然。</title>,<text>百年交誼向誰深。千古文章刳此心。病我只應閉門卧。菊花今已半庭陰。溪山歷歷還新態。風雨蕭蕭更短吟。明日重陽眞可惜。登高一醉未要禁。</text>
<title>重陽日。步淸泠臺。</title>,<text>老夫吟病常慵出。黃菊知時空自開。可是三秋無好句。要須今夕盡深杯。從風隱隱砧聲急。背日翻翻鴈陣回。五六一作砧聲隱隱從風度。鴈陣翻翻背日廻。 亂揷茱萸扶醉舞。烟郊曾不欠孤臺。</text>
<title>秋懷。次挹翠軒韻。</title>,<text>搖落深秋長掩關。興來一笑此溪山。菊花悄悄月初上。鴻鴈蕭蕭霜已寒。只可杯尊慰幽獨。寧敎塵土汙容顔。翁兒差有歸田樂。兩眼從今自不潸。</text>
<title>倚扙</title>,<text>白酒醲時菊蘂黃。只宜醉倒此花傍。晩來倚扙前山意。一半楓林半夕陽。</text>
<title>九月二十日。陪家大人往靈水菴。鄕人設泡以邀故也。時從游者大兄，仲兄，戚兄李國寶，族侄命賚，君馨。琴人笛師俱從焉。</title>,<text>秋山晩自僻。空翠染人裾。行有一琴伴。眠應雙樹居。肯來仍健後。此會亦閑餘。醉劇僧扶去。深林月上徐。溪深入數里。吹笛晩來行。乍憇群峰秀。孤吟亂木淸。寒花不相負。病眼已先明。歸路聞僧磬。寥寥世外情。</text>
<title>再疊裾字</title>,<text>細路從林抄。踈星已客裾。暫成過寺宿。不似閉門居。聽澗寒燈外。鳴琴夜飯餘。相看醉歌起。風葉落徐徐。</text>
<title>秋日。喜姜侍郞 銑 兄弟見過。</title>,<text>日日哦詩獨閉關。寒花只可慰愁顔。肯來窮巷尋秋士。對坐高樓看暮山。塵世卽今難一笑。雲林從此得長閒。聞君近卜蟠溪曲。雪後扁舟且往還。</text>
<title>晩立</title>,<text>無限前山夕照紅。森森亂木立西風。東菴深在翠微裡。只辨孤燈黃葉中。</text>
<title>夜與延進士聖輝同宿</title>,<text>豈堪門巷晩來淸。獨有故人知我情。一笑相看黃菊下。高樓不寐寒松聲。霜飛老鴈蕭蕭過。酒盡孤燈寂寂明。與爾長宵撥懷抱。從敎河漢任西傾。</text>
<title>又示聖輝</title>,<text>頭禿無復望騫騰。眼靑唯知向友朋。窮年伴我獨黃菊。長夜論心餘短燈。月掛遙松聊不放。風吹急澗與相譍。浮生一笑眞難得。雪下扁舟更可乘。</text>
<title>昨夜月光。從牎隙中射入。風吹庭下。積葉摵摵有聲。來詩擊案一讀。令人如聞楚關之歌燕市之哭。不覺涕滛滛下也。嗟乎。士復有如此才。顧坎坷挫閼。埋圽塵沙。以無限寃恨不平之氣。直抒之於長歌短咏。作一窮詩人而止焉耳。嗟乎士復。時士復自馬江入京</title>,<text>京洛蕭蕭素雪天。相逢鬢髮各蒼然。江湖久別詩堪誦。今古畸人爾最憐。血淚那能銷積恨。靑山可與送殘年。沙潭洞裡桃花滿。要逐春流進釣船。</text>
<title>甲申三月二十九日。風甚獰。無雲而雷可怖。俗人日必云。頭陀山鳴不數大雨連日。是山鳴。○甲申</title>,<text>久旱金塘里。獰風欲拔村。山鳴亦無驗。雷吼秪空奔。牟麥螟虫蝕。氛埃日月昏。艱難憂赤子。愁色對朝餐。</text>
<title>夜步西臺。示成子由。道揆棲淸潭</title>,<text>僧齋無一事。飯畢步從容。迢迢春夜閑。數子更相從。溪光澹巾屨。幽月含東峰。淸景偶相値。道情方自濃。默默成對坐。但看風入松。</text>
<title>朝起書懷 甲申</title>,<text>四山鳥聲內。風窓翻我書。日脚橫柳梢。綠色下侵渠。輕陰屢興雨。今日晴方初。樹影靜無搖。瞹瞹見村墟。世遠山川秀。春深草木舒。平生獨往願。此來幸不踈。民俗頗淳古。鹿豕亦偶居。迹雖寄耕釣。一身閑有餘。紛紛安危事。憂喜豈關余。獨有南山雲。舒卷兩自如。</text>
<title>喜雨</title>,<text>今年春旱甚。癉陽日暵曝。四隣懸耒耟。未暇播細麥。昨夜雲掩月。向曉風拔木。僧房卧深穩。終朝聽霡霂。崖谷暗不辨。溪流明可矚。草木一沾丐。光潤如新沐。男婦色欣欣。出田叱其犢。小民念艱食。一雨已知足。上天監此衷。雨暘宜恒若。前年苦秋霖。陸沉痒嘉穀。但聞百家村。九十空敗屋。慘惔野多殍。嗚咽巷有哭。刑賞未聞乖。陰沴果誰速。堯湯或不免。天意諒難卜。甞怪康衢老。何由歌皷腹。</text>
<title>月夜感興</title>,<text>甞讀承天記。觀月得其神。積水与藻莚。幻影之所因。非竹栢能幻。而月幻其眞。子瞻具慧眼。說出奇以神。何時豈無月。觀月豈無人。但欠子瞻眼。誰能看得親。此奇常自在。矇若烟霧屯。今夜水月觀。子瞻卽我身。水与月相遇。奇態生其中。光怪倐百變。蕩漾在雲松。西峰含餘景。不淡亦不濃。攬之無所取。難可求其蹤。求月於水中。月軆卽是水。如泡漚興滅。怳惚無定位。求月於虗空。水影卽是月。兩空和合成。如鏡鏡相入。以神不以眼。水月方不失。</text>
<title>雨後步西臺</title>,<text>好雨不成霖。餘靄仍晩晴。春物已自佳。况乃風臺行。西村亦非遙。蒼然雲木平。須臾溪月出。蜿蜿白練橫。林水復一奇。光景互明滅。天公償吾眼。應接固多驚。誰與誇此宵。獨自領其情。向徒親書架。幾用負平生。夜深發孤嘯。幽崕鳥一鳴。</text>
<title>淸潭雜咏</title>,<text>淸潭菴裡禿頭翁。經卷茶爐一侍童。桃花亂落輕風外。白鳥交飛細雨中。密密踈踈雨映松。雲光染水水光濃。晩來忽爾風吹霧。洗出溪南若箇峰。終春坐卧着風牎。顚倒飛花撲酒缸。閱盡幽香無處所。秪殘紅藥對成雙。花飛漠漠柳垂垂。忽復春過不賦詩。却被黃鸝催興倦。强吟崕寺雨昏時。看雲獨立小柴扉。白鷺悠悠晩更飛。却怪門前深草色。俗人車馬近應稀。閒齋寂寂一床書。新雨靑靑小圃蔬。飮水曲肱皆可樂。妻兒何事厭山居。夕陽無際柳圍湖。南岸新晴似畫圖。烏巾欹着橋頭立。身 一作自 與閑雲兩不孤。數尺柴荊一曲溪。筇枝隨意到村西。正愛綠槐陰滿地。黃鸝忽復近人啼。試裁庭際兩株槐。已自成陰接小齋。還疑種竹遏墻碧。遮却屋東山色佳。遮却一作不放嫰綠初舒四月來。可人小雨洗風埃。溪光一道淸如鏡。擬泛輕舟看月廻。安得黃州作賦人。此間佳處亦傳神。胷中眞有如渠識。筆下方無一點塵。松風只可靜中聞。睡罷名香獨自焚。盡日閒門無俗客。有時虗室駐孤雲。松影紛紛午滿軒。蒲團竹椅坐忘言。除却燒香無外事。依然留髮一沙門。紅藥玫瑰一半殘。老松獨自蔭闌干。朝來厭聽黃鸝語。雨罷湖光仔細看。鷄唱茅齋晝亦閒。欣然一笑水南山。靈菴芍藥今何似。曾與㞐僧約往還。</text>
<title>洗心齋月夜</title>,<text>幽澗冷冷夜入池。靜看池面月生遲。獨與阿中成一笑。還疑潭上倚松時。</text>
<title>朝發鳳翔浦。次崔兄孝伯韵。</title>,<text>鳴榔侵曉發。牽纜逆潮還。帆背三竿日。牎過數郡山。時能出佳句。且可慰秋顔。一笑烟濤闊。扁舟意自閒。</text>
<title>登鼎足山城 城是藏史處。中有傳燈寺。元時送八萬大藏經藏于此寺。今則幾將頹廢。</title>,<text>九月淸霜木盡凋。古城秋氣自蕭蕭。雲封玉牒藏書秘。海浸虹門列堞遙。鍾向殘時經破寺。山從缺處見歸潮。他年悔失金湯險。此日登臨恨未消。</text>
<title>挽權判書 愈。○代家大人作。權於大人爲從甥。</title>,<text>甥舅情親累踵門。蕭然書架坐深軒。熱官獨自持恬操。閙座何曾出俚言。榮落筭來還一夢。江湖歸去亦寬恩。北風飛雪孤山路。慟与高文掩九原。</text>
<title>挽宋杆城 光涑。○代家大人作</title>,<text>相期平步躡靑雲。場屋聲名早出羣。晩向屳區仍佩紱。還從旅舍竟招魂。風霜慘惔隨飛旐。精爽蕭條閟尺墳。天際哀鴻呼伴侶。不堪今夕更傷君。</text>
<title>挽尹大將 就商 母夫人 代家大人作</title>,<text>高年九十世希觀。榮祿兼之古所難。鶴髮夫偕重合巹。斑衣兒亦早登壇。素諳閨內柔儀美。能享人間福履完。他日延津相會處。龍光應射斗牛寒。</text>
<title>悼亡兒鳳錫</title>,<text>嗚嗚如哭又如吟。長夜悲懷自不禁。縱欲暫時忘汝面。已將一副着吾心。牽衣廳裡燈猶耿。喚馬牎前月半陰。夢囈却呼阿鳳字。傍人身上錯添衾。萬事傷心跡已昏。唯將一木戢孤魂。牽衣喚爺俱無處。獨背西風拭淚痕。死者已無知。生者豈不思。三歲懷抱物。一旦陽山陂。皎皎東樓月。照我塞胸悲。百年未爲多。況乃三歲人。幽幽九泉下。幾時復陽春。永夜獨嗚咽。松風助酸辛。汝母長在床。淚眼曾未乾。荒山風雪中。汝骨寧不寒。欲忘情未能。獨自摧我肝。逶迤陽山麓。松榟何蒼蒼。吾母与阿龍。三塚兀相望。魂歸亦有依。我以銘汝壙。極知悲無益。此慟已銘骨。悲來若抽緖。綿綿不可絶。强笑他人前。反謂汝翁達。白晢好眉眼。宛宛豈可忘。汝妹來牽衣。翻疑汝在傍。沉思未死時。那復有寸膓。學語雖未了。已知愛讀書。效爺伊吾聲。一笑賴有渠。默默散秩間。今已三旬餘。摘栗高林下。放龜淸池畔。翁兒相抱持。此樂幾忘飯。冉冉跡已陳。西齋那忍看。西池自有龜。日日萍中行。櫪上自有馬。蕭蕭倚風鳴。入門獨不見。流淚暗沾纓。人生如泡漚。興滅自無端。蒙莊臭腐喩。西笁白骨觀。儻能照玆理。庶可了怛歡。季子葬嬴博。西河喪厥明。高人貴達觀。曲士妄徑情。情鍾自我輩。恐貽曲士名。逝者孰不悲。爾死還可憐。驟觀類非命。細推亦自然。我今不尤人。况可復怨天。</text>
<title>代人挽</title>,<text>花已摧殘月亦淪。鸞閨空鎖寶奩塵。西風吹却阿郞淚。濕盡同心紫繡巾。</text>
<title>城晩</title>,<text>山隕蕭蕭日。城沉漠漠烟。高風吹葉動。纖月過林懸。病鶴寒相偶。歸鴻暮可憐。人生自百感。回首望霜天。</text>
<title>燈下讀蘇文數篇。少倦遂步出南樓。天海微茫。星月下垂。殊奇觀也。澹軒居士書于積石寺。</title>,<text>風鳴簷鐸自泠然。望海樓頭獨不眠。須記老夫今夜月。幅巾淸影立松顚。</text>
<title>奉和農巖先生韵。贈翕然長老。翕然今改號爲道原云</title>,<text>丈席曾聞有翕公。袈裟行遍萬山中。海南石屋何年住。燈下厖眉一笑同。法說已能離色相。心觀猶不墜家風。今宵擧似深深義。月在西峰影在東。</text>
<title>又悼亡兒鳳錫 乙酉○當在下</title>,<text>送汝陽山又一年。新春回首草芊芊。爾應抱恨潛泉下。我已懷雛慰眼前。可耐歲時頻出涕。每因風雪不成眠。嗚呼此世難重覿。更續來生父子緣。</text>
<title>陪家大人。同延進士聖輝守歲。次竹陰韵。甲申</title>,<text>强將梅蘂媚寒天。屈指流光劇駛川。殘雪生春還海澨。孤燈守歲始親邊。無心去聽驅儺皷。不寐愁看爆竹烟。兒女滿前懷抱惡。陽山宿草又一年。 自六七歲。每當除夕。輒作陽山省掃之行。今年始得奉陪膝下。全家團圓守歲。第四句及之。再疊盤椒又頌海西天。急景相催似逝川。燭影乍迷書祑外。梅香故動酒杯邊。夜闌皷角寒城雪。春入樓臺萬樹烟。遙憶故園諸弟隔。臨溪一笑是前年。三疊窮海蕭蕭風雪天。逢春猶厭此山川。故園遙寄金溪曲。老我何由竹樹邊。好在寒梅應破臘。可憐新柳更如烟。詩成三復還怊悵。辜負林泉又一年。四疊生死悠悠欲問天。孤墳况復隔山川。人間骨肉團欒內。雪裡松楸涕淚邊。曉月乍疑容在眼。春風空想草如烟。艾糕粔籹隨時具。只自傷心說往年。</text>
<title>元旦。次大復韵示聖輝。</title>,<text>冉冉春從雪裡生。隔年猶滯沁州城。忽驚栢葉傳杯數。一笑梅花照眼明。病鶴輕輕還自舞。歸鴻急急更長鳴。逢君不有從容話。那得連宵慰我情。再疊 效明時軆憐汝高才白髮生。蕭然書劍滯孤城。論詩江海梅花發。把酒乾坤雪色明。沁島天寒留伴鶴。靈菴春晩去聽鶯。君歸爲訪金潭曲。松月應多戀我情。</text>
<title>同聖輝夜坐。次明人韵。</title>,<text>苦憶金潭舊弊㞐。松風澗水問何如。君今屈首勤咬菜。我已無心學釣魚。籠樹春陰經臘後。隔簾山色散衙餘。不須燒燭論詩細。自有官樓夜月虗。再疊不厭山棲厭海居。猿狙麋鹿是身如。松風溪閣淸無瘴。春雨園蔬美勝魚。仁智自須供二樂。文章况可足三餘。何時拂袖從君去。歸卧吾廬四壁虗。同聖輝夜坐。次明人韵。沁中從古帝王居。環海長城鐵不如。豈意强胡來飮馬。還憐萬姓化爲魚。高樓尙想忠魂在。老木曾經戰陣餘。但祝吾君勤德政。于今邊備久空虗。</text>
<title>次曺進士韵。別曺進士。曺名遇字時會。有能文聲。</title>,<text>楊津臘月尙風波。况復羸驂暮雪多。濁酒寬心誰共對。淸詩在手只長哦。獨憐窮海還經歲。每送歸人更憶家。回首金溪如夢裡。塵埃應滿舊漁簑。</text>
<title>曉起書懷 當在上</title>,<text>儒冠自笑髮鬅鬙。窮海蕭條百感增。聽雪宵長還短几。鳴鷄天黑只殘燈。唯將骯髒山林玄。可耐崢嶸歲月騰。忽憶前年靈寺夜。梅花相對石龕僧。</text>
<title>上元夜。登南門樓口占。</title>,<text>簫皷喧喧雜綺羅。家家都惜此宵過。烟凝碧樹春猶淺。雪盡朱樓月更多。萬戶歌謠農有歲。百年民物海無波。莫將詩句酬佳節。對此金樽不醉何。</text>
<title>往訪普門石屋之勝。舟中有述示同游。</title>,<text>普門曾有翕公期。只爲看花過寺遲。皁盖還能同出郭。明湖可与一吟詩。櫓聲伊軋山光裡。海色微茫夕照時。遙想高僧參佛處。石龕淸炷靜相宜。日落西南莽蒼間。柁樓擁膝送靑山。烟村臨岸依依過。水鳥衝霞漠漠還。海氣晴連孤島盡。湖光澹与去帆閒。傍人嗔我吟詩苦。笑指林花晩更斑。</text>
<title>題普門菴贈翕公</title>,<text>看海高僧已白頭。獨持經卷坐悠悠。春山一路花空落。古寺無人水自流。藥氣朝薰雲井暖。松陰晝靜石龕幽。更聞鍾磬東崖發。始覺浮生世外遊。聲一作陰</text>
<title>敬和御製大報壇韵</title>,<text>盛事邦家眼覩親。有辭方可塞千春。乾坤同量深恩浹。星日交輝大義陳。左海還瞻新禮樂。中原誰識舊衣巾。小臣三復朝宗語。先志于今幸克遵。</text>
<title>次士復贈別韵寄示</title>,<text>詩道從君細討論。嚴劉繩尺幸猶存。評來萬古誰能絶。話出深心不肎呑。手眼另將生死判。魔狐終不路歧昏。悠悠江海還孤卧。回首終南月在門。近代評詩之善者。莫過嚴羽卿，劉辰翁。詩家家有生話死話者。自元裕之創說。至明錢牧菴尤相述此論。士復深以牧齋所論。爲詩家之要旨。</text>
<title>從家大人廵海之役。發舡于踈雨墩。舟中有述。</title>,<text>今朝風色好。天宇凈無塵。擧碇古城側。湖光一時新。曠然懷萬里。意已輕洪津。轇轕亂風濤。操舟捷若神。靑山入座右。一笑如故人。高卧蓬牎底。光景閱昏晨。俯視西海西。鎔成千頃銀。波濤忽變異。蜿蜒赤龍鱗。數點飛帆外。落日如車輪。靑齊了在眼。天海莽相因。此外更何物。吾欲窮其垠。平生破浪志。局促一儒巾。向來房闥間。徒爲妻兒嗔。不有此段奇。恐負六尺身。胷中無少蒂。壯氣聊一伸。篙師發醉謳。俗態那更陳。扁舟自玆去。從汝老江濱。</text>
<title>泊寶音島。下船寄宿。</title>,<text>泊舟蒼崕根。亂石如杵臼。潮深已沒膝。况乃蒲葦秀。村人具柴車。免我顚且仆。回視閃餘霞。落日掛浦口。掩映楡柳間。漁屋欹八九。民俗頗淳古。欣欣男与婦。老翁三四輩。瓦盆携濁酒。慰我舟行苦。用意頗勤厚。且說此海島。生理復何有。㞐人五十戶。一一捕魚手。提網長在水。力不暇田畒。衣食尙云艱。寧論家室富。縣官徵求急。殆無虗日取。有時風濤惡。片鱗不入笱。未及官期會。鞭扑已隨後。黠吏操其柄。索錢頗怒吼。百錢納官魚。千錢黠吏袖。常聞府縣中。餘腥飽鷄狗。膏血後無餘。能復持戶牖。昔時百家村。破屋今半走。我時聞此言。嗟歎爲之久。民生日困瘁。豈獨尒漁叟。白骨徵傭布。黃口隷軍部。侵剝及隣族。禍毒憯兵寇。聖主本深宮。何由察窮蔀。頹綱莫能振。百隷皆習狃。㢢源日以滋。難可塞其竇。治民如治田。所貴去莨莠。唐虞至治際。此意但授受。不知我生內。再見斯世否。仰天歌激烈。破壁窺星斗。</text>
<title>乙酉暮春。將訪普門石屋之勝。路過安君成叔。成叔一笑相候於柳陰之中。出黃蛤濁酒以餽之。意甚勤厚。所㞐臨小溪。又有松栝楡栢數十株。掩映庭戶。令人翛然有塵外之想。余欲以一詩記其事。久而未果。余將東還。与成叔別。念成叔顧惓惓於我。今當遠離。無一言以爲贈。豈平日相厚之意哉。追述前意。寄成叔。使之藏弆。噫。人生如轉蓬。東西南北。固無定所。安知余之不重來此地也。聊以此紙。作他日拊掌之資也。</title>,<text>茆茨柳深處。幾歲此端㞐。花外來看客。松陰坐讀書。臨溪還一笑。幽意不相踈。醉卧蒼苔靜。荊扉興有餘。</text>
<title>有感 乙酉秋○以下係明谷錄</title>,<text>月昏燈暗百虫悲。伏枕書空咄咄時。獰飈何與豊呈事。潤色鄕生媚上辭。不願生男願生女。一朝富貴賽王公。近聞內廐飛龍馬。倂與金鞍賜後宮。</text>
<title>次士復寒字韵</title>,<text>風雨凄凄作暮寒。長吁短話不成歡。秋深轉覺龍鍾甚。世亂方知出處難。肉食那能謀國計。虫聲似亦助余歎。床頭自有西臺記。語到傷心豈再看。</text>
<title>過桂鶴洞。贈許斯文烑。甲申夏。○係金潭錄。</title>,<text>客至無韉但土床。樹陰深處午風凉。黃鸝只自啼淸晝。不管幽人睡夢長。</text>
<title>夜坐</title>,<text>有夢歸田去。無人問字過。秋鳴頻木葉。天黑半星河。暮歲兼風雨。吾生但嘯歌。孤燈與散秩。長夜度如何。</text>
<title>再疊寒字</title>,<text>八月風霜催薄寒。十年世事閱悲歡。弄成白髮浮名是。除却黃花一笑難。但覺歸田差足樂。何須對酒共長嘆。寬心獨有詩篇在。閉戶陰符不欲看。士復有曾寫陰符藏篋笥。定須閉戶与君看之語。三疊蕭瑟南山晩色寒。書齋獨卧慘無歡。窮儒何與安危事。淸世終除黨議難。點檢平生無一樂。商量今古但三嘆。秋來汝亦過從懶。只有黃花永夕看。再疊西風淅淅病驢寒。把酒論詩獨爾歡。白髮相催餘日幾。靑山欲賣一錢難。夜隣燈影蕭蕭坐。秋入虫聲切切嘆。鴻鴈菊花俱暮歲。從今有興數相看。</text>
<title>夜宿權汝玉 鎭 家。相待甚厚。留詩以謝。是夜與權論潛夫元包太玄諸書。第六及之。</title>,<text>逕僻長林雪。溪寒數屋烟。幽棲隱喬木。一宿聽流泉。厚意看鷄黍。微言入素玄。前村沽夜酒。自有賣柴錢。</text>
<title>夜宿駒城舘 丙戌</title>,<text>倦騎難詩興。殘杯已客情。鶯花春漸老。池舘夜偏淸。古木烟中直。幽蛙草際鳴。故山遙在眼。默坐數歸程。</text>
<title>午憇陽山</title>,<text>聽鷄山日午。歇馬柳陰間。入谷樵歌起。循溪菜女還。鶯花一村外。烟靄遠人間。野老相看笑。移時慰旅顔。</text>
<title>陽山途中。見臨水村舍。幽意可人。丙戌</title>,<text>村扉隨處僻。幽意自然生。高柳茅茨晩。踈籬野水明。花邊一牛卧。烟際數人耕。歸路斜陽好。誰能畫我行。</text>
<title>晩過高原村。書觸目。</title>,<text>耕罷溪南荷鍤歸。柴門不掩杏花飛。日暮隣翁同一笑。新芻社酒坐牛衣。</text>
<title>途中送朴兄 聖漢 之開寧。奉次家大人韵。</title>,<text>春隨客路過龍安。幾日鈴齋坐嘯閒。中歲漸知懷抱惡。半途還作別離難。衣冠俗染新羅國。氣候天分主屹山。慣識君家氷蘖操。要看此去更蘓殘。</text>
<title>閒㞐雜咏 二首</title>,<text>繞舍川從北。開門樹向東。鍾聲崕寺得。山色里人同。麥已連畦綠。花多委地紅。寥寥高枕內。穩復送春終。二茅舍淸溪曲。桃花薄暮時。關心無一事。到眼可新詩。西塢雲松晩。東菴磬鍾遲。幽棲多好意。恐有外人知。</text>
<title>贈別崔汝大 錫泰</title>,<text>春盡悠悠獨閉關。君來亦足慰溪山。柳塘斜日觀魚立。烟寺踈鍾並馬還。莫放杯尊須盡興。難從塵世更謀閑。歸時如見崑崙子。爲道林巒亦愧顔。昆侖卽崔兄孝伯別號。崔於孝伯爲從叔。</text>
<title>陽山途中</title>,<text>驢背陀山縹氣浮。客程芳草去悠悠。平川日脚眠鳧鴨。遠野烟光散馬牛。村碓自舂泉潑潑。農歌互答麥油油。黃埃撲面西風惡。已有今年旱魃憂。潑一作汩</text>
<title>有感</title>,<text>十載陽山淺土邊。每瞻荒壠涕潸然。神僧眼闊尋龍的。玉女形端結局專。彼此俱安同一氣。雲仍餘慶自千年。懸知重掩幽堂日。痛哭音容杳九泉。</text>
<title>旱日 自陽山歸路旱甚熱劇有作</title>,<text>籠天盖地火輪張。數片輕雲不作凉。訴帝誰能誅旱魃。鞭龍吾欲潤焦秧。壓鞍崿岞千重翠。堆面塵埃一寸黃。爲問西疇抱甕者。秋來能免僵途傍。</text>
<title>夜夢亡女鳳惠誦六如偈。覺來不勝悲痛。以詩記之。</title>,<text>夢中顔面覺來疑。滿院松風落月時。分明誦與金剛偈。似慰阿翁到骨悲。</text>
<title>一笑</title>,<text>一笑看山自不遲。東林鍾磬更相宜。吾生莽莽歸田日。世事悠悠聽雨時。閉戶只應生白髮。臨流忽欲賦新詩。柴門扙策緣幽興。薄暮鳴蟬數樹悲。</text>
<title>又得時字</title>,<text>骨軆唯堪置丘壑。肚皮元不合時宜。松陰棊罷看雲處。柳杪蟬鳴到水時。莫怪澗聲和語笑。已將山色上鬚眉。前溪相送隣僧去。月照烏巾卧竹籬。</text>
<title>渡漢江 當在上</title>,<text>殷雷板橋夜。微雨漢津船。明滅孤帆浦。蒼茫數樹天。江山供一笑。花柳入新年。相近不相避。沙鷗亦可憐。</text>
<title>雨後步至金塘</title>,<text>崩雲澎湃湧如濤。風伯咆哮亦太饕。溪色連蕪還似遠。松聲和雨更能高。靑蛙漠漠沉荒埭。白鷺悠悠下晩臯。日暮西陂觀漲去。瀟瀟凉氣入顚毛。</text>
<title>送尹子誠 顯敎 省親之醴川</title>,<text>倦興秋來不賦詩。松陰日日靜看棊。肯過蓬徑曾非約。對宿高樓更一奇。北去吟鞭揮白岳。南游彩服映黃池。丹楓素石屳巖路。一笑他時與爾期。黃池在太白山。余方北歸。第五及之。</text>
<title>還山</title>,<text>處世難靑眼。還山欲白頭。雲光巾舃潤。雨氣薜蘿幽。遠木俱含晩。寒花不負秋。新詩題落葉。好與寄淸流。</text>
<title>沙潭</title>,<text>一笑秋山路。寒潭古木淸。屢逢蒼石歇。時看白雲生。蘿逕幽泉落。松陰細菊明。東崕晩更好。隔水有鍾聲。</text>
<title>暮自萬碧潭歸</title>,<text>慣識東溪路。山寒獨自歸。潭光澄客性。松影落人衣。僧磬飄紅樹。樵歌隔翠微。無言揮手去。村老各依依。</text>
<title>空林寺</title>,<text>寺破無人到。僧殘乞食還。雨昏頹壁畫。雲起半房山。塵佛欹龕側。苔碑卧草間。晩來黃葉落。秋意一庭閑。</text>
<title>步至極樂殿</title>,<text>寂寞僧何去。空廊響石淙。每懷微雨夜。不寐聽林鍾。甁鉢塡秋葉。袈裟掛老松。夕陽無語立。三歎屋南峰。</text>
<title>仁上人房早起</title>,<text>深院蒼苔雨遏初。時看黃葉落龕書。白雲滿戶無人在。只有松風自掃除。</text>
<title>晩步西澗 在極樂殿西。幽靜可愛。</title>,<text>參雲老木蔭淸池。鍾唄悠悠出洞遲。看盡長廊千疊畫。一溪紅葉坐題詩。</text>
<title>雨中過瑛師房</title>,<text>雨色孤崕秀。松聲一院凉。山寒自秋意。僧老與人忘。裋褐雲峰晩。繩床歲月長。不言成宴坐。風葉滿迴廊。</text>
<title>經行</title>,<text>寂寞經行地。蕭條白菊天。空潭秋見影。怪石夜參禪。菓熟兼風落。杉高得月圓。僧閑無外慮。枯坐已忘年。</text>
<title>宿白蓮菴</title>,<text>白蓮菴子小。深夜一燈懸。窓映杉梢月。衾寒石竇泉。有時孤磬發。獨對老僧眠。東院經聲歇。松風與寂然。</text>
<title>溪行</title>,<text>盡日溪行蒼石圓。松風隨意自成眠。東崕一路霜林晩。雲際逢僧問瀑泉。</text>
<title>入石門洞</title>,<text>細逕穿竹入。遠泉時一聞。崖明添晩葉。樹老落秋雲。疊嶺寒燒色。深溪午鹿羣。寥寥去已久。永日絶塵氛。</text>
<title>感懷</title>,<text>淸溪斜日獨含悲。石室山前有所思。泉下十年消息斷。臨風高誦永平詩。右屬君山又蕭瑟沙潭獨自歸。寒雲亂木只相依。扶江㞐士今何似。秋水蘆花夢釣磯。右屬士復</text>
<title>題趙處士 碩運 幽㞐 二首</title>,<text>客到人不知。村鷄已午時。菊花依石砌。豆葉隔茅茨。種竹心同靜。看雲意自遲。幽棲多好事。一一入新詩。茅齋容一笑。相看菊花陰。自入烟蘿僻。已非塵世心。松聲高枕晩。秋色閉門深。欲寫幽㞐意。詩成更短吟。</text>
<title>省亡女墳愴懷</title>,<text>晻翳孤墳草樹邊。斜陽拄扙獨潸然。蕭條不是悲秋意。如醉如癡已一年。</text>
<title>秋夜宿靈源菴有感 菴在陽山楸下</title>,<text>悠悠百感到鷄鳴。微月西窓不肯明。只是人間無限慟。十年來向此中行。</text>
<title>重陽登竹山山城 城中有宋將軍庙</title>,<text>客裡重陽意最憐。欲從高處眺風烟。寒城百尺跨平野。老鴈一群橫遠天。今古茫茫醉歌裏。山川欝欝酒尊前。晩來拄扙荒祠側。獨有黃花作意姸。</text>
<title>是日過白雲寺</title>,<text>行聽流水細潺潺。古寺鍾鳴亂樹間。黃菊相看秋意晩。蒼崖一笑老僧閑。樓高雲宿嶙峋檻。野闊天浮莽蒼山。日暮蕭蕭鴻鴈急。千峰落木振衣還。</text>
<title>宿奎上人房</title>,<text>獨向寒山去。蒼崖寺自懸。行時隨澗水。宿處絶人烟。樓得孤雲背。鍾飄老栢巓。晩來成一笑。黃葉落僧前。</text>
<title>早起</title>,<text>幽㞐常早起。寒色滿東岑。霜氣蕎田白。人烟草屋深。山林存性命。歌嘯閱光陰。牢落悲秋意。臨流復一吟。</text>
<title>雨中有感</title>,<text>老樹荊扉晝不開。寒山搖落自生哀。風林颯颯無人過。秋雨蕭蕭有鴈來。窮歲相看唯白菊。浮生一笑只深杯。還憐弟妹殊方隔。日暮孤雲首獨回。</text>
<title>途中逢僧。次人韵。</title>,<text>憑鞍昏睡外何爲。滿眼溪山不賦詩。忽漫相逢成一笑。看渠秋色澹鬚眉。</text>
<title>江上晩行</title>,<text>頑雲潑墨風怒號。天水糢糊接遠臯。忽聽漁歌江北岸。寒簑擔雪兩肩高。</text>
<title>次崑崙咏雪韵 四首</title>,<text>密勢受風渾着人。淸輝晃月不容塵。幻成世界玲瓏玉。巧就園林剪刻春。誰遣堆鹽欺素質。故疑飛絮屬前身。布衾未害寒如鐵。折竹聲中坐度晨。再疊瓊都幻出豈煩人。嬴得天公費玉塵。縱似埋藏包却地。終能醞釀放生春。梅寒不受侵凌色。松老空憐偃蹇身。最有漁簑詩語好。小窓微諷了昏晨。三疊撗空飄舞羽衣人。導以旛旄若素塵。萬戶樓臺渾浸月。千林花絮已迴春。住居終日光明界。解脫多生熱惱身。喚取梅花說懷抱。更無人訪席門晨。四疊滕六聘奇誇世人。先驅風伯使淸塵。墮空如屑渾埋地。剪水成花欲闘春。明月定應羞奪色。寒梅堪與作分身。獨憐幽竹撗窓影。不待鷄鳴也已晨。附昆侖元韵相逢盡似玉京人。世界都無一點塵。未酬秦償城盡璧。毋煩鄒律樹皆春。雌黃莫遣昭質。熱惱何曾犯凈身。慕舜孶孶須早起。昏鷄不害錯司晨。颯颯侵簾如有人。朝窻不見隙中塵。瓊臺綺樹無邊曉。雨杏風梨一色春。可但良璆堪比德。毋煩新水乃澡身。怪來淸氣通心冷。缺月連輝鶴警晨。室有空虗易生白。天無欝勃可還塵。凝輝剩破千門夜。積氣潛膏萬木春。苦栢耐寒方著節。踈梅同艷好藏身。一庭娛玩心千古。悵望南屛對討晨。幻界眞成明鏡相。此中何處着塵埃。屳鶴舞殘玄圃夕。空花飄滿給園春。班形未害無恒象。就滅猶爲不垢身。始識入山觀壁意。憑渠太素悟曛晨。附崔伯幾 守哲 次韵隨風颯颯故侵人。繞室蕭蕭欲掃塵。日落千門猶白晝。花開萬樹却深春。纔分空外歸鴉色。稍失松間老鶴身。堆土豈無沽酒債。不妨携客醉連晨。虗閣寒生獨卧人。穿簾何物似瓊塵。中宵鷄唱連聲曉。未臘花開滿意春。密竹無風微有響。踈松得月不分身。若爲把作珠璣寶。沽取千鍾醉到晨。亂侵深院忽疑人。巧入踈簾却似塵。豈有梅花開一夜。又非柳絮散三春。樓臺盡失靑山色。鳥雀渾成白鷺身。坐覺詩翁情境淡。愁吟獨卧寂寥晨。靑山變作羽衣人。羅立癯容不世塵。合璧連珠俱照夜。飛花弄蝶欲爭春。鶴催亂舞纔分影。梅送微香不辨身。打竹侵窓撼幽睡。擁衾孤坐到淸晨。附舍季載昌次韵沾微響忽疑人。起看長空撒玉塵。厭作氷花開滿樹。還成柳絮倣深春。風翻踈竹傾深翠。月映孤松露半身。淸景惱人眠不得。故將短燭坐天晨。脉脉入簾渾着人。飄飄亂舞散如塵。凝華剩破鴻濛夜。巧態能成造次春。白月連輝空諸相。靑山自在失前身。銷金悵裡寒應甚。賴有羔兒度此晨。附崔君叙 守範 次韵平生袁氏不干人。更被藤師掃俗塵。玉碎崑山那見鵲。花開隋苑不關春。微香始辨寒梅色。淸唳纔分老鶴身。白戰星堂嚴號令。淺斟何羨曲房晨。</text>
<title>三十日夜雪</title>,<text>夜逐更籌永。天催歲月騰。庭空風折竹。牎缺雪吹燈。靜僕寒相偶。昏鷄凍不譍。梅花元皎潔。塵外自堪朋。</text>
<title>敬次家大人寄松崖徐相公 宗泰 韻</title>,<text>簪紱非初志。江湖亦聖恩。靑山堪隱几。白鳥共忘言。扙屨春生樹。門庭雪掩村。松篁蕭瑟外。聊復憶吾園。身已難投足。君猶未報恩。天時纔有復。世事欲無言。雪漲寒沙岸。燈深老樹村。春來舒嘯地。擬築背江園。</text>
<title>過三洲有感 丁亥</title>,<text>淸詩臞骨兩成塵。寂寂三洲獨自春。院中老木參雲立。不見當時岸幘人。塵埃漠漠暗帷堂。淚落屛風衡泌章。回首十年如一夢。春江無語立斜陽。</text>
<title>次明仲寄示韵</title>,<text>深知狂態与人乖。盡日關門長綠苔。杖外看山聊自得。雨中裹飯有誰來。只堪苦熱攤書卧。難把幽懷向汝開。會待新晴跨驢去。竹陰凉處對含杯。</text>
<title>秋夜步過一源。値圃直不遇。悵然有述。</title>,<text>步屧東隣暮過遅。蕭蕭柳影掩書帷。獨憐冷署連宵直。已失寒燈一話期。幽月欲生懸塌處。悲虫互答倚筇時。知君此夜還孤卧。老圃秋容盡入詩。</text>
<title>仲秋夜月色甚佳。以一年明月今宵多爲韵賦此。</title>,<text>風露浩已盈。月華復皎潔。林樹涵淸鏡。澄明鑑毫髮。河漢自淸淺。浮雲時點綴。蓄眼閱光景。奇觀此第一。平生愛丘壑。心賞獨泠然。每當好月來。憶我舊林泉。世外得此宵。淸光倍娟娟。奈何淸泠臺。別汝今一年。往者与君山。孤舟泝月行。醉後迭淸歌。仰視斗柄橫。嗚乎十年間。存沒傷我情。三洲有釣艇。灘月空自明。嫦娥氷雪姿。合在白銀闕。顧兔復何物。終古此營窟。婆娑大地影。孰疑桂花發。沈吟推至理。徘徊步明月。去歲今夜月。我在金山岑。散髮凉露下。獨卧叢桂林。松風與澗水。泠泠自成音。一別白雲來。相思遂至今。唐皇昔好術。銀橋躡絳霄。迢迢潞州夜。臨風發玉簫。異事誠怳惚。一笑破寂寥。壯哉枚叔語。遐思激今宵。對月復對酒。不飮其若何。人生百年內。流光東逝波。酒酣耳熱後。仰天一長歌。衆星爲我高。月色爲我多。</text>
<title>秋牎</title>,<text>小雨還蕭瑟。秋牎耿不晨。寒虫空自語。黃菊已應新。塵世元多故。溪山亦笑人。故園松竹意。歸夢每相因。</text>
<title>自漢臯。舟上鷗湖。</title>,<text>歷歷楓林岸。搖搖落日船。樓孤危石角。天闊數帆前。秋水寒愈碧。沙洲暮更圓。坐看𩿨鷺意。歸興与翛然。</text>
<title>將赴仁川從母葬。曉發梧里村。</title>,<text>曉氣森森霜滿溪。寒流明滅亂林西。但隨星月還微逕。似有人家忽遠鷄。過去荒山渾莽蒼。望來遙樹却凄迷。憑鞍倦睡渾無賴。已復晨鴉傍馬啼。</text>
<title>樊圃夜坐。同諸子賦。得宵字。時朴聖適新自鷗湖至</title>,<text>林暝村蕭瑟。燈寒山寂寥。能來有數子。一笑共長宵。朋酒詩篇得。風霜歲月遙。從今聯被宿。更不費招邀。附伯幾，載昌，聖適，君叙，金以泰詩。得友江漢外。懸燈寂寞宵。寒齋始一笑。十日只長謠。蕭瑟何由到。憂愁自爾消。東林更淸絶。扙屨与逍遙。右崔伯幾幽㞐已歲暮。燈火正蕭蕭。好友有前約。浮生得此宵。微雪孤村靜。寒雲數樹遙。新詩當尊酒。聊可慰寂寥。右載昌羸馬寒江外。殷勤赴勝招。荊扉還一笑。燈火共長宵。山雪聽蕭瑟。村醪慰寂寥。相看歲暮意。林下与逍遙。右朴聖適幽齋逢好友。濁酒慰寒宵。一室燈火靜。三冬風雪遙。詩應寬我病。春已到梅梢。共待東林月。沉吟坐寂寥。右崔君叙江閣已霜露。客懷頗寂寥。有朋過空谷。握手話長宵。數子論文細。荒村得酒遙。夜深孤月上。淸影亂林梢。右金以泰</text>
<title>將罷歸。書示諸友。時聖適又追到。才留二日罷去。</title>,<text>與汝相逢只二日。書箱忽復漢城中。新詩已負梅花好。微雪還催歲色窮。錯莫明朝諸子別。蕭條今夜小爐同。甕頭應有新芻酒。匹馬君能問巷東。</text>
<title>雪日小集李靑山 叔謙 家。拈明律韵口號。戊子○同尹仲和賦當在上</title>,<text>高軒對坐望烟郊。入手新醪已縮茅。樹自吟風危葉動。天方下雪凍雲苞。不妨倦馬愁斜日。復有寒鴉定暝巢。塵世于今難一笑。諸君今夜莫輕抛。</text>
<title>途中逢金君仁叟書示 金卽業武</title>,<text>客裡逢金子。依然隔歲顔。君今生白髮。吾亦戀靑山。裂石歌聲苦。衝星劍氣閑。雲亭期一宿。幽月照柴關。</text>
<title>敬和玉吾先生贈別韵</title>,<text>半世雕虫浪博名。居前糠粃愧羣英。湖山跌宕三年得。風物蕭條八月淸。醉後新詩題柿葉。燈前一笑聽鴻聲。明朝又復揮鞭去。錦樹寒雲愴別情。丙戌余過懷川。至今恰爲三年。頷聯及之。</text>
<title>又賦一首。以述餘懷。</title>,<text>公家父子有芳名。早歲靑雲壓俊英。高世文章源石室。承家節操繼雙淸。早知韋相能繩武。肯使䟽翁獨擅聲。甥舘十年慙玉潤。新詞重愧托深情。</text>
<title>南谷雪夜。喜君馨見過。丁亥○当在上</title>,<text>雪屋蕭蕭燈火明。逢君說盡故園情。依然一笑雲亭面。只欠松風與澗聲。</text>
<title>朴高城 泰▣ 挽 戊子</title>,<text>穆陵賢駙馬。先數錦陽公。有此佳孫子。寧隳乃祖風。綺紈無習在。畦畛向人空。晩得諸宗仰。巋然魯殿同。其二末俗嗟如許。唯公長者人。沖和兼道氣。語默任天眞。處世無攖物。爲官不厭貧。向來寢門慟。非獨爲情親。其三每趨南郭第。雙眼爲余靑。花木存經濟。壺觴適性靈。西風新涕淚。寒日舊門庭。蕭瑟餘叢菊。無人獨自馨。其四我昔俗離遊。公衙十日留。尋花冷泉僻。觀瀑玉溪幽。冠盖春天樹。笙歌夜月樓。悽然懷往迹。重惜好風流。其五令愛歸予季。知公我獨偏。官纔紆郡紱。壽不到稀年。東峽初舁疾。南鄕已卜阡。春來花樹感。淚落負兒前。又 代家大人作自從公女入吾門。瓜葛情兼世誼敦。貴介謙沖那易得。大家風韵幸猶存。屳區帶雪纔飛舃。故里聞蟬竟復魂。舊種黃花空爛熳。無人更理濁醪樽。</text>
<title>三淸宴席上。次座主姜尙書韵。</title>,<text>故事恩門卽勝筵。從知曠廢已多年。吾儕此會還須記。欲把新詩詑後先。三淸會是曲江遊。赤葉黃花又暮秋。更有何人修勝事。他年應說此風流。</text>
<title>翌日復會三淸洞。與諸同年聯句。次前韵。</title>,<text>昨日餘樽更此筵。君敬 同年佳會又今年。載大 曲江勝事那專美。士寬 聖代恩光不讓先。國輔今日何如昨日遊。載大 菊花楓葉一般秋。一之 含杯共接慇懃話。君敬 坐到寒天月欲流。士寬</text>
<title>聯句又得君字</title>,<text>居前糠粃愧諸君。載大 吾輩猶欣躡後芬。君敬 勝集政當黃菊節。子厚 華筵不用紫羅裙。一之 笙歌侵暮渾忘返。士寬 詩酒傾歡故惜分。國輔 秉燭留連眞樂事。德望 風流此會罕先聞。載大</text>
<title>秋懷</title>,<text>京洛三年面撲塵。山林長作未歸人。秋風容易黃花老。世事繽紛白髮新。難得從容詩亦廢。須澆塊磊酒相親。男兒不受浮名縛。定向金溪了此身。</text>
<title>獨坐</title>,<text>終朝獨坐自長嘆。白髮蕭蕭已映冠。只是一秋無好緖。空餘叢菊蹔相看。山林能得幾時去。風雨更從前夜寒。向晩不堪搖落意。塞鴻飛過遠雲端。</text>
<title>復疊君字。寄示諸同年。</title>,<text>留醉華筵共數君。淸詩吟罷頰生芬。耽看才子交龍筆。豈戀佳人簇蝶裙。擁路笙歌搖月落。滿城燈燭燦星分。風流不减櫻桃宴。從此詞林記異聞。右屬屬記宲場屋聲名孰揜君。幸從恩宴襲淸芬。詩成醉客雲生筆。舞罷妖童月照裙。琥珀杯傳聯璧飮。芙蓉牋得一筵分。吾儕此會終難泯。留作千秋勝話聞。右屬尹一之最績今世知心獨有君。連枝棣萼更芳芬。才名江令金花筆。書法羊家白練裙。鴈塔聯名曾不意。華筵一醉与同分。嚴城月出渾忘返。已復鼕鼕五鼓聞。右屬李子厚眞淳得意靑春小似君。大家風韵繼先芬。已能張主陳華宴。不復留連愛繡裙。痛飮只須從月落。題詩直欲到宵分。區區科第何關汝。要使芳名百世聞。右屬趙國輔觀彬妙歲才華最畏君。同心臭味挹蘭芬。重修故事開芳讌。共賞秋林賽茜裙。萬里寒聲吹鴈起。千門月色与燈分。樽前不醉卿何去。莫遣晨鍾報客聞。右屬李君敬日躋農巖門下早知君。每讀新詩口齒芬。厲氣騷壇酣白戰。無心綺席醉紅裙。三淸此夕還高會。御苑秋容已十分。久識浮生難一笑。不妨歸路曉鷄聞。右屬金士寬墰城東早識有崔君。十襲芳蘭亦播芬。紫陌未曾瞻玉貌。氊車豈復隱緗裙。秋深屳洞須同醉。月滿華筵更惜分。知爾元來詩敏捷。郵筒從此數相聞。右屬崔德望致重</text>
<title>更疊前韵。示尹一之。</title>,<text>歲晩心期幸托君。每懷荀令座生芬。自羞燕石依荊玉。莫以羅襦厭布裙。祗有寒梅堪一笑。空將明月欲同分。老夫獨把詩過日。須唱陽春病裡聞。日字疑誤吾榜人中喜得君。曇花並萼擅奇芬。高文眞似紅霞錦。佳句合題金縷裙。上苑秋光曾共賞。南山雪色可平分。城東倘結新詩社。肯許踈慵亦与聞。</text>
<title>次李君敬氊字韵</title>,<text>玉立淸標望若仙。從知好事爾獨專。祖孫科甲還同歲。父子風流更此筵。知汝少年文似錦。題名他年筆應氊。鋪張合用新詩記。留作詞林美話傳。</text>
<title>梅山叔父今年七十五歲。吾家希有之慶也。自宗契設宴以壽。從姪錫祿席上献賀詩。仍次其韵。</title>,<text>先生自有神仙骨。十五載前花甲迴。黃菊政當初度月。蟠桃合薦萬年杯。宗人出力華筵辦。耆耈同懽暇日來。此事吾家眞罕覩。鋪張盛會句難裁。</text>
<title>送人之郡湖南</title>,<text>枸杞簷前初識面。鍾崖席上更論心。君今南郡看梅去。我獨寒齋對雪吟。中歲離懷元作惡。深宵缺月已生陰。他時倘記梨花會。能復春來數寄音。</text>
<title>李夫人挽 代家大人作</title>,<text>晩山徐尙書。於我爲從昆。雖云異姓親。情誼素所敦。况此南山下。同㞐一里門。我与尙書公。來往忘朝昬。春花或如錦。秋月或如盆。對坐或觀棊。倂卧或論文。尙書有賢婦。咄嗟辦壺樽。肅肅重簾靜。不聞閫內言。淑德与婉儀。實爲宗黨尊。尙書早登朝。遭遇明聖君。入爲王重臣。出則莅名藩。門闌何輝焃。兒女羅眼前。大男旣娶婦。小男髮披肩。長女已抱兒。季女尤娟娟。觀者相嘆嗟。曰由夫人賢。尙書位彌崇。夫人福彌全。家道日以隆。庶可永百年。人事忽變遷。如彼東逝川。尙書前年冬。一疾竟未痊。峩峩晩山麓。斂此平生魂。我每過公門。淚眼輒泫然。有棊抛殘局。有書堆空軒。寂寂素塵凝。萋萋秋草繁。夫人獨煢煢。自穪未亡人。願与尙書死。相從於九原。愛子与嬌女。决絶慈母恩。朝夫淚如泉。暮已成血痕。至痛煎中膓。沉▣病嬰身。嗚咽臨絶語。聽者亦酸辛。昔爲人所羨。今爲人所憐。靈輀發中閨。去去向新阡。㫌翣戒先路。霜露凄蕭晨。素月慘無光。悲風爲之翻。哀哀孝子哭。行路那忍聞。尙書衣冠藏。卜吉將改遷。庶遂同穴願。魂魄相依因。婦德節爲先。斯義今無存。夫人能辦此。貞烈動鬼神。左氏穪杞婦。歐公嘆李媛。令我觀夫人。二婦可同倫。焉得兩公筆。述此詔千春。</text>
<title>載天年三十。始得男。志喜有作。</title>,<text>汝兄抱子已爲遅。三十添丁更一奇。骨格定知非俗物。家庭幸得此佳兒。懽心助暖添梅蘂。喜氣將春入柳絲。漸覺爾曹催我老。朝來重誦杜陵詩。</text>
<title>臘月三十日。墳庵書懷。</title>,<text>積雪深封逕。寒雪亂入村。客中逢歲盡。羈思向誰論。書在從遮眼。僧閑与掩門。小詩吟正罷。濁酒賴盈樽。</text>
<title>陽山除夕。守歲有感。</title>,<text>澗靜誰能到。山寒忽復春。坐愁更皷盡。老惜歲時新。急雪蕭騷響。孤燈寂寞親。弟兄今夕會。獨作未歸人。</text>
<title>宿板橋店 己丑</title>,<text>店舍纔容膝。隣鷄苦不晨。氷霜春後冷。時序客中新。衾擁寒星落。爐存宿火親。靜聽行旅語。盡是憶鄕人。</text>
<title>漢江途中</title>,<text>雪岸寒泱漭。雲沙晩接連。春風來幾日。柳色入新年。客路時孤咏。歸鞍且倦眠。只應同弟妹。今夕始團圓。</text>
<title>朴判官 世集 挽 代家大人作</title>,<text>梧老佳孫在。詞華已夙成。長途仍滯迹。薄宦不要名。舊宅餘喬木。春江送粉㫌。傷心觀此世。朋好日新塋。</text>
<title>往桂陽觀洪叔 萬廸 葬。歸路同李一源 秉淵 諸人。登蚕頭有感。二首</title>,<text>看罷皇華砥柱廻。振衣長嘯復高臺。山趍漢北三峰出。地坼陽川二水回。浦市孤烟斜鳥度。海門微雨散帆來。翠翁於此能佳句。欲喚精靈酹一杯。無數雲帆脚下廻。平看花木擁樓臺。峰如一柱常孤立。潮似强弓莫挽回。天地空悲翠翁去。江山猶待我曹來。不妨細雨沾衣坐。只恨春風欠酒杯。</text>
<title>一源寄示三絶。諷誦之餘。不勝愴然。仍次其韵。</title>,<text>豈料埋公此海濱。可憐時物轉頭新。向來隱几看書處。微雨空庭草自春。㫌翣蕭條細雨飛。嗚呼萬事到今非。此中不是西州路。花滿春山痛夫歸。斂此精魂尺土封。相依萬古桂陽峰。祗今頓覺風流盡。詩酒塲中更孰從。堂上夫人雙眼血。東風添却桂江流。精靈應化蘇耽鶴。夜与林烏啼不休。</text>
<title>同道長，一源，金道以 時佐，金士修 時敏 諸人。遊景福宮。次杜子美韵各賦。</title>,<text>慶會橋南草映衣。深松終日坐忘歸。杯觴好与春風得。塵世閑如我輩稀。池水悠悠雙鷺去。樓臺漠漠亂花飛。人生少壯須行樂。此會年年更莫違。</text>
<title>次道長韵</title>,<text>閉戶經春耐病憂。与君今日始閑遊。苔深輦路花空落。草沒宮池水亂流。三月風光紛滿眼。百年卋事一搔頭。醉來便欲穿松去。更被啼禽爲少留。</text>
<title>夢漁亭。次杜律韵。陪韓丈▣▣同賦。內外俱叶</title>,<text>步出柴門卽流水。時時拄扙數鷗來。江無塵染何曾掃。帆爲風生好自開。僮僕釣來魚異味。鄰家沽得酒新醅。君能佳句吾能飮。從此相過數擧杯。</text>
<title>送申內翰正甫 靖夏 考史太白 幷小牘</title>,<text>徑宿佳否。夜來風雨凄然。虫聲滿壁。悄念正甫嶺外之行。不可無一語以別。草草口占寄去。未知高眼以爲如何。行到島潭。秋色正佳。能憶此老傖否。詩中亦及此意耳。夏坤白。黃池与太白。奇勝已曾聞。是處去藏史。新詩題滿雲。峽人瞻玉貌。嶺士誦高文。行見島潭月。淸光爲我分。</text>
<title>中秋夜。道長適過。得秋字同賦。是夜無月</title>,<text>杯尊今夜得君留。却慅頑雲爛不收。誰遣天風吹好月。空將虫語作中秋。定知白髮難饒汝。莫負黃花更揷頭。蕭瑟未能成夢寐。卧聽鍾鼓到高樓。</text>
<title>出城示洪汝寬 時余往分院燔誌。与洪偕行。</title>,<text>羸驂倦僕与君俱。晩出東城興不孤。細菊只堪供一笑。新詩似欲慰長途。雲過岳色能深淺。野闊人烟或有無。斗尾秋波淸可鑑。他時同老此江湖。</text>
<title>斗尾途中 二首</title>,<text>驢背看雲興自奇。峰巓細路亦忘危。龍門山色如迎客。斗尾江光可入詩。秋日尙暄楓未落。霜崖欲坼菊還垂。水鍾來往十年事。回首東臺無限悲。鳥道盤雲去渺然。蹇驢時復度楓巓。江翻欲落千尋石。峽拆纔開數尺天。暗谷頻逢防虎阱。孤烟或起載樵船。林風颯颯吹人急。山果蕭蕭墮我前。</text>
<title>分院雨中。獨坐悄然。</title>,<text>蕎麥花開遶廢垣。官㞐愁寂似荒村。無人共賞楓林去。風雨蕭蕭坐掩門。</text>
<title>曉起</title>,<text>旅食蕭條寄冷官。終宵寢席豈曾安。溪聲颯颯如秋雨。霜氣凄凄作曉寒。可耐㞐人頻見罵。欲將書卷蹔相寬。扁舟幾日下江去。叢菊東籬一笑看。</text>
<title>得村人菊花數枝揷甁中。與伯亨 朴宗陽 對酌一杯。客中風味。亦自不惡。</title>,<text>雨過溪還駛。山寒日易昏。陶官眞少况。窰戶不成村。濁酒聊同酌。黃花更滿樽。此來有賢主。未敢客愁論。</text>
<title>曉起書懷</title>,<text>老去茫茫迷出處。秋來欝欝尙風塵。靑山何地不容我。黃菊如今應笑人。骨體豈堪當卋用。文章多被俗儒嗔。近聞諸子湖堂選。獨見淸朝事又新。</text>
<title>送汝寬先歸</title>,<text>來日崖花尙未斑。江楓落盡爾先還。明朝斗尾扁舟去。快看西南兩岸山。其二相看坐到月西斜。欲送歸人更憶家。須向故園諸弟道。孤齋獨坐對甁花。</text>
<title>岑寂</title>,<text>岑寂陶官院。荊扉掩不開。峽天長欲雨。山木自多哀。漸惜寒花盡。頻逢暮鴈廻。客心易蕭瑟。吾豈厭深杯。</text>
<title>夜坐卽事</title>,<text>峽山如鬼欲挐人。雲割西南漏月輪。木葉乍零風自語。溪聲忽駛夜猶嗔。寒虫喞喞悲何事。塞鴈蕭蕭去有因。莫道黃花能慰客。眼中無物不傷神。</text>
<title>雨中示朴伯亨 宗陽</title>,<text>吾今亦何事。從汝滯江間。風撼斗尾峽。雨昏鸎子山。魚龍寒欲蟄。鳥雀暮爭還。滿眼黃花在。終難慰旅顔。</text>
<title>復用前韵戱作</title>,<text>官舍蓬蒿內。居人乕豹間。長喧一溪水。相對萬重山。畬戶輸松訴。窰丁負土還。此來知已久。村稚不生顔。</text>
<title>住分院二十餘日。無聊中效杜子美夔州歌體。雜用俚語。戱成絶句。七首</title>,<text>鸎子之北牛川東。南漢山城在眼中。江雲能作連宵雨。峽樹長吹十日風。窰人居在此山隈。長役官門亦苦哉。自道前年踰嶺去。晉州白土載舡來。宣川土色白如雪。御器燔成此第一。監司奏罷蠲民役。進上年年多退物。水飛精土軟於綿。足撥輪機自斡旋。須臾捏就千餘事。盂椀甁甖一羕圓。撥一作蹋御供器皿三十種。本院人情四百駄。精粗色㨾不須論。直是無錢便罪過。回靑一字惜如銀。種種描成着色均。前歲龍樽供大內。內司綿布賞工人。七十老翁身姓朴。就中稱爲善手匠。蟾蜍硯滴最奇品。八面唐壺眞好㨾。</text>
<title>戱書酒壺</title>,<text>生時但喫杯中物。死去應須作酒壚。醉倒花前眞不惡。莫敎明月照空壺。</text>
<title>南漢雜詩 八首</title>,<text>白日風沙暗鐵關。孤城四面卽荒山。此中天豈無心設。底事胡曾得氣還。戰鬼索頭時自哭。沈戈漬血久猶殷。腐儒但識憂平世。幸不身生丙子間。蕭瑟孤城氣自哀。城頭縱目更危臺。一羣白鴈方斜度。無數靑山似湧來。戰伐于今餘老木。興亡從古只浮埃。可憐溫祚空遺廟。欲折寒花薦酒杯。從古金湯說漢城。連雲雉堞復崢嶸。今來自有山河恥。老去難聞華夏淸。卋事蒼茫堪一涕。儒冠齷齪負平生。㞐人指點東峰上。可汗當時此結營。一作竪㫌玉井泠泉不去尋。西臺老木此登臨。雲凝殺氣山川肅。鬼嘯荒壕草樹陰。異日河淸能復覩。百年天醉是何心。悲歌獨自看䧺劍。衰涕寒風灑夕岑。先王昔有去邠行。社稷蒼黃寄此城。誰遣潼關終失險。還聞鄭國但尋盟。風雲尙帶千年恨。日月空懸數子名。漢水滔滔朝海去。寒天流淚憶崇禎。西將臺高雲与平。華山對酒漢江撗。深羞忍見三田石。古跡空餘百濟城。野闊孤烟方暮色。天淸落木更寒聲。蕭條自有悲秋意。况耐登臨感慨情。參雲老木亂藤垂。溫祚千年亦有祠。落葉一秋深土座。陰風盡日颯靈旗。歲時尙致居民祭。興廢空令過客悲。下馬門前還再拜。荒林斜照入苔墀。星羅八寺府城間。天柱曾聞可一攀。行處人烟連下界。坐來秋葉滿寒山。搖鈴醉覡眞堪笑。戴笠居僧盡是頑。獨有南樓宜翫月。只須留飮夜中還。</text>
<title>自南漢向分院。途中卽事。二絶</title>,<text>峽山中坼自成門。屈曲溪流觸石奔。盡日蒼崖驅馬▣。▣▣▣▣▣▣▣。自南漢向分院途中征衫颯颯北風翻。寒日蕭蕭亂木昏。落葉滿山還獨去。逢僧多說在開元。</text>
<title>往牛川。省息庵公墓有感。二首</title>,<text>松杉一逕晩蒼蒼。息老衣冠此地藏。勳業已能存社稷。世途還復閱滄桑。水雲亭廢唯秋草。歸鴈川空但夕陽。今日小孫無限慟。西風灑涕大江長。已能一作久知其二尙憶前年雪。夫人葬此間。今來唯宿草。一慟但空山。斜日依松立。寒風灑涕還。九原見吾母。應復作歡顔。</text>
<title>途中見輸米柴官者有感</title>,<text>連歲不登今歲稔。公家符檄日催忙。可憐南畒辛勤意。半入柴塲半府倉。</text>
<title>自笑 時南歸金溪</title>,<text>自笑風塵未拂衣。三年今始故園歸。長瞻馬首孤雲去。漸覺蚕頭獨樹微。着眼靑山還似待。近人白鳥亦忘飛。蹔時出郭能如此。暮歲林泉轉欲依。</text>
<title>新院途中</title>,<text>孟冬風物不蕭然。晴日還如二月天。小雪沙暄融作水。孤村野遠瞹生烟。新詩欲就頻叉手。倦馬遅行懶擧鞭。場罷歸人相報說。京圻米直最豊年。俗謂村市爲場</text>
<title>板橋村</title>,<text>我生苦飄蕩。役役不蹔安。今秋客分院。一月滯江干。悠悠復南征。孟冬天氣寒。晨發板橋村。前路亦云漫。鷄鳴天未曙。缺月初窺鞍。徒旅互扶援。跣足涉廣瀾。冰寒骨欲折。默視傷我肝。有生各有營。孰敢辭道難。緬思故園內。松石可盤桓。幾時稅我鞅。茅屋眼中看。</text>
<title>憶昨</title>,<text>憶昨出門時。嬌女牽我衣。新歸未一旬。問我復何之。我昔金潭側。依松結茅茨。三載走風塵。浮名寧救飢。空山一老奴。獨自守書帷。杞菊已蕪沒。山田穢不治。歲暮北風寒。故園尤所思。畏途蒙雪霜。我今亦不辭。人生非鹿豕。焉用長聚爲。明歲携汝去。終老陀山陲。</text>
<title>險川</title>,<text>溪聲咽如哭。數里悲風長。荒林鬼火靑。山月昏無光。游子慘不歡。下馬爲彷徨。晨霜塗野草。宿鴟翻枯楊。四顧無人烟。塵沙浩茫茫。路逢故老人。云是舊戰塲。憶昔丙子間。胡寇勢陸梁。社稷危一髮。國事誠倉黃。翠華入南漢。諸道絶勤王。鄭公獨倡義。誓師何慨慷。袍甲耀朝日。戈戟明秋霜。曉發湖西營。夕止此山傍。虜騎驟如風。我軍忍相當。衆寡諒難敵。人謀非不臧。戰士五千人。哀哉同日亡。積骨委泥沙。流血被山岡。冤氣凝如雲。至今空靑蒼。女眞滿萬兵。自昔難其强。中原且腥塵。况乃此偏邦。虞書戒猾夏。周詩伐鬼方。皇天久不醒。悲憤裂中腸。回首燕雲北。臨風歌激昂。</text>
<title>直谷村</title>,<text>客投直谷村。初日在高柳。村翁眠始起。抱兒窺瓮牗。見我霜滿衣。且爲拂其袖。土座設藁薦。瓦爐煖濁酒。瓠杯擧相屬。厥意良亦厚。問我此嚴冬。胡爲事遠走。今年已早寒。初雪落如手。羸驂氷正撗。弊裘風易透。遠行博厚利。不如守田畒。我生不出門。今已成老叟。屋前種桑麻。屋後牧鷄狗。今秋稍登熟。家頗饒黍豆。租稅畢輸官。憂虞復何有。瓮頭酒新芻。一吸傾數斗。酣眠不知餘。時復作醉吼。官府不我責。閭里不我咎。持此庶終老。君能如我否。聞渠語甚眞。我亦嗟嘆久。人生有常分。聊以拙自守。終年飽喫飯。此外復奚取。䠥躠風塵間。久爲利名誘。故園有松菊。此物恐相負。默默出門去。三歎回我首。</text>
<title>栢棧嶺</title>,<text>連山騖如馬。滚滚不少駐。雙崕忽中坼。開鑿自太古。幽湍瀉鳴佩。怪石蹲怒乕。山木四冥冥。雲日遆呑吐。颼颼朔吹緊。摵摵零葉聚。天寒衣裳單。行子那得度。我僕已屢顚。我驢猶跼步。念彼深居徒。焉識此勞苦。平生懶拙意。幾欲不窺戶。世故自驅人。冉冉老征路。</text>
<title>途中卽事</title>,<text>亂石輕氷古道微。松梢寒日淡無輝。飢鳶掠鼠田頭立。老雉驚人馬首飛。長路詩篇聊自慰。異鄕僮僕轉相依。浮天一抹陀山色。應是明朝襯客衣。是一作待</text>
<title>乘負院逢雪 舊有院今廢</title>,<text>遠水寒蕪接晩霄。北風征袂自飄搖。故園松菊能無恙。病弟音書漸覺遙。裘弊不堪衝急雪。驢顚空復㥘危橋。平生默筭成何事。已分殘年作老樵。</text>
<title>竹山山城</title>,<text>古城莽蕭瑟。十月天氣哀。山僧前導我。步上東將臺。俯視一蒼然。群山列樽罍。回風吹飛雪。萬里共徘徊。獨鴈鳴聲悲。慘憺從北來。客途得壯觀。一洗胸崔嵬。創築復幾時。雉堞已摧頹。昔人戰伐地。坱空風埃。腐儒自多感。悲歌且欲開。沙彌亦解意。爲復進一杯。</text>
<title>小憇鳳德寺。懷尹令 以經 有感。寺在竹山山城</title>,<text>獨與㞐僧說尹公。憶曾聯被宿禪宮。孤魂誰復招南海。哀涕唯堪灑北風。森木回塘長慮在。浮雲逝水舊遊空。時危更失干城將。悵望悲歌暮雪中。尹於城中鑿池種木。以爲陰雨之備。木已拱矣。</text>
<title>駐車嶺</title>,<text>五里一回風。十里一飛雪。客行飽辛苦。况乃凌險絶。驅馬駐車嶺。仰視頗嶻嵲。深谷常晝昏。細磴自百折。泥深幾沒鞍。石峻或拒轍。行子跋履艱。揮汗冬爲熱。雲陰倐解駁。日光稍漏洩。寒崕色靑熒。風泉鳴幽咽。欣然復一笑。庶用忘飢渴。危途歷已盡。浩歌激林樾。陀山忽在眼。秀色撗天末。</text>
<title>途上望陀山 是日乍雪乍晴</title>,<text>風高喬木亂栖鴉。壘石叢祠日欲斜。長路應須逢暮雪。故園今已負寒花。難將傲骨供塵事。自有新詩感歲華。驢背陀山橫秀色。卽知山下是吾家。</text>
<title>長板</title>,<text>客行旣有程。日入猶未歇。長板亘如雲。黃泥雜雨雪。林風一颼飀。衆嶺俱怳惚。山深徒旅稀。天寒僮僕泣。荒塗稍欲辨。明星忽已出。更尋西南岡。悄悄夜中越。</text>
<title>新歸喜甚。是夜宿淸潭精舍。</title>,<text>歇馬疎星已在門。溪鳴籬落數燈昏。相看白菊非塵態。一笑靑山是故園。寒水定應三尺减。老僧能復幾人存。此來聞說禪房潔。擬借蒲團一宿溫。僧輩新修。房屋牎欞甚潔。結句一作今來更覺禪房潔。卧聽松風永夜喧。</text>
<title>經權駙馬墓 在淸安途中</title>,<text>道上孤墳不記春。夕陽衰草卧麒麟。至今故老猶傳說。曾是先朝駙馬人。</text>
<title>暮過圓通村</title>,<text>天寒客路亂山深。時見人烟隱槲林。駐馬看山聊自悅。凭鞍覓句只長吟。三年塵土浮名縛。十月風霜短景陰。擾擾吾生堪一笑。閒雲倦鳥各歸心。</text>
<title>淸州府當在上</title>,<text>形勝東南最。關防制置良。四山圍野遠。一水繞城長。地爲樓臺窄。冬猶樹木蒼。寄言官守者。努力報明王。</text>
<title>道傍有雙松。夭矯盤屈。可蔭數十人。</title>,<text>對立雙松百尺長。虬枝已自飽風霜。請看今日凌雲意。要待他時作棟樑。</text>
<title>早行</title>,<text>忽忽憑鞍睡。凄凄滿袖風。晨霜被林白。初日放天紅。客路寒江外。人烟亂樹中。柴門閑拄扙。身世愧村翁。</text>
<title>少憇路傍松林。隔溪見一艸亭極蕭灑。怱怱未果登眺。意甚悵然。</title>,<text>山下誰家孤艸亭。荊扉寂寂晝還扃。抱村水曲盤龍勢。到地松團偃盖形。斜日前溪雙鷺立。遠烟何處亂峰靑。不妨歇馬林陰靜。出谷樵歌坐自聽。</text>
<title>過鎭岑縣</title>,<text>縣舍依流水。人烟聚石根。靑山此地僻。老木幾家存。斜日鴉翻郭。寒風吏散門。催租聞政急。入夜黑舂喧。</text>
<title>龍駄村。與李生志仁兄弟對宿。燈下盛稱鷄岳之勝。仍記其語。吟成一詩以示。</title>,<text>細話名山到夜分。寒燈對宿有諸君。上元庵子眞奇絶。聞說孤峯似白雲。</text>
<title>柳川村。夜聞雨聲有感。</title>,<text>松籬隔屋透燈光。寄宿孤村一土床。冬煖雨聲還淅瀝。曉遅鷄唱但蒼茫。每緣無睡吟詩苦。只爲思歸算路長。撥盡寒灰成獨坐。故園空憶釣臺荒。</text>
<title>歸鞍</title>,<text>征鞍一日閱陰晴。細雨旋將急雪橫。已矣今冬乖氣候。或於來歲害農耕。小豊猶復徵逋欠。垂老何由覩泰平。可笑天公亦翻覆。前山忽見夕陽明。</text>
<title>拱北樓前逢雪 在淸州</title>,<text>拱北樓前日欲斜。故園歸路亂山賖。城孤遠樹撗烟氣。野闊長空舞雪花。浪迹只須詩作課。羇愁猶自夢還家。西湖東峽行將遍。始信浮生未有涯。</text>
<title>行吟</title>,<text>行吟野逕細縈紆。跋盡黃泥日欲晡。雪晴亂山橫慘惔。雲寒遙樹失糢糊。沙鷗叫侶飛將逈。水鶴親人立正孤。塵土四年從汩沒。任他兒輩馬牛呼。</text>
<title>大人自雲亭啓旆之日。風雪大作。憂悶之餘。成七言長句。以抒陟岵之懷。</title>,<text>昨日今日風號怒。拔我屋東雙松樹。前村一夜雪盈尺。柴門不得通跬步。是時嚴親動車馬。逶迤去向漢陽路。聞道王室亦多事。中途那復蹔遅住。天寒漢水波如山。懸雲嶺上日欲暮。僕夫呼寒馬應顚。長路險艱何以度。我今深屋擁紅爐。着却貂裘不窺戶。嚴風吹雪時撲牎。凜慄猶覺毛髮竪。况乃長路事馳驅。客行焉能免辛苦。小子胡爲此滯留。晨昏未得躬視護。白雲遙遙忽在望。獨自彷徨咏陟岵。</text>
<title>雪後對月懷舊遊。賦詩一律。寄示崔兄。</title>,<text>山樓夜雪似前年。忽憶阿兄南漢邊。棊局燈檠俱自在。松風澗水却依然。已無好客騎牛過。只自孤齋對燭眠。聞說薄書甘汩沒。溪東新屋鎖蒼烟。</text>
<title>閒居書懷</title>,<text>瓦爐木几靜相依。終日深㞐獨掩扉。掃雪題詩苔石潤。看松岸幘瀑泉飛。鄰僧自整堆書去。村老時供濁酒歸。自恨入山今已晩。方知三十二年非。</text>
<title>次韋軒見示韵 韋軒載方兄號</title>,<text>溪黑日初落。山寒無客來。獨看松偃蹇。唯与月徘徊。永夜風扉語。遙村雪樹開。梅花同一笑。俱不染塵埃。</text>
<title>雪後月色甚佳。步至淸泠臺得一律。示君馨聖望諸人。</title>,<text>空山歲暮嘯歌豪。竹杖烏巾立斷臯。十里雪鋪平野白。三更月到老松高。從君一笑還新句。了我殘年只兩螯。林泉依舊無相負。能復今年卧得牢。</text>
<title>憶弟行</title>,<text>玄熊晝嘷鵂鶹哭。四山慘慘雲正黑。天寒歲暮氷雪壯。無人慰我滯空谷。我亦畏寒不敢歸。蕭蕭北風吹茅屋。病弟弱妹江漢東。路遠一月音書隔。此時京中寒應甚。汝能深居好調息。人生不得長聚首。獨立三嘆溪水側。</text>
<title>同韋軒，君馨，聖望 從侄錫老字 夜會。次國朝詩刪韵。</title>,<text>酒罷山樓更獨憑。近人星漢覺凄澄。不妨夜雪回孤棹。忽憶寒天好放鷹。得月溪光還閃閃。過風松影自層層。絶知東崦春將動。去賞梅花喚寺僧。相隨烏几只堪憑。滿意溪山夕氣澄。刷翮林中閑似鶴。解絛秋後快如鷹。雪添澗水無多在。月掛松梢第幾層。漸覺邇來淸寂甚。談禪更欲着林僧。久知林壑老須憑。絶愛山川分外澄。村老有時來勸酒。隣朋同約去觀鷹。風松入檻自雙樹。雲壁當樓危百層。唯以焚香成日課。縱然留髮淡於僧。</text>
<title>潭上書懷 是日望</title>,<text>月從今夜多情白。山爲歸人盡意靑。塵土向來那有此。柴荊盡日只須扃。已曾種柳成深巷。更欲依松結小亭。偶與隣僧同一笑。寒崖拄扙雪泉聽。</text>
<title>雲亭夜飮。贈君馨。</title>,<text>䧺心尙自着儒冠。潦倒風塵一第難。妙技已能弓馬熟。牢愁時或酒杯寬。顚毛渾白緣貧得。眼孔猶靑向我看。賴汝豪談消寂寞。長宵留飮雪樓寒。</text>
<title>聖望入漢師。書贈二首。</title>,<text>吾還溪舍日。汝復漢城行。雪路宜須愼。氷湖且莫輕。縱令當月夜。誰与聽松聲。臨別無窮意。梅花亦悵情。男兒事業大。宜向聖賢求。着力須黃卷。浮生易白頭。徇情非雅士。耽酒豈良謀。歸讀空同子。曾已戒衡州。</text>
<title>同林直夫 栢 諸人觀獵。過宿靈水庵。阻雪不歸。酒中戱作長句。以示同游。林兩弟▦櫶，朴承陽，朴𠎑，鄭俱從。</title>,<text>平朝臂鷹紅錦韝。健僕鳴鞭鞚紫騮。是時仲冬風日和。靈水庵前眞可遊。林家昆季笑相從。意氣豪健非庸儔。聯轡共向白巖洞。入谷淸溪凍不流。衆壑奰屭氷正壯。連峰矗天松林幽。老雉磔磔忽驚飛。蒼鷹掣出雲共浮。劃然兩翼風火生。佃徒獵人回雙眸。紛紛毛血灑平蕪。錦翼離披馬前投。世間何事快如此。豪興滔滔未易休。日暮更尋沙門路。林間隱映見飛樓。老僧三四巾帽凈。一笑迎我出林丘。入門佛殿高突兀。風簷鈴鐸如鳴球。我今三年未到此。詎意蒼然楓栢稠。僧言霜葉爛如錦。可惜君行不及秋。禪房雖未十分潔。猶能容我一宵留。鄭生兩朴更後至。勝會偶然非所謀。軟泡甘滑味勝酥。深杯大胾相勸酬。酒酣叫呼忘夜深。坐看缺月當樓頭。縱無哀絲与豪竹。笑謔亦可敵淸謳。興狂寧復顧禮數。醉倒不妨同衾裯。卧聽北風曉來顚。四邊山木鳴颼飀。起拓前窓叫奇絶。壯觀平生無与侔。天公亦復戱我輩。故欲設奇供優游。下遣瑤姬灑玉塵。導以珠旗駕素虬。須臾幻作水晶界。衆寶璀璨爛不收。對此豈可遽言歸。蹔時淹留君莫憂。無肴我當炙雌雉。無酒我當典貂裘。人生百年亦幾許。焂生焂死同蜉蝣。眼前且啚一歡笑。此外悠悠復何求。君不見淸安途上駙馬墓。至今斜陽衰草令人愁。</text>
<title>有感</title>,<text>少時悔作雕虫技。老去悲爲失路人。卽向夜中存一氣。方能朝隙息纖塵。欲窮義理毫毛細。漸覺詩書意味眞。縱有瓣香無處用。石山宰木兩生春。兩一作再</text>
<title>冬至書懷</title>,<text>地底潛陽已欲迴。卽看深室動葭灰。空憐豆粥隨人喫。只愛梅花盡意開。愁來賴有詩篇在。老去還悲節序催。諸弟此時江漢隔。相思應復懶含杯。冬至陽生又一春。佳辰獨坐倍思親。應知趁漏衝寒雪。正想鳴珂謁紫宸。白髮揔緣憂國事。靑山終不負吾人。兒心只祝歸來早。長向高堂舞綵新。</text>
<title>冬至後一日。夜坐溪樓。悄然有思家之意。</title>,<text>忽見溪東斗柄斜。今朝始復憶京華。窺人缺月微生影。照客寒燈欲作花。病弟經旬無寄扎。癡兒計日待還家。茫然獨坐思歸路。雪裡終南夢亦賖。</text>
<title>齋夜</title>,<text>未有縉紳堪縛我。欲隨魚鳥共忘形。風泉永夜鳴欹枕。雪嶽長時對讀經。松月醉來還錯落。梅花詩罷獨娉婷。更無問字人相過。只伴寒雲宿草亭。</text>
<title>二十四日。日氣頗暄和。獨坐小齋。意甚欣然。得遅字。</title>,<text>小牎淸炷坐多時。冬日暄和也覺遅。峰雪嬋娟供隱几。松風蕭颯入哦詩。鳥能嬌語含春意。柳欲微舒帶臘姿。此中幽致無人會。只與梅花獨自知。</text>
<title>夜坐感懷</title>,<text>鬢髮欲爭山雪白。眼睛寧爲俗人靑。空憐明月與我好。一笑寒梅空自馨。撥棄形骸從醉死。雕鎪肝肺借詩靈。夜深溪閣發長嘯。獨有松梢宿鶴聽。</text>
<title>次韋軒</title>,<text>夢魂無復到塵中。盡日溪樓聽竹風。雪色微融添澗水。春光乍洩着梅叢。身能遠世機全息。物不攖心道自通。堪笑支公買山隱。從今欲學祝鷄翁。</text>
<title>澹叟</title>,<text>澹叟今年三十三。將身只欲老金潭。有時顚態危峰拜。無語禪機老樹參。形相眞能同土木。肺肝俱已化雲嵐。溪南近得藏書地。約与隣僧結草菴。近約隣僧結小菴於童子菴舊基。以爲藏書之所。○得一作卜</text>
<title>發金溪</title>,<text>平生嗜山水。將老意轉切。睠言此金溪。林泉豈不悅。所處尙嫌淺。未能与世絶。迢迢小金山。邈尒遠塵聒。雲峰旣阻邃。石潭且皎潔。崖竇多蜂蜜。山田饒芝朮。素与幽情愜。每欲置書室。苦爲世故縛。三載与山別。今朝始出門。我意浩難遏。前山亦可人。朝日明松雪。布襪兼竹杖。詩卷復同挈。欣然忘險道。寧復憂飢渴。靡靡踰前岡。樵歌隱林樾。伏鞍諷杜詩。幽興無時畢。</text>
<title>栗峙</title>,<text>畏道不暇顧。良爲勝境踐。長谷入窈窕。回溪揭百轉。栗峙更險絶。名亞皮盤峴。磅礴藏數郡。回複抱諸巘。峰危戴石峻。磴細縈雲緬。憑崖脚屢歇。攀蘿胸更喘。登頓未及頂。踸踔猶强勉。北臨頭陀小。南眺玉溪淺。鷄龍与八峰。咫尺了可辨。振衣天風御。揮手西日餞。衆壑倐已瞑。列星尙未顯。深林虎豹驕。一作橫 窮峽村居鮮。險艱雖已歷。悸惧那得免。悄悄尋前路。聊以詩自遣。栗峙更險絶。名亞皮盤峴。一作前行得栗峙。險峻有玆峴。皮盤在懷仁地。湖西之峻嶺。頭陀，鷄龍，玉溪，八峰俱山名。</text>
<title>九老村</title>,<text>暮踰栗峙嶺。夜抵九老村。客子始休駕。寒星初在門。主人延我坐。張燈叙寒暄。霜柿潤渴肺。呼兒具盤飧。我昔來過此。舊屋溪西存。移住復幾時。籬落頗成村。看君擧措際。領要事不煩。顧我沙潭側。亦有好田園。茅齋尙未就。栖息寧復論。我生拙如此。今來徒羨君。冬日煖如春。晨牎雨聲翻。勸客且遅留。爲復開酒樽。高誼篤友朋。尤於老夫敦。吾至每如歸。感君館穀恩。卜隣不卜宅。古人亦有言。更欲盡室歸。同老此山根。</text>
<title>後穎里</title>,<text>山以千重深。水自百源會。長谷開呀然。人烟聚其內。吾祖曾卜宅。華構架厓背。縹帙秘珍奇。佳卉植晻藹。西有凌波臺。直与東峰對。危壁竦高雲。迴潭蓄深黛。靈境因人顯。勝事當時最。世遠人事變。亭頹遺址在。手種㕠靑松。獨立閱興廢。從兄好栖遁。來往已十載。徘徊覽古墟。怵惕發深慨。興懷繼先躅。詢謀及我輩。同來復今日。雲物猶舊態。亭成且再過。山靈記吾話。</text>
<title>雲谷菴</title>,<text>躡磴通危逕。鑿厓開精舍。昔至始抛樑。今來已覆瓦。老僧出深松。一笑遠相迓。陽厓雪已融。小槽幽泉瀉。雲壁儼獨立。吾欲拜其下。松聲晩更寂。澹然塵慮謝。燈火耿深屋。淸談坐閒夜。藏書復何如。欲閱還未暇。林下讀書意。每欲了冬夏。至今竟謬悠。世緣苦未捨。更与居僧約。來歲當結社。</text>
<title>沙潭</title>,<text>雙厓坼如門。幽湍瀉夭矯。潭光蘊靈異。壁勢擢娟妙。旁生楓栝幽。中峙峎崿峭。阜逈宜抗榭。磯平合垂釣。東峰有遠意。絳氣撗縹緲。選勝域中最。徵儷宇內少。數見豈不鮮。每至輒成笑。坐石旣靑熒。弄水轉澄縹。厓花想春姸。潭月憶秋皎。遐思寄雲松。靜意翫魚鳥。素懷葺茅廬。玆焉托長嘯。刳木洑流通。接籬畦塍繞。塵韁久相縶。山靈應我誚。微尙固難違。餘生將欲了。幽篠韵夕飈。遙嶺含西照。將歸意惆悵。久憇神愴悄。披薄尋荒蹊。廻策出蘿表。南庵在何許。夕鍾更嫋嫋。</text>
<title>小金山</title>,<text>金山於沙潭。便如人有眉。縱不關四軆。形豈去眉爲。照潭如照鏡。種種生媚姿。造化費靈巧。磅礴鍾於斯。全身不假膚。純骨已自奇。穹然覆巨鏞。糾纏楓栢垂。自我罹塵網。三年未汝窺。膓肺化崟岑。与汝曾不離。山靈儻解此。庶或不我嗤。今來復一笑。相看無厭時。譬如遠行客。久別逢親知。亭成且不日。從此免相思。</text>
<title>空林寺</title>,<text>亭亭落影山。見我如相招。欣然倒騎驢。不覺出門遙。溪深不用厲。蹋雪度寒橋。忽見雲木間。殿閣出岧嶢。長廊晝亦靜。鈴鐸時微搖。居僧半生面。弊衲寒蕭條。諸佛盡莓苔。道場幾沉銷。創始歷曠古。屢遭刦火燒。法輪亦云末。廢壞非一朝。摩挲壁間畫。筆力工寫描。僧言瑞光現。有時燭絳霄。瑛師鬚眉皓。能來慰寂寥。擁爐聽微雪。細話到深宵。機鋒老轉深。廣舌如翻潮。令我頓開悟。咄嗟神理超。顧慚鈍劣根。出處不自料。浮沉塵土間。至今尙蓬飄。師如大醫王。金篦幸撥挑。始知獅子吼。能令狂象調。回光內自照。庶欲離群囂。幾時結蓮社。儻復許老樵。</text>
<title>自潭上將歸漢京。君馨，聖望諸人夜飮。用國朝詩刪韵。同賦述懷。</title>,<text>紅紙題名意已微。殘年聊欲守荊扉。留僧聽偈寒燈落。對客哦詩暮雪飛。松際時看雲起杖。梅梢或得月生幃。此中眞樂須長保。豈受緇塵染素衣。余北上。卽欲還山。落句及之。</text>
<title>李大來。泰躋 邀正甫道長諸人作觀梅。余適患眩不能赴。次席上韵寄示諸君。庚寅</title>,<text>長向齋中卧。能窺戶外園。未成騎馬去。終失對床言。雪欲催詩句。梅應落酒樽。此時愁獨坐。空掩小蓬門。</text>
<title>哀梁老</title>,<text>蓄眼三十年。閱人如傳舍。紛紛夸毗子。嗜利甘於蔗。况乃闤闠中。未見似君者。平生骯髒意。眞可摧嵩華。胸中了今古。瀾翻談王伯。剛膓讐非義。顔色詎相借。龍泉沉古獄。冤氣斗牛射。良驥服鹽車。跼蹴皁櫪下。庸夫裹金珠。短褐不掩髂。歲月亦欺人。垂老轉悲吒。奈何七尺身。忽此閟長夜。</text>
<title>暮向淸州途中 此詩及此下芙蓉村詩當在新歸下</title>,<text>風霜十月復南征。雙堠坡前慣送迎。遠樹欲浮知野闊。孤霞忽閃見川明。山如舊識聊成笑。鶴不高飛似有情。懶散已無當世念。漁樵只可托餘生。</text>
<title>客途見村居臨溪。蕭然可喜。述懷口占。</title>,<text>觀書宿計負三秋。歲暮湖西復此遊。逝水年光俱滚滚。浮雲世事兩悠悠。鄕閭共說豊年樂。樽酒難寬遠客愁。忽見村扉臨水靜。蹔時駐馬聽溪流。</text>
<title>芙蓉村</title>,<text>午日雞鳴桑樹林。隔江烟火數村深。誰家砧杵樂豊歲。是處雲山生隱心。孤帆渺渺泝風色。獨鶴悠悠翻水陰。自恨忽忽看未厭。桃花時節更來尋。</text>
<title>雪後過崔處士 行昌 山居有作 二首○壬辰</title>,<text>小雪吾能出。幽栖子亦深。風林當促膝。山色佐論心。名豈求人識。詩唯伴鳥吟。蕭然茅屋趣。恨不數追尋。其二鞍馬柴門僻。詩書雪屋深。四隣稀識面。一室靜求心。老去常危坐。閑來只獨吟。從君談至理。有興輒相尋。</text>
<title>往靈庵。馬上口號。六言○癸巳</title>,<text>花開萬樹千樹。雲起前峰後峰。不知寺在何處。日暮遙聞飯鍾。</text>
<title>靈庵次兒輩韵 癸巳</title>,<text>山樓几席夜凄淸。宿雨前峰未放晴。燈火只堪相對睡。溪流似亦不平鳴。東庵我欲看花去。明日誰能並馬行。自覺詩情灰已久。兒曹今復惱詩情。今一作忽</text>
<title>喜雨。又次兒輩韵。</title>,<text>妖魃驕橫已浹旬。連畦兆坼欲生塵。皇天亦自從民願。好雨還能潤物新。未有雷公添氣勢。卽看龍伯費精神。從將大有書諸史。肯羨堯衢擊壤人。</text>
<title>自潭上向靈庵。得寒字。</title>,<text>入谷晴雲起。穿蘿夕景寒。水流堪獨往。花發共誰看。詩已三春廢。閑猶一日難。招提高幾許。僧磬出林端。</text>
<title>雨後還潭上。途中有作。</title>,<text>霑衣山翠潤。吹面瀑流寒。雲度蒼蒼去。花逢悄悄看。已能遠塵俗。且得盡盤桓。少向溪邊立。松風墮葛冠。</text>
<title>夏日。同李使君， 齊尙 朴伯亨， 宗陽 閔向叔 景洙 往遊沈牛潭。載昌，澤卿，岩兒亦從。席上口占。示諸君求和。</title>,<text>能來皁盖枉江干。盡日追歡禮數寬。濁酒不須辭野酌。鮮魚亦足媚盤餐。排巖樹色新晴潤。瀲席潭光五月寒。自有鸎聲留客好。欲乘淸月泛前灘。</text>
<title>又疊干字。奉寄東閣求和。三首</title>,<text>政閑無復事相干。地勝要須興自寬。江送澄光誰忍唾。山饒秀色若堪餐。鸎聲爭似春花好。松籟能令夏日寒。醉後淸狂渾不省。夜深歸去月生灘。其二崖傾卽欲置闌干。江逈還知面勢寬。魃不肆威求雨應。龍猶饞口攫牛餐。潭窺白晝沈深黑。臺倚炎天懍慄寒。地亦因人方擅勝。從今號作李公灘。其三兩邊山木盡雲干。百頃風潭占界寬。地號磻溪深可隱。魚如丙穴美堪餐。黿鼉抱日晴相戱。雲氣連江晩欲寒。東閣還應多暇日。重期把酒聽鳴灘。</text>
<title>書懷。又疊干字示伯亨。</title>,<text>恥向朱門事謁干。山林幸得着身寬。廵澆花圃成朝課。挑煑菘根作晩餐。梅雨節過書帙潤。麥秋天近裌衣寒。今宵應有新晴月。料理輕舠下石灘。</text>
<title>疊前韵寄向叔</title>,<text>已揮俗士叩門干。時得吾君懷抱寬。葛寺聞鸎曾有約。平湖斫鯉爲加餐。風翻紅藥當堦轉。雨長飛泉入座寒。更欲移家同隱此。扁舟來往雪中灘。</text>
<title>吹篴㙜。又疊前韵。吹篴㙜在牛潭上。諺傳昔有仙人吹笛于其上。因以名焉。余方欲卜築于其下。</title>,<text>誰將簪組苦相干。已分林泉得自寬。每憶仙人橫笛過。欲從此地覓霞餐。將盟猿鳥分雲住。擬植松杉貯月寒。寄語山靈須記取。誅茅不隱有如灘。</text>
<title>有感。又疊前韵。</title>,<text>寧將口腹向人干。但有牢愁用酒寬。嬉怒成章時自笑。鷄猪到手卽須餐。暮年學力知生熟。末俗人情閱煖寒。已辦羊裘堪釣雪。金溪終不讓嚴灘。</text>
<title>懷君馨不勝愴然。又疊前韵。</title>,<text>意氣長虹自可干。胸懷巨壑與同寬。詩成百首無凡語。酒得千鍾罄一餐。鷄黍南村空舊約。梧楸東谷只長寒。思君淚落金溪水。流向啚巖咽作灘。</text>
<title>讀寒山詩有感。又用前韵。</title>,<text>不須饒舌罵豐干。世界元輸石縫寬。丈室凝塵何用掃。竹筒殘菜只堪餐。白雲幽石空復在。秋月碧潭長自寒。手把遺編時一讀。夢魂還繞惡溪灘。白雲幽石。寒山詩。秋月碧潭。自贊語。</text>
<title>山居卽事</title>,<text>楡柳陰陰草徑斜。呢喃燕語隔隣家。茅簷睡起無餘事。來數籬東芍藥花。</text>
<title>李使君又寄詩來。次其韵奉呈。以訂後會。</title>,<text>伻訊情多感。書封手自開。淸詩眞不俗。佳會更須催。柳水元堪釣。梅山故有臺。他時蘿徑月。掃石待君來。</text>
<title>雨中齋居</title>,<text>芭蕉葉展纔三寸。芍藥花開已十分。觀物聊憑南郭几。辭官免勒北山文。晩凉看畫同癡子。微雨燒香對細君。借問誰能閒似我。無心獨有嶺頭雲。</text>
<title>又疊開字。寄李使君。二首</title>,<text>蒲鞭聞已廢。樽酒定應開。興入湖山遍。閒無簿領催。牛沈餘蜃窟。笛斷只仙㙜。稍待楓林好。重期此地來。其二訟庭聽鳥下。東閣種花開。村里寧聞吠。差科不用催。蜀州修講室。單父有琴臺。莫效陶彭澤。飄然賦去來。差一作租○使君有賦歸之意。末句及之。</text>
<title>使君又寄一律。兼餽醍醐。次其韵以謝之。</title>,<text>永日翛然卧竹林。釣臺咫尺不相臨。耽看躑躅紅如錦。漸愛芭蕉綠展陰。山色還能開活畫。松聲却自替鳴琴。前溪正好觀魚去。可能明朝載酒尋。其二雨後孤齋花滿林。柴門只望小車臨。醍醐忽被白衣送。芍藥還同黃菊陰。雲自無心堪作侶。鳥能嬌語不須琴。他年倘遂分山計。鷄黍南村逐日尋。分山語。用使君詩意。</text>
<title>述牛潭之遊。又疊開字。寄使君。</title>,<text>使君宴客地。錦席向江開。酒氣魚龍醉。詩情鸛催。廚烟還遠岸。歌嘯自危臺。此會天公惜。今朝始遣來。</text>
<title>用前韵寄向叔</title>,<text>平沙初卸馬。臨水草堂開。壁勢天疑窄。泉聲雨似催。苔深觀釣石。花發講書臺。仰止高山意。尤翁此昔來。</text>
<title>寄伯亨。又次前韵。</title>,<text>交誼今誰在。襟懷獨汝開。終天俱抱痛。老態漸看催。宜把花前酒。堪登月下臺。跫音吾敢望。恨不寄詩來。余與伯亨才闋服。故第三及之。伯亨次干字已久。尙不書送。末句又及此意。</text>
<title>又用前韵賦吹篴臺 二首</title>,<text>淸瑩明鏡裏。重疊錦屛開。少坐便忘世。前行且莫催。時聞月下笛。起自雲表臺。除却三山外。仙應向此來。其二桃源此地是。玉洞烟霞開。天上亦應少。仙游何太催。不見吹笛老。空倚爛柯臺。半嶺聞松籟。怳疑笙鶴來。</text>
<title>疊前韵又賦 二首</title>,<text>已違及春賞。花不待人開。有此湖光凈。寧愁暑氣催。誰能種菡萏。吾欲起樓臺。莫惜留連飮。還應好月來。其二江似新安好。山疑九曲開。席仍觀釣改。酒爲聽鶯催。雲度屛中樹。魚游鏡裏臺。兒曹亦幽興。步屧自同來。</text>
<title>十六日夜。月色佳甚。偕澤卿步至柳湖。載昌亦自陽村來。席地而坐。至夜深乃還。</title>,<text>偶隨山月來。不嫌風露冷。獨坐澗邊石。靜看水中影。其二溪明樹搖影。月出山蒼然。花陰應滿地。還憶草堂前。</text>
<title>見水中月光樹影。互相蕩漾。景色甚奇。</title>,<text>湖光月影兩翩翩。着在垂楊倒卧邊。忽有微風來樹抄。金波蕩漾不成圓。</text>
<title>前詩不足以形容其奇處。又賦二絶。終不能摸寫萬一。恨不携來太白，子瞻輩。使之傳神也。</title>,<text>湖光倒寫峰頭月。山影橫侵水底天。上下空明無點翳。直疑身世玉壺仙。其二一輪明月數重山。影寫澄湖萬頃間。看到三更還不厭。臨歸兀自照衰顔。</text>
<title>次澤卿韵</title>,<text>月中孤立意淸泠。自向明湖數倒星。借問東庵深幾許。子䂓啼處樹冥冥。</text>
<title>歸家夜已深矣。月色尤佳。不忍入睡。徘徊樓上。又成一絶。</title>,<text>來時月同行。歸時月同去。臨睡愛淸光。更坐樓高處。</text>
<title>次載昌韵</title>,<text>蹔步橋頭月。如行鏡裡天。山光橫似畫。樹影遠疑烟。沙逈雪同凈。魚游星共懸。泠然風御意。已撫十洲邊。</text>
<title>後夜月色又佳。有懷昨遊。</title>,<text>昨夜溪頭月。今宵似故人。得雲還變態。着水自精神。露氣元無暑。湖光不受塵。淸泠悅幽獨。危坐及鷄晨。</text>
<title>又疊林字。寄使君。二首</title>,<text>官居閑說似山林。鈴閣無民自不臨。可但開樽侵柳色。定應移榻卧桐陰。終年分俸唯供鶴。永日焚香只皷琴。逃暑須遵河朔例。從今有興數追尋。柳色桐陰。皆使君詩中語。其二官廚鍊出寄雲林。驚喜柴門使者臨。瀉去玉杯凝露氣。吸來瓊液坐花陰。新詩况復投荊壁。淸韵還如聽宓琴。會待丹成句漏日。乘龍同去葛公尋。</text>
<title>自笑</title>,<text>自笑澹翁老更狂。到頭萬事豈商量。縣官送酒傾三爵。隣友投詩和一章。簟竹淸凉毛孔爽。羹葵甘滑舌根香。功名富貴何須問。生死于今了已忘。</text>
<title>齋居</title>,<text>一架銅爐數尺床。山齋蕭寂似禪房。閑時自錄烹茶法。長日惟看種樹方。雨倩隣僧移稚菊。晴敎僮僕揷新秧。終知無事還多事。莫若身心得兩忘。</text>
<title>與牛潭會諸人。約以明日觀漁于柳湖。雨聲終夜。恐將敗意。悵然有賦。</title>,<text>已苦三春雨。元無十日晴。天公眞戱劇。今夕復縱橫。觀漁乖宿約。解榻爲誰迎。恨種芭蕉樹。愁聽葉上聲。</text>
<title>翌朝頗有開霽之意。又用前韵志喜。</title>,<text>天意從吾意。微雲已欲晴。遠山靑更洗。初日淡將橫。花笑添人喜。鸎歌解客迎。臨溪掃幽石。對坐聽松聲。</text>
<title>柳湖席上。口占長律。以謝使君枉臨之意。</title>,<text>勝會磻溪又此筵。吾儕眞不讓神仙。羞將薄具供尊客。喜爲新晴賀上天。日暖風輕簾幕外。川平野闊酒樽前。晩來愛看澄湖色。踏破蒼蒼一道烟。</text>
<title>小築</title>,<text>小築曾開柳水傍。軒窓終日蕩湖光。苔香草潤新晴好。燕乳鶯啼晝景長。已不思量閑事業。猝難除去舊顚狂。漁翁田父眞吾友。呼馬呼牛亦豈妨。</text>
<title>書懷</title>,<text>自有嵇公七不堪。殘年聊欲卧茅庵。閒來事業花千樹。老去生涯書一龕。世道紛如穴蟻鬪。貧居味似蜜蜂甘。此中眞意誰能識。難向紛紛俗士談。</text>
<title>有感 當在上</title>,<text>萬事元來得自由。行藏况可待人謀。紛紛洛下群兄弟。不及當時馬少游。</text>
<title>觸目次東坡韵</title>,<text>榧子昂藏亞松碧。海棠零落點苔斑。此身眞似東坡老。卧看溪南雨後山。</text>
<title>鑷白髮有感</title>,<text>室人向朝窓。鑷我鬢間白。擧手以相示。令我心錯愕。我生三十七。四十尙未足。此物亦何爲。一朝苦相迫。但念數年來。腸肺飽慘毒。旣抱蓼莪痛。又遭鴒原戚。人生非木石。氣血自秏鑠。蒼蒼化爲素。素者不復黑。譬如有根草。掃盡旋更續。憶昔少年日。紅顔花映肉。常恠年老人。鬚眉皓如鶴。豈意俄頃間。此事親自覿。癡兒坐我側。怪我長嘆息。勿令兒輩知。但恐損歡樂。</text>
<title>雨中坐東軒</title>,<text>老夫睡初起。開牎坐東軒。有風自南來。吹起山上雲。前山樹葱蒨。後山雨繽紛。前後咫尺間。濃淡各不均。天公亦偶爾。本不爲娛人。人自娛其娛。光景觸眼新。人愛雲捲山。露出面目眞。我愛山出雲。添得山精神。</text>
<title>李使君又疊筵字寄示。次韵奉呈。二首</title>,<text>藉草不須鋪錦筵。把杯何用羨登仙。黃鸝啼在幾溪樹。白露翻飛新雨天。烏帢醉欹松影下。銀刀網出柳陰前。烹茶供客亦淸致。坐看隔林生細烟。烹茶供客。是伊日實事。其二何須絲竹閙華筵。列坐松陰便似仙。不意今晨能出日。從知一笑亦關天。卽看富貴皆身外。且把杯樽慰眼前。少待林間晴月上。同君更醉釣臺烟。</text>
<title>使君賦釣臺之勝。又示一律奉和。二首</title>,<text>已欲將身老此間。淸泠臺下卽澄灣。可無活水同心凈。自有游魚似我閒。把酒時招明月問。一作出一作飮 支筇獨看暮雲還。桐江垂釣吾何敢。免得人來勒北山。淸泠卽釣臺之號。來詩有爭如千載富春山之語。落句及之。其二湖山十里畫圖間。楡柳陰中曲曲灣。我欲終身長偃息。天敎抵死只安閒。溪雲有信常同宿。野鳥忘機自不還。投紱君能來隱否。來時吾豈惜分山。</text>
<title>使君寄示一律奉和</title>,<text>已聞甞檗律身淸。更道如流剖决明。吏不索錢知異績。民來卧轍見眞情。自多康樂游山興。實有文翁愛士名。想得官齋新雨足。嘉禾應復滿庭生。其二卧閤三年政化淸。如君方不愧神明。栽花種柳眞閑事。調鶴鳴琴豈俗情。多暇從知兼隱趣。無華深恥博能名。幾時載酒來問我。共看前溪微月生。</text>
<title>又次絶句韵</title>,<text>永日鸎啼靜默中。松花酒熟與我同。柴門晝掩無來轍。只自乘凉卧竹風。</text>
<title>使君寄瓦盆二枚有詩。次韵以謝之。</title>,<text>安得花枝亦勝無。使君莫笑拙䂓模。秋來應有凌霜蘂。擬泛山人濁酒壺。其二知我山齋長物無。雙盆寄贈好形模。殷懃手自移新菊。莫負花前倒一壺。</text>
<title>出城有感</title>,<text>高秋風物正蕭然。久客言歸便若仙。得失元應關定數。行藏只合聽皇天。鴻猶避弋眞堪侶。菊自凌霜亦可憐。遙想山齋短檠在。要須讀易送殘年。</text>
<title>可笑 浮世一作風塵</title>,<text>可笑浮世事。還爲林澤身。斜陽一羸馬。秋色獨歸人。節序黃花晩。功名白髮新。匣中有龍劍。猶自氣衝旻。</text>
<title>秋來無一詩因以自啁</title>,<text>丹楓搖落已堪悲。黃菊蕭條只數枝。自笑先生慵更甚。秋來不肯吟一詩。</text>
<title>洪君夏瑞 龜祚 忽寄二詩。輒次其韵以示。</title>,<text>文章是餘事。談笑自風流。小札多情欵。窮山慰滯留。暮雲空悵望。征鴈亦離憂。獨與黃花在。蕭條不耐秋。其二因汝詩起我。幽 一作遐 思忽俗離。浮生莽如許。勝事難自期。歲暮魚龍蟄。天寒鳥雀飢。窮通吾已了。不必更長嘻。</text>
<title>雪後閒居</title>,<text>雪逕何須掃。柴扉且莫開。山寒松自翠。境僻鳥唯來。老已踈詩律。貧猶戀酒杯。窮居無好事。一笑有盆梅。</text>
<title>赤灘途中</title>,<text>硯巖嶺北雪初飜。落水城西日欲昬。危壁揷雲䧺劍立。急灘鬪石疾雷奔。寒山重疊疑無路。老樹依微忽有村。聞說桃花春爛熳。他時更擬問眞源。</text>
<title>山木 三章章五句</title>,<text>山木慘慘天欲雪。鴻鴈叫羣鳴聲急。此時獨坐空愁絶。人生少壯能幾時。萬事蕭蕭今白髮。其二驊騮騏驥世看輕。含悲伏櫪心怦怦。駑駘騰躍競長鳴。世無伯樂可奈何。且莫咄嗟空傷情。其三非僧非道又非狂。三年高卧陀山陽。世不我知亦何傷。有酒卽醉醉卽歌。此外萬事徒茫茫。</text>
<title>雪後閒居</title>,<text>閒齋獨與菊相依。深雪荊扉出每稀。俗遠遙峰常作對。地偏幽鳥亦忘飛。詩妨學道還堪廢。酒可消憂或 一作只一作且 自揮。莫道山居窮寂甚。免敎梅鶴怨無歸。</text>
<title>十七日夜。雨雪大作。俄而晴霽得微月。</title>,<text>獨卧溪樓百感生。蕭蕭風雨送寒聲。布衾只可終殘歲。梅蘂唯堪托好盟。缺月窺雲猶黯黮。遙峰戴雪忽分明。山林自是容踈放。敢道吾人薄世榮。猶一作初。忽一作更。</text>
<title>忠州途中</title>,<text>久慣閑居厭遠遊。羸驂還復畏途愁。天時滚滚當玄沍。世事悠悠自白頭。一陣鴈聲連漢水。千峰雪色繞忠州。遙知今夜寒應甚。更借誰家土塌留。</text>
<title>志喜示君叙</title>,<text>彤墀親策賢良士。紅紙題名英妙時。今日門闌須喜氣。餘生孤露更深悲。褰裳莫涉風波地。粉骨難酬雨露私。自有 一作不乏 頭陀雲月好。分山一計恐差池。</text>
<title>栢棧途中</title>,<text>自笑儒巾裹白顚。南征北走閱流年。中宵無意聞鷄舞。長路唯思歇馬眠。天闊遠山都是雪。地平遙樹盡疑烟。癡兒屈指應候我。幾日醉橫 一作吟 梅閣邊。</text>
<title>冬至已過。梅花尙無開意。詩以催之。</title>,<text>冬至陽生春已來。梅花無意向人開。吾儂自有回天力。憑仗新詩日日催。</text>
<title>書懷</title>,<text>是身元與頭陀似。隨處山林卽着家。已有好詩酬月色。能無濁酒對梅花。殘年飽飯眞吾願。積雪生陽任歲華。舊喜談禪今不喜。自知懶習逐年加。</text>
<title>數日稍煗。雪後寒意又嚴。吟成短律。</title>,<text>冬煖眞俄頃。寒威陡覺增。山昬雲靉霼。松老雪鬅鬙。近臘嫌梅澁。先春驗麥登。翻思六月日。無計退炎蒸。</text>
<title>立春 五絶勾</title>,<text>丹桂黃金遍門額。家家春祝意無餘。老夫別有區區願。長對靑山坐讀書。其二閒房無復着纖塵。唯有梅花笑向人。枝頭已報春消息。不是今朝始識春。其三蓼芽豆卷簇春盤。村里人情卽此看。莫恠先生曾斷肉。自逢新菜更加餐。其四滚滚光陰自密移。鬢絲日與柳絲垂。柳向東風還更綠。霜毛能有再玄時。立春立春之麥着三根。來歲豐登此卜云。聞說老農多喜氣。擬磨鎌鐑割黃雲。</text>
<title>夜坐有感</title>,<text>寒燈相對只熒然。一榻攤書自不眠。人與梅花卧空谷。天將風雪送殘年。賈生痛哭傷時切。杜子飄零 一作詩篇 戀主偏。莫使九重憂盜賊。黃金內出遍湖壖。湖南賊警頗甚。自上出內帑銀。賜兩湖沿海飢邑。</text>
<title>復用前韵</title>,<text>歲暮空山意惘然。驚風急雪不成眠。自憐白髮空千丈。好笑靑雲盡少年。竹色還能經臘秀。柳色先已占春偏。窮居彈鋏吾何免。肯以雲林 一作林泉 易海壖。</text>
<title>金三容忽然見過。有詩志感。次韵贈之。</title>,<text>垂老憐吾病。窮途見尒誠。梅花同一笑。燈火話平生。靈寺聯衾宿。摩尼幷馬行。悲歡十年事。回首空傷情。</text>
<title>除夜 甲午</title>,<text>春還纔十日。歲盡復今宵。急雨鳴蕭瑟。寒燈守寂寥。鄰鷄他自閙。櫪馬更何謠。四十須臾事。空憐弊黑貂。</text>
<title>除夜風雨凄然。獨坐無聊。又成一律。甲午</title>,<text>風雨凄凄夜向晨。坐聽鷄唱撼西鄰。歡心已减樗蒲戱。淚眼空迷宰樹春。惆悵殘年如送客。依微孤燭轉親人。樽中栢葉須深酌。鏡裡霜毛倍覺新。轉一作似</text>
<title>溪上晩望</title>,<text>南崦人家靜夕烟。踈籬殘雪一溪前。長條變盡黃金色。誰送春風入柳先。一作邊</text>
<title>元朝戱作誂諧體 七首</title>,<text>土俗人情重歲旦。紛紛拜謁自成行。共道新年聊獻祝。今春應作壯元郞。其二借着冠衫不稱身。踉蹌扶醉走三隣。狂談胡說無倫次。到處逢人索酒嗔。其三羅雀門前僕馬闐。聊將薄具餉新年。不厭濁酒林把揔。絶甘湯餠金生貟。其四好笑東家李先輩。醉騎黃犢落前溪。不省衣冠沾濕盡。歸來使酒敺厥妻。其五熢燧洞內崔僉知。木紅廣帶眞大癡。自作新年賀辭道。橫馳驛馬幕裨爲。自作新年賀辭道。一作自作賀辭仍自詑。其六終朝風雨太狂顚。眞似時行六月天。七十老翁猶創覩。今年恐未免凶年。其七聞道南民似涸鱗。幾家湯餠作年新。從知酒肉朱門裡。誰念窮閻菜色人。</text>
<title>閒居書懷</title>,<text>平生不解作愁顔。帶索行歌亦自閑。無可奈何唯白髮。誰其與者只靑山。烟拖淡碧孤村外。春着輕黃老柳間。懶出柴門元一癖。前溪時復送僧還。</text>
<title>有感</title>,<text>頭童齒豁已成翁。悲嘯狂歌草澤中。梅欲盡時還好月。柳微舒處忽顚風。事無如意常魔戱。天不從人奈 一作卽 道窮。幸有一樽堪送老。安危且可付諸公。</text>
<title>春來</title>,<text>春來樽酒那能廢。老去詩篇只蹔寬。身已難如黃犢健。盟猶不與白鷗寒。獨無塵世經心事。自向梅花刮眼看。直是殘生謀一飽。任他行路有千艱。</text>
<title>病起</title>,<text>寒威已覺旋旋退。春氣何妨稍稍增。柳着輕烟還有韵。山因殘雪却生稜。老來倦比投林鳥。病起閒如退院僧。夜短漸知眠睡穩。欲敎齋僕减書燈。</text>
<title>午坐</title>,<text>暄日烘牎漸覺遲。焚香獨坐已多時。微烹鷄子飢堪療。穩着蒲團睡正宜。老去顚狂因酒見。閒來懷抱與梅知。如今世態隨炎冷。惟有靑山不我欺。鷄子以微烹爲佳</text>
<title>早春雜興</title>,<text>經冬無客也長閑。落盡寒梅獨掩關。山意已能知雪淺。禽聲亦自喜春還。興濃茶熟香淸後。詩在烟光柳色間。竿竹釣絲須料理。日看深綠漲前灣。</text>
<title>曉起有感</title>,<text>羣書堆裡一床橫。睡罷鄰鷄腷膊聲。曉氣漸令綿被冷。月痕偏助紙牎明。親顔尙記依俙夢。世故空多感慨情。淸白遺風期不墜。草衣木食了餘生。</text>
<title>春興</title>,<text>雪盡前溪綠漲時。早春風物合新詩。當牎縹緲山如畫。隔水差池柳颺絲。架有萬籤聊着眼。心無一事可攢眉。近緣林下居閒久。成就人間徹底癡。攢一作顰。颺一作嚲。</text>
<title>燈下讀放翁梅詩。愛其高妙。因用其語爲起。足成之。</title>,<text>何方可比身千億。一樹梅前一放翁。妙意妙思先獲我。澹翁詩語更難工。</text>
<title>山齋卽事</title>,<text>綃屛紙帳護輕寒。只合先生卧此間。硯北蕭森三本竹。案頭蒼翠一拳山。從知病减愁仍减。不獨心閒體亦閒。已約隣朋尋近寺。靑蒿白飯答春還。近約伯亨，直夫煑艾。故末勾及之。</text>
<title>客來</title>,<text>客來相對兩忘言。自有松風滿一軒。坐看前溪新漲色。春波已及去年痕。</text>
<title>今朝欲過石灘。怕寒未果。悵然有述。寄示石灘主人。</title>,<text>今朝擬過石灘村。倒盡君家栢葉樽。非是老夫腰脚懶。春寒不許出柴門。歲朝才過。用栢葉語。</text>
<title>見溪邊新柳。娟娟可愛。遂賦五言長句。</title>,<text>楊柳弄新霽。意已欺輕寒。長條復多情。招我出欄干。東風來幾日。山雪未盡乾。草芽尙無意。梅片今已殘。李杏雖云姸。亦有後時嘆。誰能似得渠。獨自占春寬。首播東皇令。策勳當作冠。深靑未足愛。嫰黃最可觀。着烟更着月。媚態眞堪餐。風來尤自奇。翩若舞袖曼。我有新蒭酒。苜蓿亦滿盤。且當飮其下。終夕飽眼看。</text>
<title>石灘主人。次昨韵相示。又和二首寄似。</title>,<text>吾巷君家自一村。要須日日對傾樽。近緣多病還慵出。只與春風獨掩門。其二好客那能過遠村。靑山長對濁醪樽。忽看新柳侵籬角。惟有春光到席門。</text>
<title>梅花纔開旋落。意甚悵然。以詩餞之。當在立春詩上</title>,<text>枝頭數瓣忽看飛。纔得開來已欲稀。惆悵儂心何所似。春江送了美人歸。其二玉骨氷肌化作塵。參橫月落闇傷神。似嫌桃李來相涴。收拾淸香不待春。</text>
<title>又用門字韵效誠齋</title>,<text>人不如春到僻村。爲酬春意獨開樽。春能知我嫌塵俗。故遣垂楊掩却門。</text>
<title>山居</title>,<text>欲廢吟詩事。詩多亦未閑。只緣無俗客。長得對春山。野色輕烟外。溪光遠柳間。小童拾樵去。故採藥苗還。拾樵一作雲外。故一作能。</text>
<title>戱題詩稿</title>,<text>杜陵老子是吾師。未學精神只學皮。不效宋人詩一句。詩成全似宋人詩。一句一作體格</text>
<title>朝起書事</title>,<text>卧蓐纔聞白粥香。起來牎紙已朝光。鄰友送鷄留作種。童奴斸藥煑成湯。架堆亂帙多生蠧。盆養諸花早占陽。懶習漸加忘盥櫛。顚毛禿盡更何妨。</text>
<title>許君 烑 次誠字韵寄示。又和四首。</title>,<text>到骨貧猶甚。刳心學則誠。新詩顔面得。爽氣頰牙生。常憶高軒過。能忘幷策行。由來重親懿。欵曲愧深情。軒一作門。許於余爲外族。故末句及之。許君 烑 次誠字韵寄示又和欲就桃源隱。猶懷杞國誠。世方誹俊傑。天亦困書生。臨水時孤坐。看雲自獨行。此中無俗事。滿眼卽詩情。其三田舍淹留日。松楸瞻近誠。寒梅猶臘意。殘雪已春生。靜與鷗同睡。閒隨鶴並行。自非洗心者。誰識此孤情。其四噉名非我事。逐臭愧君誠。好占靑山隱。遙憐白髮生。已應甘寂寞。只可聽流行。何日聯床話。同評出處情。評一作商</text>
<title>訪伯亨村居</title>,<text>思君多日始來尋。繫馬柴門春雨陰。宿穧堆來知屋潤。垂楊長得使村深。兒童慣看迎人笑。賓主相忘對酒斟。極望平郊還似快。眼中未害乏幽森。</text>
<title>元夕 十二首</title>,<text>騰騰歲月若波翻。忽已推遷到上元。只是老夫無意緖。春陰獨掩小蓬門。其二奔走農人候月生。一年今夜卜西成。較却前春差勝似。直從烽燧嶺樹明。土人以爲元夕月出自烽燧嶺。則年事必稔云矣。元夕居鄕凡事學鄕家。織婢耕奴入夜譁。梨樹梢頭安束藁。寒灰堆上揷綿花。學一作倣。鄕俗以長竿紮起藁束。以象禾稼露積之狀。余家乏長竿。奴輩縛藁於梨樹。極可笑。其四處處賽神巫皷騰。田家樂事係年登。叉頭亦解祈豊歲。夜起添油祭竈燈。其五柿霜如蜜栗如拳。紅棗經冬色尙鮮。老婦依方蒸藥飯。飯烏舊俗至今傳。其六祈福消災重首春。紛紛衢路棄衣巾。好笑兒童爭效俗。逢人賣熱輒呼人。其七二十年前卽少年。回頭往事却茫然。依俙記得南城上。去伴鄰兒放紙鳶。其八曾同阿儉作元宵。約束朋知去踏橋。月色好於通處望。春寒偏向酒邊銷。阿儉。卽亡弟小名。其九城內諸橋踏遍回。三營廵邏不相猜。長通坊裡呼韓四。更向鍾樓大道來。更一作轉其十陽山草宿五生春。每値元宵涕滿巾。水標橋頭今夜月。不知行樂屬誰邊。其十一深夜寒牎一炷靑。傷心白首獨伶仃。京都樂事眞如夢。說與兒曹仔細聽。其十二中州聞說盛繁華。搭着鰲山競鬪奢。無緣架得虹橋去。恰似區區坐井蛙。是夜與兒輩說京都元宵諸事。因迤邐及燕都觀灯事。以此結之。</text>
<title>曉來風雪大作。深幾數寸。朝看已消盡無痕矣。</title>,<text>曉聽急雪正蕭蕭。乾盡東風不待朝。獨憐老子頭邊雪。縱得春光也未消。</text>
<title>十六日夜</title>,<text>今宵忽得好懷開。淸景能忘白髮催。天向山頭疑抱着。月從雲際似推來。收將雪色添詩料。驅去春寒入酒杯。一片溪光澄徹骨。夜深獨自倚危臺。</text>
<title>次許君寄示韵</title>,<text>詩來還見故情多。擬待花開去看花。莫道君家容易到。白雲深處是君家。其二思君不見歲年多。曾到君家賞菜花。聞說種桃今已遍。只疑無路訪君家。菜一作麥。余曾於仲夏過許。見庭前菜畦麥花方盛。故及之。</text>
<title>寄贈李進士 世完。以謝累過之意。</title>,<text>柴門三過見情親。傾盖還能白髮新。已識溪山成熟面。故將松石待佳賓。携來官酒凝如露。網得氷魚鱠勝銀。借問君歸定何日。花開重賞柳湖春。官酒氷魚。皆伊日實事。</text>
<title>閒居卽事</title>,<text>倦去依松睡。閑來曳杖行。夕陽山有韵。春水柳多情。心靜還忘老。家貧更覺淸。柴門無語立。獨看遠雲生。一作獨自看雲生。</text>
<title>二十一日夜。風威甚猛。</title>,<text>狂風吹鑠透牎紗。入夜調刁勢轉加。若使東君威不猛。如何催得一春花。</text>
<title>復用前韵。又寄李汝承。世完</title>,<text>交情但可問踈親。識面何須辨舊新。終日一觴還一咏。不知誰主復誰賓。溪山如此長携酒。鬢髮無妨便似銀。君意若嫌花事晩。先須料理柳條春。來詩有後會何須花映岸。夜來溪雨柳先春之語。結句及之。其二踈慵何幸得君親。况復淸詩用意新。草木已知添潤色。溪山亦自謝高賓。開來雲欲生牋粉。題處花應繞管銀。莫惜瓊琚時一報。吾將吟諷了三春。其三終日看雲意自親。還知物態靜中新。忘機白鳥如情友。入座靑山作好賓。口慣喫蔬曾去肉。腰安帶索不須銀。主張花柳閒人事。誰向儂家競得春。</text>
<title>汝承游平霅，牛潭諸處。寄示一絶。次韵答之。</title>,<text>靑鞋日日辦淸遊。豪氣如今讓一頭。閉門風雪蕭蕭夜。卧聽松聲也亦幽。亦一作自汝承遊平霅，牛潭諸處。寄示一絶。次韵答之。平霅牛潭儘合遊。笛臺端可作魁頭。金溪較却笛臺去。終是金溪欠箇幽。其二雪月雨晴俱可遊。訥魚時節最爲頭。水淸沙白長自在。花落鳥啼方是幽。牛潭訥魚品味俱絶。以穀雨時作隊磨腮。此時最宜遊賞。其四憶曾跂石數魚遊。折取崖花揷滿頭。駄醉歸來山月出。此時淸興十分幽。余游牛潭。前後甚多。乙酉春。與伯亨游最跌宕。此意末篇及之。</text>
<title>感懷 九首</title>,<text>行路自有千般難。歸田一着差可寬。靑山是處堪終老。今世何人不愛官。桃杏休誇花葉好。栢松須待雪霜看。峩洋豈管人無會。且取塵琴獨自彈。其二少年妄意畫凌烟。潦倒于今雪滿顚。生死元非關大事。窮通寧可問皇天。梅如常看何愁老。樽得無空不用仙。好笑新家楊執戟。晩來投閣亦因玄。其二誰把明廷作戰塲。百年傾奪血玄黃。西南已矣元分戶。老少胡爲又䦧墻。莫道及廚能佐漢。從聞牛李竟亡唐。狂瀾砥柱猶當勉。皇極箕疇更合詳。其三天時人事日相乘。咄咄嗟嗟感憤增。山自飛來如傅翼。海能堅沍卽成氷。春秋一部書何有。勝向當時道未曾。食葉松蝗眞細故。漢南休說禿如僧。諺云有虫食盡漢南松。時事可知。其四光陵初意爲軍儲。豈料遺民不奠居。襁褓那能免搜括。狗鷄早已入侵漁。親鄰困似湯魚沸。奸吏難如蔓草除。只是九重深虎豹。傳聞百堵日丘墟。料一作道其五莫嫌雙肘露前襟。自有商歌金石音。半世未蒙稽古力。三年聊遂卧雲心。槍楡斥鷃那知遠。蟄海神龍不厭深。破壁寒風無夢寐。四山松籟答悲吟。其六已能着眼羲皇際。安肯低眉俗士前。但使長閒無疾病。便於平地作神仙。人間自有封侯印。天上寧須使鬼錢。世事紛紛有如此。出門一笑山蒼然。其七雲章三疊祝新春。再拜長吟涕滿巾。今日神州淪左袵。何時眞主掃腥塵。懸知北極求衣夜。應念南荒涸轍民。最是詩中悲懇意。更將寅協敕臣隣。其八鳥嶺重關不日成。紛紛羣議又空城。庸兒自是無長慮。異世唯應見血誠。此着全乖淸野法。爾曹莫笑背江兵。近聞北漢干雲峻。撤盡藩籬豈足驚。其九農巖門下早摳衣。志學初心轉覺違。硬脊不擔吾道去。終身難免小人歸。魯論曾傳硏精未。太極西銘着眼稀。他日九原如有識。恐無顔面拜吾師。農巖甞勸太極啚西銘而至今未踐。</text>
<title>挽柳宣傳 元華</title>,<text>筭了生年七十年。官衘纔得一宣傳。人言醇謹元無比。天與貧窮似亦偏。幾度相存持服後。未能更覿盖棺前。欲知厚意難忘處。楸栢茅山已蒼然。</text>
<title>移花</title>,<text>老夫作事迂。爲眼不爲口。籬東數畒地。了不種芥韭。移花課僮僕。蓐食事奔走。靑李及緋桃。叢梅復垂柳。倭紅最奇絶。堪與姚黃友。擬待晩春後。紅綠紛左右。漑灌旣無愆。培壅親吾手。土膏潤如酥。生意回枯朽。爛熳固可喜。蓓蕾亦所取。卽此是經濟。不獨安黔首。苟能利於物。彼此無薄厚。未試胷中術。欝欝歲月久。灌園分所甘。敢望載車後。東風晩來急。細雨映虗牗。繁英幾時好。聊且陶春酒。載車後一作釣璜叟</text>
<title>寒食對雪</title>,<text>寒食年年長作客。今年寒食倍思家。只愁密密踈踈雪。不見紅紅白白花。鄰巷蕭條烟火冷。春風顚倒柳絲斜。村翁道是豊登兆。誦得韓詩獨自誇。是日坐客有擧似退之春雪詩以爲豊兆者。結句及之。</text>
<title>始見杏花</title>,<text>春寒三月杏花遅。忽見屋東開一枝。自是愛花狂欲死。先將紅艷入新詩。</text>
<title>齋居雜詠 前</title>,<text>幽居澹無營。遂與塵事絶。孤齋春雨餘。寂寂花自發。先生方宴坐。山鳥啼不歇。其二植杖東臯上。舒嘯南澗曲。誰將一泓淸。寫此千重綠。濯纓吾不敢。况可濯吾足。其三溪水流洋洋。足以樂我飢。游魚復從容。似欲求我詩。我亦忘竿竹。獨自歎如斯。其二孰謂吾廬淺。乃在花深處。日長寂無人。睡罷幽禽語。起來望前山。白雲生何許。其五軒牎凈無塵。永日花映書。取書時一諷。意還太古初。吾生良已足。此外不願餘。其六折花揷甁中。桃杏無不可。馥郁沈水香。如以紅錦裹。我爲花傳神。焉知花非我。其三看花已忘花。飮水已忘水。所忘者色味。妙處不在是。吾欲擧斯義。質之子邵子。其四朝見頭陀山。暮見頭陀山。不笑亦不語。交情濃淡間。畢竟同歸者。吾閑尒亦閑。交情一作意在其五人將武陵源。比我金潭居。武陵吾不見。未知果何如。縱使武陵好。吾自愛吾廬。其十山花陸續開。如有人推挽。以此觀春事。不早亦不晩。東菴定應住。扙藜一往返。其十一寤寐皆骨山。倐忽三十年。群仙應笑我。以我醯鷄然。行當躡紫烟。振衣毘盧顚。其六小婢弄機杼。弱奴荷畚蕢。頹然主人翁。終朝無所事。較量粥與飯。默默心內愧。較量粥與飯。一作較量飯粥間。其七淸晨叱牛去。日暮負耒還。耕種當及期。所競晷刻間。不有此微勤。何以獲長閒。其八簪組是桎梏。富貴卽危機。絺繡雖云華。未若獨速衣。列鼎雖云美。未若北山薇。其十五蝦蟆乘氣机。鳴躍不知休。靜坐觀衆妙。一理自行流。何必鳶與魚。要向物物求。</text>
<title>溪齋夜雨</title>,<text>磵戶生夜凉。卧聞微雨滴。遙憶南溪路。紛紛杏花落。</text>
<title>晩春書懷</title>,<text>老去漸愁春去易。每逢春到願春遲。安排景物須新雨。驅使溪山更好詩。月色偏憐將滿夜。桃花最愛半開時。年來白髮空如許。猶有風情未肯衰。下去字一作老</text>
<title>齋居雜詠 後</title>,<text>結繩旣多事。文字誰造爾。利竇日以開。淳風今盡死。何以愚黔首。復得返其始。其二五帝官天下。不以天下私。南巢亦慙德。况乃扙鉞爲。仲尼論韶武。所以有微辭。其三渭水流浩浩。首山高嵯峨。經權各有適。優劣果如何。爲歌採薇曲。淸風至今多。其四繼禹龜書演。賓周玉馬朝。東人免鱗介。亦賴敎八條。左海有父師。中國有唐堯。其五周公困流言。金縢啓孺子。當時二公輩。未盡知公志。獨有鄒孟氏。聊可爲知己。其六仲尼如日月。萬古免長夜。陋哉沮溺輩。敢尒恣嘲罵。蠛蠓雖群飛。焉能撼泰華。其七褊刻五千言。荒恠大藏書。流毒劇洪水。正道日榛蕪。去莠者爲苗。吾欲廬其居。其八季子耕於野。窃附子臧義。淸風灑萬古。至今凜不死。五月披裘者。未必高季子。其九漆園雖猖狂。正是我輩人。寓言皆有味。往往見其眞。俗儒復何知。嘵嘵妄相嗔。其十魯連斥帝秦。英聲搖天下。畢竟徇於名。未是遺名者。滔滔今古際。誰識名是假。其十一獨醒雖云褊。屈子實耿介。幽佩結蘭茝。灝氣吸沆瀣。懷沙豈自甘。所悲世道隘。其十二子房揮金椎。目已無祖龍。紛紛劉項徒。群起繼其蹤。功成拂衣去。飄然從灻松。其十三叔孫昧大道。所學希世學。綿蕞是何物。欲以興禮樂。猗歟魯二生。超然有達識。其十四四皓避嬴秦。採芝商山阯。留侯雖善策。神龍寧受餌。至今千載下。難卞眞與僞。其十五賈生薄漢文。歎息復痛哭。雖抱經世才。器量終淺促。請看玄默化。漢文未可薄。其十六子雲何所知。徒能識奇字。晩草劇秦文。投閣幸不死。終愧梅子眞。賣藥吳門市。其十七谷口有子眞。西蜀有君平。榮利旣無心。亦不要高名。註易眞偶尒。誰能測其情。其十八不以三公貴。易我一釣絲。但知故人耳。焉識帝王爲。區區欲相屈。君房亦太癡。其十九向平志五嶽。猶復戀家室。興來便命駕。何待㛰嫁畢。玆緣倘未了。其可死閨闥。其二十至人畏有影。欲息身外影。况可絜朋儔。擾擾事造請。始知求羊輩。未詣至人境。此篇當在十七篇下其二十一元禮太矜持。孟博過疾惡。中庸昧素履。奇禍罹赤族。超然郭有道。明哲眞可則。其二十二龐公隱鹿門。終身不入城。以安遺子孫。所務在躬耕。龍藏沒深淵。鳳翔遊太淸。其二十三伊尹耕莘野。諸葛卧南陽。當其未遇時。便欲老耕桑。一起佐明主。千載留芬芳。其二十四嗣宗亦可人。途窮或慟哭。玆事不足奇。有眼能靑白。山王復奚論。嵇劉所未測。其二十五淵明賦歸來。恥作折腰人。深得酒中趣。漉以頭上巾。東籬有霜菊。歲寒聊可親。其二十六退之論佛骨。遠去守潮陽。純鋼化爲鉛。正氣何摧藏。封禪眞可羞。留衣更何傷。其二十七子厚附叔文。竄斥固其宜。自况於虬驥。憾懟不擇辭。所以古聖賢。貴人之自知。其二十八龍啚呈奇瑞。包括天地妙。四聖闡微義。千載知者少。大哉無極翁。一覷洞其竅。其二十九河南繼絶緖。紫陽探眞源。幸於灰燼餘。得復見微言。奈何陸與王。再令聖路昬。其三十景略伯王才。魯齋聖賢學。甘心服左袵。了不知愧怍。終爲白玉瑕。咄咄良可惜。</text>
<title>向叔以一絶贐楓岳之行。和韵答之。二首</title>,<text>老子出門無所之。平沙駐馬語移時。澄湖不敢濯吾足。蒼壁秪須題好詩。其二蹇驢今日向東之。辜負仙山已幾時。萬瀑洞中如見月。也應回首憶君詩。</text>
<title>草坪二十五詠</title>,<text>冠童携手去。水暖綠粼粼。春風無限好。誰是詠歸人。咏歸里勝處不須遠。臺巖眞奇絶。携將碧玉簫。時來弄山月。臺巖昔人歌舞處。今人叱牛耕。今人非昔人。猶有宋臺名。宋臺金漢十數家。家家千樹棗。莫笑春無花。秋實紅更好。金漢村大隱隱朝市。小隱隱漁撨。不必論大小。但問隱何如。漁隱村人愛卧龍者。只爲愛孔明。孔明雖不在。千載慕其名。臥龍亭南磵夜來雨。約伴看花去。春山溪路幽。寺在雲深處。靈水菴可憐桃李潭。不見桃李花。誰爲種桃李。一似秦人家。桃李潭北崖怒隼翔。南崖俊鶻起。誰是標名者。意態眞相似。鷹巖人家溪上住。桃李映溪水。人言武陵好。武陵何如此。農村上塘蓮葉稠。下塘蓮花稀。蕩槳採蓮子。鸂鶒雙雙飛。金塘振衣一長嘯。獨立倚高臺。回首碧雲合。佳人幾時來。碧雲臺我悅無心雲。雲亦悅我閒。相看兩相悅。朝朝暮暮間。悅雲亭危臺面如削。似向潭中入。風浪撼不動。萬古常特立。淸泠臺鳳凰何時遊。鳳去只空臺。擬植梧桐樹。更待鳳凰來。鳳凰臺東庵花木深。不復見東庵。時聞雲外磬。始信自淸潭。淸潭庵最愛南湖曲。千株楊柳陰。湖光與柳色。春來孰淺深。柳湖山深採藥去。路迷石梁絶。日暮望中峰。靑嵐自明滅。童子庵洞 舊有童子庵。今廢云。霹靂斷雲根。離列潭水側。只疑苔蘚間。雷斧尙斑駁。霹靂巖 此巖因雷震而得名云幽花繡苔壁。畫巖眞如畫。若論丹靑妙。春是顧張派。畫巖四山如相抱。二水如交揖。不是汎溪花。只疑無路入。龍洲閔老栖隱處。淸沙映綠水。雲壁立千尋。眞可配君子。平沙 是處卽樂眞閔丈所居春山桂花發。東峰蘿月明。仙人何處在。風送玉笛聲。吹篴臺不識鍊丹處。空有葛公灘。我欲乘龍去。相與戱雲端。葛公灘 乘龍用葛陂龍事不見牛沈時。但傳牛沉事。泓下有老龍。獨抱明月睡。沈牛潭</text>
<title>許斯文又次誠字韵寄示和之 當在上</title>,<text>老益吟詩苦。貧猶愛士誠。靑眸看後輩。黃卷托餘生。水暖觀魚去。雲深採藥行。相懷不相見。惆悵一含情。其二山色無邪敬。溪流不息誠。虗襟塵想絶。觸眼道機生。磨旋乾坤運。丸跳日月行。來詩能妙解。天理卽人情。其三詎忽淵氷戒。常存對越誠。終然無實得。恐不免虗生。寧可麾之去。唯當用則行。商歌非有激。萬事已忘情。其四畎畒甘身隱。江湖戀主誠。栖遲鹿門老。慟哭洛陽生。敢有高人識。羞爲逐隊行。從來撻市意。千載獨關情。其五聞說山居味。多君讀易誠。韋編能已絶。書帶故應生。義理要探賾。工夫貴體行。消長否泰際。方見聖賢情。</text>
<title>發向楓岳。馬上偶吟。二首</title>,<text>十年今日始謀閒。興已香城萬瀑間。好箇黃鸝知我意。數聲啼送入名山。一領綿衾數本書。蕭然兩衲更相於。阿誰妙解丹靑術。縱畫吾行畫不如。</text>
<title>途中見觀稼者有感</title>,<text>飄然一笑向蓬山。擬踏東溟萬里還。綠樹陰中觀稼者。不知身世孰爲閒。</text>
<title>發金溪</title>,<text>人皆畏遠游。我獨好遠游。遠游復何之。一笑指蓬丘。夫何此蓬丘。夢想三十秋。眞如可意人。隔闊增離憂。兩脚吾豈惜。宿債庶可酬。况値三月暮。風日正和柔。山花未盡凋。黃鳥亦淸謳。景物相推挽。欲留不可留。一筇了吾身。意已毗盧頭。揮手香城雲。濯足萬瀑流。去矣駕紫鸞。四仙眞我儔。</text>
<title>馬上喜甚又賦</title>,<text>我生非瓠瓜。焉能守一室。扙策出門去。浩歌氣愈逸。爲眼不爲脚。古人有是說。老眼頗不俗。吾忍負此物。窃惟九州山。楓岳最奇絶。有眼不睹此。不若兩眼瞎。世人聞我言。定以我爲狂。我言實非狂。識者自可詳。擧似永郞徒。笑入無何鄕。</text>
<title>通谷村</title>,<text>兩山束如門。淸流貫其間。翳然喬木村。茅屋映柴關。男婦共嬉悅。鷄犬亦幽閒。使我忘前路。欣然一解顔。遂覺吾廬淺。如隔萬重山。佳處不在遠。造物豈吾慳。吾輩自魯莽。未能窮躋攀。回頭語村翁。從汝借西灣。誅茅吾當隱。垂老共往還。</text>
<title>過三升村。是李東相所居也。</title>,<text>可意溪山得不難。最難幽處更平寬。品題莫比金潭去。只合龍亭伯仲看。</text>
<title>大小兩大峙之間。水石頗佳。歇馬少憇。</title>,<text>客行無時歇。峽山深復深。雲物自媚人。遵路時孤吟。冷泉忽喚醒。如聆琴筑音。欣然便解鞍。偃息長松陰。幽花翳高壁。好鳥啼靑林。巖溜手自掬。甘冽爽我襟。有勝乃如許。埋圽遂至今。譬若高蹈士。偃蹇甘冥沈。淸幽固所有。賞識匪自任。遭遇難如此。悠悠感我心。</text>
<title>途中望雉岳</title>,<text>雉岳赴馬首。黛色如相迎。朝霞未盡褰。諸峰半㓕明。䧺據跨數州。塞天勢崢嶸。夙聞玆山勝。所見不負名。上有上元庵。素稱靈迹幷。神龍移窟宅。殿脚揷深泓。至今齋廚間。沸泉供煑烹。我欲一登覽。難可挽去程。林磵應見誚。烟霞悵我情。聊以作後供。題詩寄山靈。</text>
<title>橫城途中</title>,<text>終日深山裡。唯聞澗水悲。遠峰靑靄合。危壁晩花欹。桂樹眞堪隱。桃源更不疑。幽禽啼向我。似欲和新詩。</text>
<title>午憇蒼峰驛</title>,<text>喬木淸流褶。蒼山古驛圍。居人依板屋。迎客坐牛衣。樵唱中峰遠。鷄聲午日稀。幽深眞可悅。臨發更忘歸。</text>
<title>敬次農巖先生蒼峰驛韵</title>,<text>不有名山興。如何作此行。花能供一笑。鳥亦慰孤征。老木疑人立。幽泉似筑鳴。但將詩遣悶。信手已詩成。</text>
<title>少憇路傍蒼壁下</title>,<text>靑壁森千仞。幽湍與映帶。賞心匪在遠。勝處興自會。下馬坐白石。揮手弄淸瀨。澗花氣幽馥。潭日光破碎。鳥啼垂藤間。魚游空翠內。靑霞冒遠岑。回首多奇態。深僻已自可。淸幽尤所愛。素性癖山水。存思匪玉佩。桂樹豈難攀。芝英聊可採。引領望白雲。浩歌寄永慨。</text>
<title>記途中所歷</title>,<text>我行已四日。所歷盡荒峽。行路豈不艱。觸境多所愜。谿谷深窈窕。岡巒屢回合。淵淪淥潭靜。峭削靑峯立。時見古松間。林花相雜沓。處地旣幽僻。民多淳朴習。巢居寄層顚。甘與鹿豕蟄。白雲無盡耕。乳泉恒足汲。見客復欣然。擷蔬頗欵接。我欲營茅廬。移家此深入。優游當卒歲。浮榮非我急。</text>
<title>春川途中</title>,<text>數里淸溪路。常穿老樹行。幽花眞似待。好鳥自能迎。春晩燒畬色。雲深伐木聲。中峰聞叱犢。不信有人耕。</text>
<title>午憇原昌驛</title>,<text>春山一路小徑通。疊石幽花照水紅。東崦人家深幾許。午鷄聲在白雲中。</text>
<title>松星途中</title>,<text>寂寂春山恠鳥啼。幽花無數覆淸溪。雲中不遣仙厖吠。定使游人路更迷。</text>
<title>終日行深峽之間。踰松星領。見野色曠然可喜。</title>,<text>小心乘絶險。豁目送重關。野遠蒼茫樹。天低縹緲山。疑從壺裡出。復得世間還。僮僕亦驚喜。相看一解顔。</text>
<title>聞韶閣。次朴定齋韵。</title>,<text>羣山天畔萬尖蒼。快閣能令目力長。卽看二江能作帶。須知六月亦嫌凉。若論形勝眞䧺府。豈 一作可 使登臨乏畫樑。試向欄頭要一覽。忙人應不着前忙。</text>
<title>昭陽亭。敬次農巖先生韵。</title>,<text>昭陽莫道是官樓。朱檻還供野客遊。二水元來通漢水。名州從古說春州。晩烟不盡牛村色。芳草猶關貊國愁。最愛江光澄似練。忘歸兀自坐欄頭。</text>
<title>又用前韵</title>,<text>一自淸陰登是樓。故令聞者願來遊。憑欄孰不稱佳處。佩綬人無薄此州。烟樹浮空眞似畫。江山擧目卽寬愁。西岡倘許吾廬着。豈厭相看到白頭。</text>
<title>普通迁</title>,<text>百轉江流迅。千章峽樹圓。棧雲通鳥道。架石聚人烟。杜宇冥冥叫。黃熊壘壘懸。客心無一寸。折盡畏途邊。冥冥一作長哀。壘壘一作自倒。</text>
<title>櫟迁</title>,<text>杜老昔入蜀。乃有記行詩。筆力敵造化。欲與鬪險奇。今我所經者。無减蜀道巇。雲棧架空虗。鳥道縈細絲。大江劈崖根。怒石如崩欹。寄身喬木抄。膽慄不敢窺。獨無杜老筆。未能摸寫爲。平居慕古人。妄欲爭駈馳。及夫蹈險危。喑默如嬰兒。豈意古今人。優劣乃若斯。以此感我心。駐馬久忸怩。</text>
<title>入華陰洞</title>,<text>爲訪仙源不覺賖。筇枝聊復度雲斜。蒼嵐忽盡還蒼壁。白石纔窮又白沙。樹暗午時聞杜宇。山深四月見梨花。村翁手指長松下。笑說淸寒是處家。</text>
<title>絶句 三首</title>,<text>無限雲蘿隔世塵。淸溪終日不逢人。山花莫遣隨流去。恐有漁翁更問津。其二手弄幽泉坐白石。山僧相對聽松風。神仙只是淸閒了。未必神仙勝澹翁。其二靑壁峭來仍白石。綠潭泓處亦淸沙。卽從水底窺花影。花不是花水是花。</text>
<title>籠水亭</title>,<text>爲尋籠水亭。獨入幽蘿去。白雲滿一壑。不知亭在處。</text>
<title>次籠水亭壁上韵</title>,<text>身閑城市卽林巒。心躁山間亦世間。但欲籠山籠不得。故知閑者不籠山。</text>
<title>松風亭道中</title>,<text>倚遍溪東三四樹。一聲啼鳥山日暮。忽逢雲際僧歸去。笑問松風亭子路。</text>
<title>華陰行</title>,<text>我行昨渡母津江。今朝又向華陰裡。華陰之洞深復深。獨入雲樹三十里。淸潭白石自縈迴。上有林花相終始。子䂓幽啼晝冥冥。回看靑壁巉巖起。使我應接固不暇。此與山陰果何似。行到金公棲隱處。唯有孤亭臨溪水。人文石古蒼蘚蝕。不知庵空庭草翠。我昔過公靑嵐臺。與論此勝談娓娓。我今到此不見公。但見遺祠掛影子。華岳山高白雲多。只疑公在深處睡。</text>
<title>拜諸葛武侯，梅月堂遺像。卽有知堂物也。</title>,<text>千秋感激谷雲翁。諸葛淸寒共影宮。驟看行藏元不似。細論心事卽相同。梅堂蹤跡遺墟在。羽扇精神四海通。莫道無人知此意。龍潭舊例紫陽風。神一作靈</text>
<title>過伴睡庵。有勝天上人者自云曾住白雲山。出入農巖門下。仍及公一二事聞之。愴然書此以贈。</title>,<text>爾從何處拜吾師。云在曹溪問瀑時。蓮社留連唯襆被。蒼崖題去是新詩。其二風佩巖泉孰管領。渼陰春草暗孤墳。山僧亦解存亡感。只自傷心話白雲。風佩洞。在永平白雲山下。是先師別業。</text>
<title>入七仙洞</title>,<text>垂藤古木綠毿毿。石磴穿過入翠嵐。行到山僧驚叫處。急先下馬問澄潭。</text>
<title>三疊泉 俗名三直。峽人謂瀑爲直。</title>,<text>三疊風泉瀉。萬重雲木深。回瞻來處路。能有世人尋。不見晩花發。時聞孤鳥吟。七仙在何許。幽意滿西岑。</text>
<title>先師農巖先生甞評七仙洞水石之勝。置之華陰風佩之上。仍敎曰他日君須一至。可知老夫此言不虗矣。及來此中。先生之評果然。先生於山水。可謂具隻眼。而顧念墓木已拱。無可更受敎矣。俛仰今昔。不勝愴悢。遂成長語二百二十字。</title>,<text>聞有佳山水。如飢者求食。况玆七仙洞。聞名自宿昔。農岩甞品題。謂此不易得。我自華陰來。賈勇恣探歷。下馬孟男村。徘徊卧龍石。忽見靑林間。皓然來雪色。驚呼不覺前。我乃忘我脚。天公亦太奢。布地盡白玉。或長如匹練。或廣如筵席。淸泉此爲道。萬古相磨琢。瓊簾方下垂。忽復轉轂軸。怒者轟雷皷。舒者韵琴筑。水石各逞態。聊以娛我目。步步益奇絶。行行轉深僻。靑峰迭迎送。綠潭供漱濯。頭臚不草草。爲此三疊瀑。如聞九韶音。令我意已足。庶可配華陽。餘者堪奴僕。始信農巖評。超絶具眼隻。淸言尙留耳。轉頭便陳迹。杖屨難追陪。墓艸今已宿。矯首白雲岑。感淚沾我臆。</text>
<title>入洞時。方君道昌亦從焉。臨別書贈。方是此地士人</title>,<text>松陰對坐聽幽泉。隨意花間醉倒眠。今日淸游須記取。七仙從此更添仙。</text>
<title>史呑村</title>,<text>地僻眞疑太古天。民淳還似鹿麋然。排衙蜂釀長筒蜜。聽訓牛耕絶壁烟。粟米作糕猶可口。檟皮覆屋劣容肩。居人得壽渾過百。不是桃源定菊泉。聽訓一作屈膝</text>
<title>鶴嶺歌</title>,<text>東行險嶺經幾百。所經無如鶴領惡。鶴領之山高入雲。乃知去天纔數尺。羊腸屈曲垂線縷。老石槎牙侔劍戟。入谷初疑入瓮中。怱復如蝸粘上壁。古木森天晝昬黑。脚底笙鏞訇萬壑。行人登領如登天。十步九坐坐脅息。黃熊玄豹時一吼。危崖崩裂如霹靂。惴慄不敢高聲語。相看面貌無人色。我生未試此等險。誰其督之爲斯役。男兒豈可守帷闥。飽喫安卧如走肉。桑弧蓬矢遍九州。且恢心胸洗齷齪。王尊叱馭邛郲坂。鄧艾魚貫陰平谷。區區此領等培塿。井蛙之見吾與若。聽我所言汝勿怖。前路險絶須努力。明朝且可整布襪。毘盧頂上更試脚。卧一作㞐</text>
<title>同一源登二樂亭。口占次板上韵。</title>,<text>春川此去幾由旬。只爲訪君來問津。古驛梨花如雪落。更將樽酒慰游人。更將樽酒。一作一庭春色。</text>
<title>一源邀往七松亭觀漁。次杜律韵同賦。七松亭卽溪邊柳林中也</title>,<text>何許相逢地。溪邊萬柳林。故人爲吏隱。是處自山深。此會眞奇事。新詩可一吟。觀魚便終日。濠上更寬心。一源邀往七松亭觀漁。次杜律韵同賦。廚烟依曲渚。鞍馬散春林。野席何妨促。官杯不厭深。煑魚留客飯。聽鳥對君吟。已覺仙山近。淸溪一洗心。其二不有逢賢主。那能到野林。黃鸝啼更好。高柳坐還深。已得從君醉。何須動客吟。留歡將卜夜。重愧故人心。</text>
<title>觀漁歌。贈一源。</title>,<text>棃花欲飛春正暮。行人駐馬花江路。花江使君聞我至。倒屣迎我驚且喜。與君相別復幾許。東峽西湖渺雲樹。歡然握手道離情。相携仍作觀漁行。七松亭前江水深。上有萬柳綠陰陰。白布帳幕花紋席。四座佳賓履舃錯。天長野闊聊極目。春光搖蕩烟樹綠。把酒黃鸝啼一聲。看君眉宇詩思淸。官僮操網捷若神。頃刻眼前堆銀鱗。分付中廚斫鱠來。饔人褶袖霜刀開。金盤凈鋪萬點雪。藉以淸氷芥醬辣。如此美味焉足辭。呼兒更進金屈巵。客中此亦一勝事。座上諸君須盡醉。李家公孫尹進士。白頭傾盖古稱美。今日且盡新知樂。淸詞健筆君莫惜。可憐鄭君憔悴形。亦勿但學屈原醒。世事如雲不可測。何用對酒空嘆息。李名夏益。見下。尹名▦。本縣人。鄭名次周。自京謫▦于此</text>
<title>近民堂。又用林字示一源。</title>,<text>傲吏神仙趣。官齋亦樹林。池峰通水潤。庭草卧花深。已識鳴琴興。應多柱笏吟。十年今對宿。燒燭話同心。</text>
<title>次壁上詠池中五峯韵</title>,<text>五峯蒼綠色勝苔。洞壑天成䆗窕開。可恠廬山眞面目。君從何處此移來。</text>
<title>又疊林字贈李君士謙 李卽龍仁人。月山大君後裔云。觀漁歌所謂李家公孫者也。</title>,<text>識面梨花驛。聯裾柳樹林。閑行猶客恨。旅食况春深。天闊樽前望。江淸醉後吟。從來傾盖地。所貴在論心。</text>
<title>次一源學圃亭韵</title>,<text>觀魚纔柳渚。對榻卽茅亭。園木森千旆。池山列五星。鳥行開印案。花落散衙庭。吏隱如君少。新詩好可聽。</text>
<title>次一源觀音寺韵</title>,<text>縣衙雖咫尺。幽意自千重。老木元藏塔。深雲不放鍾。公餘時獨往。僧外更誰從。可識使君興。題詩遍幾峰。</text>
<title>墨喜領</title>,<text>人言墨喜領。了了見楓岳。楓岳非楓岳。領是山面目。何必入山中。然後乃快意。我初聞此言。此言頗有理。譬如飮水者。滿腹便卽止。游山見眞面。此外復安希。子猷眞吾師。興盡當返歸。及我登玆領。眼如合琉璃。四顧無所見。焉卞山容姿。得非言者妄。令我怳驚疑。平生頗能詩。欲與山闘奇。山靈知我意。恐或遭點嗤。故此歕烟霧。使之不能窺。我鞭九淵龍。騰天作雷雨。洗此氛靄盡。使山逃無處。</text>
<title>登長安寺山映樓</title>,<text>老栢蒼杉十里幽。危橋纔度卽飛樓。元知佛刹名千古。始信屳山少九州。以玉天能成勝地。及花吾得辦奇遊。雨餘欲看前峰色。更倚朱欄最上頭。</text>
<title>玉鏡臺</title>,<text>一峰送了一峰來。恰似蓮花萬朶開。傍人莫作蓮花看。眞箇粧樓玉鏡臺。粧樓一作混家</text>
<title>入靈源洞</title>,<text>玉鏡潭前花欲落。靈源洞裡氣猶寒。高蘿無復知天大。老木元應見日難。積雪長敎山頂戴。層氷不放瀑流寬。藍輿徐度靑楓去。面面蒼峰盡意看。</text>
<title>靈源庵</title>,<text>花發淸溪路。春山寺自深。孤峯留雪色。一磬度蘿陰。屢得澄潭坐。閑題白石吟。相看僧不語。吾亦已禪心。</text>
<title>沃焦臺</title>,<text>此是群眞之別館。如何鬼窟以爲名。仙山枉被山僧汙。擬遣新詩一洗淸。</text>
<title>百塔洞</title>,<text>人言百塔險。我言百塔奇。奇處故在險。愛奇忘險危。旣自不知險。寧知腰脚疲。以奇賭性命。人皆笑我癡。有眼不睹此。不癡亦何爲。所見極恢詭。大勝所聞時。造物眞可笑。强效聚沙兒。累成白銀塔。似媚黃面師。此設或偶尒。游者聊自嬉。忽見玉窟空。瓊簾中倒垂。奇簾固難狀。拍手爲嘆咨。嵌空太始氷。正夏傲赫䂀。萬古常凝沍。作此種種姿。淸寒濯肺腑。亦可助我詩。翫賞終永夕。徘徊未忍歸。安得一把茅。卒歲此栖遅。</text>
<title>入山頓無詩興自嘲 當在長安寺詩上</title>,<text>東坡昔入康廬日。只有寥寥五字詩。未騁凌雲扛鼎手。始知奇處語難奇。</text>
<title>彌陀庵</title>,<text>檜栢陰中響細泉。彌陀庵小絶堪憐。春深客自穿花至。晝靜僧皆闔戶眠。山色最佳新雨後。鸎聲偏喜半晴天。夕陽歸路渾忘却。且爲焚香聽話禪。</text>
<title>鳴淵</title>,<text>萬瀑爭一道。鳴淵以爲門。不有千丈深。焉受衆壑源。混混來不息。勢若萬馬奔。亂石錯犬牙。迴波相吐呑。潭光自古黑。雲氣生晝昬。疑有蛟龍伏。髣髴窟宅存。陰森動毛髮。懍慄凄神魂。有何不平鳴。作此萬皷喧。餘響殷林壑。似若訴煩寃。往事誠怳惚。怪誕記僧言。東崖更偃謇。蒼翠含雨痕。高頂接鴻濛。深根蟠厚坤。對此復一笑。頓覺幽興翻。平生論壯觀。吾將數今番。</text>
<title>白華庵 是致䧺所住。有西山諸名僧浮屠。</title>,<text>窈窕鳴淵北。寬平表訓頭。地將群塔勝。寺以萬松幽。牎剩前峰色。庭分遠壑流。禪房元可喜。更爲韵僧留。</text>
<title>次三淵金丈韵贈䧺師 䧺是自澄，高足楓潭傳云。淵丈一號蘗溪。</title>,<text>古栢林前一笑同。相看意已不言中。法傳元得楓潭鉢。詩格還 一作能 聞蘗老風。古寺經行花寂寂。春山宴坐雨濛濛。道渠莫願生西土。高卧玆庵亦貝宮。</text>
<title>表訓寺 寺在金剛臺南。臺上舊有仙鶴來巢。一名鶴臺。</title>,<text>靑龍潭下鶴臺前。殿閣岧嶤截半天。萬瀑流爲晨筧水。衆香雲是午廚烟。能來一日聊忘世。使卧長年豈羨仙。蓄眼看山如此好。吾今不恨産東偏。</text>
<title>松蘿庵 在望高臺下。無僧久矣。</title>,<text>深雲曳扙去。絶壁一庵懸。爐冷餘香燼。庭空注筧泉。無僧鳥誦偈。侍佛木參禪。坐看長旛動。山風晩颯然。</text>
<title>至松蘿欲登望高。雨後石滑未果。殊用悵然。</title>,<text>望高雖云高。未必高於天。吾脚本來健。不用羨飛仙。手中一筇枝。庶可凌絶巓。奈何夜來雨。勢若江海懸。已失雲端峯。但見樹抄泉。鉄鎖徒自垂。滑石誰敢緣。半領駐余足。仰視空惘然。平生所夢想。到此失眼前。已矣揮手去。去躡毗盧烟。</text>
<title>三日庵 僧傳昔有高僧入居此庵三日。能訂悟。故以此名庵云。</title>,<text>山欲飛翔石欲言。片時目擊道猶存。問誰三日方參透。始覺渠儂亦鈍根。</text>
<title>安養庵 在三日庵南。有先君子及崔兄孝伯題名。</title>,<text>憶曾先子與崔兄。愛看霜林向此行。二十五年眞一夢。今來淚落舊題名。先君子辛未秋入山。至今恰爲二十五年。</text>
<title>神琳庵 庵有麗僧懷正塔記。文頗可觀。寺廢已久。</title>,<text>古寺僧無在。春山客獨過。守龕唯雀鼠。護佛只藤蘿。塔自麗朝有。碑經刦火多。禪門亦興廢。人世更如何。寺一作殿。碑一作庵。</text>
<title>宿白華。又賦一律示䧺師。</title>,<text>愛汝禪房靜。聊同一榻眠。已能留二日。深欲卧長年。聽鳥天機活。看花道思玄。東林故事在。擬結凈因緣。</text>
<title>圓通洞</title>,<text>松影照綠溪。花氣幽䑃朧。春山意無極。獨行鳥聲中。遠庵隱翠微。一磬搖虗空。石門日亭午。水樹光玲瓏。川源溯難盡。烟蘿杳不窮。延佇望東峰。白雲生幽筇。意無極一作寂無人。筇一作叢。</text>
<title>舡庵 二首○在須彌峯下。處地極高絶。僧傳玆山爲海所沈。曾泊舡於庵下。以此得名云。語甚誕妄矣。</title>,<text>聞說船庵事更奇。庵邊曾繫海舡爲。何當手拍麻姑背。又見玆山變海時。其二未到庵前問去路。山僧指着雲生處。到來忽看雲在下。始信庵高乃如許。</text>
<title>須彌庵 庵在須彌峯下</title>,<text>入山已五日。閱歷山之半。隨地置庵屋。小大不可筭。靈源與圓通。幽靚最堪玩。及夫來此庵。令我益嗟歎。雖用白茅盖。亦無丹彩煥。奇巖環似屛。恠石列若案。菡萏敷曾華。琅玕擢脩榦。怳疑坐玄圃。衆寶光璀璨。幽花更點綴。爛若張繡幔。於物少靑眼。獨此靑眼看。山中第一庵。泚筆輕判斷。豈宜僧輩居。端合仙人館。日夕來往者。應是永郞伴。縹緲東峰頂。笙鶴如可喚。</text>
<title>登須彌臺。俯觀須彌塔。</title>,<text>昨見百塔洞。謂是山所無。及登須彌臺。始覺前言迂。兩眼如豆子。未能窮奧區。强自定優劣。得不山受誣。天公刮意匠。錭鎪鬼神俱。曠刦氷雪骨。鍊出烟雲爐。削成大銀柱。累爲玉浮屠。餘氣所結聚。種種意態殊。初如閱寶藏。木難間珊瑚。又如入武庫。刀刃耀戈殳。姣若美婦人。毅若偉丈夫。見人如欲語。精神溢眉鬚。不意巧至此。仰天但長吁。向者所見者。不堪爲僕奴。但以塔爲名。陋哉彼僧徒。我欲挽銀河。洗此名字汚。玉臺崑崙巓。云是阿母都。持此去比試。未知果何如。刀一作霜</text>
<title>眞佛庵</title>,<text>庭深春草尺來餘。只是無僧也不除。若得居時眞作佛。自非眞佛恐難居。其二一箇奇峰博山玉。靑嵐眞似水沈熏。山僧許品諸庵子。先數渠儂與白雲。上白雲。余未及到。而皆以爲山中第一云。眞佛庵農岩曾記此庵勝。緣却農岩識得庵。我到庵中如舊面。令人還復憶農岩。</text>
<title>圓通庵月夜</title>,<text>林昏鍾已歇。月出山更靜。愛聽幽澗聲。起踏松杉影。夜深僧盡眠。佛燈靑耿耿。歸來卧白雲。但覺衫袖冷。靑一作寒</text>
<title>自圓通至正陽。記所見。</title>,<text>朝觀須彌塔。夕宿圓通寺。月出獅子峰。淸光慰我意。鈴鐸韵微風。檜栢影森邃。石室氣淸寒。白雲生布被。山僧苦相嬲。晨鍾撼鼾睡。起來林禽語。如催幽討事。靑鞋着兩脚。安行當車騎。勳也導我前。聡也踵我至。散策步溪橋。愛此水淸駛。天德亦精藍。惜哉久淪棄。古礎蔓蒼蘚。荒沼閙蛙吹。數里行樹陰。萬木疊新翠。天氣凜如秋。日光不照地。幽花耿林間。似欲向人媚。山中氣候晩。大與人間異。南登普賢岾。艱險無與比。前臨萬仞岡。線路更滑膩。窈冥不見底。回顧畏却墜。足視臂以行。蒲伏如虫蚑。轉石轟萬壑。驚號奔魑魅。行到開心庵。鑿崖棟宇置。板屋甚蕭條。居僧但三四。室中更無物。甁花供佛位。突兀西臺頂。乍臨猶惴惴。安心及養心。探歷一何恣。渴喉欲生烟。松茶感僧餽。三庵若鼎峙。孤絶同一致。頓道更在東。相對如相跂。聞昔三王子。甁錫此焉寄。東是大姊居。汲泉相贈遺。擧手親授受。不用長繩縋。山間老宿輩。夸詡今尙誌。此事誠誕妄。不欲辨眞僞。晩尋正陽路。十步一顚躓。常恐落澗坑。亂石焉暇避。踸踔力已疲。孰謂下山易。忽見松杉間。樓閣屹奰屭。急趨八角殿。制作極工緻。壁畫筆力壯。奇逸不可議。神將貌獰猙。護佛執幢幟。赫赫氣如生。令我心怖悸。閣上大藏經。沙彌出相示。金縢耀玉籤。云是麗王賜。當時鎭山門。遂爲歷代秘。憶昔王氏朝。胡鬼大昌熾。堪嗤萬椉尊。媚玆求福利。龍宮煥丹碧。貝葉閟金櫃。黎首外怨詛。帑藏內竭匱。嗚呼五百年。未見少康治。火書廬其居。斯實第一義。正如稼穡人。去莠爲嘉穗。尒輩且莫哂。吾言誠非戱。拂拭壁間題。歔欷一灑淚。先子昔來遊。杖屨崔兄侍。林巒入追琢。風月困嘲詈。至今烟雲色。尙餘墨痕漬。世事眞夢幻。流光如隙駟。倐忽廿載後。往跡今幸嗣。餘生抱百感。撫事增悲思。少坐歇惺樓。縱目一周視。所見豈不偉。猶未快我志。遂上天逸臺。勝絶固無二。一萬二千峯。了了分第次。東有穴望峯。嵌空如口鼻。大小二香爐。差肩若昆季。瑞鷹獨秀出。搏擊逞勇鷙。日出與月出。未可輕軒輊。巉岩望高臺。仰天如欲刺。大藏堆書帙。白馬鞚衘轡。九鼎尙屹立。似不沈淮泗。亭亭釋迦峰。常爲雲氣閟。香城見我舞。聯翩垂長臂。毗盧最崇高。有若王者蒞。端拱黼座開。廣庭朝官吏。大者固如此。小者難悉記。高低自不侔。遠近或相値。開坼乍如離。攢蹙忽若萃。仰睨相凌駕。頫首互蔭庇。排挨欲近逼。闖窺遂旁伺。卓立竦半空。旣不知所自。欹側堆雲際。又不知所墍。旁魄氣無洩。結構意已遂。儼然修眞士。星冠曳霞帔。嫋娜閨秀女。瑤簪垂玉珥。忽如勇士鬪。袒裼氣甚恚。又如講師坐。俎豆陳禮器。法宴集纓弁。飣餖供大胾。齊盟會冠裳。玉帛交幣贄。高牙與大纛。擁護三軍帥。商敦及周彛。錯列賈胡肆。翩若彩鳳翥。騫若大鵬翅。拏攫抉石猊。奔騰赴川驥。傴僂扶杖老。髧髦吹葱稚。縹緲如雲烟。橫亘似孛彗。雕鏤象蝸篆。整比類鴈字。照曜百花苑。紅綠紛種蒔。璀璨群玉府。圭璧堆衆瑞。殊詭而瓌琦。百態靡不備。未知鴻濛初。有誰運巧智。刻削乃如斯。彷像極萬類。所以如膾炙。遂爲衆同嗜。未見妄相揣。及見心自醉。口呿不能言。瞪目但愕眙。平生所見山。無可與比試。峭峻乏壯偉。淸明尠溫粹。小骨已癡頑。多骨亦憔悴。孰能若玆山。種種脫玷累。我欲記其勝。蕪語多所愧。李杜不可作。回首但長喟。歸來卧禪室。靑燈照不寐。</text>
<title>正陽寺</title>,<text>人間焉有正陽寺。天下應無天逸臺。能使一山無所遁。要觀眞面此中來。春風不㓕千峰雪。晴日猶酣 一作聞 萬壑雷。奇處只從山外見。匡廬亦覺是奴材。奇一作勝其二到此吾游不墮空。經營端可見天工。樓頭獨立夕陽好。輻凑千峰奇態同。世界都成銀色界。禪宮眞是玉虗宮。興來却欲冷風御。一嘯飛過碧海東。</text>
<title>又賦</title>,<text>山是吾家四世交。已能一見漆投膠。指揮花鳥聊相肅。除掃烟雲不使殽。從此可酬無竭債。如今豈受永郞嘲。還將弊屣看妻子。欲傍香城結把茅。其二天公於此費精神。幻作仙山置羽人。湧出半空雲縹緲。粧來大地玉嶙峋。故知玄圃應須遜。倘有蓬萊是卽眞。不識香城亦何物。百回看去百回新。</text>
<title>老僧開益年七十。猶誦楞嚴金剛諸經。精進不輟。余憫其老而嘉其篤志。書此戱之。</title>,<text>不廢昬眸讀大藏。難禁素馘似秋霜。始知食葉參無竭。末若驂 一作乘 鸞逐永郞。</text>
<title>三藏庵 卽益師房也</title>,<text>一寺一庵亦遍行。禪房到處却幽淸。山中豈少如渠者。只着高僧也有名。</text>
<title>萬瀑洞歌 十首</title>,<text>金剛臺高幾千尺。下有靑龍潭水綠。仙鶴飛飛已上天。至今唯有潭龍伏。蓬萊老翁筆勢䧺。欲與此山爭穹崇。古人已矣不可見。倚松▣嘯來悲風。右靑龍潭我行忽到黑龍潭。雲壁萬仞傍巉巖。自將毛髮濯冰雪。不覺膓肚生烟嵐。溪中磊砢萬蒼石。一石撗瀉一疊瀑。我方冥心觀奇變。山僧笑指崖花落。右黑龍潭玻瓈水色宛相似。我以玻瓈名潭水。後之游者其爲誰。說與居僧須牢記。潭邊獨立窺我影。鬚眉了了皎若鏡。此中不着一點塵。我心與之俱淵靜。右玻瓈潭天帝築珠作珠丘。又欲塡却滄溟流。馳珠走璣了無惜。滔滔萬古不知休。驪龍亦解天帝意。吐出寶珠如流水。傍人若不信吾言。請看眞珠潭水是。右眞珠潭百圍氷柱橫半空。須臾變成五色虹。雷奔霆擊九地裂。烟雨萬古靑濛濛。香爐峯勢危欲摧。鬼神瑟縮蛟龍哀。倚杖潭邊獨不去。三歎造化力大哉。萬瀑之洞天下稀。霞潭木石尤絶奇。十里琢成白玉坑。中間釘着碧琉璃。香城一面如迎客。坐看天末堆雪色。直待夜深明月出。戱招永郞駕雙鶴。右碧霞潭有石有石水中央。短尾搖曳頭正昂。背上雖無九疇畫。穹然可據如匡床。吾生已自任窮通。不須焦殼問吉凶。且可永夕跨爾背。坐看白雲獅子峰。右龜潭行盡淸溪路不窮。衣裳綦履蒼翠中。山鳥幽啼山日夕。綠蘿裊裊垂靑楓。潭光凝作金膏碧。石理磨成明鏡色。見此不覺叫奇絶。林花紛紛墮巾角。右凝碧潭太乙蓮舟嫌太薄。千年化作船潭石。太乙上天不復歸。至今委棄潭水側。毘盧萬仞摧爲槳。鞭起九龍翼兩傍。吾當叩枻銀漢上。試觀天孫七襄章。右船潭火龍潭上坐不歸。一縷雲氣生霏霏。潭底倒映千峯影。長吟落日弄淸暉。楓栝參天石巃嵸。欲往摩訶迷所從。且枕松風聊一眠。蘿外嫋嫋傳暝鍾。右火龍潭</text>
<title>普德窟</title>,<text>東極仙眞宅。蓬萊福地偏。根株六鰲戴。氣勢十洲連。海控東南北。峰羅萬二千。莊嚴開佛界。金碧被山巓。結構殫人巧。檀施募衆緣。名籃棊似布。普德窟堪憐。混沌誰開鑿。虛空復棟椽。撑持銅柱立。夾定鉄緪纏。裊裊孤竿直。搖搖一磬懸。雕甍銀漢外。畫檻碧雲前。簾撲香爐翠。牎飛萬瀑泉。散珠跳紫壑。削玉立蒼烟。闍崛須知遜。陀岩亦讓先。仙區身幸到。幽討興方專。衣爲通嵐潤。鞋因躡磴穿。經行初下界。宴坐忽諸天。眩慄常如墜。窺臨孰敢前。翻令輕濁世。已欲化飛仙。花鳥春光麗。烟霞霽景鮮。居僧皆古雅。異事尙流傳。拂壁看題記。燒香聽話禪。將歸有遺恨。重過定何年。霜葉秋堪賞。繩床夜合眠。凉風吹早晩。吾豈負新篇。</text>
<title>摩訶衍。用空山無人水流花開爲韵。</title>,<text>玆山亦尤物。輻湊賢愚同。化翁眞狡獪。設此費神工。縱悅世人眼。得無元氣恫。吾欲一椎碎。復使境俱空。其二琉璃爲洞府。白玉爲峯巒。天上吾不知。人間無此山。永郞是何物。終古宅其間。可笑如我輩。屑屑煩往還。其三他庵尙可無。摩訶不可無。如人有眉目。精神此焉輸。况且衆香城。穹然作頭臚。人識淸都好。不識是淸都。其四山雖閱人多。難遇知山人。區區俗士眼。焉識面目眞。山如靑蓮花。了不染埃塵。卽此觀此山。此是山精神。其五凡我所飮濯。莫非萬瀑水。玉雪蕩五內。洗盡凡骨髓。山旣不負我。我亦豈負爾。一年一來見。請從今日始。其六人或謂此山。秋賞勝春遊。山苟可人意。何論春與秋。譬如觀美人。肥瘦無甚優。故知斯言者。終非達者流。其七曉聞摩訶鍾。朝看香城霞。恰如玉芙蓉。羃以綠色蘿。一笑領佳處。無人可相誇。誰能會我意。山鳥與山花。其八一萬二千峰。見我如飛來。洗此塵土眼。烱然心神開。得償淸凈債。山靈不我咍。明日毘盧頂。東海小如杯。</text>
<title>摩訶衍睡起</title>,<text>幽鳥寂不喧。睡起無一事。翳然花木間。日長聊隱几。山僧指似我。雲從香城起。不去看香城。但看僧手指。</text>
<title>萬灰庵</title>,<text>水晶世界琉璃國。無處堪容一點埃。入山已勒塵心斷。非到玆庵念始灰。</text>
<title>中白雲</title>,<text>捫蘿通一線。支策到諸天。花傲千峯雪。氷頑四月天。僧方忘事坐。吾亦寄雲眠。回首西臺頂。空慚不是仙。</text>
<title>上白雲 在衆香城下。是山中第一勝絶處。山僧甚諱。往者甚罕。</title>,<text>游山如飮酒。深淺各隨量。苟不解其趣。所得只皮相。齷促世俗士。本自憚遐曠。亦或慕名來。曾未窮搜訪。謂山不副名。往往加嘲謗。於山豈有損。徒見渠輩妄。奇哉上白雲。厥初誰開創。自從曠刦來。無人探秘藏。我如老獄吏。毫髮不相放。搜剔一無遺。不被山僧誑。窮奧雖如此。亦復入我杖。兩眼閱歷多。焉覩此奇狀。玲瓏萬疊雲。豊隆主醞釀。此地發包裹。散作種種㨾。布置類人爲。雕琢如巧匠。高空森銀笋。大陸堆雪浪。晶熒衆香城。如環白玉障。幽麗固難狀。尤覺氣勢壯。令我心目眩。却立久惝怳。須彌縱難得。已自不敢望。論其品格奇。又出正陽上。世人聞我言。定復相誚讓。陋矣耳食輩。所見眞瓮盎。譬之於人身。如眉目肺臟。二者不可廢。廢一又誰當。入山不覩此。可謂迷方向。正類遊崑崙。未得窺玄閬。登陟吾亦疲。猶未凌疊嶂。實愧永郞儔。笙鶴恣跌宕。浩歌望絶巓。日暮還 一作空 惆悵。</text>
<title>登毘盧絶巓</title>,<text>看時但與衆峰同。登處方知爾最崇。呼吸只應通帝座。衣冠却欲御天風。撑來北極元銀柱。湧出東溟是貝宮。眼界孰能如許闊。扶桑樹外更無窮。</text>
<title>毘盧峰歌。戱效長吉體。</title>,<text>翠蜃吸空玉兔光。明霞萬縷柱枯腸。鏤氷琢雪移玲瓏。寶氣如炬燃扶桑。天關斜透一線靑。玉女投壺奉紫皇。六丁愁啼夸娥斃。牽牛五車埋光芒。銀浦潑綠舞代淵。天吳催轉花石綱。靑鳥東來綰錦字。神鞭影閃瑤池傍。珠光跳波海倒飛。金母受記秘玉箱。翡翠香濃九脊茅。紫鸞銜下頒永郞。玄卿握裡赤鱗毫。銀題活螭盤雲章。昆吾鏤玉蓬萊字。虹光射破九烟蒼。六鰲頂戴萬朶雲。背上靑毛明素霜。瑤簪㔆碧琉璃坼。女媧鍊石補天瘡。瓊樓夜逗金鴉翔。璿杓拖練白玉樑。嫦娥笑語隔靑霞。環佩搖空秋桂香。崑崙使者叩雲扉。九龍鱗甲金色黃。玉舃舞月璇宮春。珠花吐語琅玕長。雲輧影閒芙蓉㫌。瑤枰戱賭白鳳凰。鶴聲曉裂十洲雲。平圃烟蔓春茫茫。拍肩一笑蟠桃紅。東海碧斷黃塵揚。</text>
<title>內九龍淵</title>,<text>汎海五十佛。夜據九龍宅。顚倒改窟穴。雷雨裂山脚。岌嶪毘盧底。谽谺洞府闢。九潭如聯珠。兩崖削蒼玉。蟠屈竟今古。孕育繁種族。始知宅幽阻。欲拒俗人跡。窪然剖巨瓮。霮䨴色沉黑。懸流轉車輪。飛沫灑霰雹。將窺膽先慄。欲揭足屢跼。誰敢雜喧聒。白日轟霹靂。威靈斯可畏。神物竟莫測。勝踐了宿願。偉觀侈衰白。下流未易窮。重來更難卜。擧酒酹幽蟄。倚杖三嘆息。</text>
<title>臨別口占贈雙勳上人 勳是入山相識者。自白華從游。至是始別去。</title>,<text>共躡毘盧萬疊雲。儒禪孰謂不同群。霞潭飛瀑香城月。我憶山時憶爾勳。</text>
<title>走草別聦上人 聡是湖南僧人。方來栖白華。</title>,<text>爾是南産。來從百淵。雪嶽誦易。白華講禪。風牎雪屋。書燈熒然。丌几杖屨。奉以周旋。爾惟小心。偏蒙寵憐。如蘇之順。如歐之勤。我初入山。孰爲慇懃。一見如舊。盖汝一人。無幽不導。無險不前。相視一笑。古松流泉。晝則聯筇。夜而交眠。毘盧之頂。上接九天。揮斥八極。笑傲四仙。九淵之洞。群龍蜿蜒。俯其幽宮。視若鮪鱣。惟勳與爾。躡屩從焉。汝佛所云。是有宿緣。指彼東海。余駕將還。今此一別。如矢離弦。甫詩贈贊。愈衣留顚。耿耿相懷。于何其偏。萬瀑秋深。香城月圓。</text>
<title>登鴈門岾。內山諸峰。一覽無遺。</title>,<text>高低大小態無同。萬二千峰一覽空。便覺新詩爲剩物。盡移丘壑在胸中。</text>
<title>七寶臺</title>,<text>瑤蔘玉笋自相參。七寶爲名亦未慚。若使臺西庵不廢。依然又是白雲庵。白雲庵卽上白雲</text>
<title>隱仙臺 西望水簾十二疊甚奇壯</title>,<text>足跡遍內山。山僧笑我貪。恐或遺一勝。又復凌巖嵁。危巓冒臺名。奇勝實無慚。西有萬仞壁。削立逈相參。十二白玉龍。素霓迭吐含。鮫人紛前導。珠旆影𣯶𣯶。烟雪舞一壑。笙鏞中自酣。源頭固已奇。承以幾尺潭。俯窺不見底。冥冥但蒼嵐。古者何仙子。隱此駐鸞驂。至人閟形魄。難可接笑談。天風振衣袂。落日倚松楠。大海入履底。快目眺東南。</text>
<title>大寂庵 庵廢無僧久矣</title>,<text>龕中金佛已生塵。庭栢摧殘半作薪。俗子元來嫌索寞。山僧耽寂又誰人。</text>
<title>楡岾寺</title>,<text>道場已自新羅開。諸佛還聞汎海來。井滿靈烏曾啄水。地餘仙鶴舊棲臺。楡山縹緲移天笁。寶塔崢嶸閱刦灰。最是南樓稱勝絶。夜深候月更徘徊。</text>
<title>舡潭</title>,<text>內外二舡潭。各擅一山勝。形態俱臻妙。兩存未覺剩。所歷已饜觀。此來猶高興。躑躅方爛紅。如行錦繡徑。足繭步履艱。亦自忘危磴。淸湍似飛舞。素石相橫亘。揮手弄澄泓。碧色玻瓈瑩。金石忽澒洞。冥心但坐聽。不知何峰庵。已送飯時磬。</text>
<title>次軸中韵贈彦師 卽妙彦</title>,<text>眼化雲嵐耳化雷。仙山十日飽看迴。胸中自覺淸如許。不用湔腸五斗灰。</text>
<title>佛頂臺 三首</title>,<text>纔過危彴卽孤臺。未待登臨膽已摧。要看西崖千丈瀑。籃輿不憚雨中來。其二不管衣衫細雨沾。倚松兀自坐臺尖。山僧催去探風穴。老我忘歸看水簾。臺北數步許有風穴佛頂㙜削立孤高不附聯。坐來眞似坐中天。但將側面看西瀑。此着應須讓隱仙。</text>
<title>松林窟 庵居極蕭洒可愛。是外山第一精籃。窟中安石佛數十軀。</title>,<text>我愛松林窟。淸幽似少林。居僧誰面壁。坐佛但觀心。花作旃檀氣。松爲梵唄音。蒲團暫留憇。已覺警人深。</text>
<title>贈密機 機是妙香山僧人。方約參禪者數人。結夏于松林。自摩訶從余。留宿楡岾五日。至是告別。悵然贈此。</title>,<text>誰能一面卽情深。一面情深見汝心。好箇松林還着汝。最難忘處是松林。</text>
<title>海山亭看月歌。贈太守朴君兼示李 聖興，張 震明 二生。</title>,<text>我來入山已幾日。天公終不借我以片月。未見毘盧之峰衆香城。幻作珠宮與銀闕。昨夜山映樓頭風更惡。黑雲掩月光如漆。歸來禪室夜寂寥。閉門伏枕空咄咄。今朝我向高城來。城頭畫閣高突兀。嶺東名勝天下無。山海奇觀此第一。朱欄影動南江水。遠勢更接滄溟闊。九鼎濃翠入簾滴。七星奇岩當戶列。主人歡我遠客來。華筵爲向亭上設。登盤海味味皆珍。酒氣釅作紅露結。夜闌不用絳蠟燒。把酒憑欄候月出。海濤忽作萬頃銀。推出玉盤橫天末。瑤空萬里靑如洗。長風吹却纖雲滅。高吟四望盡皓然。怳疑山陰夜中雪。始知天公亦有意。向也慳秘如扃鐍。操弄老夫乃至斯。拍手不覺叫奇絶。直欲喚騎九淵龍。笑傲四仙超怳惚。我生奇賞此爲最。客愁頓向今宵失。李君張君縱新知。一見已覺情親密。從今相看不知幾。此時此樂應共說。人生快意眞難得。二君且莫辭杯中物。</text>
<title>山中見木蓮花盛開有感 當在上</title>,<text>木蓮花發數枝斜。客裡相看倍憶家。想得東籬零落盡。只應歸及石榴花。余新移木蓮數樹於籬東</text>
<title>高城雜詠</title>,<text>高城形勝自不凡。從古仙遊此地咸。三日浦連七星石。東龜岩對西龜岩。其二一生長得卧高城。仙籍何須掛姓名。暇日藍輿楡岾寺。長時歌舞海山亭。其三蕭然齋閣似僧廬。隨意花間坐讀書。別味尋常餤栢餠。盤餐朝夕薦松魚。其四日長無事吏人稀。紅藥翻階白鳥飛。睡罷官齋淸坐了。時時浦尺納魚歸。其五河南桃李元多事。句漏丹砂亦未閑。誰似高城朴太守。捲簾終日卧看山。</text>
<title>帶湖亭</title>,<text>南江江上帶湖亭。只着欄干不着欞。可是客來便眺望。右爲楓岳左滄溟。其二綠水朱闌共掩映。長松老栢自淸凉。江南一帶紅如火。開遍汀沙嫰海棠。汀一作鳴其三南江水色絶可憐。根源直自九龍泉。浮將皆骨千峰影。流入東溟萬里天。浮一作句其四我道澄江如采石。人言赤壁似黃州。擬待夜深明月好。更吹鉄笛下滄洲。其五蓬山秀色撲丹楹。滄海風濤接綠江。勝地人間元不少。玆亭天下却無雙。其六久信海山輸一着。俗人應復少聞名。亦知山水無公眼。誰識吾儂是善評。</text>
<title>汎海觀七星巖，羣玉臺。至海金剛而還。是日觀鯨魚噴浪。甚奇壯。</title>,<text>我欲凌滄海。但有一舴艋。安穩如騎馬。不畏風力猛。解纜初自南江頭。江光十里開明鏡。中流回顧帶湖亭。水底動搖朱闌影。張生坐睡李生哦。老我獨自望九井。峰名 南岸絶壁色蒼綠。强名赤壁無乃俗。我行正値炎夏時。恨未飽看秋月色。海水悍疾江水緩。猝然擊撞波如屋。舡尾搖搖低復仰。高若升天下入谷。東出海口浪勢平。萬里一色玻黎碧。皓 一作僂 然老翁如迎我。蒿師云是七星石。舟行漸近漸分明。正如璣衡相錯落。張生頓足叫奇絶。泚筆題名欲深刻。飛來怪鳥集其巓。毛羽斑爛觜距赤。有水鳥數百巢其上。舟人亦不知其名。 群玉臺前一艤舟。蒼崖四周如城郭。怪石嵌空漱風濤。訇殷恍如衆樂作。出沒百怪露鬚眉。鯨魚跋浪穹龜躍。令我耳目盡皇張。豈但洗我胸懷窄。有誰好事坐上頭。更能爲我弄鐵笛。此亦伊日座上語 天空海闊無纖埃。暘谷咸池安在哉。三山不必遠求之。眼前有山眞蓬萊。六鰲頂戴無根抵。瓊臺金闕倚天開。誰能驅使六丁去。香城一面此移來。土人曾誇海金剛。我聞其說疑荒唐。今之所見豈非是。亦覺造化費商量。秦皇漢武眞可笑。向來搜訪思褰裳。一作見此想亦趍褰裳 永郞之徒及南石。驂鸞駕鶴來翺翔。與尒携手躡絶頂。共吸扶桑日月光。</text>
<title>鉢淵</title>,<text>瀲灩碧玉鉢。中有蛟龍卧。一旦騰風雲。滿天飛珠唾。其二鮫人百丈綃。織成瑠璃滑。持與獻阿誰。萬古輸不絶。</text>
<title>鉢淵寺</title>,<text>雲深看瀑路。日午出蘿鍾。奴品玲瓏石。僧誇縹緲峰。雨凉歸澗水。嵐翠與杉松。坐見空潭影。纖塵敢自容。</text>
<title>瀑布庵。又用前韵。是自澄大師所住處</title>,<text>花與淸溪永。西庵已飯鍾。自來坐蒼石。隨處得奇峰。遠瀑翻疑鶴。高僧瘦似松。藍輿傍晩去。猶未盡從容。</text>
<title>又賦一絶</title>,<text>瀑布名庵已自幽。一溪烟雪坐來收。居僧笑說平生事。卧聽風泉到白頭。</text>
<title>新溪寺。又次鍾字。寺方新創。未及盖瓦。</title>,<text>白第新創寺。碧艸舊沈鍾。雨潤前朝塔。雲生遠處峰。僧風偏諱勝。吾意最憐松。明日龍淵瀑。塵埃洗客容。</text>
<title>通川途中</title>,<text>萬瀑洞中濯纓去。毘盧頂上振衣廻。不嫌萬里滄溟路。只爲一雙阿睹來。已去筇枝隨舴艋。欲將空闊洗崔嵬。海山奇處行看遍。默數茲游亦壯哉。洗一作敵</text>
<title>馬上望九鼎峰</title>,<text>山如傳舍閱人了。能有愛山如我不。爾應憐我雙瞳子。直送通川却始休。</text>
<title>觀海</title>,<text>東南一帶氣靑蒼。似是無涯極渺茫。輪廓不應天外在。方知目短海非長。其二朝日初生海色奇。紅綃鋪却碧琉璃。忽看黑雨翻天過。正是鯨濤跋浪時。其三誰將明鏡拭纖埃。一羕平鋪萬里開。頃刻颶風頭陣黑。半空捲起雪山來。其二此去源頭未易窮。只應銀漢與相通。如今縱有支機石。安得當時蜀肆翁。其五小舠輕捷去如飛。蔽海綿魚作隊歸。一陣水烏翔不去。漁人着急撒罾圍。</text>
<title>門巖途中</title>,<text>叢石未到果何似。門岩亦足豁吾眸。長雲跨海如山立。遙嶼橫天似鴨浮。雙屐躡霞非快事。扁舟破浪是奇遊。此來詩語須䧺健。羞道棠花及白鷗。橫一作粘</text>
<title>喚仙亭</title>,<text>架出危闌雪浪頭。坐來五月似淸秋。鰲能跨海擎金柱。蜃自噓空結翠樓。果有神仙人界住。應將笙鶴此間遊。如今且莫煩招喚。只恐蒿萊遍九州。</text>
<title>叢石歌</title>,<text>君不見東海上叢石之石。吁嗟奇乎恠哉。造化之力。熬雲煉霞凡幾年。鑄得銀柱三萬尺。天公指揮六丁巨靈。揮雲斤運月斧。斲之有稜稜有六。白質黑章文理成。斑斕可愛如龜殼。銀濤雪浪日夜衝撞如雷霆。亦恐天地崩塌山岳傾。亭亭屹立不爲動。萬古力與陽侯爭。望之凜然怖且駭。能令見者欲下拜。世云此是秦皇求蓬萊駕滄海。海神驅石至今在。又云上有瓊宮玉樓常娥素女之所居。一旦騎蟾蜍入月中。唯有古礎空相對。世人好怪多異說。此事眞僞誠茫昧。疑是共工以頭觸崑崙。天關摧八柱折。幸餘四箇存。不然女媧氏斷鰲足立四極。以此撑拄皇天鎭厚坤。吁嗟奇乎恠哉。造化之力。胡爲乎忽然作此伎倆駭人目。吾知龍門碣石。有爾之壯兮無爾之奇。有爾之奇兮無尒孤高特立之德。唯彼國島嶙峋而旁薄。可以對峙爭䧺於南北。後五百歲余與永郞述郞當復來。一笑摩挲如銅狄。</text>
<title>雨中過門巖</title>,<text>鳴沙如雪海棠紅。路入門巖細雨中。倦馬不關歸夢遠。啼鸎還與故園同。蒸成黑瘴連旬霧。吹立銀濤萬里風。笑看扶桑猶咫尺。浮槎更欲問壺蓬。浮槎更欲。一作吾將叩枻。</text>
<title>外九龍淵</title>,<text>入山不見九龍淵。不如不見金剛山。萬瀑洞中碧霞潭。在山如人目在顔。縱然較却此龍淵。猶與兒孫等一般。當時九龍避世人。宅厥險阻路絶艱。世人憚險自不來。誰知奇處在此間。我從內山亦蹔窺。膽驚魄慄疲躋攀。但見蒼蒼烟霧裡。中間一道挂冰紈。歸來想像未分明。依俙頗似夢中看。昨自叢石來新溪。約束居僧要往觀。居僧哂我腰腹大。懸崖絶棧登陟難。嗟汝緇徒豈識余。賭奇我能性命拚。毘盧高頂百塔洞。一日往返脚不酸。飛峰走壑縱愧毛。痛哭投書曾笑韓。况有李君賈老勇。令我勃勃興難刪。鶴浦前約縱未踐。今日此行非等閑。脚着靑鞋手筇枝。隨意行坐綠溪灣。霜崖離列散瓊瑤。幽泉琮琤鳴佩環。躑躅木蓮相間發。垂蘿古藤靑楓欑。山僧誇我玉溜勝。迫促不得少盤桓。白玉步障蒼玉屛。十里展開洞府寬。華陽七屳風斯下。疑是淸都非人寰。穹林巨木意杳冥。一澗纔度又一巒。往往絶壁下無路。懸絙倒挂如猿䝠。瓊臺萬仞仰縹緲。截斷靑天天不團。九龍爭䧺鬪變化。挽却銀河瀉雲端。雷霆擊射撼萬壑。風雨颯畓五月寒。布如珠簾飄婀娜。竪如銀柱矗巑岏。快如駿馬下峻坂。疾如流丸轉玉盤。矯如吸澗虹蜿蜿。飄如飛空雪漫漫。奇狀異態倐萬變。令我仰視空嗟嘆。每出一勝出愈奇。深覺造化巧不殫。風神氣勢固毋論。金景明游山記云朴淵以風神勝。龍淵以氣勢勝。 且看奇麗孰能班。廬山鴈蕩未必奇。惟汝當作天下冠。生平蓄眼幸見汝。今來不羨驂鶴鸞。題詩崖石證後期。百回來看吾不慳。</text>
<title>出山</title>,<text>仙山回首悵餘情。眞似臨歧別友生。胸內長存九龍洞。夢中猶憶衆香城。不孤老子雙瞳闊。可謝天公十日晴。擬整靑鞋看霜葉。從今頓覺世緣輕。</text>
<title>次張君聖哲見示韵</title>,<text>張君胸懷本坦蕩。落落自與俗人踈。意氣偏於老夫厚。已能輸心識面初。雨中褰裳訪天一。不要山僧扶藍輿。高城女兒爭笑君。耽看山色倒騎驢。前者同舟過七星。手指扶桑縱所如。仙山白雲長紫芝。他日期君聊共鋤。老夫此意君知否。惠好同歸莫徐虗。</text>
<title>雨中次杜律韵。與仲麟諸人同賦。</title>,<text>誰知遠客淹留日。正是高樓眺望時。重霧着林濃似墨。急風吹雨細於絲。看君厚意談間露。笑我狂歌酒後悲。擬待新晴放舟去。四仙亭上更題詩。再疊金剛自是神屳窟。孤負金剛已幾時。未遇丹芝大如手。空憐白髮紛成絲。毗盧頂上看雲起。山映樓前聽澗悲。自信平生能好句。此中難更着新詩。三疊香城雲滿題名處。百塔花深拄扙時。拔地奇峰排雪鍔。半空飛瀑散銀絲。舊棲仙鶴何日去。不見永郞空自悲。可怪入山乏新語。山靈應笑拙吟詩。</text>
<title>海山亭悶雨</title>,<text>芍藥花開已可憐。閒愁無賴日如年。更無勃勃看山興。只自昏昏聽雨眠。匹馬欲歸雲擁嶺。孤亭一望海浮天。空嘆白髮今如許。欲借金丹問四仙。</text>
<title>四仙亭。次澤堂韵。</title>,<text>我游三日浦。蘭掉倚烟渚。丹書尙宛然。四仙今何去。其二三十六芙蓉。影落澄湖水。回棹望孤亭。宛在明鏡裡。其三昔人埋香處。碑古苔蝕字。永郞今不在。誰識埋香事。其四四仙留三日。玆事已千秋。二十二年間。我能再來游。</text>
<title>以四仙亭上四仙遊爲起。四人各賦。</title>,<text>四仙亭上四仙遊。是處眞堪我輩留。百首新詩千斛酒。當時亦有此風流。其二四仙亭上四仙遊。南極星光繞座流。雙鬢縱皤雙脚健。一筇曾到九龍湫。右屬李貫之其三四仙亭上四仙遊。共看澄湖畫檻頭。欲向夢泉庵裡去。晩來携手上蘭舟。右屬李仲麟其四四仙亭上四仙遊。携得當時博望侯。借問乘槎銀漢上。何如醉跨巨鰲頭。右屬張聖哲</text>
<title>次仲麟贈示韵</title>,<text>泥峴未能曾識面。白華幸得始班荊。相携赤壁移輕棹。一笑滄溟看戱鯨。暮雨催詩偏逸興。黃鸝勸酒亦深情。吾儕此會眞奇絶。豈羨仙翁駕鶴迎。</text>
<title>權生德纘示先君子詩。有感口占以贈。</title>,<text>讀罷先詩一泫然。餘生相對感何偏。秋來更欲看霜葉。擬問君家雙碧川。先君子入楓岳時。以一律贈權君緯德。纘卽其子也。</text>
<title>敬次先君子贈權生緯韵</title>,<text>文彩看君甚。家聲愧我寥。未能遵舊事。相與度仙橋。後死悲何極。遺篇墨欲凋。從須敦世好。歲晩幸同邀。</text>
<title>烈山途中望海</title>,<text>浪勢翻空未易摧。驅如陣馬吼如雷。波波相續無停了。似有機緘激轉來。</text>
<title>李君貫之。木川人也。木去余所居金溪不過一由旬。實有同鄕之誼焉。貫之今年年六十。一僕一馬。自南海入楓岳。與余邂逅於白華庵。一面如故。及余登須彌臺。貫之亦踵至縱觀。仍步過圓通庵同宿。與訂鶴浦之游。余至摩訶。貫之又在焉。其明日余向毘盧。貫之向楡岾。及到高城。問貫之所在。仲麟諸人皆不知。意其先向鶴浦。心殊悵悢。往通川秣馬於雲岩驛。有老人自外至者。視之乃貫之也。驚喜握手。問其所由。則云自叢石而僕馬疲倦。鶴浦則不果往矣。少頃仍別去。余自叢石還。欲訪龍淵之勝。歷過新溪寺。貫之又先至留二宿。盖聞余入龍淵。欲同往以了鶴浦之債也。雨中遂偕入玉流洞觀水簾。三懸絙度絶崖。臨龍湫望瀑布。斯亦天下奇偉絶特之觀也。雖曰失之鶴浦。此不足以償之耶。今將自此。余則踰嶺而西。貫之遵海而南。分離之際。懷有所不能已者。况且後會難期。能不悵然。聊爲長律。抒此區區之意云尒。</title>,<text>不意逢君古寺樓。俱從山海作茲遊。已知一面眞如故。幸得連宵各話愁。縱未同舟觀鶴浦。猶能聯袂訪龍湫。雲溪聞與吾廬近。倘問頭陀桂樹秋。雲溪。卽貫之所居。</text>
<title>過杆城有感</title>,<text>慶壽筵開癸酉秋。廿年前已此奇遊。笙歌縹緲濃香閣。羅綺嬋娟詠月樓。往事眞如春一夢。殘生今復雪盈頭。唯餘老妓來相看。說到當時涕自流。</text>
<title>登詠月樓</title>,<text>詠月樓高避暑宜。我來初夏日長時。槐陰似屋籠朱檻。荷葉如錢點綠池。自有鸎聲能慰客。忽看山色一吟詩。餘生豈意重過此。往事茫茫更覺悲。</text>
<title>圓通驛途中</title>,<text>萬里東溟踏遍還。啼禽相送出重關。雨中已失藍溪驛。雲外空瞻雪岳山。馬倦愁行危石角。奴孱㥘試亂流間。閉門熟睡甘如蜜。更羨村翁自在閑。</text>
<title>雨中過蕃昌迁</title>,<text>峽天錯莫雲四垂。峽雨翻盆無歇時。高江狼石鬪如雷。崖傾棧絶路欹危。書囊沾濕且莫恤。老馬欲顚心所悲。安得皎日出杲杲。我欲訴天誅雲師。</text>
<title>悶雨</title>,<text>去時十日晴。來時十日雨。乘除略相當。行者自勞苦。晴旣厭風埃。雨亦憂沾濕。未若吾廬下。卧看淸風入。</text>
<title>麟蹄縣吏李玄奎。卽舊主人也。不相聞者二十年。今來又接于其家。玄奎初不相識。久乃知其爲余。仍相對道故。意殊愴然。</title>,<text>滯雨麟蹄縣。相逢舊主人。語音初聽熟。面目漸看眞。往事傷心極。餘生拭淚頻。尒衰亦何怪。吾已鬢如銀。</text>
<title>雨甚未能發去。終夕昏睡。殊可悶也。</title>,<text>藍溪驛北雲未收。瑞化川西水亂流。雨意自能妨遠客。天公終不借淸遊。空違雪嶽平生願。又作麟蹄半日留。一枕只堪成倦睡。無人更與話深愁。今行欲入雪岳。以雨未果。頷聯及之。</text>
<title>少晴往登合江亭。次三淵金丈韵。</title>,<text>交會了形水。孤懸十字亭。雲沙連漠漠。風瀨送冷冷。勝槩元難得。登臨詎可停。數峰新洗出。細雨望遙汀。</text>
<title>簡儀津</title>,<text>簡儀江水來洶洶。濁浪直欲排蒼穹。亂石槎牙利如錐。孤舟出沒跳波中。牽挽百丈行人急。舟子運篙疾若風。山頭黑雲大如席。忽作飛雨滿天東。</text>
<title>過馬腦驛有感 往來杆城時。主于金甲家。今來問之。甲死已久。有子四人。皆不能省記。</title>,<text>相逢不省是某誰。二十年中事可悲。唯有驛前雙堠在。定應記我往來時。</text>
<title>泉甘驛途中</title>,<text>滯雨麟蹄古縣前。今朝始復向洪川。輪囷雲自工遮日。峭削山無剩放天。路險長時行石棧。村稀十里見人烟。遠游更覺歸家好。不耐憑鞍聽杜鵑。</text>
<title>雨後睡起 甲午</title>,<text>山人酣眠睡。不知微雨來。開戶望前山。山頭雲未開。悠然笑何事。白鷺晩飛廻。</text>
<title>夏日卽事 甲午</title>,<text>長夏林亭興不違。苔深一尺客來稀。薄雲漏日纔成映。細雨隨風忽作霏。鬪巧蜘蛛空裡颺。試輕蝴蝶草間飛。閑中物理看親切。已向頭頭括妙機。</text>
<title>閑居</title>,<text>苔色閑來碧。蟬聲睡後凉。蕭然聊隱几。寂爾卽禪房。山水忘憂物。文章却老方。心無關一事。幽味似茶長。</text>
<title>聞道長竟不赴松蘿。慨然賦此。</title>,<text>十年薄宦鬢空絲。畢竟南郵又尼之。天意奈何窮此老。世人本不愛新詩。逐貧有賦應堪誦。避債無臺更可悲。自笑吾生如汝拙。淸波力乏轉移爲。</text>
<title>哭鄭統制 弘佐</title>,<text>先君昔長西銓日。弁鞈如林獨數公。炎海雪山推挽地。輕裘緩帶指麾同。甞來氷蘖脂膏外。馴得熊貔掌握中。咫尺戎壇誰借却。蕭蕭大樹又悲風。</text>
<title>下第後南歸述懷</title>,<text>北風慘慄撲愁顔。病鴈羸驂作伴還。萬事莫非關己命。百年聊欲卧雲山。功名已覺催人老。造化焉能奪我閑。差喜雙瞳猶未暗。擬將註易古梅間。</text>
<title>有感</title>,<text>胸中雖有萬卷書。對案無肉出無車。筆下雖有詩千篇。囊底空空乏一錢。今年幸充觀國賓。百日喫盡漢陽塵。畢竟南宮下第歸。老妻嘲罵僮僕欺。可笑朱門紈綺子。生平不識書一字。俯取高第如拾芥。吁嗟此事眞可怪。但貴魚目賤明珠。世人無目何其愚。君不見卞和泣荊玉。自古如此嘆何益。</text>
<title>自梅山曉歸</title>,<text>沙平水闊曉烟低。睡鴈夢怕風雪冷。西峰落月遠䑃朧。艸屋蕭蕭人語靜。踏雪歸來燈耿耿。小牎橫寫梅花影。</text>
<title>見盆竹有感</title>,<text>叢竹蕭蕭不受寒。經冬新翠幾多竿。梅花開落元容易。未及吾君耐久看。</text>
<title>病起卽事 乙未</title>,<text>經冬藥裹賴扶持。自笑先生病起遅。今朝試向家人問。顔狀何如未病時。</text>
<title>次柳下見示韵 柳下。卽道長號。○以下係塔谷錄</title>,<text>裹飯誰能柳下過。惟應高卧眄庭柯。俗兒那解新詩妙。世事空憐白髮多。官罷孤峰如好客。悲來幽澗和長歌。知君已了窮通際。一任蒼天更奈何。</text>
<title>又用前韵寄道長</title>,<text>病中深喜數相過。挽到棲禽集暮柯。憂世話長那易竟。驚人句妙不須多。已憐落魄兼衰疾。寧爲窮愁廢嘯歌。使有靑門田數頃。冥鴻高擧奈君何。道長近屬請痛刪第選其詩稿。四及之。其二無人今雨更來過。長日關門雨滴柯。塔直自朝雙闕逈。樓高不碍遠山多。金莖誰念文園渴。白雪難諧下里歌。京洛風塵終眯眼。故鄕雲水近如何。余方患消中。第五及之。其三具氏名園約一過。淸池老石更風柯。霖滛不爲游人斷。魔戱偏於好事多。皓首衝泥憐馬足。黃柑携酒負鶯歌。請君火急酬淸債。奈此榴花爛熳何。</text>
<title>讀正甫詩。又用前韵寄示。</title>,<text>燈下淸詩讀數過。珊瑚寶樹燦枝柯。圓機本自劍南得。佳句偏從漢上多。閑處尒能雕肺腑。愁時吾欲替絃歌。千秋子美眞師法。進步竿頭更若何。</text>
<title>正甫次前韵相示。又和寄。</title>,<text>石湖亭子憶曾過。山半危欄出樹柯。霜落楓根繫舟好。柳踈江色入樓多。看他滿壁題佳句。恨未同君放醉歌。聞說年來新結構。規模位置更如何。右和憶湖墅其二未許柴門俗客過。茅齋東角暗槐柯。靑山挽我不相放。紅紙題名何足多。濁酒只堪同野叟。新詩獨自和漁歌。欲持此樂終吾老。尒道吾生果若何。右和問山居其三深恨從前未數過。蒹葭幸得倚瓊柯。湖詩舊集評論細。輞帖新題戱語多。愛汝烏紗無俗氣。憐吾白石有悲歌。人生相識先同調。莫把文章較若何。右道近日過從之樂</text>
<title>又疊柯字。示具晦仲。熺</title>,<text>君不能來吾卽過。君家吾寓接園柯。交緣數面方成密。情爲同庚更覺多。斗酒惟堪澆壯志。千金不惜買淸歌。茂陵自有凌雲賦。其奈時無狗監何。其二愛汝華亭昨一過。蔭來喬木尙餘柯。危樓勢並雲臺峻。曲沼波連太液多。荷動游魚吹細沫。竹深啼鳥送嬌歌。更看急雨催詩好。入手金杯不飮何。</text>
<title>伏日會太華亭。同道長賦得亭字。</title>,<text>道長高興詩先就。晦仲豪情酒不醒。三伏何須愁赤日。一樽好與坐凉亭。烟沉城樹參差綠。風颭池荷偃仰靑。未害留連終永夕。直敎歸馬犯昬星。</text>
<title>又得霄字</title>,<text>門前朝市去非遙。到此塵心自覺消。種得萬荷俱作盖。養成高竹欲干霄。名園景物元奇絶。賢主風流未寂寥。他夜一樽吾可辦。肯來同聽雨蕭蕭。</text>
<title>同伯溫，敬所，明仲，正甫，明▣。會話子雨宅。歸後得長律。示諸君求和。</title>,<text>六月高齋暑氣淸。客來含笑不相迎。連簷綠樹微涼得。亞檻紅榴午景明。博局趣濃兼戱語。松醪味淡似交情。竹林勝事還吾輩。肯羨當時七子名。博局松醪皆伊日實事</text>
<title>伯溫書示車字詩要和。口占寄之。三首</title>,<text>不妨門巷不容車。無客要須坐讀書。看取主人閑事業。踈籬圍處養靑蔬。其二最多傾覆是高車。正好硏窮有古書。要識聖賢眞實學。一生咬得在山蔬。其三高才可惜困公車。苦志猶能諷蠧書。知尒淸貧元舊業。終年不厭喫鹽蔬。</text>
<title>六月十九日。同伯溫，明仲，士復。會正甫槐軒。次放翁韵。明仲 申昉，起夫 車亮徵，潤卿 鄭來僑 亦在座。</title>,<text>畏景槐軒永。熏風葛幘輕。蟬從今日聽。雨復幾時晴。老不追遊倦。閑須博奕橫。新詩吟未就。坐到月微生。</text>
<title>夜與君叙訪懶軒。又用輕字同賦。懶軒。晦仲軒号。</title>,<text>小閣依深竹。能令暑氣輕。鍾應催好句。月欲助新晴。興劇杯頻把。談淸塌對橫。相看忘夜短。一笑足吾生。</text>
<title>同道長，益之。會昆侖宅。次杜詩苦熱韵。二首</title>,<text>道長已自北山至。騎馬踵來吾亦能。把酒故憐杯面蟻。題詩最厭筆頭蠅。政愁赤日炎塵漲。忽憶丹丘羽客仍。前歲東游那再得。毘盧五月踏寒氷。其二世人亦知炎熱苦。心靜勝熱果誰能。不必高擧羨飛鶴。只須癡坐如凍蠅。無事午眠聊自適。有客淸。談還可仍。堪笑塵中馳逐者。五內生火唯索氷。其二滄浪老子吾所愛。竪幟騷壇唯尒能。資乏一錢室懸磬。詩成百卷字如蠅。罷官日久飢方甚。哭女情深病亦仍。自是中郞無屬托。昆侖果可作陽氷。昆侖詩有一斗百篇須莫倦當塗鏤衣有陽氷之語。末句及之。</text>
<title>次懶軒寄示韵</title>,<text>汝病已三日。我懷何處開。遙憐閣中卧。不憚夜深來。賭博風搖燭。論詩月入杯。興酣談更細。歸路曉鷄催。</text>
<title>夜坐有懷懶軒 懶軒晦中軒号</title>,<text>竹樹陰中塌。星河雨後天。相懷不相見。同病更同憐。濁酒能深酌。靑燈自獨眠。新詩亦愁絶。夏夜卽如年。</text>
<title>六月二十三日。道長至。適小雨雷。得雷字同賦。</title>,<text>連朝觸熱子能來。不賦新詩卽酒杯。雲黑遠山初急雨。天低孤塔忽驚雷。炎氣頓向樓頭失。凉意遙從樹杪回。始覺陰晴俄頃事。一蟬鳴處夕陽開。</text>
<title>又賦短律</title>,<text>欲罷高樓睡。風驅急雨來。凉生一庭樹。氣作半空雷。濁酒從隣得。新詩被客催。白頭猶濩落。吾意更憐才。</text>
<title>直夜</title>,<text>回顧初心只可憐。行藏由我豈由天。今宵卧聽銅龍漏。慙負金溪萬樹蟬。</text>
<title>次宅中韵。留別諸君。</title>,<text>曲沼紅蕖月。高樓碧樹蟬。新詩互酬答。勝集幾聯翩。病馬長途別。孤虫此夜憐。相看各無語。燈火與蕭然。</text>
<title>途中又用前韵寄君叙</title>,<text>侵晨出漢上。一路盡鳴蟬。喬木數人息。微凉雙樹翩。山川南國闊。風物早秋憐。前夕華亭會。回頭却惘然。</text>
<title>次道長送別韵。寄示道長。</title>,<text>多謝滄浪子。新詩贈我歸。浮生元泛梗。少別欲沾衣。病馬隨秋色。寒蟬怨暮暉。相思書數字。須寄鴈南飛。病馬一作馬足。寒蟬一作蟬聲。</text>
<title>途中逢雨</title>,<text>客意歸家急。西風絡緯驚。雨中山更淺。草際水還明。豆葉孤村色。農歌四野聲。微凉入懷袖。猶勝觸炎行。</text>
<title>馬上見陀山。喜甚書懷。</title>,<text>已覺吾廬近。頭陀滿眼靑。白雲叢桂樹。流水一柴荊。兒或除塵塌。妻應辦酒甁。此來多愧色。恐被北山銘。</text>
<title>長坂又逢雨</title>,<text>征途有苦樂。乃在陰晴間。踈雨前村樹。夕陽何處山。半年爲北客。今日始南還。稚女嬌應甚。渠能記父顔。</text>
<title>尹仲和 淳 見訪溪樓。爲書數十紙。皆精妙可喜。以長語謝之。</title>,<text>仲和貌類子房公。十指纖瘦剝春葱。握筆如山不可掣。能作行草奇而䧺。書家楷法最稱難。竗得羲之父子風。骨肉停均不偏枯。兼取衆長自爲工。安平韓濩已無處。後來繼者惟有汝。人家墓道凡有刻。不得汝手恥不擧。求者如雲日盈門。左右揮洒如風雨。人之得者比拱璧。片楮隻字皆藏去。今年隨兄來鎭川。撥棄筆硯日高眠。邑子呈單乞一紙。笑話籍籍邑中傳。縱然足可見汝能。慕汝書名無賢愚。昨聞老夫自京至。匹馬訪我柳湖涘。相逢未暇道寒溫。輒復解衣爲作字。十錦竗筆日本墨。螺鈿寶硯案頭置。頭陀山雨滿東樓。墨汁淋漓幻蒼翠。小字美女簪奇花。大字怒蛟蹴海水。老夫旁觀眼玄花。諸客滿堂空歎息。近來作家稱柳朴。以升狹陋泰維弱。兼工各體如汝者。求之古人亦難得。卧雲扁額更奇偉。頓令吾廬生顔色。稍待前溪月華白。請君重過東樓宿。我有十束雪花紙。更看君作猊抉石。仲和書卧雲三字扁東軒。尤奇壯。</text>
<title>溪亭月夜</title>,<text>獨卧溪聲裡。深松只一扉。月明眞本色。虫語自天機。耿耿秋宵永。寥寥俗事稀。楞伽案頭在。老去欲敀依。</text>
<title>秋齋</title>,<text>繞屋寒溪水。秋齋一種淸。岸巾林果落。隱几草虫鳴。地僻無塵事。心閑卽道情。前山有佳色。今夕始新晴。</text>
<title>新歸有感</title>,<text>奔走塵埃謾自勞。歸來田舍嘯歌豪。鄰僧有約分林果。野老多情餉榼醪。山色不爲秋柳隔。蟬聲忽与暮天高。人生莫若閑居好。那用簑衣換錦袍。換一作博</text>
<title>溪樓夜坐</title>,<text>夜靜空山星斗垂。溪樓百尺自孤危。寒虫似與幽人語。秋氣先從病鬢吹。三徑荒蕪猶可樂。一宦羈縶祗須辭。黃花欲綻楓林赤。漸喜吾廬似畫奇。</text>
<title>夜坐有感</title>,<text>蕭蕭白髮不禁悲。秋夜空堂獨卧時。微雨欲來虫語閙。重陽已廹菊花遅。近緣多病勤求藥。老爲專經懶作詩。差喜居閑無一事。短檠燈火課癡兒。</text>
<title>九日。与載昌登鳳凰臺。澤兄紀卿 金世績，李始振，岱坤，錫祜，錫裕，李配垕，任守剛，巖兒從焉。</title>,<text>年年九日廢登臺。此日憑高意快哉。縱乏黃花供揷帽。猶憐濁酒把盈杯。千村夕照初烟起。萬里秋光獨鴈來。一笑浮生良已足。新詩吟罷不須哀。</text>
<title>入山 以下係俗離錄</title>,<text>詩囊負僮背。酒榼掛鞍間。有友能聯轡。携兒更入山。溪楓臨水映。崖菊受霜班。前路白雲起。悠然似我閑。</text>
<title>沙潭</title>,<text>潭空淸若鏡。峰峙對如門。足可逃塵世。眞堪築圃園。吾思結茅屋。人說似桃源。春至移家入。來隣鐵冶村。</text>
<title>宿空林寺 俗離錄</title>,<text>紅葉溪橋路。寒山入寺深。客來燈照壁。僧定月生林。夜塌偏宜睡。晨鍾欲警心。十年來往地。舊識只觀音。</text>
<title>僧院卽事</title>,<text>微晴日色上林遅。漠漠爐香睡起時。澗道雲深僧汲水。苔崖露滴客題詩。數重紅樹秋藏寺。一派淸鍾晩度池。見說東峰楓更好。明朝須踐瀑泉期。</text>
<title>十五夜。乘月步至南澗。夜深乃還。</title>,<text>曳杖深林去。寒花一路香。天高露氣冷。月出澗聲長。老子淸無睡。兒曹喜欲狂。泠然今夜意。頭白耿難忘。</text>
<title>餘興未已。又賦一詩。四言</title>,<text>季秋九月。天氣蕭森。冠童六七。步茲澗陰。山空夜靜。明月在林。風泉泠泠。斯有淸音。非宮非商。可以娛心。仁智之樂。非我攸任。耿耿微尙。睠彼雲岑。夜氣淸穆。適我素襟。孰云其歸。忘夜之深。我誦我詩。山木俱吟。</text>
<title>題空林寺</title>,<text>蕎麥花深古逕迷。客來不復辨東西。鍾廊繫馬元無廏。塔道栽綿已作畦。金剝佛𨈬塵漠漠。墻頹僧座艸萋萋。囓盡龕書蒼鼠老。時於白晝見人啼。</text>
<title>入三瀑泉</title>,<text>白布行纏紫藤杖。松間細路入雲邊。誰能畫我秋山裡。紅樹梢頭望瀑泉。</text>
<title>自三瀑泉。歷探多碧洞至沙潭。記所見。成五絶句。</title>,<text>秋山深復深。路入紅樹去。逢僧問瀑泉。遙指雲生處。右逢僧問瀑其二幽泉瀉琮琤。上下一白石。我來濯我纓。不敢濯我足。右少憇洞口盤石其三上瀑如滚雪。下瀑如垂絲。大小雖異等。形態各自奇。右望瀑其四老僧來看客。相對坐秋樹。山中木皮室。只有白雲住。庵名明寂右庵僧來看其五紅葉揷兩鬢。不省鬢如霜。傍人笑老子。欲學少年狂。右紅葉揷鬢其六水欲石之詘。石不詘於水。水石各務勝。一笑但坐視。右萬碧潭其七靑熒澗中石。光比新磨鏡。坐窺秋山影。紅葉色相映。右鏡光岩其八萬道紅霞色。蕩漾綠潭間。花圍多碧洞。錦裹小金山。一作一抹紅霞色。蕩漾綠潭間。誰將紫繡幔。裹盡小金山。右小金山其九高林山果熟。摘來霜滿把。鼪鼯忽見人。驚竄楓林下。右摘山果其十植杖坐盤石。閑窺潭底月。南庵雲木深。夜久鍾磬歇。右沙潭待月</text>
<title>沙潭有感</title>,<text>來往沙潭已十周。一丘一壑亦探搜。至今未辦新亭子。慚愧村氓笑拙謀。</text>
<title>送澤卿訪上弥勒</title>,<text>弥勒巖前曾拜佛。道明寺裡舊燒香。君今試向居僧問。更有何人記老狂。</text>
<title>再往多碧洞。觀霜林。</title>,<text>小金山下秋光好。千樹霜楓盡意丹。嫌却昨遊看未足。今朝走馬更來看。</text>
<title>栗峙途中。次伯亨韵。</title>,<text>上嶺復下嶺。終日水聲中。白雲紅樹色。山山一羕同。</text>
<title>甁泉 四絶句</title>,<text>雕鏤如氷皓如雪。天公創造亦奇哉。甁泉四到緣何事。只爲盤陀一片來。其二目擊人稱勝耳聞。端宜賜號石超羣。我今題品能形似。一朶輪囷白色雲。其三屳游巴串俱難得。峭秀淸䧺各有宜。若論形態玲瓏妙。終欠甁泉此段奇。甁泉管領溪山亦宿緣。甁泉終是屬他人。長年來卧氷淸室。誰向吾儂喚作賓。戊寅間。余過甁泉。與居民盧天璟約卜隣。遷就未果。後終爲宋道能所占。氷淸卽宋之精舍號。</text>
<title>過兜卛庵 在華山。庚寅重創。僧妙敬方講經于此云。</title>,<text>兜率名庵子。新開講法堂。偶來眞不意。小憇已難忘。出世僧眉白。留人木葉黃。牎間來雪色。坐對俗離長。</text>
<title>望岳 七絶句</title>,<text>太白西來爲俗離。三韓淑氣播於斯。欲知造化經營力。須看撑天磅礴姿。其二一脉蜿蜒朝漢北。千枝起伏走三南。兒孫羅列紛無數。惟有頭流是嫡男。其三香岳偏西皆骨東。尒能盤據最居中。英豪滚滚爲時出。文物洋洋有古風。其四空中萬馬奔騰去。雲際千花倚並開。奇觀最是香爐石。高絶無如文壯臺。其五文壯臺尖甘露水。三分派作大江源。從敎厚澤沾東域。只合昆侖與慈尊。其六卓立群峰雪色寒。奇形秀態亦多般。依然又是金剛面。恰似高城道上看。其七不識廬山眞面目。只緣身在此山中。坡翁詩語殊精到。未必奇觀內外同。觀一作形</text>
<title>禪房晩晴</title>,<text>朝來微雨細絲絲。旋烘油牎日色遅。出壑白雲眞似畫。滿庭黃葉可題詩。相看秋事已如許。賸喜吾行能及時。莫恠山中霜信晩。數枝寒菊漸離披。</text>
<title>秋山</title>,<text>秋山日以佳。霜露日以寒。天公如畫手。千林變黃丹。我來不後時。得此飽眼看。朝遊多碧洞。暮對小金山。耳目無外撓。不離水石間。况有同心人。携手日盤桓。萬事莫如適。千金難買閑。行當築茅茨。永矢歌考槃。</text>
<title>喜載昌至。得開字。兼示諸君。</title>,<text>遅汝已三日。諸君幸並來。沙潭同一笑。林寺且深杯。紅葉吟詩好。黃花待客開。最奇朴都事。歸騎拉能廻。伯亨出山。爲諸君所挽復迴。末句及之。</text>
<title>又用前韵示向叔</title>,<text>欲向俗離去。名山興若何。秋光九月暮。詩伴十人多。紅葉眞如染。幽泉亦當歌。群峰來馬首。一笑更長哦。</text>
<title>龍華村</title>,<text>龍華好溪谷。宛是一桃源。地勢川原闢。民風簡朴存。霜淸禾滿野。秋老葉藏村。終學龐公隱。携家入鹿門。</text>
<title>詠路傍蒼壁</title>,<text>傍人莫笑此行遅。能及丹楓未落時。溪頭蒼壁先迎我。似爲山靈索好詩。</text>
<title>路傍石上。有松同根而歧幹者。其陰婆娑可愛。</title>,<text>石上雙松閱幾春。凌雲直幹作龍鱗。我來便坐淸陰下。未見名山已醉人。</text>
<title>法住寺</title>,<text>古寺經行已十年。長廊流水尙依然。相看老釋俱生面。再到名山似宿緣。汗出金身猶有暈。苔深鉄钁欲埋鐫。當時觀盡花千樹。不及寒林作意姸。暈一作跡。癸未春。余過法住。諸佛出汗極異事。寺有鉄钁甚巨。可炊五石米云。</text>
<title>懷玉心上人。用宿本俗離韵。心公卽舊遊時相識者</title>,<text>憶曾春夜宿燃香。爲有心公住後房。一別靑山眞似隔。重來白髮不禁長。浮雲孤跡今何在。聽雨玄談尙未忘。說有說空當日語。尒能記取老夫狂。說有說空。卽當時贈心公詩語。燃香庵名。</text>
<title>夜坐</title>,<text>秋深山寺果幽期。坐聽鍾聲似往時。溪北尙諳曾宿院。燈前自續舊題詩。風來層閣簷鈴語。月上空廊水碓悲。幸得同行多勝友。他年應說此遊奇。寺有五層殿奇甚</text>
<title>次放翁東林寺韵</title>,<text>無限東南白玉峰。別來十載着吾胸。同携平霅吟詩客。又聽燃香禮佛鍾。僧態盡頑緣近住。山容如喜記重逢。一牎寒月淸無睡。水碓聲悲夜自舂。平霅。卽向叔所居。</text>
<title>患腹疾。欲登水晶峰自嘲。</title>,<text>病來不肯卧禪房。愛踏前峰落葉黃。喫粥遊山曾見否。居僧應笑此翁狂。</text>
<title>登水晶峰</title>,<text>水晶峰上振吾衣。九月淸霜落木悲。南極風烟來縹緲。北朝山勢走逶迤。壓勝舊說唐人術。記述今看宋老碑。濁酒數杯豪興發。蒼崖百尺醉題詩。舊傳峰頂有天然石龜。唐人見之曰中原財帛日輸東國者此龜。使然斫斷龜頭。上設六層石塔以壓之。後有兵使宋姓人。以石灰續其頭。尤翁撰碑記其事。</text>
<title>福泉途中</title>,<text>山路飛黃葉。前庵興已催。深雲僧獨出。流水客重來。細竹緣崖密。寒花抱石開。夕陽峰色好。徐步上東臺。</text>
<title>福泉寺</title>,<text>古刹先王幸。名山大德依。客來看御筆。僧出示禪衣。輦路空秋草。浮屠自夕暉。惟餘雙老栢。曾見五雲飛。寺藏光陵御札及眉師禪衣。以紅色褐布爲之。東臺有眉師舍利塔。</text>
<title>東臺望歡喜庵有感 曾滯雨留此庵二日</title>,<text>曾賞東庵萬樹春。今來白髮滿頭新。當時耆宿知誰在。惟有靑山似故人。</text>
<title>東臺行</title>,<text>山有峰巒雖峭奇。不有高臺以臨之。譬如美人乏明鏡。未能照見華艷姿。天生一山具一臺。能令眞面聚於斯。遊者縱不費韈鞋。一山奇勝坐得知。皆骨山中天逸臺。攬取萬二千峰來。臺如花心峰如花。如坐花心見花開。福泉東臺亦難得。可與天逸爲伯叔。俗離奇秀儘在外。外山色黑內山白。千峰萬崖盡拱環。似与東臺相唯諾。我來直登眉公塔。西日欲落猶未落。紅霞百道襯半山。皓若寒空森萬玉。況乃霜林開錦繡。令我飽眼看秋色。奇觀不在香城下。小金剛稱無小怍。憶昔癸未春中過。茫如夢寐難追識。當時似有不滿意。由我年少心眼窄。人於山水亦求備。但恐造化難爲力。山僧一笑說此臺。世祖當時頻往來。尒莫怪世祖往來頻。有山如此焉能不醉人。</text>
<title>前後入俗離。欲登文壯臺。怵險未果。悵然賦此。</title>,<text>俗離已再到。文壯未曾探。不躡雲梯峻。那知露水甘。危標回日月。秀色了東南。出洞如相送。深情更覺慚。一作俗離已再到。文壯未曾臨。危躡雲梯峻。高通帝座深。難窮千里目。空負百年心。每事輸兒少。回頭更一吟。</text>
<title>仙遊洞</title>,<text>自我游仙游。今已十二年。夢中時獨往。眼底常森然。想我膓肚間。結轖者雲烟。始知與山水。實有多生緣。我甞病世人。多爲俗累牽。世人亦病我。性癖山水偏。今日復此來。是果吾病焉。此疾入膏肓。華扁恐難痊。卸鞍李氏亭。卽重謙新舍 拄杖石門前。乍入意已佳。稍深思冞玄。高下一白石。曲折瀉幽泉。瑩滑琢寒玉。激越奏哀絃。一種淸峭外。韻態尤更姸。同行亦忘疲。遇勝輒爭先。前後五度過。我於蒼壁鐫。古遊者何仙。今遊我亦仙。</text>
<title>巴串</title>,<text>呑却霞潭八九乎。紛紛餘者儘堪奴。盤陀一洞無餘蘊。散漫平流不盡鋪。膩滑凝脂猶似澁。晶熒積雪亦疑烏。仙游枉自穪奇絶。到此茫然更一吁。</text>
<title>煥章庵。奉玩崇禎皇帝御筆。</title>,<text>煌煌寶墨鎭山門。再拜孤臣血淚翻。星日交回眞可玩。滄桑互易幸猶存。指揮神物千年護。模勒雲根萬仞尊。看取尤翁苦心在。至今高義照乾坤。</text>
<title>萬東祠</title>,<text>再造皇恩浹。中原左袵偏。千秋萬東庙。一片大明天。知罪高賢任。春秋正脉傳。臣心元不死。淚盡兩楹前。傳作專</text>
<title>戱作六絶。啁同行諸子。</title>,<text>阿鶴自稱健若飛。行縢纏脚着單衣。每逢險處還匍匐。頗似邯鄲學步歸。岱弟叫奇口不絶。澤兄瞪視但如癡。獨有巖兒詩興甚。不看盤石坐吟詩。忽逢盤石眼偏明。諸子紛紛各細評。向叔慕賢心獨切。聲聲只說老先生。昌也重來興最饒。行逢佳處輒逍遙。高聲喚却安忠義。使坐松陰奏洞簫。就中伯亨善題品。初見甁泉便說奇。及到山中翻大叫。甁泉終亦劣於斯。士受踵來能免俗。五莊自在最爲閑。弼卿癡叔眞堪笑。倒跨雌駒仰看山。</text>
<title>龍湫 在龍生洞去後穎十里</title>,<text>瀑布不必長。形態要須奇。潭湫不必廣。色味亦有宜。自觀九龍來。目無全瀑爲。不意平地間。得此一線垂。長不滿十丈。水無貼石飛。廣纔逾一畒。澄綠鑑鬚麋。恍如草茅間。得接佳秀姿。欣然破我顔。不覺坐移時。蜿▣彩虹起。西日來照之。山風忽橫吹。皓雪舞陸離。變態在須臾。欲以媚吾詩。雖小堪共語。毋令來者遺。</text>
<title>曾子川途中 是日卽秋盡日也</title>,<text>數聲嘹唳塞鴻飛。落葉蕭蕭打客衣。怊悵頭陀山下路。不堪風雨餞秋歸。</text>
<title>歸後菊花正爛開可喜</title>,<text>踏遍名山久未廻。直須秋盡始歸來。西風獨爲幽人地。留得寒花滿意開。</text>
<title>雨中獨坐</title>,<text>滿庭黃葉雨蕭蕭。一几西牎坐寂寥。因病辭官爭誚懶。愛閑謝客誤稱驕。詩囊點檢遊山草。梅閣收藏揷土條。莫道秋懷多憭慄。送秋心事轉無聊。欲遞職呈西曹。親舊多誚以懶。誤一作枉。</text>
<title>十月四日夜</title>,<text>稜稜瘦影坐深更。愁聽燈前細雨聲。永夜溪流無住意。天寒山木自悲鳴。已知直道難今世。欲把深杯了一生。勳業文章俱外物。丈夫元不要浮名。</text>
<title>會靈水庵。紀卿次佔畢齋韵以示。卽於坐席和之。</title>,<text>秋歸無處整愁端。會有朋來爲破顔。黃葉一溪尋古寺。靑燈永夜宿寒山。詩成纖月蒼茫內。心警晨鍾縹緲間。好事今年能數辦。諸僧吾不羨渠閑。</text>
<title>偕俗離遊伴。會靈庵設軟泡。次簡齋葆眞池韵。時澤卿，五莊已歸。金世績 紀卿，李始振，朴泰和，朴後揆。皆非遊伴。亦來參。</title>,<text>遊山雖云疲。亦可忘我病。寒林勝春花。嚴霜操其柄。探討歷二旬。歸來有餘興。名山攪我懷。夢魂不得靜。楓葉雖已凋。黃菊色甚正。靈庵今日會。復荷天公贈。娟娟林表月。光如半破鏡。更深雜喧呼。不管僧坐定。人生須行樂。莫負年方盛。顧此座中人。已有欠與賸。燈火照酒巵。風泉答我詠。牛潭有後期。請君理釣艇。</text>
<title>八日夜。又雨次簡齋夜雨韵。</title>,<text>牢卧柴門興不乖。更無車馬破庭苔。孤燈自伴幽人宿。小雨還隨塞鴈來。塵卷只堪終夜讀。寒花猶喜殿秋開。相看物色渾蕭瑟。且用新詩侑一杯。</text>
<title>溪閣卽事</title>,<text>幽澗泠泠入戶鳴。寒齋獨卧一燈明。流雲吐月還無恙。老木呼風自不平。甘向山林安拙分。恥從塵世博浮名。可憐黃菊今如許。要與梅花更結盟。時又移梅盆置卧內</text>
<title>夜坐有感</title>,<text>北風鳴蕭蕭。夜與牎扉語。浮雲戀孤月。纏綿未忍去。燈前一瘦影。我獨無伴侶。山寒虎豹呼。誰其問塊處。商歌塞天地。不作離騷楚。可笑碌碌輩。更欲嚇腐鼠。</text>
<title>冬夜偶吟</title>,<text>摵摵枯梧隕夕霜。一燈明暗照空廊。竹踈能寫橫囱影。菊老猶吹滿院香。酒有奇功寒稍重。書多新味夜方長。吾廬誰道無來客。溪月殷勤到卧床。重一作緊</text>
<title>十三夜月色皎甚。倍於常夜。</title>,<text>淸霜濯出月精神。疑有嫦娥笑向人。大地忽然成一鏡。此中誰敢着纖塵。恒星細碎都藏彩。丹桂輪囷幾閱春。作配陽烏眞不忝。須看光景自常新。自一作亦</text>
<title>雜感書事 十首</title>,<text>藜杖身還健。寒花眼獨明。孤懷悲短髮。萬事立新晴。落日方高柳。浮雲自古城。元非嫌索莫。只恐負平生。其二歲月奔騰去。乾坤肅殺中。浮生元易老。吾道只須窮。槐柳寒風急。漁樵暮色同。獨將無限意。白首望霜空。其三白髮羞儒帽。黃花侑客杯。吾生嗟晩矣。古道日悠哉。廊廟方多事。山林有佚材。平生經濟意。臨老更低回。其四濁世終難立。微官本易休。高風頻下葉。落日更登樓。白首詩書味。靑衿社稷憂。由來鴻鵠志。元不稻粱謀。其五未放唐衢哭。空吟杜甫詩。蟻虫私自闘。狐鼠敢相欺。衮鉞從他日。榮華爲一時。江湖憂國意。只許上天知。其六十月湖西道。三農穡事秋。朱牌急星火。白骨困誅求。戶布諸公策。宵衣聖主憂。檢田聞更督。騷屑幾時休。其七肯墜風雲志。恥爲塵土顔。世多踈直道。天欲老窮山。缺月深凴几。寒砧獨掩關。著書俟來後。不識置誰間。其八地僻山連屋。沙虗水入門。寒空元慘憺。老木易黃昬。世事看雲變。愁懷向酒論。皇天應有定。久矣欲無言。其九歲暮窮山裡。中宵百感長。一時雷有雹。十月陰無陽。世運終難挽。天災此可傷。同朝寅協願。空復諷宸章。其十騏騮愁伏櫪。鵬鶚憶橫天。華髮身空老。悲歌意自憐。文章偏館閣。傾奪豈林泉。擬買雙烏牸。春來理廢田。</text>
<title>晦仲以二詩相問。次韵寄之。</title>,<text>離別難爲意。居常不病呻。直將書作面。可奈月愁人。夢去何辭遠。詩來更覺新。白雲堪共隱。能復結山隣。晦仲以詩相問。次韵寄之。乍闊猶穿眼。相逢輒解頤。淸興頻六博。細雨更深巵。片月秋來夢。寒花別後詩。君能遙命駕。溪雪此時宜。晦仲有見過之意。故結及。</text>
<title>雨中卽事</title>,<text>蕭蕭終日雨。漠漠滿空雲。烟際深難見。松間細有聞。寒聲回鴈陣。暝色趁鴉羣。燮理諸公在。冬溫住汝云。</text>
<title>夜坐偶書</title>,<text>雨意連朝猶自暗。風聲入夜轉多聞。天中誰割鴻溝界。一半星河一半雲。</text>
<title>雪後書懷</title>,<text>夜寢睡味酣。不省曉雪作。寒聲撼囱欞。床帷受微白。朝來試一望。鋪地幾盈尺。初日忽破雲。四山森寒玉。南村隱烟林。鷄犬靜茅屋。寒流正可棹。無人慰我獨。北風吹空山。柴關住欹側。凍菊尙不死。一笑如佳客。</text>
<title>次韋軒贈仲和韵</title>,<text>握時要重放時輕。蜜處敎踈熟處生。看君用筆能如許。不是秋蛇浪得名。</text>
<title>至月八日又雨。彌日不開。</title>,<text>短景元須急。潛陽已欲新。非常天氣暖。可怪雨聲頻。山色渾疑霧。庭芽却似春。災祥非一槩。原本是由人。</text>
<title>雨中獨坐</title>,<text>豈有人來問席門。一囱癡坐默無言。雨難成雪知冬暖。風不驅雲作晝昬。閘底急喧添澗怒。樹梢遙暝送鴉翻。今年小熟緣何故。世事茫茫未可論。</text>
<title>月夜有感</title>,<text>北風掃重陰。送此好月來。如逢故人面。粲然笑一開。皓光徹厚地。豈復容纖埃。飛霜助淸嚴。冬暖已全摧。天公變化意。世人那得猜。但令病骨輕。我欲酹一杯。未識九地底。潛陽幾時回。歲暮卧空山。中宵生百哀。</text>
<title>雪後月色皎甚。載昌及岱坤，錫裕，李始振，金必殷適會。南生鶴聲亦至。以長語記之。</title>,<text>朝來雪花密成陣。向晩氣勢尤豪緊。凍雲渾連四山白。暝烟欲埋千村盡。今冬壯觀此其始。拄杖松間但一哂。北風忽來破昏暝。洗出月色如挽引。銀浪千頃印玉盤。淸光皎皎濯肺腎。怳然坐我瑤臺側。上下一色群象泯。三更風急溪水寒。閑戶孤卧還不忍。北隣諸子不招至。我愛尒曹皆俊敏。况且南君是新知。精爽道緊如秋準。小牎相對枝影橫。梅萼初吐亞老笋。山家無酒烹伏雌。霜柿頳紅大如菌。縱論文章及山水。間以雅謔無畦畛。山陰回棹意太傲。聚星禁體語亦窘。豈若吾儕此會樂。談笑自在脫拘閔。明宵更須踏雪來。坐到前溪溪月隕。</text>
<title>仲和冒雪見過。賦示一絶。依韵答之。</title>,<text>怕寒無計濁醪賖。冷薄生涯卧雪家。賴有君來成一笑。小囱相對數梅花。</text>
<title>別載昌 二首</title>,<text>久知有此別。及別更惘然。人生不安居。本如磨蟻旋。兄弟一氣爾。豈可蹔相捐。汝其不得已。此事尤可憐。汝妻有老親。離違今六年。日夜望其還。發書涕輒漣。以茲不能挽。有如矢在弦。仲冬氣慘慄。氷雪高塞天。羸馬涉長道。焉能免僵顚。况汝本善病。尤令我懷牽。回瞻納凉樓。欄干立蒼烟。幾時風雨夜。復此對床眠。其二生別縈千恨。反惹死別苦。念我同胞者。載天及與汝。天也一何寃。艸宿面上土。哀哉陽山麓。有恨寄萬古。死者永已矣。生者寧異處。相隨如形影。未可一日去。汝爲世故廹。棄我乃如許。臨歧執汝手。淚落不得語。憶昨南遷初。禍故極慘楚。痛定思方痛。湯火煎腸腑。所願吾及汝。殘年守環堵。隨地蒔花藥。引泉灌園圃。詩書課兒孫。壺樽命儔侶。持此娛晩景。亦可傲簪組。人事多敗意。不啻十四五。北風吹鴻鴈。中斷不成序。日暮望行子。飛雪迷北渚。歸來坐空室。歎息徒延佇。</text>
<title>二十九日夜有雪。松聲甚悲。時陽至纔二日</title>,<text>夜寒茅屋小。爐火一匡床。梅蘂燈前落。松聲雪裡長。摧頹悲暮歲。荏苒見新陽。村酒微醺足。山空諷九章。</text>
<title>又次賖字邀仲和</title>,<text>只是山深路不賖。可能蹋雪問貧家。天公亦有催君意。開盡寒梅一樹花。</text>
<title>哭趙翁 碩運</title>,<text>亭亭望月峰。有如高世士。趙翁宅其南。與山眞無愧。茅屋僅如斗。坐懷千古志。經書欝滿腹。茹藿非所恥。孝義課兒孫。餘澤化隣里。世外存經濟。花竹繞庭戺。不知天壤間。有可皺眉事。生世八十年。守靜如處子。軒冕是何物。冥心但隱几。士生三代後。鮮不趨榮利。處之獨超然。丘壑甘枯死。足見所養厚。可以礪頑鄙。平生朴洛翁。仰止良有以。予信洛翁者。素知翁如此。風流兩寂寞。人事隨逝水。北風吹飛雪。埋盡談笑地。俛仰念存歿。跡陳但涕淚。我病負臨穴。作詩當哀誄。</text>
<title>梅花。用暗香浮動月黃昏爲韵。</title>,<text>海棠香不濃。牡丹色不淡。豈若此梅兄。香色兩無憾。十日看不厭。開落孰云暫。耿耿故獨立。燭破西囱暗。其二老幹怪如紐。上糝玉雪香。昂藏不滿尺。意有百丈長。風標乃如許。所以傲氷霜。阿誰可相配。二子餓首陽。其三我詩亦不俗。合與梅花儔。使有一點塵。恐或爲渠羞。嚼雪諷離騷。獨卧溪上樓。參橫月欲落。因之夢羅浮。其四根槁無花意。花生如有孰。靜坐一室中。已覺春意動。造化自密移。機緘果誰捴。出門聊一望。四山雪巃嵸。其五對月惜無梅。對花歎無月。不先亦不後。月明梅又發。淸光闘冷艷。夜深兩奇絶。愛此不能眠。相對影突兀。其六古梅三萬本。種我溪樓傍。讀書坐其中。不羨入帝鄕。此意誰能解。俗士妄雌黃。孤山倘有魂。我欲酹一觴。其七仙子下瑤臺。嫣然立黃昏。縞袂乍自翳。洗盡鉛華痕。臨風粲一笑。與人共無言。不見故猶可。一見卽消魂。</text>
<title>朴子龍書索近作。書此寄示。</title>,<text>盡日松風獨掩關。硏朱點易老梅間。書來爲報官居興。雪後南樓卧看山。其二我已空山甘隱淪。君今下縣牧殘民。一般明旦無窮感。俱已平頭四十人。</text>
<title>送明谷返虞。歸時不勝悲缺。口占一絶寄孝伯。丙申</title>,<text>哭送魂車風雪中。多時立馬小溪東。精靈不作淸州土。應化星辰照碧空。</text>
<title>廣惠院途中 時向陽山</title>,<text>草色烟蕪闊。春燒野岸幽。靑山連內浦。遠樹出忠州。客袂東風冷。羸驂落日愁。欲將寒食淚。聊復洒松楸。</text>
<title>途中逢暮雨</title>,<text>寒食明朝是。松楸展謁行。春陰陽智野。暮雨竹山城。世事人催老。天時鳥變聲。靑靑寸艸色。駐馬更傷情。</text>
<title>夜會族姪錫圭家呼韵。令金垕，金禹鉉輩賦之。追次以示。</title>,<text>樓高微雨歇。山色坐來澄。誰掃陰雲盡。能招好月升。悠悠牽世故。草草話囱燈。明日沙潭曲。春流正可乘。</text>
<title>新治小逕。名曰蘿月逕。觀上人爲我刻諸崖广以識。筆則仲和所書</title>,<text>剪木剗崖小逕開。隣僧爲我刻巖苔。從今好伴藤蘿月。獨抱瑤琴自往廻。</text>
<title>去秋與伯亨輩入山。遍遊俗離內外。今無一人來者。殊覺悵然。用杯字韻賦懷。</title>,<text>去歲遊山伴。今朝幾箇來。只須吟舊句。誰與把深杯。林靜鳥相喚。溪寒花未開。沙潭行自熟。步屧暮徐廻。</text>
<title>金山下黃梅方爛開。令人倍憶去秋霜林也。</title>,<text>紅杏春寒花未開。山前萬樹盡黃梅。縱然不及寒林色。肯負幽人拄杖來。</text>
<title>僧齋夜坐</title>,<text>春山夜空寂。微月照卧處。風泉自泠泠。似共幽人語。南庵鍾磬聲。雲木深幾許。已與居僧約。明日訪花去。</text>
<title>過道明寺</title>,<text>古刹何年到。重來意自新。花遅深洞雪。僧老一庵春。苔壁曾題句。風松舊掛巾。觀音聞已廢。臨去更傷神。觀音山名。是一山之最精上藍。</text>
<title>南庵過曇公</title>,<text>澗木蒼蒼細逕通。南庵獨去訪曇公。雲深遊客題詩處。花發閑僧閉戶中。鍾磬有時聞下界。松杉盡日韻天風。常嫌甁錫孤峰住。到此塵心更覺空。</text>
<title>過雲住庵</title>,<text>不盡藤蘿外。春山寺路幽。無人花自發。啼鳥水空流。石古還靑眼。僧閑亦白頭。前林秋葉色。重憶去年遊。</text>
<title>哭金壽鳴</title>,<text>家世山西元將種。才稱節度有佳兒。看君却是渾身膽。不復人嫌短小姿。哭金君 壽鳴人在困時偏義氣。事從難處更精神。平生不籍吹噓力。半世空爲潦倒身。其三坐龜山下九老村。蒔花種竹繞荊門。雄心不耐閑煩惱。時復呼鷹獵雪原。其四前歲名登虎榜榮。湖西一道萬人驚。邊麾海節君家物。更擬從今不墜聲。其六一去窮荒卧戍雲。音書三歲隔相聞。蹇驢每向空林寺。花發何時不憶君。其七僕馬春初欵雪扃。歡然一笑共忘形。相逢不道寒暄事。先問沙潭起小亭。不道寒暄。一作不復道寒暄。其八邊風塞俗話津津。異事奇聞次第陳。山鶻纔生飛已迅。河魚絶大味偏珍。其九從容談笑日西傾。牢約歸時向此行。準擬重逢說懷抱。那知一別隔幽明。其三倦馬陽山暮却旋。奴將凶問馬頭傳。常時未料止於此。一夜胷中然不然。其十一明朝命賚送人來。旅舍招魂最可哀。不憚冷泉村路僻。門前慟哭雨中廻。其十二綣戀嬌兒提耳日。倉黃賢閤奔喪時。莫論平日知君者。行路聞之亦涕洟。其四禍福終難語老天。粉㫌題字一宣傳。平生裹革三邊志。束縛如今掩九泉。其十四向者空林寺裡過。每聽鶯聲涕汍瀾。沙潭亭子今能辦。可得吾君使一看。</text>
<title>登文藏臺。奉呈李淸州 徵夏 丈。</title>,<text>長風爲我掃雲浮。共上文藏最上頭。離岳還酬楓岳債。申年能續巳年遊。欲誇健步凌危彴。久識恢襟隘九州。借問當時勾漏令。名山踏遍似公否。李丈遍遊域內名山。如太白，楓岳，雪岳，智異等山。皆遍遊之。往在癸巳。王考華谷公。偕李丈，先大夫監司公，李校理弘相。遊楓岳。甲午余入楓岳。時李丈守淮陽。適往雪岳。不得同遊以踵舊事。至是始諧宿願。故頷聯及之。</text>
<title>入俗離。次仲和韵。</title>,<text>久有沙潭約。今朝始得閑。寒雲兩匹馬。紅葉幾重山。澗石槎牙立。崖花點綴斑。平生偕隱意。深處卽忘還。</text>
<title>沙潭次仲和韵</title>,<text>我有觀山訣。要奇不取名。靈區那在遠。勝處卽關情。樓逈臨潭出。臺危鑿翠成。飛來峰最好。一笑眼偏明。</text>
<title>飛來峰次仲和韵</title>,<text>百回看不厭。每若新相逢。誅茅終老意。爲汝一拳峰。</text>
<title>多碧洞次仲和韵</title>,<text>一逕穿雲窈窕通。紛紛黃葉落山風。支筇欲向東溪去。古木寒流似畫中。</text>
<title>空林寺次仲和韵</title>,<text>古寺年年破。雕梁盡欲傾。夕陽頹壁照。秋艸廢龕生。客借御書看。僧慳山果呈。東廊行已遍。寂寂午鍾聲。</text>
<title>白蓮庵。次仲和贈瑛師韵。</title>,<text>獨對高僧自不眠。紙囱燈火靜蕭然。夜深坐聽簷鈴語。記得前遊已十年。</text>
<title>法住寺。次仲和韵。</title>,<text>長廊行盡不逢僧。滿院斜陽塔影層。爲愛前峰霜葉色。秋囱笑拓對崚嶒。</text>
<title>又次仲和韵</title>,<text>光陵昔幸此。棟宇壯排鋪。銅瓦五層閣。金仙丈六𨈬。民生能不困。誅責豈殊途。尒佛果何物。偏蒙聖渥殊。</text>
<title>入福泉。用去秋催字示仲和。</title>,<text>伊軋輕輿去。林深夕照催。忽看紅樹杪。無數雪峰來。山似前秋好。花逢九日開。飄飄風袂擧。重倚信眉臺。</text>
<title>九日次仲和韵</title>,<text>客中逢九日。隨地卽黃花。古寺登高處。佳辰更憶家。寒聲生落木。秋色斷餘霞。浩蕩乾坤內。吾生亦未涯。</text>
<title>福泉僧房夜坐</title>,<text>秋宿千峰頂。星河入戶低。泉鳴石竇下。月懸杉木西。僧壁憐新㓗。經囱覓舊題。夜深淸不睡。霜氣更凄凄。</text>
<title>曉起次仲和韵 走草</title>,<text>春遊已幾時。歲月何飄忽。秋山饒佳態。木落影突兀。况値重陽節。崖菊亦已發。理策躡中峰。白雲紛興沒。精藍得福泉。丈室盈十笏。暝色藹衆壑。東林復微月。風泉落寒槽。泠然淸心骨。高僧談凈理。迷津導慈筏。無生庶可悟。令我忘華髮。</text>
<title>上歡喜 庵名</title>,<text>庵廢僧何去。山空落葉深。背墻寒菊發。當戶一峰陰。香鼎猶餘燼。槽泉只好音。房中無一物。少坐亦禪心。</text>
<title>次仲和豪字</title>,<text>坐來松頂一庵高。還使幽人興自豪。黃菊不知僧不在。數枝開傍落泉槽。</text>
<title>小憇石門</title>,<text>藍輿入層雲。高下一楓林。霞氣蒸衆壑。秋色無淺深。落日在東臺。群峰雪崟岑。松桂發靈籟。亂以風水音。玄玄石門深。遂此生隱心。亂如關雎亂之亂。崟岑一作崎崟。</text>
<title>淸凉窟</title>,<text>四入俗離去。今朝此地遊。翠篁孤石秀。黃葉一菴幽。影子無僧護。袈裟掛壁留。寥寥塵界外。寒菊爲誰秋。</text>
<title>次仲和尋字</title>,<text>紅葉深山路。菴空獨自尋。靈泉堪蛻骨。古壁欲觀心。護佛寒花在。留人怪鳥吟。虗庭有老栢。日暮意蕭森。</text>
<title>中獅子庵。次仲和魚字。</title>,<text>我嗜看山如嗜魚。每逢佳處不饒餘。何當築室文臺下。飮水長年讀道書。</text>
<title>又次分字</title>,<text>欲向東庵去。幽篁路不分。千峰秋後見。一磬夜深聞。囱缺窺杉月。衾寒卧峀雲。禪房更淸寂。聊欲討經文。</text>
<title>上獅子</title>,<text>淸寂庵皆有。孤高獨此間。簷飛獅子石。牎出茂朱山。僧去鳥聲亂。庭空松影閑。巖間看舊刻。始覺再來攀。</text>
<title>又用前韵</title>,<text>磴路白雲出。藍輿黃葉間。庵孤一危石。天闊盡遙山。爐在應須冷。鍾懸只是閑。淸幽眞可意。忘却費躋攀。五六一作爐火無僧冷。鍾聲出世閑。</text>
<title>文藏臺</title>,<text>巾屨群峰頂。雲梯獨木懸。臺危仍一石。身遠忽高天。帝座應通氣。吾生不羨仙。眼前無礙物。大地掌中圓。</text>
<title>次中和中字</title>,<text>萬古一塊石。蒼蒼元氣中。深根自厚地。高頂卽罡風。撑拄安天位。呴噓贊化功。須知卓立外。肯使他山崇。</text>
<title>出山聯句</title>,<text>回首別離岳。依依三日情。危崖緣水轉。幽壑得楓明。和 倚杖孤峰秀。歸鞍細雨淸。浮生百年內。能得幾閑行。大</text>
<title>仙遊洞次仲和韵</title>,<text>君言仙洞畫難成。狡獪偏看造物情。一片盤陀元易貌。最難貌處是泉聲。原韵玉洞烟霞畫不成。煩君且莫惹詩情。要知境与心融處。只在忘言聽水聲。仲和</text>
<title>次仲和詠船岩韵。戱反其意。</title>,<text>那能無一欠。君何細索痕。堅白元可取。莫輕下雲斥。原韵一塊水邊石。全身卽皴痕。雖云未磨琢。要是重千斥。仲和</text>
<title>煥章庵次仲和韵</title>,<text>山如碧玉水如藍。暮靄朝嵐自吐含。此地溪山元可意。十年來往爲玆庵。</text>
<title>萬東祠次仲和韵</title>,<text>萬東祠宇碧山幽。祠下寒溪朝海流。山外腥塵方眯眼。淸風洞裏吹不休。</text>
<title>次仲和流字詠盤石</title>,<text>展盡無邊石。平鋪一水流。它山能更有。此外欲何求。天豈無心設。人惟與目謀。巖崖留寶墨。亦自足千秋。</text>
<title>煥章庵月夜。示仲和。</title>,<text>寒山氣蕭瑟。月出山更空。寺在雲深處。夜眠風水中。孤燈照對影。淸景与君同。歲晩有霜雪。相期卧桂叢。</text>
<title>又得期字</title>,<text>飽來離岳三朝賞。果得華陽一宿期。夜久白雲生卧處。山空幽月照吟時。遙林磬落松聲合。高閣燈懸澗水悲。欲向吾君資一笑。今宵破戒七言詩。入山時。與仲和相約只賦五言。不及七字一首。今宵始犯此戒。故末及之。</text>
<title>路中別仲和</title>,<text>我入秋山去。同遊獨有君。幾宵峰頂宿。今夕道中分。征馬寒臨水。歸鴉暮度雲。槐齋應對月。佳句爲相聞。</text>
<title>途上得山字</title>,<text>秋色日蕭瑟。悠悠征路間。孤烟野中樹。落日天際山。村婦摘綿去。樵童騎牛還。遙看黃葉裡。側出一柴關。</text>
<title>晨行園</title>,<text>幾日遊山去。今晨獨繞園。寒花開已爛。病葉落還繁。𤱶𤱈終須隱。風塵故自喧。松根新雨潤。爲此更加餐。</text>
<title>有感</title>,<text>日落烟霜凈。柴扉接遠蕪。秋風吹樹急。山色與人孤。世事方欹枕。民生已剝膚。黃花空滿眼。欲泛濁醪壺。</text>
<title>晩望</title>,<text>楓樹東西岸。人烟八九家。魚兒寒更聚。鴈陣暮還斜。秋晩餘茅屋。年貧只菊花。山園饒橡栗。吾自足生涯。</text>
<title>永濟院途中</title>,<text>信馬隨秋色。馬前鴻鴈翻。夕陽在沙水。樵唱入烟村。已覺吾廬近。不愁山路昬。癡兒相候否。應是月生門。</text>
<title>過朴伯亨</title>,<text>漠漠烟沉樹。蕭蕭柳掩門。君歸問幾日。客至坐高軒。屋裡秋禾積。籬端暮雀喧。悠然同一笑。相對兩忘言。</text>
<title>縣齋小集。用仲和山中九日韵。示三秀主人兄弟求和。</title>,<text>翻恨重陽過。還來對菊花。誰知縣齋裡。得似野人家。訟罷寒庭雨。杯傳暮閣霞。悠悠塵世外。將醉作生涯。</text>
<title>走草送李君平叔之黃池 李自黃池轉向三陟</title>,<text>秋盡金溪鴈叫悲。君今匹馬向黃池。竹西樓上逢新月。爲道相思數賦詩。</text>
<title>九月二十五日夜夢。與李友厚卿往遊楓岳。留連徜徉於正陽摩訶之間。厚卿脫帽髮禿。余戱曰君之頭臚。可謂非常矣。厚卿笑答曰吾髮如此。非久作仙去也。頗有自負之色。已而驚覺。幽月滿囱。菊影婆娑。追理夢事。歷歷在眼。遂吟成一絶以記之。他日使厚卿覽此。亦當一笑也。</title>,<text>萬瀑洞中聽流水。歇惺樓上望香城。依然夢裡重遊日。携得禿頭一厚卿。</text>
<title>仲和見過。袖示花字三詩。皆淸麗可喜。輒復次其韵以寄。</title>,<text>憶在俗離日。同看僧寺花。興來聊騁目。醉裡卽忘家。遙嶂渾疑雪。寒林欲染霞。文㙜最奇夬。一覽盡天涯。右追憶俗離九日之遊晴暖今朝最。能來賞晩花。自非敦戚誼。誰復到山家。[仲和見過。袖示花字三詩。皆淸麗可喜。輒復次其韵以寄。]三復來詩妙。應知筆吐花。黃陳難勍敵。王李豈名家。淸韵鏗寒玉。奇辭絢綵霞。諸君堪一笑。鬼窟作生涯。右述艷歎來詩之意氣豪猊抉石。態妙女簪花。卓矣誰能匹。居然獨擅家。揮毫颯風雨。滿紙裊雲霞。隻字看如璧。流傳恐未涯。豪一作䧺右頌仲和筆勢秋懷空對酒。世事獨看花。蠻觸何時了。雲山捴是家。君能輕紱冕。吾欲老烟霞。他日倘歸隱。定分溪北涯。右述吾儕平生雅懷與君曾有約。避地種桃花。流水聲中坐。白雲深處家。掩身須翠薜。果腹卽明霞。晩計眞如此。吾生足分涯。右述偕隱之約荊扉空老木。小圃只幽花。秋色無多日。寒山滿一家。烟中歸獨鶴。峰頂映殘霞。曳杖看雲起。時時到水涯。右述近日閑趣世事滄桑幻。浮生溷席花。靑山無限好。何地不宜家。須釣金溪月。堪餐落影霞。風塵糾紛外。亦足送生涯。右書感</text>
<title>又用前韵。奉寄使君座下。</title>,<text>使君兼隱趣。滿院是黃花。幸慈隣友過。翻疑陶令家。微風看舞鶴。細雨酌流霞。東閣知多暇。從遊豈有涯。</text>
<title>十月初吉日夜夢。与尤翁金三淵丈會于山間一精舍。劇論尊周之義。而尤翁誦其逢虜避亂之作。只記得天光八月入茅齋之語。終未曉其意義。尤翁又曰黨論皆由於不滿沙溪之故。氣色不勝憤惋。此極異事也。余平生不識尤翁之面。夢中所見者。与華陽影子極彷彿。但鼻差小色差黃。髯子班白耳。</title>,<text>南澗三淵夢裡親。津津一席講王春。傍人莫更論眞假。此義千秋日月新。</text>
<title>臘月二十二日。延君聖輝來過雲亭。仍留宿。同次元人詩韵。</title>,<text>柴門積雪卧窮陰。自有商歌裂石音。梅老憑誰同歲暮。君來聊復見情深。新詩草草還經眼。往事悠悠只愴心。看取豪情猶未减。燈前捉鼻更高吟。</text>
<title>又次遺山韵</title>,<text>霽後寒宵星斗開。蕭蕭山木自生哀。梅花欲向燈前落。春意先從雪裡催。幸得今宵聯被宿。應知幽月入囱來。鄰家聞說新醪熟。百首詩成擬放回。入囱一作爲君再疊往昔逢君輒笑開。如今相見祗成哀。詩情不逐流年减。老態偏知白髮催。砥谷暮雲曾獨返。金溪深雪此能來。明朝合有迎春作。共賞殘梅且莫回。明日是立春返作立</text>
<title>次聖輝砥谷新舍韵</title>,<text>茆茨亦足送生涯。容膝何須結構華。得岩厓通小徑。分來池水潤鄰家。硏經戶外生書帶。賣藥山前種杏花。自古奇才多落拓。正平曾亦困參撾。</text>
<title>日來詩興頓减。今日晴佳。吟成一絶。</title>,<text>梅花落盡不吟詩。一任東風變柳絲。偶向柴門聊倚杖。數峰殘雪夕陽時。</text>
<title>仲和寄示一律。次韵答之。丁酉</title>,<text>來詩屢諷小燈前。忽覺流光又改年。已識皇天賦窮相。欲將餘日味陳編。水生溪北觀魚石。雪退籬東種藥田。倘遂磻江偕隱約。何須更羨着鞭先。其二立春之後上元前。風雨凄凄似去年。白髮空添今日恨。靑燈獨對古人編。沙潭我已營新屋。驪岸君能置薄田。早晩共成携室去。風流莫使老龐先。仲和新買水田於驪</text>
<title>成君溟翼來誦藏春窩韵。請賦一詩。藏春卽其叔堂號也。只占示之。</title>,<text>種樹神方手自抄。藏來春色不曾凋。玄機驗取丰茸萼。巧思粧成屈曲梢。可識高情元出俗。能容一賞敢辭遙。愛花欲死眞吾癖。須辦新醪爲縮茆。</text>
<title>有感</title>,<text>栖栖今幾歲。草草又新年。人與梅花瘦。春歸柳色偏。詩情隨老態。世事附酣眠。白髮靑燈裡。孤吟一悵然。</text>
<title>上元日子有見訪。乘月而歸。翌日以一詩見寄。依韵答之。</title>,<text>黃泥殘雪度長坪。坐賞元宵好月生。不有君來淹近地。春郊那得此間行。子有自沃川罷敀。方來寓邑下。</text>
<title>載澄偕載靑，錫祜輩夜過穩話。送後悄立溪頭。吟成一絶。</title>,<text>一片荊扉萬壑雲。松間語罷各相分。月明溪路依依去。獨向樓頭更望君。</text>
<title>次錫裕朋字</title>,<text>淸月無塵態。眞堪作靜朋。此時來汝輩。細話一囱燈。山寂疑非世。身閑卽是僧。人生貴自適。且莫歎沉升。</text>
<title>又次違字</title>,<text>一笑衡門下。相從興不違。窮居亦自好。吾道果眞非。且可呼燈飮。應須踏月歸。平生惠好約。暮歲此相依。</text>
<title>十八夜。乘月往見山軒會話。次巖兒韵。</title>,<text>騎馬還淸夜。當杯已短吟。藜床羣帙亂。艸屋一燈深。久作中林隱。誰將外事傳。烏巾照微月。留醉更無禁。</text>
<title>次畢齋韵</title>,<text>茅簷坐覺月來多。今夕還能醉汝家。世事眞如看奕局。春光忽已到梅花。形骸骯髒元妨俗。腸肺輪囷一放歌。久識皇天應有定。窮通不復問如何。</text>
<title>又疊朋字</title>,<text>弟姪團欒地。同來自遠朋。詩成還好月。酒罷只孤燈。村犬喧如豹。山僮靜若僧。翻嫌春夜短。已報啓明升。</text>
<title>挽李熺 方持服廬墓失火。欲救出神主。因以燒死。</title>,<text>一片剛膓短小姿。平生不受俗人知。危衷已識封章日。篤行方看捨死時。艸色堊廬燒後土。春風榟木泣餘枝。千秋誰續陶潛者。可爲吾君作傳疑。</text>
<title>同伯修，仲和，子有諸君。設泡於靈水庵。子有寄示一律。和韵答之。</title>,<text>上方鍾磬遠微微。迎客山僧白衲衣。倦馬穿林還識路。幽禽衝炬自忘飛。寒燈對宿雲生塔。靜夜孤吟月照扉。塵世卽今難一笑。留連此地不須歸。</text>
<title>雨中偕君叙赴縣齋同宿之約。又疊微字。</title>,<text>東風無力覺寒微。草色沙橋已映衣。雲路不迷鴻一去。天機自熟鶴高飛。孤烟遠岸纔分樹。細雨遙村各掩扉。爲赴故人聯被約。預愁明早跋泥歸。</text>
<title>子有又疊微字寄示。又賦二首以寄。</title>,<text>漏日朝雲解駁微。輕寒未敢試春衣。艸經宿雨無心綠。鳥喜新晴自在飛。昨夜溪流應沒岸。誰家楊柳已藏扉。吾行恐被高人笑。屑屑官齋去又歸。藏一作侵右歸時屬思者子有又疊微字寄示。又和以寄看君潦倒䆠情微。不恨明時老布衣。已分靑山雲共卧。無心金絡馬如飛。肯來此地隣茅屋。擬割前溪對板扉。沮溺耦耕元好事。莫嫌多口更催歸。子有近以浮言有歸意。結及之。</text>
<title>鄭生有億挽</title>,<text>艸艸浮生事。靑山又哭君。十年玄晏病。一首送窮文。書塌荒春草。銘㫌暗暮雲。東風孝子淚。無限洒新墳。</text>
<title>又疊微字寄仲和</title>,<text>向晩風威頓覺微。笛臺還欲振吾衣。溪魚日暖從容出。野鶴天高快活飛。樵逕穿雲元絶壁。人家臨水盡踈扉。風灘亦解留佳客。且擬今宵帶月歸。右述牛潭之遊喜汝詩情漸入微。豈能補綴百家衣。樹頭蓓蕾看花意。空裡縱橫驗鳥飛。對月想應題好句。尋春肯復欵幽扉。山家幸有松醪熟。須趁明朝一醉歸。仲和近來詩格頓長。亦一喜事。百家衣是放翁楊夢錫序語。右答前詩之意見說簪纓興已微。買田驪岸典朝衣。全家漢水浮如葉。一棹春波疾若飛。沙鳥定應迎几杖。山花或已映囱扉。沙潭我亦營茅屋。擬學龐公採藥歸。右答歸農之意</text>
<title>子有又疊微字寄示。復次寄之。</title>,<text>春水溶溶溪路微。東風時復拂人衣。沉牛潭黑龍應卧。吹笛臺空鶴不飛。我欲從今具烟艇。君須於此置雲扉。他時風雪蕭蕭夜。肯作山陰興盡歸。右重述牛潭之遊衰俗于今友道微。還將晩計賦無衣。牛刀下邑元游刃。鵬翼南溟未展飛。巧舌誰能成貝錦。高情遂欲卧荊扉。輕風暖日龜村路。須踏靑靑細艸歸。卧一作隱。近約子有一往龜村。踏靑節近。故結句及之。聽說僑居生事微。排囱無酒典春衣。天機荒沼聞蛙吹。閑意空庭看蝶飛。日永藉書還作枕。雨餘移柳可遮扉。應知裹飯無人去。更欲携壺共醉歸。典衣移柳。是子有詩中語。頃逢子有。有看書引睡之語。故第五及之。右二首俱屬子有居閑嬴得俗情微。那用宮袍換艸衣。素履岩棲兼澗飮。玄機魚耀更鳶飛。漸知柳長能成巷。只以雲深不設扉。浴罷南溪春水暖。風前徐步詠而歸。</text>
<title>挽朴君振采</title>,<text>昔在懷德始逢君。紅頰靑鬢各少年。令舅愛我如親婿。每夜招呼忘寢眠。西囱剪燭對君話。夜深風雪打牎前。君在報恩我漢陽。山川間之路茫茫。悲歡慶弔不相問。但思舊遊如夢塲。逢着文卿輒問君。爲道君髯數寸蒼。聖章座上又重逢。不記其老記其少。相對默然無一言。見我如此聖章笑。徐言此兄家報恩。擧君兒名一爲叫。君亦大笑向我言。不見廿載君何肥。比玉齋空令舅歿。語到傷心涕屢揮。夜闌秉燭更相視。恍如懷川風雪時。如一作疑人生聚散如飄烟。于今不見已四年。近者令姪數過我。相逢消息輒詳傳。今世已無和扁手。聞君疾痼但相憐。去冬令姪來告別。告以君病倉黃歸。音書數月兩斷絶。已料君病十分危。頃者始得消息眞。却對令姪相涕洟。丙申丁巳兩世生。奇哉父子是同庚。君奉雙親我孤露。以此每羨君弟兄。嗚呼今君忽已矣。不忍高堂思子情。戀親一念死不瞑。應將涕淚到九泉。斑斕之衣小兒啼。游戱膝下四十年。人生如是亦足矣。我欲持此慰君阡。聞有兩兒亦抱雛。明秀頗有乃翁風。寄語賢季須善護。天將以此報乃翁。仁者無壽理莫測。更欲仰首問天公。</text>
<title>金三淵丈不意臨過弊廬。贈以長語。不勝感幸。謹次其韵。以謝訪問之意。</title>,<text>不見先生今幾年。面如紅玉不知老。去歲關北今湖南。佳山佳水興浩浩。丈夫平生志四方。何用一室但自保。湖南千里路悠悠。匹馬短僕如雲浮。昨夢杖屨縱臨門。豈意對宿此溪樓。山花欲發軒檻靜。坐聽幽鳥爲我留。前溪春水正可棹。溪中恨無一漁舟。靈壁輞川入新詩。欲以賁我小菟裘。倘非先生眷我厚。焉能迂路枉鞭轡。三洲舊遊已如夢。今日相對愴我意。歸時芍藥應爛漫。先生更能來一醉。昨夢陪淵丈穩話。且道先師三事。歔欷而罷。不意淵丈來訪。此夢果驗。奇哉奇哉。附元韵好水佳山千里道。問舍求田人易老。是何君家丘壠側。水光山色碧浩浩。桑麻十里有餘地。花石百年長自保。迢迢軒檻白日靜。欝欝松檟翠雲浮。靈壁何數張氏園。輞川不羨王維樓。坨北村墟畫不如。灘上巖㟼仙可留。柳湖芝田花欲燃。新晴可放觀漁舟。恠君數年不入洛。樂哉有此佳菟裘。華陰迂叟不曉事。浪走四方騁神轡。平生喜誦樂志論。未遇一丘能當意。欲投征轄金溪中。爲君留作十日醉。</text>
<title>又次淵丈灘字</title>,<text>星光煜煜初照灘。拄杖暝色生松間。先生宿夢果驗矣。旅游茫茫春未闌。小子不是愛吾廬。只愛閑居讀我書。紫陽夫子說道妙。蚕縷牛毫細不如。欲將遺編作生涯。歎我已非少壯時。更待先生刮眼膜。微義須與小子知。淵丈昨冬夢得一詩。乾坤春漠漠。花發旅遊中。附原韵悅雲亭上聽暝灘。子䂓啼聲在花間。篝燈欲暗童子眠。賓主相看到夜闌。別君年久愛此廬。靜裡功課了幾書。四十頭臚貴返約。向來涉獵今何如。霜降水涸見涯涘。斂華就實惟其時。非我博書書博我。箇中妙意君應知。</text>
<title>懶不作詩者已復月餘矣。今朝偶坐東軒。見前山甚佳。遂欣然吟成一絶。</title>,<text>春盡山中不自知。玫瑰花落亦多時。溪南一帶蒼嵐色。始入今朝老子詩。</text>
<title>林亭閑居。聽黃鸝聲有感。</title>,<text>夏木陰陰晝景遅。茅簷坐聽黃鸝聲。此中有自無窮趣。只恐人知不賦詩。</text>
<title>月夜乘興。步至南澗。</title>,<text>杖底幽澗鳴。艸露濕芒屨。山月照深林。幽人自來去。烟鍾聞縹緲。不知寺在處。</text>
<title>夜深月色愈佳。起步中庭。</title>,<text>兩月不作詩。塵垢生肺脾。林花落已盡。喬木但黃鸝。閑戶如定僧。孤負好春時。長日困炎暑。箕踞亦何爲。入夜意泠然。林間送輕颸。明月入我牗。似欲催我詩。跣足步中庭。樹影正參差。東庵隱深松。冥冥杜宇悲。溪山四寥閴。浩歌寄遠思。</text>
<title>十三夜陰雲蔽月。光景与昨頓異。艸間又有虫聲切切。遂感而述懷。</title>,<text>浮雲蔽明月。已非昨日輝。天公本多戱。陰晴無定姿。豈意轉頭間。淸光与我違。但愛溪上樓。夜凉暑氣微。岸幘坐林根。露氣生我衣。虫聲已在艸。微物隨化機。志士懷慷慨。坐惜日月飛。世人如蟣蝨。所欲誇輕肥。被褐抱珠玉。孰云吾道非。及時崇令德。毋爲小人歸。</text>
<title>栗峙途中</title>,<text>五月沙潭道。輕陰護客行。遙峰俱雨意。一路盡蟬聲。睡倦頻休馬。吟孤忽聽鶯。迢迢雲峽內。茅屋寄遐情。</text>
<title>喜水月樓落成</title>,<text>潭影淸無底。樓孤自百尋。聊成今夜卧。穩遂廿年心。入戶泉聲遠。通蘿月色深。吾生爰得所。從此老雲林。</text>
<title>東樓雨坐</title>,<text>晩從山寺回。空翠滿樓來。夕陽一片雨。孤嶂數聲雷。潭影移時定。林霏半面開。微凉入襟袖。端坐意悠哉。</text>
<title>小閣</title>,<text>小閣靑蘿表。蕭蕭夏自寒。氣候山中別。風烟世外安。閑居聊可樂。幽境本來難。何物飛來石。長年不厭看。</text>
<title>新居漸次就緖。喜而賦之。</title>,<text>作室萬山中。人皆笑我愚。二載不斷手。此事尤不迂。小樓新告成。四壁亦虗無。樓前一碧泓。滉若臨淸湖。飮水讀我書。不羨神仙居。况乃飛來峰。娟妙如靜姝。相對復一笑。是我良友于。俗子徒碌碌。未堪配於吾。与汝但相守。此外不願餘。</text>
<title>潭上幽懷</title>,<text>深樹黃鸝巧喚人。急携詩卷上樓頻。松蘿漠漠塵難到。軒檻迢迢意自新。一水風來還變態。數峰雨罷更精神。元無俗客關門拒。只是孤雲伴我身。</text>
<title>樓上</title>,<text>不厭登樓數。爲看樓外天。蒼嵐山氣遠。細雨水紋圓。松影書初散。鶯聲席屢遷。前峰但相對。終日意超然。</text>
<title>閑來</title>,<text>閑來岸幘坐松風。一片溪光小閣東。漠漠雲深無客到。寥寥僧去更誰同。吟餘山色添詩料。睡起泉聲似夢中。舊號潭翁元是假。從今只合號潭翁。</text>
<title>出山憶新樓。更覺依依。</title>,<text>三日高樓細雨中。別來還覺意怱怱。今宵月色看應好。誰更微吟畫檻東。</text>
<title>晩過農村</title>,<text>見底淸流數尺深。小橋過盡轉靑林。窺魚白鳥行沙嘴。將犢黃牛卧柳陰。空巷夕陽烟不起。閑門新雨艸交侵。瘦騾却向庭中縶。自倚西囱看夕岑。</text>
<title>夜坐得微字 是日適買一緉草屨</title>,<text>空庭幽草色。寂寂一荊扉。客不看山到。僧惟賣屨歸。樓凉星入戶。溪映月生衣。寺在鵑啼處。遙遙隔翠微。</text>
<title>聞子䂓有感</title>,<text>子䂓聲隔亂雲西。山木沉沉月欲低。爲訴春歸歸未得。只應今夜盡情啼。</text>
<title>幽居卽事</title>,<text>艸間暗淡晩花紅。新雨茅齋暑氣空。書帙長開山影裡。柴扉深掩鳥聲中。臨溪野寺生烟早。垂柳人家打麥同。午睡罷來無一事。更凴槁木聽松風。臨溪一作隔林</text>
<title>又得詩字</title>,<text>茅簷睡起午鷄時。深樹微風暑不知。鳥下忘機常施食。客來無語但吟詩。一泓碧水晴圍檻。數疊靑山晩出籬。自笑頑慵成近癖。石榴花下試筇遅。</text>
<title>夜坐有感</title>,<text>披襟溪閣好風來。虫語林間已自哀。白髮緣愁元有種。靑山無主更誰猜。行藏桂樹將深隱。節序榴花又盡開。滄海戈船消息惡。金甌枚卜果何材。近日又有海警。才聞卜相結及之。</text>
<title>感懷</title>,<text>朝端紛肉食。海上幾戈船。近患蕭墻在。私憂杞國偏。灾荒難罪歲。蠻觸豈關天。獨立高臺望。浮雲自日邊。</text>
<title>睡起</title>,<text>無客山房罷午眠。焚香獨坐更蕭然。溪添宿雨纔平岸。寺在深林只見烟。學道漸知心似水。居閑方覺日如年。夕陽觀稼緣幽興。又曳筇枝到澗邊。</text>
<title>溪亭夜坐 六言</title>,<text>微月峰頭半吐。幽泉松下悲鳴。孤燈自照無寐。時聽子䂓一聲。暑氣難消永日。虫聲忽似新秋。乍看竹影橫砌。賸喜松凉滿樓。小寺鍾聲隱隱。遠村燈火依依。山月自來入戶。林風不絶吹衣。溪閣寥寥獨坐。蒲團默默忘言。籬間村犬時吠。草際流螢自翻。松影因風破碎。溪光受月漣漪。夜深光景奇絶。獨立樓頭幾時。</text>
<title>溪居終日之間。光景觸目各異。隨見卽賦。以備閑居故實。</title>,<text>終日小囱間。但對靑山色。試看門前艸。那有人來跡。獨坐無客種竹東囱下。新筍數寸强。亭亭已如許。意欲凌雪霜。牎下新竹竹間四季花。數枝發紅萼。春歸雖已久。吾廬不寂寞。四季花新開一片峰頭雲。忽作溪南雨。前村烟漠漠。不見烟中樹。南溪暮雨老翁念牧童。日暮候荊扉。垂柳南溪路。騎犢雨中歸。雨中牧童收牛</text>
<title>子有遘癘。雖少可。吾輩嫌忌。不得往見。念之憫然。枕上口占一律寄去。以慰病懷。其女与妻先痛。子有繼卧。</title>,<text>女病妻憂鬢雪偏。君今卧疾更誰憐。嫌拘門斷來人影。流落囊空買藥錢。乍阻猶能通夢寐。相思但自撿詩篇。倂看一笑觀魚地。只有松風暮颯然。連日夢。與子有仲和會話。</text>
<title>雨</title>,<text>漠漠欲和烟樹空。霏霏還逐度溪風。闌干東角長松杪。一抹前山黯淡中。</text>
<title>溪樓雨後</title>,<text>烟樹微茫外。溪流一道光。高樓無復暑。小雨自生凉。山意從雲黑。鶯聲与日長。風松晩來好。不語倚方床。</text>
<title>雨更作</title>,<text>斷續頭陀雨。斜飛映暮天。隔溪俄似霧。着樹忽成烟。遠色渾難辨。微凉好可眠。田家頗慰滿。大有或今年。</text>
<title>喜雨 當在上</title>,<text>頭陀三日雲。醞釀爲今雨。勢挾南來風。飄颻向空舞。初猶灑埃塵。稍久引繩縷。晩勢尤豪縱。一氣彌四宇。礟車馳大地。草木俱含怒。旱餘得大霈。膏澤潤焦土。黍豆一沾洗。精采回田圃。滂沱亦一時。餘霏倐散聚。烟溪氣冥濛。遠樹植如羽。洩雲半前山。頂髻稍欲吐。陰晴俄頃間。光景幸快覩。老夫但無事。晩凉卧蓬戶。</text>
<title>喜晴</title>,<text>旣雨喜新晴。殊勝不雨時。朝來盥櫛罷。坐得南囱遅。崩雲尙輪囷。前山添一奇。黍豆忽已高。隨風舞旖旎。老農行見此。不食已忘飢。深深九重內。此意果能知。吾儕小人耳。口腹但自私。紛紜山外事。誰復管安危。岸幘歌豳詩。鳥鳴蹋松枝。</text>
<title>樓夜</title>,<text>樓高失炎暑。星出正迢迢。山水忽蒼莽。柴門遂寂寥。烟光沉竹樹。暮意定漁樵。歌嘯渾閑興。元非与世遙。</text>
<title>又得樓字</title>,<text>雨後淸溪上。微凉忽似秋。村聲數杵急。林影一螢流。浪跡元非隱。深山只自投。無窮塵世事。搔首立危樓。</text>
<title>雨中感懷</title>,<text>壯心舊欲勒燕然。白髮蕭蕭已滿顚。綠樹高樓風處坐。靑山半榻雨中眠。賖來濁酒猶堪醉。吟罷新詩只自憐。案上陰符今懶讀。時時長嘯向高天。</text>
<title>苦雨寫懷 時室人上京</title>,<text>少霽旣云佳。多雨寧不憫。人情厭支離。晴候累占診。一雨連六朔。相續如挽引。高天漏不休。勢若倒淄澠。蜜雲主吹噓。獰飈助豪緊。前溪漲爲海。四山藏嶾嶙。傳聞月離畢。滂沱已見眹。此時念行者。欝欝腸內軫。跋涉果何如。中途那免窘。髧彼兩兒女。目淸頭髮鬒。少者始解笑。長者亦慧敏。想當喚爺啼。欲忘難可忍。人生百年間。離別何時盡。昨聞伯修言。日官云月離於畢。今年當大水云云。</text>
<title>雨不歇</title>,<text>漠漠峽天愁太黑。冥冥急雨無歇時。溪流已欲浮天去。雲氣還應倒地垂。鸛鶴翻飛方自得。蛟龍偃卧不須悲。漢江波浪今何似。獨坐高樓有所思。</text>
<title>晩來雷雨大作</title>,<text>凉氣翛翛晩入樓。轟雷江上使人愁。風前飛蝶元何意。雨裡啼鶯不肯休。野岸連雲埋樹色。沙村臨水漲溪流。今年如此去年旱。獨立向天搔白頭。</text>
<title>暮晴</title>,<text>溪上靑山晩是烟。人家深在柳陰邊。雙飛白鷺歸何處。一縷斜陽雨後天。</text>
<title>夜聞溪聲。極似雨聲。</title>,<text>山閣孤燈戶半開。風吹障子影徘徊。終宵坐聽溪聲急。一似松間雨驟來。</text>
<title>入夜又有雨意</title>,<text>返照前溪乍放晴。陰雲入夜又層生。應知早晩終開霽。一任天公變化情。</text>
<title>久雨閑居</title>,<text>好事何人裹飯尋。有琴不皷時獨吟。自幸本無肉食相。誰能更會山居心。松林無暑鳥猶樂。風雨閑門人自深。白晝抱書眠一晌。靑山枕外來映簪。</text>
<title>雨苦不晴。殊令人悶也。</title>,<text>冥冥苦雨正愁人。湖上柴扉急漲頻。潤氣沾書黴繡徧。漏痕侵壁土花新。産蛙冷竈烟難起。化蝶空場麥已陳。更道溪田今盡沒。老夫元不恤窮貧。</text>
<title>晩霽閑坐</title>,<text>無客柴門竹樹幽。烏巾不着只科頭。烟中白水平無岸。雨後靑山晩入樓。燕子交飛新賀霽。蟬聲作意已催秋。僻性元來耽索寞。淸時不悔老林丘。平無岸。一作渾平岸。</text>
<title>夜坐月色爲雲所蔽。乍明乍暗。</title>,<text>孤燈黯黯照柴門。獨坐無言到夜分。風退炎蒸成積雨。月將顯晦任浮雲。溪聲怳自囱間出。虫語漸於床下聞。稍喜邇來眠睡少。山房新置放翁文。新買放翁集而來</text>
<title>十日夜雨快。月色佳甚。縱步至南澗。</title>,<text>纍纍星斗杖頭懸。老子今宵始澗邊。明月入林新雨後。悲虫啼野早秋前。沙村燈火遙臨水。崖寺鍾聲不隔烟。風墮角巾忘久立。人情元自喜晴天。</text>
<title>歸後幽興未已</title>,<text>垂柳籬邊徑。微凉雨後天。人行幽澗月。犬吠一村烟。定水星光白。虗庭樹影圓。徐歸茅屋下。燈火更蕭然。</text>
<title>夜深月色尤奇。愛而不寢。又步庭中。</title>,<text>颯颯輕颸拂面吹。倚杖臨溪獨立時。孤松亦自無塵氣。明月唯應愛我詩。快事莫如今夜最。皇天終有一晴私。不知三伏朱炎苦。休怪衰翁入睡遅。</text>
<title>感懷 八首</title>,<text>頭陀山下一孤村。暮色桑麻獨掩門。遠樹隔烟渾黯黮。薄雲收雨自黃昏。䧺心老去空詩卷。世事悲來有酒尊。可笑唐衢多事哭。風塵蠻觸任紛紛。其二葛布單衣烏角巾。蓬門風雨卧幽人。天涯弟妹空相憶。野老漁樵但自親。上黨北來連柏嶺。磻溪西下入熊津。十年此地悲留滯。回首烟花上國春。其三漢陽城闕五雲中。乕踞龍盤地勢䧺。聖祖訏謨開景運。淸朝禮樂革夷風。衣冠民物三韓上。耕鑿人烟六鎭同。今日小臣空百感。時時回首健陵東。其四春和玉輦下溫陽。湖甸山川警蹕長。豈料靈泉終不驗。徒憐黔首日相僵。洗湔丹筆羣言巧。供給朱門列郡忙。妄取一毫皆有律。遺民空自泣先王。先朝行朝諸人有受人餽遺皆論以一罪其五今生擬復見淸時。世事如棋未可知。誰遣華峰增粉堞。遙傳滄海閃朱旗。斗間有氣龍光射。㙜上無金駿骨悲。黃許功名誰更辦。空將大廈付纖兒。其六老去無錢可買山。沙潭新置屋三間。已曾揷柳連東埯。更擬栽桃映北灣。綺季啖芝元不死。龐公採藥意無還。秋來定欲移家去。萬疊雲峰一竹關。其七大報高壇淚眼中。三韓再造果誰功。金繒有路長朝北。江漢無情獨向東。中土衣冠非舊日。寧陵松柏幾秋風。當時尼父尊周義。只抱遺經卧竹叢。其八柴門伏枕動悲吟。風雨蕭蕭夜滿林。往事江湖空掩涕。何人樽酒可論心。靑山玉樹應成土。流水朱絃已斷琴。白首獨餘魂夢在。扁舟卧月渼陂陰。何人樽酒可論心。一作殘生天地孰論心。更一作可。</text>
<title>溪上晩事</title>,<text>溪上孤雲晩欲晴。林風徐拂葛巾淸。松間客去寥寥坐。黃鳥忽來啼一聲。</text>
<title>溪閣夜坐</title>,<text>凉生喬木雨初晴。深夜懸燈草閣虗。自覺居閑一身懶。不緣多病舊交踈。風來小塌工除睡。月到幽囱助看書。事業皆從咬菜得。莫須彈鋏嘆無魚。</text>
<title>晩坐小閣書事</title>,<text>澗水柴門小徑通。靑山晩色一隣同。沙邊返照絲絲雨。柳杪微凉嫋嫋風。溪樹數重烟借綠。峰霞千片水分紅。岸巾高閣焚香坐。身在營丘醉墨中。</text>
<title>晩林蟬聲極淸。令人灑然。</title>,<text>看雲東嶺意何長。曳杖柴門又夕陽。雨氣未驅三伏熱。蟬聲忽送一林凉。栟櫚葉底憐新翠。梔子花前嗅晩香。不管陰晴唯覓句。傍人應笑白頭狂。</text>
<title>月乍出。忽有黑雲蒙羃山頂。月爲雲呑吐。光景奇絶。一色皓㓗。反覺無味也。</title>,<text>南天雖好雨。豈無一日晴。及晴送佳月。以此作人情。月出照前溪。溪水受之明。怪雲忽如山。橫截月不行。呑吐任於雲。不敢强項爭。須臾快放出。皓彩高崢嶸。嫦娥欲笑語。燦然倚玉京。素袖舞霓裳。天風飛玉笙。變態固不一。姿媚却橫生。我自愛點綴。誰云滓太淸。風露助淸泠。不使炎氛橫。長夏苦肺氣。頓覺病意輕。我欲箋天公。使月無虧盈。淸光長如此。相對金罍傾。</text>
<title>愛月未寢。縱步至淸泠㙜。又戱賦長句。</title>,<text>湖西一月雨不已。人家老屋生木耳。今宵晴意縱未快。猶勝愁眠雨聲裡。山頭黑雲十字坼。忽送明月照溪水。月色溪光兩相闘。溪光須臾凝不起。令人見此欲起舞。不暇巾襪還倒屣。淸泠高㙜危百尺。却來㙜上松樹倚。松間淸影漏不停。直瀉波心縈文綺。文綺蕩漾月動搖。却恐玉樓隨傾圮。誰禁洪波駐不流。恒娥素女安所止。夜深風露更洗濯。盖覺淸光洞骨髓。玉兔臼中搗何藥。不救晦朔月魄死。平時看月只尋常。未料奇態能至此。我欲作詩謝明月。月應以我爲知己。</text>
<title>中夜雷雨大作。令人極驚怖。次放翁韵。</title>,<text>黑雲壓月月不起。雨脚射地如弩矢。上帝胸)中積磈磊。要以風雨一滌洗。雷車電旗翻海岳。群龍趨走不計死。老夫整衣夜起坐。小兒驚呼爭掩耳。囱欞撼搖坐不安。枕席淸凉未覺喜。大麓不迷果何道。聖人但自安素履。縱云驟雨不終日。只恐涸盡銀河水。朝來睡起視天宇。廓然一碧洗萬里。</text>
<title>晩向農村。馬上有賦。</title>,<text>夕陽照瘦馬。悠悠涉溪水。水淸見人影。鳧鴈忽驚起。北坨烟漠漠。茆屋深樹裡。禾豆長如人。秋光滿墟里。微徑入柴門。一蟬鳴不已。</text>
<title>七夕之曉。雷雨大作。時在沙潭</title>,<text>忽怪炎蒸退。中宵凉氣多。雷聲蟠老木。雨勢覆長河。黍豆沾應好。蛟龍喜若何。漸知牛女老。別淚亦滂沱。</text>
<title>伏枕</title>,<text>伏枕星河動。柴門夜正幽。溪光偏受月。虫語早知秋。世事元難料。浮生不自謀。鷦鷯一枝足。終欲老林丘。</text>
<title>聖望歸輩後。懷甚無聊。悵然有述。</title>,<text>客散空齋夜已遙。不堪秋雨更蕭蕭。燈前只有寒蛩語。似向愁人慰寂寥。</text>
<title>有感</title>,<text>孝公用商鞅。法令密如脂。意欲塞奸竇。衆弊日益滋。民無措手地。秦亡忽如遺。後儒不解事。往往罪李斯。斯固亦有罪。鞅實爲禍基。堯舜不崇法。萬古稱至治。奈何後來者。反欲效秦爲。所以綺季輩。高歌商嶺芝。</text>
<title>溪齋秋興</title>,<text>人家茅屋荳花中。墟里秋光一望同。遠岸孤烟數重樹。靑山落照半邊虹。鷺閑無事翻新霽。蟬老多情怨晩風。病起邇來饒野趣。溪頭拄杖慈村翁。</text>
<title>得近報有感</title>,<text>峽天四塞溪霧黃。秋日荒荒少晶光。漢宮黃鵠難一擧。商嶺柴芝空自長。密語誰憑傳竹策。深憂久識隱蕭墻。天涯無限傷時淚。獨立高樓倚夕陽。</text>
<title>夜卧書懷</title>,<text>滚滚流年劇轉頭。田園風物又新秋。夜深虫語偏依壁。月上溪光漸入樓。垂老關心惟一壑。浮生得意是閑遊。沙潭小築今差了。料理前溪置釣舟。</text>
<title>秋夜感興</title>,<text>蟋蟀語床頭。喞喞告秋至。以此感流年。對燈不肯睡。開戶山月高。長松影在地。高詠臨溪水。時見踈星墜。</text>
<title>秋齋雨後</title>,<text>經旬閉戶長蓬蒿。負手看雲意自豪。溪水秋來三尺减。蟬聲雨後一層高。凉松每送移時快。老暑能爲幾日驕。已覺西風多意緖。蕭蕭先入鬢邊毛。暑一作火。快一作爽。</text>
<title>滯雨竹山得一詩。歸後寄示聖望。</title>,<text>窮寂年來甚。牢愁酒後增。秋風餘破屋。夜雨只孤燈。驥伏憐吾老。鵬啚佇尒能。明朝分手地。歸路白雲層。聖望方赴秋試。第六及之。</text>
<title>齋居卽事</title>,<text>蠧書鉛槧攤床頭。日午柴門竹影幽。山色乍晴雲起樹。蟬聲忽急風滿樓。已知一懶仍成癖。只有新詩不負秋。多事林禽催倦睡。却來松下聽溪流。</text>
<title>暮臨溪水有感</title>,<text>澹軒居士身姓李。廿載讀書作文字。紅紙題名非我分。唯与白雲同卧起。秋風蕭蕭吹兩鬢。倚筇長嘯長松裡。苦被金溪相挽住。朝朝暮暮看溪水。</text>
<title>夜坐</title>,<text>雨後空山天氣新。柴門微月照烏巾。長年渴疾餘臞骨。一遇凉風似故人。林際螢光還自照。燈前虫語正相親。秋來賸有閑居味。重向床書掃積塵。</text>
<title>哭子有歸後。不勝悼亡之懷。又用微字賦一律。</title>,<text>人生泡沫較猶微。豈料它鄕遽復衣。芝蕙生來元易隕。䲶鴦死去不孤飛。凝塵慘惔留雙襯。斜日蕭條掩一扉。慟哭西風無限恨。終違執手送長歸。粉㫌黯淡瓦燈微。七尺玄棺掩柩衣。奇禍終成雙劍合。浮生忽若一塵飛。天將客土還埋骨。人擬分山欲設扉。回首平沙芳艸路。當時倂馬賞春歸。十首淸詩韵押微。讀來哀淚自沾衣。靈庵携酒看花發。官閣懸燈聽雨飛。萬事卽今成一夢。孤懷終日對雙扉。天然亭下垂楊路。忍送銘㫌向此歸。</text>
<title>子有室內挽</title>,<text>卽看隣媼哭如私。始識夫人壼德宜。異土逢荒貧可念。全家卧疾禍偏奇。隔帷素襯差三日。同穴靑山又一時。聽說管城饒物産。魚軒新返斂無衣。</text>
<title>秋雨夜坐</title>,<text>幾曲淸溪水。人家各掩扉。寒燈坐高閣。微雨一螢飛。村杵逢秋急。鄰鍾入夜稀。新凉動几杖。初御木綿衣。</text>
<title>送子有返虞之行。極愴然。來時馬上口占。</title>,<text>委骨他鄕事可哀。當時只爲一埋來。西風草草魂車返。文鴈山前痛哭廻。文鴈山。卽子有新阡主山也。</text>
<title>近以室人之病。絶不作詩。對菊花有感。</title>,<text>老妻病一月。醫藥煩調治。小女竄我懷。索乳苦啼飢。以玆情懷惡。未暇吟新詩。秋風日蕭條。艸木盡變衰。燦燦東籬下。空餘黃菊枝。繁英復幾何。强欲進酒巵。人生百年內。憂患亦一時。但當勿嬰懷。恐爲達者嗤。</text>
<title>沙潭途中</title>,<text>一路蕭蕭黃葉飛。秋光如水着征衣。孤鴻天外隨陽去。匹馬山中冒雨歸。幾處楓林凋白露。數家燈火掩柴扉。淸暉亭下寒潭綠。應有游魚躍上磯。</text>
<title>秋晩</title>,<text>寒菊開花盡。無人載酒過。靑峰欹枕近。黃葉閑門多。老興惟山水。窮居亦嘯歌。京師消息斷。不復問如何。</text>
<title>次巖兒韵</title>,<text>晩烟衰柳杪。斜景遠林西。老菊寒仍發。幽禽夕自啼。村容黃葉亂。樓影碧山迷。落木蕭蕭急。秋聲滿一溪。</text>
<title>早行</title>,<text>初日照征衣。新霜滿長路。遙遙望前侶。蒼茫烟中去。忽聞村鷄聲。野遠不知處。</text>
<title>秋盡 當在上</title>,<text>杖履柴門又北風。况堪斜日下霜空。鴻飛漠漠橫霞外。秋盡蕭蕭落木中。未用登高偏有感。何須臨老更嫌窮。寒花憔悴知無比。不染塵埃似此翁。</text>
<title>新歸</title>,<text>漢北西風面撲塵。歸來依舊是閑身。鴈飛木落秋初盡。雲白山靑興轉新。肉食終非吾輩事。岩居聊作艸間人。諸公燮理元何術。十月湖西煖似春。</text>
<title>還家</title>,<text>還家秋已盡。獨坐鴈來時。溪淺魚依石。林寒鳥擇枝。風霜欺兩鬢。歲月入新詩。庭菊今搖落。幽期更托誰。</text>
<title>溪齋暮坐</title>,<text>寂寂雙扉掩。蕭蕭獨鴈過。秋聲高樹盡。寒色一村多。世事空如此。天心果若何。靑燈照孤坐。頭白更悲歌。</text>
<title>薄暮</title>,<text>茆齋秋盡意無聊。遂有筇枝立寂寥。山暝歸鴉飛莫莫。天寒落木響蕭蕭。村藏老柳孤燈出。寺隔深雲一磬飄。溪路蒼蒼渾未辨。遙歌認是帶星樵。</text>
<title>暮天</title>,<text>浮雲來萬里。忽作暮天陰。敢有飛騰志。空多感慨心。靑燈談禮樂。白首卧山林。無限風前葉。蕭蕭和短吟。</text>
<title>溪上晩望</title>,<text>蘆花霜落盡飄零。睡鴨相依聚晩汀。莫道垂楊搖落易。長條猶得帶烟靑。</text>
<title>夜雨有感</title>,<text>十月天猶煖。三朝霧已黃。紙囱燈火小。茅屋雨聲長。鴻鴈中宵去。龍蛇大澤藏。平生王室淚。頭白更千行。</text>
<title>卽事書感 三首</title>,<text>孟冬十月多霧雨。十日元無一日晴。天氣昬昬晝常黑。山木慘慘風悲鳴。陰陽變化誰更測。漢陽名園桃李榮。今年無絮可授衣。諸公燮理爲蒼生。其二南隣老嫗行且泣。手拾綿花在中阿。二男身布半未輸。况乃一族侵徵多。誰道凶年能殺人。今年小熟難更過。前村昨夜盡逃走。崩墻敗屋空嵳峩。其三北山幽幽多松樹。有乕來據松樹裡。東村老翁日暮歸。乕嚙翁頭流血紫。斷葛縛頭自歸來。嗚呼三日翁乃死。虎乎虎乎勿傷人。可憐民困今如此。</text>
<title>雪中獨坐有感</title>,<text>歲暮空山鴻鴈飛。蕭蕭風雪掩荊扉。朱牌縣吏徵求急。白屋窮民生事微。今日朝廷直言絶。異時林壑誰人歸。老夫憂世元狂態。白首悲歌對落暉。</text>
<title>入夜雪霽。風聲殊蕭瑟。</title>,<text>雲淡星河縱復橫。山頭餘雪更分明。却憐高樹無留葉。也作蕭蕭葉底聲。</text>
<title>空山</title>,<text>空山歲暮自生哀。濁酒無人共把杯。木葉全稀風更急。梅花欲動雪初來。獨憐晩契靑山在。可耐衰容白髮催。天外亂鴻來杳杳。不堪蕭瑟更登臺。余家梅花已蓓欲開</text>
<title>向沙潭馬上偶成</title>,<text>丘壑存吾道。沙潭又此行。寒溪危石出。微雪遠峰明。村晩孤烟色。天高一鴈聲。漁樵閑自得。眞可托餘生。</text>
<title>栗峙途中</title>,<text>日暮溪流急。天寒峽路長。歸樵雲際語。去馬雪中僵。畏道身還捷。幽崖意不忘。山林異軒冕。吾自笑吾忙。</text>
<title>宿第谷村</title>,<text>柴門臨水際。次第見星升。馬卧寒庭雪。人喧艸屋燈。風泉終不歇。水碓遠相應。一犬千峰裡。還疑宿武陵。</text>
<title>次申生慶濬韵</title>,<text>微雪溪初凍。空林日欲昬。人家依亂石。客路入深雲。鍾晩僧歸寺。烟寒犬吠村。歇鞍坐茅舍。流水到柴門。</text>
<title>趙君公琰。委訪於雲亭。留二宿。又從遊于息影淸暉之間。臨別不勝悵然。次巖兒韵以示。</title>,<text>携手沙潭路。雲深亂石嶒。氷溪初奰屭。雪樹遠鬅鬙。畏道應愁虎。寒天好放鷹。明朝送汝後。相伴一靑燈。</text>
<title>夜坐聞泉聲。颯颯如雨有感。</title>,<text>盡室還山計又非。携兒幸趁雪天歸。深宵獨對寒燈坐。枕底流泉似雨飛。</text>
<title>與兒曺晩至淸暉亭</title>,<text>松間一小亭。幅巾二三子。倚闌各不言。回望山光紫。</text>
<title>齋居卽事</title>,<text>日暮柴扉不用關。蕭蕭風雪卧空山。却憐新屋堪容膝。遂有孤峰亦好顔。步月杖臨危壁上。讀書燈在亂松間。始知造物非窮我。要乞殘年一味閑。</text>
<title>雪夜感懷</title>,<text>四山山木寒颼颼。獨卧雪中之孤樓。夜永幽泉与誰語。天空明月無一愁。英䧺事業非紅紙。經史生涯自白頭。明日東庵問梅去。一溪黃葉倒騎牛。</text>
<title>次韋蘓州韵</title>,<text>天寒雪滿溪。山中無來客。微月松間出。復照溪下石。倚杖聞幽泉。獨立度此夕。北風入高樓。掃盡白雲跡。</text>
<title>雪後登淸暉亭。有懷仲和。</title>,<text>四山巃嵸雪嵳峩。北風蕭蕭水增波。我今留滯在空谷。歲云暮矣憂思多。美人渺渺隔山河。欲往從之可奈何。欲往從之可奈何。美人渺渺隔山河。美人兮美人兮早歸來。紫芝燁燁山之阿。</text>
<title>錫裕有事出山。臨別示一詩。次韵答之。</title>,<text>負笈沙潭宿計成。此來不是俗人情。松間月影連燈影。雪裡泉聲和讀聲。疑義可知心不括。新詩能使眼偏明。寒雲明旦隨歸馬。珍重千山愼去程。</text>
<title>登水月樓。望前峰雪色。極可喜。</title>,<text>隔水鍾聲隱隱來。寒林一帶暮烟開。爲看雪後東峰色。日上高樓十二回。</text>
<title>暮歸 時往槐山還</title>,<text>日暮空山路。蕭蕭落葉飛。烟中孤犬吠。雪裡一僧歸。微月遙聞杵。寒燈已掩扉。歸來犯深夜。霜氣滿人衣。</text>
<title>月夜登淸暉亭</title>,<text>泉鳴危石底。月出遠松間。夜深猶不去。獨對小金山。</text>
<title>出山見梅花已盡。悵然有感。</title>,<text>離家三月未言歸。孤負梅花已盡飛。獨愛月中踈影在。小牎相對兩依依。</text>
<title>夜過淸潭庵訪載澄</title>,<text>蹇驢獨去喚林僧。山路雲深暗古藤。知尒寒宵應不寐。松間微出讀書聲。</text>
<title>臘月二十七日夜。錫祜輩与巖兒。會宿雲亭。拈唐律各賦一詩。追次其韵。</title>,<text>共惜殘年盡。聊成此夜逢。相看有孤燭。不寐欲晨鍾。鬢髮嗟吾老。壺樽幸尒從。新詩吟未穩。細月更東峰。</text>
<title>又次杜律韵</title>,<text>茅屋紙囱燈火寒。梅花相對亦凋殘。卽知舊歲明朝改。不厭深杯此夜看。尒輩惟須寸陰惜。人生元得少年難。病夫已矣成何事。垂老林泉分自安。</text>
<title>守歲夜。次戴叔倫韵。</title>,<text>獨對寒燈坐。惟將綠酒親。難逢丁酉歲。久作鎭川人。雪色偏侵鬢。梅香故繞身。相思弟妹隔。惆悵又新春。再疊歲從今夜盡。燈似故人親。未解金丹術。翻爲白頭人。山林容浪跡。耕釣老閑身。坐看梅花意。羞爭柳色春。</text>
<title>春帖 戊戌</title>,<text>糲飯鹽蔬不願餘。閑來無事卧茅廬。風輕日暖幽禽語。靜對西囱一架書。</text>
<title>兒輩次后山韵示之。走艸和之。戊戌</title>,<text>病卧逢新歲。愁中又立春。溪融氷坼腹。山淺雪生鱗。老蘂梅呈瘦。嬌音鳥闘新。南溪垂柳色。似不負幽人。</text>
<title>溪上晩雪</title>,<text>春雪漠漠晩未晴。沙村小橋無人行。南溪十里暯山橫。長林羃䍥孤烟生。高齋縱目懷思淸。縱有丹靑畫不成。須臾東嶺月微明。澗水瑟瑟和新聲。</text>
<title>兒輩次后山韵賦示一詩。復和之。</title>,<text>春風來幾日。春雪暗孤村。亂樹遙分岸。高峰半入雲。柴荊寒不掩。鳥雀晩多喧。一片南湖色。迢迢已映門。</text>
<title>朴泰和見過。兒輩同賦一詩見示。和韵。</title>,<text>尺地久不見。相過慰此情。邇來吾索莫。後輩汝聦明。隱几憐山色。題詩愛鳥聲。挽留遂終夕。歸路一星生。</text>
<title>雪後溪齋卽事</title>,<text>柴門春雪深。高齋見遠峰。山空無來客。白雲生古松。岸幘楓樹根。幽澗鳴淙淙。東林有僧舍。日夕遙聞鍾。</text>
<title>早春幽居。用韋蘓州韵。</title>,<text>老去安拙分。家貧寡所營。山居二十載。頗識靜者情。詩書復何物。聊以娛平生。春至物欣欣。衆鳥各自鳴。吾亦厭孤卧。扶杖繞林行。東峰望白雲。興滅如浮榮。</text>
<title>復用韋韵</title>,<text>平生愛高卧。一室意有餘。日高衆禽喧。欠伸睡起初。盥漱汲淸泉。諷誦架上書。紛紛車馬客。何事厭山居。</text>
<title>春日閑居書懷 十二韵</title>,<text>歲月金塘里。風烟落水城。村深垂柳色。日永衆禽聲。窮谷柴荊僻。孤齋几案淸。沙溪春欲漲。雪峀晩爭明。水際看雲立。林間把卷行。風松終日對。徑艸一時生。浪跡非眞隱。幽居卽道情。卧雲 卽所居齋名 堪避世。息影 沙潭亭号 不求名。筋力衰年健。文章俗子輕。靑衿元易誤。白髮不須驚。鴻鵠冲霄擧。駑得意鳴。悠悠千載意。終學鹿門耕。</text>
<title>二月十日夜。月色頗佳。巖兒指曰此玉饅頭也。亦妙解。以一詩記之。</title>,<text>一道白雲方渺漫。半輪明月乍沉浮。却喜癡兒能妙解。天中粘着玉饅頭。</text>
<title>日來風色甚惡。寒凜如冬。</title>,<text>眯目埃塵風力狂。浮雲黯黯峽天長。春寒氣象還蕭瑟。日落溪山自莽蒼。一月未曾乾雨雪。諸公何以爕陰陽。湖南柳色空無賴。百尺垂絲已着黃。</text>
<title>春夜喜紀卿見過。同宿得春字。</title>,<text>不恨過從懶。相逢笑語眞。柴門聊卜夜。燈火更親人。酒熟花枝動。詩成柳色春。殷勤林寺約。莫負聽鶯辰。</text>
<title>閑居卽事</title>,<text>已覺淸明近。何曾春意闌。草痕滋宿雨。柳色勝微寒。水凈忘言坐。山靑刮目看。沙禽恠無客。終日繞闌干。</text>
<title>寒食日有感 時在陽山墓舍。是日大風而寒。</title>,<text>禁火孤村春未闌。東風柳色不勝寒。故園歸去花應發。擬与阿昌把酒看。</text>
<title>竹山途中</title>,<text>三月春寒不解圍。征人猶未換冬衣。水晶山色看如夢。只恨悤悤一宿歸。</text>
<title>數日來花事稍姸。有詩記之。</title>,<text>東風連日惡。好雨亦屯膏。艸木自知時。雜花開如毛。野人籬落間。紅綠各分曺。庶可慰寂寥。不復羨豪奢。展席坐其下。陶然揮濁醪。繁英照酒巵。醉歌當風騷。蘭菊亦已抽。所憂翳蓬蒿。雲林恣偃息。軒冕等秋毫。松風滿襟袖。仰視溪月高。</text>
<title>早起卽事</title>,<text>怱怱寒食過。草草野人棲。早霧蒸花氣。微陰閙鳥啼。人烟分遠岸。柳色隔淸溪。有逕從苔碧。無心聽馬蹄。</text>
<title>溪齋睡起</title>,<text>飯畢山齋倦睡遅。久從林下討便宜。鳥聲乍与松聲亂。花影徐隨日影移。齒落已知妨食肉。舌存猶未廢吟詩。野人不管安危事。杞國憂天只自悲。</text>
<title>雨後坐南軒。對花有感。</title>,<text>微雨朝來歇。艸木如膏潤。春山佳有餘。翠色浮千仞。不巾坐南軒。山色笑霜鬢。顧我愛花心。了不異髫齔。爛熳雖云可。已是花之疹。點檢開落間。曾未容一瞬。一氣浩無盡。生生如相印。窅然觀天機。頗覺道心進。呼兒寫新詩。語快如利刃。異一作減</text>
<title>十四夜。月色稍晴佳。時將往沙潭。</title>,<text>花開又値月輪盈。始覺天公侈我行。爲向恒娥勤約束。淸暉亭上更分明。</text>
<title>栗峙人家</title>,<text>回溪隨崖轉。崖崖花倒垂。東埯白雲裡。鷄犬靜茅茨。瞹瞹烟出屋。靑靑麥滿陂。遊子但悵望。駐馬吟新詩。</text>
<title>出山後追詠十絶句</title>,<text>五日沙潭無一詩。山花應復笑吾衰。如今花盡春隨盡。悔負沙潭一段奇。其二多碧洞前花似雪。淸暉亭下水如藍。樓頭坐看東峰色。半是春燒半是嵐。其三雪衲山僧紫竹杖。忘言同坐瀑泉中。穿雲一逕深深去。無數花開映水紅。其四載澄今日是初行。生眼偏能仔細評。松影潭前留不去。愛看潭水十分淸。其五盡日閑行花影中。東崖一路只松風。回頭試向阿昌問。何似寒林淺深紅。其六暝色初沉雲木平。東庵深隔子䂓聲。淸暉亭上團圓坐。倚着闌干候月生。出山後追咏三絶句漸看東峰吐月光。松陰潭影尙蒼茫。林間射出晶熒色。盤石翻爲一道霜。其二每見金山自不還。朝朝相對只金山。卽知秀色元無匹。未必他峰盡是頑。其三薰人花氣自成眠。幽鳥聲中日抵年。已覺俗喧無到耳。猶將禿鬢枕流泉。[其十]彌勒岩前艸屋新。居僧聞有兩三人。幽藤老木南溪路。幾樹山花雪裡春。</text>
<title>早夏卽事</title>,<text>高卧柴荊內。無詩過一春。晩花飛不盡。幽鳥語多新。飮水堪忘世。看雲自傲人。灌園兼蒔藥。種種近天眞。</text>
<title>士復寄示一詩。次韵答之。</title>,<text>不意新詩問碧岑。相思又是隔年音。邇來江海歸田樂。老去文章用力深。淸隱堂中應獨卧。臯蘭寺下幾長吟。病夫饞想葦魚膾。尊酒何緣一話心。</text>
<title>早夏閑居</title>,<text>微風岸幘坐溪樓。滿地松陰也覺幽。春去林花猶自發。日長啼鳥不知休。已難處世逢靑眼。只喜看山到白頭。閑戶著書差有味。殘生此外復何求。</text>
<title>溪齋雨夜有感 明日卽子有亡日也</title>,<text>溪上微雨來。昏昏煙水夕。凉氣入戶牖。庭空多喬木。靑燈照布衾。孤齋獨自宿。感念平生親。中宵坐歎息。</text>
<title>見榴花開盡有感</title>,<text>閑來相伴只烏皮。永日林亭睡起遅。自覺年年詩興减。榴花開盡不吟詩。</text>
<title>夜坐</title>,<text>日入炎氛歇。散髮坐林亭。艸際度流螢。松間見踈星。夜氣穆淸澄。澗水自泠泠。卽此不能寢。怡悅適性靈。</text>
<title>六月晦日</title>,<text>柴門晝僻荳花深。隱几松間只獨吟。不是孤情群鳥獸。聊將傲骨寄山林。蟬聲已作秋風意。竹色偏令晝景陰。欲擬安仁賦閑興。邇來文字亦忘心。</text>
<title>金君昌彦累索歸岩艸堂詩。和原韵贈之。</title>,<text>名利關頭早㓗身。林泉歸卧是高人。已將花竹存經濟。自有禽魚樂性眞。夜枕應遊胥氏國。風囱何羨葛天民。胸中素蓄書千卷。知尒平生不厭貧。</text>
<title>七月一日</title>,<text>閑居愛秋至。常若候故人。夏行忽告盡。已覺天氣新。艸虫復何知。喞喞語悲辛。星斗入我牗。仰頭視淸旻。老炎雖云苦。用事能幾旬。平生苦肺氣。畏暑輒頻呻。一遇凉飈起。如獲大藥珍。新蟬忽到耳。令我淸心神。微凉漸入帷。更与燈火親。</text>
<title>晩步松間</title>,<text>柴門送客自忘還。愛看白雲遙出山。村落依微晩烟外。溪流曲折古松間。平沙鷺影孤飛遠。深樹蟬聲盡意閑。剩喜西風吹短鬢。更臨秋水照衰顔。</text>
<title>七月四日苦熱 戊戌</title>,<text>終日昬昬暑氣蒸。衰年病骨困侵凌。只愁大地都成火。却憶寒天好踏氷。恠客觸炎能跨馬。嗔僮耽睡懶駈蠅。此時水月樓居好。東望何由可一登。</text>
<title>秋夜書懷</title>,<text>空庭老木掩荊扉。雨後微凉入葛衣。月出艸虫啼更急。夜深隣犬吠初稀。卽知富貴危機在。且莫山林宿計違。稍待尙平㛰嫁畢。殘年聊欲卧淸暉。欲一作復。近以兒婚欲北還京口。結語及之。</text>
<title>六日小雨熱又劇</title>,<text>小雨雖霂霡。未能駈炎暑。我樓自百尺。隱在萬松處。散髮卧終日。煩歊乃如許。秋暑劇於夏。自古有斯語。蟬聲滿高樹。微物感節序。新凉幾時動。明朝會牛女。</text>
<title>七夕有感</title>,<text>天上何所有。星辰森成行。蒼蒼積氣中。群精耀光芒。古人强立名。厥義誰能詳。牛女亦偶爾。位著正相望。世俗妄傅會。醜誣固萬方。七月七日夕。烏鵲塡天潢。歡娛輟鳴梭。會合儼明粧。洗車霈雨澤。乞巧薦酒漿。此事誠荒誕。傳說幾千霜。愚者信不疑。賢者騁詞章。人生稟血氣。牝牡自天常。靈星本非人。寧復感陰陽。此理甚昭著。孰爲侮上蒼。天人感應際。但可占灾祥。我今作此詩。聊以破荒唐。</text>
<title>月夜感懷</title>,<text>中天星斗雨初開。更有西風萬里來。小立爲看湖瀲灩。徐行聊與月徘徊。卽今廊廟尋戈戟。自古英䧺困草萊。微物元無不平事。如何虫語入秋哀。</text>
<title>月出聞蟬</title>,<text>蟬鳴猶未歇。山月已照林。東庵在何許。遙遙鍾磬音。</text>
<title>雨中溪閣獨坐</title>,<text>深松一草閣。終日聽溪流。豆葉孤村雨。蟬聲老木秋。音書江漢遠。衰病歲時憂。兒女離違久。相思欲白頭。</text>
<title>夜坐讀書。次放翁韵。</title>,<text>老火尙用事。入夜殊未已。微月照書牎。草間虫語起。老夫感懷多。流年徂如此。村翁睡眠酣。人聲靜鄰里。夜深一短檠。兀坐讀唐史。治亂互乘除。禍福相因倚。平生有書癖。嗜逾芻豢美。前身是蠧魚。抱此堪生死。幸無滿籯金。可以遺孫子。兒曺勿浪擲。歲月如水駛。</text>
<title>夜聞雨聲凄然。得凉字。是日風色甚獰。</title>,<text>入夜南風勢轉狂。孤村雨色送新凉。蠧書已向靑燈近。虫語偏催白髮長。天下元無如意事。人間寧有却愁方。山林亦未容高卧。可笑浮生本自忙。</text>
<title>復用前韵。非次韵也。</title>,<text>喬木空亝動夜凉。燈前獨坐雨聲長。誰催蟋蟀作悲語。欲洗月星無異方。白首猶能增氣槩。靑山終不厭顚狂。看雲飮水元吾分。莫向風塵更着忙。又反前詩結句之意而解調</text>
<title>雨夜月色稍佳。喜而有賦。</title>,<text>不愛秋月明。愛此秋夜淸。炎歊盡掃除。喬木微凉生。淸露在草根。百虫自悲鳴。連夜醲雲黑。伏枕愁雨聲。新霽佳有餘。爲謝天公情。流年忽苒苒。壯心固多驚。耿耿未就寢。深夜對短檠。</text>
<title>仲和有書相問。以長律寄示。</title>,<text>豈有人來問病夫。深松終日醉烏烏。尺書忽與秋風到。千里相思夜月孤。往迹翻悲換桑海。初心應悔佩銅符。遙知添鶴亭中夢。不在沙潭卽柳湖。添鶴。江西池亭名</text>
<title>月色佳甚。至深夜不寐。</title>,<text>白露三更夜。微凉七月天。耽書自忘倦。愛月不知眠。垂老雙蓬鬢。平生一釣舡。壯心憐寂寞。虫語更悽然。</text>
<title>讀書有感 三首</title>,<text>吾㿖何所有。揷架萬卷書。飮水諷六經。此味果何如。掇英遺糟粕。掩卷意有餘。時來坐孤石。因之玩游魚。孔孟沒已久。但有微言在。斂衽展黃卷。儼與聖賢對。明訓如日月。光華照千載。佩服愼勿忘。人生多所悔。古人惜歡遊。飮酒勸秉燭。吾意異於斯。秉燭書可讀。詩禮窺未遍。荏苒頭已白。獨坐窮廬下。咄咄更何益。</text>
<title>閑居述懷。用山月曉仍在林風凉不絶爲韵。</title>,<text>平生愛端居。十載卧窮山。流水自忘飢。白雲相与閑。魚鳥不嫌猜。相見亦怡顔。微尙固如此。永擬老此間。怡一作解縹緲溪上樓。披襟卧松月。西風萬里來。蕭蕭吹短髮。寒蛩復何知。竟夜啼未歇。五十獨無成。感歎至明發。愛此晴月色。不眠坐到曉。迢迢水月樓。東望雲山杳。世故如蠶絲。浮生自纏繞。平生五嶽願。婚嫁何時了。朝起盥櫛罷。幽事每相仍。汲泉澆新竹。日覺翠色增。岸幘坐松根。亭午忘炎蒸。夜凉漸宜人。更欲親書燈。種蘭菊囿中。馨香俱絶代。冀彼枝葉茂。採之結幽佩。蕭艾忽紛盈。衆芳空晻曖。試看風霜後。靑靑果誰在。自古英豪士。遁世恐不深。非無經濟才。甘心卧山林。浮雲視富貴。孰能挽遐心。不有匪熊獵。太公老渭潯。少小有壯志。破浪乘長風。擊劍讀孫吳。龍虎蟠心胸。十載雲林下。喫蔬不嫌窮。中宵卧斗屋。吐氣成長虹。林居無不佳。最佳是新凉。西風嫋嫋至。蟬聲与之長。散髮曳筇枝。徐步繞林塘。南𤱈農歌聲。時送稻花香。我愛頭陀山。相對輒怡悅。卧起与之俱。十年如一日。我今謝山靈。与汝暫相別。山靈笑以答。在君肯与不。 吾廬果何好。溪山最奇絶。隨意蒔花竹。左右紛成列。隣閭相欵曲。親戚共幽逸。欲去更遅回。意有不忍决。</text>
<title>雨夜獨坐有感</title>,<text>秋雨蕭蕭秋風凉。艸間喞喞啼寒螿。夜深燈火耿茅屋。老夫伏枕愁思長。十載林下養踈懶。榮名富貴亦相忘。人生苦被世故縛。未能終身卧東岡。弊冠羸馬漢陽道。預愁眯目埃塵黃。</text>
<title>宿板橋之夕。夢与數人同會賦詩。有閨中看月江湖看月之目。余賦得閨中看月。先成首句。只記其桂影團繡衫寒六字。下句心下了然。不失一字。覺後仍補成之。</title>,<text>露濕瑤空桂影團。天風吹動繡衫寒。夜深不共阿姨宿。獨倚朱欄盡意看。</text>
<title>僑居聞夜雨有感</title>,<text>客眠元不穩。枕席已生凉。節序寒虫急。愁懷夜雨長。山林魂獨往。城市意還忙。十載金溪夢。何曾到漢陽。</text>
<title>僑居闤闠若拘囚。今日往陽山。出郭欣然有賦。</title>,<text>一旬空喫市塵黃。暫出郊原興自長。老木陰陰蟬響急。西風漠漠稻花香。正須歇馬臨秋水。忽復看雲立夕陽。遙想故園幽事足。更和僮僕說還鄕。</text>
<title>十五夜月色佳甚。席地至夜深不寢。</title>,<text>碧落迢迢萬里寬。凄淸風露已微寒。輕雲淡作魚鱗皺。明月眞成鵠卵團。只恐閑人如我少。誰能此夜盡情看。空庭更藉牛衣坐。不恨窮村欠畫欄。</text>
<title>宋子和 正明 挽</title>,<text>高卧頭陀雲。十載阻君面。前冬寄一扎。空山慰窮賤。感此意氣厚。思至屢舒卷。嗚呼存沒間。曾不容一眄。平生丈夫淚。不獨爲私濺。林鸎助我悲。喚友一淸囀。末習尙儇薄。世道日汚下。中心副厚貌。獨不隨俗化。沖然古人風。見者祛鄙詐。有時出緖餘。龔黃可並駕。至今湖西人。口碑頌不暇。嶷嶷棟樑具。永期扶大廈。策名佐明主。妙年文已奇。萬里在眼前。雲路方高馳。兩季復秀出。决科如摘髭。榮光溢門闌。世人咸歎咨。天道忌滿盈。人事迭盛衰。高堂舞綵地。鶴髮空自悲。去歲持龍節。王曰尹舊京。兩鬢尙漆黑。腰間黃金橫。威名鎭四境。崧岳与崢嶸。耿耿報主志。懇懇憂國誠。二竪忽相侵。萬事逝水傾。蕭蕭臨津路。悲風送銘㫌。聞說廣陵渡。臨江起高樓。平生志勇退。晩歲此歸休。主恩日隆厚。一身敢自謀。未掛神武冠。虗橫鴟夷舟。人事忽變改。雲物空自愁。他時倘一登。灑涕寄江流。</text>
<title>尹判書 趾仁 挽</title>,<text>伯仲王家號藎臣。淸名公復冠朝紳。門庭蕭寂如寒士。襟抱沖和卽古人。但有血腔憂世事。自將氷蘗律吾身。樑摧棟折艱危際。江漢秋風淚滿巾。</text>
<title>夜坐書感</title>,<text>閉門京口已秋深。病客懷歸只越吟。憤世唯思長闔眼。逢人無可一論心。寒虫衰草風初緊。老樹空庭月欲陰。平生自愛吾廬好。雲外頭陀隔幾岑。</text>
<title>後夜月色又佳。獨坐書懷。</title>,<text>伏枕悲虫喞喞鳴。悽然遠客不勝情。寒星月外猶踈點。新鴈燈前又一聲。豈獨山林能遁跡。且從城市欲藏名。忍飢羞向隣人乞。不學當時五柳生。獨一作必</text>
<title>僑居書事</title>,<text>蠧書一束寄生涯。城市山林着處家。輕出人多嘲小草。乍淹吾亦負寒花。閑來謝客簾初下。醉後題詩字半斜。獨據槁梧終日坐。不嫌門外卽塵沙。客有嘲出山者。第三及之。</text>
<title>雨夜讀柳下詩有感</title>,<text>深院孤燈風雨來。淸詩讀罷却生哀。高名自古元多謗。末俗何人更愛才。薄宦終難謀一飽。餘生只欲託深杯。成虹尙有胸中氣。夜夜衝霄欝未開。</text>
<title>九日獨坐有感</title>,<text>蕭蕭細雨作年華。是日重陽獨卧家。人對空樽偏白髮。地非故里亦黃花。不堪失侶鳴鴻急。無意登高醉帽斜。曾向鳳凰㙜上望。淸流如帶遶明沙。</text>
<title>過柳下會朴士賓。終日談詩。得一詩寄道長求和。</title>,<text>獨樹臨溪柳。蕭然一草亭。閉門秋葉落。散帙晩峰靑。白髮空相惜。新詩各自聽。松扉繫馬久。西日照寒庭。</text>
<title>仲寬，紀卿，士厚。一時告歸。懷殊悵然。書此以示。</title>,<text>無語燈前別淚揮。明朝風雪送將歸。來時鴻鴈飛初盡。到日梅花落已稀。浮世功名身漸老。故山歸去計多違。雲亭亦自勞魂夢。敢向沙潭憶釣磯。</text>
<title>桐湖舟中。同孝伯，尙輔，大年，載方，尹養直聯句。己亥</title>,<text>春江初日放舟迴。大 白鳥相迎故不猜。直 在處湖山容浪迹。孝 同時翰墨盛高才。年 慚非有道偕元禮。方 讓与黃樓且鳳㙜。輔 稍待淸明花柳好。期君携酒此重來。大</text>
<title>齋居卽事</title>,<text>隱几空齋晝掩關。愛看春艸一庭間。詩成累諷偏多味。客去孤眠自覺閑。籬出高花非遠樹。牎啼幽鳥似深山。故園物色應相待。度盡淸明亦未還。</text>
<title>雨中赴健之南園。看花得濃字。</title>,<text>勝友招呼意不慵。名園暇日輒相從。花枝欲与春風語。柳色渾和雨氣濃。老去詩篇偏跌宕。閑來尊酒更從容。故園春色今何似。回首雲山杳萬重。</text>
<title>送 李季通 明彦 使日本</title>,<text>自古交隣使事重。每從㙜閣揀詞臣。已知忠信行蠻貊。不用文章誓海神。到日蜑村逢橘熟。歸期板屋見梅新。島夷尙說東山相。敎識朝鮮更有人。</text>
<title>鄭羅州 復先 挽 鄭公卒於官次</title>,<text>不須抵几戟髯張。顚倒奸胥背負霜。已喜湖山人自得。還憐簿牒病相妨。銘㫌忽自蘆峰返。遺惠應同錦水長。異日倘修循吏傳。寧敎卓魯檀芬芳。忽自之自一作向</text>
<title>李尙州 徵海 挽</title>,<text>胸中寧有機關事。眼底元無齷齪儔。但用杯尊澆磊隗。卽從談謔見風流。向來積毁金猶鑠。到處盤根刃自游。看取桐鄕遺愛在。一船㫌翣上原州。</text>
<title>夏日會四宜亭拈韵。同君則，一源各賦。</title>,<text>欹枕臨千室。披襟近九霄。危亭自縹緲。六月尙風飈。怪石還成列。淸蟬不待招。會心元在此。重覺故山遙。恠石還成列一作峰影還成偶。淸蟬一作蟬聲。石有千年色。松餘幾尺霄。每來當畏景。無日不淸飈。湖海將成別。壺尊更見招。從今數相過。騎馬肯辭遙。</text>
<title>雨夜書懷</title>,<text>炎蒸餘幾日。風雨入新秋。久負山林約。頻驚歲月流。鍾聲仍客夢。虫語盡鄕愁。伏枕書空內。孤燈照白頭。</text>
<title>後夜風雨益復凄然。令人殊不任故山之思也。</title>,<text>風塵淹病日。江漢早秋時。破壁寒虫急。孤燈夜雨悲。漸知多苦况。猶未卜歸期。更覺吾衰甚。今年懶作詩。</text>
<title>題金君錫大所寫山水障子</title>,<text>漠漠烟林過雨痕。孤舟歸去正黃昏。憑君欲寫秋山色。興在江南紅葉村。</text>
<title>早秋書感</title>,<text>積雨何曾歇。西風已欲凉。秋來窮轉甚。老去意空長。古木連虗牖。寒虫共一床。新詩亦漫興。太半憶歸鄕。</text>
<title>君則，一源見過。次空同韵同賦。</title>,<text>忽爾生秋氣。悠然憶故林。幸逢良友至。自覺舊情深。圍席同看畫。持杯細話心。人生百年內。所貴在知音。結句一作淹留君莫惜。今世少知音。看君高枕意。隙地似山林。遠峀庭陰靜。孤松雨色深。時成北牎夢。獨有古人心。有耳非鐘子。愧君山水音。愧君一作敢論○一源闤中亦道氣。不必卧雲林。車馬通衢閙。啚書小屋深。風塵老大意。江海別離心。竟日淹歸騎。凉蟬送夕音。君則</text>
<title>又疊前韵。寄示君則，一源求和。</title>,<text>超然燕處地。吾意自山林。散秩市塵遠。閉門風雨深。非君時過我。何處更論心。對坐哦新句。秋虫亦和音。每憶君家好。高齋楓樹林。秋風石城去。別恨漢江深。白首分符地。靑山拄笏心。如逢北歸鴈。一一寄書音。憶一作赴。好一作會○右屬君則 君則新作石城宰。非久將赴任。泥滑妨騎馬。君來自北林。蟬聲高柳遠。山色一簾深。愛畫元淸致。尋朋亦古心。天然詩語妙。重覩盛唐音。右屬一源</text>
<title>送洪道長監牧蔚山。用竹西小集韵。</title>,<text>鳥嶺蒼蒼樹。君今向此行。微官元爲口。遠別自傷情。官廨隣鮫舍。征途聽鴈聲。遙知數馬日。拄笏海山淸。儉歲難糊口。微官不足悲。牧人懷異績。蜑戶誦新詩。島寺尋梅遍。官田稅橘宜。知君啗海鰒。六載數該遅。歲甲午。道長得松蘿察訪。以言者竟不得赴。今年又監牧蔚山。而前後任所。皆在嶺南。其間恰滿六載。故結句及之。</text>
<title>十四夜。偕一源，祈仲宿君則宅。次東人韻同賦。仍送主人赴任石城。</title>,<text>五馬去時鴻鴈秋。石城縣下馬江流。悲哉遠別當中歲。老矣吾儕俱禿頭。對月賦詩還此夜。看山拄笏有官樓。落花巖与臯蘭寺。恨未從君一同遊。[十四夜。偕一源，宿君則宅。次簡齋韵同賦。因送主人赴任石城。]欵欵燈前話五更。虫聲別恨各難平。一尊今夜且須醉。孤月他時空自明。五馬還隨秋鴈去。新詩應使邑人驚。玉堂盛却何如者。潦倒君今白髮生。</text>
<title>道長別席。次林字韵爲贈。</title>,<text>尊前握手一悲吟。送汝明朝發北林。白首南征非得計。中年此別又驚心。蔚山接海魚龍闘。鳥嶺連天雲木深。已覺西風吹萬戶。盡將離恨入秋砧。</text>
<title>夜過道長。又用前韵作別。</title>,<text>燈前捉鼻對長吟。鍾動街樓月上林。駐馬三更知我意。論詩一代見君心。南雲不盡征途遠。東海何如別恨深。想爾官齋冬卧穩。老妻應不事寒砧。莘老詩云念尒白頭當遠役。老妻辛苦又鳴砧。余戲反其意。</text>
<title>過慶福宮有感</title>,<text>秋草萋萋蛺蝶飛。御垣頹盡老槐圍。惟餘白首宮監在。閑把漁竿對夕暉。</text>
<title>病中試氣力。暫出前軒。</title>,<text>强將瘦骨倚闌干。不覺秋光已許殘。多謝天公憐病物。獨留黃菊使相看。</text>
<title>雨夜感懷。時病猶未已也。</title>,<text>病卧空齋自不眠。冥冥風雨夜如年。凌雲尙有平生志。時撫龍泉木枕邊。</text>
<title>題元伯畫</title>,<text>古木蒼藤路不分。山花開盡暗香聞。飛泉雨後無人賞。盡日亭空卧白雲。</text>
<title>題申瑩畫爲一源作</title>,<text>極目汀洲蘆荻花。鴈飛無數點平沙。紅樹靑山家更遠。身隨秋色到天涯。</text>
<title>題仕女障子 庚子</title>,<text>昔別阿郞梅發時。梅花又發但相思。春來無限心中事。獨有焚香侍女知。</text>
<title>送洪道陳之任淸風</title>,<text>寒碧高樓霄漢間。使君長得坐眠閑。且將勾漏丹砂法。擬駐仙人氷雪顔。淸嘯何曾妨簿牒。新詩應不負江山。龜潭欲漲桃花水。預約輕刀一往還。</text>
<title>題李松老扇頭 元伯畫</title>,<text>欹側柴門小徑通。閒亭棊罷只松風。孤舟欲訪幽人去。一抹春山淡靄中。</text>
<title>李尙泰挽 代判官兄作</title>,<text>把酒論交四十年。相看鬢髮各蒼然。未成一第衣猶布。不救長飢硯是田。雪盡堊廬餘栢樹。春寒書幌只風烟。三淸舊迹渾如夢。夜夜樑間素月懸。</text>
<title>君則同李君子野。復次前秋林字寄示。和韵答之。子野是妙軒之子名莘</title>,<text>淸詩能破的。華譽擅詞林。花石居仍僻。琴書興自深。靑山聊托契。朱紱已無心。欲待新晴去。持杯聽鳥音。右屬君則看爾棲棲意。悲歌憶故林。東風山雪盡。柳色席門深。短褐憐狂態。新詩見苦心。相肥多失士。今世孰知音。右屬子野高齋無一事。頗似卧空林。雨歇花枝動。鳥啼春意深。風塵縻薄宦。節序减歡心。醉後商歌發。滿天金石音。右自述</text>
<title>又用林字。寄示君則，子野。</title>,<text>君家紫閣下。粧點好園林。恠石橫烟立。幽花映竹深。興來頻命駕。佳處輒關心。相對忘言坐。寥寥天籟音。右屬君則墻東堪避世。不必卧山林。擁褐靑春晩。垂簾白日深。詩淸元脫俗。貌古卽如心。幾日重來過。柴門聽足音。右屬子野逢春猶伏枕。歸夢每雲林。京國親知少。故園花木深。蒼茫今日事。牢落暮年心。琴罷人無會。衆山俱動音。右自述</text>
<title>卽事書懷</title>,<text>垂簾終日市門前。客去寥寥隱几眠。花意春寒猶慘憺。柳條風緩自嬋娟。已知丘壑存吾道。不必窮通問上天。松竹故園無恙否。金溪回首隔風烟。</text>
<title>子野寄示短律。走草以答。</title>,<text>蓬門孤卧處。步屨枉過時。幽鳥啼長日。高花出遠枝。新詩聊可誦。狂態更誰知。乘興明朝去。南園有好期。</text>
<title>春日同子野。會君則南園。</title>,<text>忽有南山當醉歌。老夫高興與嵯峨。烟霞洞僻離塵遠。花鳥春深得意多。禁里風光今若此。故園雲水更如何。回頭却憶前秋夜。酒後詩成對月哦。</text>
<title>寄道長 當在上</title>,<text>漢陽二月梅發時。幾度看梅輒爾思。老去何堪居瘴土。春來不復寄新詩。天長鴻鴈分飛遠。海闊魚龍叫嘯悲。莫問病夫今日事。瀟瀟雙鬢盡成絲。</text>
<title>再疊歌字。寄示君則。</title>,<text>花枝如舞鳥如歌。來對君家五石峩。但有芳尊須共醉。卽看春事亦無多。遅回已与靑山遠。潦倒其如白髮何。知爾元來非俗物。閉門終日只吟哦。與一作覺相逢花裡卽悲歌。短髮弊冠空自峩。乞米朝烟出屋少。著書春艸閉門多。靑山有約吾歸矣。白雪無知尒奈何。此地烟霞堪遣興。新詩莫惜一長哦。右屬子野</text>
<title>雨中卽事 時仲寬自鎭川至</title>,<text>柳市橋西宅。寥寥晝掩關。看花三月暮。聽雨一窓閒。夢入南雲去。人隨北鴈還。悠然成對坐。山色映簾間。</text>
<title>雨中示仲寬</title>,<text>忽忽經年別。相逢說舊遊。故園何日到。細雨晩春愁。世事頻雙涕。吾生自白頭。金溪如在眼。花發繞書樓。</text>
<title>君則寄一詩。依韵答之。</title>,<text>終日焚香俗事稀。市門垂柳掩荊扉。春深小院燕初至。花落故園人未歸。倚杖溪流橋外急。捲簾山色雨中微。風塵混迹元何意。坐羨林禽自在飛。</text>
<title>又疊歌字</title>,<text>烏烏醉後擊壺歌。坐對南山翠色峩。萬里江湖愁外遠。一城烟樹雨中多。春光逐水不可挽。世事如雲其奈何。深怪蘆原李子野。無衣無食日高哦。</text>
<title>題石田畫。效石田體。</title>,<text>騎馬欲歸千嶂白。揮鞭一望老松靑。正愁人跡橋頭絶。只好漁歌江上聽。原韵寒梅未開天補白。凍草欲發山藏靑。兩人聯騎雪中去。百道細泉風外聽。白石翁</text>
<title>金兵使 重九 挽</title>,<text>壯烈深河天下知。公眞不愧克家兒。雄心欲勒燕山石。異績曾聞海邑碑。豈意戎壇推轂地。忍看縗服復魂時。靑山埋却干城器。慟哭東門送素旗。</text>
<title>睡起書事</title>,<text>微晴初日暈牎明。睡覺門前賣菜聲。坐想菘根新雨潤。題詩多是故園情。</text>
<title>月夜書感</title>,<text>霾風昬靄晩幷收。入夜星河淡似秋。可笑浮雲多變態。不知明月有閒愁。三年故國迷靑嶂。萬事孤燈嘆白頭。自切野人芹曝志。靈丹那得獻龍樓。</text>
<title>雨中書懷</title>,<text>漠漠南山雲四垂。山前烟樹晩參差。炎蒸天地當三伏。風雨樓㙜又一時。世事糾紛誰更辦。天心錯莫竟難知。耦耕他日何人在。滿目江湖有所思。</text>
<title>道長有書相問。書此寄之。</title>,<text>經年不見一人來。度嶺還驚尺素迴。春後應作臨海作。天邊幾上望鄕㙜。可堪梅雨侵書帙。莫厭榴花照客杯。聞說三神元咫尺。吾將從汝問蓬萊。</text>
<title>哭君叙墓</title>,<text>萬事空山裡。孤墳落照時。此來如或見。一慟更何知。夕艸寒虫急。秋原白露滋。精英埋不盡。應復化靈芝。</text>
<title>東出</title>,<text>日暮長林下。蕭然野老家。柴門靜煙火。秋色在桑麻。牛飮淸溪水。虫鳴山菊花。暫時東出郭。已復免風沙。</text>
<title>忽忽</title>,<text>忽忽殘年盡。悠悠遠道征。村烟寒不斷。峰雪暮還明。鞍馬山川闊。歲時兒女情。人生重報本。非是別家輕。</text>
<title>宿板橋村</title>,<text>獨坐書空字。孤村夜色闌。紙牎兼雪白。茅屋有燈寒。長道風霜苦。衰年筋力殘。故山如在眼。松竹倘平安。</text>
<title>途中書懷</title>,<text>夜宿荒村雪。晨餐破屋燈。獨行亂山外。忽看初日升。天地吾安適。艱危氣尙騰。平生憂國意。投老更何能。</text>
<title>思家</title>,<text>風急天將黑。山寒路自斜。來時愁雪片。歸日對梅花。臘盡還爲客。年衰漸戀家。遙憐少兒子。新學喚爺爺。</text>
<title>守歲 二首</title>,<text>守歲松楸夜。孤燈獨不眠。春還知幾日。客裡送殘年。村寂鷄聲杳。牎虗雪色偏。吾生頑更甚。萬感集尊前。茅簷聞雪墮。獨坐到鷄時。但惜殘年盡。寧嫌此夜遅。浮生元易老。萬事只深悲。呵筆題新詩。燈花落硯池。</text>
<title>除夜書感</title>,<text>獨卧寒山雪。明朝又見春。酒杯亦無賴。燈火自相親。老病形容異。文章意氣新。陀山非俗物。應笑未歸人。歷歷平生事。悠悠五十年。詩書空白首。骨肉半黃泉。埋恨元無地。陳辭敢問天。天公付傲骨。定不受人憐。</text>
<title>除夕獨坐。風雪悽然。只与寒燈相對。有懷亡妹。不勝悲怛。遂和淚書此。</title>,<text>一死人皆有。捐生尒最憐。割慈抛幼女。含笑入黃泉。積雪孤墳遠。新春百感偏。更將攀栢淚。遙洒馬山天。入一作從</text>
<title>又懷庶妹</title>,<text>汝母崩城慟。餘生獨汝依。芳年胡至此。萬事忽成非。山月埋粧鏡。牎燈斂嫁衣。提携十七載。一似夢依俙。</text>
<title>新年 辛丑</title>,<text>忽爾新年改。悽然白首吟。齒牙今盡落。衰病日相侵。夜雪山樽在。春風宰木陰。每年霜露感。來往到于今。</text>
<title>晩眺</title>,<text>晩向柴門立。平蕪接遠天。夕陽一溪雪。古木幾村烟。歸夢應連夜。離家忽隔年。老妻与稚子。來日共團圓。</text>
<title>元旦夜有感</title>,<text>萬事吾今老。殘生志已違。乾坤日月疾。四十五年非。積雪仍高枕。寒燈与掩扉。陀山春色至。今歲定南歸。</text>
<title>喜朴生 珪 夜至</title>,<text>澗水柴門僻。誰能雪裡來。多君騎馬至。不作放船迴。夜永猶燈火。春寒只酒杯。深憑聯被宿。每得客懷開。</text>
<title>又得藏字</title>,<text>共有新年感。相看素髮長。君何嘆蠖屈。我欲學龍藏。萬事皇天在。浮名末俗妨。雲山隨處好。無地不吾鄕。</text>
<title>志感</title>,<text>伊昔摴蒲戱。于今兩鬢絲。乾坤餘一蠧。歲月只新詩。隙雪侵書卷。牎燈照酒巵。東風動門柳。忽復故園思。</text>
<title>早發陽山</title>,<text>晨興星未落。拜跪石人間。但辦三宵宿。翻成隔歲還。雪高左棧嶺。雲薄水晶山。餘戀松楸在。東風眼更潸。</text>
<title>金梁途中</title>,<text>醉橫白騾背。滚滚閱雲岑。野以無村闊。天將欲雪陰。山川待佳句。時序損雄心。自古英豪輩。寥寥卧石林。</text>
<title>過金梁驛。復用陰字。</title>,<text>蒼蒼負兒北。古驛只依林。日色寒郊薄。鷄聲雪屋深。風烟迷遠道。天地改窮陰。自覺顚毛短。猶存老驥心。</text>
<title>途中記所見</title>,<text>數幅靑裙一尺䯻。村婆粧束更誰猜。須看蹋雪纖纖步。自向前村拜歲來。</text>
<title>直谷途中</title>,<text>征役何時了。吾生老此間。人烟渾雪樹。客路盡寒山。獨鶴亭亭立。昏鵶漠漠還。飛栖各自在。得不羨渠閑。</text>
<title>馬上口號</title>,<text>擾擾元何事。栖栖送此生。暮烟板橋店。雪樹漢山城。臘盡纔春動。南來又北征。歸應話妻子。辛苦客中情。</text>
<title>板橋店</title>,<text>蒼山十里野。撲地店人村。轂綰三南口。泉輸百貨存。市倡倚門立。櫪馬隔籬喧。常看炊烟起。高天一半昏。</text>
<title>宿吳家</title>,<text>店舍西巷僻。別開一柴荊。寒燈餘四壁。古木只虗庭。布被愁沾雪。茆茨卧見星。居停有賢主。來往幾曾經。</text>
<title>二日見月</title>,<text>入春纔二日。見月卽新年。老木時徐步。寒牎遂不眠。細光星盡奪。暫燭雪相鮮。欲識淸輝遍。留看十五圓。</text>
<title>懸雲途中</title>,<text>臘候常暄暖。入春風日淸。百年今欲半。萬事竟何成。鷗鷺深盟在。詩書老眼明。不須懷感激。卽此送餘生。</text>
<title>漢江</title>,<text>江漢流滄海。滔滔日夜間。樓臺兩岸有。帆舶幾時還。高下烟中樹。縱橫雪後山。居然萬里勢。從此送南關。</text>
<title>題鄭元伯四時屛畫</title>,<text>東埯人家住翠微。杏花落盡掩荊扉。溪南雨後看耕罷。一道穿雲緩緩歸。春日午蒼嵐暗不開。東溪樹色綠於苔。幽人獨自携琴去。知是山亭看瀑來。夏楓林深處盡漁家。數片靑帘隔晩霞。天際夕陽帆影遠。一江秋色在蘆花。秋江上柴門古木低。一天雲雪晩來迷。梅花側出踈籬外。時有淸香過水西。冬</text>
<title>又題秋景一首</title>,<text>江上漁家早掩門。楓林月出正黃昏。蘆花深處孤舟在。秋水如烟不見痕。</text>
<title>君則寄示除夕歎一篇。和韵答之。</title>,<text>去年臘月三十夕。余方遠作陽山客。北風慘慄天氣黑。水晶峯前雪如席。茆齋獨卧萬感集。點檢平生無一樂。少年有志畫麒麟。萬事濩落頭已白。日月駸駸不少停。有誰鞭策相駈逐。雕虫篆刻壯夫嗤。如此浮名何用博。塵中不可一日留。况乃世事多變易。回瞻四方靡所騁。此意蕭條無今昔。鳴鷄腷膊撼四隣。乃知刻漏行到丑。人情本自惜殘年。忽憶少壯淚沾臆。</text>
<title>子野寄示一律。和韵答之。</title>,<text>老去逢春自不歡。梅花何以破愁端。步來窮巷泥初滑。對坐前峰雪更寒。汝已長貧難飽飯。吾今多病欲辭官。相逢但可終朝醉。莫猒樽中臘酒殘。</text>
<title>去冬子野寄一詩。懶不能答。今始和去博粲。</title>,<text>近來移宅住南阿。不復今冬見汝過。自是無人開口少。只須聽雪閉門多。獨憐纖月添梅韵。一任條風變鳥歌。會見明朝春又至。茅簷應已負陽和。</text>
<title>送元伯之任河陽</title>,<text>一領靑衫半不新。十年薄宦走京塵。要知擊柝辛勤意。只爲高堂不爲貧。正月東風雪滿車。龍湫南畔嶺雲賖。知君此去饒淸趣。管領河陽一縣花。邑小何妨如斗大。民淳多喜是羅餘。臨分不恨鸞栖棘。知尒親廚日薦魚。胸中自有先天學。筆下元無半點塵。已向畸人窺閫奧。便從玄宰奪精神。陶山一曲退翁㞐。溪上柴門老木餘。早晩君行應縱筆。先將一紙寄於余。</text>
<title>夜坐</title>,<text>月出寒山靜。殘雪帶柴門。春燈照歸夢。一一入故園。</text>
<title>齋夜</title>,<text>寂寂孤齋裡。開牎對雪松。誰知春夜永。微月半西峯。</text>
<title>燈下</title>,<text>夜深月未落。踈柳宿棲鴉。孤燈北窓下。相對只梅花。</text>
<title>月夜</title>,<text>開門延月光。素氣凝如霜。雙鵞亦何意。夜夜宿井傍。</text>
<title>寄子野</title>,<text>不見汝今已一旬。柴門鳥雀但相親。偏憐鬢髮還如雪。忽看梅花又是春。每夜自來唯好月。一尊相屬更何人。忘飢定有新詩在。分付賢妻莫歎貧。</text>
<title>宋參判徵殷輓</title>,<text>冲襟厚貌自天眞。今世公能獨古人。但已覃精硏故紙。有何餘念更通津。卧來暗室非慚色。埋去靑山卽潔身。謌哭乘除元物理。終知完福更無倫。</text>
<title>藥泉南相國 九萬 遷葬輓</title>,<text>每恨同時一拜遅。卽從毫素識英姿。精神眞可穿金石。事業元宜勒鼎彛。積毁終看明主惑。苦心應有後人知。琶潭翻作堂封地。依舊松聲也自悲。終看一作豈無</text>
<title>春日卽事</title>,<text>今年三月未開花。寒食東風燕子斜。地僻啼禽如好客。天陰垂柳更隣家。自憐多病孤春色。只有新詩領物華。借問何時拂衣去。故園南望但烟霞。</text>
<title>夜讀石湖詩</title>,<text>夜深明月入窓遅。寒意淸嚴似臘時。坐久不知更漏急。燈前自點石湖詩。急一作短</text>
<title>春晩閑居</title>,<text>今年花較去年遅。屈指無多穀雨期。啼鳥日長深隱几。歸雲天遠獨吟詩。鄕心不与靑山隔。衰相全爲白髮欺。也識牛潭春漲動。今人最憶訥魚時。</text>
<title>夜坐風氣甚冷。極似深秋也。</title>,<text>三月㥘寒猶着裘。凄淸風月似深秋。但看柳色靑如許。始信春光入陌頭。</text>
<title>睡起卽事 是日小雨</title>,<text>柴門客至懶逢迎。睡起書牎一鳥鳴。爲驗道心窺古井。時將高興對春城。踈雲細雨忽成映。垂柳微風相與淸。莫謂今年花事晩。眼中無物不詩情。</text>
<title>閑居雜興</title>,<text>自我去金溪。三年不作詩。豈無一二語。牽率語不奇。老病相侵凌。筆力與之衰。風雅漸墜地。借問繼者誰。隱几南牎內。暮雨映鬢絲。春物日以佳。故園尤可思。迢迢溪上樓。花藥紛東籬。陀山倘有靈。嗔我歸來遅。世人輕良辰。我意獨憐春。平生不解飮。一勺輒已醺。每當花開時。酌酒酹花神。但欲助其趣。長與壺觴親。今年氣候異。春寒惡風頻。三月已過半。百卉俱未伸。數日稍暄和。頓覺花意新。芳華亦一時。幾何飄爲塵。回頭語老妻。丈夫豈長貧。爲我釀春酒。勿令花笑人。大化無停機。萬物相氤氳。新者俄已陳。遞代自紛紜。達人了終始。高卧探天根。死生非大事。榮悴安足論。達可利天下。窮亦事灌園。心定湛如水。豈受外物昏。卷舒無不可。坐看南山雲。寓舍饒隙地。壤土且肥腴。往者誰爲主。庭除任荒蕪。杜鵑最易生。揷枝亦不枯。咫尺南山麓。終不移一株。凡以花名者。春來一切無。以此占其人。非是好事徒。我欲課僮僕。栽花以自娛。甞笑王子猷。種竹太區區。東隣豈無花。折來揷銅壺。芳華悅我目。足可了朝晡。何必吾家種。然後意夬愉。志士多苦心。常懷家國憂。試看三代後。漢文最爲優。乃如賈生者。慷慨涕不收。此事亦非過。意欲回大猷。世運如江河。滔滔日西流。後元玄默治。今可再見不。蠻觸各爲國。鴟梟晝啾啾。紛紜爭腐鼠。王體果孰謀。陽和徒養物。肅殺方成秋。八柱戴天關。枉抱杞國愁。蒼梧雲杳杳。日暮空回頭。平生愛山居。山居爲愛閑。金溪尙喧聒。沙潭屢往還。遂營終老計。臨水開柴關。寧知麋鹿性。復作塵土顔。擾擾九陌中。閉門似深山。始覺躁靜分。只在方寸間。內定處朝市。何異隱林巒。往者果何心。必欲遠塵寰。所以買山隱。宜爲達者訕。但想淸暉亭。崖花應已斑。何時復歸去。高枕聽潺潺。但一作坐</text>
<title>雨中春望</title>,<text>漢陽宮闕五雲斜。極目西城眺望賖。九陌輕塵偏柳色。千門微雨盡桃花。山林未往身空老。天地無私物自華。怊悵故園頻入夢。魂隨春色到天涯。</text>
<title>送春日。君則冒雨見過。盡日而歸。賦此寄示。</title>,<text>非君誰是意中人。相對蕭然兩角巾。已乏杯尊供永日。還愁風雨送殘春。樓㙜撲地烟雲合。花柳連天氣色新。但識閒如吾輩少。一旬三會未爲頻。</text>
<title>又用前韻 二首</title>,<text>但恐功名來逼人。莫嘆禿鬢裹儒巾。雨還不止能留客。花未全開欲駐春。芳草已如歸夢亂。浮雲長共世情新。一窮都坐吟詩苦。萬事唯須把酒頻。我輩終非握促人。新詩能不負頭巾。雲陰忽作千門雨。花意應憐半日春。夢裡溪山元自好。眼中傀儡幾番新。書生例態憂平世。莫怪談間出涕頻。世間難遇熱膓人。頭上猶存漉酒巾。千樹繁花渾似雪。四時佳節莫如春。雄心不恨靑雲晩。素志空悲白髮新。但願殘年俱飽飯。眞成二老往來頻。晩一作潤</text>
<title>白虹行</title>,<text>漢陽三月風埃黃。晝日慘慘昬無光。白氣一線劃中天。䗖蝀敢來干太陽。靑冠赤屨相錯互。左珥右珥如垂璫。天色淡白薄於紙。冷然凜慄欲飛霜。六龍跼蹙未敢馳。陽烏戢翼亦不翔。吾聞日者衆陽宗。光晶赫赫臨萬方。常恐浮雲或點翳。况乃滛虹奪精芒。卽知人事相感應。上薄陰陽失其常。皇天至仁故示警。冥冥禍機誰能詳。轉灾爲祥古之有。請看雉雊与穀桑。虎豹當閽不可扣。下臣何以告吾王。愁來仰天一長吁。獨坐中宵淚滿床。</text>
<title>眺晩有感</title>,<text>霽後河山醉眼中。風光一与去年同。高花纔辨貞陵洞。老木偏多景福宮。欝欝樓臺將暮色。悠悠今古幾春風。明廷不乏經綸手。只合荊門卧禿翁。欝欝一作城郭。悠悠一作興亡</text>
<title>初夏卽事</title>,<text>深院日長風更微。隣家處處亂花飛。只餘墻角紅桃在。挽駐春光不放歸。</text>
<title>連日風色極不佳。損麥可慮。時客來言三南兩麥。未免大歉云云。</title>,<text>一春無日不狂風。兩麥三南又告凶。自附晦翁春祝意。長吟憂國願年豐。</text>
<title>燈下讀遺山詩。有淸暉亭上倚新晴之句。與沙潭亭名相符。遂用其語爲結。仍次其韵。二首</title>,<text>團圓鏡㨾綠潭平。應有山花照水明。坐憶前秋霜月夜。淸暉亭上倚新晴。盤陀石似疊氊平。每到沙潭眼便明。擬挽鹿車同隱去。淸暉亭上倚新晴。</text>
<title>夜讀某公文有感</title>,<text>非姒非姚卽不陳。尊周一語更精神。諸君且莫輕相詆。要是三韓間氣人。</text>
<title>後夜又讀遺山集有感</title>,<text>出入香山坡老間。掃除熱閙更淸閒。胸中有許眞詩在。信手拈來自不刪。曾爲名流勒墓銘。廬陵風致筆通靈。平生眞識中州集。老去孤懷野史亭。</text>
<title>過君則 時君則患胸痛。對甁花。臨歸索詩甚急。口號塞白。</title>,<text>寥寥春已去。騎馬到君家。維摩十日病。相對一甁花。</text>
<title>夜讀三淵金剛錄有感 效淵體</title>,<text>高牎收遠色。月出南城長。井柳疎星影。甁花散秩香。淵翁詩有格。皆骨興難忘。正憶冥鴻擧。東雲意渺茫。</text>
<title>齋居有感</title>,<text>蚕頭日在眼。蒼翠卽吾園。春去花飛逕。天陰柳掩門。旱乾一時急。盜賊幾州存。世事蒼茫內。沈憂付酒樽。</text>
<title>老去</title>,<text>老去烏皮几。幽人白冠。艱虞寇氛惡。氣候夏天寒。鸎自隣園聽。花餘遠樹看。浮生元莽莽。出處古今難。</text>
<title>月夜 楓岳僧霜勳。來言峽中虎患近甚。</title>,<text>養疾聊憑几。看山更杖藜。窺雲纖月上。隔柳一星低。峽乕長時閙。城烏幾處啼。吾衰耳不聵。能免聽金鼙。</text>
<title>憫旱</title>,<text>一旱今如許。高天只自陰。漸知芒種近。何慰老農心。蟻故無移穴。鳩多有喚林。陰陽須爕理。還復憶商霖。</text>
<title>早起</title>,<text>早起還徐步。孤城岸幘中。柳長元到地。花亂更隨風。隔屋鷄聲遠。關門草色同。虗庭有古井。深欲種梧桐。</text>
<title>此日 春夏以來。連有星虹之變。</title>,<text>此日亦已暮。天心終漠然。何田兌龜坼。無計起龍眠。變恠交春夏。饑荒有歲年。明時猶痛哭。深覺賈生賢。</text>
<title>夜</title>,<text>三春仍客枕。永日只柴門。星月憐今夜。風烟隔故園。徒懷攀桂樹。何處覔桃源。百慮關王室。吾生敢更論。</text>
<title>明朝雨</title>,<text>濃雲有雨意。不識八方同。漠漠纔沾地。蕭蕭漸映空。遙峯籠薄霧。高木助微風。晩後能滂霈。憑渠卜歉豐。</text>
<title>晩晴</title>,<text>終靳崇朝雨。旋看及午晴。薄雲留不去。落日閃還明。二麥纔回色。三農未滿情。天光猶黯黮。擬聽瀉簷聲。</text>
<title>明日大風</title>,<text>昨曉沾塵雨。今朝拔屋風。天將山慘憺。雲与日朦朧。老少分爭數。西南盜賊同。細思挽回策。建極自王躬。</text>
<title>霽夜</title>,<text>霽色雲猶駁。風威夜亦號。星垂鴉背動。月去柳梢高。世事空危涕。年華自鬢毛。山林元有力。從古卧英豪。</text>
<title>柳知事 重起 改葬挽</title>,<text>蠅營羞末習。燕頷失遙摶。天以高年餉。人歸衆福完。泉塗合龍劍。堂斧改衣冠。浮世如公少。吾將慰棘欒。</text>
<title>君則寄示鞭龍行一首。和韵答之。</title>,<text>上天播氣成四節。乃以長養命夏月。今春之旱亦太甚。糓子入土半不出。三月四月尙自可。六月將半尤更烈。水田焦坼起塵埃。旱田亦不生蒿萊。農人縮手送長日。哭訴蒼穹哭聲哀。火輪燒天天爲熱。直恐銀河亦已渴。禱之百方竟不應。南大門閉鍾肆撤。計窮乃欲激彼天。摶土作龍勢蜿然。約龍三日果不雨。曳尾拖脊鞭大鞭。當街起立屹如堵。飛騰欲向雲中步。鬐鬣鱗甲儼肖生。鞭之亦應致龍怒。我聞人事乖錯召變怪。諸公果能爕理陰陽無一悔。君不見成湯桑林之禱。六事自責大雨霈。</text>
<title>國祥奄過。痛懷彌新。君則忽寄一詩。愴然和之。</title>,<text>梨峴宮前哭極哀。肅宗殿下小祥迴。深仁八域如喪考。盛禮千官盡服縗。扶植倫常光日月。操持綱紀肅風雷。升平四十餘年事。都自兢兢戰戰來。</text>
<title>池生 瑞玉 南歸。留一詩告別。和韵答之。</title>,<text>每恨前書報答遅。多忻尺地數相隨。男兒事業元須學。少壯工夫莫作詩。漢代以來稱有識。晦翁之外更爲誰。君歸試取遺書讀。久久眞腴自可知。池君春間有長牘。余懶不能答。</text>
<title>雨後卽事</title>,<text>自喜詩功進。誰憐老態狂。已無俗客至。獨對南山長。天豁霽新雨。柳深生晩凉。一蟬淸更甚。吾意在林塘。</text>
<title>閏月七日夜。月色極佳。泠然有秋意。</title>,<text>久雨新晴好。微凉細月波。星光空裡大。虫語艸間多。白髮今如許。沙潭近若何。歸田元得計。深恐更蹉跎。</text>
<title>月夜書懷</title>,<text>永日苦炎熱。癡坐如凍蠅。入夜氣稍蘓。星月忽淸澄。空庭如積水。老木影鬅鬙。虫聲已知秋。喞喞鳴相譍。大化無停機。春秋迭代興。歲月不饒人。霜髮便侵凌。平生志不小。窮餓氣彌增。悵望管葛輩。萬古羅心膺。民風日漸漓。妄欲回結繩。此意竟濩落。世故莽相仍。擾擾三十載。猶未脫樊矰。鷽鳩搶楡枋。啁笑欺大鵬。緬懷沙潭內。我樓高百層。欝欝萬靑松。中懸讀書燈。持此堪送老。眞樂在曲肱。可笑俗士徒。夏虫難語氷。迢然鹿門翁。千載眞我朋。</text>
<title>謝錦城兪使君寄五色箋</title>,<text>淡綠輕黃側理文。淨於疊雪爛如雲。殷勤千里遙相贈。高義何曾减右軍。</text>
<title>子野忽寄一詩。和韵答之。是日卽七月初吉也</title>,<text>七月一日生新秋。火雲朱炎尙不收。逃暑未成河朔飮。踏氷空憶衡岳遊。欲駈蠅去長揮扇。忽聽蟬吟時擧頭。坐羨江湖白鷗鳥。淸波萬里閑悠悠。</text>
<title>夜坐</title>,<text>苦雨終須歇。秋天忽已淸。踈星時度柳。孤月欲橫城。隣杵通宵急。林虫應節鳴。靑燈照書卷。誰識此間情。</text>
<title>後夜月色極佳。令人頗有懷鄕之意。</title>,<text>斷送朱炎已一旬。雨餘天氣更淸新。寒虫相与作悲語。明月忽來如故人。可笑顚狂憂世事。猶慚齷齪走京塵。山田數頃書千卷。久識吾生自不貧。</text>
<title>閒居雜絶句 十首</title>,<text>井西楊柳已西風。門掩秋虫喞喞中。莫道邇來牢落甚。短檠書卷有新功。淸溪水遶釣魚臺。老柳深松一逕開。見說石田今盡廢。當時祇悔出山來。秋晩鄕園趣味長。豆花結子稻花香。朝鋤露圃桃菘白。夜柵沙溪擘蟹黃。雨後微凉生夕天。蕭蕭高柳不聞蟬。秋來窮巷無車馬。盡日垂簾讀太玄。方讀法言，太玄諸書久擬燕然勒姓名。蕭蕭白髮滿頭生。如今頓覺雄心减。不遣胸中有不平。㝡愛沙潭秋水淸。飛來峯下試筇輕。夜來空有還山夢。故向寒流弄月明。秋草蕭然晝掩門。迢迢虗室更誰群。晩凉獨倚北窓下。坐看前山生白雲。紛紛蠻觸幾時休。穡事三南又失秋。肉食諸公元不少。未知經國有何謀。世事悠悠東走河。不須仔細問如何。男兒自有安身地。恥作齊門叩角歌。泯跡窮山木石幷。只須飮水度餘生。巢由未必眞高士。終遣唐堯識姓名。</text>
<title>夜聞虫聲有感</title>,<text>獨坐燈前諷九歌。夜深簷角倒星河。吾人自有悲秋意。不爲虫聲恨更多。</text>
<title>哭兪判書 卽姨母夫</title>,<text>眉角平生不解顰。卽從面貌見天眞。相看便覺機心盡。每歎公非末俗人。爭奪場中意澹如。朝參退後閉門居。公能自視猶寒士。人亦忘公是判書。南谷三年鼎爨同。已從髫歲卽知公。悠悠往事渾陳迹。人世悲歡一夢中。往者星槎北赴燕。東歸貽我貝多編。秖今未斷情根盡。一度波來一泫然。蕭蕭亂葉入靈幃。斜日寒江吊罷歸。醉後羊曇無限慟。不因花樹亦沾衣。</text>
<title>雪後書事</title>,<text>九月風高井柳踈。菊花相伴卧茆廬。故園消息鴻飛盡。寒士門庭雪落初。城市元應多俗事。山林只欲了殘書。人生枉被妻兒縛。漢北三年此寓居。</text>
<title>夜坐</title>,<text>坐擁銅爐撥小紅。月光透入紙屛中。欲知明早寒深淺。試聽窓欞響北風。</text>
<title>夜讀唐子畏詩</title>,<text>夜深燈火細於絲。坐到荒雞欲唱時。自恠愛書成一癖。寒窓猶諷六如詩。</text>
<title>江頭奉次玉吾先生韻 壬寅先生䟽論兩䆠宮人事。言者以矯誣慈旨爲案。謫康津。</title>,<text>城南烟樹暗離魂。正月春江雪浪翻。且待百年看定論。不須今日歎深冤。附原韵江頭離別莫消魂。宦海風波幾覆翻。二字罪名何太甚。只應天日照深冤。</text>
<title>送行至果川。歸途口占短律。奉寄玉吾先生。</title>,<text>錯莫臨歧別。蒼茫去住情。衰年還遠謫。短日更嚴程。雪盡成歡驛。天長慰禮城。淸心勝瘴氣。應不病先生。</text>
<title>雪後夜坐</title>,<text>地淨有新雪。天空無點雲。遙城星錯落。高柳月繽紛。布被知春冷。靑燈坐夜分。桃源何處是。深欲去人羣。</text>
<title>有感</title>,<text>閱過四十六年春。白髮蕭蕭自滿巾。不用浮沈容末俗。只須感激慕高人。心於天地終無憾。興向林泉晩更眞。看取此翁終老地。沙潭元是出風塵。感激一作骯髒</text>
<title>追叙別懷。賦十絶句。奉寄玉吾先生。</title>,<text>抨擊紛紛無日無。不堪時事轉艱虞。偶然錯道風聞語。非是當時敢矯誣。白首朋知散若星。卽看嶺海一朝廷。平生畏愼深居意。便向江潭詑獨醒。逐臣行李自蕭然。斜日羸驂到果川。人間榮落須臾事。誰道當年十掌銓。店屋荒烟夜色幽。燈前太息話離愁。康津應不如天遠。屈指吾行趁九秋。下馬碑前手一分。歸途回首但孤雲。平生自信剛腸子。雙袖龍鍾半淚痕。雪後東風分外寒。不知何日宿天安。縱敎車嶺磨雲去。此路爭如世路難。蕭蕭春雨錦江舟。江上靑楓使客愁。漢水終南如夢裡。卽今應已過全州。此去康津路一千。迢迢南北隔風烟。只應今夜同明月。忽復相思已各天。竹籬茆舍瘴烟間。蜑戶漁子儘亦頑。知是南邊無尺土。天晴惟見漢拏山。渼湖湖上卜幽居。老樹蒼厓畫不如。坐想春江應日暖。何人倚杖更觀魚。渼湖是先生別墅</text>
<title>上元書事 是日大雪</title>,<text>元日欲陰上元陽。今年上元雨雪𩃎。賣熱任從癡子戱。踏橋無復少年狂。朝供藥飯傳方秘。晩放風鳶引勢長。多少藁竿齊簇立。祈年舊俗憶吾鄕。</text>
<title>聞鴈有感</title>,<text>伏枕燈前意正孤。忽聞雲際鴈相呼。來時應過康津路。爲問征人寄信無。</text>
<title>徐君祥徵累誦藥泉，存所兩相國詩。索和甚勤。走艸以贈。</title>,<text>藥翁存老已山丘。門下從遊幾十秋。見說遺篇眞可玩。不須更向別人求。</text>
<title>閑居述懷</title>,<text>無客終朝但掩扉。春寒細雨晩霏微。淸時已自甘愁寂。末世誰能定是非。雲所梅花經歲別。金溪柳色待人。山林遁迹元吾分。祇悔從前未拂衣。</text>
<title>得康津書有感</title>,<text>世事紛紛只可哀。離愁如醉撥難開。中宵夢與南雲逝。千里書隨北鴈來。瘴氣冬春熏室黑。鯨濤日夕打牎廻。知應更續離騷作。爲頌嬋娟雪裡梅。九章有橘頌。而屈原歷擧香草。獨漏梅花。</text>
<title>禮卿宅小集。同曹偉叔， 夏奇 君則，曹雅仲 夏望 聯句。送君大使君之錦山。世謂錦守爲坐仙</title>,<text>雙㫌遠向錦山春。殘雪黃泥愁殺人。大 判袂那堪離舊伴。專城只爲養偏親。則 向來文字工無好。此去神仙坐覺新。仲 暮境分麾吾有意。一隅湖峽托爲隣。叔</text>
<title>歎息</title>,<text>歎息燈前坐兀然。五旬相厺欠三年。溪山入夢終當去。物色逢春已可憐。萬事于今成白首。餘生只欲付蒼天。知吾長物長鑱在。重理沙潭種朮田。</text>
<title>早春書懷</title>,<text>自信行藏不問天。優游聊復迓新年。山谷如洗初消雪。柳意將舒已着烟。世事偏增垂老感。風光每向早春憐。林泉歸厺應須早。準擬從今作地仙。</text>
<title>十二日書懷 是日卽庭試。余自今年不赴。</title>,<text>閉門無事日高眠。便覺胸中已浩然。漢北塵沙淹歲月。湖西梅柳隔風烟。敢將傲骨輕當世。欲向深山卧百年。使有團茅伸脚地。不妨吐氣塞高天。</text>
<title>往陽山。晩出漢江有感。</title>,<text>縱目春郊興自知。廣陵寒食艸生時。沙邊垂柳孤村遠。江上靑山匹馬遅。昏靄似將催雨意。急風多爲動花枝。故園物色空相負。客路年年只賦詩。</text>
<title>新院途中</title>,<text>二月東風尙覺凄。沙橋艸色綠萋萋。孤村落景烟初起。曠野春陰鳥自啼。佳節空憐寒食近。壯心不逐暮年低。回頭漸与終南遠。獨送歸雲更向西。</text>
<title>宿板橋店。聞曉雨。</title>,<text>北隣鷄號天欲曙。茅屋蕭蕭踈雨鳴。村女曉炊飯初熟。行人孤坐燈自明。不愁宿霧侵客袂。但見亂山迷去程。少壯幾何生白髮。百年役役空愴情。</text>
<title>雨中早發</title>,<text>二年奔走厭京塵。晩出淸江柳色春。店屋曉燈空照夢。山城朝雨更愁人。遙峰隔霧渾無辨。老木吟風自有神。惆悵頭陀如在眼。故園桃李幾番新。</text>
<title>晩來雨益急。泥路甚惡。馬上口占書懷。</title>,<text>春泥盡日叱驂行。楸栢陽山隔歲情。長路東風欺遠客。一天微雨作淸明。田園杳杳身將去。世事茫茫涕自傾。飮水著書差足樂。更無餘念及浮榮。</text>
<title>過龍仁縣</title>,<text>飄飄雙袂晩風晴。隻堠村前眼忽明。山縣無烟逢孰食。沙田過雨見春耕。文章已識妨今俗。漁釣惟應托此生。暫欲卸鞍成倦夢。怱▣又聽午鷄鳴。</text>
<title>陽智縣前。又逢雨。</title>,<text>陽智縣西風正急。左棧嶺上日將斜。蒼峰十里還平野。垂柳深村更幾家。天黑忽然駈暮雨。春寒猶未坼山花。傍人莫說吾行苦。洗盡從前滿面沙。</text>
<title>次秦系獻薛僕射韵。系自註曰家于剡一紀。薛公奏系爲衛卛府倉曹參軍。意所不欲。自獻斯文云。系之此言。正類余今日之意。仍次其韵以見志焉。</title>,<text>落盡車牙猒齧肥。逢春長憶故山薇。賤名誰遣通朝籍。瘦骨唯堪着艸衣。野鹿林中偏好睡。海鷗籠裡不忘飛。至今箕穎淸風在。更覺虞廷与有輝。讓天下是堯事。尙書以堯典係虞書。故遂倣此。亦曰虞廷。附系詩由來那堪議輕肥。散髮行歌自采薇。逋客未能忘野興。辟書翻遣脫荷衣。家中匹婦空相笑。池上羣鷗欲盡飛。更乞大賢容小隱。益看愚谷有光輝。</text>
<title>寒食日。丙舍書事。</title>,<text>未到陽山已隔年。田園風物更堪憐。新晴澗樹惟啼鳥。寒食人家不起烟。睡罷開牎看遠岫。興來倚杖聽幽泉。茅齋亦足供高卧。留待崖花盡意姸。澗一作野</text>
<title>夕望有感</title>,<text>霽後川原晩望通。蕭蕭雙鬢又春風。垂楊漸暗村烟遠。宿麥初靑野色同。今日朝廷惟主聖。異時盜賊自民窮。迂儒百慮關王室。回首明陵灑涕中。灑涕一作夕照</text>
<title>書懷</title>,<text>濟世無長策。歸田有一身。山川隨倦馬。風雨送佳辰。傲骨終妨俗。浮名本誤人。金溪春水闊。莫負柳條新。</text>
<title>歸途過內新倉</title>,<text>獨往春山路。幽泉只自聞。樵歌入空谷。雉雊隔深雲。靑靄生峰色。孤花與石文。中林堪結屋。已覺遠人群。</text>
<title>金梁途中</title>,<text>獨望孤烟去。靑山客路深。艸痕滋宿雨。鳥語改春陰。逝水無留意。歸雲有倦心。人生貴自適。終欲老山林。</text>
<title>過直谷村。馬上偶吟。</title>,<text>雨後沙溪艸色同。蕭蕭歸馬溯東風。天長遊子吟詩外。春晩村翁叱犢中。萬事皇穹元有定。百年吾道只須窮。故園桃柳應相待。莫使歸田計墮空。</text>
<title>樂生驛途中有感</title>,<text>東風太作惡。雲日遆晴陰。遠樹春浮野。孤烟夕出林。漁樵存晩計。勳業負雄心。天地商歌在。誰知出石音。</text>
<title>馬上望太華有感</title>,<text>三峯天外逈蒼蒼。氣勢西來護漢陽。秀色遙連崧嶽並。靈根直自白頭長。儲胥已作金湯固。緩急方知筭策良。興雨出雲皆汝力。更鍾賢弼佐吾王。</text>
<title>春日過晦隱南丈 鶴鳴 郊居 南▦▦▦藥泉相公子別業。在東門外朴舍人洞。</title>,<text>郊原春色靜茅茨。處士高情自可知。逕柳何曾通俗駕。城塵元不到淸池。鳥窺烏几談文地。花動靑山把酒時。肯割東峰雲一半。吾今欲學種瓜爲。</text>
<title>三月一日。往仲兄江舍。尹仲和兄弟，李囿和亦來會。歡笑終日。是日小雨</title>,<text>小閣遙臨野。澄江更渺然。暮烟孤島外。春雨亂帆前。命駕淹長日。移家卧幾年。南隣有隙地。吾欲縛茅椽。</text>
<title>夜坐</title>,<text>瘦骨燈前坐。春寒更若何。柳間得天遠。枕上見星多。短髮猶高興。新詩且永歌。故園花正發。歸意恐蹉跎。</text>
<title>次三淵丈臨絶心字韵 二首</title>,<text>千秋窺見聖賢心。獨向遺經仔細尋。應使聲名留宇宙。不隨草木永銷魂。千古文章衡寸心。風騷宗旨獨探尋。從今左海無詩在。只恐詞林亦陸沈。附原韵宿願平生在玩心。高明峯下細硏尋。風埃老死東郊外。奇意靑霞永鬱沉。高明峯在雪嶽</text>
<title>閒居卽事</title>,<text>獨憐幽草滿貧家。已使柴門斷俗車。白日無情頭欲雪。東風多力樹皆花。詩成聽鳥簾初捲。睡起看雲帽自斜。可笑功名元外物。但將樽酒作生涯。</text>
<title>春日會飮太華亭。時在座者具汝臨， 爀 李子壽， 喜聃 崔仲潤， 昌演 洪君則，趙英叟， 泰耆 具晦仲，具性五， 命奎 洪道長，李子野。卽席走草示諸君。</title>,<text>柳如曼舞鳥如歌。三月風光更若何。莫惜杜鵑花下醉。卽看春色亦無多。其二閉戶經旬廢嘯歌。不知春色近如何。今朝偶向君園過。九陌烟花已許多。</text>
<title>春望</title>,<text>爽氣吾軒得。西山眼忽開。烟雲自城闕。花木盡樓㙜。已决還山策。誰爲濟世才。春光眞不負。莫更猒深杯。</text>
<title>卽事</title>,<text>高花開漠漠。一望盡西城。垂柳千門色。啼禽百種聲。歸懷兼日永。老眼爲春明。飄落元容易。聊持比世榮。</text>
<title>白髮</title>,<text>白髮已如此。看花亦自愁。默思行樂地。非復少年遊。抱膝峰陰靜。題詩柳色幽。餘生從可卜。不肯向人求。柳一作苔</text>
<title>遠目</title>,<text>遠目隨花發。春城出樹長。縱非高處望。翻覺老懷傷。歲月空霜鬢。風烟且酒觴。平生志不小。回首一茫茫。</text>
<title>閒居書懷</title>,<text>悄悄簾初下。寥寥客始歸。鸎啼近書帙。柳色掩柴扉。世已艱危劇。人今出處違。故園回首地。應亦杏花飛。</text>
<title>晨起</title>,<text>開戶淸晨坐。隣園滿樹花。春光偏在巷。幽賞不離家。深柳門還僻。空庭意更遐。誰云卧城市。猶自足烟霞。</text>
<title>道長寄一詩。和韵答之。</title>,<text>杏花桃花無數開。幾箇游人幾處臺。已識春歸元不日。肯辭携酒賞千回。去卽与君懷抱開。深愁無意强登臺。亦知明歲花應爛。休惜春光莫挽回。附原韵具氏園中花滿開。東風白日媚樓臺。問君斗酒能相就。春色何由挽却回。</text>
<title>宋正字 翼長 挽</title>,<text>偉度通才兩有之。名門又出此佳兒。焚膏夜課勤甞膽。得雋秋闈易摘髭。天驥雲亨方展步。豫章雷擊忽摧枝。二年三哭猿腸斷。欲慰阿翁奈乏辭。</text>
<title>春晩書感</title>,<text>簷西絲柳影徘佪。柳下雙扉午始開。谷鳥頻啼客初散。林花欲落風微來。紅塵室宅神仙遠。靑眼詩書老疾催。歎息百年違宿志。餘生何託只深杯。微一作又</text>
<title>夜坐</title>,<text>松色城頭送遠蒼。春天夜氣忽秋凉。星光垂屋如霜白。柳影橫庭得月長。不羨神仙林卧是。休牽昬嫁岳遊妨。園花開落還容易。老去吾心獨不忙。休牽一作且抛</text>
<title>閒居詠懷</title>,<text>肯与俗人屑往還。蠶峰相對卧柴關。鳥於晴後多新語。山亦春深有好顔。捫虱已忘談世務。看花猶恐失吾閒。此中知去羲皇近。只在淸風午睡間。屑一作煩</text>
<title>雅仲君敬見過。聯句得來字。是日小雨</title>,<text>春晩南山細雨來。柴門今日爲君開。大 塵中倦迹惟吾輩。世外高情有此杯。仲 醉墨聊將看意氣。笑談時復雜誹詼。敬 何當了却婚姻債。共入名山永不迴。大</text>
<title>又疊前韵</title>,<text>今朝喜汝逐春來。墻角桃花欲盡開。已遣啼禽迎好客。何來細雨暎深杯。卽知傲骨難於俗。無用高談且可詼。但向樽前須一醉。不妨騎馬月中過。</text>
<title>又聯句</title>,<text>君能有酒我能來。不問桃花開未開。敬 一笑欣然聊把手。千篇聊爾數呼杯。仲 春來好會頻投轄。醉後新詩亦帶詼。大 世事從來如意少。諸君何必更催迴。昌</text>
<title>又用前韵</title>,<text>春卽將歸爾卽來。南山相對一樽開。百年已覺供霜鬢。萬事無如把酒杯。看我文章皆怒罵。喜君談笑半啁詼。浮生一笑眞難事。不到三更不放迴。</text>
<title>杖几</title>,<text>杖几雖城郭。靑山自滿家。樓㙜延霽色。節序及桃花。婚嫁何時了。桃源此路賖。看雲亦幽興。一任幅巾斜。</text>
<title>春晩有感</title>,<text>垂垂三柳板門前。日午山禽欲喚眠。人与林花俱老矣。雨將世事共茫然。于今蠻觸無平地。從古灾祥不管天。早識扶顚非我力。只須歸去飮淸泉。</text>
<title>三月小晦日有感</title>,<text>花飛已是送春愁。春去怱怱劇轉頭。草曖如烟停蛺蜨。天陰不雨閙蜉蝣。衡門元有憂時士。肉食焉知爲國謀。京畿兩麥今何似。前歲三南亦失秋。</text>
<title>權天卿見過示一絶走次其韵</title>,<text>我向金溪去。君亦入華陰。只應他夜月。同照兩鄕心。</text>
<title>渡漢江</title>,<text>終南忽在背。歸興與江長。遠木收麻浦。靑山指桂陽。舟喧爭渡急。皷擊賽神忙。倚楫中流去。雄心只自揚。</text>
<title>月川途中</title>,<text>極知茲路永。四月日將沉。墾石牛雙健。迷烟柳獨深。山川來馬足。時序送鸎音。髮白經過際。悠悠自古今。</text>
<title>馬上偶吟</title>,<text>朝飯板橋日。長吟北峙雲。柳陰孤犢卧。茅屋遠鷄聞。野色黃牟熟。山容紫靄紛。吾生迂恠甚。木石欲同羣。</text>
<title>宿陽山有感</title>,<text>每到陽山日。眞如拜二人。音顔嗟莫及。像設儼還陳。宰木風猶急。孤墳艸自新。馬山遙在眼。回首更沾巾。馬山是亡妹葬處</text>
<title>憫旱</title>,<text>旱氣今年甚。畿民望雨偏。草枯多赤岸。麥損少黃田。棲息今無地。安危一任天。西風元自惡。午後輒凄然。</text>
<title>竹山途中</title>,<text>南國靑山衆。頭陀尙杳然。艸碧牛眠地。雲陰鳥語天。殘年宜飽飯。上策只歸田。預喜雲亭內。今宵始穩眠。</text>
<title>檢書</title>,<text>家貧只有五車書。此外都無一物餘。生死不離黃卷裡。前身應是食仙魚。</text>
<title>望頭陀山有感</title>,<text>別汝頭陀已隔年。歸來相對便欣然。琴書氣借蒼嵐潤。花藥叢分翠色偏。偃謇出塵應自負。孤高似我更相憐。餘生己分終於是。要与山靈再結緣。</text>
<title>閑居卽事</title>,<text>歸對靑山似往年。獨憐秋髮已蕭然。日長啼鳥何曾懶。春盡餘花亦自姸。只却看雲無一事。也將飮水了諸緣。松陰滿地柴門靜。醉卧林根到午眠。</text>
<title>夏夜喜趙濟博 泰萬 見過同宿</title>,<text>歇馬山扉老柳陰。相逢一笑暮蟬吟。浮雲不繫似君跡。明月自來知我心。露氣欲消三伏熱。鐘聲忽到五更深。塵間莫恨知音少。對坐平床話古今。</text>
<title>哭安君弼 時相 丈 安官至正言。左遷理山。卒於官。</title>,<text>我髮髧髧纔垂耳。已識巷北安進士。重以婚媾情好敦。古有朱陳今安李。悲歡笑涕四十年。往事茫茫如夢裡。公家庭前老蒼松。虬枝四垂生淸風。一日松下走百回。公亦岸幘松樹東。松樹于今幾易主。我每見松如見公。末俗澆漓喪其眞。惟公獨非今世人。胸中本不設畦畛。傾腸倒肝無踈親。人或嫌公太坦夷。我獨敬公溫且仁。乙科及第大闡名。冠以豸角揚王庭。老氣不低言侃侃。摧邪扶正颺直聲。世喜如鉤惡如絃。奈何公不誤生平。寧海瘴炎卧三年。歸來須髮盡皤然。在家菜粥甘如飴。有誰驅迫又西邊。塞流嗚咽膓已摧。塞山巉峭眼欲穿。理山如斗地荒絶。雪寒之嶺西突兀。浮雲四塞天地黑。故國不見心怫鬱。何時掃此陰氛盡。快覩靑天出白日。茅茹彙征亦一時。王曰汝來侍虎闈。家人釀酒酒正熟。屈指計日候公歸。嗚呼人事不可料。我聞此言空歔欷。三月漢陽春艸綠。塞門猶見雪花白。蕭蕭丹旐此時還。遺民爭向靈車哭。竗香山高浿水長。只恐魂歸歸不得。魂兮來入修門否。西方之鬼不可友。兒女親戚哭滿堂。况有甕頭新釀酒。我欲一語慰公靈。六十六歲非不壽。城西村巷非故隣。萬事蕭條迹已陳。當時里童亦白頭。哭公焉得不酸辛。不知月籠何如山。乃得其間葬善人。又 代鴻山兄主作不負官名右正言。明時落拓更何論。瘴烟千里來炎海。雨雪三年卧塞門。嶺樹幾迷朝闕夢。關山應碍返鄕魂。東風細屮沙橋路。獨見銘㫌入故園。姻婭情親弟畜予。半生况復住同閭。調諧多出爭棋際。意氣偏豪把盞餘。只恨別顔空入夢。何知人事忽沾裾。麻江去路高門是。向擬公歸日駐驢。</text>
<title>新秋閒居 時旱甚</title>,<text>移家纔一月。伏枕忽秋風。旱魃今年數。炎蒸幾日終。城雲歸鳥杳。門柳暮蟬同。相對南山色。寥寥閉戶中。</text>
<title>秋雨歎</title>,<text>西風老柳日泠泠。秋雨蕭瑟鳴牎欞。窮巷一月無客來。雀栖于門草塞庭。夜與寒虫共喞喞。伏枕不眠燈靑熒。五載空喫漢陽塵。贏得雙鬢髮星星。落影山中多白雲。歸去松根採茯苓。</text>
<title>送愼綾州 惟益</title>,<text>南土飢荒聖主顰。竹符還与豸冠臣。異時㙜閣須言事。今日朝廷重牧民。但使湖山生氣色。肯將朱墨費精神。知君携得孤琴去。彈出陶然百里春。</text>
<title>曉牎有感</title>,<text>曉牎夢罷月如霜。獨卧思歸漏正長。忽聽鴈聲來北極。還愁虫語似南鄕。雲山滿眼終須去。軒冕非心爲底忙。堪笑空廚烟火絶。舊溪無限稻花香。</text>
<title>憶雲亭</title>,<text>一曲淸溪亭下流。頭陀山色滿東樓。蒼松只自藏書閣。明月偏能照釣舟。燈火空成今夜夢。虫聲不盡異鄕愁。秋來何處頻回首。靈寺霜林十里幽。</text>
<title>閑居寫事</title>,<text>開戶南山已卽臨。不離城郭便山林。孤禽窺座元相狎。老柳垂門只自深。輕世未曾嫌白髮。著書聊復耐雄心。但容七尺吾廬是。夢懶沙潭楓桂陰。結句又反前詩之意</text>
<title>漢北</title>,<text>漢北緇塵化素衣。陀山松桂閉柴扉。久淹迹似眞忘返。遠望心知不當歸。窮巷誰憐人獨卧。夕陽空送鴈南飛。依俙記得前宵夢。秋水泠泠遶釣磯。</text>
<title>貞谷小集。限韵走艸。贈別尹伯修。</title>,<text>太白以南幾碧岑。新羅往迹此中尋。霜刀尙法黃昌舞。玉笛能傳息海音。鳥嶺題詩紅樹晩。龍湫駐馬翠厓陰。相看又是中年別。剪燭西牎更短吟。</text>
<title>見路傍石佛有感</title>,<text>石佛非生面。迎人古道前。荒祠空歲月。危塔只風烟。落葉承趺座。巢禽宿䯻顚。爾頭如可點。吾意欲談禪。</text>
<title>早發板橋</title>,<text>出門星未落。驢背聽鷄鳴。亂杵霜溪急。孤燈草屋明。夢迷猶北望。身遠獨南征。天際蕭蕭鴈。先應過錦城。</text>
<title>過金梁村</title>,<text>客路秋初盡。山村日未斜。高風頻落木。亂石或寒花。應世元多故。浮生幾處家。沙潭有茅屋。五載負烟霞。</text>
<title>新歸</title>,<text>仲夏別吾廬。首冬始言歸。老奴三四人。相与候荊扉。入門見新竹。綠色暎我衣。庭樹已黃落。水淸見石磯。別來復幾何。物色覺已非。隣里聞我至。共來慰渴飢。談笑抒懷抱。壺觴亦屢揮。夜深猶不還。坐見溪月輝。</text>
<title>月夜有感</title>,<text>月出溪聲長。松影滿幽戶。欣然不能寢。起來步庭宇。沙寒蟄游鱗。林深栖宿羽。有似藏其身。自能遠網罟。吉凶昧所趍。世人更魯莽。富貴履危機。葅醢終自取。昔者龐德公。蕭然卧環堵。以逸遺子孫。淸風竟千古。</text>
<title>卽事書感</title>,<text>種豆西山下。種稻東溪邊。小人不外慕。惟食以爲天。辛勤力南𤱈。所願在豐年。春旱旣太甚。秋霖又浩然。西成竟不實。何以卒歲前。哀哀東里子。拾穗在中田。日暮不盈筐。悲歌涕自漣。縣官日索租。奸吏日索錢。明廷化戰塲。蠻觸用干鋋。不暇念蒼生。寧知溝壑顚。貧士但抱膝。百慮空自煎。悵望千載上。卧龍何其賢。</text>
<title>栗峰道中</title>,<text>十月湖西氣候哀。暮天漠漠鴈飛迴。故園書息雲俱遠。南路山川雪欲來。浪迹卽今唯信馬。羈愁何處更登㙜。揮鞭已自輕千里。要賞長春萬樹梅。長春洞在大芚山</text>
<title>拱北樓頹廢已久。獨有敗礎數四。立於斜陽衰草中。令人不勝俛仰之感。</title>,<text>昔日麗王駐此樓。侍臣題壁至今留。山川欝欝還千古。艸木蕭蕭又一秋。成毁有時那用恨。登臨無地自生愁。市朝變換元容易。滿月臺荒只一丘。</text>
<title>淸州</title>,<text>五年今復到淸州。書劍曾從此地留。異蹟尙存鴨脚樹。淸遊多在望仙樓。高砧萬戶寒風急。畫角三更片月愁。自昔地形稱用武。重關設險亦良籌。</text>
<title>得近報有感 二首</title>,<text>禮典千秋自有宜。孔思一語更無疑。當時只恨陽城默。終辦明廷此段奇。一封短䟽凜秋霜。千載吾東樹大防。能有淸名繼沙老。獨無愧色拜寧王。</text>
<title>朴君敏雄聞余至。見訪於州衙。稍慰客中無聊。書此以示。</title>,<text>盡日高樓聽瑟歌。况逢靑眼故人過。非無少日紅裙興。其奈今來白髮何。繞郭欲浮千樹出。憑欄忽送遠鴻多。胸中磈磊須澆得。到手今杯且莫呵。</text>
<title>淸州使君鄭顯甫 爀先 夜設小酌觀妓。席上述感得一百四十字。</title>,<text>上黨信雄府。天險控嶺湖。國家置重鎭。關防備不虞。粉堞欝嵯峨。中藏萬甲夫。㫌旆晩逶迤。危譙俯長衢。華屋夾左右。萬貨日夜趍。綺羅艷東南。擊鼓吹笙竽。都會盛繁華。自昔稱勝區。良牧得鄭侯。置酒佐我娛。夜深張高宴。月出照金壺。佳賓匝四座。美人發淸謳。實愧主意厚。庶免客懷孤。黎元困荒歲。白屋聞冤呼。請君垂仁惠。徵稅寬刑誅。感此欲投筯。綺食非所須。</text>
<title>持卿氏投示玉吾先生次柳子厚韵。意甚愴然。和韻示之。</title>,<text>淸詩讀罷意悽然。誰遣先生絶海邊。瘴癘窟中行萬里。桄榔菴下卧長年。但愁南國雲遮日。一任西江浪拍天。髭髮應知還勝昔。閑門註易橘林烟。</text>
<title>霽月堂感懷。示主人聖章。</title>,<text>月出雞足山。照此霽月堂。堂上老先生。仙游歲月長。聲容已杳邈。姓名空芬芳。軒冕棄如屣。丘壑甘退藏。高卧三十載。笑閱蠻觸塲。劉家淸凈退。今古足相方。手自種松竹。至今欝靑蒼。髣髴見淸操。俛仰一茫茫。俎豆美水曲。千載垂耿光。</text>
<title>九峯途中</title>,<text>九峯山頭西日微。北風蕭蕭吹我衣。亂石磊砢溪水急。天寒峽深行侶稀。我行胡爲當歲暮。日與鴻鴈共南飛。人生百年老征役。世間萬事不如歸。</text>
<title>過開泰寺舊址有感</title>,<text>開泰前朝寺。荒㙜只夕暉。靑山千古意。老木幾人扉。石佛知廢興。苔鬵有是非。三韓歸統一。王建亦神威。世傳麗太祖欲伐甄萱。以全州地形似皷。創開泰於龜頭以壓之云。寺有鉄鑊甚巨。在連山鄕校前。歲旱移動。輒致雷雨。</text>
<title>病滯連山書懷 時寓金德操家</title>,<text>人生牽親愛。不辭騁長路。歲暮風霜寒。山川跋涉屢。腦癤忽肆毒。眼眚亦頗苦。留滯旣異鄕。庇賴有賢主。針灸耐苦辛。僮僕懷憂惧。前途尙不邇。何以任馳騖。丈夫當自强。豈足畏顚仆。無妄行自瘳。健飯更愼護。明當倚筇枝。月出試展步。</text>
<title>夜坐懷歸</title>,<text>伏枕愁吾病。他鄕意若何。荒村聞鼓角。老木隱星河。故國音書斷。寒天鴻鴈多。新詩元遣悶。燈下一長哦。</text>
<title>思家</title>,<text>離家已三旬。未得一封書。路遠間山川。便信本來踈。家人念我行。値此雪落初。我亦念居者。悵望懷舊閭。嬌女宛在目。稚子復何如。人生非鹿豕。焉得長聚居。南紀渺無極。日日馳我車。山澤欝蟠紆。人烟靄里墟。蕭條風物凄。曠莽天宇虗。節序秋冬交。壯迹羅濟餘。俛仰感今昔。庶以客懷攄。</text>
<title>淹留</title>,<text>淹留今日事。愁緖異鄕人。病後筋力减。客中僮僕親。風塵迷北樹。雨雪暗西津。經旬家信闊。百口隔京塵。</text>
<title>發連山途中有作</title>,<text>山縣嗚嗚早角聞。村前揮手別諸君。靑山又入湖南路。遠樹還連錦北雲。舊識新羅爭此地。空傳堦伯有孤墳。悠悠千古興亡事。笑指寒空過鴈群。</text>
<title>馬上口號</title>,<text>北風十月鴈孤飛。馬上悠悠送落暉。野闊靑山元不斷。天寒白水更相圍。客中卧病長耽卧。夢裡歸家未當歸。千里南程今已半。鄕書莫怪寄來稀。</text>
<title>過皇華亭有感</title>,<text>途北空亭落日斜。穹碑硃字刻皇華。今人指點朝天路。古事蒼茫上漢槎。左海風烟通薊樹。中原天地入胡笳。已知禮樂觀無地。莫道車書本一家。本一作自</text>
<title>礪山 府出名酒壺山春</title>,<text>礪山自是湖南地。城邑曾從百濟來。江景野平臨海盡。挹淸亭逈半天開。脩篁交翠連千畒。名酒微紅醉百杯。孔道更須剸劇手。紛紛冠盖日相催。</text>
<title>參禮驛</title>,<text>古驛居人少。寒籬綠竹稠。風謠餘百濟。野色入全州。天闊遙山直。霜淸萬木愁。南方冬亦暖。不復戀貂裘。</text>
<title>全州</title>,<text>完山異氣昔興王。乕踞龍盤地勢長。從古銅鹽擅山海。卽今藩翰壯關防。林深村落多生竹。土沃溪田盡種薑。頓覺南州風壤異。拱辰樓上倚斜陽。</text>
<title>全州。甄萱舊都也。土人尙傳其一二故事者。感而又賦。</title>,<text>尙想甄萱割據時。至今此地壯城池。千家樓閣斜陽遠。百戰山河暮角悲。衰草已迷藏馬谷。寒雲猶護乞靈祠。䥫橋架壑眞愚事。留与居人話作奇。州東有萬馬洞。世傳甄萱藏馬於此地云。諺傳甄萱作離宮於西山峯。自南高峯架鉄橋。以便往來。舊宮基。土人壘石爲祠。有禱輒應。</text>
<title>述本州風俗土産。戱爲吳體。進退格</title>,<text>全州饒富八道稀。土俗民風異京師。醜女髮黃偏大䯻。狡童面白更鮮衣。居人愛戴平凉子。列肆都排薄散兒。薑鬚作葅味㝡美。北客新甞頓忘歸。</text>
<title>往謁慶基殿志感</title>,<text>太祖大王有眞容。卽從遺址創影宮。靈泉湧出金爲盖。佳氣浮來翠入松。日映花甎瞻黼座。雲深瑣闥隔重瞳。神功聖德知無比。坐挽唐虞變海東。宮西有御井。周遭築垣。禁人來汲。城中泉眼中。此井味㝡佳。以鉄爲盖常覆之。宮庭有老松盤屈跂蔚。狀如偃盖極奇。是日參奉皆不在。不得瞻拜眞容。</text>
<title>寒碧堂次壁上韵</title>,<text>玆亭元勝地。危搆擅雄州。氷薄潭光淨。天陰野色幽。登臨還此日。割據自千秋。醉後開襟好。歸時更北樓。</text>
<title>登南高寺萬景臺。用圃隱韵。</title>,<text>危臺長嘯海山橫。自有登臨感慨情。斜日歸鴉金馬國。高風落木甄萱城。野平遠樹千重出。天闊浮雲萬里生。王迹肇基元此地。鬱䓗佳氣接神京。</text>
<title>金溝途中</title>,<text>全州回首晩山賖。馬上哦詩日又斜。漢北三旬無白鴈。湖南十月有黃花。連天蘆嶺應連海。到日康津若到家。莫道西京風篤厚。當時賈誼亦長沙。</text>
<title>夜飮金溝衙軒。口占長律。示主人使君丈。</title>,<text>城裡過從厚意多。湖南相見更若何。逢來此地眞疑夢。話到寒天欲落河。頻把金杯紅露釅。高燒銀燭翠鬟歌。不須一面怱怱去。明日金山並馬過。金山寺名</text>
<title>泝濂堂次朴訥齋韵</title>,<text>縣衙西隙畫堂深。下有淸池淨客心。地爽但看千竹立。庭幽不遣一塵侵。應嫌朱夏風凉冷。無怪玄冥氣肅森。準擬他年重到此。芙蓉香裡更披襟。</text>
<title>歸信寺</title>,<text>山寒有雪意。林壑自蒼然。馬入深雲去。僧迎古木前。烟中菴影遠。竹裡磬聲圓。凈地元無瘴。澆心乞筧泉。</text>
<title>自歸信向金山。磴道極峻。覽盡海山之勝。殊覺快活。</title>,<text>鑿破靑峰鳥道懸。藍輿撗度古杉顚。山如飮馬爭趍海。樹似浮雲盡合天。千里南來逢雨雪。故園北厺隔風烟。平生最說東游壯。始信玆行足百年。古一作老</text>
<title>金山寺</title>,<text>寺自新羅有。山稱毋岳奇。雲深舍利塔。木老祖師碑。磴道分歸信。金身敵俗離。谿翁留好句。吾亦續題詩。俗離亦有丈佛極雄偉。堪爲勍敵。</text>
<title>西碑殿有眞應大師碑。從竹林取徑往觀。歸時少憇懷瓊上人房。</title>,<text>穿入幽篁問古碑。寒山獨坐雪來時。居僧分住東西寺。老木烟深兩不知。又有東碑殿在碑東百餘步</text>
<title>丈六佛 鑄鉄爲之。長幾二十餘丈。下爲鉄钁。以承雙趺。</title>,<text>南方最說金山寺。東域初看丈六身。竪指應將捫帝座。擧頭眞恐碍羲輪。粧嚴力已傾羅濟。創設工疑奪鬼神。可識募緣資大衆。能推冥福澤吾民。</text>
<title>僧房卽事</title>,<text>寄宿白雲一布衾。夜聽寒梵發西林。脩篁地僻鍾聲遠。古木天陰塔影深。恠石如人多悟意。淸池照客自禪心。中峯聞說高僧在。落葉空山不可尋。</text>
<title>出山 寺西二里許有龍湫</title>,<text>漠漠寒雲古木昏。山僧臨別更無言。多情惟有龍湫水。送我殷勤出洞門。</text>
<title>披香亭次石川韵</title>,<text>孤雲与石川。駕鶴已歸天。獨來池上雪。何處賞秋蓮。</text>
<title>壁有佔畢翁一絶。下句云千載吟魂何處覓。芙蕖萬柄萬孤雲。語意極妙。遂用芙蕖萬柄萬孤雲爲起。戱成此詩。</title>,<text>芙蕖萬柄萬孤雲。一語分明妙解云。千載畢翁能道此。吾東孰謂陋無文。</text>
<title>登披香亭 二十六韵</title>,<text>泰仁爲邑雄南紀。遂有披香第一亭。俯壓千家飛畫棟。逈臨大道闢雕欞。宏華縱是因人設。爽塏元來得地形。山似翠鬟爲遠勢。池開明鏡卽中庭。長橋宛轉連鳧渚。小閣玲瓏俯鶴汀。礙日古槐垂地綠。和烟高竹半天靑。芙蓉香遠眠仍破。楊柳風微酒自醒。六月登臨失炎熱。長時几席覺淸泠。漁竿雨裡憑朱檻。蓮唱烟中汎彩舲。宿鷺驚飛衝印月。游鱗競躍觸涵星。凝香 金溝亭名 狹陋堪奴僕。寒碧 在全州 孤危讓典刑。平遠廣寒 南原樓名 難獨擅。淸森映碧 在綾州 又兼幷。明廷賜舃名流出。迂道回軒使者停。華宴每從池上設。纖歌多向月中聆。佳人妖態挾瑤瑟。上客豪情傾玉甁。名勝已爲南國㝡。風流尙說昔賢經。孤雲舊宅空無主。畢老新詩覺有靈。繡虎才高鳴一世。驂鸞事遠杳千齡。獨來池面氷初合。久倚欄頭雪欲零。歲暮山川元慘憺。天寒雲物亦靑冥。枯萍粘岸魚吹沫。折葦沈波鴈曬翎。翠盖瀉珠懷雨聽。紅房滴露想秋馨。荷花此日空蕭索。梅蘂何時更嫋娉。逸興尊前飛彩筆。雄心醉後撫靑萍。石川已逐騎鯨李。柳子應同化鶴丁。我亦今來留好句。紗籠粉壁有誰銘。柳子名近。年前爲邑守。重修此亭。丹彩一新。可謂披香功德主也。</text>
<title>馬上偶吟</title>,<text>十月南征久未還。栖栖匹馬泰仁間。沙邊衰柳此溪水。天際孤雲何處山。已背北風同鴈去。爭歸落日羨鴉閑。今宵縱有初絃月。更向何村叩竹關。</text>
<title>宿井邑有懷</title>,<text>竹牎茅屋夜蕭然。只有寒燈照不眠。惆悵西陵元咫尺。與誰相對話當年。</text>
<title>夢歸</title>,<text>我行日南邁。夜宿井邑縣。竹牎破無紙。寒風來射面。滅燭欲就寢。抱衾仍輾轉。遠客苦思家。但願夢相見。魂氣倐上征。尻輪迅激箭。靡靡越川澤。渺渺歷湖甸。俄頃至吾閭。柳下呀雙扇。大兒見我喜。顚倒導我先。小兒益婉孌。牽衣以周旋。上堂何所見。書卷間筆硯。老妻亦驚喜。爲我具肴饌。坐訴客行苦。細話意眷眷。晨鷄忽叫喚。破屋窺星片。追理夢中事。忽若空裡電。離家已兩月。一未見來便。歸期尙未卜。百慮空相煎。隔壁聞鼾睡。主翁眞可羨。默默待天明。題詩聊自遣。</text>
<title>望笠巖山城</title>,<text>笠巖矗出截天橫。南路雄關有此城。氣勢旁連蘆嶺去。兒孫下撫月山平。神京北拱藩屛壯。滄海南臨氛祲淸。縱目未登高處望。匣中龍劍自悲鳴。</text>
<title>泉源驛</title>,<text>笠巖城北脚。蘆嶺地東隅。樹色溪村遠。人烟野驛孤。沙平牛自散。天闊鴈相呼。到眼千竿竹。能供一笑無。</text>
<title>蘆嶺歌 三首</title>,<text>笠巖城北蘆嶺長。北風蕭瑟山日黃。黃茅苦竹上蔽天。怪石巉巖馬欲僵。山長不見鴈南來。北客悲歌涕沾裳。此去漢陽一千里。何時可得歸故鄕。嶺頭絶壁勢欲崩。嶺下深溪橫長氷。我行上嶺如上天。下馬長歎坐撫膺。憶昨東遊屢歷險。鶴嶺之高亦難登。我脚雖老捷如猿。更整布襪截雲層。山木慘慘天欲雪。蘆嶺嶺上行人絶。征馬顧羣鳴蕭蕭。下有流泉共幽咽。孰云南州冬亦煖。北風如刀面如刮。人生且莫行遠道。歲暮離家歸思切。</text>
<title>古長城</title>,<text>天寒荒峽客魂傷。未到長城落日黃。畏道自穿蘆嶺險。靑山已送笠巖長。行忙見竹開雙眼。病渴逢泉㥘一甞。不可久留須去矣。海南風土異吾鄕。</text>
<title>嶺下氣候頓異。書所見。</title>,<text>朝登蘆嶺氷正多。蘆嶺之南更若何。蠻屮凌冬靑不死。炎溪漾日暖猶波。已知氣候分南北。自覺陰陽有慘和。物理細推眞有益。吾身攝養更無它。</text>
<title>馬上口號書懷</title>,<text>長城西去亂山多。北客南來意若何。漢水終南一回首。浮雲落日自悲歌。夢魂已迷嶺樹隔。家信難得塞鴻過。又見天時冬至近。殊方歲月易流波。</text>
<title>長城</title>,<text>長林穿入縣門前。臨水踈籬夕照邊。多置小橋通野逕。半依脩竹有人烟。牛羊村黑歸深巷。鳧鴨沙寒滿一川。極欲移家來此土。向誰乞与買山錢。</text>
<title>又賦得長城</title>,<text>撲地千家闊野中。南來郡邑此爲雄。靑槐夾植通長道。綠竹森生出半空。市肆多居濟州貨。民人尙帶馬韓風。更聞石有蛾眉好。幻出蘆娥艷海東。</text>
<title>馬上望瑞石山</title>,<text>鷄鳴早發長城郡。馬上遙看無等山。烟霧冥濛迷瑞石。峰巒羅列想眞顔。筇枝尙在何難到。鉄鎖空垂恨未攀。曾讀畸翁詞賦好。胸中久已置巑岏。</text>
<title>過北倉村</title>,<text>湖南處處好亭㙜。雙眼還從此地開。臨水人家皆種竹。出林烟樹半爲梅。四圍山色參雲立。一道江光抱野來。更說梁村多節義。翰林又是出羣才。水東有梁家村。㫌閭甚多。翰林卽彭孫。文詞甚高。</text>
<title>羅州 二首</title>,<text>錦城山色碧嵳峩。下有雄州號發羅。利擅鹽魚南海盡。貨通香馬濟州多。文章林氏元無敵。忠義金公更孰過。形勝自能産人物。民風邑力莫論他。石川，白湖，錦湖，滄溪。皆羅州人。倡義使金千鎰亦羅人。羅州雄富似全州。地號全羅自有由。附郭人烟藏萬屋。抱村渠水漑千疇。竹堅勝鉄三鄕出。鰒大如盤十島收。不到此邦那曉此。子長當日亦須遊。結句一作靈浦菁根尤爽口。哀梨從此不須求。</text>
<title>靈山浦 一名錦江津</title>,<text>夜宿羅州城。晨渡靈山浦。宿霧消欲褰。初日尙未吐。飄颻赴海帆。芊眠出村樹。層搆背絶壁。人家緣岸住。楡柳蔭籬落。松篁繞庭宇。門前千頃田。一一皆沃土。飯稻及羹魚。未必盡上戶。菁根味勝棃。一嚼爽心腑。持此足堪老。亦可傲圭組。秋稅已輸官。不省鞭朴苦。我行幾千里。郡州歷十數。若以樂土論。玆州實罕睹。行期苦相迫。未暇恣沿泝。擬置臨江屋。盡室此來寓。</text>
<title>南遊</title>,<text>書劍南遊歲欲殘。蕭蕭白髮滿危冠。乾坤滚滚英雄老。山海悠悠行路難。遠浦帆檣初日上。孤村籬落夜霜寒。忽逢月岳浮天色。一笑憑鞍刮目看。</text>
<title>馬上得春字</title>,<text>湖南至月煖如春。艸色靑靑野水濱。忽覺吾行來萬里。還愁鄕信隔三旬。羅州地下西臨海。蘆嶺天長北阻人。此去康津逢謫客。只應相對沾巾。</text>
<title>訪雙溪寺</title>,<text>獨騎瘦馬渡寒溪。苦竹林中日欲西。落葉滿山迷去路。暮雲何處有招提。</text>
<title>雙溪寺</title>,<text>古寺隱脩竹。獨行溪聲中。日色石門西。殿閣出穹崇。浮屠歲月古。松杉翠浮空。居僧懶迎客。禪房闔戶同。午梵出長廊。金仙面向東。名刹冠羅州。創造自阿公。神符檄異獸。雷雨移龍宮。僧輩詑異事。恍惚理莫窮。更聞內院菴。韵釋有高風。未暇咨了義。我行苦怱怱。三歎撫古塔。回首望東峰。</text>
<title>康津漸近。喜而有賦。</title>,<text>相思已復半年餘。匹馬南來問謫居。瘴癘窟中聞註易。不知髭髮近何如。</text>
<title>夜坐風雨凄然。口占一絶。奉呈玉吾先生。</title>,<text>剪燭寒窓兩不眠。竹林風雨夜凄然。康津自是天涯地。豈意同來此海邊。</text>
<title>雪中登鎭南樓 是兵營城樓</title>,<text>自笑平生喜遠遊。天涯匹馬又南州。人烟撲地城還窄。風雪橫空客欲愁。書劍百年唯短髮。海山萬里更高樓。諸公但戀昇平樂。宵旰誰寬聖主憂。</text>
<title>又用樓字</title>,<text>濯足南溟萬里流。悲歌來倚古城頭。乾坤莽蒼長浮海。風雪縱橫又入樓。歲暮神龍元自蟄。天寒白鶴亦應愁。老夫欲棄人間事。從此乘桴到十洲。</text>
<title>雪後過竹林寺</title>,<text>野寺隣城府。峰高地自偏。寒雲初一逕。淸磬忽諸天。居僧依雪竹。畫佛暗風烟。世外繩床在。同君半日眠。</text>
<title>雪後往遊天冠。馬上口占。</title>,<text>竹筇布襪雪中行。欲向天風試脚輕。豪氣縱難追晦老。狂呼應不讓王生。王冕雪中登南岳。狂呼曰遍天地作白玉世界。</text>
<title>過白羊村</title>,<text>風和日暖瘴烟分。已見汀沙艸色紛。亂竹林深猶帶雪。危峰石老欲生雲。溪淸窺影游鯈玩。野闊回頭過鶴聞。自喜客途能得此。吾行合与列仙群。</text>
<title>長興途中</title>,<text>峰回溪複意無窮。客路悠悠獨向東。馬影欲穿夕陽去。詩情先會竹林空。冬暄地不留殘雪。海近天猶送烈風。明日塔山須着眼。漢挐遙翠杳茫中。</text>
<title>富春亭 在長興群北汭陽江上。瀟洒可愛。</title>,<text>水似桐江好。危磯亦自超。亭名曾擅勝。客興豈辭遙。雪盡山光潤。潭空樹影搖。藍輿容徑造。獨坐竹蕭蕭。主人文生名必東。托疾不出。結句用子猷事以啁之。</text>
<title>月夜步竹林 是夜宿金夏龜家</title>,<text>皓月出南峯。淸光照竹林。竹裏小茅屋。獨坐整幽襟。夜氣非不嚴。愛此影蕭森。平生癖此君。聊以托知音。不但醫我俗。又能淸我心。我家金潭曲。亦有數叢陰。北地常苦寒。枯莖細如針。豈如海南種。劍扷長千尋。綠葉剪翡翠。淸籟響球琳。亭亭風塵外。不見一塵侵。仰之欲下拜。氣節誠所欽。回顧語主人。欲借溪南潯。買竹種千畒。日夕恣嘯吟。歲寒倘結實。庶可宿仙禽。</text>
<title>月色佳甚。起步庭中。竹影蕭森。令人頗有懷家之思也。</title>,<text>鞍馬南溟闊。音書北地難。同來明月在。更向竹林看。老木風猶緊。危峰雪未殘。閨中當此夜。應念病夫寒。</text>
<title>与金夏三諸人。圍燈而坐。談天風之勝。夜分不寢。</title>,<text>茅齋圍坐共寒燈。月照空庭竹影層。曾道長興千里遠。豈知今夜宿長興。</text>
<title>金礪山壽河三十年舊知也。今於天風之行。過其居。金已歿。獨其孤在耳。相對一慟。不勝愴然。書此以示。</title>,<text>南北分離已十年。只疑長向竹林眠。今來獨對諸孤語。一盞寒燈涕泫然。</text>
<title>謁老峰祠 屯村亦配享</title>,<text>淸士不世出。旣出必名世。老峯氣英特。名行夙砥礪。屯村亦難弟。天稟實愷悌。淸議激頹波。士林有根柢。聯武霄漢上。蜚英明盛際。正笏立朝端。足可壯國勢。泣玦汭水陽。文敎被南裔。秉旄在何年。遺民誦深惠。昆季並祠宮。俎豆多士祭。我來値深冬。蒼竹夾庭砌。平生景仰意。聊欲薦蕉荔。先輩風流遠。後生誰復繼。俛仰感今昔。世道日淪替。出門眄大江。北風吹橫涕。</text>
<title>長興府</title>,<text>閭閻仍絶壁。皷角復山城。竹色千家碧。江流一郡淸。魚鹽專海足。瘴癘入冬輕。方內天風秀。眞堪詑邑名。</text>
<title>向天風道中逢雨</title>,<text>昨日之日煖如春。今日之日雨濛濛。天公變化在俄頃。下民誰能測上穹。平生爲此雙瞳子。瘦馬百里行雪中。天冠屹然上入天。峰頂烟霧空䑃朧。却恐千峰失眞面。兩眼如合琉璃同。我今齋心默禱天。願掃陰翳吹長風。一筇直造九龍峰。快看南海如鏡空。</text>
<title>入天冠寺。用摩詰香積寺韵。</title>,<text>古寺知何處。居僧寄上峯。杉梢盤一逕。雲外落淸鍾。雪立千尋石。天陰數里松。禪門閱幾世。木老盡如龍。</text>
<title>天冠寺</title>,<text>冬栢林靑已着花。石門深雪到禪家。僧皆靜坐悲形役。山是新知愧髮華。日午鍾聲遙出竹。天陰石勢盡疑霞。藍輿更欲東菴去。快目西南了漢挐。</text>
<title>向九精庵道中望海</title>,<text>脩篁夾幽溪。中盤一線徑。搖曳扶藍輿。縹緲上石磴。夕陽猶在山。遙松已欲暝。回首忽東顧。山海互相亘。遂忘陟山險。獨有汎舟興。去去度深雲。南庵送淸磬。</text>
<title>九精菴月夜</title>,<text>欲寄禪房宿。寥寥一磬聞。泉鳴松有韵。月照石生文。木老不知歲。僧高自絶群。細思下山路。已隔萬重雲。</text>
<title>宿九精之夜。月色如晝。四山儼若羣仙相對。眞天下奇觀也。</title>,<text>長風掃浮雲。海月湧千丈。灝氣蕩岩谷。寒光逼魍魎。山石盡玲瓏。相對發奇想。泠然天籟作。亂以石泉響。恍若聆匀天。不覺心神爽。衆星在脚底。獨立霄漢上。浩歌俯人世。萬里但昏坱。石如得道人。皆有拔俗姿。皓然月中立。儼若俱鬚眉。見我欲吐語。意態無不奇。談禪未免俗。欲与論新詩。我能發妙義。汝可自解頤。絶勝与俗子。强曉所不知。孰謂汝爲頑。靈秀乃若斯。怳疑衆香城。天外落一支。狡獪太多端。吾欲問化兒。隨身一布被。夜宿白雲際。危菴似孤舟。搖搖無根蒂。月從石尖出。寒芒森萬銳。長空露本色。萬里脫玷翳。嫦娥有神術。白玉幻一世。迢遙廣寒宮。洞澈見丹桂。山雪尙未消。玲瓏助厥勢。空明蕩牖戶。如卧積水澨。連旬苦瘴霧。昏昏天宇閉。天公爲吾眼。今宵快淸霽。起舞松影下。泠然振兩袂。快如痒得搔。始覺天公慧。新詩謝▦公。天機恐太泄。桂林處嶠南。匡㿖在廣西。相去萬里餘。欲往焉得梯。古人記其勝。文字尙可稽。溢美語多誣。名實或相睽。我生海東偏。局促類醯鷄。楓岳甞一覽。俗離亦屢躋。顧惟域內山。孰与二山齊。天風亦其亞。聡也昔品題。槎牙肺腑間。十載魂夢迷。今夜九精菴。好月亦同携。晶熒爛銀色。千峰立簪笄。東峯最奇偉。天半搏怒猊。山僧亦驚叫。却立但凝睇。縱廁文壯間。似不見擯擠。恍如御長風。跳身出天倪。濛濛積氣外。翻覺衆星低。快意良已足。何必涉惡溪。明朝九峯頂。蹋雪還扙藜。聡卽載聡也。曾在楓岳。爲余道天冠之勝。余識天冠之名始此。文壯在俗離山。最高峯也。</text>
<title>塔山寺 寺前有樓極高危。大海在眼前。見漢挐諸山如掌中。果阿育王塔在簷後。望之極奇偉。</title>,<text>危樓高百尺。滄海一牎間。石勢簷端出。潮聲磬裡還。日浮對馬島。雪疊漢挐山。擧目天倪盡。尋源亦等閑。亦一作只</text>
<title>贈德玄上人 是聖聡高足弟子守緣門人也。稍解經旨。中年患奇疾。乃退居藥師殿。</title>,<text>竹裡相逢地。寒山暮磬遅。苔痕侵錫杖。石色映厖眉。語妙開新義。才淸誦舊詩。南宗知有嗣。相對說聡師。</text>
<title>道澄索詩甚勤。書此以戱之。澄是寺住持也</title>,<text>瑤簪千朶盡仙姿。曠刦無人發此奇。要慰山靈留好句。新詩元不爲澄師。</text>
<title>又反前詩之意作一絶。爲澄解啁。</title>,<text>松冠布衲儘山姿。爲乞新詩更一奇。知是天風元爾物。慰山靈是爲澄師。</text>
<title>夜步中庭。月色竹影。甚可人意。明日卽冬至也。殊不免客懷之悄然也。</title>,<text>冬至明朝㝡可憐。佳辰獨在海南天。一千里外身方遠。十五宵中月正圓。豆粥僧齋聊效俗。蠟燈禪榻自無眠。名山踏遍猶餘興。又曳筇枝塔影前。</text>
<title>玄師次遅字來示。又次之。</title>,<text>欲別山門去。翻愁見面遅。深宵話了義。落月在長眉。後會唯憑夢。相思各諷詩。胸中有天岳。曾不離吾師。</text>
<title>臨行萬圓又索詩。走屮以示。</title>,<text>十載支提夢裡遊。一筇今日九龍頭。坤維㙜上憑渠手。天半雲濤見濟州。是山一名支提</text>
<title>康津縣</title>,<text>樓臺蜃氣外。皷角海雲間。江割兩州野。潮通一面山。遠烟分樹出。落日送帆還。無限憑欄意。沙𩿨羨爾閑。</text>
<title>登聽潮樓</title>,<text>令節仍爲客。他鄕復此遊。遙山還把酒。滄海獨登樓。欄外乾坤大。愁邊歲月流。扁舟眼前在。更欲向瀛洲。</text>
<title>宿南塘村</title>,<text>冬至南塘夜。寒天倚杖前。海明潮吐月。島黑樹沉烟。村皷鼕鼕擊。漁燈的的懸。誰知當此夜。伴宿壽星邊。</text>
<title>月下步出潮岸</title>,<text>月出潮初上。烟濤極渺然。星河高不動。山海莽相連。此地身何到。今宵興自偏。瀛洲元咫尺。欲去學神屳。</text>
<title>居民能道先君子暗行時事者。不勝愴然。賦成一絶。</title>,<text>曾從家集識村名。何意餘生向此行。獨與居民談往事。紛紛感淚月中傾。肅宗辛未。先君以繡衣兼問湖南諸邑。行到本縣。以微服過南塘村欲投宿。主婦拒門不納。戟手東指曰上典朝才出門去矣。括盡家藏。室中如洗。吾見兩班如見仇。生貟雖非吾家上典。不可復對兩班云尒。先君笑而之它。此說詳記南行錄中。主人金善連亦道之如此。</text>
<title>前湖望月書懷</title>,<text>來時醉上聽潮樓。又向南塘一宿留。只有短筇行萬里。獨憐明月照孤舟。乾坤無蔕終何極。溟渤盈科自覺浮。南極老星應笑我。不知何事雪渾頭。</text>
<title>南塘歌</title>,<text>南塘湖上盡漁村。月出潮聲已打門。商舶夜行聞伐皷。烟中不見去帆痕。其二九十浦前明月多。海門南望但烟波。漁燈數點如飛去。橫破靑山影却過。其三兩岸靑山似犬牙。潮頭撞入萬兵車。漁人搖檝迎潮去。自詑平生海作家。其二竹籬欹側向湖開。販舶新從海上廻。白首老翁前有語。一生三見濟州來。其五日暮爭呼採鰒歸。扁舟驀過靑山磯。斑巾帕首前村女。微笑無言倚竹扉。其六浦女靑襦曳地長。潛行海底髮偏黃。新叉生鰒如盤大。熟煑朝來勸客甞。其三鰒魚偏着石傍生。潛向千尋海水行。進上年年無弊事。一生最怕是兵營。</text>
<title>向海南。馬上偶成。</title>,<text>冬至陽初復。南州日漸和。人烟玉泉闊。雪色大苑多。時序空彈劍。湖山自放歌。白蓮今夜月。淸興復如何。玉泉地名。是靈岩地。白蓮是孝彦所居洞名。</text>
<title>綠雨堂感懷。作五絶。示主人尹敬伯。孝彦子</title>,<text>海上相逢本不期。今來人事自生悲。梅花枝上懸燈坐。頗似鍾崖夜話時。其二長髯廣顙好容顔。十載胷中幾往還。盡斂風流歸地下。獨留畫卷在人間。其三筆端造化元神品。腹裡經綸更異才。一自鍾崖分手後。世間無與好懷開。其四撥棄形骸托契偏。中間世事却悽然。今宵綠雨堂前月。獨與阿郞話昔年。其五鳳嶽千尋翠色分。高風猶似見吾君。牎前手種寒梅樹。留得淸香使客聞。</text>
<title>綠雨堂懷孝彦</title>,<text>孝彦天下士。意氣橫古今。一物不芥滯。洞達見胸襟。軒眉談王伯。識者有深心。餘事妙書畫。風流爲世欽。結交雖云晩。其利庶斷金。嗚呼存歿間。南北隔雲岑。今來綠雨堂。天寒老槐陰。不復聆雄談。但見匣龍吟。張燈展畫卷。觸目耀球琳。平生湖海氣。埋却九原深。淚下不能收。月出卧竹林。</text>
<title>大芚寺</title>,<text>老松迎客入。危彴渡溪斜。積雪長春洞。山茶萬樹花。僧居迷水竹。碑版老烟霞。深怪新羅妄。傾邦爲釋迦。其二休靜昔悟道。舍利埋此間。樹碧烟中寺。花紅雪裡山。暫來忘客倦。徑去愧僧閑。衣鉢誇人好。翻嫌尒輩頑。寺有西山大師金線袈裟。碧玉鉢盂。筆蹟。圓鑑諸法寶。四溟之後法嗣頓絶。至今藏弆寺中。僧輩徒以誇示過客。其三金刹滄溟北。玄冬遠客過。居僧足萬指。坐佛自新羅。雲碓千峰響。山茶一洞多。南方䧺並峙。松廣定如何。</text>
<title>北彌勒 庵名在寺東峯頂極高峻。可以望海。有石刻弥勒。仍覆以棟宇頗華侈。</title>,<text>庵子高高寄杳冥。開囱一笑卽滄溟。日輪欲墮海俱赤。木葉不凋山自靑。寺闢新羅歲月古。岩開弥勒雨風靈。登臨翻有無窮感。暝裡雲濤指碧亭。自一作盡</text>
<title>大芚寺逢峻極上人。是同庚也。稍解經旨。可與語。書示二絶。</title>,<text>尒我偶同墮地辰。已過四十六年春。自笑平生何事業。蕭然白髮一儒巾。其二相送溪南一笑遅。松間拄杖問前期。何當共卧長春洞。飽看山茶花發時。</text>
<title>宿白浦。贈主人。</title>,<text>丙舍臨滄海。孤齋隱竹林。開悤延月色。欹枕聽潮音。浦近魚蝦足。村暄橘柚陰。卜隣吾有意。逃世共君深。</text>
<title>早發白浦 望見珍島</title>,<text>北走漢陽路幾何。南窮白浦一相過。天邊遠樹烟初合。海上千山雪正多。破浪志䧺還白髮。望鄕心苦自悲歌。李公勳業聞猶壯。更欲扁舟吊碧波。</text>
<title>石城領。望九十湖。</title>,<text>落日欲落湖水明。湖上靑山復縱橫。南岸漁村凡幾家。天寒竹籬夕烟生。九十湖前一帆歸。石城領頭少人行。遙望招提在雲際。松風吹落暮鍾聲。</text>
<title>道中望見。潮水初退。山日欲落。光景甚奇也。</title>,<text>海門烟樹遠依微。霞氣翻紅受落暉。山似怒龍張鬣動。潮如戰馬曳兵歸。沙平漁舍浮湖盡。天闊風帆入浦稀。投宿西林鍾磬歇。夜深幽月照僧扉。</text>
<title>萬德寺月夜</title>,<text>夜深月始生。風吹松聲長。峰頂已微白。下渚猶蒼蒼。潮落群山出。明湖一線光。無人識此景。開戶獨彷徨。其二月出松林間。下照湖水明。湖光澹如鏡。倒寫山影橫。拍手叫奇絶。驚起鴻鴈鳴。山僧如枯木。方坐念往生。其三東庵雲木間。寥寥一淸磬。磬聲落湖底。中有蛟龍聽。空洲烟色深。月出破遙暝。徘徊南樓上。一笑有餘興。其四人生百年間。能遇幾淸景。邂逅今夜月。寄身萬峰頂。湖光靜不搖。錯落星斗影。山空悄無人。獨立淸夜永。</text>
<title>登寺樓</title>,<text>眼底滄溟大。危樓橫古今。新羅有此寺。老子復登臨。島勢侵天遠。湖光抱日深。千年冬柏在。能作一庭陰。</text>
<title>萬德寺</title>,<text>古寺居僧少。禪房夜寂寥。樓明看遠海。月出聽歸潮。題榜金生玅。築除羅代遙。山茶花欲發。榧子葉難凋。危塔烟中直。淸鍾竹外飄。西庵聞更好。倚杖且明朝。</text>
<title>題海師房 住持僧明海解經旨極醇厚</title>,<text>十里澄湖浸月明。佛燈影裡聽潮聲。阿誰解道天香語。不使韜光更擅名。</text>
<title>次東坡門字韵。與信甫，聖章同賦。</title>,<text>蕭蕭暮雨暗衡門。來卧康津海上村。已厭竹喧風外響。獨憐梅鎖月中痕。濁泉和雪猶嫌澁。瘴霧如烟自覺溫。雲樹千重蘆嶺隔。夢中歸去恐迷魂。附東坡原韻亂山環合水侵門。身在淮南盡處村。五𤱈漸成終老計。九重新掃舊巢痕。豈惟見慣沙𩿨熟。已覺來多釣石溫。長與東風約今日。暗香先返玉梅魂。附玉吾先生詩寂寞僑居近海門。窮陰雨雪暗荒村。逢君忽覺生春色。憂國空餘拭淚痕。靑眼共看燈燼落。愁膓時喚酒杯溫。歸期屈指無多日。預怕臨歧更斷魂。</text>
<title>又疊前韵。呈玉吾先生。</title>,<text>註易三冬獨閉門。先生何事卧蠻村。夢迷玉珮趨朝路。淚濕天香滿袖痕。素履安心居瘴毒。深憂爲國歎冬溫。無人可與論懷抱。欲向南枝喚玉魂。附先生次韵終歲深居不出門。此身將老海南村。汀蘭莫作悲秋思。籬菊須看傲雪痕。萬事糾紛心獨靜。一陽來復氣初溫。天公送雨非無意。洗盡炎方萬壑魂。明人詩曰一雨初淸萬壑魂。</text>
<title>三疊前韵</title>,<text>寒燈相對雨侵門。千里同來南海村。此日炎方禦魑魅。向來巧舌索瘢痕。難拚白雪詩辭妙。長被春風笑語溫。且待花開留後約。不須臨別更銷魂。</text>
<title>訪寶林寺</title>,<text>古寺逢僧問。寒山有客過。竹深留雪少。石聳向天多。夕鳥皆敀意。樵人自遠歌。禪門知已近。幽磬出雲蘿。</text>
<title>寶林寺</title>,<text>伽藍已與西笁並。異蹟曾從普照存。法力夜翻潭窟改。老龍潛遁雷雨喧。重門地黑天王古。層閣雲深鐵佛尊。羅代有碑今尙有。夕陽來讀抉苔痕。其二名山最說天冠勝。寶刹曾聞迦智䧺。二者長興兼得有。今來所見略相同。千斤鐵鑄毗盧像。七尺碑鐫普照功。看取南僧豪富甚。籹成佛地似天宮。</text>
<title>老僧澈閒累問余所住。書此戱之。</title>,<text>一生行止類山僧。萬水千山踏遍能。欲識老夫居住地。卽今居住是長興。</text>
<title>戒淳大師居東浮屠庵。稍解禪旨。示余無字頌。余又作此以示。亦禪機也。</title>,<text>寒月豈無色。萬籟還有音。錦衣元自耀。百草本不深。附淳師無字頌三冬寒月夜。萬籟寂無音。衣錦還鄕子。謳歌百草深。</text>
<title>臨別作一偈以示</title>,<text>去有去處。來有來時。無去無來。惟我與師。</text>
<title>淳目余以老龐。書此解啁。</title>,<text>相逢禪客不談禪。雲在虗空月在天。細求無字還多事。老我平生笑老玄。龐居士字道玄</text>
<title>歸路</title>,<text>東庵又果竹林期。舍利臺前笑別遲。蘿外淸磬遙送客。籃輿敀去夕陽時。</text>
<title>淳師臨別笑曰老僧欲燒却寶林寺。但恐寺僧阻搪不果。余歸路更下一轉語寄去。渠見之定當呵呵大笑。</title>,<text>燒却寶林寺。打破浮屠臺。汝淳能如是。然後見如來。</text>
<title>康津雜詩</title>,<text>蠻天日落瘴烟昏。竹裡人家早掩門。自笑浮生無住着。今冬來卧海南村。其二常時南雪不成堆。南雪今年更壯哉。試向脩因山上望。銀峰無數倚天開。其三雜石龜文築子城。城中駐箚是兵營。居民恰滿三千戶。盡是軍官守堞兵。其四南康土沃儘堪居。一畒秋收百石餘。出入皆騎濟州馬。盤餐偏喫德津魚。其五天爲兵營地勢開。川平野闊四山回。峯頭恠石脩因寺。城外奇觀一望臺。其六一家家內一泓泉。水味大都腥澁然。瘴疾多從泉水得。莫須罵雨更嗔烟。其七雪裡長靑冬栢樹。編籬縛屋賤如麻。北人盆景眞堪笑。春後舒紅未足誇。其八白羊村裡金處士。一生知己鄭松江。歌詞膾炙聞猶在。可作關東別曲雙。其九南土繁華說此鄕。奇才更有李家郞。妓生學得新飜曲。一闋春眠淚萬行。春眠曲。是進士李喜徵所作。聲甚悽楚。聞者皆下淚。其十㝡說昇家石假山。數拳頑石小池間。庭中獨有千竿竹。雪裡靑靑一解顔。</text>
<title>信甫示一律。述寶林之游。和韵答之。</title>,<text>名勝湖南說武州。寶林寺裡又淸遊。穿雲深洞籃輿去。踏雪千峰蠟屐搜。佳句定敎泥佛笑。禪機已遣老僧羞。長年未辦栖三閣。閒福終慙讓禿頭。寺有佛子龍子天子三閣。皆極幽潔可居。信甫示一律。述寶林之遊。和韵答之。踏盡湖南數十州。平生㝡說此奇遊。天風雪色孤筇去。滄海雲濤一目搜。行李頻遭僧見恠。尘心每對佛含羞。明朝月出同君往。更倚危峰九井頭。</text>
<title>登脩因寺。次信甫韵。</title>,<text>百盤危磴入雲斜。蘿外淸鍾認佛家。沙岸潮敀遙似海。林霏日出晩成霞。孤峰忽矗頭頻擧。好句將圓手自叉。穿盡幽篁纔歇脚。山僧一笑進松茶。</text>
<title>上石門庵西臺 庵在寺北。前有石臺極高。可以望海。</title>,<text>蕭瑟寒天萬木哀。悲歌與客倚高臺。山風乍急雪初下。海色忽明潮欲來。暇日卽須頻勝會。百年能醉幾深杯。故園何在終南遠。日暮浮雲首獨回。</text>
<title>李虞候 舜佐 偕登脩因寺。索詩頗勤。書此贈之。</title>,<text>紅面紫髥正少年。䧺心獨出萬夫前。長弓自逐白額乕。高燭頻開黃石編。古寺同來山欲雪。危臺一望海如天。男兒聚散元無定。莫遣哀歌惱別筵。</text>
<title>玉吾先生次示餘字韵。奉和。</title>,<text>叨陪杖屨兩旬餘。日日床前問起居。夜月談文灰洞似。寒燈賦雪玉齋如。其二聖人作易憂患餘。着力端宜在索居。處困只須心惕若。道窮何必泣漣如。右答讀易其三歲暮江潭搖落餘。一心長戀玉宸居。朱厓金馬元何物。人卋榮枯夢幻如。</text>
<title>奉和留字</title>,<text>瘴癘南方不可留。靑山盡處海悠悠。盲風走石眞堪怕。毒霧薰天更足愁。其二始期相守數旬留。此計南來亦謬悠。十日天風猶恨別。明朝蘆嶺豈堪愁。豈一作更其三吾行縱欲更遅留。其奈離家歲月悠。白竹扉前冬柏樹。夢魂應向此中愁。</text>
<title>奉和眠字</title>,<text>果川縣北店中眠。追記當時已黯然。千里同看明月色。一年相望海雲邊。奉和眠字話到深宵自不眠。竹囱燈火更熒然。此地相逢如夢寐。始知流落在南邊。其二茫茫世事只堪眠。訴盡相思一泫然。曾說月山千里遠。康津更過月山邊。其三別意今宵已不眠。應知明日更茫然。君吟芳杜留湘岸。我逐寒雲向日邊。其五臨分至祝在安眠。聚散如雲大抵然。早晩天書傳喜語。相期一笑渼湖邊。</text>
<title>馬上又用眠字書懷</title>,<text>離愁如醉抱鞍眠。回首東城已杳然。送後更無人對話。只應流淚倚屛邊。</text>
<title>白雲洞 故正字李彦烈別業也。庭中引泉爲流觴曲水。今廢。冬柏方盛開。</title>,<text>駐馬白雲洞。入門松滿庭。花開餘雪樹。人去獨林亭。曲水何年廢。脩篁只自靑。古壇來拄杖。幽意更泠泠。</text>
<title>安靜洞李氏亭 李徵龜參奉別業也。在白雲洞西二里許。</title>,<text>李家亭子月山前。占取風烟一壑專。脩竹林中元恠石。古梅樹下卽淸泉。聞名異日神空往。倚杖寒天興自偏。高眼定應題品在。九原何以起三淵。淵丈曾過此洞。宿東庵而去。聖章甞盛稱其勝。</text>
<title>無爲寺 寺壁有觀音像。筆法極奇。世傳爲吳道玄非是。亦羅麗間名筆也。</title>,<text>立石峰皆秀。幽篁寺更深。危碑自元覺。古壁見觀音。磬歇風猶永。衾寒月欲侵。居僧俱俗物。相對亦禪心。</text>
<title>崔君致完送至無爲寺。臨別書贈。</title>,<text>我詩眞似千匀弩。不向人人輕發之。須識今朝贈君意。爲君相送到無爲。</text>
<title>自無爲向道岬登後嶺。道極陡峻。見海了了。殊壯觀也。</title>,<text>藍輿欹側勢如懸。倒上層顚若上天。大海忽然生脚底。孤雲已復落襟前。不辭畏道經千險。自信奇觀詑百年。欲向龍岩高處宿。今宵又了月山緣。</text>
<title>道岬寺。次文谷韵贈玄應上人。應年六十。住在道岬已五十年。爲人極有氣槩。非庸僧。</title>,<text>閱遍名山興不慵。欲從月岳更支筇。泉飛幽竇還雲碓。石出遙松盡雪峰。古屋塵深迷畫佛。長廊日午送淸鍾。東庵聞說觀潮好。擬向危樓一洗胸。</text>
<title>道岬寺</title>,<text>䧺刹䂓模大。寶林名並馳。山奇月出號。寺古道詵爲。畫壁觀音暗。鍾廊梵誦遅。晩來倚苔石。更讀守眉碑。</text>
<title>道岬寺</title>,<text>至人外其身。於卋如寓寄。洞達死生原。譬若屈伸臂。如來現雙足。盖亦出游戱。愚僧妄崇餙。本非如來意。道詵亦怪物。遺跡曾在此。僧輩相傳說。詵乃刱是寺。重門壯䂓模。層閣屹奰屭。偉哉旃檀林。堂宇更深邃。土木極巧侈。不惜民力費。以此觀道詵。平生多可議。種穄佐王氏。已非高僧事。復何糜國財。舍此無用地。居僧愚妄甚。蚌珠稱舍利。可笑俗士輩。不復覈眞僞。但信僧誕說。黨僧誇靈異。恃此僧亦頑。滛穢日自恣。亦非佛氏利。末法可一喟。我之罪道詵。不獨作讖記。若令識者觀。我言非妄詈。</text>
<title>向龍岩寺。以凍泉依細石爲韵。作絶句。</title>,<text>欲尋東庵去。靑峰互迎送。藍輿度深竹。山路白雲凍。其二靑靑冬柏樹。紅萼雪中姸。少坐溪邊石。揮手弄寒泉。其三東庵在何許。一磬隔雲微。僧老如枯木。觀音但相依。其四恠石如高人。超然出塵世。回頭看西峰。遂忘雲路細。其五獨行溪路幽。蒼蒼遠林夕。白雲忽滿前。盡是峰頭石。</text>
<title>龍岩寺</title>,<text>欲向龍岩宿。淸鍾落遠林。峰危萬石白。僧老一庵深。坐佛超塵世。歸潮見古今。寺樓登更好。不怕臘天陰。</text>
<title>九井峰歌</title>,<text>我讀農岩記。已識九井峰。峰頂泉眼成九泓。至今猶有九龍蹤。月出山中萬石林。世稱九井爲其宗。我自無爲蹋雪來。是時天寒臘月冬。椉興不顧岩壑凍。欲向絶頂飛一筇。宋君豪氣老不低。况有鄭生更相從。山風蕭蕭山日夕。步上雲梯石巃嵸。十步九休坐䝱息。但覺烟火生喉嚨。忽有孤峰當我面。仰之穹然覆巨鏞。旁穿一竅上通天。穴口楕狹如長筒。山僧匍匐縮身入。忽復傍行類粘蜂。叫奇一拍宋君肩。逞巧三歎造化功。玄氷奰屭石磴滑。欲登不登倚長松。臨危且存垂堂戒。非我恇㥘退之同。僧搖靈石供我笑。石根裊裊搖虗空。海門落日將欲落。火輪出沒雲濤中。山馳水奔相轇轕。有若雲際戱群龍。天海莽蒼了莫分。下視積氣空濛濛。平生壯觀此第一。浩歌萬里來長風。君莫恨不向千仞岡頭坐。揮手何必乘險絶凌高峰然後快心胸。</text>
<title>贈識師 坦識居龍岩。粗識文字可与語。</title>,<text>汝住龍岩問幾年。長眉覆面數寸靑。朝暮相對石泠泠。石欲點頭汝誦經。芒鞋蹋雪我能來。欲登九井觀南溟。氷滑石凍㥘不登。但看群島如浮萍。歸來丈室對汝眠。鐘磬欲歇燈靑熒。揚眉竪拂話禪旨。微言了義眞可聽。使我頓然洗塵慮。此事亦足詑山靈。朝來惆悵下山去。回首白雲空杳冥。</text>
<title>上見性菴。次榜上韵示靜師。</title>,<text>見性元來是自然。若求見性性難圓。不如打破此菴子。踞着佛頭長醉眠。</text>
<title>又用前韵。走草別靜師。</title>,<text>高僧相對兩翛然。不話禪宗意自圓。藍輿更欲穿雲去。未借繩床一夜眠。</text>
<title>上見性菴</title>,<text>危菴如懸磬。搖搖寄雲表。高僧愛孤絶。棲身常木抄。超然出埃壒。巢居類飛鳥。鑿翠通一徑。游子行縹緲。西臺勢削立。深壑俯窈窕。僧出鬚眉古。袈裟自纏繞。相与造丈室。坐佛何其小。蒲團凈無塵。牎影見綠篠。對坐默不言。但念無字趙。一心湛如鏡。內定識了了。目擊似有悟。頓覺息塵擾。顧此法界寬。一身秋毫眇。恨不留一宿。坐觀山月皎。扶策下回磴。惆悵雲峰杳。</text>
<title>登會社亭。口占長律。示主人曹處士一龜。</title>,<text>靈岩名勝有鳩林。會社亭高遠浦臨。月岳長浮千疊翠。風松不盡四時陰。村烟竹外分溪住。帆影林梢過檻深。仁里曾聞風俗好。今來不見古人心。</text>
<title>宿茅亭村。示主人曹潤身德甫。</title>,<text>草草禪門別。悠悠此夜心。花山數友至。茅屋一燈深。厚誼通姻戚。交情講古今。相看忘久坐。幽月欲生林。</text>
<title>次信甫韵又示主人</title>,<text>茅齋對坐暮山靑。竹影蕭森蔭一庭。夜久不眠生缺月。天寒細語落踈星。孤燈照處詩初就。遠鴈過時酒欲醒。且待春風湖水綠。期君共汎德津舲。</text>
<title>信甫賦得鳩林四章示余。余亦和之。四言</title>,<text>瞻彼鳩林。可耕可居。綠竹繞屋。長松蔭渠。跂玆釣石。俯觀游魚。優游終老。以諷我書。會社之左。溪流其潺。倚杖松下。可鑑吾顔。豈惟溪流。明湖右環。倦言曹子。願与分山。明湖右環。亦旣滉瀁。月出涓秀。縹緲其上。西湖靈鷲。可与爲兩。誰繼蘓白。爲湖山長。東峰特秀。厥惟聖基。鍾生詵公。爲王建師。功雖統三。俗未變夷。讖說多妄。吾不取斯。</text>
<title>別鄭夢說</title>,<text>鄭生慕我甚。聞名如見容。及我來康津。向我意愈濃。我游天冠山。是時當嚴冬。生亦騎瘦馬。蹋雪能相從。夜宿九精菴。皓月出遙松。玲瓏萬石林。如植玉芙蓉。我興幾欲狂。生興亦不慵。開牖望前山。不寐到曉鐘。明朝更理屐。相與登九龍。自穪鄭參奉。戱欲閟其蹤。山僧亦見誑。藍輿替飛筇。此事亦好笑。可見氣橫縱。對坐坤維臺。壯觀盪心胸。大海入脚底。萬頃如銀鎔。漢挐雪色高。天半屹崇墉。玆遊眞可詑。平生實罕逢。觀潮九十浦。振衣萬德峰。凡我所游者。相隨如駏蛩。枕席必躬展。茶飯亦親供。從游浹三旬。執事心彌恭。我今將北還。別意來相攻。送我至道岬。尤見生意重。無計化藿蠋。愧我類奔蜂。生實非庸徒。豈可老田農。</text>
<title>趙萬瑀送至靈岩告別。不勝悵然。書此贈之。作他日面目。趙兒尙未加冠。每夜爲余展衾打脚。</title>,<text>深情只有趙家兒。淚落靈岩送別時。今夜獨成寒店卧。孤燈應亦照相思。</text>
<title>謁鹿洞書院有感 是烟村崔先生書院。文谷，農岩俱躋享。文谷又有影子。</title>,<text>月山之北朗州東。父子同躋一廟宮。梁木已摧懷往日。畫啚今幸識春風。家聲獨紹千年遠。人事空悲廿載中。回首三洲何處在。暮雲寒雪意無窮。文谷之受禍在己巳。而余時幼少。未及瞻拜顔色。世傳文谷儀容極端麗。今拜遺像果然。第四句及之。</text>
<title>前詩只道文谷農岩兩先生。而不及烟村崔先生父子事。又作此詩。並擧四先生本末。而末寓山頹之感。以示余志云爾。</title>,<text>烟村百世師。卓節照今古。上書乞骸歸。志不戀圭組。南士誦高風。至今仰遺矩。峩峩月山麓。妥靈有庙宇。後來文谷翁。受玦居玆土。乃以瑚璉器。允矣邦國柱。扶倫斥邪憸。直操尤可取。士林慕其名。一體享籩俎。肅穆二遺像。丹靑映廊廡。山堂與農岩。賢聲紹兩父。配食躋同堂。盛事實罕覩。我昔及農岩。萌甲潤時雨。山頹已幾歲。舊學日魯莽。獨立廟門雪。但自拜木主。人事有萬變。衰涕迷仰俯。九原果有知。深心向誰吐。休光永千載。亦足持門戶。烟村崔先生名德之。事英陵官至弘文舘副提學。後上書乞歸。朴醉琴成承旨作詩文以侈之。有畫像。並文谷像奉安東廡。相貌極古恠。山堂。烟村子。</text>
<title>靈岩郡 欲取道城中。閽者拒門不納。多苦狀。郡有對月樓頗勝。</title>,<text>名勝人穪古朗州。月山翠色滿官樓。雪迷曠野開虛市。潮退長橋閣稅舟。文谷舊亭風玉在。烟村高節影堂留。城門忽被閽人拒。始覺今朝作客愁。</text>
<title>馬上書懷</title>,<text>已去康津遠。回看月岳頻。天長風逆鴈。野曠雪迷人。濁酒誰相勸。悲歌獨自陳。江潭憔悴色。只向夢中親。</text>
<title>道中逢雪示信甫</title>,<text>日暮北風急。蕭蕭吹客衣。遙山天際黑。孤鴈雪中飛。地是湖南遠。人今漢北歸。非君同此役。旅泊更誰依。</text>
<title>雪甚</title>,<text>一月栖栖湖海間。今朝又向羅州還。雲迷津北出遠樹。雪暗馬前橫亂山。林鴉獨歸自暮色。僮僕相看多愁顔。征途滚滚歲欲盡。老子百年何時閑。</text>
<title>渡靈山江</title>,<text>落日靈山浦。孤舟喚渡聲。潮平沙岸闊。雪淺暮山明。樹遠迷人去。烟深隱鴈鳴。臨江有漁舍。更欲寄餘生。樹遠一作獨樹。烟深一作寒烟。</text>
<title>登柳色樓</title>,<text>百尺官樓勢若翺。登臨足可敵吾豪。靈江抱郭潮聲大。瑞石浮天雪色高。欲折寒梅贈遠道。幾時烟柳弄春臯。山川錯莫窮陰逼。且復呼兒進濁醪。</text>
<title>登永慕堂 在會津林氏亭</title>,<text>久識會津勝。今登永慕堂。地形麻浦是。海錯杏州當。柳岸斜陽遠。沙村雪色長。開牎對月出。尤似見吾鄕。</text>
<title>南平縣。示李使君佐伯。匡輔</title>,<text>縣小猶依竹。村深盡隱松。官居自淸絶。吏隱更從容。摺扇僧頭妙。纖歌妓態濃。人生五馬貴。尒莫薄雷封。</text>
<title>夜飮李使君衙軒 軒下因山泉循徐㶁㶁鳴。極可聽。</title>,<text>借問今宵會。他鄕豈復多。把杯忘萬事。燒燭聽淸歌。雪色牎間映。泉聲竹裡過。醉中京國遠。消息近如何。</text>
<title>少憇道傍松林。用松字。</title>,<text>何處駐吾馬。臨溪有萬松。泠然送淸籟。且得爽疲容。傲雪蒼鱗坼。留雲翠色濃。相看愛高節。曾不受秦封。</text>
<title>遺碑行 在綾州。是靜庵先生畢命之地。碑刻靜庵趙先生謫廬遺墟追慕碑十二字。閔參判爲牧時所建。</title>,<text>朝發南平暮綾州。忽見穹碑立道周。上刻煌煌十二字。下馬讀之雙涕流。靜庵先生趙夫子。在昔己卯謫居此。茅舍無存烟草深。故老指點爲遺址。尙疑九原藏碧血。不待百年定國是。尤翁作記春翁書。伐石爲碑表舊閭。當時事實此特詳。見者孰不爲欷歔。先生有道學程朱。先生有志慕唐虞。皇王帝伯辨眞僞。詩書禮樂用工夫。上欲致君三代際。下欲雍煕變斯世。垂紳端笏立天陛。正言直辭陳大計。入長憲司振風采。男婦異行不同袂。中外矯首想太平。奸壬切齒思深嚌。上林楊葉忽成字。巧計夜開神武閉。同時正士網打盡。大者流竄小幽繫。連珠山上秋蕭瑟。憔悴行吟怨碧蕙。白日昬昬蔽光晶。氛雺塞天終風曀。嵇康自彈廣陵散。孟博只䫟西山瘞。三復愛君如愛父。至今烈士猶抆涕。天道本自與善人。卋運終能有屈伸。衮貞朽骨人皆誅。先生大名日星新。莫言一時榮枯異。且看千秋衮鉞陳。遺墟尙令過者式。盛德終爲擧世尊。回視東山萬竿竹。想見先生舊精神。</text>
<title>綾州</title>,<text>官居近峽自淸幽。此地元稱吏隱優。山勢盤雲橫瑞石。江流割野入羅州。養成萬竹供諸郡。湧出深松起二樓。人笑迂途尋勝去。今來能不負吾求。</text>
<title>夜飮州衙。示主人使君愼汝謙。</title>,<text>酒谷高秋別。綾州臘月逢。相看如夢寐。一笑盡從容。盤膾鯔魚細。官醪竹瀝濃。木碑多頌德。民已化陶鎔。鯔魚卽秀魚也。主人爲余斷肉。特設此膾。</text>
<title>花姬。綾州官妓也。年二十餘能琴歌。爲人淸淡有韵。余過綾州。喜其如此。因戱姬曰昔樂天有樊素。子瞻有朝雲。吾之風流。雖不及二子。汝獨不能爲樊素，朝雲耶。姬笑曰郞君旣不及樂天，子瞻。則何獨責妾爲樊素，朝雲乎。其才韵盖有如此者。余遂演其意。戱贈此詩。使之藏弆。俟親友之過州者出而示之。夫覽者亦知余之此詩出於一時遊戱之餘。而毋曰風流罪過。可也一笑。姬舊名貞。今改爲花香云。</title>,<text>花能解語玉生香。鴉髻盤雲翠鳳長。自笑是身蝴蝶似。愛香偏愛宿花房。其二好因緣作惡因緣。一別明朝杳各天。惟有連珠山上月。只應分照兩心邊。其三一朶名花香更韵。殷勤護惜付東君。遙知別後相思淚。寄與春風濕楚雲。其四夜深殘燭半牎紅。草草歡娛似夢中。且學寒梅凌雪色。莫隨飄絮舞狂風。其五朝雲元不離坡老。樊素終能侍樂天。澹叟風流追二子。花香亦合伴參禪。</text>
<title>登快碧亭</title>,<text>綾州宿酒朝未醒。乘興來登江上亭。竹色欲爭潭水綠。山光遠接野烟靑。已知帿射炎天快。難得漁歌月夜聽。但覺會心非在遠。暫時徙倚意淸泠。東有射帿處。聞舊有漁艇。因大雨漂去。不更置。</text>
<title>石門洞</title>,<text>悠悠北路永。悄悄游子征。驅馬石門洞。險道已可驚。兩山忽中坼。石勢盡崢嶸。岩谷互出沒。天色時晦明。落日山風急。空林如有聲。天寒徒侶稀。山深凄客情。解鞍坐沙際。但見溪水淸。西峰有異色。木杪次第生。</text>
<title>同福縣</title>,<text>縣舍靑山擁。村居古木幽。臨江有赤壁。勝地似黃州。踏雪還游屐。吹簫欲泛舟。湖南數名邑。先向此中求。</text>
<title>同福舊使君李孝伯出示其詩。次韵贈之。</title>,<text>飄然琴鶴復東迴。簪紱元知是倘來。歸去湖亭春酒熟。更誰禁得日含盃。</text>
<title>赤壁歌</title>,<text>昔者蘓子瞻。秋月游赤壁。擊楫溯空明。吹簫江月白。歸來仍作赤壁賦。至今讀之爽心魄。怳如抱明月挾飛仙。翺翔游戱於三島十洲之側。自此赤壁名天下。坐令聞者欲命駕。我生子瞻千載後。况復萬里隔夷夏。興來長吟子瞻之二賦。北望黃州空嗟咜。人言同福縣。亦有赤壁佳可遊。奇勝眞不讓黃州。夢魂長入此中來。手弄素月椉扁舟。今我南游月出山。歸馬直向赤壁還。醉後高歌降屳臺。仰視雲壁倚天開。壁根直揷九地裂。驚湍崩浪相盪豗。疑是巨靈六丁揮雲斤。日夜皷風雷。削出丹厓翠壁千萬丈。截白雲入靑天勢崔嵬。使我見之駭心神。吁嗟乎造化之力何䧺哉。平生不到黃州耳。不識奇偉能如此。但恐子瞻文字玅。乃爲赤壁有溢美。且置優劣不足道。我於子瞻多所愧。未向秋江汎夜月。但愁寒天飛白雪。旣不能吹洞簫舞潛蛟。又不能擧網得巨口之鱸。獨與宋君相對坐松根。手擘凍葅傾竹壺。不見一鶴掠舟過。只見雙鳧浴淸波。我作此詩和二賦。未知詩与二賦果如何。</text>
<title>赤壁奉次農巖先生韻</title>,<text>巉岩危壁上參天。爲有深根直揷川。勢已削成難着樹。色如浣淨自無烟。未具扁舟能夜泛。空敎明月只秋懸。萬里黃岡疑在此。長吟二賦憶蘓仙。浣淨出中郞五汩記附原韵連峰無數上靑天。下有滄浪一道川。削出層岩類神鬼。結爲空翠似雲烟。松杉盡向潭中寫。日月疑從石上懸。見說陰厓有巢鶻。夜深應夢羽衣仙。</text>
<title>勿染亭</title>,<text>羅氏高亭溪水濱。靑松翠竹自長新。澄潭已不容沙土。蒼壁何曾染俗塵。一壑烟霞疑輞墅。數村鷄犬似秦人。朱闌未免常空寂。誰見今時有逸民。</text>
<title>勿染亭。敬次農岩韵。</title>,<text>百尺危亭逈自嵬。淸川翠壁下縈回。厓穿密竹還通徑。石戴高松更作臺。天欲催詩看雪落。山應生態想花開。知君到處耽觀賞。且莫徘徊進一盃。農岩落句狎徘徊字。以廉乖不得狎。改以杯字。而句中用徘徊二字。以示不忘韵之意。附原韵高厓四面競崔嵬。積翠連江光倒回。已謂幽尋窮峽路。豈知深處有亭臺。游魚自在寒潭躍。老菊偏當危檻開。遐興不隨斜景盡。竹林嘶馬繫徘徊。</text>
<title>夜過瑞峰寺</title>,<text>山寒瘦馬渡溪行。纖月林間已欲生。松作橫門穿雪色。橋連飛閣跨泉聲。燈昏塵佛猶自照。夜永疎鍾時復鳴。誇示神宗金管筆。居僧亦解貴皇明。</text>
<title>瑞峰寺次信甫韵</title>,<text>飛橋橫絶壑。䧺刹挾危峰。月上泉流筧。山寒磬度松。牎燈孤自耿。風碓遠猶舂。客枕元多警。無眠數曉鍾。</text>
<title>宿瑞峰寺。贈極長老。</title>,<text>古寺相逢地。幽林月上時。孤燈參畫佛。舊篋示藏詩。爐火寒相擁。齋鍾曉不遅。後供留瑞石。霜葉又前期。</text>
<title>臨別次趙濟博韵示極師</title>,<text>危峰千尺出塵寰。羨爾長年卧此間。身似孤雲心似月。莫將同異更相關。</text>
<title>出寺</title>,<text>回首孤峰杳靄間。淸鍾送客出林還。僧房一宿怱怱去。誰道吾行自在閑。</text>
<title>瀟灑園。口占長律示主人。</title>,<text>瀟灑名亭不負名。坐來幽意自然生。老松漠漠常古色。脩竹蕭蕭非世情。天棘映堦靑不死。槽泉依石凍無聲。墻陰鑱得河西筆。三復遺詩更覺淸。墻間安黑色方石。金河西以粉字書四十八絶。尙可讀。</text>
<title>次三淵金丈韵</title>,<text>人去亭空在。賓來卽主人。泉聲猶太古。竹色自天眞。盤石偏宜坐。孤松更可親。晩來池上立。淸影落烏巾。</text>
<title>瀟灑園感懷。又得長律。</title>,<text>瑞峰寺裡聞鍾晩。瀟灑園中拄杖遅。松色常陰岩下瀑。泉聲遠入竹間池。空庭草沒淵翁跡。古壁苔侵湛老詩。先輩風流俱已遠。寒山獨立自生悲。</text>
<title>環碧堂</title>,<text>勝地如高士。同德必有隣。瀟灑與環碧。騈列一溪濱。造物力廣大。賦形各殊倫。瀟灑品格妙。環碧擅風神。蒼石上盤陀。淸潭下漣淪。揮手弄文漪。游魚正可親。回視千竿竹。正立如偉人。嘯咏恣吾意。何必問主賓。伊昔河西翁。高情出風塵。杖屨常來往。愛此景物新。我來千載後。俛仰跡已陳。生旣不同時。欲見亦何因。仰視瑞石山。如得見公眞。作詩題岩間。欲以俟千春。</text>
<title>息影亭</title>,<text>層臺抗風榭。隱映脩竹內。淸川環碧共。秀色瑞石對。爽塏得地形。雲物献變態。松江昔來往。溪山尤所愛。酒賦恣跌宕。佳句振瓊珮。醉興動湖山。天地視一塊。文彩映千古。意氣傾一代。斯人去已久。空亭今獨在。人事屢代謝。棟宇幾興廢。登臨吊風烟。俛仰想氣槩。風流已寂寞。一杯但相酹。山川暮慘惔。雲日亦靉靆。高唱將進酒。歌曲空千載。</text>
<title>昌平縣</title>,<text>古縣餘喬木。斜陽送客過。橋紆沙岸遠。村隱竹林多。衙罷聞淸角。虗歸有醉歌。暮山來馬首。僮說似頭陀。家奴勃金指潭陽郡山曰恰似吾家頭陀。</text>
<title>訪玉泉寺</title>,<text>日暮玉泉路。悠悠獨自尋。山仍石角峻。寺以竹林深。雲碓還相應。風泉亦好音。未同僧靜坐。半已去塵心。</text>
<title>余自金陵北歸。取道於同福昌平之間。遍覽赤壁，勿染，環碧諸名勝。暮過玉泉寺。宿來上人房。潭陽金八華進士偶來相訪。初時不知爲何許人也。及通姓名。金君恍然驚喜曰童時在金道以家。累識余面。仍誦余抵道以書中語。余聞其言諦視之。面貌亦有依俙可記者。盖余與道以有異姓昆弟之義。若見其門客。則雖素不識面者。猶見吾道以焉。而况金君爲二十年舊知耶。今忽邂逅於古寺寂寞之中。蒲團禪燈。相與話舊。此可謂一大奇事也。余固欲作詩以記是事。金君先作一詩示余要和。余遂書此贈之。明朝一別。南北杳然。不知何時。又復邂逅如今日也。</title>,<text>金家見面記東城。嘉爾當時北學誠。山寺相逢眞不意。燈前各自說深情。</text>
<title>玉果縣</title>,<text>流水抱村舍。寒山當縣門。凍雲初日上。古木一天昏。野色蕭條遠。人烟隱約存。周行湖右盡。馬首又南原。</text>
<title>淸溪峽</title>,<text>路挾淸溪轉。危厓臘月難。天陰沙岸白。石出灘聲寒。空谷樵歌答。連峰雪色看。客懷殊悄悄。詩句暫相寬。</text>
<title>鶉子津</title>,<text>雙厓坼如門。大江貫其間。高浪駕巨石。萬皷驅風灘。殷動蛟龍窟。龍豈偃息安。萬古氣陰森。况當臘月寒。膽慄眩下視。攀援石棧難。連峰天色晦。積雪高巑岏。人生不安居。遠役經險艱。優游閨闥間。亦何得壯觀。妻孥尙遠隔。誰復勉加餐。</text>
<title>廣寒樓歌</title>,<text>李白不生子瞻死。月亦五百年來無知己。復有頭陀狂客李載大。風流曾不讓二子。一生自愛名山游。今宵獨上廣寒樓。樓頭把酒問明月。李白子瞻死後世無眞風流。月亦自此求知己。能見阿誰風流如我不。未知天上亦有風流如我者。我實李白子瞻二子之儔。李白子瞻死已久。只有明月至今留。月亦以我爲知己。我亦以月爲好仇。月亦有何愁。我亦有何憂。丹桂輪囷老不死。白兔擣藥幾千秋。月旣服藥能長生。何不分我一刀圭。使我長生笑彭鏗。喚出嫦娥素女輩。霓裳羽衣舞廣庭。使雙成擊雲璈。使綠華吹鸞笙。滌我胸中礧礧磊磊萬古之不平。吾不見月中之玉樓與瓊宮。吾不知淸爽洞豁能與此樓同。月大不過一彈丸。此中豈容雕甍畫棟相玲瓏。月不必長懸碧空上。與日代明爭其功。飄然下來與我倚朱欄。傾北斗酌東海醉無窮。不然我欲駕靑虬御泠風。出入月宮中。揮玉斧斫取丹桂最長枝。不使月光更䑃朧。是日乍陰乍晴 與月携手復歸來。對坐此樓頭。笑視南溟一杯水。方丈瀛洲等垤丘。然後吾知天上之玉樓瓊宮。未必能勝人間廣寒樓。</text>
<title>廣寒樓次簡易韵</title>,<text>登樓如得坐瓊樓。銀漢昭回畫檻頭。暮樹渾疑丹桂老。晴烟却似彩雲收。妓翻羽袂聯翩舞。人躡虹橋縹緲遊。斟酌姮娥應有悔。藏蹤不向此中求。附原韵不恠便登天上樓。牽牛人亦河之頭。兔蟾從古說疑似。烏鵲卽今功已收。紅妓每因窃藥至。彩舡故替乘槎遊。平生五馬興全盡。惟有玆州還可求。</text>
<title>獒樹驛</title>,<text>要衝扼湖嶺。冠盖通南西。驛樹遙臨道。村扉盡向溪。川光烟更澹。山意雪還凄。形勝吾鄕似。歸途尙自迷。</text>
<title>聞義獒事有感</title>,<text>千秋尙說義獒名。微物能存愛主誠。借問世間卿相輩。幾人爲國更捐生。</text>
<title>夜聞雨聲愁甚</title>,<text>偏覺今宵永。思歸夢不成。隣雞欲曙色。牎雨更寒聲。已自關時氣。何能慰客情。康煕聞亦死。百慮集深更。</text>
<title>滯雨書懷</title>,<text>南州氣候異。隆冬亦恒煖。况乃今年冬。無雪天久旱。日氣暄如春。山花開欲滿。我實北地人。平生聞亦罕。昨別廣寒樓。夜宿獒樹館。雨聲打竹牎。淅瀝曉不斷。朝起望前山。宿雲如張繖。留滯客心愁。跋履僮僕懶。凍雨實非時。陰陽孰回幹。天時係人事。刑賞無乃緩。廊廟日操戈。識者但心懣。皮毛兩無存。此輩智慮短。軒冕等桎梏。山林寄蕭散。超然洗耳翁。千載可與伴。</text>
<title>發獒樹驛</title>,<text>旅食無久淹。征途有常程。上馬別主人。出門雨欲晴。冥冥烟樹黑。泯泯溪流淸。點綴村居連。團圓野色平。山川似吾土。使我眼忽明。羈人喜似人。善喩聞莊生。此地乃如斯。焉不動我情。前路尙杳然。雲山復縱橫。何日歸吾廬。坦腹聽松聲。</text>
<title>碧雲樓 北有高德山極峭秀</title>,<text>鞍馬將三月。亭臺遍幾州。獨來寒日暮。又上碧雲樓。雨罷孤峰秀。天陰古木幽。佳人殊未見。回首憶湯休。</text>
<title>任實縣</title>,<text>湖南五十州。各自擅山海。任實獨無當。特介山野在。旣不占淸幽。又不處爽塏。沙溪細如綫。荒山四崔嵔。居民百餘家。恒歲未免餒。官廚供芹薺。登盤無腊醢。比諸光与羅。眞若澤中礨。邑本無大小。蘓殘在賢宰。愛民勤撫摩。律己不通賄。精神達蔀屋。民情必下採。凡民所疾苦。事事卽痛改。民亦愛其身。不敢犯刑罪。勤力服南畒。耕播不少怠。上下旣相安。富庶可坐待。受人芻牧寄。旣已免憂悔。妻孥不寒飢。安坐享六載。邑薄非所憂。但自載采采。作此諷主守。我言不汝紿。</text>
<title>冬雨行</title>,<text>南州臘月雨聲長。行子不眠聽淋浪。昨日之雨旣非時。今日之雨尤乖常。上天號令本不頗。無乃人事干陰陽。今冬天旱久無雪。二麥枯萎葉欲黃。雨水滲土土脉融。天寒土凍麥根傷。今年穡事已大歉。三南之民半流亡。存者嗷嗷憂塡壑。只望明春麥登塲。明春之麥又可卜。吁嗟奈何乎彼蒼。</text>
<title>歲暮</title>,<text>歲暮柴門僻。幽居自絶群。村寒深洞雪。松暗一溪雲。短景元須急。孤峰亦易曛。風灘來伏枕。此外更何聞。</text>
<title>陽山除夕</title>,<text>隣曲同來慰遠遊。寒囱雪色對松楸。卽知新歲明朝換。共惜殘年此夜留。無意樗蒲隨俗戱。多情燈火伴人愁。細思五十年中事。成就人間一白頭。</text>
<title>夜坐書懷</title>,<text>餞過殘歲意悽然。燈火寒囱更可憐。夜雪還宜開小酌。春風忽復入新篇。遍行山海初回駕。歸對妻兒已隔年。明日漢江江上路。好看華岳塞雲烟。是夜座上有正好飮酒之說。三句及之。</text>
<title>冒雪早發</title>,<text>回風飛雪亂徘徊。雲黑峰西曉未開。北去氷霜入春冷。南遊鞍馬隔年回。歸心自与蒼山遠。長路應知白髮催。襟袖尙留湖海色。吾行誰道不奇哉。</text>
<title>途中逢風雪甚惡</title>,<text>寒意峭嚴臘月同。行人曾未識春功。正難衝去深林雪。何可抵當長谷風。暮樹微茫遠天外。荒山慘惔亂雲中。老夫不怕貂裘薄。脚踏氷溪愁短僮。</text>
<title>向夕風勢尤虐。幾乎墮馬。</title>,<text>負兒山前日欲落。直谷村北客懷新。亂雪成堆來撲面。急風如弩吹倒人。瘦驢頻蹶最可怕。僮僕愁啼何用嗔。濁酒三杯吾事了。誰家低唱曲房春。</text>
<title>險川途中</title>,<text>征途杳杳幾時歇。風雪漫漫愁殺人。馬首山川當落日。村邊烟樹入新春。浮生自覺無安地。遠役終知易損神。定不今年負桃柳。金溪歸作一閑身。</text>
<title>夕後風雪稍息</title>,<text>漸喜風威息。寧愁暮色迷。天長烟樹外。日坼雪峰西。客路何當盡。春寒更覺凄。欲投荒店宿。草屋已鷄栖。</text>
<title>北歸</title>,<text>匹馬周遊湖海邊。歸途節序已新春。蒼山暮色糢糊雪。老樹春容羃䍥烟。路出樂生驛前野。眼明南漢城北天。此來漸覺神京近。回首康津更杳然。</text>
<title>月川途中</title>,<text>明星已落鷄亂呼。秣馬催行聽僕夫。赤日初生烟野闊。靑天不盡雪峰孤。南臨快看風捲海。北厺還愁氷塞湖。雲外忽見三角出。遙知氣色近王都。</text>
<title>馬上見太華終南。喜甚賦此。</title>,<text>悠悠征役百年間。汩汩吾生不蹔閑。曾逐雲鴻遵海厺。更衝風雪伴春還。新詩題遍湖南地。雙眼看明漢北山。預想今朝圍燭坐。大家談笑作歡顔。</text>
<title>新歸</title>,<text>擾擾久爲客。悠悠又見春。新歸妻子喜。相對笑談親。杖屨寒庭雪。詩書滿架塵。家貧具歲饌。猶得待朋賓。</text>
<title>閉門</title>,<text>滿眼南山碧。空庭盡日吟。鳥聲皆雨意。柳色更春陰。車馬從他閙。柴荊遂自深。世今無靜者。誰識此閒心。</text>
<title>雪夜無燈獨卧</title>,<text>送過上元十日强。卧聽鍾漏夜猶長。春雪力微無墮響。紙牎影暈忽生光。已知老態雙瞳暗。縱有淸燈細字妨。惠好何人同我去。床頭默誦北風章。</text>
<title>過尙輔龍山宅。同道長次劉夢得韵。</title>,<text>二月輕寒不見梅。高䆫坐對釣船來。山消殘雪微生靄。野入春燒半帶灰。出郭偶成今日會。題詩須滿百篇廻。同君正好看新月。自有江頭千尺臺。</text>
<title>早春閑㞐</title>,<text>地僻千家北。門無一客過。嵐添山意潤。春入鳥聲多。時序空華髮。風塵自浩歌。冥心忘俗事。終似卧烟蘿。</text>
<title>鄭知事 履祥 挽 代兵使兄作</title>,<text>鈐鞱練熟豈難事。儒雅飭躬尤更稀。廉白獨能持苦節。雌黃終得免危機。時平高卧刀鳴匣。官罷長飢艸塞扉。二品卿班非不貴。須看復舍斂無衣。</text>
<title>近以病憂廢詩。忽見墻西杏花有感。</title>,<text>終日蕭蕭雨映門。門前柳色暗如雲。忽看墻角開紅杏。始覺春光到十分。</text>
<title>題孝彦竹裡琴床啚</title>,<text>山空夜寂寥。月明脩竹寒。孤琴橫石床。古調無人彈。希音本自然。不生指絃間。請君洗兩耳。試聽石下灘。</text>
<title>閑㞐卽景</title>,<text>垂柳門前獨自春。何曾窮谷有來人。花開老木還生態。鳥語微風更覺神。睡起草痕半庭綠。詩成山色一牎新。病夫腰脚閑仍健。日涉中園定幾廵。</text>
<title>夜會平甫宅。次道長韵送平甫之燕。</title>,<text>萬里明朝別。孤燈此夜何。春風同出塞。草色欲過河。薊樹元堯地。胡兒盡漢歌。唯應天壽色。淚入此中多。</text>
<title>李僉知▣▣挽 掌令李太元大人</title>,<text>童顔鶴髮卽屳姿。每恨床前造拜遅。文以早年成進士。官因高壽到僉知。西江潮闊銘㫌厺。故宅花殘吊客悲。看取一經勤敎子。翺翔臺省有佳兒。闊一作送。殘一作添。</text>
<title>閒㞐卽事 余新以爲農巖卞誣參䟽遭臺抨</title>,<text>淸風高卧北牎間。柳下雙扉盡日關。自笑休官遭白簡。每慚因夢到靑山。閑情天際看雲起。遠意林中送鳥還。久負金溪垂釣約。幾時歸去聽潺潺。</text>
<title>仲和忽寄一詩。次韵畣之。</title>,<text>六年奔走漢城塵。溪上靑山入夢頻。魚鳥無猜須作伴。乾坤雖大不容身。窮通顚倒元關命。毁譽紛紜一任人。長嘯出門皆握促。狂談非汝向誰陳。</text>
<title>仲和將移住麻浦。又用前韵贈之。</title>,<text>愛君瀟灑意超塵。從仕元稀謝仕頻。濁世已難容直道。淸江只肯受閑身。滄桑刦後無窮事。傀儡場中自在人。更向頭陀深處去。全家同隱學朱陳。</text>
<title>代人挽</title>,<text>步屨東西巷。吾隣得善人。靑衫雙鬢白。羸馬一官貧。書塌塵凝滿。銘㫌雨映新。不須吹暮笛。衰淚易盈巾。</text>
<title>送金衍之 宗衍 之任綾州 三首</title>,<text>官居脩竹裡。一似羽人家。此去乘飛舃。應知學鍊砂。盤登錦鱗膾。杯映石榴花。更有瑞峰色。蒼蒼笏外斜。其二映碧亭頭樹。天寒繫馬時。江山畢翁跡。祠宇靜菴悲。竹色深尊酒。梅花五字詩。平生宦情薄。吏隱羨君爲。其三離杯照白髮。相看又中年。聚散本如此。山川日渺然。炎天還五馬。長路盡淸蟬。去矣官樓好。知君不讓仙。</text>
<title>雨中往子厚新舍賞荷花。會者曹雅仲 夏望，李子淵 眞洙，李君敬 日躋，李叔謙 壽益，朴景魯 師洙，宋聖賓 寅明，朴成甫 文秀，柳叔瞻 儼，杓兒及鄭生禹賓亦從焉。余之父子有故先起。諸人有詩。追次其韵。</title>,<text>臨水新亭勝。觀荷好客來。亭亭塵外立。漠漠雨中開。翠盖當凭檻。淸香入把杯。汚泥終不染。桃李盡奴才。其二爲君嶺南去。騎馬雨中來。勝集何能數。離懷得暫開。荷花初映席。柳色欲侵杯。好事輸新畫。重嘆小鄭才。景魯將赴任安東。子淵略設酒肴以餞。鄭生摹畫是日景色。作一橫卷。末句及之。</text>
<title>喜雨成霖。閉門閑居書懷。五首</title>,<text>望雨三農渴。沈雲萬井通。均沾知土潤。一霈見天功。蔀屋愁如失。龍顔喜亦同。猗歟三代盛。根本自年豊。其二獨卧衡門內。蕭條白髮新。炎蒸餘瘦骨。風雨一幽人。意氣終妨俗。文章不救貧。明時憂更切。老淚日沾巾。其三高柳門還掩。遙峰坐獨淸。庭間餘草色。客去只禽聲。已分林泉老。何須寵辱驚。金溪茅屋在。歸路梦中明。其四萬事唯欹枕。吾生已禿頭。經綸空素志。社稷自深憂。雲黑猶含雨。蟬淸忽似秋。觀心如老宿。只作閉門幽。其五消渴中年疾。炎蒸六月難。脚衰須杖起。眼暗廢書看。日氣渾如火。蟬聲只自寒。翻思溪上閣。倚枕聽淸灘。</text>
<title>六月十七日。與鄭舜年 壽期，李仁老 德壽，尹伯修 游，金子直 東弼，尹仲和 淳。會于風月亭。仲和方僑居亭中。時積雨新霽。江山尤覺淸勝。風帆縱橫江中。水村烟樹微茫。眞如畫中。凭欄縱目。不知三伏炎蒸之爲苦。可謂天下之絶景。卋外之勝事也。余詩先成。諸君以次和之。是日微雨晩晴</title>,<text>樓高塵世遠。江漢眼前開。山坼孤帆出。天長細雨來。淸談兼雅謔。短咏且深杯。湖海須吾輩。朝廷足俊才。</text>
<title>仲和又示一詩。同諸君和之。</title>,<text>高樓還一笑。對坐聽江聲。俱有湖海氣。殊非塵世情。天垂沙岸闊。帆與暮山平。知汝扁舟興。烟簑倘已成。</text>
<title>登風月亭舊址。平臨海門。落景尤奇。令人意思尤覺快爽。亭是月山大君家物。今屬洪萬宗于海云。</title>,<text>振衣臺百尺。微雨海門收。王子今何去。吾曹復此遊。江山空舊迹。風月自千秋。落日登臨恨。茫茫一釣舟。</text>
<title>鄭令公舜年次仲和韵。爲余賦一詩。作此以酬其意。</title>,<text>少日鷓鴣詠。淸朝豸角聲。胸襟非俗物。眉宇見詩情。鴈晴相得。風濤暮不平。紫烟携手約。借問幾時成。</text>
<title>石室院志感</title>,<text>繫馬荒祠古。鳴蟬落日淸。一庭餘樹色。百感自江聲。世事浮雲變。吾生白髮明。三洲何處是。獨看釣船橫。</text>
<title>翌日輟享痛甚。情見于詩。</title>,<text>陽九斯文厄。滄桑卋事驚。雨中埋位版。祠外哭門生。日月千人仰。江河萬古名。蒼蠅尒何物。無乃太營營。</text>
<title>閔監役 龍見 挽</title>,<text>肯爲衰俗態。不愧大家兒。意氣談間見。風流酒後知。病憐十年卧。老惜一官遅。平昔論心地。惟將歲晩期。其二躍馬趨衙地。喪車暮獨歸。微官妨病骨。他舍復朝衣。聞者驚相顧。何人涕不揮。庭松迎吊客。依舊護山扉。</text>
<title>更用聲字寄仲和</title>,<text>暑氣林中失。江流卋外聲。水雲渾一色。𩿨鷺卽多情。浮海終長往。傷時各不平。昭文眞達者。曾已任成。</text>
<title>又疊開字</title>,<text>新晴南岸色。不盡夕陽開。烟樹當囱出。風帆入檻來。蟬聲聊洗耳。江色欲吹杯。漁釣終吾老。詩書養汝才。</text>
<title>又疊秋字</title>,<text>縱目荒臺夕。蒼然遠色收。獨憐明月在。曾照昔人遊。風雨何當霽。江山已欲秋。平生五湖興。從此買扁舟。</text>
<title>道長追悼昆侖。作一詩寄示。和韵答之。</title>,<text>蟬聲梧影共蕭蕭。崔子園中昔赴招。事去風流還一夢。悲來詩句又今朝。志隨春草空埋沒。文與秋天共泬寥。莫恠老夫甘遯世。何能隻手拄靑霄。附原韵西林風雨夜蕭蕭。忽憶昆侖昔見招。意氣許同燕趙士。文章說到漢唐朝。別來玉樹先摧折。老去黃爐遂寂寥。未試媧皇補天手。諸公今日各雲霄。</text>
<title>次宋聖賓寄瑞娘韵</title>,<text>梦裡相逢花月姿。彩雲飛去忽分離。風流學士詩堪誦。傳與南人話作奇。附原韵尙記雲娘綽約姿。夢中相見夢中離。諸君莫漫成佳謔。添作花山樂府奇。瑞娘一名五色雲</text>
<title>追次朴景魯 師洙 餞席林字韵</title>,<text>鳥嶺連天積雨陰。中年此別更傷心。功名縱得專䧺府。詞學元宜置禁林。太白峰皆迎笏出。釜灘水自對樽深。映湖樓上新秋月。知爾絃歌夜夜臨。</text>
<title>閉門</title>,<text>藤枕松床罷午眠。閉門端坐似參禪。夕陽忽破靑山雨。凉意微生碧樹蟬。尙餘一念憂淸世。無復䧺心惜暮年。知己平生唯竹杖。何時去了玅香緣。擬以明歲西游。故末及之。</text>
<title>雨中閒居</title>,<text>高雲微雨忽生凉。散髮觀書也不妨。山色入秋新欲瘦。蟬聲廹暮更能長。已抛雞肋還無累。豈爲蓴羹便憶鄕。漸覺故園多好事。門前十頃稻花香。</text>
<title>悼玉吾先生 四首</title>,<text>春翁及門士。月老肯堂兒。氷玉元無累。鸞鳳自有儀。潛心窮六籍。餘事出新詩。萬里雲程闊。鵬搏叶夢奇。其二酷似元文谷。知心復百淵。十年太學士。九拜判東銓。桃李高門蔭。經綸大手宣。蕭然寒士態。終不墜家傳。其三儒雅眞師表。文章更逸才。時人皆欲殺。山鬼又何猜。江闊楓林暗。天陰鵩鳥哀。九門狺乕豹。魂魄倘歸來。其四仰德同元晦。菲才愧直卿。從容拜函丈。講討極平生。性命硏心細。風騷着眼明。千秋亡質慟。今日更關情。</text>
<title>滄翁寄一詩和之</title>,<text>虫語生秋早。新晴夜氣凄。獨看孤燭坐。遙憶故山栖。纖月窺人過。踈星入戶低。君能同惠好。吾欲割淸溪。附原韵獨卧生秋思。孤燈聽雨凄。艸虫多暗語。林鳥各深栖。抱疾身全倦。哦詩氣不低。知君此時意。一半在金溪。</text>
<title>次任忠簡 鉉 延諡詩帖中韻</title>,<text>孤忠久記象村言。盛事今看此帖存。縱有孝孫能竭力。須知聖主本推恩。風聲永世留篇翰。光寵當時溢斝樽。可識褒崇無一憾。九原應亦泣英魂。</text>
<title>十四夜。月色甚佳。至數皷不寐。徘徊庭中。虫聲喞喞。尤令人不勝秋思也。</title>,<text>月色初晴好。虫聲每夜悲。西風生白髮。秋意入新詩。濟世心猶切。歸田夢不遅。翻翻宿林鳥。亦自擇深枝。</text>
<title>秋日過道長。歸得一詩寄之。</title>,<text>顚毛禿盡雪眉垂。見我豪談尙不衰。意氣激昂游俠傳。文章蕭瑟瓮津詩。誰憐薄宦監田牧。但有高名動虜夷。說與秋懷聊對卧。和人虫語艸間悲。結語一作艸間亦有百虫悲</text>
<title>月夜感懷 二首</title>,<text>空庭生木影。月出夜已深。散髮坐高軒。凉風動北林。流年逝莫留。感此幽居心。悄然遂不寐。四壁但虫音。其二明月如佳客。相見每欣然。淸光入我牖。愛此未能眠。泠然今夜意。遐想在林泉。世人不識趣。百慮空相煎。</text>
<title>秋日過北營 是訓鍊都監新營大報壇。在營北數百步。</title>,<text>金虎門西訓鍊營。常屯熊乕護王城。高松自映㫌旗色。怒瀑翻爲皷角聲。樓好觀荷仍地勝。客多駐馬更秋淸。皇壇咫尺瞻雲氣。一片宮園獨大明。</text>
<title>洪道陳 重疇 贈一詩。次韵答之。</title>,<text>艸間虫語不堪聞。雨後秋容已十分。衰俗元難得良友。素心唯獨向吾君。敢追逸士能輕卋。可免山靈或勒文。早晩倘成携手約。老夫聊欲割溪雲。附原韵高林秋候暮蟬聞。病起親朋各散分。今日斷科何羨我。向來從宦實慚君。脑蟠百丈虹霞氣。筆吐千言錦繡文。却恐世塵容易染。一驢歸去卧潭雲。</text>
<title>金士修 時敏 又次君字寄示。書此答之。</title>,<text>佳句近聞所不聞。典刑多自少陵分。論才何必遠求古。當面翻嘆幾失君。天意豈偏賦窮相。俗兒無復識高文。西風忽起秋江冷。深處蛟龍卧澤雲。處當讀如自處之處附原韵咫尺過從益論聞。明朝怊悵遠相分。風流此世誰奇士。生活吾儕少似君。畫蓄千年偏好古。書藏萬卷自能文。沙潭洞裡新成屋。歸去淸秋卧白雲。</text>
<title>道陳又疊君字寄示。口占和之。</title>,<text>獨坐燈前遠皷聞。秋懷况復惜離分。靑山此去堪終老。明月他時如見君。未害逢人多白眼。只須閉閣艸玄文。吾家本自淸貧甚。唯有沙潭萬壑雲。附原韵秋雨寒聲葉上聞。百憂無寐到宵分。塵中白髮誰憐我。湖左靑山又送君。深羨鹿門携室計。定看牛背出關文。從玆謝絶人間事。隨意頭陀弄白雲。</text>
<title>又疊君字寄道陳</title>,<text>淸詩赤牘日相聞。爲是僑居一巷分。欲去靑山頻入夢。相看白髮更憐君。朱絃奏水誰知曲。古劍衝星自有文。且向風牕欹枕卧。紛紛世事本如雲。</text>
<title>洪道陳 重疇 贈一詩次韵答之</title>,<text>隔垣日日讀聲聞。園木相摎氣不分。縱接芳隣俱是寓。獨憐狂態豈非君。天機蛬蚻皆能語。夜色星辰亦自文。孤卧此時懷更切。燈前欲起賦停雲。其二車馬喧喧了不聞。幽㞐花藥一庭分。石多傲態還同我。竹有高情更似君。雅趣新晴聊閱画。淸談竟日只論文。榮名富貴元何物。看取南山起滅雲。其三世事新奇不欲聞。是非留與後人分。已知隻手難支廈。只有孤忠尙戀君。避地龐公元自逸。悲秋宋玉亦須文。試看天外冥鴻擧。矰繳何曾及遠雲。其四隱几嗒然衆籟聞。原乎一理各殊分。本無聲臭何能眹。似有機緘孰是君。四序轉輪神不力。三光錯綜帝爲文。滔滔往古來今事。消卽虗空起卽雲。不一作用。爲一作成。</text>
<title>風雨悽然。甚有秋意。又用前韵。</title>,<text>風雨凄凄伏枕聞。已知秋氣欲平分。能無南畒痒嘉糓。或恐深宵惱聖君。豊歉卽今關國運。政刑從古應乾文。西風向晩生凉意。可掃前峰漠漠雲。</text>
<title>又疊前韵示道陳</title>,<text>綺紈叢裡擅華聞。墳籍堆中志不分。紅紙已曾看作土。烏紗亦豈汚諸君。淸朝洗竹題新句。每日焚香讀古文。莫向嘉林稱晩隱。三淸屳洞足烟雲。右屬道陳其二希聖工夫早已聞。雕虫結習力多分。少年妄意能經世。大義唯知不後君。道果窮歟寧用哭。身將隱矣又何文。先人弊廬今猶在。只合終身卧悅雲。右自述其三所見猶能副所聞。淵翁風格得三分。用心言外方稱悟。進步竿頭更勉君。人道好時非妙語。士從窮處有眞文。古來作者元無數。一似長空過眼雲。其四不遣新詞一首聞。皷麾無乃恥同分。拙詩漸欲編成集。佳句終知出自君。但得胸中藏萬卷。方能筆下聘奇文。莫嫌酬唱還多事。悵望他時只暮雲。右屬士修</text>
<title>又用前韵送金莘老 相履 入峽</title>,<text>離懷悽惻早鴻聞。上峽歸舟曉色分。石室祠前山送客。淸心樓外月隨君。贈行新畫多奇品。借去孤琴有斷文。我亦明朝故山路。相思兩地隔秋雲。</text>
<title>客夜書懷</title>,<text>白髮何嫌短。流年已可驚。一天渾月色。永夜只虫聲。衾薄先霜冷。窓虛未曉明。故山元百里。歸路眼中橫。</text>
<title>有感用東坡韵</title>,<text>不向江潭恨枯槁。但從蜑戶相醉倒。富貴榮華一春夢。却喜今來脫煩惱。渼湖江淸照茅屋。恨不當時歸去早。眼中傀儡日紛紜。萬事無如欹枕好。風流忽逐逝水空。往跡還與浮雲掃。孰云嶺海不死人。鬼神多猜天亦老。可憐滿腹好文章。化作黃土埋秋草。萬感縈膓如抽絲。獨自呑聲向蒼昊。</text>
<title>哭玉吾先生</title>,<text>艸艸牛車路。孤魂獨返鄕。几筵秋日冷。痛哭暮雲長。死已同沙老。歸應侍肅王。餘生無意緖。世事只蒼茫。</text>
<title>竹山途中</title>,<text>九月風高落木哀。蕭蕭鴻鴈又南廻。離家已厭黃花發。爲客空悲白髮催。遠岸夕陽還倦馬。古城秋色有荒臺。今年更覺栖遑甚。恐負佳辰濁酒杯。</text>
<title>漁庄途中</title>,<text>蕭蕭深峽路。馬首起樵歌。野稻霜前熟。山花秋後多。吾生終畎畒。世道幾風波。忽値南飛鴈。虞羅奈汝何。</text>
<title>送吳子長 遂元 監瑞興</title>,<text>相逢今幾日。此別又關河。路向月臺去。山從䓗秀多。莫須嘆枳棘。曾亦困風波。淸白傳家在。行聽五袴歌。</text>
<title>次尹伯修 游 韵。送仲和歸蘿溪。</title>,<text>吾輩栖栖意。各之湖甸間。暮雲陽智路。秋木朴淵山。此夜一爲別。何時能復還。從知高枕外。誰得奪君閒。其二步屧東隣去。孤燈老木間。相看俱白髮。明日各靑山。深澤龍將蟄。高風鴈欲還。蘿溪有茅屋。應不厭長閒。</text>
<title>悼孫兒</title>,<text>爾生何艸艸。三旬僅爲人。雖在襁抱中。眉眼溢精神。决知是英物。視若掌中珍。一朝奪之去。鬼神何不仁。艸衰城山原。風急楊花津。此時送汝去。委擲荒山濱。汝父及汝母。叫號向秋旻。老夫亦無寐。悲膓如轉輪。一氣倐散聚。彭殤任大匀。嗚呼竟奈何。呑聲勿復陳。</text>
<title>夜集尹士凈 瀅 宅觀伎。贈別仲和。</title>,<text>銀燭華筵匝翠蛾。金尊月照欲生波。明朝一別成南北。淚落賓娥數曲歌。歌伎名壽賓。爲余輩有明朝之別唱別歌。</text>
<title>十二夜月色佳甚。平甫兄弟，尹受甫 容，曹天卿 命宰，曹彛甫 命敎，李君敬 日躋，從弟載休，洪弟壽爾 重一，南子正 格 俱來會。盖余明發將欲南歸故也。爲留一詩以別。</title>,<text>蕭蕭燈影掩牎扉。不向尊前涕屢揮。白首又成今日別。靑山難共故人歸。夜深更皷應須急。秋盡征鴻已欲稀。莫問臨分惆悵意。菊花相對亦依依。</text>
<title>板橋店。送趙愼汝 駿命 之任咸陽。</title>,<text>艸艸燈前話。悽悽醉後吟。相逢岐路際。可耐別離心。黃葉雞林古。靑山智異深。塤箎應有唱。莫惜北來音。愼汝弟龜命錫汝有文名。方從其兄南遊。結及之。</text>
<title>尹玄度 尙喜 次示前韵。馬上口占答之。時尹新捷進士。往忠州榮墳。相遇於板橋店中。兩日同行。</title>,<text>邂逅同長道。聯翩更短吟。聲名新進士。眞朴古人心。遐蹈非吾事。交情向汝深。朱絃元不斷。難得是知音。</text>
<title>大橋途中 以下係錦江錄</title>,<text>秋後幾征役。仲冬猶未休。江山瘦騾子。風雪弊貂裘。急景愁長道。衰年厭倦遊。故山茅屋趣。松竹更淸幽。</text>
<title>到公州 是日是主人兄設弧之辰。金郞廣淵新擢進士。適又到門。</title>,<text>弟兄同此夕。歌舞復高堂。銀燭能欺月。金杯不畏霜。庭才紛傀儡。門設有蓬桑。久識歡娛地。誰嫌夜漏長。</text>
<title>縣齋書懷</title>,<text>故園纔十日。倦馬又南征。形勝從兄郡。提携季弟榮。靑山百濟國。古木雙樹城。自有登臨興。能忘遠客情。</text>
<title>雨後閣望</title>,<text>山城新雨霽。樓閣暮雲寒。地坼熊津闊。天低鷄岳盤。關防異時事。形勝後人看。雙樹亭猶在。曾聞駐八鑾。</text>
<title>雙樹亭 錦江錄</title>,<text>亂離甲子甚。仁祖此登亭。神武君王有。功勳將帥銘。五雲猶自駐。雙樹只長靑。今古情無極。江流不少停。</text>
<title>前年至月。余在南康。雪中同李令公舜佐遊修因寺。今年至月。又與李令登拱北樓。風雪極似前年。此誠奇事奇會也。不可無詩以識。玆用前韵作此。寄示令公。男兒聚散元無定。莫遣哀歌𢞓別筵。卽前詩語。故結句及之。</title>,<text>修寺同遊已隔年。相逢忽復北樓前。豈期此地成奇會。欲把新詩續舊篇。雪後共臨湖上閣。風光一似海南天。久知聚散元如許。不惱當時送別筵。</text>
<title>夜泛錦江。次延聖輝韵。</title>,<text>公山太守亦尊官。管領鷄龍萬叠巒。城勢到天山盡粉。樓光蕩月水流丹。杯樽且盡今宵樂。風露何曾五夜寒。海月淸歌唐突舞。燈前盡意一相看。海月唐突皆妓名</text>
<title>又賦 一律</title>,<text>拱北樓前江可憐。笙歌數部在樓船。邑中諸客皆高興。醉後吾儕似列仙。背指朱欄元絶壁。招來明月卽華筵。極知此樂平生最。老子淸狂五十年。</text>
<title>疊前韵</title>,<text>哀絲豪竹絶堪憐。泝上淸湖月滿船。不羨渼陂成夜泛。還疑赤壁挾飛仙。晶熒霜柿堆金楪。撥剌江鱗入綺筵。說與居人須記取。風流亦足詑它年。</text>
<title>又得長字</title>,<text>山城月出夜蒼蒼。畫舫橫流皷吹長。燈燭樓高江動影。綺羅座密水生香。遙憐空外淸歌度。自笑樽前醉舞狂。此樂人間能有幾。須看吾輩鬢如霜。</text>
<title>錦江行</title>,<text>吾兄作宰來公州。美績不减龔黃儔。掃盡簿牒鈴閣閑。夜向錦江泛彩舟。名妓十隊騎馬出。紅粧袨服照淸流。千斛美酒載後艙。數部皷吹置船頭。風流出人尹中軍。豪氣無敵李虞侯。汝大亦自漢都至。招邀諸客作淸遊。拱北樓前初擊汰。靈隱寺下任去留。山頭月出照江水。長空萬里浮雲收。吹笛伐皷江欲沸。淸歌玅舞夜不休。水底魚龍亦驚呼。滿空星河色正幽。大網截江萬魚急。赤鯉自向燈前投。分付饔人斫雪鱠。絡繹中廚薦珍羞。狂態起與聖輝舞。杜詩却和月姬謳。聖輝豪興老不低。時出佳句逼曹劉。吾輩不作俗子態。掃除人間齷齪愁。自古奇遊說蘓仙。未知與此何如不。富貴榮華亦何物。萬事莫如得自由。夜深微雨更一奇。北風蓬屋鳴颼颼。回纜更泊寺樓前。深杯大胾相勸酬。樂深渾忘雙鬢白。興極不覺長夜遒。醉後上馬蹋歌歸。城頭日出鴉啾啾。李營將舜佐曾爲全羅虞侯。故稱李虞侯從舊職。</text>
<title>熊津懷古 卽新羅伐百濟時。唐將劉仁軌，仁願駐兵處。</title>,<text>日落熊津渡。天寒弔古心。戰伐元何地。興亡遂至今。江山餘往蹟。祠宇一叢林。尙想樓船將。㫌旗蔽海陰。熊津懷古 卽新羅伐百濟時。唐將劉仁軌。仁願駐兵處。熊津之北有荒臺。仲冬天寒風日哀。山險城峻關防壯。川平野長氣象開。江通羅濟分爭處。地閱隋唐戰伐來。投馬餌龍眞異事。至今釣石或風雷。</text>
<title>麻谷寺次聖輝韵</title>,<text>官齋十日閉門居。雪後山行豈可徐。詩酒平生惟共汝。筇枝老去不欺余。寺樓月出溪流淨。佛塔雲寒木影疎。聞說高僧東院在。欲將宗旨問如如。</text>
<title>使載靑拈杜律韵。口占示聖輝。</title>,<text>古寺淸溪北。危樓老木東。將軍幽興甚。吾輩勝遊同。孤塔生微月。寒鍾落遠風。吾行後花事。空負紫薇叢。佛殿前有紫薇花。每春時花爛開可觀。</text>
<title>又拈杜律韵口占</title>,<text>老子籃輿去。佳人細馬騎。月明來古寺。溪水自淸池。夕磬林僧定。寒燈壁畫垂。深緣山水在。此外復何爲。</text>
<title>麻谷寺</title>,<text>麻谷千年寺。高僧普濟爲。溪聲一樓得。石色數峯奇。福地災難到。神人語不欺。禪門傳古跡。金塔自高麗。道詵秘記云麻是第三福地。三災不到之處云。</text>
<title>訪上院</title>,<text>飯畢林鍾晩。徐行水碓長。幽泉寒更淥。恠石凍猶蒼。佛宇還高木。藍輿自夕陽。蒲團聊一憇。便覺向來忙。</text>
<title>上院菴</title>,<text>上院庵何在。淸溪一路尋。白雲松上出。黃葉雪中深。獨往猶高興。中林只一吟。袈裟僧㒵古。相對兩無心。</text>
<title>次聖輝韵</title>,<text>山寒月初出。客意夜寥寥。磬歇泉聲遠。樓虗雪色遙。林棲觀世妄。雲卧覺身高。欲托空門去。徒憐鬢髮蕭。</text>
<title>又次聖輝時字韵</title>,<text>客到寒山月上時。寺樓棲鴒見人飛。空庭輪塔元金色。古壁觀音自白衣。病骨何曾妨勝踐。淸歌亦足當新詩。舊聞普濟多奇蹟。自起燈前問皓眉。</text>
<title>上院庵</title>,<text>不逢恠石卽淸潭。徐度深松入翠嵐。下界人烟還錦北。高牎山色盡湖南。通來筧水供僧汲。鑿破崖雲置佛龕。近覺六根多熱惱。松風檜月欲相參。</text>
<title>臺上院</title>,<text>野寺乏殊觀。及來悔遠踐。金塔稍可意。塔尖新月見。亭亭立若人。如見普濟面。夜深簷鐸鳴。寒燈耿古殿。誰知一宿間。已令諸妄遣。日出事幽討。不知腰脚倦。靑山淡生姿。松上見微霰。藍輿入深雲。路與淸溪轉。恠石類闉閾。寒流激竹箭。遙遙喬木杪。危庵得上院。黃葉深如積。回逕縈細線。層構架虗無。裊若懸磬片。登臨若躡空。反顧却生眩。丈室空無物。蕭然但經卷。居僧貌宇靜。已覺心行善。開牎群山出。羅濟了一眄。天際氣微素。熊津橫匹練。逈然懷抱開。亦足暢幽悁。曠奧各有適。人情逐境變。此中多名庵。足跡未暇遍。欲歸更拄策。徒結桑下戀。</text>
<title>慶喜席。次趙季良 最壽 韵。</title>,<text>高樓絲管夜轟然。酒後風流座客賢。勝事元因聞喜席。歡心兼爲壽親筵。歌聲能使行雲遏。妓態還同素月姸。忽憶酉年東郡會。樽前更覺感懷偏。</text>
<title>夜飮次季良韵</title>,<text>留飮寒天月照杯。何曾不醉放君廻。詩才縱劣猶當壘。酒戶差寬豈讓魁。聚散元知關數也。窮通何足動哉。相逢莫道塵中事。且向樽前好抱開。</text>
<title>公山城</title>,<text>錦江之水百丈淸。上有崢嶸粉堞橫。樹色遙分百濟國。山形宛似石頭城。往時曾駐南巡駕。異日何憂北渡兵。要扼三南㝡天險。金湯萬世拱神京。</text>
<title>十六夜。月色佳甚。同主人兄李營將，尹中軍。重泛錦湖。表弟德山守趙伯修 明震 適至。亦與會延聖輝，舍弟載昌，錫勉，載靑俱從。舟中次聖輝韵。</title>,<text>月下船移水鳥喧。空江漠漠只烟痕。魚龍氣冷水侵座。星漢光搖倒入樽。世外淸遊眞可樂。鬢邊華髮不須論。風流更向峩仙戱。莫負軒翁醉後言。唐突一名峩仙</text>
<title>泛湖 十首</title>,<text>明月生仍好。淸江夜不寒。偶因高興去。重泛彩舟看。異地奇遊辦。他年此會難。嬌歌與緪瑟。相送下鳴灘。其二澄江平不動。月出始微波。壁有千尋逈。雲無一點多。魚龍醺綠醑。𩿨鷺起淸歌。自是風流甚。何曾醉綺羅。其三曲岸還蒼壁。危樓更女墻。入舟歌妓密。移棹夕燈張。石出灘聲壯。沙寒月色長。霜飛曾不畏。無乃太淸狂。其四錦纜初依渚。淸歌忽起舟。江空元萬里。月逈似三秋。燈燭高樓見。烟霜遠岸收。居人應恠我。子月作船遊。其五漠漠終何去。蒼蒼只自還。熊津隔烟外。鷄嶽指雲間。走月行相逐。飛星坐可攀。夜深醉興劇。吟嘯動江山。其六風月元淸夜。江山有此樓。諸君同一出。高興在扁舟。皓首猶狂態。他鄕亦勝遊。烟濤萬里闊。吾已任行流。其七夜深霜落渚。酒氣煖如春。岸遠空烟色。天高自月輪。江山須我輩。宇宙幾閒人。興盡吾當去。隣鍾莫報晨。其八皁盖吾兄出。銅章表弟賢。相逢曾不意。玆會豈無緣。度曲江搖扇。行杯月墮筵。人生長有此。誰更羨神仙。其九烟收霜岸永。明月似飛來。豈意淸江曲。重持濁酒杯。未除湖海氣。終愧杞楠材。直欲椉風去。扁舟下釣臺。其十爨火明隣舫。行廚自右營。雪飛金鯉膾。絲弱綠蒿羹。風味眞如此。腸神卽可驚。他鄕德一飯。欵曲媿深情。本地稱營將曰右營。是日自右營設艾羹飯。網大鯉。烹膾爛熳。</text>
<title>錦城歌 十首○此地有峨嵋山錦水。与蜀地相似。故号曰錦城。</title>,<text>公州西蜀宛相似。形勝江山天下奇。已看峩嵋如對案。還將錦水作湯池。其二山如公字城如月。城下長江萬里流。淸夜試登拱北望。風光不減散花樓。其三仁祖南廵甲子年。山頭雙樹荷恩偏。居人指點論兵處。只有豊碑立屹然。其四荒林古庙是熊津。戰伐悠悠閱幾春。英勇只知一庾信。事功猶說兩劉仁。唐將劉仁願初與蘓定方平百濟。劉仁軌後爲熊津都督。賑飢墾荒。大有功德。其五峩嵋山下廵營開。綰轂三南此一隈。五十四州皆管領。觀風宣化最難哉。其六鈿帶羅衫大䯻峩。妓生粧束果如何。腰支裊娜峩仙舞。音調淸圓海月歌。其七縣監守廳只三人。一羕芳年十五春。載月癡憨尤絶倒。羞人却向暗中嗔。其八烟月今年纔十七。纖纖雙手可憐白。邇來偏得縣監寵。每夜東軒抱腰宿。其九四松亭在綠江西。霜柿酣紅萬樹迷。若使老夫來卜築。不妨改号浣花溪。其十一月熊州樂事偏。賦得新詩五十篇。須倣放翁劍南例。却題卷面錦江編。</text>
<title>發公州</title>,<text>東城晩出錦江斜。江上靑山生夕霞。烟際孤舟幾行客。雪邊踈木數人家。勝遊滚滚忘頭白。征路悠悠感歲華。遙想故園歸去日。南枝應已發寒花。</text>
<title>過韓君 德弼 幽居 在孝家里</title>,<text>讀書聲出屋。雪裡一茆茨。孔道從他閙。幽居自不知。夕陽遙在樹。野水細通池。歸馬怱怱厺。柴門問後期。</text>
<title>夜至甲寺</title>,<text>古寺山高處。鍾聲出杳冥。凍泉一孤彴。老木兩三星。林雪遙相照。蘿風暗自經。莫將笳皷閙。松籟亦堪聽。</text>
<title>甲寺</title>,<text>鷄龍諸刹古。甲寺久知名。木秀霜餘色。鍾淸世外聲。銅標深歲月。石佛儼生成。十年徒夢想。今日始經行。寺有銅標。高數十尺。大亦數圍。極古物也。千佛殿奉千石佛。</text>
<title>新院寺</title>,<text>寺前寺後盡柿林。濃陰應使夏山陰。客來蹋雪猶幽興。僧坐眠雲自道心。樓逈烟霜收夕野。庵高鍾磬隱寒岑。不知上院何峰在。曾爲厓楓去一吟。</text>
<title>鎭岑途中逢冬至。用子美年年至日長爲客爲起。足成一律。</title>,<text>年年至日長爲客。去歲天冠今鎭岑。道路艱辛衝暮雨。山川蕭索逼窮陰。紅塵世遠無歸夢。白首歌悲有壯心。一月錦城窮樂事。故園何用閉門深。</text>
<title>過九峰山有感</title>,<text>九峰山色馬頭明。忽覺今年又遠行。從此便窮南海路。何由更得拜先生。</text>
<title>次空同韵。口占贈鄭潤卿。</title>,<text>異鄕相見柳條春。地底生陽忽已新。久識塵中嫌俗事。還從世外作閑人。興來白雪誰能和。老去靑山只自親。富貴榮華俱外物。男兒本自有安身。次空同韵。口占贈鄭君潤卿。看君已是非靑春。愧我居然白髮新。未辦軒天掀地業。恐爲夢死醉生人。雲山不負終須隱。魚鳥無猜更可親。此去金溪元百里。蹇驢來往兩閒身。</text>
<title>次潤卿贈別</title>,<text>蒼蒼鷄足色。朝暮來在門。相對自怡悅。君應已忘言。其二欲分金溪水。与君對衡門。暮歲相將意。元不在多言。其三歲暮風雪急。悲歌出國門。此意無人識。非君誰与言。</text>
<title>臨別尙有餘意。賦此贈潤卿。</title>,<text>往在漢師日。懷川有此期。相逢憐白髮。一笑出新詩。燈燭深更話。風霜暮歲悲。金溪留後約。莫負杏花枝。</text>
<title>淸州途中有感</title>,<text>仲冬之月日正寒。去年今年征道間。天開峽坼荊江水。雲白木蒼娘臂山。萬事已經客遊苦。百年自愛家居閒。詩書雪屋唯高枕。松竹柴門斷往還。</text>
<title>余甞愛林子順十五越溪女一絶。語意超絶。但恨其太爽朗。乏幽遠之致。試演其意作此。未知見者以爲何如也。</title>,<text>美人含嬌羞。不肯垂別淚。歸拜西廂月。却訴心內事。</text>
<title>過昆侖墓有感</title>,<text>落日寒山路。孤墳淚不乾。骨應塵土化。氣或斗牛干。經術諸公重。文章後世看。百身終莫贖。何以濟屯艱。</text>
<title>歲暮</title>,<text>歲暮悲歌禿髮翁。情懷老去尙豪䧺。將身獨卧千峯雪。吐氣能成百丈虹。夜月鳴榔錦水北。寒天觀獵熊津東。如今又與梅花伴。回首淸遊似夢中。</text>
<title>金生良器。龍川人也。從汝順於宣川謫中。及汝順南遷。生亦從而南。又從至鎭川。好學勤讀。其意可嘉。又學作詩頗可觀。生慕余甚。示以一詩。意頗勤摯。次其韵以答之。</title>,<text>子來北學果何如。已見山西習氣除。旅食無魚朝啖薺。寒牎映雪夜觀書。曉星嶺峻愁歸道。鴨綠江長夢舊居。佇看他時衣錦去。馬卿文彩動門閭。</text>
<title>徐止叔 命淵 寄一詩。次韵答之。</title>,<text>詩酒堪逃卋。山林欲畢生。天將困英傑。吾已任屯亨。不乏鉏瓜地。終爲採藥行。眼前江漢在。風浪幾時平。其二每欲携君去。林泉共判年。浮生自多故。離抱日悽然。世事悲歌裡。親朋淚眼邊。愁來頻北望。雪樹杳寒天。</text>
<title>齋居書懷</title>,<text>獨卧柴門柳色新。起看天地欲生春。正愁深雪斷來客。忽見梅花如故人。白髮元來緣憤世。靑山是處合藏身。詩書有味堪忘老。夜永孤燈只自親。</text>
<title>次放翁韵寄仲和</title>,<text>蘿溪居士近何如。未老求閒賦遂初。向日逢迎俱白髮。故山歸卧一茅廬。夜深風雪回孤梦。歲暮關河斷尺書。只把窮經當事業。不妨人笑兩迂踈。</text>
<title>鄭潤卿又次前韵寄示。口占答之。</title>,<text>柴門高卧欲生春。梅柳行看氣色新。風月元知非俗物。溪山終是屬閒人。平生未識千鍾貴。垂老唯將六籍親。飮水著書差可樂。從今吾不負吾身。</text>
<title>又次期字</title>,<text>豈無親友在。唯汝歲寒期。尙憶燈前話。頻題別後詩。龍蛇深自蟄。鴻鵠暮還悲。坐看梅花意。春風已動枝。其二卽此成奇會。何須問後期。聊憐雙眼病。各出數年詩。艸艸浮生老。茫茫世事悲。挽留每深夜。落月在南枝。右追述在懷川時意莽莽浮生事。山林本自期。摧頹當世志。蕭瑟暮秋詩。霜鬢羞梅映。商歌借酒悲。平生五岳願。終不負筇枝。</text>
<title>次杓兒韵</title>,<text>今夜頭陀月。淸輝爲我新。孰非同此景。只恐少閑人。竹色堪忘老。梅花不笑貧。晩交餘二子。歲暮得相親。</text>
<title>又次杓兒韵</title>,<text>林月微生影。砅灘遠有聲。梅花無俗態。燈火向人明。濁酒消愁盡。新詩用意淸。夜深猶默坐。誰識此時情。</text>
<title>卽事書懷</title>,<text>老夫僻性愛閑居。深雪柴門不掃除。藏畫有時同客賞。哦詩每日遣兒書。歸農自覺謀身拙。辭祿方知与世踈。倦睡起來成一笑。白雲隨意卷還舒。</text>
<title>夜中風聲甚壯。獨坐書懷。</title>,<text>歲暮窮村百感長。寒齋獨卧一平床。溪雲与月相呑吐。山木因風自激昂。靜裡尙憂當世事。病中頗悔少年狂。䧺心不逐衰容變。夢騁驊騮踏四方。靜裡一作身退。病中一作病來。</text>
<title>十月十二夜。徐平甫 命均 諸人。爲別余來會載昌宅。遂步登南門樓。夜靜無人。月色如晝。樓臺烟樹。參差微茫。又一奇也。座中有誦登山臨水送將歸之語。余意忽動。不覺悵惘。欲以一詩記之不果。獨卧空齋。歲色將暮。風聲終夜颼颼。令人不寐。回念舊遊。茫如夢事。聊賦長律。以識余感。</title>,<text>崇禮門臨雲溪邊。凴闌縹緲若飛仙。風催砧杵千家月。天抱樓臺萬樹烟。五夜登高自豪氣。諸君惜別各衰年。歸來獨卧寒牎雪。回首淸遊意惘然。</text>
<title>朝來閱石田畫。次卷中莫雲卿 廷韓 韵。</title>,<text>雲林深處閟吾蹤。屋下流泉屋上峰。終日柴門無客到。解衣高卧聽風松。朝來閱石田畫。次卷中莫雲卿 廷韓 韵。久慕吳中處士蹤。一生高卧莫釐峰。今朝細識淸眞趣。自畫茅齋隱萬松。</text>
<title>次杓兒悼載中韵</title>,<text>後死悲何極。此生難得看。泉臺魂不暝。風雪骨應寒。篋艸今誰讀。書螢已盡乾。二旬淹伏枕。無力慰欒欒。</text>
<title>志感</title>,<text>夢斷麒麟畫瘦形。終身端可卧雲亭。黨論痼似難醫疾。賢士稀於欲落星。避世不嫌雙鬢白。托盟唯喜一峰靑。終知楚國沉冥理。應笑靈均只獨醒。</text>
<title>次巖兒韵。送沈生子固 㙂。</title>,<text>莫嘆身似水中萍。何處人生不可停。已信乾坤同逆旅。須將塵世視郵亭。歸田自笑頭渾白。開卷聊憐眼共靑。我愛松聲君亦愛。他時雪夜与誰聽。</text>
<title>又次巖兒韵</title>,<text>白髮憐吾病。高才歎尒窮。能來萬山雪。燈火一囱同。說理探羲易。論詩溯國風。他時宛委閣。應復戀書叢。宛委。卽余家藏書之所。</text>
<title>又賦五律贈子固</title>,<text>送汝連山去。重來豈有期。明朝欲分手。孤燭各題詩。驢孱寒雪急。衣破北風悲。寂莫玄亭裡。何人更問奇。</text>
<title>又次巖兒韵</title>,<text>知汝栖栖不羈者。問汝何時能復來。莫畏北風吹去馬。却怜明月照離杯。鴻鴈不歸雪初急。梅花欲動春已廻。明歲沙潭須訪我。談山談水好懷開。</text>
<title>次兒輩遊靈水庵韵</title>,<text>拄杖溪雨細。山寒生夕陰。忽聞淸磬發。自覺入雲深。澗雪暄猶在。峰烟暝不沉。居僧應誚我。遊未及楓林。其二送汝靈菴去。雨來松色陰。溪行諸子倦。雲卧幾僧深。寺古楓杉老。山寒鍾磬沉。淸游付兒輩。獨坐憶東林。</text>
<title>又次寒字韵</title>,<text>山雨颯颯溪風急。澗道人行雪未殘。只擬今宵得月好。同來古寺与君看。皇天縱向吾儕戱。異地元知此會難。蔬飯豆羹供一飽。且從僧榻着眠安。</text>
<title>又疊述惜別之意</title>,<text>匹馬北風天正寒。窮山歲色又將殘。三旬縱抱離家恨。萬卷還能着眼看。題字紅牌終覺易。留名靑簡本來難。文章勳業男兒事。只在無求飽与安。</text>
<title>又次岩兒韵</title>,<text>一牎燈火坐深更。湖右靑山筭去程。愧我家貧供具薄。愛君年少詩思淸。行愁積雪南江遠。起看寒天北斗明。別後鷄龍應見月。爲題新句寄離情。</text>
<title>賦五絶句送子固</title>,<text>鷄龍秀色滿連山。匹馬君今向此間。聞說五松庵子好。蒼厓須去雪中攀。其二別後相思月色淸。新詩近日幾篇成。明朝應向懷川路。爲問玄窩鄭潤卿。其三叩罷莊盆已四年。見君鱞處輒君怜。西村聞有懷春女。包鹿何時更結緣。其四宛委閣中萬卷書。君來諷誦足三餘。老夫亦有耽書癖。知是前身兩蠧魚。其五年少叢中獨愛君。逢人每輒誦高文。他時有意來同隱。欲向頭陀割半雲。</text>
<title>又次岩兒韵</title>,<text>北斗迢迢河漢明。寒燈對坐說離情。問君此去何時返。更倚風松聽澗聲。</text>
<title>近頗無客。終日閉戶閑居。</title>,<text>歸來聊得卧茆廬。糲飯蔬羹意有餘。自恠居閑憂社稷。不忘垂老諷詩書。漸知客氣㝡妨事。已悟浮名安用渠。只是窮山無客到。老夫非欲与人踈。</text>
<title>無客</title>,<text>無客柴門轉寂寥。一窓閑坐送昏朝。老來書味方知永。春近禽聲漸覺嬌。柳着輕黃烟更淡。山增遙碧雪還消。天与金溪供晩暮。餘生今已寄漁樵。</text>
<title>次岩兒懷子固韵</title>,<text>君去吾齋轉覺寥。獨持書卷坐朝朝。離愁欲醉如中酒。歸意難回若退潮。文義江分寒樹白。儒城野入暮天遙。談詩燈下今何得。唯有松風似昨宵。</text>
<title>余与汝大邂逅於公山月夜。泛舟錦湖。風流照映湖山。亦客中勝事也。至今不能忘。汝大今忽見過柴門。其意鄭重。追述舊游。作此以贈之。聊作別後面目尒。</title>,<text>重見公山面。翻懷錦水游。客中還跌宕。酒後極風流。醉舞燈搖水。淸歌月滿舟。今來如一夢。明日更離愁。</text>
<title>夜坐書懷</title>,<text>暮年漸悟安心法。今世元無可意人。語及經綸餘氣槩。詩因老病半吟呻。風驅鴈陣天方闊。春動梅花月更新。端悔向來緣底事。六年擾擾走京塵。</text>
<title>憶南海舊游。吟成長律。以志余感。</title>,<text>匹馬曾窮南海還。壯遊亦足破衰顔。已能遍踏三韓地。不負虛生百歲間。半夜潮聲萬德寺。中天雪色漢挐山。至今豪氣崢嶸在。夢裡支提亦屢攀。天冠一名支提</text>
<title>次仲寬韵</title>,<text>栖栖塵世將十載。碌碌平生無一奇。髮禿未甞忘學道。齒踈何可廢新詩。烟雲風月眞長物。鍾鼎山林各一時。賴有諸君爲靜伴。南阡北陌共追隨。</text>
<title>次岩兒韵</title>,<text>已輕身外千鍾貴。可使名留百世芬。不欲妄談天下事。只須多讀聖人文。幽窓梅影橫纖月。寒寺鍾聲落遠雲。莫道家貧無物在。案頭猶有古三墳。</text>
<title>六載久滯漢師。今秋始盡室南歸。余則又奔走於公山懷川之間。近日稍有居閑之樂。作一詩以志其喜。</title>,<text>自悔還山六載遅。今來始得愜心期。書堆古閣招僧秩。梅寄鄰家遣僕移。試筆朝臨聖敎序。硏朱夜課放翁詩。盎儲餘粟箱儲絮。差喜山妻免皺眉。余入京時。齋中梅花借寄錫祐家。近日讀放翁集。</text>
<title>次仲寬韵</title>,<text>幽居地僻絶塵喧。終日白雲來在門。詩輒苦吟常閉戶。書雖懶讀不窺園。松聲淅瀝風生勢。山色糢糊雪有痕。欲跨蹇驢乘月去。梅花消息問東村。</text>
<title>齋居</title>,<text>默坐東窓愛日光。齋居終亦類禪房。眼昏鏡夾琉璃薄。膝冷床敷㲩毳長。烏木離奇供揷筆。螭鑪奰屭合焚香。了無一事關吾念。唯有觀書獨不忘。齋中有烏木筆筒極奇詭。古銅香爐作螭龍形。皆唐物。</text>
<title>潤卿又疊前韵寄十首。走艸答之。</title>,<text>柴門殘雪已生春。離恨還隨柳色新。愧我本非天下士。除君誰是意中人。烟霞只可充茶飯。梅鶴何妨作眷親。飮水曲肱元可樂。須將至德潤吾身。其二故山歸卧又逢春。老去林泉興更新。白鳥堪爲知己友。靑山終似出塵人。相思忽見梅花發。久別唯將月色親。寄与淸詩能起我。君今世外一閑身。其三坐看氤氳萬物春。上天功化轉頭新。梅花崦北還凌雪。柳色溪南已攪人。藜杖來時幽澗聽。柴門聊与白雲親。卽知塵世難投足。欲向漁樵更托身。其四盎然充體太和春。盛德工夫在日新。志氣羞爲癡獃漢。激昂曾慕聖賢人。一經但欲傳諸子。至樂無如養厥親。莫說躬耕飢更甚。吾知此道不危身。其二茆亝孤卧不知春。春色先從梅蘂新。明月何曾憎敖骨。白雲終亦愛高人。同時已向靑山隱。異日唯期皓首親。大澤天寒龍正蟄。元來微意在存身。</text>
<title>又疊五律</title>,<text>來書當面目。滿紙道心期。藥裹怜吾病。天機愛汝詩。終爲黃鵠丮。豈作候虫悲。欲寄梅花去。深情在一枝。其二文章元小技。馳騖古人期。虛用十年力。難工五字詩。漸窺周雅厚。終覺楚騷悲。菽粟自眞味。珊瑚空寶枝。其三歲改無餘日。春還已有期。梅花同卧病。柳色入題詩。寺晩孤鍾落。山寒一杵悲。相思何處切。幽月在松枝。其四縱孤雪夜興。莫負杏花期。病眼將探易。閑情不廢詩。難平今世事。各抱暮年悲。緬憶西臺客。高歌碎竹枝。其五久置窮通事。本無軒冕期。漸知妨學道。深欲廢吟詩。龐德唯須逸。唐衢謾自悲。西方美人在。何以寄瓊枝。</text>
<title>又次兩絶</title>,<text>春波未漾綠。殘雪尙留坡。幾時紅杏樹。花發滿頭陀。靈均亦吾徒。山澤獨徊徨。寥寥千載下。誰識此意長。</text>
<title>閒居書事</title>,<text>自續山居十賚文。平章木石鹿麋羣。已穪古栢爲靑士。特賜寒梅號是君。老去煙霞專富貴。春來花鳥策功勳。頭陀準擬封湯沐。又被閒雲欲半分。</text>
<title>次錫禕韵 仲寬近改名爲錫禕</title>,<text>忘言端坐覺神凝。靜看朝窓有撲蠅。病㥘風威稀出戶。老耽書課數呼燈。還山但欲藏千拙。濟世深慚乏一能。自幸衰年雙脚健。春來太白試攀登。</text>
<title>哭子野</title>,<text>竟以凶音至。何由病狀知。生常憂乏食。死亦坐工詩。遺草收盈束。深衣斂及時。只應今夜月。虛照舊書帷。其二愛酒從隣乞。吟詩任婦貧。玅軒自名父。兩世卽詞人。衆笑形容古。吾憐意態眞。悲歌當醉後。白眼掉頭巾。其三僑居南谷日。徒步雪中來。夜冷還同被。家貧亦有杯。焚香評篋畫。燒燭詠盆梅。往事渾春夢。餘生白首哀。其四性癖寧隨俗。詩高未送竆。自非今世士。能慕古人風。累絶空廚火。誰憐兩鬢蓬。尙思文社會。吟苦似秋虫。其五草▣南歸日。終孤面別君。但愁音信闊。何意死生分。佳句同埋土。幽冤只寄墳。靈筵阻一慟。衰涕灑西雲。</text>
<title>次杓兒韵</title>,<text>一道溪寒自籬落。千章木老盡楓杉。明沙如雪連牛渚。蒼壁參雲對鳳巖。烏牸當耕修舊耒。黃精欲斲買新鑱。白雲洞口常留住。不設柴門已隔凡。</text>
<title>次杓兒韵</title>,<text>臘月已窮新歲近。澹翁孤坐苦無情。終能不負靑山在。㝡可難禁白髮生。身老形容同鶴瘦。夜長燈火到鷄鳴。還聞儉歲催租稅。每數南隣曉杵聲。</text>
<title>又次杓兒韵</title>,<text>漠漠深雲只一扉。門前溪水繞苔磯。當時只恨出山去。今日能成盡室歸。貪勢招殃有何益。㓗身辭祿未全非。燈前字唯堪讀。擁坐書帷故作圍。</text>
<title>杓兒次翠翁韵示之。亦和之。</title>,<text>梅不渝芳尋舊好。竹堪耐久托新交。溪頭占月鴒同立。峒裡分雲鶴並巢。遣悶酒杯還獨引。愛閑書卷亦長抛。東菴只在松深處。時聽寒鍾隔水敲。</text>
<title>晩望</title>,<text>風烟窮臘色。杉栢野人家。林黑初栖鳥。川明自落霞。蕭蕭當暮景。悄悄感年華。經濟平生志。歸來欲種花。</text>
<title>次仲寬韵</title>,<text>見汝新詩起老慵。隔溪相望不相逢。懸燈夜讀月窺戶。曳杖朝吟雲出松。世念已知如水淡。交情應復与梅濃。明年同我沙潭去。去看春山花萬重。</text>
<title>次淸字</title>,<text>心遠同雲倦。詩高似水淸。隔林渾鳥語。閉戶只松聲。柳色已春意。梅花無俗情。山扉元不設。課僕更編荊。</text>
<title>又次春字</title>,<text>梅殘空谷雪。人卧席門春。聽澗紫籐杖。看雲烏角巾。溪山自佳興。吟嘯一閑身。不費推敲力。詩成句句新。</text>
<title>杓兒次放翁韵示之。余亦和之。</title>,<text>茆屋松籬八九家。風烟相接一溪涯。牎烘日色還開卷。鼎沸松聲自候茶。峰雪猶明留崿岞。谷雲初暗漲谽谺。翁兒自有歸田樂。且向塵中莫浪誇。</text>
<title>夜坐至數皷不寐。書懷。</title>,<text>空齋嘿坐到三更。燈火窓間半滅明。梅影微分月欲上。松聲忽急風初生。少時客氣今無在。老去䧺心漸覺平。春來盡室沙潭去。數頃深雲叱犢耕。</text>
<title>歸來</title>,<text>鬢髮蕭蕭百不成。歸來聊欲事躬耕。杉松自有凌霜色。雞犬猶存出世情。萬卷縱窺資博洽。寸心能養覺虗明。鄒書曾說牛山木。着眼篇中夜氣淸。</text>
<title>有感</title>,<text>空山歲暮柴門幽。倚杖寒天望斗牛。儉歲黃巾多警懼。窮民白骨有徵求。傳家素重君臣義。退士能忘社稷憂。蠻觸紛紜奚事業。深知肉食本無謀。其二先王至澤浹東民。眼看昇平五十春。弱國籌謀元不一。中原消息竟難眞。黃金抹額新更主。滄海戈船果有人。舊買龍泉藏寶匣。素心肯作艸間身。</text>
<title>今日頗有雪意</title>,<text>柴荊深在萬松幽。卧病經旬懶出遊。雪意方濃雲黯黮。風聲不斷葉颼飀。親朋落落誰靑眼。歲月悠悠自白頭。欲著奇書傳後世。無心又恐着閒愁。斷一作盡</text>
<title>歎衰</title>,<text>兩脚枯羸齒半落。吾衰無復少年强。囊中縱有丹砂法。鏡裡空悲白髮長。晩悟養生先住氣。甞聞學道貴知方。癡心擬問長生訣。曾向東溟訪永郞。</text>
<title>歲行已盡。獨坐悄然有感。</title>,<text>歲月堂堂去不廻。舊年已盡新年來。蛀牙自脫如人挽。霜髮齊生是孰栽。觸撥詩情元好月。掃空塵慮有寒梅。山家亦飣春盤鬪。栢酒新芻試一杯。</text>
<title>次杓兒韻</title>,<text>詩社齊盟付汝曹。病夫還讓一頭豪。如水中月方稱悟。留筆下塵終欠高。未有一言能魄動。縱吟千首只心勞。昆侖已死滄浪老。萬事于今寄濁醪。其二萬事悠悠付上天。餘生碌碌只華顚。相依燈火堪終夜。獨與梅花又送年。身老猶能誇健飯。心閒長得業酣眠。細看造物升除意。使卧林泉不偶然。看一作思其三不把漁竿釣雪江。還開書卷坐西牎。携家遯世同狂陸。留髮參禪學老龐。月上松梢驚宿鶴。雲深石逕卧寒狵。山妻亦識幽居趣。新釀春醪滿瓦缸。</text>
<title>次杓兒韵</title>,<text>一帶寒山暝色含。筇枝又出釣臺南。蒼烟古木水東里。淸磬疎燈湖上庵。偶幸林泉娛我老。何須富貴笑人酣。自知一事差爲樂。歸對頭陀獨不慚。</text>
<title>次仲寬韻</title>,<text>不緣高蹈能輕世。只是無才可報君。古木中間結庵住。淸溪一半與僧分。煉火自烹金鼎藥。焚香時讀玉函文。明朝荷得長鑱去。且向前峰斲白雲。</text>
<title>又次詩字</title>,<text>世皆欲棄方高士。人不稱工是好詩。茅屋能無一塵到。梅花合配老夫奇。卽看柳色還如許。已覺春歸亦不遲。耐久平生唯竹杖。登山臨水與渠爲。</text>
<title>又次三絶</title>,<text>終朝茅屋對靑山。更不筇枝費往還。賣屨僧歸白雲外。觀棊客坐蒼松間。其二柴門柳色漸看新。朝日禽聲更起人。打餠村村將送歲。飣盤處處欲迎春。其三山齋落盡小窓梅。更有何花續此開。桃李非無紅艷色。幽人不肯入詩來。</text>
<title>任君德輿 弘紀 爲其大人僉樞公設慶壽宴。走書數百里。示以詩韵乞和於余。其意不可孤。書此以復焉。</title>,<text>沉痾勿藥自回春。銀帶緋袍耀座茵。縱是君恩推大耋。元知天意福仁人。至懽萊服稱觴數。盛事童顔起舞頻。太史朝端應有奏。壽星光與德星新。</text>
<title>齋居</title>,<text>風雪空山徂歲悲。寒齋每到月生時。深居眼底常名嶽。不語胷中已好詩。托命殘年餘木鑱。知音近日得梅枝。高人無與安危事。終覺商山出處疑。</text>
<title>茅齋</title>,<text>茅齋絶小隱松林。誰愛居山更厭深。聽澗已能淸俗耳。看雲聊復息忙心。醉中作字還胡艸。興到題詩不苦吟。白首寧無徂歲感。喜看溪柳漸成陰。</text>
<title>次杓兒韻</title>,<text>素心寧欲作山臞。白首歸田一犢俱。天下已忘大明國。中原又立小單于。蝸廬今日堪容我。麟閣他生倘畫吾。醉後悲歌聲激烈。松梢宿鶴亦驚呼。其二歲盡窮山感慨長。燈前圍坐衆雛將。每逢朗月懷君敬。時送歸雲憶載昌。往事眞同理春夢。何人能復記吾狂。西城南洞追遊地。獨恠當時未覺忙。其三七尺茅齋容嘯傲。一盃菜粥養淸廉。已能遯世雲同跡。不恨還山雪滿髯。春水幾時新綠漲。暮岑相對數靑尖。亦知兒子饒佳興。百首詩成信手拈。其四每欲看雲到水西。夕陽荒埭獨扶藜。浮鯈見客如深避。歸鳥知時各定棲。疎木已難藏翠壁。寒沙曾亦漲淸溪。只緣幽興來往熟。明日一壺還可提。其五落盡寒梅誰復過。看雲負手時一哦。徂年如水不曾駐。繫日無繩將奈何。雪色都從艸根盡。春光先入柳絲多。貧家幸得輸租畢。能免門前吏責苛。</text>
<title>又次五律</title>,<text>舊歲餘三日。春光已欲生。獨憐新柳色。又向北林行。殘雪留痕白。斜陽盡意明。興來一舒嘯。天半起松聲。</text>
<title>元朝試筆 甲辰</title>,<text>忽覺今朝是甲辰。山家隨例作新春。樗蒲兒女多懽戱。榟木陽山遠愴神。舊學漸荒知老倦。新詩僅就出吟呻。窮村誰遣屠蘇飮。只向盤中頌五辛。</text>
<title>奉寄韋軒</title>,<text>尙憶淸遊錦水廻。新詩吟罷遶寒梅。可憐一片峩嵋月。夜夜空齋入夢來。</text>
<title>送載澄入都 時載澄新除永徽殿參奉</title>,<text>汝今隨斗粟。盡室去靑山。明月應自在。東溪誰與還。魚游餘釣石。花發獨柴關。雲林從古闊。能見幾人閒。</text>
<title>立春日次杓兒韻</title>,<text>自憐白髮坐相催。又見春風萬里來。藥裹屛來除舊疾。桃符帖得禳新灾。九重忽憶金盤菜。小閣空題玉樹梅。多賀東君將布澤。殷勤爲奠濁醪盃。</text>
<title>晩望</title>,<text>林鳥飛何倦。樵歌已欲還。暮烟春水柳。殘雪夕陽山。蒼壁天然古。孤雲日自閒。晩來無限意。徙倚一牎間。</text>
<title>病起試筆</title>,<text>雨後輕陰薄似紗。深紅淺紫爛蒸霞。東風用盡三春力。成就溪南萬樹花。</text>
<title>尹卜國衡晩抱一子。請得一詩以侈之。書此贈之。</title>,<text>莫言枯木不生花。枯木生花事更華。他時倘著潛夫論。不害人譏無外家。</text>
<title>病中忽見桃花。觸動詩情。吟成一律。</title>,<text>氣力摧殘覺自頹。形如枯木獨崔嵬。開窓忽見桃花發。擁被仍聽細雨來。一病支離唯服藥。三春倐忽不持杯。中宵激烈高歌發。可恠䧺心尙未灰。</text>
