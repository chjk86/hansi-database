<title>序[李裕元]</title>,<text>余少時。與卞君歗齋交。自喜曰。我今與高士契矣。自是書牘三十年不斷。及余退居鄕山。其孫春植。以歗齋集序告余。又喜之曰。此文之屬於余。余實高矣。歗齋少而學。老不沽衒。窮而堅。死不介悔。遺其家惟巾衍略干卷而已。歗齋不死矣。形骸歸彼。精華在此。編十一卷七。其詩高古避僻。其文灝噩戒險。至於東里子一篇。使人可喜可怒。可哭可歌。㓒園之蝶。乘風飄颻往來於凌雲之間。余曾作傖白子。何能跂及。盖歗齋恨人也。筆端自然有流出之氣。與余心契而跡不同。性同而行不契。然則余果高歟。歗齋高歟。借光殘雪。漫書歸之。是乃三十年前書牘之緖餘。恨不使歗齋一讀之也。光緖三年丁丑孟冬。月城李裕元序。</text>
<title>序[洪顯普]</title>,<text>余自童丱。摳衣於歗齋卞公。維公古性古貌。誠非菲辭所能髣髴。至於文字之間。奉咡日久。獲參樹齒之餘。竊有所蠡測者。盖公之爲文。薰染兩京。根柢韓歐。淵源有自。故發筆寫懷。元氣淋漓浩浩。如長江不窮之勢。少無叔世尋摘點綴絺章繪句之習。詩學三唐。汎濫兩宋。蒼健古雅。務祛浮靡。隆萬以來。綿弱輕淸之風。睨而不屑。故不合時眼。是今非古。未免昌黎大小慚之歎。慷慨鬱怫之氣。尋常隱映於楮墨間。嗚呼。公之不遇於時。殆與方干共命也。然而子雲身後太玄。竟不爲覆瓿之具。公之著述。有典有則。足爲後學之模楷。則豈可與雲烟俱化哉。居今之世。欲見古作者之典型。似當於是集求之。非敢阿私。後之君子。注眼三復。自有以知之矣。前後賦咏。散佚太多。蒐輯所存。只是七𢎥。而校讎未精。遽難剞劂。藏諸巾衍。已有年所矣。公之哲孫春植。懼仍泯然。就其中已校之精者。抄錄若干篇。先付手民。且圖後擧。來求一言。以余曾忝熏炙之末故也。義不敢辭。謹綴夙昔嘉誨之餘緖。少抒平日誦慕之微忱云爾。己丑仲秋。南陽後學洪顯普謹書。</text>
<title>序[李載元]</title>,<text>余在弱冠時。與從弟武卿。受業於歗齋卞公。盖聞卞氏文章。自春堂春亭。始鳴於國初盛際。自其後十餘世。繩武趾美。家學不絶。至先生而聲聞復彰。奚特胚胎前光。其所自得。亦深且厚。儘可謂芝有根而醴有源矣。當時之論先生者。皆曰其文根柢六經。主於理勝。往往多必傳之作。詩則性情所發。不務藻華。其音韻格調。不蘄高而自高。噫。先生抱此璞完之美。不求悅於人。止竟窮阨而已。孟溧陽，蘇滄浪之所不免。其於先生何哉。今其孫春植甫。收遺集若干卷。將付剞劂。要余弁卷。顧念疇昔。枉費先生授指之勞。而白首空空。一藝無稱。何足以與論於是役也。然講厥舊誼。不忍孤負其意。因攄素懷以叙之。庚寅仲春。全州李載元謹序。</text>
<title>序[卞元圭]</title>,<text>吾宗歗齋老人。天分高古。瀟然有出塵之想。而好學卽其性也。晩年手鈔舊著。彙爲十卷。尹梣溪師選訂三卷而序之。元立雪之暇。嘗讀一過。見其奬詡鄭重。稽未脫稿。而先師捐館。今其家無繕本。元亦不能記焉。惜哉歗翁。文人自命。不干榮利。迨哲孫春植甫。一貧到骨。乃能孝悌飭躳。克繩遺訓。銖銖經記。爲不朽計。謂知其王考者莫如余。謂知其王考之詩文者。亦莫如余。要余讎校之弁卷之。辭不獲已。遂就先師所定本。又刪其半。詩古文総上下二卷。竊謂製作之出。本於詩書。其年代久。其事蹟繁。其作者又非出於一手。然猶詩止於三百。書止於五十者。精於傳耳。夫作貴乎傳。傳貴乎精。作而不傳。非作者之幸。傳而不精。亦非作者之幸也。余故峻選。將以精益求精。非敢有違於先師編摩之藻鑑也。亦非敢取舍於歗翁著述之本旨也。昔先師謂元曰。歗齋窮經篤學。抱巨擘之質。而猶不屑聘奇鬥艶。以沽名譽。盖深許之也。其爲詩。祖述三唐。文亦櫽括八家。其格老。其辭遒。其旨暢。其音瀏亮。其色蒼然黝然。而古今治亂之會。剖析名理。放筆浩瀚。獨造眞摯之境。非得其性情之正。烏可到也。然則使後之讀是集者。莫不知其爲必傳。豈藉元之蕪辭也哉。特以家有名士。恐受三十年不知之嘲。故終不能已於言。然亦未甞一毫阿私。而以曩日聞於師者述焉。庚寅仲春。元圭拜叙。</text>
<title>中夜聞琴</title>,<text>中夜萬籟寂。何人弄淸琴。摵摵庭前葉。西風吹古林。幽人聽未半。愀然坐整㯲。寒虫秋自語。豈盡不平音。皎皎天上月。照人不照心。</text>
<title>耿耿</title>,<text>秋雨撼秋夢。庭畔鳴梧葉。耿耿壁間燈。睡醒仍交睫。莊生多寓言。未信化蝴蝶。悠然生百感。過境同浩刦。白髮欺初心。漁樵豈勳業。深山多虎豺。危浪戒舟楫。千載商山老。紫芝何燁燁。</text>
<title>李靑霞 觀夏 來訪</title>,<text>客携晴天月。登樓已三更。月影印前溪。相對寸心明。梧葉淸露滴。庭鶴時有聲。爲君拊素琴。天籟靜中生。三杯陶然醉。欲言已忘情。</text>
<title>寄金君 秀鐘</title>,<text>紗窓春晝永。庭草碧於烟。飛來雙燕子。喃喃語簷前。纖手捲珠簾。南浦水如天。荏苒韶光晩。低回拂素絃。彈出相思曲。幽情有誰憐。願借東風力。聲聲到君邊。</text>
<title>秋夜</title>,<text>陣陣鴈南翔。昨夜淸霜肅。滿庭落葉聲。夕陰散空谷。老圃秋不老。半開籬下菊。最憐天上月。流光入我屋。抱膝仍長嘯。甕頭酒初熟。相忘江湖魚。不才山中木。阮生猶未達。胡爲窮途哭。</text>
<title>宿田家</title>,<text>夜投田家宿。松燈照籬明。扶杖兩三叟。相對話春畊。東隣種木綿。西隣種稻秔。種稻多願雨。種綿多願晴。人各循其私。天亦難爲情。不如聽造化。勤耕待秋成。</text>
<title>遼東管寗祠</title>,<text>吾愛管處士。如水淡其心。皷枻浮滄海。鋤草擲黃金。一朝能割席。早已見華歆。擾擾三分國。超然閉戶深。完人誰當世。遺祠獨至今。澄澄祠下水。欝欝祠前林。坐臥膝穿席。孤樓何處尋。遼東多古蹟。過此獨整襟。</text>
<title>百感</title>,<text>無端百感集。更深不交睫。千古多豪傑。豈盡樹勳業。巨川多風浪。欲濟無舟楫。美人天一方。行露又厭浥。靑蓮醉騎鯨。㓒園夢化蝶。乾坤一逆旅。回頭卽塵劫。江左尙淸談。燕南重遊俠。何似畊南畝。同受婦子饁。雄心今已老。白髮何須鑷。欲向靑山去。雲霞千萬疊。殘燈挑未盡。破窓風獵獵。飢鼠不畏人。床頭嚙空篋。如何滿庭雨。偏打芭蕉葉。</text>
<title>午睡初醒</title>,<text>山窓醒午睡。斜陽掛遠樹。萬鴉方回陣。蒼然野色暮。忽漲前溪水。盡日無人渡。我坐水聲中。不知山外雨。漁翁捲釣歸。磯苔上鷗鷺。微風送遠蟬。滿腹貯淸露。</text>
<title>秋暮</title>,<text>長風掃浮雲。萬里天一色。羣壑積秋葉。淺深誰能測。日夜樓下水。東流不暫息。微虫又何知。四壁聲喞喞。</text>
<title>白蓮</title>,<text>如雪一朶蓮。宛在水中央。不染紅塵色。碧天明月光。微風來何自。浮動滿地香。池水淸且漪。泛泛雙鴛鴦。美人捲珠簾。空階露瀼瀼。誰知今夜露。來日能結霜。何况寸心結。渺渺天一方。</text>
<title>題西湖洪生畫虎</title>,<text>大虎山頭臥。小虎負隅立。一嘯冽風起。百獸驚且慴。自恃勢莫當。目光電燁燁。不知山外路。獵者如雲集。</text>
<title>南山</title>,<text>平日望南山。山高接長天。今日登南山。只是石一拳。山豈前後異。居高意豁然。欲知天下小。須登泰山顚。天上俯人間。知應一點烟。</text>
<title>懷李夢海 一遂</title>,<text>君亦思我否。前宵我夢君。蒼蒼蒹葭水。秋色已二分。金風吹不息。南鴈自成羣。千山木葉踈。極目湖上雲。歸期知不遠。空庭日欲曛。入夜寒蟲語。何人㝡先聞。</text>
<title>送李安宇 龍在</title>,<text>嶺南多奇士。李子獨超然。高才人不識。布衣四十年。落日長安陌。相逢已華顚。澹澹天際雲。亭亭水中蓮。旅舘秋聲起。塞鴻向南天。留飮江樓月。月明樹如烟。江風儘無情。吹送故人船。</text>
<title>題吾愛吾廬主人壁上</title>,<text>吾亦愛吾廬。廬得贒主人。滔滔逐名利。或不能愛身。弊廬何暇愛。淵明樂意眞。君今千載下。欲作葛天民。陰雨先桑土。春風舖花茵。開戶靑山色。瀟灑隔紅塵。大江連天碧。有時垂釣綸。玄玄衆竗門。獨能守谷神。我亦愛君愛。終當結芳鄰。</text>
<title>眼花</title>,<text>三春病懨懨。園中久未窺。花開旣不見。花落又不知。猶有春外春。眼花發無時。</text>
<title>淸溪逢金剛僧</title>,<text>名山譬佛家。金剛最上乘。碧落蓮朶朶。浩刦雪層層。慧眼昔遙望。白毫光如燈。一萬二千峯。削玉又鏤冰。最是歇惺樓。心目俱澄澄。萬瀑雷長喧。九潭龍爭騰。普德窟谽谺。須彌塔嶒崚。怳惚萬物肖。有口說不能。秋來葉葉紅。滿山晩霞蒸。濁界獨超然。天際淑氣凝。返照衆香城。燦燦披絳繒。夜壑明如晝。諸天月華稜。杳然迷出處。有路細如繩。斷崖更無路。鬼工橫鐵緪。中有四大刹。自古多高僧。巖際小蘭若。捫蘿更攀藤。第一毘盧峯。有緣然後登。山人語津津。遐想悠然興。已矣今白首。淸遊恨未曾。惟有臥遊好。誰畫十幅綾。</text>
<title>古意</title>,<text>昨夜郞留約。來訪月上時。今夜月已上。郞豈愆我期。家在碧山下。想應見月遲。明月照此心。月移心不移。</text>
<title>湖上柳</title>,<text>裊裊湖上柳。無風自搖揚。儂家湖水陰。君家湖水陽。相逢湖水邊。遺儂明月璫。厚意非不感。儂心金石剛。春冰迨未泮。嫁得讀書郞。况與君家婦。少小共採桑。人而不如鳥。湖水泛鴛鴦。</text>
<title>重陽前夕。懷丁錦圃監役 大栻。</title>,<text>雙扉松下掩。夜深明月來。家釀方濃熟。籬花又半開。徙倚欄頭立。悠然興難裁。忽聞犬吠聲。沙鷗上釣臺。令威如化鶴。天際共徘徊。</text>
<title>江樓送瓟翁</title>,<text>宿雨洗長天。山月一層高。檻外大江水。日夜流滔滔。皎皎雲端影。誰向波底撈。江沙如雪白。浪花不盡淘。此際君何去。江邊繫小舠。絲緡安排否。滄溟去釣鰲。六十年風塵。歸來弊縕袍。相送數君子。悽愴短髮搔。靑門誰種苽。玄都誰種桃。荒村秋先到。三逕半蓬蒿。幸有不時需。盈樽是濁醪。夜酌亂無巡。相對吟楚騷。古人重義氣。泰山等鴻毛。苟非吾所有。寗肯取一毫。北斗影闌干。凉風又䬞䬞。遠山如相應。深巷泛松濤。慷慨一片心。贈之袖裏刀。</text>
<title>雪翁來訪。仍卜夜。</title>,<text>此夕喜盍簪。良朋不速臨。明月上東岑。庭樹散淸陰。從容談古今。淸風吹我襟。不覺夜已深。床上三尺琴。但聽絃上音。誰識琴中心。白髮那可禁。歲月去駸駸。富貴豈能淫。世事任浮沉。寒虫俟秋吟。喞喞浮遠林。斷續數聲砧。遠村樹森森。不畏霜威侵。籬菊欲綻金。千古仰陶潛。幽趣誰能尋。</text>
<title>月夜訪雪翁</title>,<text>興到携短筇。東嶺月上初。踏盡淸溪響。碧樹忽扶踈。樹下雙扉掩。幽人夜讀書。籬畔暫徘徊。淸風襲人裾。</text>
<title>江樓別權上舍 永佐</title>,<text>春日春風春草綠。江樓淸遊夜秉燭。宿鷺千點明如雪。隔岸漁歌時斷續。子規啼落山頭月。空庭半開紅躑躅。此時故人天際去。醉唱渭城三疊曲。看君衣蘚碧於蓮。自古高才不入俗。客秋楓嶽一筇還。擲地奚囊鳴金玉。歸路歷登水晶山。山下奇絶松花谷。一區烟霞隔塵寰。半畝石田百斗粟。尋常居民多皓首。白雲深處黃精斸。歸來松鶴頻入夢。一驢蹣跚隨一僕。君今此行似登仙。愧我塵累日相促。他年倘遂禽尙志。物外相逢棊一局。</text>
<title>逃婢</title>,<text>逃婢年纔十八九。無端隻身半夜走。一婢耳聾一婢跛。老妻如失左右手。多年貧家共苦樂。尋常自愧恩義薄。九月寒衣猶未授。雪風凄凄吹赤脚。良禽擇木誰能禁。雙眸巧笑能縫鍼。汝父彷徨汝母泣。翔羽潛鱗何處尋。長廊明月畵閣春。隨處得意可安身。他日相逢休相避。我亦羞稱舊主人。</text>
<title>杜門洞</title>,<text>杜門洞裡草芊芊。西風殘照一愴然。當時同歸七十士。孤節景仰五百年。假使夷齊遺子孫。未必世世採薇首陽顚。</text>
<title>摩天嶺</title>,<text>域中名山幾百千。摩天之嶺㝡屹然。平日我從嶺下望。疑是嶺與天相連。仰天依然天在上。今我始登嶺之顚。假使嶺顚更有嶺。其上無路可登天。安得九萬里層梯。直接碧霄若雲烟。踏盡層梯上碧霄。日月星辰在我邊。俯視應與仰視同。水銀濛澒遍八埏。滄海杳茫只一勺。崐崙依俙小似拳。胷襟灑落眼孔豁。况復玉京友羣仙。</text>
<title>陶然</title>,<text>麂眼踈籬屋三間。滿庭芳草雙扉關。康衢烟月身虛老。老去幽興猶未刪。野蔌抽香酒初熟。臨風陶然臥蒼顔。讀未盡天下奇書。看未盡域中名山。萬事雖愧不如人。人方忙處我自閒。蒼松偃蹇龍鱗老。古石磅礴苔痕斑。山頭飛雨斂夕陽。循除流水聲潺湲。爲語溪上簑笠翁。不待風波捲釣還。</text>
<title>白雲臺</title>,<text>漢北羣峯列翠螺。白雲之臺最嵯峨。鳥道如綫掛半空。稜稜石磴捫碧蘿。同行數子次第上。老人脚力無奈何。恨不一躍登絶頂。望裡山河手可摩。不上雲臺非獨我。東京曾有馬伏波。</text>
<title>月夜雅集</title>,<text>山頭明月影團圓。山下流水響潺湲。月馳于西水流東。人生得得纔百年。溪南溪北携短筇。滿庭花落開瓊筵。瓟翁揮麈雪翁嘯。淸風陣陣吹華顚。張生本是湖海客。南登漢挐北遊燕。良宵一刻直千金。如萍天地豈偶然。聲聲忽聞不如歸。杜鵑枝上啼杜鵑。東望鰲背路迢迢。更有弱水隔三千。緱山未借子晉鶴。閬苑那拍洪厓肩。相對渾忘塵間事。朗吟南華秋水篇。北海高風酒不空。栗里眞趣琴無絃。今人不見古之人。古人塚上草芊芊。自惜雄心猶不老。老當益壯窮益堅。環堵蕭然深巷裡。欲買靑山苦無錢。誰能從我桴海去。襟懷一散萬里天。</text>
<title>自笑</title>,<text>非農非工又非賈。生來更羞守錢虜。學書學劒俱無成。天質自慚愚且魯。金臺落日秋草合。土門積雪長風怒。歸來不復賦遠遊。孤村寂寞深閉戶。旣不能萬仞大澤斬長蛟。又未能千疊深山撲猛虎。前溪流水流不息。來者爲今去者古。年來與世相忘久。醉後何須吟梁甫。啼禽忽驚北窓夢。林間蝴蝶猶栩栩。</text>
<title>而已矣</title>,<text>我有數卷書。恨不同學鄒魯諸君子。我有一壺酒。恨不同飮燕趙悲歌士。一未能遂平生志。白髮數莖而已矣。忽然一陣芭蕉葉上雨。胡爲乎滿庭樹木秋聲起。</text>
<title>醉後放筆</title>,<text>像想天地開闢初。理氣混沌自磅礴。倐兮忽兮來何自。混沌居然七竅鑿。皷以雷霆潤風雨。萬殊一理貫脉絡。羲皇畫卦頡造字。萬物始覩聖人作。風自火出君子以。刑家御衆利嗃嗃。然而大樸日漸散。醇醪非復古醴酪。洚水橫流亭午世。若非神禹誰疏瀹。二帝三王傳心妙。具在尙書灝而噩。秦皇當日燒未盡。餘者古人之糟粕。楊墨距後佛老興。二家竟同歸寂寞。分門異戶何須說。聖人然後無適莫。舜徒跖徒鷄鳴起。孶孶爲善孶孶惡。餘慶餘殃或有爽。太空冥冥理難度。君子小人相消長。一陰生時一陽削。君子之澤時雨潤。小人之澤蜂蠆蠚。如何小人澤愈長。至今楚南祠莊蹻。天上那可摘星辰。空中妄欲起樓閣。險夷雖不滯胷裏。世上寗有楊州鶴。剖斗折衡亦多事。六馬豈能馭朽索。逢塲紛紜太孟浪。辯士舌鋒俠士鍔。惟是天君能泰然。仰而不愧俯不怍。物之不齊物之性。有底爲囊無底槖。春蚕食盡原頭桑。畢竟吐絲自成縛。沉浸醲郁古文章。卷中英華勤咀嚼。文章雖美未聞道。不傳之學明濂洛。大德治世不以惠。三代後無孔明若。尙論千古中興業。周室方召漢衛霍。半夜楊震畏四知。奈今白晝事干託。事能循理卽公道。只是公道久廢格。謂惟白髮眞可笑。鷳之始生已皬皬。頹波誰能作砥柱。淸霄久未聞霜鶚。吳漢莫以武夫看。臨死之言儘諤諤。漢法雖寬贓不赦。能懲貪吏爲民瘼。憂先於人樂則後。農欲有秋庤錢鎛。尹鐸晉陽勤保障。寇準北門重鎖鑰。偉才元無夷夏別。秦猛魏允燕之恪。將帥中原頗牧誰。聞今土匪猶剽掠。廢四郡北多閒地。往往流民來懇拓。筐篚玉帛三千里。周道年年驅四駱。牛山之木曾美矣。無奈斧斤日夕斫。在我浩氣不可摧。根如不厚葉先蘀。縮與不縮能自反。吾何惴焉褐寬博。兢兢業業無造次。淵何深也冰何薄。看人莫以皮膚看。况是皮裡又有膜。大談將决西河水。世無人肯憐轍涸。賢如原憲飢蓬蒿。美似昭君出沙漠。澤珠忽入罔象手。萬事令人一大噱。齒不角兮角不齒。飛者能飛躍者躍。誰將須彌納芥子。遙望東海只一勺。孫登舒嘯嵆康啞。荊卿已死漸離矐。已矣乎心旣役於形。是非何論今與昨。英雄亦歎不自由。獅子便患三日瘧。工師求木營大廈。次第椳闑與櫨欂。經綸從我心上來。撲斲旣勤復丹雘。靜觀盆魚樂自由。潛雖伏矣亦孔炤。奕秋門下同受業。或能專心或援繳。玉必先琢方可磨。米不入舂豈精糳。東家處子年逾笄。獨守深閨待媒妁。世間許多眼明者。以槃爲鍾燭爲籥。信天閒坐惟靑莊。隨地屈伸是尺蠖。末勢不能穿魯縞。材官強弩且莫彍。起不得白地銅山。做不得無麵餺飥。此生如逢會心人。興到悠然相對酌。蚓食枯壤蟬飮露。恨不當年事耕穫。長安大道直如髮。翠盖朱輪走塵塻。久矣世無三達尊。天爵不貴貴人爵。古猶什一弱制強。近何盡是強食弱。樂於生處不飛去。可憐紇干山頭雀。不如歸去靑山裡。白雲深處採靈藥。又不如歸淸溪上。烟波濃處笠靑篛。生來不占人一頭。早歲成名是落魄。家中雖無甔石儲。不重千金重然諾。仙翁賣藥壺裡隱。二叟對碁橘中樂。富如可求孰不富。時有閒雲最澹泊。幸得同社二三子。善爲謔兮不爲虐。浮萍一任風聚散。泛泛湖海無住着。何劉沈謝如尙在。暗中猶可手摸索。慷慨多從貧窮出。驕泰似與富貴約。緩步晩食可安身。人穿珠履我芒屩。利器亦有摧折時。根節何須遇盤錯。不必善走蚿百足。猶能小步夔一脚。存心不如無心好。萬頃風波休驚愕。一醉陶然樂天命。山無豺狼水無鰐。隣里相逢不識面。無口之瓠無聲鐸。半身不遂兩耳聾。可笑傍人謂矍鑠。矍鑠最是趙營平。八耋金城圖方略。芻豢非不悅我口。淡食無如採藜藿。勳業何須頻看鏡。好官抱關與擊柝。滕薛大夫才不堪。趙魏之老羞公綽。彈瑟雖或北鄙聲。弊褞不恥衣狐貉。精神渾墮雲霧裡。近來十事九忘却。天下非無志士在。豈可妄乎在溝壑。野火春風草萋萋。早發先萎花灼灼。文雖郁郁質雖野。虎豹鞹豈犬羊鞹。漢廷滑稽隱曼倩。齊宮吹竽混東郭。泉石膏肓烟霞疾。從古良醫無扁鵲。女蘿隨處可蔓生。奈之何上攀喬木欣有托。李白樽前成三影。月色玲瓏不捲箔。老石無言能守錢。蒼苔風雨不剝落。霜前白鴈來何早。遠峀崢嶸天宇廓。</text>
<title>宿僧伽寺</title>,<text>淸磬落雲端。山窓五月寒。癯僧眉似雪。無語坐蒲團。</text>
<title>山窓曉起</title>,<text>春林啼百鳥。太半不知名。久作山中客。窓間臥辨聲。</text>
<title>山行</title>,<text>日暮靑山裏。樵歌響遠風。松間問前路。騎犢兩三童。</text>
<title>遼野</title>,<text>大野平如局。孤村散似棊。千古多翻覆。秖爭一着奇。</text>
<title>黃金臺</title>,<text>荒臺秋草合。古國夕陽孤。不世昭王出。何時樂毅無。</text>
<title>題金檀園 宏道 畫帖</title>,<text>遠山起暮煙。樹色欲蒼然。不盡江流碧。孤帆直上天。</text>
<title>深巷</title>,<text>深巷微風過。幽禽處處聞。落葉盈階上。園童掃白雲。</text>
<title>龍灣旅夜</title>,<text>風雨鷄鳴夜。殘燈欲結花。悄然推枕起。回首望京華。</text>
<title>桃花晩開</title>,<text>庭前碧桃樹。三月始開花。非是春風晩。山陰住我家。</text>
<title>琴湖早霧</title>,<text>東風催雨意。濃霧滿平湖。湖上靑山色。南宮水墨圖。</text>
<title>淸江</title>,<text>淸江新霽雨。沙鳥不勝閒。兩岸蘆花月。漁歌處處還。</text>
<title>朝起簷端有花蘂一瓣</title>,<text>東風連夜雨。春事果如何。爲愛山中鳥。含來一瓣花。</text>
<title>挹淸樓月夜</title>,<text>兩岸蘆花白。輕霜灑月寒。夜深漁艇返。棹影上欄干。</text>
<title>待人</title>,<text>登樓欲斷魂。今日又黃昏。猶待溪邊月。隨君夜到門。</text>
<title>信步</title>,<text>偶尋芳草去。忽入白雲間。倚杖松花落。斜陽在遠山。</text>
<title>贈楊如玉 如玉善畵松。余嘗以一幅綾求焉。久而還。猶是空幅。</title>,<text>楊生筆法世間稀。畫出蒼松大十圍。綾幅披來依舊白。滿天風雨化龍飛。</text>
<title>謝盜</title>,<text>蕭然茅屋碧山垠。犬吠踈籬月半輪。徒手入來徒手去。主人寗不愧家貧。</text>
<title>楊子津</title>,<text>蘆花如雪復如烟。十里晴波不繫船。一陣寒鴻决雲去。斜陽秋色滿江天。</text>
<title>過石瓊樓</title>,<text>流水無情落日低。依然芳草自成谿。黃鸝不識春歸盡。猶向林間恰恰啼。</text>
<title>僧伽寺</title>,<text>松濤絶壑泛天風。危石穿雲一徑通。老釋燈前休說偈。印溪明月萬緣空。</text>
<title>瀋陽途中觀獵</title>,<text>駿馬爭嘶大野風。輕裘小帽意豪雄。雕弓滿月翻身處。果落雲間第幾鴻。</text>
<title>早發玉河舘</title>,<text>二千里外鳳凰城。猶隔家山半月程。當面東風吹不息。慇懃一路遠相迎。</text>
<title>大凌河 幷序</title>,<text>大凌河古百戰塲也。波濤洶湧。悲風常起。飛沙走石。且北方之人。不習於舟楫。每東使之過此也。一行人馬輒費終日之力。冬可以涉冰。又苦其滑也。十步九顚。有不勝惴惴焉。若値流凘之將合。春冰之將泮。只自臨河而彷徨。今者細雨纔歇。東風吹暖。河水將近。預爲之悶然。忽有長橋跨河。得從容驅車而過。誠一快也。未知何人作此功德也。小凌河外大凌河。連夜東風春水多。一字橋橫三百尺。蒼龍背上穩輕車。</text>
<title>馬塚</title>,<text>荒草離離三尺堆。誰藏馬骨碧山隈。黃金臺下秋風路。一去涓人尙未回。</text>
<title>瀋陽付家書</title>,<text>耕雲樓下紫薔薇。二月花開三月飛。寄語東風吹慢慢。今春留待主人歸。</text>
<title>題松巖上人壁</title>,<text>千尋古壁掛招提。眼際滄溟小似蠡。夜半龍王來聽法。滿天雷雨渡前溪。</text>
<title>九日</title>,<text>黃花寂寞爲誰開。佳節天涯客未廻。一片望鄕臺上月。應知先照故鄕來。</text>
<title>自柵門乘夜歸來</title>,<text>東望鄕關信馬回。扁舟已待大江隈。鳳凰城外如霜月。領得千山夜色來。</text>
<title>醉後攬鏡口占</title>,<text>萬事悠然一泛觴。多情最是鏡中霜。古來何限靑春客。風雨蕭蕭怨白楊。</text>
<title>書范增論後</title>,<text>奇計平生但撫膺。鴻門玉斗碎如氷。龍成五采依俙見。漢帝猶稱一范增。</text>
<title>放鶴</title>,<text>幾年庭畔夢蓬萊。一入雲間任去來。弱水東邊瑤草月。倘能相待主人回。</text>
<title>春夢</title>,<text>一病纔蘇雨打扉。今年春色苦相違。夜來夢化莊園蝶。萬樹濃花栩栩飛。</text>
<title>登樓</title>,<text>鶯語綿綿燕語忙。上林春色隔烟光。東風萬戶垂楊裏。車馬紛紛走夕陽。</text>
<title>題花下美人圖</title>,<text>新粧纔罷採酴醿。朝露未晞三兩枝。爲愛花心雙蝶宿。待他飛去立多時。</text>
<title>高臥</title>,<text>風泛荷花陣陣香。北窓高臥夢羲皇。村童一隊相呼喚。去看原頭傀儡塲。</text>
<title>春歸</title>,<text>回首春光一夢虛。飛花落絮襲人裾。滿庭風雨荊扉掩。半炷名香數卷書。</text>
<title>金恥庵 宜鍾 乘雪來訪</title>,<text>西風半夜灑輕寒。殘菊蕭蕭雪裡看。多感東隣金太史。來尋深巷臥袁安。</text>
<title>甲子除夕</title>,<text>宛如知己別天涯。無計能留赴壑蛇。一陣條風吹曉漏。殘燈猶結去年花。</text>
<title>感秋風</title>,<text>細雨蕭蕭不肯晴。寒鴻一陣夜三更。此時深巷誰相訪。爲感秋風儘有情。</text>
<title>九日登一間亭</title>,<text>客中逢九日。江上有孤亭。流水身全老。黃花酒未醒。沙鷗雙岸白。山雨半簾靑。鄕思方搖落。漁歌又遠汀。</text>
<title>客問余近况</title>,<text>客來談水月。吾已悟盈虛。萬事雙蓬鬂。孤村一草廬。落花春有酒。細雨夜看書。窮達都無意。浮雲任卷舒。</text>
<title>華陽山下。逢林秋容。</title>,<text>斜陽山下路。邂逅故人逢。嶺海三年別。風塵半世蹤。孤村無好酒。芳草駐枯筇。一面渾如夢。臨歧意萬重。</text>
<title>贈柳君 煥翼</title>,<text>避世三淸下。逍遙便不歸。古松因作屋。流水半開扉。客到能賖酒。天寒已典衣。終朝煙雨裡。相對兩忘機。</text>
<title>關西剿匪</title>,<text>四月孤城破。關西奏捷音。三軍殊死戰。羣賊盡生擒。平地轟雷發。中天赫日臨。潢池歸畎畝。八域共歡心。</text>
<title>送荷山子遊神勒寺 曾有同遊之約。病不能踐。</title>,<text>曾聞神勒寺。遠在大江濆。塔影中天月。鍾聲半嶺雲。百年多病我。此日獨行君。別後相思夢。秋風送鴈羣。</text>
<title>寄李滄洲 貞友</title>,<text>不寐憶滄洲。殘燈照客愁。寸心誰共語。一別已經秋。兩地同看月。中宵獨倚樓。龍門天下壯。早晩子長遊。</text>
<title>江樓送釣鰲子</title>,<text>北風吹五兩。雪意滿江臯。樓逈羣山伏。天寒萬木號。片帆從此去。短髮不勝搔。指贈如鉤月。滄溟可釣鰲。</text>
<title>九龍山。逢洪醉可。幷序</title>,<text>醉可慷慨士也。讀百家書。喜酒好擊劒。自少時無意於當世。自放於山顚水涯之間。一筇雙鞵。往往樂而忘返。辛未春。與余作海上之遊。歸隱於黃泥之草堂。雲山一別。漠然若江湖之相忘。十年于今。邂逅於九龍山下。貂裘已弊。鬢髮種種。而眉宇間十丈靑霞氣隱隱。猶莫之掩也。盖心不年老。氣不貌衰。故客榻寒燈。促膝相對。論千古英雄得失成敗之蹟。或笑或歎。宛然若當日事。酒酣因起舞於中庭。月影婆娑。溪樹葉落。忽然長嘯一聲。振衣西去。其捷如飛。莫能追也。醉可名伶。弟佺字仙可。亦奇男子也。昔別渾如夢。相逢喜欲狂。淸看池上月。老惜鬢邊霜。開卷千年速。傾樽萬事忘。雄豪誰似汝。湖海一徜徉。</text>
<title>喜柳君 永祿 帶月而至</title>,<text>主人雲澹泊。客子月徘徊。晩菊凌霜立。寒潮捲雪廻。百年銷短燭。萬事付深盃。白首同歸約。桐江一釣臺。</text>
<title>送趙泠然之湖中</title>,<text>故人湖海去。樽酒幾時同。堂上雙親老。塵間萬事竆。江雲秋似雪。驛樹暮多風。漠漠乾坤大。浮生任轉蓬。</text>
<title>拜渼陰先塋</title>,<text>四世衣冠閟。牛眠渼水潯。溪山交得勢。松檜自成陰。孤露雙行淚。終天永慕心。樵童亦人子。莫近墓前林。</text>
<title>凝碧樓待泠然</title>,<text>坐數淸溪路。孤帆隔一灣。江聲浮遠樹。月色守空山。野菊如期發。沙鷗自在閑。夜深風浪急。不必逆潮還。</text>
<title>舊遼東</title>,<text>雲中高白塔。客馬舊遼東。天地春將暮。山河路不窮。林踈明遠水。野闊泛長風。華表今安在。斜陽鶴唳空。</text>
<title>夷齊廟</title>,<text>千秋多節義。最是聖之淸。遺廟風霜古。孤心日月明。商辛終有死。周粟肯偸生。舊惡何曾念。灤河淡不鳴。</text>
<title>玉河謾吟</title>,<text>十月星軺發。殊方冉冉春。家山長在目。王事敢言身。懷散樽中酒。謀踈槖裡銀。南鴻初得意。應笑未歸人。</text>
<title>岳王精忠祠</title>,<text>泰山猶可撼。難動岳家軍。千古抱遺恨。一朝隳大勳。疾風墳上草。落日陣前雲。臣構泉臺下。何顔見道君。</text>
<title>歸到三叉河滯雨。成劒橋 載詩 示排悶詩。仍次其韵。</title>,<text>三河三日雨。隔岸卽天涯。前路茫如海。孤村泛若槎。百年身是客。昨夜夢還家。歸槖無長物。新詩與建茶。</text>
<title>送李君 明五 赴燕</title>,<text>宿昔蓬弧志。今朝送客情。樽邊山葉下。馬首塞雲平。天地三秋晩。關河萬里行。燕南多感慨。幾處劒歌聲。</text>
<title>琴湖泛舟</title>,<text>一鶴橫江去。斜陽忽遠灣。紅染霜前葉。靑浮雨後山。流水連天闊。孤帆盡日還。定識桃源近。漁歌處處閒。</text>
<title>歸路訪白鷗道人</title>,<text>故人秋臥病。歸客夜停舟。白首經年別。淸樽半日留。捲簾寒翠滴。高枕大江流。相對機心息。平沙片片鷗。</text>
<title>山齋</title>,<text>遠色欲蒼蒼。山翁一泛觴。鶴遺雲際響。梅吐雪中香。老去琴書倦。閒來歲月長。漁歌何處起。世事付滄浪。</text>
<title>江亭書懷</title>,<text>庭葉蕭蕭下。江亭八月秋。古今同逝水。天地一虛舟。卷裡方靑眼。樽邊已白頭。滄波能浩蕩。閒者是沙鷗。</text>
<title>登三幕寺望海樓</title>,<text>秋風樓下起。黃葉滿諸天。海闊歸帆立。峯高落照懸。何曾來佞佛。怳若去登仙。納納三千界。吾身更渺然。</text>
<title>武溪洞寓舍。李東樊 晩用 來訪。</title>,<text>十里君黃馬。孤亭我綠樽。鍾聲雲際寺。山色雨中村。落日淸溪水。隨人出洞門。名園無定主。芳草憶王孫。亭子本宗室舊宅。</text>
<title>夜過白鷗道人</title>,<text>掛帆三浦月。乘興欵柴荊。剪燭談千古。飛觴到五更。天河雙闕影。風葉滿江聲。鷗鷺休驚我。滄浪一濯纓。</text>
<title>秋日百祥樓</title>,<text>遐矚際新晴。高樓一笛橫。層城歸鴈度。落日大江平。直北關山路。安西節度營。他鄕秋易感。朔氣又崢嶸。</text>
<title>古松</title>,<text>古松三百尺。能作四隣陰。獨立乾坤大。曾經歲月深。日高華盖影。風動老龍吟。偃蹇窮冬雪。靑靑不改心。</text>
<title>鄭氏別業。同瓣香咸丈 鎭嵩 拈韻。</title>,<text>烟霞繞四隣。流水自粼粼。花氣能薰日。鶯聲嬌囀春。山中多勝事。世上少閒人。谷口今千載。猶傳鄭子眞。</text>
<title>離咸興</title>,<text>前路猶千里。行人半夜醒。角聲山月白。市語店燈靑。地闊東溟水。天高北斗星。林間多虎跡。匹馬仗王靈。</text>
<title>曉發洪原縣</title>,<text>曉發洪原縣。寒鷄處處鳴。朔雲平地合。海日五更生。依斗心千里。臨風髮數莖。何愁雙嶺險。只是到天平。</text>
<title>摩天嶺</title>,<text>千里能獨立。摩天不負名。風煙平地起。日月半空明。漠漠浮生小。蜿蜿一氣盈。西南雲五色。知是漢陽城。</text>
<title>上元夜鏡城南樓</title>,<text>一年初滿月。千里未歸人。浪跡東漸海。微誠北拱辰。鬢邊雙嶺雪。夢裡故園春。處處行歌發。昇平塞上民。</text>
<title>送秋史金侍郞 正喜 謫耽羅</title>,<text>飄風何太急。萬事一搔頭。世路名爲累。亭臯序屬秋。君恩滄海闊。吾道片帆浮。惟有山窓竹。淸陰翠欲流。</text>
<title>拈寰字</title>,<text>非是隔塵寰。踈慵少往還。林深禽語樂。沙凈水流閒。待月仍同飮。看山一解顔。依俙窓下夢。化鶴入雲間。</text>
<title>秋日江樓</title>,<text>一蟬鳴遠樹。萬壑盡秋聲。白首逢知己。淸樽話半生。晩潮孤嶼出。踈雨大江明。獨立紅塵外。靑山淡世情。</text>
<title>土窟庵。訪雪广上人。</title>,<text>幽禽驚底事。石磴響枯筇。返照明紅葉。層崖黯翠松。山中知有寺。雲際忽聞鍾。俗客休相訪。煙霞處處封。</text>
<title>前山</title>,<text>前山飛雨過。濃翠滴柴荊。爲客紅塵久。欺人白髮生。長堤誰放馬。疎柳未藏鶯。溪水明如鏡。悠然照世情。</text>
<title>金學士山莊</title>,<text>步步探幽境。吟筇却忘還。茅茨紅樹裡。鷄犬白雲間。昭代身虛老。芳辰興未刪。主人何處去。流水自空山。</text>
<title>挹淸樓月夜。與韓覺軒 應洪 共賦。</title>,<text>窓間人盡宿。短髮獨登樓。野稻霜前熟。村砧月下浮。酒心偏入夜。羇思最難秋。古渡多風浪。蘆花一繫舟。</text>
<title>歲暮別尹訥叟 河一</title>,<text>相逢知不遠。別意老逾眞。柏葉酬殘歲。梅花隔一春。窓前微有雪。天下更無塵。寂寂柴門掩。書中見古人。</text>
<title>訪李南溪</title>,<text>短筇來十里。樵唱又斜暉。亂石疑無路。閒花不掩扉。微風芳草倦。宿雨小溪肥。知是漁翁返。山前白鷺飛。</text>
<title>秋窓謾吟</title>,<text>壯心猶不老。短髮忽如童。籠樹秋烟白。翻江夕照紅。聖贒黃卷裡。山水古琴中。坐數簾間影。西風一陣鴻。</text>
<title>山逕</title>,<text>短筇隨意去。一徑入雲深。石白臨流面。楓丹向日心。村煙懸夕杵。溪雨灑秋陰。無語松間立。閒聽百鳥音。</text>
<title>南溪宅賞菊</title>,<text>籬花開寂寞。村酒酌慇懃。白屋能留客。靑山不負君。淸江秋洗月。深壑夜藏雲。萬里前程遠。寒霜灑鴈羣。</text>
<title>次趙秋齋 秀三 平壤韵</title>,<text>關右多名勝。箕城最媚人。三千年古國。十萬戶遺民。夜市長懸月。春江不動塵。井田殷制度。溝洫尙如新。</text>
<title>楊花渡。送游觀金尙書 興根 謫光陽。</title>,<text>公今何處去。古亦此行多。大野新凉入。都門驟雨過。天高懸日月。海闊任風波。白首無竆意。臨歧一浩歌。</text>
<title>信步</title>,<text>聲聲黃鳥慢。信步出松門。遲日槐陰靜。微風麥浪翻。閒雲能作峀。繁葉欲藏村。隨意茵芳草。時聽野老言。</text>
<title>春日卽事</title>,<text>幽徑春風晩。黃鸝處處聞。吟筇溪上月。樵斧嶺頭雲。方得村醪熟。相逢野老欣。靑山吾自愛。非是欲離羣。</text>
<title>朴君 以善 過訪</title>,<text>跫音來寂寞。苔徑掃花塵。踈髮明如許。餘生醉幾巡。靑雲今一夢。碧樹又殘春。萬事風埃苦。桃源欲問津。</text>
<title>獨酌</title>,<text>東風吹不盡。芳草遍天涯。卷裡紅塵遠。樽前白日遲。深深啼鳥樹。潑潑養魚池。定識農家喜。朝來雨一犂。</text>
<title>秋思</title>,<text>西風鳴一雁。秋思正迢迢。山色皆黃葉。江聲又晩潮。斷霞收落日。遠嶺倚層霄。㶁㶁循除水。淸琴不待調。</text>
<title>秋夜送客</title>,<text>如輪天上月。相對一樽寒。惜別秋將晩。知音古亦難。疎星明遠樹。飛雨洗層巒。白首悲歌發。霜花滿去鞍。</text>
<title>鎭國寺</title>,<text>遠客披黃葉。孤僧掃白雲。舊遊如昨日。幽境易斜曛。磬落諸天迥。溪回細路分。三乘雖未悟。老去厭茹葷。</text>
<title>細柳店。逢荷山子。</title>,<text>萬縷垂楊裡。逢君又送君。乍看芳草合。忽惜小溪分。遠峀蒼蒼日。孤村漠漠雲。綿蠻枝上鳥。向客似慇懃。</text>
<title>山海關</title>,<text>飮馬長城窟。風烟斷客魂。層雲呑大海。落日滿中原。辭命行人職。驅馳聖主恩。白頭多感慨。獨立撫乾坤。</text>
<title>甲辰上元。回到灣上。</title>,<text>萬里南來雁。相逢鴨水濱。歸程猶絶塞。今夕又佳辰。風雪梅寒士。關山月故人。寸心依北斗。昧爽促征輪。</text>
<title>登收功門樓</title>,<text>乾坤秋寂寞。關塞客淹留。落日三江水。西風百尺樓。半生都是夢。萬事不須愁。問爾沙邊鳥。如何盡白頭。</text>
<title>淸川江別李君 穆如</title>,<text>關外難爲客。江頭又送君。踈燈愁照影。孤鴈惜離羣。片月心同白。明楓酒易醺。一帆天際去。目斷萬山雲。</text>
<title>小屋</title>,<text>邊門限一灣。小屋只三間。多病秋光晩。微官公事閒。鏡中新白髮。夢裡舊靑山。不與斜陽約。深林鳥亦還。</text>
<title>張雲渠 曦相 來話舊遊</title>,<text>秦城雄萬古。遼野豁層霄。風雪同馳驅。關山不寂寥。十年如昨日。千里忽今宵。君亦塵埃裏。棲棲弊黑貂。</text>
<title>留贈桃花洞主人</title>,<text>不訪桃花久。今朝更問津。花紅含宿雨。池綠絶纖塵。名勝非無地。淸閒自有人。樽前惟一笑。爛漫見天眞。</text>
<title>不寐</title>,<text>謂是天將曉。鼕鼕打五更。微雲流月影。孤雁灑秋聲。兒女書中面。關山夢裏程。悄然仍不寐。大道少人行。</text>
<title>春暮</title>,<text>花落三春暮。樽淸萬慮空。疎籬鳴驟雨。遠樹度微風。今古長流水。乾坤不繫篷。悠然醒午夢。孤鶴響雲中。</text>
<title>步月</title>,<text>千村皆寂寞。片月獨徘徊。我屋淸溪上。門前有釣臺。酒心楓欲染。詩境菊先開。江水東流去。誰能一挽回。</text>
<title>龍灣口占</title>,<text>邊城春已晩。蒼蘚繞階斑。離別佳人老。昇平戍卒閒。欲浮江上樹。自在霧中山。暝色誰先唱。樵歌處處還。</text>
<title>慶君 致學 來訪</title>,<text>一別江湖久。跫然喜足音。淸風携滿袖。皓月坐披襟。可惜秋光晩。渾忘夜色深。黃花雖澹泊。猶自傲霜心。</text>
<title>示錦圃</title>,<text>地僻春猶在。山花四月開。低吟披亂草。緩步上高臺。遠樹迎雲去。斜陽渡水來。無心沙上鳥。曾不染塵埃。</text>
<title>訪大別山翁不遇</title>,<text>一路王孫草。孤村處士扉。園童迎客拜。庭鶴向空飛。採藥知何處。停雲尙不歸。松間怊悵立。落日滿漁磯。</text>
<title>樓頭</title>,<text>樓頭長嘯立。簾日下亭亭。鳥影衝烟白。嵐光洗雨靑。何山藏傲骨。無藥住頹齡。榮利濃於酒。英雄亦不醒。</text>
<title>和金竹棲 家淳 南歸韵</title>,<text>秋風吹不已。去路草離離。欲別靑山暮。相看白髮衰。文章秖自惜。榮利復何爲。拄杖淸溪上。浮雲問後期。</text>
<title>秋夜</title>,<text>寒窓人不寐。燈火稍慇懃。露欲秋光結。鍾方夜色分。餘生同逝水。萬事總浮雲。天氣能先識。南歸有鴈羣。</text>
<title>病中</title>,<text>一病先秋至。秋歸病不歸。溪雲心澹泊。林雨夢依微。黃葉藏書屋。蒼苔守釣磯。東籬休采菊。霜下見花稀。</text>
<title>偶吟</title>,<text>黃鸝綠樹陰。靜聽一披襟。酒對靈均醉。詩同子固吟。虛舟橫古渡。明月照深林。何處松風起。床頭有素琴。</text>
<title>同李少石學士 載元 游三幕寺</title>,<text>二客門前到。孤僧寺外迎。林深山日暮。天闊海雲生。花雨春長在。心燈夜自明。下方人盡宿。古塔聽鍾聲。</text>
<title>滿月臺</title>,<text>昔我過荒苑。松山欲暮時。興亡前代事。景物後人悲。夜火明金椅。秋烟臥石螭。須看臺上月。月滿豈無虧。</text>
<title>送金松右大令 命根 南歸</title>,<text>年光今已暮。去路又漫漫。萬事歸田好。餘生送客難。踈梅方欲綻。積雪不勝寒。回首南山色。瑤琴更一彈。</text>
<title>贈荷山子</title>,<text>遠客携明月。幽人臥白雲。楓深秋已半。燭短夜將分。明滅螢流影。炎凉雁有羣。聽君歌一曲。酒醒意猶醺。</text>
<title>閒來</title>,<text>閒來抱膝吟。一徑薜蘿深。浪靜鷗飜雪。籬踈菊散金。寒霜欺短鬢。明月照初心。世事相忘久。淸樽與古今。</text>
<title>贈湖上翁</title>,<text>愛君湖上隱。繞屋薜蘿陰。天地容多病。溪山入短吟。楊花三月暮。煙雨一村深。自有閒中趣。淵明蓄素琴。</text>
<title>掩扉</title>,<text>松下雙扉掩。庭除凈一塵。遙峯將落日。大地尙餘春。野闊爭流水。山深不見人。會心何必遠。魚鳥卽相親。</text>
<title>江樓送客</title>,<text>坐惜春光晩。尤難送客情。禽聲風欲碎。山色雨新晴。一別祇今日。相逢倘此生。欄頭愁獨立。極目大江橫。</text>
<title>夕陽更賦一詩。付從人之後發者。</title>,<text>汀草如烟碧。長江不盡晴。柳深黃鳥慢。苔凈白鷗明。壺裏非無酒。途中孰與行。知應南舘夢。夜夜漢陽城。</text>
<title>李君 一藏 流嘉山</title>,<text>嘉山千里遠。病未送君行。平地風波起。長天鴈鶩橫。白頭相憶苦。靑眼幾時明。一路生秋草。其如感慨情。</text>
<title>喜逢雪翁</title>,<text>一別三年久。相逢夢寐疑。片氷壺裡在。亂雪鬢邊垂。雨歇鶯聲滑。天長鶴去遲。停盃看落日。後會倘能期。</text>
<title>深巷</title>,<text>心非愛隱淪。巷僻少來人。門掩三分草。琴藏一寸塵。水流隨地勢。禽語各天眞。雨後南山色。悠然眼界新。</text>
<title>贈李君 宜敎</title>,<text>通家曾累世。聯榻又多年。過境春如夢。窮途雪滿顚。長嘶轅下驥。特立水中蓮。天際微風起。浮雲過眼前。</text>
<title>杏津泛舟</title>,<text>雨從楊子歇。潮到杏津雄。帆落千山月。窓開萬里風。天高心共遠。海闊眼初窮。直欲乘槎去。遙登織女宮。</text>
<title>峽中</title>,<text>峽路多紆曲。林深返照明。懸厓松偃蹇。亂石水縱橫。村婦驅牛去。樵童傍虎行。醇風猶可見。田畔讀書聲。</text>
<title>夜坐</title>,<text>天地秋將至。溪山夜已深。微風吹短髮。朙月照踈襟。壺不分淸濁。書能見古今。雙飛雲際鶴。忽灑半空音。</text>
<title>雪翁自江上來慰余病。仍留飮。</title>,<text>白首今何夕。相逢感舊情。携樽來十里。欹枕坐三更。深樹風留響。微雲月透明。連天江水碧。鷗鷺是平生。</text>
<title>贈滄洲</title>,<text>於人多閱眼。惟子可論襟。姿貌溫如玉。文章鍊似金。通家三世誼。麗澤百年心。一曲前溪水。盈盈渡後深。</text>
<title>曉行山路</title>,<text>秋色曉崚嶒。前山碧一層。泉聲鳴愈靜。嵐影滴還凝。知有藏雲寺。頻逢汲水僧。豁然開眼界。朝日始東昇。</text>
<title>重陽</title>,<text>佳節那虛度。登臨散欝陶。山圍平野闊。水接遠天高。映日楓全醉。凌霜菊亦豪。茱萸看仔細。白髮不勝搔。</text>
<title>酒醒</title>,<text>酒醒心自遠。流水響潺湲。三徑無人到。雙扉盡日關。斜陽明白髮。宿雨洗靑山。天際微風起。浮雲亦不閒。</text>
<title>暮春齋居</title>,<text>東風吹細雨。野色散輕陰。一枕黃鸝語。前溪綠樹深。酒忘當世事。書讀古人心。自有知音在。鳴泉石上琴。</text>
<title>恥庵約林南下 應相 來訊。宋硯農 準玉 踵至。</title>,<text>已罷紅塵夢。誰爭白首閑。蘭亭觴曲水。謝眺宅靑山。溪靜游魚樂。林深倦鳥還。高譚方欲轉。樵笛遠松間。</text>
<title>韓雲南正言 容德 歲暮歸里</title>,<text>年光留不得。今又送君行。嶺雪連天白。江冰夾岸明。難爲臨別語。只自數歸程。立立津頭樹。無情似有情。</text>
<title>酬林好古上舍 敬洙</title>,<text>由來天下士。古亦少其人。浮世名能瞰。窮途意獨眞。樽邊將落日。席上自生春。笑向靑山去。閑雲稍可親。</text>
<title>涉園</title>,<text>山林眞小隱。吾亦愛吾園。落葉深三徑。斜陽入一村。衣冠多俗累。耕鑿是君恩。遠樹微風過。啼禽靜裡喧。</text>
<title>書贈湖南李生</title>,<text>乾坤吾已老。冰雪爾能來。殘臘無多日。深宵更一盃。崢嶸天上月。皎潔閤中梅。此際心相照。人間絶點埃。</text>
<title>山窓</title>,<text>白雲簷際宿。幽徑少人過。松韵琴三弄。花香酒半酡。山深閑日月。溪淡靜風波。何處天機得。春林鳥語多。</text>
<title>箕子廟</title>,<text>殷室有三仁。東方得一人。明夷來罔僕。白馬去爲賓。麥秀悲風遠。田分舊制均。牖蒙八條設。訪道九疇陳。圖像衣冠古。祠宮草木春。牧樵誰敢近。俎豆尙如新。遺井毬門路。孤城碧水濱。似椽楓老筆。追慕立貞珉。楓臯金忠文公追竪廟碑。其文可讀。</text>
<title>蛙聲</title>,<text>初疑處處出。靜聽檻前池。萬籟深更後。千林落月時。高人當皷吹。痴帝問官私。閣閣甃崖樂。凄凄科斗悲。自尊井底妄。忽產晉陽危。牡菊揚灰㥘。浮萍食草宜。微風初陣陣。細雨又絲絲。靑紫渾身貴。丹書下腹奇。聆言如塞耳。失睡却皺眉。喜怒龍王答。跳梁海龞嗤。村砧聲自斷。宮漏報何遲。童子休投石。田家水旱推。</text>
<title>松月樓聽琴</title>,<text>笑踏王孫草。來聽處士琴。松風生遠壑。嵐影滴踈林。古調誰能愛。閒情自不禁。泉鳴歸海意。鳥語入山心。座上皆醒耳。樽前獨整襟。鍾期如入夢。千載託知音。</text>
<title>懷雲南</title>,<text>吾愛韓明甫。平生不怨天。持身同處女。遐想便登仙。陋巷簞瓢樂。古家詩禮傳。閑遊看麋鹿。至理察魚鳶。金榜題雖早。雲衢步未前。跨驢趨諫院。簪筆侍經筵。肚裡藏千卷。囊中澁一錢。寗耽彭澤酒。暫奏武城絃。拍拍投林鳥。亭亭出淤蓮。聞君雷灌耳。愧我雪盈顚。碧㵎心相照。層峯日欲懸。濁涇淸渭合。喬木女蘿纏。歲久交能敬。途竆志益堅。促席尋常語。高堂七十年。龍門山疊疊。鷺港水漣漣。北闕猶回首。東江遽泛船。過庭彩衣舞。入室廣衾連。芳草新經雨。孤村暮起烟。幽懷今已遂。後會更無緣。失侶松間鶴。瀛洲夢幾圓。</text>
<title>龍壇夜泊</title>,<text>春水娟娟鏡面開。連天芳草故人來。百年如夢殘花惜。萬事關心白髮催。雙島微風同掛席。滿山朙月獨登臺。臨江欲喚龍神語。吹罷淸簫酹一杯。</text>
<title>古寺</title>,<text>曺溪流水幾時回。凈土千年法殿頹。蠧蝕殘經空貝葉。刦過諸佛盡寒灰。一林啼鳥僧何在。滿院飛花客自來。門外斷碑無語立。半磨風雨半靑苔。</text>
<title>病中</title>,<text>病中日月易蹉跎。誰肯相尋到薜蘿。世事經來如意少。秋光看盡感懷多。空階落葉風前舞。遠塞寒鴻雨裡過。夢罷雲山歸未得。滿園松菊近如何。</text>
<title>題花岳禪房</title>,<text>緣溪白石路縱橫。洞裏烟霞一界淸。磬戛遠林歸靜寂。塔高層嶂失崢嶸。孤僧說法松花落。過客參禪海月明。前度劉郞今不在。摩挲壁上舊題名。</text>
<title>漢北將臺</title>,<text>百尺層臺聳遠空。山門落日眼初窮。旌旗雲擁千峯樹。金皷秋生萬壑風。天地卽今無戰伐。登臨自古幾英雄。邦家妙筭超前代。養得精兵佛敎中。</text>
<title>尹舫山 廷琦 來訪江榭</title>,<text>此日逢君眼忽開。三旬淹臥大江隈。病如暗盜防猶入。睡似高人請不來。遠寺鍾聲衝雨至。二陵山色捲潮廻。沙鷗知我忘機否。白首閒情一釣臺。</text>
<title>泠然竟違江上之約。翌日獨向任處士亭子。</title>,<text>蕭蕭黃葉客驂停。巖畔柴扉晩不扃。隔岸棹歌驚宿鷺。穿林漁火點踈星。莫歎盛世頭空白。難得竆途眼忽靑。欲借君家公子釣。明朝鼓枻向東溟。</text>
<title>送雲溪子</title>,<text>雲外靑山去路長。停杯話別滿頭霜。孤城畫角收殘雨。斷壁楓林掛夕陽。自古誰能留逝水。臨歧不必問亡羊。多情最是天邊月。千里隨君到故鄕。</text>
<title>凭欄</title>,<text>興到悠然拊素桐。映簾芳草又葱葱。松依斷壁千尋碧。霞吐斜陽萬縷紅。老去人生醒似夢。春來花事雨兼風。凭欄獨酌樽中酒。時看浮雲過太空。</text>
<title>江樓酒熟。忽憶白鷗道人。</title>,<text>茶烟初歇酒新篘。舒嘯臨風興轉幽。落葉欲藏無底壑。斜陽多在最高樓。江間水闊魚龍夕。雲外天長鴈鶩秋。漁笛數聲紅蓼岸。故人何處泛扁舟。</text>
<title>和人咏鏡韻</title>,<text>徹底淸光百鍊銅。端陽鑄出大江中。經來萬狀雲無跡。照得千年月滿空。遠塞功名秋鑷白。深宮恩寵曉窺紅。休將外貌看天下。自古人心面不同。</text>
<title>示訥叟</title>,<text>隴上歸來抱膝吟。老槐空作滿庭陰。隨風燕子爭高下。暎日花枝自淺深。畢竟靑山埋傲骨。其如流水少知音。今宵留約淸江月。相對樽前一片心。</text>
<title>北渚洞</title>,<text>都門只尺絶塵喧。短杖來尋活水源。恠石長松城下路。飛花啼鳥洞中村。浮生無事憂千歲。斜日多情照一樽。淸福知應天所惜。春風閒鎖幾名園。</text>
<title>竹籬爲風雨所倒。書齋西庭。與鄰家相通。</title>,<text>茅簷竟日雨如麻。半夜狂風捲竹笆。庭畔散懷常恨窄。窓間遐矚更無遮。飛來一抹碧山色。壓倒幾枝黃菊花。寄語西隣洪處士。與君曾是舊通家。</text>
<title>題雪眉上人小像</title>,<text>圓覺高僧白雪眉。蒲團坐說大慈悲。牟尼座下蓮千朶。菩薩甁中柳一枝。浩刦恒河終有盡。浮生業海苦無涯。西流明月東流水。看得尋常理莫知。</text>
<title>菊下獨酌</title>,<text>采采黃花獨泛觴。誰憐短髮白凝霜。庭前落葉皆秋色。天際孤峯忽夕陽。自古英雄多感慨。中宵風雨一彷徨。世間不盡炎凉態。北雁南來底事忙。</text>
<title>寄雪翁</title>,<text>無語靑山酒半醺。隔林樵笛已斜曛。百川赴海誰能禦。一鶴橫霄自不羣。待我始憐窓下竹。贈君何惜嶺頭雲。梅花倘解幽人意。別後相思瘦幾分。</text>
<title>松都懷古</title>,<text>統合三韓一世雄。秖今陳跡雪中鴻。杜門洞裡薇留綠。善竹橋邊血尙紅。天命歸眞桑海變。山形依舊市朝空。傷心千載唯喬木。樵斧丁丁響遠風。</text>
<title>善竹橋</title>,<text>橋頭下馬立秋風。像想前朝鄭侍中。自古只傳能化碧。至今那得不渝紅。牧樵皆說當時事。天地爲憐一段忠。死後伯夷曾未錄。周王猶是愧吾東。</text>
<title>練光亭</title>,<text>關西多少好樓臺。王儉城頭一泛杯。列峀鳳翔平地起。大江龍舞遠天來。楊花兩岸春帆落。燈火千村夜市開。試向長林回首望。忙人猶自更徘徊。</text>
<title>淸川江。有懷乙支文德。</title>,<text>一帶淸川一片城。乙支猶自大功成。臨江擊皷魚龍動。乘夜搴旗鬼魅驚。野闊風雲皆陣勢。秋深樹木亦邊聲。于今西土閒無事。雨露桑麻樂太平。煬帝公然發虎符。海東豪傑眼中無。成功不在兵多少。應變終看將智愚。萬里鰍船來宛轉。一江魚腹葬須臾。執鞭曠代何由得。白首風塵愧腐儒。</text>
<title>大凌河古碑 幷序</title>,<text>河邊有王盛宗二碑。又有王平二碑。其制度皆相似。土人謂之四同碑。萬曆間。兩人相繼守遼。前後百戰。屹然爲東邊之保障。屢降璽書嘉奬。輒樹碑而紀其事。豐功茂烈。照耀一世。而王平尤偉焉。乃今龜頭剝落。苔錢點綴。穹然四笏。如相守於荒草亂石之間。行人至有繫其馬者矣。欲問當時遺跡。漠然無傳。徒見河流而石立。可勝嘆哉。秋來殺氣壓空城。此地曾鏖百萬兵。春墾尋常鋒刃出。夜行慌惚鬼燐明。凌河流水英雄血。大野悲風戰鬪聲。片石至今猶可語。斜陽駐馬吊王平。</text>
<title>姜女廟</title>,<text>河流欲作斷膓聲。姜女祠前一愴情。幾度眼穿愁絶塞。千秋魂去燒長城。石留步跡風霜老。壁揭宸章日月明。倘得天涯征客返。邊雲遠樹亦相迎。</text>
<title>長城</title>,<text>一帶長城萬里雄。邊雲朔氣接秋空。區分夷夏秦皇帝。直截遼燕魏國公。峻嶺北來天設險。高樓南壓海無窮。後人莫作金湯看。歷代興亡傳舍同。</text>
<title>望洋店</title>,<text>長城秋色早來鴻。一夜西風店樹空。碣石雲生天半碧。扶桑日出海全紅。望洋自愧同河伯。失馬何須歎塞翁。自古禦邊無上策。烟臺虛築戚南宮。</text>
<title>和陳侍郞 用光 永平府韵 幷引</title>,<text>侍郞示其永平府之作。和之者卓海帆 秉恬，郭羽可 翥，黃樹齋 爵滋。皆海內之宗匠也。永平府。古之孤竹國。西漢爲右北平。東漢爲盧龍縣。夷齊廟在府西北灤水上。漢代關防右北平。至今雄鎭擁堅城。盧龍不賣田疇義。射虎猶傳李廣名。百戰山河餘古壘。中宵鼓角動邊聲。西風隨馬來孤竹。淸聖祠前白日明。</text>
<title>皇帝塚 富甯府古之五國城。有宋徽宗塚。</title>,<text>漠漠黃沙北去轅。宣和自壞宋乾坤。南都悵望玄宮返。五國荒凉廈屋存。豈是中原無葬地。可憐終古未歸魂。泉臺倘得逢懷愍。老淚相看說恨冤。</text>
<title>鍾城行營演武日。呈節度使。</title>,<text>勒馬千軍意氣豪。碧油幢裏鷫鸘袍。一聲羌笛旄頭落。萬里邊雲獵火高。望重北門堅鎖鑰。威行東海靜波濤。歸來鈴閣閑無事。床上詩書伴六鞱。</text>
<title>寄容少卿 照</title>,<text>一別燕山歲幾回。西風引領意難裁。勳名世襲公侯爵。威望廷推將相才。日月先從東海出。梯航都赴北京來。金魚 洞名 巷裡梅花雪。白首何當更擧杯。</text>
<title>自會寗離發</title>,<text>壯遊北塞隔年還。羸馬貂裘興未刪。滄海東臨方是水。摩天南望更無山。孤村客到烟生樹。故國書來雪滿關。晠世莫施邊圉備。風如鳴皷月如彎。</text>
<title>利原途中</title>,<text>雲嶺迢迢倦客心。南松田畔一披襟。晴天飛雨鯨噴海。六月寒風虎嘯林。烽火斜陽千里信。家書中路去年音。居民猶說尹丞相。塞上勳名冠古今。</text>
<title>送鄭君 文敎 之耽羅 幷序</title>,<text>自京而耽羅。陸走千里。海五之四。如非仕宦及放逐者。誰肯汗漫跋涉。不憚鯨波之險也。秋史金侍郞。泣玦耽羅。鄭君從焉。不憚人之所憚也。殆將爲知己者死。豈不毅然大丈夫也哉。明發之前夕。斗酒十脡。餞君於枇杷書屋。斗橫月落。征駒蕭蕭。鄭君拍余肩曰。昔我浪跡。南登漢挐顚。題名于白鹿潭上蜃樓蠔山。有時來撼我夢魂。十年于今。萬事茫茫。明時關河。乃有失路之人。白首鞭鐙。忽作知途之馬。寸心旣許。萬里只尺。一身靡惜。滄波平地。人生行止。如萍如蓬。海中仙山。天涯舊雨。擊楫秋風。興復不淺。遂飄然而去。滿空星斗自縱橫。把酒臨風慷慨情。夜半登樓仍月色。天涯送客忽秋聲。竆途策馬層雲起。滄海揚帆兩眼明。春日漢挐山上望。燒餘芳草倍滋榮。</text>
<title>南溪幽居</title>,<text>十里明沙路不迷。踈籬編竹傍淸溪。樓頭木落晴天闊。浦口潮生遠岸低。無奈四時秋易感。從知萬物理難齊。幽禽似惜靑山色。每到斜陽盡意啼。</text>
<title>柬南溪</title>,<text>簾外羣峯碧欲浮。閒庭芳草雨初收。一溪流水渾忘語。萬縷明霞獨倚樓。自古人生誰不老。况今時序又將秋。願君分半蘆花月。待我淸江買小舟。</text>
<title>春日登南麓</title>,<text>滿城桃李錦成堆。雨後靑山絶點埃。醉眼渾隨春水闊。風光爭趁晩烟來。千甍耀日魚鱗動。雙闕連雲鳳翼開。大道如天人似豆。方知坐處是崔嵬。</text>
<title>卽事</title>,<text>淸溪飛雨凈苔痕。返照分明入遠村。一樹梅花人臥病。滿山松葉客敲門。閒雲天際遲遲過。幽鳥林間處處喧。樵笛莫愁歸去晩。會看新月破黃昏。</text>
<title>宿南溪宅</title>,<text>耿耿孤燈客語明。秋窓夜氣逼人淸。雲頭片月千山影。雨後長江萬里聲。荷鍤劉伶猶有累。窮途阮籍未忘情。世間何物非身外。苦被浮名誤半生。</text>
<title>讀漢高本記</title>,<text>五星聚井入關春。歷數分明自有眞。隻手乾坤開社稷。八年金皷走風塵。韓彭當世能驅使。唐宋何君敢比倫。秦帝東遊天子氣。不知庭畔縱觀人。</text>
<title>臘月卄夜。同東樊分韵。</title>,<text>貂裘弊盡洛陽塵。揮麈淸談四座春。到處流連忘甲子。今宵邂逅守庚申。踈梅閤裡安貧士。朙月窓前不速賓。可笑如拳庭畔石。借來寒雪欲嶙峋。</text>
<title>自遣</title>,<text>初日蒼蒼上曣㬈。春城次第闢千門。風雲流動山川氣。草木榮華雨露恩。俊乂淸時居鼎鼐。鄕鄰樂歲列杯樽。欲尋靈境知何在。處處惟聞百鳥喧。</text>
<title>落花</title>,<text>老去年光易感情。漫空紅雨又輕盈。當風葉底香何在。臨水枝頭影獨橫。蝴蝶夢殘春萬里。杜鵑聲苦月三更。天涯怊悵佳人別。一路芳塵碧草生。</text>
<title>暮春</title>,<text>碧樹如烟好鳥鳴。白頭空憶少年情。飛花院落春風晩。細雨江村夕照明。勳業此生徒壯志。文章自古盡虛聲。閒臨流水茵芳草。溪友園翁話太平。</text>
<title>灣舘書懷</title>,<text>童心自惜白頭翁。浪跡天涯似轉蓬。夢裡家山千里遠。樽前春色二分空。長繩難繫西飛日。尺素誰傳北去鴻。爲問如烟原上草。古來埋沒幾英雄。</text>
<title>中夜</title>,<text>獨對淸樽意自幽。寒虫喞喞雨初收。風驅落葉鄕心轉。月滿高樓夜色浮。天地如何常作客。關河元不覓封侯。來時曾與靑山約。縱彼無言也自羞。</text>
<title>望京樓</title>,<text>陽春召我上高城。羈思樽邊一倍生。鄕信西來情更㥘。京華東望眼空明。戍樓羌笛風中語。遠水漁船鏡裡行。陣陣歸鴻翻夕照。浮雲萬里是前程。</text>
<title>自憐</title>,<text>床書拋却起彷徨。回首鄕山淚兩行。到老人情偏愛少。苦貧家道益思良。一林明月蟲聲咽。萬里寒雲鴈陣忙。堪歎蕭蕭枝上葉。西風况復滿天霜。</text>
<title>歸宿石山站</title>,<text>三日驅馳夢一塲。石山初霽泛新凉。遠遊爭似臥遊好。去路還輸來路忙。傾槖寒湌溪水凈。解鞍征馬菜花香。嗈嗈天際南翔雁。問爾何時過漢陽。</text>
<title>寂寞</title>,<text>啼鳥飛花晝掩扉。天涯寂寞送迎稀。微風綠樹千村暖。細雨長江一夜肥。獨對夕陽歌也嘯。誰成春服咏而歸。如何世上多錢客。不買靑山買是非。</text>
<title>登靜波門樓</title>,<text>年來世事日悠悠。醉後雙眸隘九州。天地東南誰倦客。關河西北有高樓。三江龍氣千山雨。一樹蟬聲萬壑秋。孤鶴褊褼何處去。前宵我亦夢瀛洲。</text>
<title>客窓</title>,<text>一疾邊城久滯淹。每驚時序客愁添。潮鳴遠浦能呑壑。木落他山忽入簾。滄海最深終有底。鉛刀雖鈍豈無銛。人間萬事渾忘却。滋味羇窓是黑甜。</text>
<title>徙倚</title>,<text>蒹葭極目夜蒼蒼。徙倚非徒望故鄕。萬壑風雲藏造化。一天星斗煥文章。山光盡入詩中畫。秋色先侵鏡裏霜。早菊籬邊猶未綻。知應偃蹇待重陽。</text>
<title>秋感</title>,<text>千林葉脫雨蕭颼。點綴山光入小樓。江闊淸風吹短笛。雲歸明月照虛舟。老雖無病難爲夜。醉或長歌况是秋。多感天然庭畔石。相看永日不回頭。</text>
<title>蕭蕭</title>,<text>濁酒東隣典小琴。蕭蕭短髮不勝簪。雪藏老石崚嶒骨。月照踈梅冷淡心。縱有神仙三島遠。而無車馬一邨深。看來誰似南山色。從古蒼然直到今。</text>
<title>癸丑暮春。集崔鏡山 必聞 園亭。</title>,<text>雲容麥氣愜人晴。滿座奚囊擲地聲。逸少帖中回舊歲。伯時圖裡悟前生。行尋芳草春光暮。坐對淸樽世慮輕。落照千山留不得。東天明月更多情。</text>
<title>秋晩</title>,<text>咫尺紅塵懶往還。門前流水碧潺潺。虫聲在戶三秋晩。月影當樽萬事閒。與我終身惟白髮。令人回首是靑山。隣翁爲說村家樂。晩稻登塲早菊斑。</text>
<title>江樓</title>,<text>蘆花雪白蓼花紅。一上高樓萬慮空。野闊無邊身轉小。天睛如洗眼初竆。寒鴻喚侶聲聲月。歸艇乘潮葉葉風。自古英雄多混跡。幾人今在釣徒中。</text>
<title>城北屯。賞桃花。</title>,<text>城東烟景一谿賖。來醉玄都道士家。天上千年方結子。人間三月始開花。和風吹送前宵雨。朝日蒸成萬片霞。領得春光閒自在。公門桃李莫相誇。</text>
<title>錦圃來訪</title>,<text>缺月穿雲北斗橫。一樽相對故人情。大江水落龍方蟄。古匣塵生劍自鳴。雪裡峯巒藏傲骨。風前樹木作虛聲。終知天地非長夜。曉色濛濛起遠城。</text>
<title>雨後溪上</title>,<text>閑雲出峀暮禽回。雨歇平林絶點埃。浮世非無閒歲月。名區何限好樓臺。東山雅度春携妓。北海風流日泛盃。爲語園丁須努力。庭前花木及時栽。</text>
<title>竹棲南歸</title>,<text>湖上西風去路脩。塵間萬事泛虛舟。行看謝眺靑山近。時届蘇仙赤壁遊。大澤魚龍秋偃蹇。平林鳥雀晩啁啾。豫章劍氣無人識。猶自中宵射斗牛。</text>
<title>竹棲阻雨未行</title>,<text>幾巡樽酒幾詩箋。宛送當時孟浩然。我欲從之方臥病。子將隱矣若登仙。馳神雲水三千界。落魄風塵五十年。㝡是多情連夜雨。南江留得故人船。</text>
<title>秋夜</title>,<text>疎燈耿耿照虛襟。床上丹鉛匣裏琴。欲訪仙山迷去路。誰憐華髮負初心。溪村幽僻秋先到。林雨霏微夜轉深。庭畔蒼松能偃蹇。風來時作老龍吟。</text>
<title>送雪翁</title>,<text>看君鬢髮已蒼蒼。別後雲屛道路長。湖上春遊同一夢。樽邊秋色近重陽。空山落葉乘風勢。永夜淸溪洗月光。千里隨君南去雁。冥冥不待曉天霜。</text>
<title>三月晦日華溪寺</title>,<text>漸聞水瀉兩峯間。日暮禪扉尙不關。龕裡佛如明月照。洞中僧共白雲閒。靑山一入忘塵累。白髮相看惜醉顔。花雨諸天春自在。餞春休問幾時還。</text>
<title>殘菊</title>,<text>一去淵明竟莫追。千秋寂寞臥東籬。三春桃李休相詫。九月風霜不敢欺。處世終須看晩節。當今無復愛奇姿。餘香或恐渾塵土。衰葉殘花守古枝。</text>
<title>由北城循西岡</title>,<text>纔登北麓又西岡。春到閒人便似忙。濃柳名園鶯語暖。落花官道馬蹄香。樽前忘却身全老。天上悠然日漸長。㝡愛東風難畵處。水光山色欲斜陽。</text>
<title>三浦崔氏臺</title>,<text>倚杖悠然遠望開。烟光萬里赴高臺。帆懸赤日從天降。潮蹴靑山捲地來。往事千秋棊亂局。浮生一粟酒深盃。滿江風浪無時定。誰是當今濟世才。</text>
<title>感舊</title>,<text>五十年前賦遠遊。歸來萬事泛虛舟。心爲形役千莖髮。命與仇謀一弊裘。奔騰風雨歐陽夜。搖落江山宋玉秋。唾壺擊破仍長嘯。起視寒虹射斗牛。</text>
<title>過高陽。哭崔生元祥墓。</title>,<text>玉樹僊然那可忘。怱怱客馬駐斜陽。夢驚幾夜空樑月。淚灑孤墳宿草霜。海外誰傳懸度國。世間難得返魂香。滿山落葉無人掃。何忍秋風老白楊。</text>
<title>田家</title>,<text>飯成新麥菜登瓜。又向東隣濁酒賖。繞樹禽聲朝雨歇。入簾山色夕陽斜。人生難掃頭邊雪。世事空翻浪裡花。願借翺翔雲際鶴。十洲佳處朗吟過。</text>
<title>贈楊潭</title>,<text>少向紅塵謾驅馳。秖今華髮滿頭垂。淺深隨意三盃酒。勝負無心一局棊。菽粟文章誰定價。烟霞痼疾世難醫。數間破屋終南下。流水潺湲遶竹籬。</text>
<title>夜宿三台洞。憶雲南。</title>,<text>蒼松白石洞門深。盡日何曾俗客臨。將近中元明月色。平分午夜遠鐘音。煙霞隨意開三徑。城市回頭隔一林。恨不雲南同此席。黃花須待更來尋。</text>
