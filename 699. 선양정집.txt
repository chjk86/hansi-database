<title>何歸去辭 次陶靖節歸去來辭</title>,<text>吾何歸乎。素無軒冕吾何歸。旣得達兮何喜。又失窮兮何悲。用則行兮捨則藏。法聖贒兮可追。不吾知其亦已。何是是而非非。寧養眞於物表。皎余冠兮潔余衣。亭數間兮高爽。路九曲兮細微。窓前碧溪明鏡而奔。野外孤山佳氣當門。溪山如畫。風月尙存。俯仰遨遊。濁醪瓦樽。擬身世於羲皇。尋至樂於孔顔。等富貴於浮雲。謝居食於飽安。貽子孫兮無計。建功名兮不關。求仁智於山水。數鳶魚於察觀。靄天光之掩映。澹雲影之來還。信所樂者在中。日復日兮盤桓。吾何歸乎。捨此地而焉游。浴乎潭兮風乎臺。哂規規之由求。羹蓴菜兮膾鱸魚。集親朋而消憂。覔暗香於雪逕。翫黃雲於霜疇。或乘籃輿。或泛扁舟。狎𩿨鶴於汀洲。訪道士於林丘。發深省於鍾聲。寄逸興於漲流。望松楸兮起敬。對篔簹兮行休。已焉哉。天地無涯生有涯。笑他俗子塵中留。胡爲乎區區患失之。仕宦非吾願。僥倖未可期。逢佳節而暢懷。或涉園而耘耔。坐松庭而撫琴。覽風景而吟詩。惟適意而成趣。安貧樂天不自疑。</text>
<title>松竹吟 五言絶句</title>,<text>松有高士操。竹帶君子風。若知勁淸節。應是白雪中。</text>
<title>曲梅吟</title>,<text>花開淸香新。葉落踈影奇。若使伸爾曲。移植可吾階。</text>
<title>偶吟。示李景輝。宏中。</title>,<text>龍溪蓴可採。何必向江東。軟滑宜長夏。不須待秋風。</text>
<title>釣臺。遇丁得卿。士德。</title>,<text>童子下松逕。能走釣魚臺。竹裏紅花發。長照夕陽盃。</text>
<title>餞得卿之京</title>,<text>行人必以贐。鄒聖豈欺余。聊將秋黍喙。一佐飯加諸。</text>
<title>松梅臺</title>,<text>負北冬猶暖。臨流夏亦凉。春秋風景好。無日不彷徨。</text>
<title>見南軒八景</title>,<text>富谷多薇蕨。采來美可食。夷齊何似人。餓死西山側。右富谷采蕨中野荒田在。躬耕度朝夕。孔明是何心。妄出將星落。右中野耕田鷹峯高幾仞。下有先塋域。指點白雲飛。望來情罔極。右鷹峯望雲寬洞多靈藥。蔘苓煑可掘。雲深迷所之。不見安期跡。右寬洞斲藥前灘微雨歇。晩出釣竿投。堪笑太公望。釣璜又釣周。右前灘釣魚德院何高曠。羣贒咸集遊。不知蘭亭會。亦有大川流。右德院修契後園秋已入。栗子漸累累。風動金丸落。兒童負筥歸。右後園拾栗松臺梅獨開。踈影正可賞。却嫌林和靖。名流塵世上。右松臺訪梅</text>
<title>幽居 二首</title>,<text>秋晩勤收藥。春晴喜灌蔬。自然無世慮。誰復慕仙居。細風飜壠麥。密雪覆山蔬。草芥千鍾貴。乾坤數畝居。</text>
<title>溪堂卽事 二首</title>,<text>柳影池塘滿。荷香日夕聞。秋深魚稻美。更此對芳樽。谷遠來淸澗。沙平沒短槎。問津迷處所。烟火兩三家。</text>
<title>雙淸樓</title>,<text>灑面風來遠。當軒月正明。雙淸千古地。取用有誰爭。</text>
<title>梧桐</title>,<text>微風吹一葉。缺月掛疎枝。忽此三更雨。不堪惹詩思。</text>
<title>水竹庵。詠歸去來辭意。四首</title>,<text>入室常携幼。臨流或棹舟。不與時世役。衡門任去留。時世已崎嶇。征夫不得休。獨携扶老杖。雲壑自歸遊。有情知還鳥。無心出峀雲。駕言吾何往。盡日獨關門。孤峀雲歸盡。溪風吹不休。情言親戚樂。不與世人追。</text>
<title>追次姜子容 海 韵 二首</title>,<text>十竹迎風植。雙梅邀月栽。翫餘分一半。留待故人來。故人何處在。不見數年餘。倘憶龍山老。田園手自鋤。</text>
<title>贈姜子容 二首</title>,<text>龍溪後八景。曾已爲我裁。何事篋笥裏。深藏不送來。善養吾亭記。煩君所請餘。欲酬溪山勝。莫惜爾瓊琚。</text>
<title>築三奇臺 三奇。松，水，巖。</title>,<text>日日營幽事。三奇臺已成。倚巖仍小睡。松水夢中淸。</text>
<title>松亭</title>,<text>臨水孤松秀。風亭劚土爲。淸陰隨日轉。遊士席頻移。</text>
<title>次李德美韻 四首</title>,<text>磨嶺東西隔。烟雲望眼愁。少日同遊事。如今問記不。巖松臨水老。臺號曰三奇。討懷期何日。蓴肥蟹實時。君詩山水畫。我屋擅三奇。身世俱忘處。無心把釣時。秋月春花好。雲峯松雪奇。逍遙隨意適。坐卧更無時。</text>
<title>落帽臺。重陽會。二首</title>,<text>重陽不可負。植此喚友旗。今日登高興。惟汝菊花知。舒嘯登丘高。詩情待酒豪。淸興如今古。何殊落帽曹。</text>
<title>避病寔侄家。贈苽田守靈煕上人。</title>,<text>晝棲苽蔓幕。夜宿虎溪堂。莫道生涯苦。勝他赴戰亡。</text>
<title>宿金可紀 聲憲 家</title>,<text>昨自西樓會。今來東屋宿。夜凉夢又驚。窓外灘聲急。</text>
<title>棠頭浦路上</title>,<text>風動潮聲壯。天陰海氣濛。王維如可作。詩畫摠能工。</text>
<title>次柳士受 益謙 借曆日韵</title>,<text>病中驚歲暮。無興樂新年。但願和風至。出遊二月天。</text>
<title>謝金汝膺 泰福 來訪</title>,<text>逢君何太遲。恨我梅花落。迎風坐松亭。三三踏靑日。</text>
<title>釣臺。遇辛逸休。慶德。</title>,<text>高卧龍山上。松風吹不寒。挽君須盡話。身世此中閒。</text>
<title>田家謾興</title>,<text>靑軟坊芹煑。黃肥野麥炊。無人知此味。吾欲獻丹墀。</text>
<title>釣臺。玩百日紅。</title>,<text>扶杖歸來晩。紅花眼忽明。釣臺如責我。何以棄余行。</text>
<title>次辛逸休韻</title>,<text>高卧閉衡門。閒吟歸去文。君來何太晩。盃酒已黃昏。</text>
<title>讀金河西集。嘲盧適納粟取爵。</title>,<text>披閱河西集。因知門下遊。平時餙僞態。却見亂離秋。</text>
<title>逢鄭元之 二首</title>,<text>窓外梅花發。門前柳色新。風光今日好。多幸見朋親。龍山無長物。蓴澤與魚川。後會期何日。淸和四月天。</text>
<title>贈李文叔 安禮</title>,<text>踏靑三三會。登高九九遊。溪山成約束。今何退迓留。</text>
<title>會李文叔家。次柳士受韻。</title>,<text>病起參佳會。梅花落雪依。及時何不樂。庭畔碧梧非。</text>
<title>偶吟</title>,<text>養蚕魚網結。種竹釣竿裁。此外無餘事。逍遙風詠臺。</text>
<title>流頭日</title>,<text>大暑何時去。難堪病裏侵。凉風如可作。當與故人吟。</text>
<title>溪堂八景</title>,<text>杖屨無常到。蒼髯夾一區。懸知陶逕短。興盡撫孤株。右松逕秋風初瑟瑟。栗子漸累累。獨往吾曾記。金丸落地時。右栗林張翰江東後。風流識者誰。不須和玉膾。要看長氷絲。右蓴潭弄晩竿仍裊。來多石亦溫。魚穿靑柳線。簑帶綠烟痕。右釣磯小圃雲間靜。嘉蔬雨後滋。趣成眞自得。學誤未全癡。右菜圃今年雨水足。摠說蟹魚多。月白風淸夜。携壺與友歌。右蟹箭寒潭如拭鏡。乘月弄扁舟。九曲羊裘詠。黃岡桂棹秋。右短艇野濶開眞界。添將白日鮮。人吟琪苑裡。驢出玉橋前。右蹇驢</text>
<title>謝晉州牧李德溫寄扇</title>,<text>晉州牧令公。遺我以淸風。淸風來故人。故人淸風同。</text>
<title>枕流臺。次柳士受韵。</title>,<text>水面淸風晩。天心白日遲。莫道幽賞興。隨處落花飛。</text>
<title>重陽。送酒金可紀。六言絶句。</title>,<text>一壺酒勿謂薄。方寸心貴無忘。病若瘳菊滿發。明朝更作重陽。</text>
<title>謹次主倅梁公士俊韵 七言絶句</title>,<text>山色溪聲共一堂。銀魚蓴菜興何長。郡城主是風流客。看野登臨到夕陽。</text>
<title>次辛君望 應時 韻</title>,<text>四韻俱成八詠詩。溪山從此擅三奇。登臨遍覽亭前景。水竹松梅摠舊知。</text>
<title>次東臏子韵</title>,<text>主人高卧見南軒。暮暮朝朝看碧山。箇裏無窮淸爽意。每逢來客欲言難。</text>
<title>吟示丁巖壽</title>,<text>避病溪齋春已夏。日長無客話心情。門前多少往來子。爭似綠楊喚友鶯。</text>
<title>贈李景輝 四首</title>,<text>昨見情書知訪意。遲君一日卽三年。高山屹立淸潭靜。倘抱瑤琴弄自然。問君何事漫留琴。見物思君轉苦吟。有約不來時已變。小軒愁倚聽鶯音。玉溪人絶抱瑤琴。獨自眠餘獨自吟。人又不來吟又懶。半窓斜日碧松音。鶴谷高僧善撫琴。峨洋不與俗人吟。邇來割與黃雲後。倘訪龍溪借妙音。</text>
<title>餞辛逸休入京</title>,<text>鱸魚蓴菜酒三觥。欲暮溪山慰遠行。莫數龍潭衰病叟。沉吟梅屋說離情。</text>
<title>自善養亭。至釣臺。作九曲逕。</title>,<text>三逕初開是蔣卿。再開三逕有淵明。誠齋奄有三三逕。九逕重開善養亭。</text>
<title>梅詩八首。邀金之任。</title>,<text>一片磯邊竹裡梅。南枝開遍北枝開。暗香疎影無人賞。須拂塵衣共把盃。巖下松臺二老梅。三花四蘂不多開。月昏風動淸香發。獨自吟詩獨自盃。精舍軒前一樹梅。春來燦燦滿枝開。老翁不特自怡悅。折贈吾君須泛盃。日涉園中破臘梅。近來風雪斂還開。應知開遍卽飄落。須逐上春來擧盃。松亭簷下半枯梅。似向東風㤪未開。香斷黃昏消息絶。願添恩露數三盃。門外孤山處士梅。年年長任落還開。自開自落人將老。莫若携朋好飮盃。未見高堂彼孝梅。孤生何日齒根開。禪琴彈罷愁風樹。健羡吾君獻壽盃。春回誰與共吟梅。白日柴門掩不開。靜老 ▦壽 云亡詩侄 鑰 逝。臨風泣把慰魂盃。</text>
<title>病起一朔。梅花尙在。前韻八首。示姜子容求和。</title>,<text>幽懷欲寫訪溪梅。梅下淸潭一鏡開。白髮照來心轉苦。忘憂從古莫過盃。難待阿連却詠梅。梅花欲謝杏花開。時移物換人何去。床上空餘夜語盃。弟希參卒。故言。三旬卧病未觀梅。眉鎖呻吟不暫開。今日晩來花欲盡。不妨明燭更含盃。我欲無詩奈此梅。君如不起未觀開。及時來賞休遲緩。對影相傳月下盃。昔日都呈八詠梅。如今借問眼曾開。投瓜未得瓊琚報。須把憑欄覔句盃。龍山何有有江梅。樹樹寒英次第開。折得一枝遙寄信。臨風須擧泛香盃。水竹林中有一梅。行人莫識好花開。獨專孤節甘將老。似避尋芳俗士盃。長笑凌風偃月梅。能令何遜舊顔開。爭如竹林橫踈影。每對幽人細引盃。</text>
<title>與姜子容。同吟釣臺。二首</title>,<text>爲問溪邊標有梅。如何不落一枝開。今吾折贈君須惜。長慰閒中共把盃。何事生平酷愛梅。爲玆氷蘂雪中開。暗香疎影黃昏句。對月吟來勸酒盃。</text>
<title>茵川會。遇雨記事。</title>,<text>生憎造物多猜忌。何惜浮生一日閒。靑草溪邊歡未畢。却將雷雨散盃盤。</text>
<title>書齋。次辛逸休韵。三首</title>,<text>日射庭梅散綠陰。烟和原草翠光深。此時此景花時勝。君醉無嫌我欲斟。漁磯半落碧山陰。暮色蒼然竹逕深。十里斜陽無限好。情盃隨量且須斟。一片漁磯數柳陰。日長無客弄水深。歸來松屋軒窓靜。手自煎茶手自斟。</text>
<title>呈金汝膺</title>,<text>老病相催脚力微。釣臺梅逕夢中依。請君若許籃輿借。秋月春風更詠歸。</text>
<title>書堂。歎得卿過門。</title>,<text>一身憔悴已寒微。四顧無人何處依。有約七松難待見。何恨吾君路上歸。</text>
<title>次辛逸休乞雞韻</title>,<text>山陰道士會稽西。愛養羣鵝彩羽齊。此日瓊琚超妙筆。况君求換是雞啼。</text>
<title>見南軒。次金之任韵。二首</title>,<text>松圍白屋菊圍茵。陶令從知似不貧。黃蟹紫蓴秋正好。優遊自可保天眞。龍溪水漲人難涉。母岳天晴雪已消。多謝僉君珍重意。叙情終日共逍遙。</text>
<title>次壓淸堂重陽韻</title>,<text>重陽佳節病中回。獨坐無人把玉罍。幸賴主翁知此意。猶存黃菊滿階開。</text>
<title>題松逕</title>,<text>緣崖小路曲如蛇。赤甲蒼髯左右斜。六月淸陰濃欲滴。遮陽頭盖不須加。</text>
<title>題蟹箭</title>,<text>伐竹編簾截碧流。水邊茅幕小如舟。夜來獵得團臍者。明日幽人盤上羞。</text>
<title>題栗林</title>,<text>一抹秋光到樹頭。淡黃輕綠暗相浮。風吹金蝟逬虬卵。閒伴兒童作勝遊。</text>
<title>題短艇</title>,<text>龍潭淸淺泛扁舟。取次閒行近白𩿨。盡醉月明回棹去。風流不必五湖遊。</text>
<title>題釣磯</title>,<text>一片苔巖數柳垂。簑衣篛笠每於斯。莫言老者無功業。獨坐垂竿客到碁。</text>
<title>題籃輿</title>,<text>江上山間恣意行。淸風明月任情迎。㝡憐穩踏奇幽處。舟未能通馬未徑。</text>
<title>題蓴潭</title>,<text>龍溪一面是江東。軟滑銀絲舞晩風。手摘烹來淸興足。翛然身世季鷹同。</text>
<title>題魚梁</title>,<text>碧水堤頭丙穴空。游鱗多少往來通。漁翁意出絲綸外。閒把蓬籠下雨中。</text>
<title>題藥圃</title>,<text>善養沉疴寄此園。園中佳藥帶雲根。閒來日涉成眞趣。莫道全癡誤學羣。</text>
<title>題落帽臺</title>,<text>年年臺上菊花開。與友題詩弄玉盃。野外淸風吹帽落。滿衣紅葉送秋來。</text>
<title>題風詠亭</title>,<text>春服初成霽景明。長潭水滿小亭淸。悠然自出彈冠興。風詠吾從點也行。</text>
<title>三月晦送春</title>,<text>爲問春光底事來。無端此日忽然回。世間擾擾方多患。未暇乘閒賞一盃。</text>
<title>歎世</title>,<text>世情從富不從貧。寂寂門無問病人。惟有黃鶯能喚友。却將淸韵送頻頻。</text>
<title>送客</title>,<text>八月龍津江水平。渚淸沙白眼還明。遡流直上潮頭遠。兩岸靑山送客行。</text>
<title>奉呈巡相</title>,<text>昔年城主今年使。多少人民歌舞之。持節登臨高閣望。三峯七島摠前知。</text>
<title>次得卿韵。呈左右。</title>,<text>一帶長淵兩峽間。探奇數日却忘還。尙存舊跡仙源洞。阻路雲根仔細看。</text>
<title>覽輿地圖</title>,<text>勞身何必遠周流。善養亭中可卧遊。何處山川形勝㝡。關東千里摠仙區。</text>
<title>次維鳩驛壁上畫詩 幷序</title>,<text>補閒集。高麗毅王。近聲色好遊豫。文克謙爲正言。上疏切諫。不從。克謙遂還家作詩云朱雲折檻非干譽。袁盎當車豈爲身。一片丹誠天未照。強鞭羸馬退逡廵。及庚寅秋。武臣搆亂。乘輿南遷。癸巳冬。新修維鳩驛。請工施壁彩。工當時妙手姓朴亡名。寢宇西壁間。畫一白衣着笠乘馬者。緣山路信轡徐驅。物色悽然。行人見之。皆不知是何圖。後松廣社無右子。領道儷千餘人。赴西原抵宿此驛。見之咨嗟良久曰。此是諫臣去國圖。乃題詩曰。壁上何人畫此圖。諫臣去國事幾乎。山僧一見尙惆悵。何况當塗士大夫。後二客過次韻。其一曰。曲堗前言不早圖。焦頭後悔可追乎。何人畫此諫臣去。滿壁淸風激懦夫。其二曰。白衣黃帶諫臣圖。是屈原乎微子乎。未正君非空去國。不須毫底費工夫。云云。人皆何必畫斯圖。我獨言之有意乎。萬一君王見此悟。格非其在畫師夫。</text>
<title>謝金汝膺遺詩酒筒二節 三首</title>,<text>詩筒酒筒佩何人。風月閒吟秋復春。莫笑龍山病客事。不堪幽興擧盃頻。詩情何異錦囊人。輸入溪山萬物春。沽酒玉壺塵世事。此君爲器感君頻。酒興詩情在竹中。每因風景佩無窮。君如歸去吾何負。白鳥磯頭與爾同。</text>
<title>龍山山水相抱回。幷成九曲。余寢疾閒居。戱作九曲歌十首。暫呈諸友。相與一笑。</title>,<text>龍山何有曲三三。龍水還成九曲潭。欲識箇中奇絶處。漁樵歌斷碧層巖。[第一曲壓淸堂]一曲奇巖傍水開。壓淸堂外枕流臺。欲知上舍風流事。金䱶銀唇俯拾來。第一曲壓淸堂[第二曲延德院]二曲院樓樓下潭。潭邊人影鏡中涵。淸源一派流南畝。灌漑禾苗野興酣。第二曲延德院[第三曲朴山臺]三曲朴山臺下灘。灘聲揚抑似琴彈。石橋日暮行人散。最愛波光月影寒。第三曲朴山臺[第四曲魯山臺]四曲山光倒水中。魯山臺與鶴潭通。緬懷尼父臨川歎。逝者如斯妙不窮。第四曲魯山臺[第五曲竹林亭]五曲虬松亂竹間。幽人無事往來閒。莫言此處無佳景。灘上游魚歷歷觀。第五曲竹林亭[第六曲善養亭]六曲松亭竹逕微。釣磯苔上客蹤稀。扁舟泛月尋僧轉。何啻風流雪後歸。第六曲善養亭[第七曲三奇臺]七曲堤頭丙穴空。游鱗多少往來通。漁翁意出絲綸外。閒把篷籠下雨中。第七曲三奇臺[第八曲龍頭臺]八曲臺高眼正通。憑虗豪氣可乘風。平川白鳥無人識。我獨磯頭與爾同。第八曲龍頭臺[第九曲落帽臺]九曲年年野菊開。呼朋携酒倒深盃。參軍落帽知何日。水上淸風吹面來。第九曲落帽臺</text>
<title>戱呈李季鳴 洪鍾 乞蓴</title>,<text>龍潭蓴菜柔初夏。何待江東張翰秋。堪笑季鳴親不摘。使人烟雨負甁收。</text>
<title>謝李景洪 容中 送烏竹杖</title>,<text>景洪貽我杖烏竹。玉節瑤根可手持。散步逍遙川上立。憶君時復解吟詩。</text>
<title>次汝澈韵。因記事。</title>,<text>着鞭常恐祖生先。恢復當期掃廓然。西征已賦東征續。子美忠誠貫北天。</text>
<title>次金之任韻</title>,<text>生平雅好是林丘。高卧龍山二十秋。借問風流何處在。白頭藜杖往來遊。</text>
<title>病起。吟示諸君。</title>,<text>魚沉鴈斷已無情。咫尺還同萬里程。病卧小村人寂寂。三春行樂在誰亭。</text>
<title>又用前韻。贈示九峀寺會中。二首</title>,<text>問余何事㝡傷情。病裏難行芳草程。却羡九峯鄕老會。醉將歌皷卧花亭。不如邀友更論情。望眼長穿碧柳程。莫道賞花孤峀遠。見南軒敞勝溪亭。</text>
<title>謝晉州牧李公德溫寄扇</title>,<text>淸風來自嶺南天。吹破炎蒸六月烟。手把渾如靑眼對。欲傳消息正無緣。</text>
<title>謝姜太初 沆 作善養亭序</title>,<text>滕王江閣王生筆。善養溪亭姜子文。前後長篇人膾炙。從今何必撫凌雲。</text>
<title>亂中。次辛逸休韵。</title>,<text>直向京城如水流。無人能遏我先羞。此時未得忘憂物。難寫胷中嫉惡愁。</text>
<title>亂中到君遇 希說 書堂偶吟</title>,<text>綠竹蒼松護一家。山中淸景浩無涯。樵童不識行軍事。時送穿雲互答歌。脩竹林中有一家。浩然來寓淡生涯。如何病患添懷抱。步月淸宵嘯也歌。</text>
<title>守城所。又吟前韻。三首</title>,<text>何知破國又亡家。遙望美人天一涯。不覺賈生堪痛哭。長吟文相六哀歌。老儒那忍退存家。負羽添防城一涯。何當灑雪先王恥。回奉鑾輿奏凱歌。生民塗炭尙靡家。若涉長江杳一涯。不後不先逢嗷嗷。何時更聽太平歌。</text>
<title>李文叔梨花亭。奉別鄭綏之。天吉。</title>,<text>綏之來自帶方天。未見于今十二年。摻袖最傷人事改。不堪殘日照離筵。</text>
<title>寓中。次金可紀韵。</title>,<text>三峯風雨打征車。已濕龍山遊子裾。夢斷秋堂凉似水。碧梧雲月夜窓虗。</text>
<title>病中。謝金可紀送砂糖。</title>,<text>一封仙藥自情朋。披却看來色似氷。奚羡盧同三百片。淸凉豪氣比秋鷹。</text>
<title>謝金可紀送石魚</title>,<text>誰愛龍山老病人。門前客絶滿苔塵。見詩兼受生鱗惠。報擬江東張翰蓴。</text>
<title>謹伏次聽松先生山家八詠韵。以道己志。</title>,<text>立石龍山龍水上。搆成茅屋浩然來。年深多病爲何事。閒伴春秋梅菊開。善養亭成容膝安。採樵時復入林間。有人來說功名事。笑指蒼顔兩鬢斑。携筇三逕故遲遲。風動松枝與竹枝。浩浩歌邊長嘯發。傍人莫道大狂癡。善養釣臺行下上。蒼苔九逕入松間。誠齋心事眞如我。我愛淸宵月色寒。雲深寬洞多靈藥。采采空林土潤蔘。煎却三盃元氣穩。倚床時撫素桐琴。白髮催年世念踈。疎慵吾亦愛吾廬。釣魚罷後無他事。披覽眞人養病書。杖藜徐步坐松根。耽靜忘歸日已昏。高枕竹房淸夢斷。有僧來叩月柴門。水竹庵邊竹作床。無常坐卧冷衣裳。養眞養病身猶健。知是閒中歲月長。</text>
<title>暖酒山灰。呈金可紀。</title>,<text>天地成冬日氣寒。寒霜夜落滿龍山。山家冷淡無他物。敢寄山灰願一觀。</text>
<title>自戱 幷序</title>,<text>余之別號。或稱龍山子。或稱善養翁。或穪孤山處士。或穪龍巖居士。或稱竹隱。或稱松隱。或穪梅隱。或穪菊隱。故問諸辛泰華用錫。斷定于一。其答書曰。叔主所命。無非佳趣。古人爲號。非有一定。善養之前。龍巖之上。眼界所及。行步所遇。無非叔主之物。所當廣覽盡收。多多益善。何必捨彼取此。以示不廣於如許好山川哉。侄意如此。惟在諒處云云。菁川喚做龍山子。白麓常稱善養翁。時隱梅山呼處士。釣魚巖上子陵同。</text>
<title>浹旬疾病中。爲人被侵。戱吟。</title>,<text>子陵身世季鷹心。和靖風流靖節琴。但恨龍山非物外。時時病骨俗人侵。</text>
<title>病未赴石橋會</title>,<text>氷滿長川雪滿峯。石橋橋上動寒風。遙知列坐羣贒處。傳酒論情少一翁。</text>
<title>腰疾。未能屈伸。</title>,<text>元亮卽今腰折懶。浩然千載肩聳頻。從來直節難爲屈。高卧溪山自養眞。</text>
<title>餞辛君任 應世 洛行</title>,<text>耳聾非是摠無聞。眼暗東西尙不分。且自年前牙齒缺。溪山風景更難言。</text>
<title>除夕。送酒金可紀。</title>,<text>一壺歲酒爲君封。人事無涯未得逢。遙寄梅陰須罷恨。年華已入病吟中。</text>
<title>訪李和叔 應鍾。贈季鳴。</title>,<text>衡茅吾亦養天眞。多病年來白髮新。未遇知音絃已絶。一生襟抱向誰陳。</text>
<title>謝金可紀送汞藥</title>,<text>塵窠久住俗疴成。遙想王喬愧此生。惠藥塗來如骨脫。十洲三島訪仙靈。</text>
<title>釣臺。次金可紀韻。</title>,<text>尋眞何必武陵橋。臺上仙風吹水搖。長嘯長吟無世念。三山從此定非遙。</text>
<title>落帽臺。吟示左右。三首</title>,<text>勝地從來猶在險。水回山斷岸增高。年年九九登遊處。遙憶參軍興便饒。登臨落帽臺回望。九曲將窮眼正高。水遠天長山亦秀。可憐眞境定非遙。長笑塵中奔利子。何如物外任情遊。問君後會期何日。黃菊丹楓九九秋。</text>
<title>會話茵川。喜處處歌皷。漸成太平之像。</title>,<text>探勝先次石壁下。黃花赤葉暎淸池。休嫌未陟龍山上。臨水浮盃亦一奇。</text>
<title>偶吟</title>,<text>幅巾藜杖下漁磯。魚鳥相親渾一機。洗耳濯纓寒碧處。悠然風詠却忘歸。</text>
<title>喜奇同福 孝曾 來訪</title>,<text>故人之家故人來。未暇趍門掃榻回。幸値菊垂明月夜。一塲淸話好顔開。</text>
<title>鍵兒家。見姜太初僉君。</title>,<text>孤山立石夕陽斜。殘菊東籬尙有花。此日諸君須盡歡。何嫌帶月夜還家。</text>
<title>病中偶吟</title>,<text>兵連𥚁結四年餘。海外凶殘孰敢除。負戴出門無處去。投江寧葬屈原魚。</text>
<title>次慶會樓傷春韵</title>,<text>宮院遺基問莫分。西飛紫燕背斜曛。傷心輦路生春草。恢復何時建殿門。</text>
<title>哭長孫 幷序</title>,<text>丙申六月二日。長孫濟安。承病父欲嘗杏子之命。上樹墜落。翌日夕化去。時年十七。痛哭罔極。天地茫茫。世豈有如此死乎。死出於無理之中。尤慟尤慟。安孫無母已長成。他日烝嘗庶可行。一夕忽然非命逝。不堪悲慟㝡憐情。</text>
<title>憶江陵倅辛用錫 慶晉○二首</title>,<text>聞道風流石磵翁。蘭舟鏡浦載仙紅。如今太守民憂重。幾入衡銓考課中。物外龍山善養翁。不趨名利絶塵紅。心遊泰華高峯上。仙範昭然夢想中。</text>
<title>次金河西歎淵明韵</title>,<text>生雖苦晩不同時。氣則相如對菊籬。高卧北窓凉吹至。心懷自與古人期。</text>
<title>善養亭元韻 五言四律</title>,<text>高亭淸且靜。養病老來居。有水濯吾足。無塵汚我裾。梅花和靖宅。松月浩然廬。多少閒中趣。無心付一漁。</text>
<title>作善養亭說。因吟。</title>,<text>吾聞養病說。遂得養心方。寡慾元多力。約情是最良。不違兼不害。非助且非忘。一夕靈臺凈。源頭活水長。</text>
<title>秋七月戊辰遊</title>,<text>江山依舊是。人物逐雲非。只取眼前樂。那關身後垂。獨行松逕詠。偶坐石槃碁。鄭老來何暮。此間須有辭。</text>
<title>贈示性巖上人。以道己志。</title>,<text>避卧溪齋久。生涯淡如僧。採蓴水浩濶。垂釣石嶒崚。留客常投轄。逢渠每對燈。願言憐勝景。巖下築臺層。</text>
<title>次虎溪亭韵</title>,<text>虎溪風景好。亭在碧松間。檻外長江走。簷前列峀環。俯耕雖地小。仰嘯卽天寬。來往誰同賞。龍山野老閒。</text>
<title>呈柳仲華 春發</title>,<text>憶我居憂日。當公北逐辰。幾年離別苦。千里夢魂頻。江上重逢晩。鬂邊白髮新。莫辭情話細。俱是再生人。</text>
<title>用歸去來辭意。作田家詩。春夏秋冬。四首</title>,<text>田園春已入。扶杖向西疇。翳翳日將盡。涓涓泉始流。風前飛鳥倦。雲內木夫休。獨樂農人趣。登臯載與遊。南風吹宇內。萬物載欣欣。策杖行松逕。携琴倚菊門。耘田日入峀。矯首鳥還雲。鄕老有來往。臨流引酒樽。雲壑帝鄕遠。吾何世事爲。消憂琴可撫。寄傲嘯常吹。休老知今是。役形悟昨非。田園淸有趣。自樂任農耔。農事時來息。寒風吹不休。僕夫尋老木。童子棹孤舟。松菊關何室。琴書樂我丘。寓形知已老。老矣亦何求。</text>
<title>避病三角下。因作水閣。</title>,<text>水閣園中設。能容坐兩三。茂林脩竹幷。白石碧溪兼。颯颯凉生席。凄凄冷透衫。避喧因避熱。高卧也非嫌。</text>
<title>聞辛用錫除御史。到全州。贈示。</title>,<text>騘馬入完山。完山百里間。近來衰病劇。欲往起居難。欝欝懷何吐。悠悠涕自潸。明年持玉節。早晩叩雲關。</text>
<title>居漁韵。邀李和叔。</title>,<text>龍巖秋已入。蕭灑主人居。捕蠏月橫水。采蓴風滿裾。欲遣塵世慮。須訪水雲廬。善養松亭掃。銀鱗且一漁。</text>
<title>君遇生辰宴。次金之任韵。</title>,<text>七松亭上會。白髮最堪哀。壽爵添詩意。高歌暢欝懷。秋雲隨客散。山月逐翁回。物外林泉邃。何嫌卧釣臺。</text>
<title>留外間一朔。歸見李季鳴書。</title>,<text>病裏春風過。愁中夏月生。綠陰庭樹嫰。靑草澗堤平。我句離懷恨。君書未見情。超然如命駕。相對滌塵萌。</text>
<title>居漁韵。贈李季鳴。</title>,<text>風和難病起。戎馬未安居。避地無人對。乘舟摻子裾。師襄入海島。管子隱遼廬。各自携妻子。何如耕且漁。</text>
<title>又贈李季鳴</title>,<text>愁來非一事。華髮豈衰生。蓴澤思張翰。苽田憶邵平。傷時賈傅淚。憂國杜陵情。不聞吾君說。胷中鄙吝萌。</text>
<title>三奇臺卽事</title>,<text>獨倚巖松坐。雙溪眼下橫。松音風作瑟。水響石爲笙。富貴何須願。風流到處呈。臨淸休洗耳。振絶是非聲。</text>
<title>次李季鳴韵</title>,<text>外里辭湫隘。龍山搆草廬。一身多病患。每日閱方書。有用侵桐㓒。無材保櫟樗。勸君休自歎。林下送居諸。</text>
<title>採蓴曲</title>,<text>張翰江東後。誰能愛此身。龍山養病老。碧沼采蓴人。烹鼎收松子。調塩岸葛巾。悠然眞趣足。何必慕仙神。</text>
<title>亂中述懷</title>,<text>五歲連兵𥚁。干戈老此生。戀君愁未歇。憂國恨難平。雖處溪山遠。常懸魏闕情。滋蘭空有日。九畹紉芳萌。</text>
<title>聞羅上舍 級 投水。感吟。</title>,<text>屈原沉水死。忠直至今悲。千載何人起。此時古跡追。寃魂招不得。憤恨絶無期。君莫輕非是。哀歌續楚辭。</text>
<title>龍山精舍八景 長短四律</title>,<text>百世先生宅。千年處士家。三三五五散交柯。黃鳥送淸歌。彷彿隋堤岸。依俙錦里坡。苔磯一片影橫斜。漁父弄淸波。右宅邊柳十丈園中北。短踈籬下東。姸姸黃蘂笑秋風。但恨酒樽空。瞻望白衣斷。芳非花影重。掇英淸興浩無窮。正與古人同。右籬下菊條似金蓮壯。葉如鳳尾長。新心未展札封香。何事此中藏。蕭瑟風聲亂。玲瓏雨脚忙。幽人對此意淸凉。愁殺露爲霜。右窓外蕉膴膴泥方滑。涓涓泉始流。春深芳菜已盈疇。言采擬珍羞。酒把肴云美。飯時羹亦休。獻君情語賞堪酬。莫道誤癡儔。右泉底芹花發東君去。葉飄秋節迥。幽翁直待鳳凰來。嗒據幾徘徊。缺月枝端掛。淸陰井底堆。孫枝一夕風雨摧。收拾擬琴材。右井上桐花遶南軒上。枝橫西澗邊。尋芳何必到山前。把酒倚欄眠。風動淸香發。月移疎影傳。胷中灑落絶塵緣。長嘯看霜天。右軒前梅天末商飆起。園中栗樹秋。淡黃輕綠暗相浮。扶杖任遨遊。虬卵隨風落。金丸逐日收。身安此外更何求。吾亦不貧憂。右園中栗㶁㶁門前水。靑靑屋後松。淸溪碧嶺在西東。人卧畫圖中。蒼翠凌霜雪。羅森捍雨風。千年佳氣欝葱葱。保障永無窮。右屋後松</text>
<title>次金之任 七言律詩</title>,<text>九曲縈回屋數間。龍溪恰似學龍灣。主人自愛漁磯靜。俗子誰知竹逕攀。靑眼看來詩興逸。松醪傾罷暮山環。願君莫道塵寰事。白石蒼江世念闌。</text>
<title>逢煕雲上人。問智異山景。</title>,<text>孤雲飛錫自方丈。見說山中事事奇。千仞妙峯新畫濶。三層瀑布玉虹垂。乘閒瑤草行相拾。出定茶甁手自持。何日與師尋古跡。洞中靑鶴可追隨。</text>
<title>次李仁老題靑鶴洞詩韻 幷序</title>,<text>智異山。始自白頭山而起。花峯萼谷。綿綿聯聯。至帶方郡。蟠結數千里。環而居者十餘州。歷旬月。可窮其際畔。故老相傳云。其間有靑鶴洞。路甚陜。纔通人行。俯伏經數里許。乃得虗曠之境。四隅皆良田沃壤。宜播植。惟靑鶴捿息其中。故以名焉。盖古之遁世者所居。頹垣壞塹。猶在荊棘之墟。昔李仁老。與崔相國。有拂衣長往之意。乃相約尋此洞。將以竹籠。盛牛犢兩三以入。則可以與世俗不相聞。遊自華巖寺。至花開縣。便宿神興寺。所過無非仙境。千巖競秀。萬壑爭流。竹籬茅舍。桃花掩映。殆非人間世也。而所謂靑鶴洞者。卒不得尋焉。仁老因題詩巖石云。頭流山逈暮雲低。萬壑千巖似會稽。策杖欲尋靑鶴洞。隔林空聽白猿啼。樓臺縹緲三山遠。苔蘚微茫四字題。始問仙源何處是。桃花流水使人迷。云云。花峯萼谷暮天低。仙跡杳茫問未稽。澗水潺潺松檜路。溪風瑟瑟虎猿啼。桃源雖記道眞語。天谷還忘上舍題。不辨名區何處得。千巖萬壑夢中迷。</text>
<title>次金可紀別章</title>,<text>梅陰流寓郡城西。善養翁移自虎溪。近接芳鄰情已密。相尋經義日還低。觀魚共賞文園水。隨柳同過外里磎。大用想應騰踏去。莫忘今夕混輪蹄。</text>
<title>又吟邀金可紀</title>,<text>善養翁還自海西。天分龍水作雙溪。臺邊脩竹風前亞。亭下垂楊雨後低。陶令獨行松菊逕。林逋長往鶴梅磎。此間不可無君語。拂袖須飜白馬蹄。</text>
<title>過棠頭浦</title>,<text>平明驅馬到棠頭。風日淸姸海水油。七島分明橫眼底。三山縹緲隔塵丘。漁人擧網生鱗躍。賈客張帆彩鷁浮。十里西湖多少景。新詩移入錦囊收。</text>
<title>棠頭歸路遇雨</title>,<text>凍雨霏霏天氣陰。西湖十里亂雲深。空中明滅臨淄島。庭畔有無冬栢林。探勝已能遣世慮。尋眞直欲上仙岑。主人若許田三頃。歲晩漁歌與爾吟。</text>
<title>聞辛用錫除江陵府使。戱吟。</title>,<text>睡仙睡罷歸關東。臨瀛佳氣方丈通。蘭舟臺下鏡浦月。石臼亭畔寒松風。卧看火輪出海上。坐對雲錦生池中。題封異境風流事。願寄物外龍巖翁。</text>
<title>次君遇書堂韵</title>,<text>谷口靑松百尺長。佳城齋屋轉淸凉。放鷹窓外溪山近。採蕨園中匙箸香。君樂逍遙常策杖。我貪幽寂每傾觴。弟兄二老相談處。風樹悲聲帶暮光。</text>
<title>端午訪金可紀</title>,<text>端陽上塚返鞭催。直到梅陰外里臺。亂世難逢携手話。佳辰怳把罷愁盃。好文厭武情雖切。棄筆操戈志欲開。歲晩與君同活計。春風秋月每追陪。</text>
<title>呈蔡不遠 復 別墅 五言古詩</title>,<text>山翁不出山。野叟長留野。野遠又山深。樹雲增隔墅。相思不得逢。窓外梅花謝。花謝掩柴門。幽懷何日寫。我當一往君。君亦倘來我。來往水雲間。農談泉石下。相期以耦耕。沮溺吾師也。</text>
<title>呈金可紀</title>,<text>好雨時節知。春水流滿野。農人事西疇。老圃獨守墅。寂寂白日長。飄飄花已謝。何人訪我來。愁懷待秋寫。采蓴兼拾栗。忘形無物我。我歌君且嘯。閒卧琴書下。談笑雜今古。古亦猶今也。</text>
<title>聞倭冦南下憤吟</title>,<text>欝欝久居此。此懷何以豁。性本不嗜酒。酒亦未能割。探歷名山川。胷海庶可濶。東賊尙中路。亂略誰敢遏。回望聖后來。西方天一末。人生雖百年。百年未過半。何不秉燭遊。燭光明粲粲。忽憶洛陽園。繁華一時散。國破不忍言。人亡何可筭。欲訴泰和仙。曷同予往返。</text>
<title>六連歌</title>,<text>我種梧桐樹。枝葉何峻茂。借問幾時日。鳳凰來入巢。已矣自枯死。斲作解慍琴。解慍琴橫抱。善養亭登臨。孤峀高峨峨。龍水深洋洋。有子唱爾歌。老翁濯我纓。濯縷兼洗耳。歸來風詠亭。胷中泂灑落。一點塵陋無。設使言爾志。吾從吾與點。吾雖欲與點。從我者誰子。水竹庵庭畔。獨樂吾獨好。倦來睡忽到。遽然倚巖松。倚松睡方濃。夢覺松風聲。夕陽天之末。雲水蒼茫中。鳥亦知休息。雙飛各還林。還林此飛鳥。晩鍾聞之否。彼雖無心撞。令人發深省。呼童掩溪扉。日暮已黃昏。</text>
<title>梅花詩。呈金之任。七言古詩。</title>,<text>孤山處士西湖村。遽然化作寒梅魂。生前所好死亦好。如吟暗香浮黃昏。千載何人復心賞。善養最憐龍山園。亭榭巖臺樹樹花。玉貌眞態莊而溫。對影眠遲落夜月。愛香起早凌朝暾。堪嗟世人不尙自。托根桃李趍朱門。是耶非耶我莫知。縱欲辯之難爲言。願君拂袖一來賞。談笑共傾梅邊樽。</text>
<title>浩浩臺歌 落花引</title>,<text>浩浩歌臺上。景物眞如何。千尋絶壁俯龍潭。數尺老松倚巖阿。君不見春深富谷澗邊蕨。秋晩平郊畝上禾。薄采躬耕度朝夕。焉知世亂尋干戈。又不見長夏溪潭蓴與鱸。烹之膾之誰敢訶。玉雪映銀羹。盤上羅相摩。情談邀親戚。父老高軒過。浩浩歌臺上。景物眞如何。紫蠏肥時獵南川。黃栗落時登東坡。一朶孤峯貫太蒼。九曲流水靑銅磨。溪山如許好。此樂非由他。得莫喜折屐。失莫悲蹉跎。安貧樂天任自然。用行捨藏師丘軻。浩浩歌臺上。景物眞如何。茂林脩竹帶左右。漁磯一片高嵯峨。陶潛人境地雖偏。李白風月情何多。請君醉我一斗酒。浩然之氣由太和。</text>
<title>挽詞[李洪鍾]</title>,<text>山水當年第一人。生涯魚鳥最相親。觀梅堂下詩聲聞。採菊籬邊德色新。業得箕裘傳玉樹。道尋濂洛自靑春。高風寂寂林泉咽。不勑斯翁奈彼旻。</text>
<title>挽詞[金聲憲]</title>,<text>早得純剛氣。山水作閒身。精誠皎日月。學源達天人。親戚希流澤。朋友望德隣。善士今不在。草木共傷神。</text>
<title>挽詞[柳春發]</title>,<text>天何殲我良。南州寂無人。學源有所自。德性超衆倫。軒冕浮雲外。生涯逝水濱。風月無邊界。溪山四時春。梅竹心凈潔。水石意煕淳。讀書架千卷。對客引一樽。淸儀時暫接。嘉言聽難頻。高軒逢殊欵。鄙巷枉有因。秋別音容隔。春期夢魂新。牙絃從此絶。鍾懷尙誰陳。月明南歸路。白首淚沾巾。</text>
<title>挽詞[李容中]</title>,<text>無位何不好。養病又讀書。泉石何不好。蕭灑結草廬。公胡去不返。我乃行躕躇。哲士從此歿。鄕鄰倘如何。大運終晦否。親戚失所居。挽詞何太悲。有淚不可除。幽明千古夜。其或相忘歟。</text>
<title>挽詞[金泰福]</title>,<text>山林事業士所稀。吾公道義盡精微。可憐松梅臺上月。爲誰中夜送明輝。</text>
<title>挽詞[金友尹]</title>,<text>良金美玉凈無塵。琢出匠門潤色新。奕世冠裳蓮桂蔭。傳家詩禮蕙蘭春。龍亡乕逝傷前輩。水咽山愁失碩人。遺躅尙餘公去後。不堪獨向上仁村。</text>
<title>挽詞[辛應性]</title>,<text>積德高門世有贒。淸源一派自醴泉。巖巖氣像瞻尤重。孜孜工夫去益專。廊廟未陳經國術。丘園虗作養眞仙。私情鄕邑詞林慟。曉月薤歌淚兩泫。</text>
<title>挽詞[姜洪]</title>,<text>松梅臺下挹陽春。善養亭中見上仁。晩卧林泉痊宿疚。早從師友接芳隣。神凝詞華籠萬象。精深學業富千囷。攀輀此日堪悽愴。孤露何由問所親。</text>
<title>挽詞[丁希說]</title>,<text>善老今已逝。吾門從此淪。蕭條悲舊宅。悽愴失碩人。龍水不應流。孤山獨自春。還憐孤露身。何以挹餘塵。如公豈易得。世人不間言。孝思激神明。學業有淵源。良玉無瑕玷。靈芝出凡根。誰仗眉山義。揄揚錢氏門。</text>
<title>挽詞[辛慶德]</title>,<text>器稱王佐不應羞。忠孝其姿世罕儔。遯世貞心觀出處。傳家邃學自箕裘。方看道大時將泰。豈料贒嗟跡已幽。一別龍山千古隔。空留遺躅使人愁。</text>
<title>挽詞[李應鍾] 此詩本草無傳。乙丑改葬時。出於壙中。</title>,<text>林塘幽閴絶塵緣。意適身閒六十年。松竹淸風陶令節。蓴鱸高興季膺天。江山索寞瓏寒月。亭榭依然瑣暮烟。執紼未能由老病。泉臺遙望涕雙泫。</text>
<title>諸贒。次善養亭元韻。[辛應時]</title>,<text>坐憶龍山下。蕭然水竹居。烟雲窮睇眄。書史整冠裾。在世眞成贅。思歸未有廬。從君借隙地。歲晩混耕漁。右辛應時 字君望。號白麓。文科吏曹參判。</text>
<title>諸贒。次善養亭元韻。[權鞸]</title>,<text>雲林此幽絶。眞愜碩人居。凈室堪容膝。王門肯曳裾。風流同阮巷。松菊似陶廬。別有難忘處。春溪政可漁。右權鞸 字汝章。號石洲。贈持平。</text>
<title>諸贒。次善養亭元韻。[姜沆]</title>,<text>登臨每不厭。獨有主人居。絶磴纔扶策。冷風已滿裾。烟花同榟澤。水石勝桐廬。日暮無餘事。前灘帶月漁。右姜沆 字太初。號睡隱。文科佐郞。</text>
<title>諸贒。次善養亭元韻。[辛慶晉]</title>,<text>早拋軒冕志。來住水雲居。看竹爽生袖。吟梅香滿裾。鍾知僧入定。鶴報客尋廬。醉後幸無事。月明宜夜漁。右辛慶晉 字用錫。號泰華。文科兵曹參判。</text>
<title>諸贒。次善養亭元韻。[丁璿]</title>,<text>羡子辭湫隘。溪山已定居。立巖爲几案。茵水作襟裾。能服千年勝。將營百代廬。願言分半畒。接屋伴樵漁。右丁璿 字汝美。號碧梧堂。文科校理。</text>
<title>諸贒。次善養亭元韻。[金友尹]</title>,<text>於牣濠梁躍。蕭條谷口居。不操齊國瑟。肯曳兎園裾。松竹關何宅。雲烟入此廬。淸風與明月。應弗負閒漁。右金友尹 字之任。號龍灣。文科佐郞。</text>
<title>諸贒。次善養亭元韻。[李洪鍾]</title>,<text>野人乘晩興。來訪故人居。水色明塵目。松聲爽客裾。郊平迷楚野。山峻勝匡廬。自幸鄰高地。吾樵問子漁。昔聞龍山勝。今卧水雲居。沙近凉生席。松流露濕裾。看山故短檻。邀月政虗廬。白首吾生晩。多君早事漁。右李洪鍾 字季鳴。號寒泉。孝拜黃山察訪。</text>
<title>諸贒。次善養亭元韻。[金聲憲]</title>,<text>山水在人境。易安誰卜居。松陰低酒架。江氣爽衣裾。花竹初成逕。桑麻已聚廬。磯頭閒適趣。莫嫌謂以漁。右金聲憲 字可紀。號梅▣。陰官郡守。</text>
<title>諸贒。次善養亭元韻。[李容中]</title>,<text>前期曾有在。策馬到閒居。山月宜君燭。江風是子裾。蕭森篁挾路。蒼翠柏圍廬。榮貴非吾願。白首共欲漁。右李容中 字景洪。號菊圃。生員。</text>
<title>諸贒。次善養亭元韻。[姜海]</title>,<text>未療湖山廦。來營數畝居。芒藜閒活契。雲月淡襟裾。鍾響聞山寺。雞鳴識墅廬。斜陽溪雨後。眞興在閒漁。右姜海 字子容。號陶谷。進士。</text>
<title>諸贒。次善養亭元韻。[金仁洽]</title>,<text>墅外辭幽谷。山前卜廣居。溪風醒醉面。松露滌塵裾。看月臨秋水。携琴入靜廬。素無軒冕意。隨興事畋漁。右金仁洽 字汝望。官縣監。</text>
<title>諸贒。次善養亭元韻。[柳益謙]</title>,<text>林泉多奇絶。羡子卜幽居。松逕堪成趣。高門肯曳裾。乾坤一望眼。風月數間廬。靜養眞無事。生涯只有漁。右柳益謙 字士受。號枕流亭。</text>
<title>諸贒。次善養亭元韻。[金仁漑]</title>,<text>苦厭黃塵世。溪山來卜居。亭高雲掩檻。松近翠侵裾。遊藝調琴曲。安身卧草廬。閒中多小事。朝暮付耕漁。右金仁漑 字時望。</text>
<title>諸贒。次善養亭元韻。[丁希說]</title>,<text>溪山窈窕興。端合碩人居。採藥凌雲壑。尋眞拂羽裾。澗流鳴碎玉。松盖自成廬。世上功名念。都將付樵漁。右丁希說 字君遇。號萬松堂。贈左承旨。</text>
<title>諸贒。次善養亭元韻。[李克扶]</title>,<text>高區多勝絶。潛晦可端居。谷靜雲生榻。溪虗露濕裾。菊聯梅掩砌。松倂竹藏廬。嘯詠身無事。長時月下漁。右李克扶 字子正。號馬峰。官察訪。</text>
<title>諸贒。次善養亭元韻。[金仁澤]</title>,<text>爲此林塘卜。應非避世居。山光侵石臼。水色滿衣裾。風月雙詩眼。乾坤一草廬。自餘裕後計。豈但可樵漁。右金仁澤 字公望。僉樞。</text>
<title>諸贒。次善養亭元韻。[丁士德]</title>,<text>一水縈回處。幽人爲卜居。苔磯襯短褐。楓岸拂長裾。沂上開兄宅。沿流住我廬。兩間未七里。朝夕共樵漁。右丁士德 字得卿。號虎溪。</text>
<title>諸贒。次善養亭元韻。[丁鏡]</title>,<text>天作溪山勝。百年已定居。淸琴時把酒。高客日聯裾。松竹成三逕。烟花共一廬。每思甘旨供。垂釣又自漁右子鏡 字彦明。號仁智軒。</text>
<title>諸贒。次善養亭元韻。[丁鍵]</title>,<text>山斷南支下。幽庄好索居。水光來枕席。山氣上衣裾。地近烟霞寺。鄰無野陋廬。厨中何所供。日日釣與漁。山水高且潔。世人豈假居。雲生對碁石。雨濕采蓴裾。淡似神仙室。淸如道士廬。平沙日沉後。擧網命釣漁。右子鍵 字子長。號誠敬齋。</text>
