<title>立春帖子 二首</title>,<text>一氣洪匀轉。羣陰大地空。誰家非暖日。何物不春風。暖氣回天地。萌芽動樹枝。庭梅花已發。調鼎味方知。</text>
<title>奉簡金子實，吳善源，權玉汝。</title>,<text>去年千里路。今日兩相思。世事那須問。論交會有時。</text>
<title>釣翁臺。次金博士 榘 韻。</title>,<text>壁立巖巖自作臺。眞源混混此縈回。吾東萬古瞻樑棟。昭揭乾坤日月開。</text>
<title>立春</title>,<text>消融點雪仁風至。除盡竆陰陽氣回。生意窓前花共發。從知泰運自今來。</text>
<title>遊內院寺。贈守安上人。</title>,<text>東國山川跡已周。一身於世任萍浮。白雲政自無心者。出峀他年何處遊。</text>
<title>浩吟 在京作</title>,<text>今我行年四十强。此心非是在名塲。歸耕南畒眞吾樂。拂袖明朝辭漢陽。</text>
<title>敬次二兄君爕 四震 韻 二首</title>,<text>元氣克然邪氣微。當令方寸皦朝暉。以心醫病先儒語。此道能行世上稀。抱病人逢抱病人。相加鍼藥貴完神。醫心醫疾終醫國。德日新餘民又新。</text>
<title>溪堂次舍兄韻 七首</title>,<text>西遊行色共春回。二水東頭一鴈來。庭有梅兄樽有酒。溪堂淸夜更徘徊。庭梅香雪政堪飛。促理芒鞋訪野菲。荊樹已愁千里別。欲忘言處可忘歸。霏微山雨濕苔斑。石路扶筇暝色寒。忽見一枝花欲老。已知春興十分闌。松下幽軒暮來尋。燈前春酌向沉沉。外間消息不須問。玉友梅兄知我心。簑笠爲尋溪閣來。松門猶向暮山開。黃昏對酌坐無月。僧報庭梅春已回。兩眼回靑眉亦黃。世間人事不須忙。昨日早春今已別。如何莫把賞花觴。歸來千里返吾廬。世上營營也是虛。夜靜欲眠心亦靜。隔窓猶聽雨聲踈。</text>
<title>次丁仲徽 彦璜 韻 二首</title>,<text>偶耽山水擁柴扉。休道烟霞映少微。自分生涯無長物。爾來靜裏賾深機。忽驚車馬駐荊扉。石路苔深行逕微。魚鳥相忘眞亦樂。塵埃何必費心機。</text>
<title>耄境吟 乙未元月</title>,<text>斗柄回寅又一春。今爲七十九年人。期頤百歲亦非遠。順事全歸志願伸。</text>
<title>赤猴吟</title>,<text>人間五福古難全。不富安貧八十前。身願康寧期好德。樂天惟待考終年。</text>
<title>强圉作噩元日題</title>,<text>星周九九龍鱗歲。日夕乾乾順事天。俯仰省身無愧怍。泰然心地送餘年。</text>
<title>挽尹府尹 孝全</title>,<text>忠孝慈良君子人。三休餘慶久猶新。形圖麟閣曾扶社。身屈雞林晩爲親。殘夢忽驚仙舘夜。旅魂悽斷古城春。相公遺愛何時盡。長使州民淚滿巾。</text>
<title>挽寒岡鄭先生</title>,<text>天爲東方降大賢。退溪源遠接烏川。有光吾道先生起。未喪斯文後死傳。山仰幾年趨向定。樑摧今日慟懷纏。泗陽精舍餘寒月。留照昏蒙萬古圓。</text>
<title>途中贈別金子瞻 是樞。仍示同行諸賢。</title>,<text>離合人間本不期。此行何事此分歧。廣通街上衝泥日。敦化門前待死時。瀝血幸蒙天日照。誅姦已許聖心知。桑鄕父老應相問。三月吾邦見大治。</text>
<title>次金子瞻韻</title>,<text>昔年曾識面。今日若天倫。寶玉元無玷。堅金亦不磷。老姦先裭魄。擧國共驚神。直節吾何有。子誠君子人。</text>
<title>兄江泛舟。奉呈金相公 存敬 座下。</title>,<text>壬戌新秋月旣望。使君來作兄江遊。兄江水濶波連海。子夜天淸月滿舟。一抹輕雲橫遠浦。數聲長笛落芳洲。東韓赤壁今如此。不必蘇仙名獨留。</text>
<title>次金相公韻</title>,<text>相公乘興泛蘭舟。洗滌塵間多少愁。金管玉簫同樂事。蒼顔白面共淸遊。偸閑且盡盃中酒。處世還如水上漚。千載蘇仙在何許。一輪明月古今秋。</text>
<title>倉卒書懷。寄贈達甫，遠甫，道甫三舊契。</title>,<text>昔從紫嶽托襟期。今向丹丘世不知。靑眼幾時重會面。白頭千里兩相思。男兒事業治安在。君子行藏命義隨。直待歲寒山雪盛。莫須乘興一來遅。</text>
<title>次孫茂卿 宗賀 韻</title>,<text>男子剛膓本不移。橫流砥柱豈曾。只緣危悃心中激。非爲高名身後垂。白首貞忠天日照。蒼髯勁節歲寒知。近聞兩觀誅梟獍。肯使祥麟老北陲。</text>
<title>寄孫茂卿</title>,<text>秋風吹老碧梧柯。錦繡屛圍興若何。今我索居霞谷裏。故人高臥雪山阿。月中丹桂淸輝滿。溪上黃花晩色多。况復除兇聞已快。可辭携酒共酣歌。</text>
<title>贈丁仲徽</title>,<text>世路知音古亦難。况君寬宇莫能班。相逢南國旋輸膽。共溯西風屢破顔。片玉自珍求賈地。千金須保結交間。鼇山漢水同明月。披霧何時見豹斑。</text>
<title>庭中有梅樹。晩花而着實。不知者以爲緩不及時。知者以爲晩亦何傷。吾見其紅房殘臘。玉色先春。亦不失早晩之宜者也。仍成短律。欲使梅兄知其知己也。</title>,<text>庭梅自有歲寒姿。似待春風故較遅。猶向百花頭上發。莫敎三弄曲中吹。飜嫌凌亂松篁影。不願芳華桃李時。結子靑黃霖雨裏。試將和鼎味方知。</text>
<title>鄭文中 杺 將歸商山。書以贈之。</title>,<text>名家玉樹泂氷霜。末契于今托腎腸。鵬翼摶天輕九萬。鳳毛輝世異尋常。男兒心事治安策。賢聖工程敬義方。聞說商山爲樂土。吾將拂袖訪園黃。</text>
<title>洪明府 靌 宰曲江。及瓜而歸。生亦曲江人也。自山谷間出而奉送。謹將五十六字。以代百錢之一焉。</title>,<text>聖主龍飛第一春。泮橋鴻唱壯元人。新紆赤芾朝天上。旋佩金章殿海濱。三載鳳毛棲棘裏。九霄鵬翮向楓宸。那堪此地攀轅別。我亦從之到漢津。</text>
<title>尙州全君德古氏以湖南貳使。及瓜而歸來。覲東都定省之暇。邀請二三同志。觴于客舘東之鄕舍。僕亦廁末席。與聞諧笑之云云。醉飽德義。不覺夜分。前日願見而不得者。一朝邂逅而遇。遇之日且有觴詠之娛。抑男子會合之有數耳。德古以近體一首示余。所以志不忘也。余實不佞亦有感焉。謹步其韻奉酬。盛意不敢虛也。以詩云乎。</title>,<text>常思識面未能忘。忽覩奇標出混茫。德器自當追冦范。詞源何足數楊王。春深故國雲深樹。風滿虛堂月滿觴。洛水鼇山同嶺海。兩鄕休說道途長。世與心違亦未忘。丈夫相對意茫茫。波恬東海思先后。塵起西風戀我王。賈子傷時頻灑淚。嚴公憂國細傾觴。願君行矣淸邊塞。要使亨衢日月長。</text>
<title>挽李雪川 宜活</title>,<text>平生斗仰大賢風。靜秀蘭芽賴有公。蒿目蓬心唯我獨。石交金契與君同。幾年吏隱塵埃裏。一夕仙遊杳靄中。亭上月明人不見。雪消川逝恨無終。</text>
<title>敬次睦明府 長欽 路上韻。仍謝枉駕陋巷之意。乙亥</title>,<text>相公觀野到田家。駐馬蓬蒿至日斜。愛士南州惟一榻。未聞車轍又經過。柴門流水是吾家。芝谷蘭原一逕斜。載酒野人猶不至。休言長者又來過。附原韻垂鞭信馬訪山家。一色秋花川路斜。俗狀塵容藏不得。行人爭道使君過。</text>
<title>旣賜辱臨。又寵華牋。蓽門癡漢。得之非分。感激銘佩。竊增戰汗。謹次瓊韻。奉呈鈴閣下執事。</title>,<text>使君還與老農遊。匹馬來鳴小洞幽。辱致行厨霑肺腑。愧無風味願淹留。自知朽質同歸櫟。寧把淸香混却蕕。萬事人間不須說。且尋眞境月明秋。附原韻暇日聊成出郭遊。徵君門巷最淸幽。雞鳴犬吠初驚恠。白飯靑蒭荷挽留。論討古今增感慨。品題人物幾薰蕕。丁寧紫玉山中約。葉赤花黃及暮秋。</text>
<title>近勉夫 四益 有明月之投。遂次其韻以報之。兼示宗門諸姪。三首</title>,<text>二水移家東海濱。一村安宅百年春。貽謨繼繼宜無忝。厚德恂恂必有隣。世亂卽今傷變俗。聖言垂後美居仁。紫霞洞裏林泉邃。避地誰能從我人。常思大雅保身明。始信無名勝有名。州里交遊須篤敬。聖賢酬應貴推誠。江湖散地仲淹處。花柳門前伯子行。用舍卷舒時與我。只從心樂送平生。古人行跡在塵編。得意如登春水船。雙牖拓來看碧嶂。片雲消盡見靑天。江潭芳草正抽綠。峽口山花方欲燃。萬化同流無與競。百年身世孰吾愆。</text>
<title>偶得拙句。奉呈淸河東閣 沈晴峯東龜 案下。亦恐醉吃丈聞而笑之也。</title>,<text>出處何常有。行藏命義隨。海濱猶可樂。湘浦不須悲。濟衆非人力。安身只自期。順寧無愧怍。天地是男兒。</text>
<title>謹次高韻。奉呈醉吃丈案下。</title>,<text>三十年來愛碧山。探奇今復叩雲關。身遊萬壑千峯裏。魂在丹崖綠水間。海上芳春相對語。樽前細雨屢開顔。煩公莫誦離騷賦。不日金雞定賜還。附原韻暮雨霏微暗遠山。誰人剝啄叩柴關。飛騰萬壑烟霞裏。枉過孤村水竹間。倒履驚聞前謦咳。開樽喜接舊容顔。挑燈可作鈴齋話。宿留何須促駕還。</text>
<title>在德城。次醉吃韻。三首○丙子</title>,<text>獨立騷壇久擅盟。當年誰道柳州行。東窺滄海寬詩興。北望星辰惱客情。鵷𪆽池邊身已遠。脊鴒原上夢頻驚。應知南國知音少。賴有芳隣一段淸。行藏半世任天眞。耻向東華紫陌塵。虎守金門年亦久。龍飛玉座命維新。漢庭方致商山翼。周野先收渭水綸。堯舜吾君男子志。南溟安得奮潛鱗。曾向天門試一鳴。雲陰不見路分明。生憎碩鼠能穿屋。殺盡妖狐竟毁城。幸賴聖神存國步。願將忠孝繼家聲。愚溪獨恨騷翁老。要使文章世上行。</text>
<title>再次前韻</title>,<text>風雲際會紀勳盟。憔悴如何澤畔行。疾惡剛腸槐里直。戀君危涕賈生情。千莖白盡憂中老。三足烏飛客裏驚。定見金雞來絶徼。卽今河水已澄淸。東海三山豈是眞。但聞金骨委竆塵。賈徵倚伏知其故。莊說彭殤語亦新。蝸室只今愁桂玉。鳳池何似掌絲綸。世間萬事皆如此。且酌瓢樽膾細鱗。</text>
<title>敬步高韻奉呈醉吃案下</title>,<text>歲晏相尋冐雪來。興闌何必半途迴。忽逢仙鶴襟先豁。共賞長鯨眼却巍。指點三山橫遠霧。胸呑四海當深杯。仰天一嘯遊方外。塵世看看只可咍。</text>
<title>李果川 楗 將歸故里。奉贈以別。</title>,<text>春草生南國。王孫思北歸。相逢高義氣。此別阻音徽。天上雙丸急。人間萬事非。丈夫多感慨。不獨惜年輝。</text>
<title>在鄕時追次睦相公去年留別韻。擬將憑人付上。以達遠懷。不數日聞除命。身至都下。因以奉呈案下。</title>,<text>東都鳧舃向西飛。漢北江南消息稀。別後相思何處是。玉山秋老正含輝。附原韻二載籠禽自放飛。江天空濶網羅稀。西山獨有相思友。顔色依依樑月輝。</text>
<title>奉呈東嶽李相公 安訥 案下</title>,<text>西郊奉送一千里。南國相思二十年。每仰高山雲氣蔽。但看寒水月光娟。赤墀分玦趨關外。碧海乘槎向日邊。夷險備經今會遇。人間何事不由天。</text>
<title>九日憶得老杜藍田韻。獨吟遣懷。</title>,<text>氣爽淸秋心地寬。不須歡伯自神歡。高臺休着孟生帽。深谷行尋綺里冠。千樹送紅雙眼富。萬松撑碧九霄寒。何時採得東籬菊。坐對南山竟日看。</text>
<title>呈卞廣州 三近 告別</title>,<text>海鄕相遇荷相知。別後年年夢裏思。不必徵求收野性。且須經濟仗雄姿。白頭千里江山晩。靑眼一塲霜雪時。鳴劒伊吾吾未得。去尋衡宇任棲遅。</text>
<title>贈沈晴峯</title>,<text>我向南州去。玉人仍在玆。相分千里處。方長一陽時。及物吾何有。安民君自知。靑松今獨秀。歲晩托心期。</text>
<title>揔府睦相公於禁中口號一絶。因索拙和。命不敢違。謹錄以呈。</title>,<text>去年召杜今頗牧。金闕重聞玉漏聲。豈意滄洲舊釣叟。九秋明月到神京。附原韻翰林職變爲新將。長樂鐘存似舊聲。苦憶楓丹明月白。玉山秋興在東京。</text>
<title>宣靖陵感懷</title>,<text>賤臣來守二陵間。淚逬哀吟歲已殘。空謠白雲雲路永。獨留丹鼎鼎湖寒。一天忍戴顔何厚。九世讎存痛不刊。直欲盡傾東海水。卽今漂蕩島中蠻。</text>
<title>拜圃隱先生畫像。次前人韻。</title>,<text>千載儒宗自有眞。生綃一幅是存神。松岳漢山無不可。只應羞殺二心人。</text>
<title>得拙句因書後語。贈鄭典簿 儁。</title>,<text>信宿南山谷。宗門長者居。先賢九世廟。後嗣數椽廬。石古泉聲咽。壇空樹影疎。須知遺安意。不必羡高車。吾鄭出於烏川。而餘派流於國中矣。今其爲子孫者。當知其所自來。而又當知其所當守也。昔我鼻祖樞密先生。始以倜儻鳴於世。竟以直諫危其身。李仁老稱其奇才偉量。涉世無津。崔惟淸贊其文章華國。儒術飭身。麗之仁宗至以託六尺之孤曰。治國當用襲明。言其取重於一時。可傳於後世者。誠子孫之所當知而守之者也。後樞密十一世而至我圃隱先生。其所造之深。所立之卓。固國人之所已知。而亦子孫之所當守也。先生之孫監察君放浪不覊。喜從成三問，朴彭年遊。及其獄起也。謂二公爲正人君子。而至於籍其家投荒裔。非其所守之確。能如是乎。國家特以忠臣之孫。免其死而官其子。忠之效及於後世者遠矣。今我典簿兄。實先生之承祀孫也。蓋嘗血戰禦倭。身被數創。救雙親於兇賊之刃。又嘗直書大妃。排抑兇疏。存大義於廢倫之際。是知忠孝一脉。愈久而存焉者。非可誣也。見今茅屋蕭條。生事淸寒。固有世人之所不堪者。而猶愈於世之人者。亦有之矣。先生之前十餘世。而皆以長子而承家焉。先生之後又將十世而亦皆以長子而主鬯焉。斯亦世人之所難也。若國家崇賢而勸忠。官其後而祿其家。至于今猶不怠。則一國之中。可以當此者有幾人也。抑又有所感者。曩日長安之甲第。非不巨且麗也。而未及百年。或汚而爲池。或墟而爲草。每興操鏝者之過而咨嗟者。凡幾家也。惟此二百年之遺基。四三間之茅屋。人不得而爭也。侈不得而生也。斯其所以安之者也。彼倘來之高車駟馬。亦不足羡也。至如先生之祠宇。則在鄕之姓族咸助焉。滿朝之外孫盡力焉。以成巋然之重新。奉安凜然。之遺像以肅薄夫於百世之下者。斯豈世人之所有也。若其繩樞席門。原憲之所安也。簞食瓢飮。顔氏之所樂也。在主人何病焉。今其爲子孫者。欲知其所當守。則其所以守之者有三焉。守身存心。學尋墜緖者。其一也。守死善道。威武不屈者。其二也。守靜安貧。樂天無憂者。其三也。願以此語傳之子孫而世守焉則幸也。克後之先十世祖。乃先生曾王考之弟也。前與典簿旣親且厚。而今之來。又主於典簿。相愛之深。烏可無相勉之語也。因書以贈之。亦欲以自守焉。</text>
<title>賤蹤將歸故棲。謹錄荒拙。奉獻東嶽李相公請敎。且以告別。</title>,<text>男子生天地。非無濟世心。丹衷憂衮闕。白髮愧華簪。數竹臨池活。孤松種島陰。雪霜驚歲暮。歸去舊盟尋。</text>
<title>呈睦相公告別 二首</title>,<text>明府在南常欲北。愚生在北又思南。非如越鳥巢枝意。政急原鴒樂且湛。經濟須英傑。徵求愧不才。徒懷一寸激。安敢萬言裁。漢北辭喬嶽。江南尋釣臺。臨分更惆悵。歸去首頻回。附次韻 梅溪睦舜卿宵旰憂宗社。經綸急茂才。承恩計未少。思退句還裁。殘雪埋幽逕。寒梅傍舊臺。他時戀君夢。應向日邊回。又 孤石睦禹卿丙枕思良佐。天書起大才。驚心有所感。瀝血不知裁。忽憶嚴陵瀨。還辭郭隗臺。山窓梅正發。應待主人回。</text>
<title>謹次德淵。用老杜憶弟韻寄示。</title>,<text>遠遊靑嶂裏。秋色錦屛圍。日落寒蟲叫。天長旅鴈歸。眼驚烏兎走。魂傍脊鴒飛。一作老霑新命滯。魂向故園飛。 遙憶看雲處。增傷一字稀。</text>
<title>敬次枉示瓊章。奉呈晩悔洪相公 得一 案下。幷序</title>,<text>夙仰喬嶽。幸逢來莅弊府。一再承顔。退而心醉。遽見西歸。悵然莫攀。且以其時。冒熱衝泥。行路多艱。奉慮不淺。及擎届忠原寄書。稍以爲慰。戾止洛城。復惠德音。旣以喜稅駕之安。而益以感繾綣之意。自惟不佞。何以得此於賢大夫哉。轉增惶愧之至。顧今山河遠隔。潦倒漸深。垂天之翼。未可以圖南。坐井之鼃。無緣而至前。則枉書中所謂泉路之期。能不悲哉。所冀者樂天不憂。隨遇而安。以終其餘年耳。伏奉明月之投。責以陽春之和。不敢孤命。謹以拙句三絶。仰塞盛意。雖甚鄙俚。但吐露肝膽。庶幾一照也。一歲東都政化新。邑人無祿失仁人。老農何有承交契。別後相思勞谷神。生同一世雖云幸。末路知心有幾人。忘勢忘形千載遇。忽然相別倍傷神。贈君烏杖非無意。欽仰淸修邁俗人。千里相思何日忘。兩鄕明月照精神。</text>
<title>次晩悔相公韻</title>,<text>美人西望已經年。一病徒緣愁思纏。自分明時無用物。敢云平地作神仙。</text>
<title>寄呈晩悔</title>,<text>壯年愚計在君堯。荏苒南州歲月消。擬向明時伸抱負。仍逢亂世轉蕭條。晩來知己如公少。老去離懷不自聊。萬事于今任天意。佳山麗水獨逍遙。</text>
<title>初度日。書贈德淵。兼示益弟。</title>,<text>二萬三千日。重逢壬午春。蓼莪懷永慕。常棣樂長新。憑几看兒戱。傳觴叙話親。將期百年內。直到太平辰。</text>
<title>德淵初度日。在霞洞。書懷送呈棣軒。壬午</title>,<text>弟五兄年八。慈天遽爾亡。相依近七十。永慕抱尋常。谷口花燃紫。沙頭柳嫰黃。今辰阻稱壽。微恙只偏傷。</text>
<title>奉次明府仕隱相公寄示之韻。伏呈東閣案下。二首</title>,<text>環州萬壑滙澄湫。五馬郊坰玩碧流。非爲老農移白日。蹔時乘興看漁舟。習池何幸近州城。野老還慚錦里迎。收拾風光旋皁盖。淺誠安敢稱烏程。附原韻突兀危峯下有湫。肆筵携酒共臨流。箇中何事能挑興。橫篴波心弄小舟。公暇乘閒偶出城。慚勞杖屨屬逢迎。斜陽好趁微凉返。穩馬輕衣十里程。</text>
<title>復用前韻。以叙奉送之意。</title>,<text>南來琴鶴厭卑湫。北去長存惠澤流。豈是雞林棲鳳地。九重方擬濟川舟。不是澹臺在武城。南州一榻荷相迎。鼇山漢水隔千里。目送秋風歸去程。</text>
<title>奉送明府朴相公西歸。以一言當百錢。</title>,<text>三十年前曾會遇。一千里外幸追隨。鵬摶鯨海雲天遠。鳳下雞林歲月移。靑眼屢回眞有數。白頭相對更何時。政聲長共兄江水。水不乾枯我便思。</text>
<title>哭李華遠 𤾧</title>,<text>顔氏猶稱夭。嗟君少十年。鵬飛將九萬。鯨背隔三千。朝露丹旌濕。先秋碧蕙捐。忍看今子夏。雙眼淚懸泉。</text>
<title>挽李輝遠 皗</title>,<text>少壯看人廣。知君淑氣全。業承賢祖緖。才負賈生年。蓮榜吾兒共。蘭交子我堅。溘先顔氏短。昌後定綿綿。</text>
<title>謹次曲江太守 崔繼勳 韻 二首</title>,<text>三十年前本在山。歸來松逕晝門關。古人淸節千尋碧。今我滄浪一曲灣。寂寂園林霜葉下。蕭蕭風雨暝鴉還。細傾花砌非耽酒。憂世傷心不自閒。錦繡屛圍天餉我。玦環鳴去此縈回。棲巖久伴松林鹿。訪陋曾穿石路苔。會見長途伸驥足。肯敎鴻業屬駑才。枕流不洗吾猶待。傾否何時泰運來。</text>
<title>復用前韻。奉呈曲江東閣案下。</title>,<text>往時鳧舃過蒼山。紫氣先徵谷口關。春意較遅花滿岸。雨聲贏得水生灣。淸詩近自曲江至。明月應從合浦還。盈把入懷藤已弊。爐薰棐几不曾閒。結廬人境愛潭臺。山自逶迤水自回。一夜金風吹玉宇。滿庭黃葉覆蒼苔。江湖尙有憂君者。廊廟誰能濟世才。功業可從治郡始。會看軒冤盛年來。</text>
<title>違拜經年。戀德日多。靜中書懷。粗成韻語。奉呈曲江東閣案下。以不忘前日之敎。四首</title>,<text>美人長憶曲江濱。二舍相望動二春。松檟亦同霑雨露。生民贏得慰嚬呻。懸魚閣裏淸修苦。立馬花邊禮數新。谷口虛堂今寂寂。孤雲何日更來臻。右有所思上計陶唐約四千。自唐堯元年甲辰至今年壬午。凡三千九百九十九年。 人間何世太平年。中天日月蟾蜍蝕。左海魚羊血肉羶。范子二憂誰可並。堯夫五樂自難全。于今但想鴟夷老。散髮扁舟弄晩烟。右有所感何事三年旱。天心未可知。虛村甁已罄。寒竈玉誰炊。溝壑春將近。兵戈世漸危。千倉萬箱穀。安得救民飢。右憂民飢赬卵生秋樹。團團徑寸珠。剖心金液爛。近口玉池濡。山叟何專美。海鄕應少須。木瓜容可擬。瓊玖報吾無。右送山柿</text>
<title>無題</title>,<text>五陵豪貴緫成虛。容膝頤神構此廬。梅影侵軒兼竹影。山居得野又川居。淵明不是忘時遯。和靖元非與世疎。鳴劒誰能洗靑海。佇看千古報兇除。</text>
<title>兄江送春。贈主人翁。壬辰</title>,<text>水過西兄宗北兄。奔流衆派此盈盈。主人獨擅千年勝。來者應留萬古名。白鷺洲分檻外逝。靑天影落鏡中明。風光別我將歸去。對酌何辭到五更。</text>
<title>又呈拙句以資一粲</title>,<text>主翁垂釣早來歸。久厭人間萬事非。高閣臨流收灝氣。平沙鋪渚襲芳菲。風欺古峽花將盡。雨入空江水漸肥。竟夕憑軒塵慮少。悠然白鳥看雙飛。</text>
<title>席上偶得拙句。奉謝皁盖枉屈之意。兼呈座上諸尊賓。甲午至月旣望</title>,<text>老農寧有習池風。竹裏香厨愧不豐。蓬巷共驚來顯者。藜床自分頓微躬。西山白日無能繫。北海淸樽莫念空。別後相思何處是。一輪明月在天中。</text>
<title>題萬歸亭壁上 乙未</title>,<text>東南萬壑赴兄江。淑氣千年蔭此邦。慳秘待人留勝境。經營拓地啓晴窓。寒潭秀色靑天一。沙渚閒飛白鳥雙。欲寫箇中無盡意。老來安得筆如杠。</text>
<title>挽湖南宋希玉</title>,<text>靑眼東都二載中。趣同何必業相同。平生弧矢男兒志。隨處杯樽俠士風。誰料笑談旬日別。已成冥漠百年終。湖南此去今千里。泣向丹旌淚不窮。</text>
<title>挽孫達卿 宗道</title>,<text>四十年來取友中。達卿儀範幾人同。襟懷落落丈夫志。符彩酋酋君子風。雙峙鳳毛知有後。孤眠鶴髮恨無終。賢哉短命今如許。天道冥冥不可窮。</text>
<title>哭徐僉知 道立</title>,<text>四十四春如一日。嗚呼永訣達城徐。孤鸞照鏡悲無極。五鳳承家慶有餘。新壠斷雲寒寂寞。故園喬木雨蕭疎。忝親又阻臨其穴。獨自呑聲淚滿裾。</text>
<title>代李府伯 廷臣。挽金方伯 緻。</title>,<text>聖主龍飛愼簡掄。命公分虎壯南門。三年治績看銅柱。一路威恩按嶺藩。雞夢遽驚虛舘夜。翟帷將返故山昏。平生報國心猶在。世篤忠貞視後昆。</text>
<title>哭金汝剛</title>,<text>命矣斯人疾。沉沉竟不醫。一千年故國。二十歲新知。白首平生志。丹旌此日悲。我家方有慟。爲子只揮洟。</text>
<title>挽蔣山長 啓賢</title>,<text>人間五福誰能備。陋巷安貧樂在中。年近八旬仁必壽。業傳雙胤慶無窮。違時晩卜淸湖曲。厭世仍悲靜樹風。先子交遊今已盡。後生垂淚向蒼穹。</text>
<title>哭權府尹 帖○二首</title>,<text>古昌華胄慶綿綿。喬木承家大尹賢。金虎忽分千里遠。銀蟾只見十回圓。陽春布惠民俱得。霜露侵身恙遽纏。淸操蓋棺惟一被。玉人何處鎖重泉。德門家世固多賢。玉立淸操孰敢肩。元亮折腰彌骯髒。長卿抱疾轉沉綿。炎蒸百戰醫窮術。哀淚千行哭向天。五十七年如夢裏。嗚呼丹旐廣陵阡。</text>
<title>挽陳奉扈</title>,<text>納納乾坤內。悠悠不可知。試觀千古上。誰盡百年期。壽福如君少。仁人有後宜。于今乘化順。不必涕漣洏。</text>
<title>挽朴明叔</title>,<text>與君同歲業兼同。誰使幽明今不同。仍念此行先後耳。他年泉裏永相同。</text>
<title>挽堯佐再從兄 四岳</title>,<text>吾兄厚德冠吾門。常願康寧百歲存。七十四年曾一瞥。今違執紼倍傷魂。</text>
<title>挽裵藤菴 尙龍</title>,<text>倻山西峙洛波東。生長多賢淑氣融。凾丈早聞持敬旨。林泉晩作樂天翁。一家仁裕知垂後。五福全膺竟考終。欲往伸哀吾老矣。潸然只自溯悲風。</text>
<title>挽郭木川 衛國○丁酉</title>,<text>吾長於君較十歲。如何使我構哀詞。古人懿範其誰矣。今世賢流且盡之。此去相懸百里外。玆生永隔萬年期。遙將一掬呑聲淚。憑寄東風滿意吹。</text>
<title>挽洪僉知 眞卿</title>,<text>與我行年較二年。羡君强健地行仙。如何便向重泉裏。使我先題薤露篇。</text>
<title>哭金德承 慶長</title>,<text>勳業名家久。流波積慶綿。敦仁裕後嗣。富學慕先賢。挾世安天爵。高年作地仙。居然乘化盡。不必淚懸泉。</text>
<title>挽鄭奉事 弘業</title>,<text>錫類承家久。於今行義敦。養眞違世路。守拙樂田園。厚德逾中壽。深仁裕後昆。幽明隔旬日。老友獨傷魂。</text>
<title>挽孫茂卿</title>,<text>茂山積慶遠。大樹植根深。竭孝聞伊昔。移忠尙在今。山河盟府記。珪組世人欽。君是來孫秀。吾知往緖尋。與兄元共派。相友早連衾。長我一年耳。多君萬古心。論文嘗負笈。照膽幾披襟。期與百年老。那知二豎侵。泉塗埋白璧。世路斷玄琴。落月思古色。秋風餘苦吟。後昆椒碩實。先壠檟成陰。命矣君何恨。哀哉自不禁。郢斤吾喪質。楚調孰知音。迷哭傷神處。原林白日沉。</text>
<title>挽權命世 應生</title>,<text>堂堂先太師。枝葉滿東陲。世代雖云遠。雲仍多見奇。今君亦俊傑。昔我幸追隨。永訣平生友。難堪涕泗垂。</text>
<title>挽權參奉 㶵</title>,<text>與君先子契曾深。更與吾君許寸心。末契年來期百歲。露歌何事向吾尋。</text>
<title>哭張進士 泰來</title>,<text>執友驚淪沒。平生獨我知。不才葑見采。如琢石嘗治。數歲吾雖長。多聞衆所推。比肩門雪立。對面砌陰移。凾丈開昏日。盍簪論抱時。從遊心莫逆。偲切道恒䂓。世事俄遷變。人生足別離。十年違會晤。兩地寄相思。嘆我衰何甚。羡君厚自持。樂天惟順事。安土亦神怡。餘慶祥長發。深仁裕必垂。滿庭鸞鵠峙。瑞世鳳凰姿。五福旣云備。一生無所。索居星屢換。强起霧思披。二豎初爲祟。三霜竟未醫。在公奚有憾。而我孰稽疑。一世朋知盡。孤形獨處畸。屋樑虛想像。泉路盡交期。已矣嗟何及。哀哉去莫追。靈宮阻永訣。西望涕漣洏。</text>
<title>挽鄭晉州 好仁</title>,<text>君是宗門秀。吾先二十秋。襟期何落落。符彩又酋酋。事主忠貞盡。臨民惠政優。六旬非滿德。三鳳永垂休。</text>
<title>挽徐監役</title>,<text>麗代忠賢後。本朝勳業傳。登龍期夙歲。司馬在中年。一命殊恩被。多男積慶綿。六旬嗟未及。親屬倍潸然。</text>
<title>紀行 丙子</title>,<text>崇禎九載秋。八月十三日。蘆谷啓行程。西首向北闕。恩命到蓬蒿。感激還震越。自分老丘壑。豈意霑爵秩。踰嶺至永陽。玉郞徐君室。伯兄自黃岡。茅簷共對月。臨臯且有事。待朝先作別。兩兒各辭歸。松楸届俗節。信宿方獨行。午過長水馹。暮投缶溪村。石路穿林樾。晨征飯孝嶺。日昗松間歇。玉山候門墻。金烏看未沒。寒熱喜向蘓。今愈昔者疾。朋知多俊彦。連枕相磨戛。朝雨灑途塵。遅遅行未發。丁寧汝往矣。莫憚衝泥滑。拜辭感懷多。千里分契濶。晩尋古里谷。俄看月東出。明鏡堂有主。壁間先生筆。仰歎寓意深。欲和愧詞拙。凌晨始着鞭。月波亭突兀。故人佩酒來。朴君字明述。坐談頗慷慨。分袂何飄忽。去登觀水樓。洛江流蕩潏。橫舟劃紫烟。有村長川末。天明登前道。回望商山栗。咸寧古伽倻。忽見孤山崒。唐橋院樓墟。古跡今湮滅。將軍此設奇。千載人能說。大賢昔由此。時僧用丹漆。愴念詩獨存。句意淸更絶。駸駸入幽谷。喬木亦成列。喜逢舊舘人。安眠五夜徹。鳥嶺望巉巉。犬灘經汩汩。旅店棲草谷。霜風未肅殺。羸馬午已停。猶恐足力竭。戴星催僕夫。山月穿林缺。龍湫與鷹巖。神魂自怳惚。從卑已升高。頓覺天地豁。所經多殘堞。設險固密勿。未聞賊自遁。但能勞役卒。北望五雲深。鳳城終可達。路逢東槎客。前後擁金鉞。使乎其勉旃。安邊三寸舌。絶險殆歷盡。間關難具悉。日暮行店投。雲暝山村失。曉過獐項遷。朝炊㺚川秣。平原一莾蒼。恨無縮地術。疾驅古驛路。田廬數椽結。晨光行逕微。耳聞殘流咽。且近竹州城。披露供蔬糲。行行穿賊壘。云是壬辰窟。一舍每相望。至今猶痛骨。當年孰男兒。追思憤益切。小縣陽智南。撲地農家密。昔無今始見。知從緫戎設。爾輩宜盡力。南漢堅不拔。夜深雨聲紛。客愁主喜溢。秋來頗暵乾。畦蔬從此活。恒雨夏已甚。旱潦相傾奪。咎徵果誰在。欲向彼蒼詰。遂及龍仁前。簑衣始得脫。板橋邀行人。多多猶益悅。生平利升斗。爾自志願畢。惟彼辭萬鍾。丈夫義所决。中夜或起坐。念之空咄咄。雞鳴上馬去。入望佳氣欝。漢水何沄沄。漢山何崒嵂。渡江入國門。時逢道上喝。十年無此來。于今鬢已雪。主人驚我至。盤飧慰飢渴。一日聊自休。道途膓內熱。從人問舊儀。只欲遵古轍。夙興戴烏帽。曉風吹華髮。金門敞已闢。鞠躬懷慄慄。天香丹鳳闕。霱雲白獸闥。拜起退從容。是月二十七。紫陌鳴玉珂。騰踏皆時傑。聖主急賢良。山林猶剔抉。君臣義固重。此身安可㓗。但愧才不稱。天祿空盜竊。且將就籩豆。出處無固必。分香紫宸殿。肅敬蒼梧謁。神宮閶闔開。九秋月初吉。莫覩聖人作。追念膓如割。仁深積慶遠。萬世綿瓜瓞。想應陟在天。降監遺民孑。萬里固封疆。四夷歸鞭撻。微臣本無用。骯髒安圭蓽。豈無濟世心。來非爲親屈。聞諸古賢人。一命猶及物。胸中何𡾋嵬。但有一斗血。宿齋裁短疏。其目凡有八。將欲呈琅玕。冀補萬分一。九天雖云遠。邇言幸垂察。不願事虛文。只願務誠實。東藩臥刁斗。北門固扃鐍。旅鴈向南飛。坐看驚歲律。松菊入夢頻。歸思難可遏。明朝投匭凾。然後謝簪笏。</text>
<title>奉送東嶽李相公歸京師 幷序○甲寅秋</title>,<text>昔眉蘇公之守徐。陳師道以民事太守。陳太尉之爲豫章。徐孺子以客禮見待。夫以守民之嚴。而相遇之殷者。蓋其太守賢而民又賢也。今吾之愚。萬不及古人。而見知於賢相公者何以哉。始吾相公之入境也。余有先人之弊廬在境上。相公憇于斯。余以主人見。其後以民事至城府。相公亦不以民視。余由是感焉。將以一州之民弊。陳之於相公。冀以少安一州之民。而顧相公之明且斷。於事之所當爲。若河决而龜卜。如愚者又安敢開口而論利害哉。相公聞吾書室在水石間。嘗亟稱而欲一觀之。吾亦願得其新題。以光吾山水。以傳之不朽。而今不幸而相公當見棄去。吾旣不償所願。又欲請退之滕閣之記而不暇得。於是竊歎州民之無祿。而又以歎吾山水之無以傳也。抑相公之惠。不但專於一州。而當施於一道。不但專於一道。而當施於一國。則朝廷將使相公按節于嶺之南。而吾州之民必相報舊使君之至矣。吾雖愚且陋。猶有山水。在當角巾野服。拂石掃逕。以候相公之車馬。未知相公尙記東都一遺民耶。州民之於相公。余實見知也最先而受恩也不後。今相公之歸。敢書百許字。以當一大錢。大尹尹東土。去年十一月。大尹歸京師。今年九月日。一歲百里間。春生又秋殺。小民愛平易。老吏畏姦發。老老及人老。深仁浹民骨。賢賢復其裔。美事自今設。茂草學舍墟。一朝看突兀。潮人得韓子。蜀郡文風欝。吾非武城人。公事至偃室。屢蒙下榻待。今作攀轅別。竹移南山雨。松帶北山雪。種來在官庭。遺民歌勿伐。</text>
<title>追次先生韻。示同門求正。</title>,<text>九重有賢招。先生懷震越。行年八十三。一心猶戀闕。炎程戒行李。僕夫告晨作。五日至古寧。嶺路險又別。短疏中道裁。一語匡時益。從者有數人。瀚壂後與勿。舟于洛之水。孰供忘憂物。道南及月巖。遺風飽諳得。此行不可忘。吾儕並宜錄。崇禎丙子年。七月十五日。附原韻耄行病復作。臨嶺知難越。裁疏達此憫。此心猶北闕。行勢不可淹。借船乘流作。連陰留道南。卽與諸勝別。別日又乘船。記行屬諸益。益中臨臯長。亦顔名四勿。座中爲宿儒。積功窮事物。船上果多勝。耄昏難記得。都在亦顔記。他日歸中錄。切望船中益。他日思是日。</text>
<title>明鏡堂。次先生韻。堂在一善古里谷</title>,<text>古鏡新磨出。光明萬里通。烱烱絶纖塵。豈容荒穢叢。恁地自惺惺。樂天無忡忡。何年一鑑開。主人堂其中。梧桐迎霽月。楊柳來光風。境靜方自知。雲消看碧空。誰其先覺者。請問無極翁。附原韻此理何偏此。天地古今通。世常過續際。身羣萬有叢。堂靜鏡益明。方寸那時忡。定性無將迎。這境乃是中。開卷坐肅然。直遡義軒風。道固兼費隱。事過心還空。寂感非有意。惺惺主人翁。</text>
<title>旱久得雨。至誠所動。喜氣洋溢四境。余所耳目焉。故道其農家者之意。作爲歌詩一篇。錄呈尹察訪 左辟 案下。以博一粲。</title>,<text>去年冬不雪。春田澤未優。朱夏望雲霓。赤日龜田疇。民生食爲天。何以慰窮愁。我尹尹東土。神明燭無幽。痛念猾吏橫。掃境困誅求。罪一懲百頑。悅服民歌謳。惟簡在帝心。亦足回天休。况復精禱意。嶽瀆禋祀修。南廟神萬古。西山土一抔。至誠易感通。是日膏澤流。甘雨方千里。恩風遍一州。耕者舞于野。佇看民有秋。蹙額更何有。昔疾今已瘳。聞說白頭翁。始見龔黃儔。明府願終惠。百里安鉏耰。伊我處畎畒。已恐民轉溝。力未作霖雨。心有願豐憂。我歌且志喜。愧比明月投。</text>
<title>感舊義。書贈曺 克貞 老兄。壬戌</title>,<text>故人昔隱靑松縣。我亦從之共遊衍。故人今居蒼水村。十年不能一相見。倐忽中間數十載。君爲白頭我二毛。往事悲歡安足論。有時相憶心忉忉。幸値今年壬戌秋。兄江更續蘓仙遊。短簫長笛月明中。輕舟一葉浮中流。駄醉歸來餘興在。抱琴明朝仍有意。華堂展席動高歌。舞袖翩躚日夕起。吾君意氣老不衰。滿座歎羡何能休。世間離合劇悠悠。南北東西人去留。昨日好雨從東來。是時佳賓與之俱。靑眼重開蘆谷裏。小亭瀟灑蒼山隅。魂夢頻驚雨聲中。一夜前溪溪水急。新篁帶雨頭搶地。澗松亭亭古鬚鬣。此間亦足少淹留。何用呼奴促歸駕。嘆我已是一方人。有策不能安天下。致君澤民吾老矣。伊尹周公何許人。不如長對靑山色。吐露情話平生親。</text>
<title>紫玉山</title>,<text>噫噓𡃰巍乎高哉紫玉山。偃蹇屹立淸溪灣。天開勝地付前賢。想得當年初秘慳。先生事業昭日月。翠巖千尺高難攀。烟寒武夷吾道東。五百年來文運還。安仁已飽樂山趣。數椽來結松雲關。圖書左右滿腔春。樂天竆巷追曾顔。光風霽月浩無邊。庭草巖花思一般。天光雲影共徘徊。獨樂乾坤今古閒。平生素業在濟世。九霄層翮飛鵷班。君民堯舜竟未展。世路險𡾟多危艱。關河千里去不返。歲月忽驚龍蛇間。幽棲舊巖鎖寂寞。紫翠一抹愁烟鬟。荒臺埋沒古舍空。石泉嗚咽鳴潺湲。雲沉嶺樹子䂓啼。掛空皓月如弓彎。遺篇燦燦宛如昨。格天丹忱傳不刪。邦家旌淑邁成周。斯文百世開愚頑。靑山有祠禮數寬。螭頭一片光爛斑。微生生晩夙所慕。薄暮荒山悲涕潸。吁嗟乎先生道德仰彌高。星斗明懸千仞山。</text>
<title>登學士臺。憶崔孤雲。</title>,<text>伽倻何岧巍。中有學士臺。何人昔曾遊。孤雲其姓崔。人亡古臺空。俛仰思悠哉。鼇山孕奇秀。仙骨人間來。氣岸空四海。文章傾八垓。北學巫山歲。碧桃和露栽。銀河列宿年。錦衣鄕山迴。阿飧擬經綸。白璧還見猜。王通策何用。賈生徒抱才。黃葉已蕭瑟。忍見宗社頹。長往忽掉頭。皎皎烟霞隈。世路少知音。秋風詩興催。臺上日成趣。頓覺塵慮灰。遨遊挾飛仙。明月同徘徊。瑤琴響一寒。石壇餘蒼苔。詩仙杳何許。筆苑留瓊瑰。羽化人謾傳。事業今崔嵬。我來訪遺跡。草逕尋無媒。登臺感臺名。千載令人哀。</text>
<title>醉賦淸平調詞</title>,<text>大雅久不作。國風隨烟灰。情性日以蕩。諷詠何人哉。數曲淸平調。三百篇中來。白也詩無敵。文章驚八垓。明月耀貝闕。雨露承蓬萊。是時沉香亭。春風花正開。仙娥下九天。玉輦同徘徊。天子厭古調。衆樂如蚊雷。花牋屬翰林。醉筆凌雲裁。新詩二三闋。靄靄春雲堆。歌以侑瓊觴。葡萄初發醅。君王一解顔。太眞紅暈腮。榮寵冠一世。樂府傳瓊瑰。誰知數篇中。諷此亡國媒。新粧擬飛燕。雲雨嘲陽臺。一言如有悟。未必貽禍胎。自從脫靴後。白玉終見猜。畜君亦何尤。采石江聲哀。遺編見深意。詩聖今塵埃。悠悠千載下。誰是謫仙才。</text>
<title>帶月荷鉏歸</title>,<text>潯陽江上村。石田春雨餘。中有荷鉏人。帶月回巾車。沉冥一世豪。襟韻知何如。斗粟肯折腰。早歸田園居。南山一頃豆。旣勤敷菑畬。草盛苗反稀。芟刈其虛徐。荒穢理不盡。暝色林烟疎。宿鳥倦飛還。寒蟾良夜初。揮鉏帶桂影。夕露霑衣裾。頭上晉時月。荷鉏歸蓬廬。北窓臥羲皇。東籬嘯一舒。俛仰宇宙內。世事堪欷歔。山河異昔時。麥秀傷殷墟。平生本朝心。手中惟一鉏。欲鉏劉寄奴。有志終未攄。深意寓一吟。至今傳瓊琚。高風千載下。更有斯人歟。大書晉處士。晦菴能起予。</text>
<title>直木忌先伐</title>,<text>木生澗壑中。直立亭亭然。雨露之所濡。拱把日參天。匠石一擧足。顧視山後前。矮者不宜矩。曲者難爲圓。睠此崔嵬幹。數尺無所捐。斤者忽以斲。委斷山之巓。縱是植物微。能不知自憐。枝葉昔峻茂。條榦今摧顚。戕賊固所忌。正直終何愆。我本樗櫟材。感此心悁悁。在彼物皆然。况此人甚焉。君子孑不羣。壁立懷貞堅。衆人皆按劒。乃反仇忠賢。勁直盡摧折。誰能保天年。世事乃如此。此理天亦偏。椅桐伐琴瑟。杞柳爲杯棬。梅伯死葅醢。屈子江潭遷。伐柯柯不遠。守身可與權。歲寒保松栢。勿爲斧者先。</text>
<title>挽權梅窩 士諤 姨從兄</title>,<text>骯髒非時態。醇夷有本心。文名驚世久。武藝服人深。枳棘才難展。蘭芝慶足歆。無嫌六十短。此壽亦稀今。</text>
<title>挽蔡參奉</title>,<text>夙歲從遊久。中年兩阻音。連姻情更篤。到老戀愈深。永訣稀年外。空埋太古心。抱痾違執紼。西望涕盈襟。</text>
<title>挽李進士 尙一</title>,<text>不見李生久。李生今安適。鶴髮兩在堂。鳳雛雙峙竹。君家壽福具。君獨纔半百。脩短皆命矣。顔回獨夭折。伯魚葬無槨。而君今有槨。三蘭侍彩衣。地下宜瞑目。千年身後事。是君未艾福。相隨曾幾時。落月空照屋。吾知死生理。不免淚盈掬。</text>
<title>挽詞[師傅崔東㠎]</title>,<text>屈指人間事。嗚呼不忍言。原頭曾失侶。膝下又傷恩。師傅功名薄。詩書事業屯。時看西岳志。遺恨在斯文。論情我自如兄弟。較齒君能長九年。從此相從交有道。豈知今日捨吾先。老夫於世最悲傷。幾哭人間故舊亡。况復吾兄情義厚。不堪衰淚濕衣裳。</text>
<title>挽詞[牧使申悅道]</title>,<text>我東鄭師傅。山居矢不諼。疏陳文穆蹟。薰炙旅軒門。九袠稀人世。雙男揔蕙蓀。病跧違執紼。南望淚眸昏。</text>
<title>挽詞[掌令申弘望]</title>,<text>嶺外耆英獨數公。暮年雲海一冥鴻。壽樽方動蟠桃影。仙馭催歸閬苑風。恩及丘樊官豈薄。澤流蘭玉慶無竆。淸芬寶唾終難泯。誰置儒林後傳中。</text>
<title>挽詞[參奉朴晉慶]</title>,<text>曾謂南州尙有人。忽驚東海福星淪。臨章却憶平生事。凾丈遊從四十春。</text>
<title>挽詞[郡守申瀚]</title>,<text>曾於丈席久逢迎。儒雅平生仰老成。懿行本來敦孝友。高明端合享尊榮。功名世上還無分。令聞人間永有聲。惆悵德淵前日淚。不堪重濕昔年纓。</text>
<title>挽詞[進士李尙逸]</title>,<text>醇儒學蔚擅南鄕。谷底幽蘭播遠香。王子賓師曾處位。賢門凾丈早升堂。德尊吾黨人無間。功在斯文道不亡。年過八旬仁壽驗。樂夫天命又何傷。</text>
<title>挽詞[參奉李皖]</title>,<text>玉鑑懸秋照海東。依歸先正學源洪。初年壯志鵬摶遠。暮歲榮名鶚薦公。兩美室中琴瑟靜。二宜堂上弟兄同。沉潛書史河充腹。頤養田園道積躬。惠及後生誘掖至。心知先子琢磨工。烟霞滿壑吟詩瘦。蘭玉盈庭食報豐。南極纔驚星彩晦。東都已哭哲人㐫。門屛寥落吾安仰。丈席凄凉士失宗。地下忍看埋懿範。人間無復挹淸風。</text>
<title>挽詞[孫釴]</title>,<text>齒與先人較丙丁。公能久世獨康寧。醇儒望重君師傅。碩德名尊學老成。南極星光今晦彩。西湖月色爲誰明。摳衣承誨嗟無地。哭盡從前未盡誠。</text>
<title>挽詞[別撿李埰]</title>,<text>烏川世澤裕來昆。人道滎陽有子孫。親炙賢師加學力。望隆君傅荷天恩。晉公後葉槐陰滿。蘇氏中峯木假尊。痛矣如今違杖屨。東都年德復誰存。</text>
<title>挽詞[縣監朴愰]</title>,<text>滎陽太祖裔。文獻有淵源。聲譽詞壇早。工程實地惇。處鄕儀士子。賓國傳王孫。後死嗟無祿。誰從聽至論。追憶門屛拜。星霜已七遷。紛紜當日事。慷慨十年前。痛極斯文戹。悲深世路偏。丁寧言在耳。不忍寫哀篇。</text>
<title>挽詞[生員李垷]</title>,<text>家世烏川積德隆。徵君聲譽播吾東。巖中講學承師訓。谷口耕雲繼古風。山仰百年欣有托。樑摧一夕慟無竆。二宜堂裏餘鳩杖。寒月凄凉樹竹叢。</text>
<title>挽詞[進士孫佶]</title>,<text>不墜烏川緖。流風今尙存。沉潛先聖學。濡染大賢門。道泰身還泰。年尊德亦尊。梁摧安所仰。無復接餘論。</text>
<title>挽詞[宣敎郞李尙賢]</title>,<text>系出烏川知奏後。游神理窟慕朱程。位非稱德天難恃。仁享遐齡世播名。士有討論焉取正。鄕無長老可呑聲。此心重爲斯文慟。不獨於生感厚情。</text>
<title>挽詞[生員李亨益]</title>,<text>大都重見大儒存。古道恢處古義敦。鍾禀一千年氣數。優游八十歲乾坤。圖南志屈官雖薄。斗北名高德益尊。昆季雙峯今獨立。二宜堂月鎖孤痕。</text>
<title>挽詞[參奉張澩]</title>,<text>早從師友覔眞詮。樂有賢兄共後先。立雪已徵觀感篤。飮河終賴炙薰專。雍容自是淵源出。謹厚元由德範傳。今也卽亡誰好學。旅門仍此更蕭然。公於先子弟兄如。莫逆曾從負笈初。聞禮聽詩同執業。貢鄕觀國幾聯裾。庚年拜表因賢祀。辛酉封章爲賊鋤。除是氣求聲亦應。兩家遺嗣忍忘諸。罪逆餘生苦。驚心先輩亡。斯文無長老。君道日荒凉。薄俗偸應恣。竆鄕向失方。從玆永慶地。消息與誰相。八旬固上壽。師傅豈高官。位下才非薄。時竆分則安。寢郞能繼體。竁道想諧完。記行還應悉。須敎來者看。</text>
