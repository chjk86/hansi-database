<title>觀養蠶 兒時作</title>,<text>天蟲生後懿筐提。始未盈盤漸滿閨。稚引黑唇迎綠葉。老拖黃腹上靑梯。相侵稍稍如攻魏。三宿遲遲若去齊。失却眞形仍化蝶。更疑莊叟夢魂迷。</text>
<title>錦江亭。與氷君泛舟。平昌金使君 正立 率其胤天郞 振 適來。同賞。亭在寧越。</title>,<text>哀壑蕭蕭晩景鮮。暮江秋思鶩霞邊。太丘車上誰爲御。元禮舟中我亦仙。樹杪霜繁山欲老。渡頭風靜水如眠。三登一忝由來幸。勝事宜留石上傳。</text>
<title>關王廟送友人</title>,<text>關王廟前停客車。關王廟下動悲歌。湖山千里道途遠。人世百年離別多。黯黯新愁醉後發。涼涼微雨雲邊過。東門斜日獨怊悵。酒盡君行知奈何。</text>
<title>別延城睦使君 行善</title>,<text>九重西顧念窮民。始輟天曹秉筆臣。公廩有贏田是上。孝廚多旨海爲濱。風光正與新篇富。酒味還同長吏醇。佇見中牟三異著。政淸如水化如春。</text>
<title>曉發坡山村。醉贈主人南潦原 斗柄。</title>,<text>酒醒山館曉行催。賢主風流又一杯。林葉有聲終夜落。菊花多意殿秋開。尊前趙瑟佳人在。匣裡吳鉤老將哀。仍想灞陵游獵興。架頭飛掣不凡材。</text>
<title>別關東伯 代作</title>,<text>靑霄絳節上蓬萊。馬首江山雪裏開。不獨仙緣歸勝地。爲因宸簡重全才。和川細路雲迎旆。淸澗高亭月近杯。想得名區添一絶。右軍華墨散樓臺。</text>
<title>哀鄭洪川 良佑</title>,<text>想得臨門問疾初。戚容憔悴死灰如。那知至願違神鑑。忍見孤兒寄血書。閉眼故遲猶有待。燋腸已盡定無餘。傷心望子山前路。日暮何人更倚閭。</text>
<title>東湖春泛。次李濟卿 弘相 韻。</title>,<text>酒壘詞場任被牽。東湖風日媚晴煙。雲隨來石騎鯨客。月照臨皐化鶴仙。天借一春花未落。路連三島水如眠。君詩喚起沙鷗夢。筆落華牋句句姸。</text>
<title>別洪陽卞使君 時益 丈</title>,<text>腰童輝動玉獜符。沒脚風波有坦途。驄馬已閑車是鹿。獬冠纔脫舃仍鳧。潮通大海魚鹽足。地近圓山島嶼孤。佇見中牟三異著。尺書他日下天衢。</text>
<title>七夕夜會走筆應呼</title>,<text>長安一雨洗新秋。夢入淸江江上洲。騷人有感木葉落。牛女相逢天漢流。尊前豪氣少年事。窓外笛聲何處樓。靑山寥朗霽月在。酒盡客歸君莫愁。</text>
<title>銀臺直廬舃。次申侍郞 翊全 韻。奉趙禹瑞 龜錫 申季良 最 二太史。</title>,<text>瀛洲芳草綠如絲。昨夜韶光上柳枝。花信已從時雨促。鳥聲偏共艶陽遲。依微風露低淸漏。謔浪賢豪傍赤墀。賞釣佳辰今日是。舃鳳池春水欲生漪。騎省何人歎鬢絲。東風未老萬年枝。常驚曉漏趨班早。爲愛淸談退食遲。三月煙花連鳳掖。五雲冠珮匝龍墀。題詩更起蘭亭興。曲水晴波漾綠漪。</text>
<title>大行仁祖大王發靷日。扈駕出門外。記所見。仍寓感慕之懷。</title>,<text>聖主攀轝不忍回。從臣淸血浥輕埃。靈官振鐸旌旗肅。列隊明燈帳殿開。窮谷瓣香行處見。奮官仙漏夢中催。先王遺澤斯爲盛。夾路儒冠自遠來。</text>
<title>沈叔 敞 挽</title>,<text>詞賦當今見陸機。十年憔悴尙儒衣。慈嚴在路星初戴。疾病連宵露已晞。眼爲狄雲應未瞑。魂隨劉日欲同歸。西河此痛誰能抑。淚盡哀辭不忍揮。沈與其祖母。同時亡。</text>
<title>次李竹窓 應蓍 謫中詠懷韻</title>,<text>春光夜到逐臣居。茅屋荊籬一半疏。柏葉細斟新歲酒。梅花閑映古人書。浮生夢罷莊還蝶。聖主恩深屈豈魚。早晩雲間丹鵲下。未應臺閣席長虛。</text>
<title>奉寄扶安柳使君叔 椐 鈴案</title>,<text>春光先到北窓梅。昨夜南州驛使回。自笑三年吾是宂。還憐百里子非才。扶風縣古人誰在。御水臺空鶴不來。想得公餘無一事。看山細把月邊杯。</text>
<title>病中聞時事志感。奉寄扶安柳使君叔。</title>,<text>三旬閉戶日如秋。夢裡韶華不暫留。心弱自憐工部病。國危那忍會稽羞。黃龍塞上昭君怨。白馬城中謫客愁。時事卽今惟涕淚。羨君閑臥古瀛洲。</text>
<title>使無軒夜坐 往覲稷山時</title>,<text>簾捲高樓霽月明。竹床藤簟不勝淸。芙蓉易謝仍留實。絡緯多愁但費聲。秋後尙無還洛夢。病餘偏有出塵情。千年霸業今安在。煙樹依依慰禮城。</text>
<title>承銀臺召命。過水原。記所見。</title>,<text>朝日高時到水原。客亭寥落晝關門。殘花老樹皆秋色。快馬深杯摠國恩。細路遙分三里郭。疲民半在百家村。歸來漸喜長安近。雲外終南露一痕。</text>
<title>直廬與季良夜酌。走次幼能韻。幼能。李公端相字。</title>,<text>紗籠銀燭夜將闌。學士新詩醉後看。霜落禁林雙闕聳。月低虛幌一尊寒。天香繞席初簪筆。曉漏催籌已整冠。安得田家耽穩睡。不知窓外日三竿。</text>
<title>夜坐與幼能聯句。奉季良要和。</title>,<text>直廬風雪五更天。雲 仙漏丁東喚客眠。深淺一尊心似水。能 短長孤燭夜如年。詩成北闕雲生筆。雲 夢落西湖月在船。坐想竹林梅信早。能 小爐添却博山煙。雲</text>
<title>罷官趨庭曉發葛川</title>,<text>風塵懶折丈夫腰。舍笏趨庭客興饒。老馬行尋曾宿處。征人坐待欲分宵。星專曉色月初落。水作春聲氷已消。望裡歸雲知不遠。計程今日渡沙橋。</text>
<title>疊次載邇幼能諸益省中韻 載邇。徐公必遠字。</title>,<text>同把天庭尺寸毫。一時聯武幸吾曹。襟期已許徐君劍。名利寧爭冶子桃。傲骨難堪供世苦。閑情欲謝訪人勞。汪汪叔度無淸濁。自在安流自在濤。右徐內翰載邇含香柱下幾簪毫。文彩遙凌八斗曹。一飮仙翁千日酒。三偸王母萬年桃。吟成白雪聲名進。踏盡靑雲侍從勞。想有西湖歸夢未。夜來春水欲生濤。右李內翰幼能千丈祥光起白毫。愛君眉宇自山曹。聯翩十日遊蒼洞。次第三年種碧桃。海鶴投巢吾已倦。天駒受勒子將勞。新詩喚却新春興。一尺花牋勝薛濤。右李行人心甫禿盡中山幾兔毫。銀鉤妙法壓張曹。公車待詔初攀桂。密席承恩後噉桃。從古大材惟在晩。向來能事不辭勞。長風萬里吹雙翮。一蹴龍門九級濤。右金行人道常春來漫興染柔毫。懶性何曾辨馬曹。世路東西楊氏淚。人情前後子瑕桃。誰憐消渴三年病。却恨風塵四大勞。遙想故園寒食節。落梅如雪泛晴濤。右自道</text>
<title>別茂長崔使君 孝騫</title>,<text>三月江南滿縣花。使君行色向人誇。纔從渤海尋仙躅。更臥瀟湘領物華。喜氣先騰毛義檄。閑情晩付葛洪砂。明時莫歎長沙屈。紫璽徵黃定不遐。長沙茂長號</text>
<title>扈駕祈雨壇。歸路得雨。志喜。呈同僚要和。</title>,<text>淡月疏星映綵旄。葉林六責聖躬勞。珠旒玉珮傳淸響。石磬金鍾侑大牢。中夜至諴應有感。上天冥理莫言高。歸途已却逍遙輦。雨脚霏霏濕御枹。</text>
<title>別善山姜使君 與載</title>,<text>使君行色豈蹉跎。秋日名區樂事多。和氣欲浮仍綵舞。遏音初動卽絃歌。陰雲暗濕金城堞。暑雨遙添洛水波。最是路人瞻式處。淸風猶在首山阿。</text>
<title>秋日閑居。奉旁隣李 知白，嚴 碩耇 兩上舍。</title>,<text>駱峯秋雨細纖纖。睡罷茅齋翠滴簷。地僻新居輪已斷。官閑令節筆仍拈。狂憐太白舒州勺。靜愛君平蜀肆簾。待得一年今夜月。不妨相對把吳鹽。</text>
<title>奉寄鄭承宣 泰齊 銀川僑庄</title>,<text>湘潭恩雨楚臣歸。六載風霜萬事非。泣似枯魚嗟未及。身如華鶴欲何依。郊居近海差便養。城市多塵可息機。想得中秋端正月。獨携孤影舞萊衣。</text>
<title>朝參後述盛事。奉騎省同僚要和。</title>,<text>瑞雲祥旭繞蓬萊。仁政門前玉座開。爲採嘉言三接外。初看盛事百年來。重天廣樂鵷班肅。一縷仙香鳳輦回。欲把早朝傳美詠。就中誰是舍人才。</text>
<title>追寄通川李使君 翊漢 之行</title>,<text>荒詞孤負使君行。別夢依依歲已更。爲問分符驂鹿興。何如折桂戴貂榮。金欄半夜仙舟泛。玉柱千年鬼斧成。安得長風吹我去。共看滄海日輪生。</text>
<title>送申元澤 混 赴玉果</title>,<text>使君行色問何如。閑佩銅章下玉除。花縣政深潘岳興。竹扉還近杜陵居。春蠶報績仍觀稼。暮角收衙可讀書。遙想驛梅寒未落。遞筒詩句不宜疏。</text>
<title>載邇言事坐罷。歸恩山別業。</title>,<text>孤蘭元不怯風霜。跡屈今朝項轉強。儀鳳一鳴眞可喜。展禽三黜亦何傷。淸時悤作悠然逝。直道從知舍則藏。斜日蟻柯初罷夢。拂衣歸臥水雲鄕。</text>
<title>壬辰二月初七日。有御史治裝之命。初九日。牌招引見。戒諭丁寧。分授封書。仍賜臘藥，胡椒及糧饌。卽與蔡公 忠元，閔公 鼎重 兩學士出城。至南關廟坼封。則所受乃嶺南八邑。而職姓名與邑號。卽御筆也。感賦一律。</title>,<text>曉入金鑾拜玉皇。天音親戒繡衣郞。深宮未識齊民苦。蔀屋宜詢漢吏良。珍劑爲防炎海瘴。密封猶濕御爐香。微臣報答唯行役。莫歎江南道路長。</text>
<title>過知禮村</title>,<text>雨意初隨日氣陰。春光漸與地形深。峒氓伐木山爲畝。野老渟川水作砧。銜命敢云追直指。答恩惟在盡公心。驅馳終夕詩無興。却到名區更不禁。</text>
<title>還過密陽。述行役土風。二首。</title>,<text>奔走天涯病未堪。踏靑佳節過三三。非關物役詩仍就。不計行期路自諳。春色暗催疏雨裏。海門遙在密陽南。停驂坐見游魚樂。却向苔磯釣叟慙。看盡江南數卜州。土風人俗總相侔。移禾五月寧憂旱。種竹千竿不願侯。橫笛牧童靑作帶。挾筐村女白蒙頭。吾行到底君恩是。趁得芳辰辦壯遊。</text>
<title>夜坐凝香閣。次板上韻。閣在玄風</title>,<text>一年春事杏花殘。風送餘香倒客冠。驄馬鑿蹄人已倦。燭煙滋淚夜將闌。詩因興到吟來數。夢爲身勞記取難。簾捲小樓邀月影。竹床藤簟不勝寒。</text>
<title>過聞慶暫憇龍湫</title>,<text>夜來微兩不成泥。三月江南杜宇啼。殘堞石門何日築。落花芳草使人迷。湫波撼笛龍應起。嶺樹參雲鳥亦低。回首昔年仍撫跡。客邊春色轉凄凄。王父曹宰此邑故云。</text>
<title>奉別崔參判 惠吉 寧海之行</title>,<text>秋日雙鳧海上飛。一麾行色看依依。從知千石古來重。出自九卿今世稀。傲吏閑情鷗可狎。名區異味蟹初肥。觀魚臺下長松畔。試向棠花問繡衣。</text>
<title>淸陰金相國挽 代作</title>,<text>東海千秋更魯連。一邦忠節弟兄全。家無丙子年來曆。世有燕京獄裏編。間氣初收山獨立。高名長在日俱懸。應知石室門前月。留得丹心照九天。</text>
<title>別平康李心甫 萬雄 之任</title>,<text>畫角三聲早罷衙。閑騎白鹿訪煙霞。探崖處處蜂留蜜。淺井時時鼎有砂。觀獵夕陽凋錦翼。把杯秋夜摘松芽。題詩莫謾誇仙興。紫璽徵黃定不遐。</text>
<title>賀李濟卿登第</title>,<text>天門淡墨挂雲端。拭目千官喜氣看。群從四常今世盛。一年三捷古人難。當詩每服劉蕡策。此日仍彈貢禹冠。想得平生孤露感。不堪頭上桂枝寒。</text>
<title>將赴嶺幕。次李兄汝章韻。留別。</title>,<text>末路知音更有誰。驪歌一曲怨相離。那堪幕府看蓮日。又値池塘夢草時。南去行裝鷹翅側。北來書信雁聲遲。孤樓前燭應無興。莫說尊前聽雪兒。</text>
<title>洗兵館大閱 館在統營</title>,<text>刁斗聲宏畫角鳴。九枝燈燭滿船明。靑袍從事紅蓮幕。玉帳將軍細柳營。高館揷雲天欲近。遠山蟠海地無平。何時截得鯨鯢浪。手挽銀河淨洗兵。</text>
<title>鳳棲亭。次壁上韻。亭在丹陽</title>,<text>仙區落日訪仙官。隔水相迎笑語闌。嫌雜鳥歌仍罷管。恐驚魚戲却收竿。煙凝嶽色孤村暮。枕壓溪聲一夢寒。丹鳳不來明月在。碧梧疏影上欄干。</text>
<title>竹嶺</title>,<text>丹丘南去卽豐城。小白山形天削成。龜潭島潭昨夜夢。鳥嶺竹嶺今年行。岩排峽束日無影。路轉橋廻溪有聲。極北長安何處是。回頭雲際客愁生。</text>
<title>流頭日留月城。奉主人徐使君 祥履 丈 月城慶州▣號。</title>,<text>故國繁華一夢催。繡衣蓮幕客重來。千年往事山無語。半夜羈愁雨不開。黃鶴樓空惟玉笛。白雲梁廢但星臺。東流稧飮遺風在。病起尊前強把杯。</text>
<title>過鶴城金濟州 壽翼 謫所。留贈。鶴城。蔚山號。</title>,<text>茅屋蕭條竹作籬。楚臣生計看凄其。關山失路誰非客。嶺海逢人似有期。炎雨晩開冬柏島。瘴煙長濕石榴枝。雲間彩鵲飛應早。莫向湘潭詠楚辭。</text>
<title>嶺南樓。喜逢閔督郵 湋，朴上舍 𩂈 兩同年。兼奉主人李使君 袗。</title>,<text>郵官上舍幕中賓。邂逅天涯轉覺親。聯榜舊歡今八載。盍簪佳會卽三人。高樓壓水波容淨。積霧漫山雨意新。珍重使君留客興。一杯端合沃喉塵。</text>
<title>醉後走筆。疊次前韻。屬朴生促和。</title>,<text>扶桑出日幾寅賓。天末難逢骨肉親。同榜九州仍好客。把杯千里卽情人。白雲黃鶴詩仙去。芳草晴川物色新。醉後不妨壚下臥。密城歸路漲炎塵。催絃急管爲娛賓。酒後襟期暗許親。鸚鵡高吟皆俊土。鷓鴣淸唱卽佳人。風生枕簟秋先至。筆放江山興轉新。怊悵勝遊難再得。不堪長路馬蹄塵。</text>
<title>氷溪記異 溪在義城</title>,<text>風岩氷宂舊聞名。六月凌寒萬壑生。天理本來難盡究。化翁於此太多情。如非富媼噓淸液。定是山靈蘊水精。開闢以前應別界。劫灰誰復辨昆明。</text>
<title>靑湖丈暫僑西湖。暇日與諸友出訪。醉次濟卿韻。靑湖。李公一相號。</title>,<text>居然名士有風流。獨掩閑庭對晩洲。赤壁詞傳秋七月。花溪卜在水西頭。江飆颯颯生高樹。夕日依依下小樓。醉後不妨蓬底臥。天敎我輩得同遊。</text>
<title>別黃岡趙通判 晉錫</title>,<text>騷人從古困黃岡。爲唱陽關侑別觴。疏骨尙堪趨幕府。聖心惟在簡循良。秋生畫角城池壯。月照華筵粉黛香。廉士酌貪猶覺爽。品泉雖惡亦何傷。</text>
<title>送朴晦仲 增輝 赴北幕</title>,<text>風雨蕭蕭欲暮暉。一尊離思倍依依。行人獨向關河去。倦客初從嶺幕歸。靑海月明歌吹咽。白山秋盡雪花飛。聞韶館裡三更夢。應到江南舞綵衣。</text>
<title>李判書 基祚 挽</title>,<text>烜爀家聲器宇存。妙年華省最承恩。台銓重望違前席。鎖鑰威名管北門。不盡平生無事酒。翻成道路未歸魂。城南舊宅依然在。獨拜靈筵拭淚痕。</text>
<title>送金久之狀元書狀之行 久之。金公壽恒字。</title>,<text>邇來多賦送燕詩。詩到君行淚自隨。朔雪正深蘇武窖。淸風猶在首陽祠。千年一節看先代。萬里孤槎屬此時。莫向遺墟尋舊跡。金臺落日使人悲。</text>
<title>追寄李一卿 廷夔 狀元水堡編次</title>,<text>荒詞未趁葉鳧忙。別後烏絲尙在床。湖外起居空素札。世間榮辱卽黃梁。梅仙且可論吳市。屈子何須怨楚湘。遙想戍樓無與語。海濤聲裡眺斜陽。</text>
<title>歲除夜持被玉堂有吟</title>,<text>監門收鑰午門前。儺鼓鼕鼕枕上傳。寵渥纔頒椒柏酒。淸香偏惹鷓鴣煙。金蓮影裡驚微分。玉漏聲中惜去年。不是佳期怨遲暮。擁衾何事却無眠。</text>
<title>別高山吳督郵 斗寅</title>,<text>往年君有贈行詩。行客纔還又別離。自是化兒饒戲事。如何才子困明時。郵亭近壟花開晩。嶺路連天馬去遲。除却旅愁須努力。好音惟待夕烽知。</text>
<title>夜宿同春堂。先生請留詩。敬題一律。</title>,<text>同春堂下試春衣。春興悠然想浴沂。芳草小庭觀物性。杏花疏雨覓天機。原泉活活初肥脈。雛鳥翩翩漸學飛。隨處一般眞趣在。却令游子澹忘歸。</text>
<title>病滯溫陽。試日尙遠。空館無聊。記實戲吟。</title>,<text>行役三年苦未休。兩踰南嶺一湖州。春風到底如相識。客舍今來且少留。迎鬼野巫煩作語。慣賓庭吏乍低頭。旁人莫怪吟詩懶。把酒無歡對案愁。</text>
<title>與恩山權使君 尙矩，舒川李使君 袤。開試于牙山。次客館東岳韻。</title>,<text>二月江南客未回。忽驚春事雨中催。多情燕子如相識。不分桃花欲半開。招謗且停蠶食詠。減歡仍却蟻浮杯。吾行定入他年夢。幾處高樓幾處臺。</text>
<title>送淸風金使君 震標</title>,<text>一年貂鬢煥龍頭。更躡仙鳧領上游。能事已從餘慶辦。壯心仍與宿緣酬。詩添灝氣風生宂。夢罷濤聲月在樓。趁得屛山花未落。興來吾欲掉扁舟。</text>
<title>奉別柳叔 据 赴金川</title>,<text>銀川歸客領金川。酒後風流詑別筵。白屋新煙梧子店。黃梅細雨朴生淵。三聲畫角朝開印。十里庭闈暮喚船。自笑龍驤副司直。閉門長夏一經專。</text>
<title>別郭運判 齊華</title>,<text>林宗行色望如仙。海上功名亦勝緣。騎省昨宵華宿輟。鯉庭他日綵衣解。鳴笳月岳秋尋寺。打鼓靈州曉發船。領略江南無限景。歸來須詑錦囊篇。</text>
<title>次文谷韻。題勝卞上人軸。文谷。金公壽恒號。</title>,<text>盤礡書床晝解衣。忽驚佳釋扣閑扉。聞來宛爾千岩秀。妙處翛然萬慮微。玄度勝情依舊在。少文初計至今違。憐渠尙有人間戀。乞得新詩滿袖歸。</text>
<title>送趙學士 備 赴任實</title>,<text>每憶金鑾伴直時。子昂書法倚樓詩。由來聚散元無定。此去閑忙判有岐。山近帶方秋色早。地兼雲水縣名宜。徵黃紫璽應非遠。起草明光更是誰。雲水。任實號。</text>
<title>送成亞使 後卨 赴北幕</title>,<text>邊山八月雪初消。征蓋飄颻快馬驕。親友且輕關外別。聖朝新簡幕中僚。雲間鳥道千重嶺。月下鸞簫萬歲橋。絶勝鑾坡病學士。直廬更日鎖寥寥。</text>
<title>趙掌令 晉錫 挽</title>,<text>聯翩行蓋遍南州。每憶前春幕府遊。疏雨放船楊僕海。夕陽橫笛洞賓樓。居然往跡成千古。已矣浮生返一丘。持被直廬違執紼。曉風吹淚廣陵秋。</text>
<title>往覲軍威縣。宿安豐驛。寄延豐李使君 性恒。</title>,<text>人煙蕭瑟峽中村。古木沈沈日已昏。羃岫輕霏飄作雪。參天大石坼爲門。寒泉落葉皆詩興。燠室深杯摠主恩。咫尺琴軒靑眼阻。客懷愁寂不堪論。</text>
<title>雪後踰鳥嶺</title>,<text>行役年年又嶺南。馬前笳鼓路曾諳。天梯駕石盤贏百。夜雪埋山尺滿三。飢雀失巢翻古木。老龍皺甲蟄寒潭。催驅却喜庭闈近。纈眼朝陽照半酣。</text>
<title>謝崔淸州 繼勳 贐圖書石。仍要別語。時將有日本之行。</title>,<text>城市田園會面稀。日南離思倍依依。仙槎未泛銀河渚。彩石先從織女機。懷裡喜擎崑玉入。橐中羞把越金歸。華牋更倩瓊琚報。欲並珍奇詑卉衣。</text>
<title>沈尙書 詻 挽</title>,<text>忝代王言草祭文。哀榮福祿未前聞。名班峻秩三朝老。令子賢孫萬石君。曾向喜筵欽德宇。更從仁里挹淸芬。他時洛社耆英會。不見厖眉倚半醺。</text>
<title>乙未四月八日。直玉堂李子三 堥，金正平 萬均。自春坊來會西樓。觀燈話別。</title>,<text>丁東仙漏報初籌。抱病佳辰倦倚樓。聊把酒杯酬物色。莫將詩句惹離愁。年華荏苒千家火。客路滄茫萬里舟。行到日光山盡處。月明應憶此宵遊。</text>
<title>丙申三月。海行復命。後値踏靑佳節錄奉湖堂諸僚要和。</title>,<text>三月桃花尙未開。一番微雨漫相催。蘭亭稧事今朝是。桑域行人昨夜回。堪愛故園靑入柳。更憐新社白浮杯。君恩特許蓬山暇。趁日東湖可往來。附次韻 東里○李公殷相號黃梅落盡杏花開。坐惜年光荏苒催。晩岫當簷濃欲滴。小庭經雨綠初回。佳辰獨抱文園病。勝會空思曲水杯。喜有蓬山它日約。故人珍重寄書來。[附次韻] 西湖○幼能號春盡柴扉懶不開。悠悠節序雨中催。心懸北闕身難退。家在西湖夢獨回。芳草有情鋪小砌。落花多意點深杯。晴窓永日閑無事。時見流鶯去又來。島主以使臣不受器帳什物追送。上命還給使臣。分送湖堂，銀臺，玉堂。奉諸友要和。包篚來從小島夷。忽擎綸綍下丹墀。磁杯染出甄沙畫。錦帳裁成甕繭絲。無處昔時焉貸取。自天今日便恩私。黃金橐底留安用。分寄仙曹博好詩。</text>
<title>六月初九。憶去年事。吟呈翠屛秋潭要和。</title>,<text>去年今日永嘉前。打鼓平明共發船。北極回頭空隕涕。中流失楫只呼天。微誠豈遣波濤伏。聖澤終敎性命全。萬死歸來眞一夢。有時閑閱紀行篇。</text>
<title>戲載邇</title>,<text>芳緣一阻洞房深。月下春鶯醉後尋。勸酒休歌金縷曲。援桐且奏白頭吟。愁纏不得留花貌。淚逬何能說蕙心。自是閨情同小玉。佳人薄命古猶今。</text>
<title>銅雀舟中。別湖西伯徐載邇。與幼能諸友醉散。</title>,<text>江頭送客摻征衣。雨過寒洲水滿磯。堪愛岸楓靑欲染。却憎沙鳥聚還飛。雙旌正帶秋風去。一棹空携夕照歸。不獨愁情在遠別。暫時分路亦依依。</text>
<title>幼能疊次前韻。更步以答。仍寄載邇。</title>,<text>寒江一雨滿蓑衣。記取前宵泛石磯。漁戶曉燈猶點綴。驛亭霜葉已分飛。潘郞覽鏡悲秋晩。宋玉登山送客歸。欲寄相思多少字。暮天南雁望依依。</text>
<title>別尼山羅使君 星斗</title>,<text>鸞鳳長棲枳棘叢。一麾行色又南中。官纔復舊曾三合。法己頒新卽大同。鷄岳暮光雲入座。馬江秋思草連空。公餘定有宣城句。驛使回時數寄筒。</text>
<title>申龍仁 起漢 遷葬挽</title>,<text>不待千年白日明。星周一紀卽遷塋。地應有待長安近。魂欲相依季子迎。防墓至誠三築土。杞閨哀淚再崩城。門闌却恨吾生晩。迥挹遺風獨愴情。</text>
<title>二月初旬。往覲龍仁家親謫所。憶舊有感 扇對格</title>,<text>前年此日永嘉臺。萬里蓬山一棹回。今歲玆辰金嶺驛。三椽茅屋小燈開。人生自是勞還佚。世事如何樂又哀。依舊東風渾不識。更將春色入深杯。</text>
<title>別金堤崔使君 攸之 ○崔之尊府。方在湖南。徵召不就。崔又解渾天儀。</title>,<text>昔日金陵送遠人。城西別恨又今辰。安仁自是悲秋早。長孺如何出宰頻。飛舃縣前看竹馬。舞衣庭畔有蒲輪。知君慣解璿璣法。七事應從七政新。</text>
<title>丁酉六月。遞承宣。乞得楊州。後與靑湖南澗兩詞丈。會酌柏洞李老 寓 蓮亭。翌日。記興奉寄。</title>,<text>昨日城東醉欲狂。尊前樂事未全忘。紅荷出水香堪折。白雨驅人濕不妨。誰使聚來還有散。極知閑處便生忙。明朝更向楊州去。一樹蟬聲攪別腸。</text>
<title>楊州東閣。次幼能寄示韻。</title>,<text>蕭瑟空庭落木初。使君生計野僧如。非關水部吟梅閣。未要司勳醉橘車。鄕興不孤吳會菜。客廚猶食武昌魚。人間別有楊州鶴。咫尺金門夢亦疏。</text>
<title>陪永平大父與諸鄕老小酌跨鶴堂。書贈崔子挺 繼雄。</title>,<text>楊州客舎一相逢。鏡裡渾非舊日容。何幸錦衣兼跨鶴。却憐霜刃未屠龍。村居歷歷柴桑里。秋色依依水落峯。最是隱庵同榻處。至今猶記木蘭鍾。子挺方居柴谷。</text>
<title>以營將領所屬軍詣南漢秋操。途中戲吟。</title>,<text>秋日轅門大閱兵。鐃歌直指漢南城。戈揮廣野飛光駐。劍決浮雲殺氣平。爭道少年爲刺史。誰知上將本書生。還憐何遜無豪擧。東閣梅花只細傾。</text>
<title>疊次石敎授 之珩 韻</title>,<text>苽果中間寄此身。一燈傳照度千塵。從知來世猶前世。不信今人異古人。已判子平貧勝富。誰分優孟假如眞。榮枯倚伏渾閑事。莫向名場歎積薪。世間何地着君身。夢倦東華百尺塵。蜀肆生涯空四壁。河汾敎授幾千人。新梅破臘香偏早。小酒逢春味更眞。想得寒齋慵不起。呼兒拾取雪中薪。自古儒冠幾誤身。念君僑舍甑生塵。摧眉老驥愁登坂。側翅飢鷹恥附人。世愛曼卿詩妙絶。吾憐守道性淸眞。枯桐會有知音賞。莫比尋常爨下薪。風波無處可安身。獨有維楊遠世塵。車橘滿時思醉客。閣梅開後憶詩人。恩深反哺常知感。政拙催科亦任眞。何幸錦衣兼跨鶴。買臣曾負會稽薪。簿書叢裡暫抽身。孤倚南樓迥出塵。半世詩流逢石老。前宵月色問農人。潛芽破雪精神好。秀岳當窓面目眞。忽憶蘇州郡齋詠。誰從澗底束荊薪。</text>
<title>靑湖方伯到乾川庄。示一律。走次以呈。</title>,<text>庭槐陰處竹扉開。知是當年手自栽。野老爭持鷄酒至。村童驚報節旄來。榮光一代同乘鶴。勝會今朝數擧杯。況有惠連靑草句。池塘斜日重徘徊。</text>
<title>與文谷同舟。會巡相于斗湄。聞心甫先回。心甫。李公萬雄字。</title>,<text>孤舟一葉泝仍洄。十里芳洲霽色開。水自武陵趨石室。山從文谷擁金臺携岑此日遊陂樂。訪戴何人到剡廻。煙渚夕陽無限好。不妨留待月明來。</text>
<title>東湖書堂成。與文谷金禮部久之，東里李亞諫長卿，西湖李中丞幼能往會。醉後聯句。</title>,<text>文會堂中四友來。百年今日最奇哉。南宮自有波濤筆。東里爭推潤色才。柏府乘驄仍棣蕚。楊州駕鶴又蓬萊。簷前語燕如相賀。依舊江山入酒杯。</text>
<title>丫溪金遠明 益廉 家設重試榜會。錄奉諸同年。</title>,<text>繁絲豪竹咽高軒。更有芳謠侑綠樽。世上難逢眞勝會。城中幸得此名園。聯襟却愧杯先到。促席還愁日易昏。要把好詩傳盛事。莫敎四座且相喧。</text>
<title>石敎授以無食歸江華舊居。詩以贐之。</title>,<text>六月江鄕麥已收。憐君匹馬向西疇。千篇詞賦終焉用。十口生涯不自謀。沙岸小堂尋細路。海門殘照下孤舟。瓊潭尙有相思句。須寄維楊跨鶴樓。</text>
<title>別湖南徐按使載邇</title>,<text>豐沛名鄕地勢寬。古來宣化得人難。營門近日兼元尹。按使當年卽貳官。玄館再騰栽樹詠。綵輿重聳滿城觀。多情最是南樓月。依舊溪流漾碧寒。</text>
<title>松溪張老挽</title>,<text>每憶松橋訪隱時。歡情多在主人眉。投筇必倒階前屐。勸酒仍求壁上詩。春事更隨梅信到。夕陽空入笛聲悲。從今欲跨山公馬。不忍重經舊習池。</text>
<title>戊戌春。送勑行于弘濟站。歸路歷訪重興洞。</title>,<text>仙山縹緲斗爲隣。露岫雲峯面面新。風水洞中誰繫馬。武陵臺下不逢人。溪聲葉響初疑雨。壑態岩容半帶春。淨界偸閑眞勝事。肯敎魂夢到紅塵。</text>
<title>夜坐小酌公洞巒溪橋菴寺之名得一律</title>,<text>玆山形勝絶岧嶢。帝座相通路不遙。碧洞霞連仁壽巘。靑川水擁武陵橋。菴名太古嗟今世。寺號重興祝聖朝。乘鶴使君歌一曲。月邊知有羽人招。</text>
<title>綾川具相 仁垕 挽</title>,<text>文武名家將相臣。中興勳業大王親。三台位極盈猶損。七貴門高富若貧。身欲閑時常斂跡。事當難處卽嬰鱗。汾陽故宅今無主。詠到山丘泣路人。</text>
<title>閏三月三日。陪家尊與永平大父。遊水落瀑布。</title>,<text>暮春三月雜花生。沂水餘風滿袖淸。玉管葭灰飛尙剩。金樽竹葉醉仍傾。廬山更作蘭亭會。晝錦仍兼綵服榮。好是嬌鶯知此興。夕陽啼送隔林聲。</text>
<title>送翰翮兩從弟往覲完山殿齋</title>,<text>同是庭前舞綵衣。羨君仍帶雁行歸。中年遠別關心最。舊日淸遊入夢非。流水碧堂思酩酊。落花玄觀戀芳菲。春光已老池塘草。莫遣江南信使稀。</text>
<title>秋日。鶴軒別鍾城鄭使君 麟卿。</title>,<text>向來抛筆更停觴。君去那無一語將。沙塞此行仍萬里。菊花明日是重陽。咸關嶺外邊霜早。元帥臺前瀚海長。知有夕烽傳遠信。不勞春草夢池塘。</text>
<title>延城君李公 時昉 挽</title>,<text>山譙高會記前秋。列炬黃昏照堞頭。塘上指揮皆妙算。幕中談笑摠風流。人間獨有羊公石。月色空餘庾子樓。遙想草堂停旐處。素綢臨發故遲留。</text>
<title>洪修撰 柱三 內挽</title>,<text>忍聞夫子出還哀。庭宇依然素幔開。床上舊琴如有待。篋中春服未全裁。將飛燕羽誰相煦。垂老猿腸已盡摧。隣里卽今猶下淚。更堪埋玉獨歸來。</text>
<title>完南李相國 厚源 挽</title>,<text>妙歲麟臺策大勳。身扶日轂際風雲。淸名一代多賢友。直道三朝奉聖君。元佑完人能有幾。玄齡遺表不堪聞。由來國事艱危甚。却羨公歸謝世紛。</text>
<title>延陽李相國 時白 挽</title>,<text>乃者承綸弔相門。諸孤舍杖哭而言。曾當易簀遺箴切。未及終篇半藁存。殘墨尙含憂國淚。至誠應作戀君魂。十行哀敎榮華衮。泉下分明拜聖恩。身扶日轂立綱常。血飮城埤捍陸梁。厚質眞同周太尉。淸名又過郭汾陽。能存大節人無間。乍歷危途志益彰。時事漸艱勳舊盡。九重他日倍思良。</text>
<title>寄兪伯圭編次 伯圭以富平守。因事調雙樹驛。而姑寓楊州西山里。</title>,<text>雙樹孤村一葉秋。白門離思在楊州。秦京不隔城邊路。楚客猶懷澤畔愁。甘旨更誰供鶴髮。起居還自阻龍樓。知君賴有寬心處。却勝年前渡海遊。抛却民飢與吏頑。嗒然孤臥數椽間。殷勤識面秋來月。瀟洒開襟雨後山。能得靜中無限味。獨占塵外有餘閑。行吟坐睡皆隨意。浮世榮名摠不關。</text>
<title>伯圭次前韻。更步以寄。</title>,<text>長憶星槎泛漢秋。與君行遍日南州。逢辰覽物千篇詠。戀主思親一種愁。天下壯觀韜浦寺。月中高會上關樓。閑時點檢同行錄。歷歷扶桑萬里遊。怪底當時性命頑。頹檣能濟怒濤間。行從夏序經冬候。踏盡炎洲過雪山。覺後尙疑前世夢。忙餘誰博半年閑。只今最是難忘處。除夕懸帆度赤關。綺語聯翩策魯頑。才情欲過盛初間。沖和絶效陶彭澤。蕭瑟眞同庾子山。寧許俗塵時點染。可知心界本淸閑。遙憐獨坐吟安處。惟有詩僧夜扣關。尊膾江鄕正値秋。夜來歸夢落吳州。塵埃眯目從他咲。節物關心摠是愁。舊逕已荒元亮宅。煩襟難滌仲宣樓。何時共結香山社。鶴嶺梅堂盡意遊。</text>
<title>聞伯圭有重興之遊。更用前韻效吳體。</title>,<text>重興物色正宜秋。自古維楊山水州。作宰當年領勝境。尋眞暇日銷閑愁。武陵臺下客迷路。仁壽峯前雲滿樓。石上題詩尙在否。秋風擬續前秋遊。平生治屐散腰頑。恣意窮探林水間。風流當日想吾輩。宇宙幾人遊此山。溪雲壑月夢猶在。宮漏街鍾身未閑。應知太古一庵裡。寂寂岩扉長自關。</text>
<title>銀臺直廬。次文谷韻。</title>,<text>分外舍香更帶魚。連宵持被滯周廬。籌添禁漏風聲促。葉脫宮庭月影疏。催趁卯申勞四大。倦抛文史惜三餘。垂頭暗結江湖夢。豪氣平生未盡除。</text>
<title>敬題三宵榮對帖 幷小敍</title>,<text>庚子冬。直銀臺。連承三夜賜對之恩。初則特令進講。中則宣醞省中。終則賜柑寢閤。榮莫大焉。謹奉入侍諸子要和。諸公姓名和章。俱在畫帖。纔賀金華晝御筵。忽驚恩召夜催宣。爐添炷香猶煖。漏報三更燭幾燃。得失興亡論未已。君臣父子禮無前。芸編續講眞非分。盛事長敎藝苑傳。右興政堂夜講講罷延英緩步歸。夜深猶未解朝衣。黃封法酒隨珍膳。玉署群仙會紫微。吟把彩毫還氣象。醉看蓮燭亦光輝。稱觴爲獻封人祝。咫尺威顏永不違。右承政院宣醞思賢閤裡侍淸光。密席承恩夜漏長。書竟一編勞講舌。果頒三寸潤枯腸。金苞乍劈初霏霧。綠蔕纔凋尙帶霜。歸遺二親臣拜手。袖中携並御爐香。右思賢閤頒柑</text>
<title>別昌平任使君 奎</title>,<text>丹桂迢迢未折來。却將詩興訪官梅。東村稧事樽前失。南國春光雪裡回。下邑且須勤吏役。明時誰肯舍君才。銀臺病客偏傷別。爲向離筵強把杯。</text>
<title>李宜寧 旭 內挽</title>,<text>夫子之官泣謂余。此行心事竟何如。辭家只見安仁簟。上路難同鮑氏車。千里孤形誰作伴。百年成說摠歸虛。聞來不耐旁人涕。恨比蘇州更有餘。</text>
<title>蔡湖洲 裕後 挽</title>,<text>居然名士有風流。鶴下人間迥絶儔。逸氣遙凌江左客。高才直上濟南樓。銜杯半世閑門掩。秉筆三朝祕史抽。看取我公身後譽。信知君子貴淸修。知己平生感最深。玉壺寒露見氷心。詞場細討談飛屑。酒社叨陪爽滿襟。三賦幾蒙玄晏奬。一篇纔和早朝吟。風燈世事須臾盡。詠到山丘淚不禁。</text>
<title>洪監司君實挽 名葳</title>,<text>知己平生不數三。與君行止略相參。蓬山接武盧前忝。楊邑交符杜後慙。草露纔晞人已化。琴絃永斷我何堪。扶桑贈別還如昨。拭淚時時檢舊函。</text>
<title>別延安林使君 蔡</title>,<text>使君前後幾腰銅。形勝無如此府雄。邑底千家連井絡。池南十里引荷風。香粳滿廩田皆上。紫蟹登盤酒可中。只是玄明一升飯。脂膏應不潤吾公。</text>
<title>別海西洪按使 處尹</title>,<text>銀臺夙夜幾聯襟。長者風流許與深。廉按一方仍受命。別離中歲最關心。秋來正攬澄淸轡。海內初騰遏密音。想得桐鄕停節地。河陽花改召棠陰。</text>
<title>豆浦舟中次韻。別淸風李使君幼能之行。</title>,<text>風岩水宂舊聞名。羨子今紆紫綬榮。淸漢小舟仍雨氣。碧樓高樹已秋聲。閑忙異路寧無愧。聚散多端別有情。想得池塘生草夢。更隨殘月繞春明。</text>
<title>楊州檜岩寺。與趙地主禹瑞，洪南澗丈夜飮。</title>,<text>平生每恨志多乖。此日樽前樂事諧。乘鶴使君仍閱道。拍肩仙子卽洪厓。題詩半夜秋生筆。把酒高樓雨滿懷。三咲虎溪人已遠。百年天地更吾儕。</text>
<title>郭執義 之欽 挽</title>,<text>翰墨家聲長者風。曾將世好托深衷。榮名盡付形骸外。年輩都忘意氣中。逝水浮雲終不定。詩壇酒社奈俱空。紛紛靑紫肩相比。神理如何獨靳公。</text>
<title>漣城東閣。以朴老韻。時聖上二年閏七月旣望也。朴老有約同遊。因病不從。</title>,<text>天爲吾曹剩借秋。翠岩歸路入雲悠。二年閏合杜陵詠。七月望同蘇子遊。細酌新篇俱可樂。金鉤白髮較誰優。斜陽獨向仙區去。野菊溪楓摠別愁。</text>
<title>送李內翰 光稷 往省原營。仍遊楓岳。</title>,<text>蓬山秋色望依依。羨子今朝拂袖歸。路入棠陰帆始缷。筇隨羽駕葉初飛。連峯淑氣滋詩筆。夾岸楓光映綵衣。怊悵此身長局束。夢中仙賞覺來非。</text>
<title>敬次諸詞伯賀聖嗣誕生之作</title>,<text>內掖歡聲撤外庭。居然聖子應期生。歌騰海潤輪盈月。瑞叶河淸象動星。寶籙至長宜帝隲。潛蟲猶抃況民情。鋪張述作難容已。此慶曾無數百齡。</text>
<title>趙承旨 亂錫 寡女挽</title>,<text>生雖暫別死同歸。誠感神明願不違。床上始治孀後髮。篋中仍斂嫁時衣。蓮無結子霜先落。玉未埋塵劍已飛。最是巴猿腸斷處。竹間斑血尙依微。</text>
<title>靑湖文避謗靑門外。暇日往訪。次無何堂韻。</title>,<text>蕭瑟東城物色殘。滿郊詩興歲俱闌。孤村欲雪炊煙細。獨樹當風宿鳥寒。眉上肯留浮世恨。夢中猶作少干歡。應知客散樽傾後。閑把陳編秉燭看。</text>
<title>上元日。謝李上舍 三錫 來訪。次年前寄韻。</title>,<text>春來漫興付瑤琴。擧世何人賞此音。憐子櫝中猶韞玉。愧余腰上已橫金。桃花舊什論長短。柏葉新醪任淺深。仍愛席間香不散。坐看華月到天心。</text>
<title>別忠州李使君 天基</title>,<text>春江花事滿中州。太守行裝渺一舟。玄鶴素琴同客伴。白魚靑筍見時羞。辭尊莫怪分憂數。愛日難容擇地休。想得潘輿扶上處。綵衣輝映慶迎樓。</text>
<title>罷官後。往覲漣衙。陪家尊携伯順。宿寶蓋山寺。</title>,<text>夢回高閣玉繩低。窓外微風響小溪。山月爲迎佳客吐。子規應惜落花啼。緣深未許三生了。境寂仍知萬物齊。明日欲尋兜率去。白雲芳草使人迷。兜率菴名</text>
<title>石臺菴。走次伯順韻。</title>,<text>泠泠笙鶴半空催。縹緲香煙浮石臺。尋山半世幾雙屐。問月中天仍一杯。巑岏萬疊畫非畫。䕽千層開未開。仙區他日恐迷路。莫遣武陵漁子廻。</text>
<title>題吳都事所感牧牛圖。用中朝諸人韻。</title>,<text>世遠桃林失太平。中州胡馬使人驚。看圖此日偏多感。下筆當年似有情。穎水休從高士飮。函關莫逐老君行。齊城七十終須復。把玩時時意氣生。</text>
<title>陪家尊與永平大父。詣野塘金尙書宅。醉後書呈。</title>,<text>長安一雨洗炎塵。爲向終南訪主人。嗚砌澗流爭氣勢。壓簷林葉舞精神。閑中倍覺新居樂。酒後偏憐舊態眞。時事卽今惟涕淚。我吟公醉莫辭頻。野塘。金公南重號。</text>
<title>暇日。携諸友避暑宋洞。醉後口號。</title>,<text>塵中幸有此高樓。細草疏松一逕幽。西泮水邊丞相洞。上東門下洛城頭。騷人倚醉酒如海。晩雨滴涼蟬欲秋。吾興未闌君脚健。不妨明日更呼儔。</text>
<title>別濟州李使君 翊漢</title>,<text>都門落日唱驪歌。天外征人意若何。恩渥昔年同赤帶。別離今夕又滄波。愁深絶域宜排遣。澤阻遐氓要撫摩。待得君還吾有問。東南勝賞較誰多。</text>
<title>卞上舍 摶 挽</title>,<text>念君眉宇惜君才。題出哀詞字字哀。少日交情曾泮舍。新年消息遽泉臺。士多轗軻天公忌。人欲踟躕鬼伯催。最是匡山聯榻處。至今惟有夢歸來。</text>
<title>送洪學士 柱三 出守醴泉</title>,<text>陳情一疏叫天閽。字字深誠感至尊。鑾掖暫時金袋缷。板輿隨處綵衣翻。燒雲野瘴逢秋爽。繞嶺湫波得雨喧。此是昔年爲客地。夢中猶記水山村。</text>
<title>別淸風睦使君 兼善</title>,<text>太守停杯詑別筵。吾行今日覺飄然。風生古宂敲秋早。水抱危樓蘸月先。檻外游鱗供入網。船頭唳鶴解調絃。應知宿昔揶揄鬼。却立都門望若仙。</text>
<title>奉別南澗丈按節關東</title>,<text>蓬萊仙子挾靑龍。俯視塵寰擲一筇。喚起東山高臥客。來遊八月衆香峯。杯傳玉液秋光滿。筆落丹丘道氣濃。休歎此身長局束。夢中猶許日相從。</text>
<title>別金堤沈使君仲美叔</title>,<text>纔見薇垣瀝血章。一麾今日又南方。情危不覺呼天急。景迫要須擇地忙。朱綬寵光宜綵服。碧堤秋色近桐鄕。公餘定得東陽句。莫惜傳筒寄草堂。</text>
<title>別嶺南鄭按使 萬和</title>,<text>旌節纔從海臬廻。襜帷又向嶺藩開。身因許國渾忘倦。別爲傷秋倍覺催。棠茇舊陰懷棣萼。錦衣新渥耀蓬萊。應知父老爭誇祝。更繼家聲到上台。</text>
<title>沈承旨 光洙 挽</title>,<text>芳隣幸近上林邊。長者風流許與偏。玉貌危城曾慷慨。銀臺密席幾周旋。靑門漸覺塵情斷。丹宂纔看瑞羽翩。人事遽隨泡幻盡。里中秋社獨悽然。</text>
<title>奉別野塘金尙書出相松都 公曾爲經歷。再爲留守。</title>,<text>故都風景自生哀。秋日那堪此別催。嚴武劍南三度按。寇恂河內九卿來。佳辰正迫重陽節。舊跡仍尋滿月臺。想得公餘無一事。不妨時把太常杯。</text>
<title>閔判書 應亨 挽</title>,<text>入座崇班八袠年。三朝玉立荷恩偏。匡君汲黯心常切。憂國袁安涕自然。厚俸卽辭收跡後。淸名能保蓋棺前。耆英舊會今如夢。洛社空留繪事傳。</text>
<title>次文谷大學士閱武日扈駕之作</title>,<text>前驅曉發洛陽城。聖主親觀細柳兵。亂動金戈秋日駐。高開玉帳陣雲迎。聲酣野壘鋒初合。令肅轅門馬不鳴。生聚十年仍敎訓。幾時重見四郊淸。</text>
<title>韓承旨 震琦 母夫人挽</title>,<text>曾共承宣趁曉鍾。忽驚趨走不爲容。誠深橘井方祈代。痛結萱堂遽報凶。喜與懼幷年七袠。哀隨榮備禮三從。他時擬作陶家鶴。突兀碑前拜若封。</text>
<title>柳大憲 慶昌 挽</title>,<text>淸節誰人較蘖氷。愛君身計淡如僧。常關晝戶閑無款。屢澣朝衣弱不勝。直氣曾從難處見。稀年正合古來稱。郊莊一別成千古。寫罷哀詞涕滿膺。</text>
<title>次鄭東溟韻。題兪承宣伯圭志喜帖。</title>,<text>詞華射藝孰爭鋒。奬拔殊榮自孝宗。再入春臺能事著。雙携聖賚渥恩濃。人同晉國詩書縠。職是虞廷出納龍。歸向北堂擎壽酒。定知遐算邁喬松。</text>
<title>送松谷趙都憲 復陽 罷官。歸南陽別業。</title>,<text>平地風波脚底翻。我醒人醉不須論。啼烏曉散臺中柏。匹馬春歸海上村。披却綠蓑尋釣渚。摘來紅菜佐匏樽。江湖廊廟憂何間。努力終酬聖主恩。</text>
<title>送鄭南谷 知和 丈出按關西</title>,<text>風流按使欲登途。酒後離筵詑謂吾。浿水應知春色早。陽關未必故人無。西京舊跡尋麟馬。南浦悲歌侑玉壺。堪笑此身塵眛眼。趁鍾靑瑣日追趨。</text>
<title>金上舍 鼎昌 挽</title>,<text>和淚題詩字字滋。淚傾詩就尙含悲。猿腸寸斷情無極。鸞鏡中分影已虧。何處荒原埋玉樹。至今佳句誦楊枝。它時定過西州路。隣笛斜陽且莫吹。</text>
<title>別康津使君</title>,<text>水天無際瘴雲浮。千里金陵地盡頭。騷客此時仍遠屈。驛亭何處更遲留。鮫人淚落滄波月。楚雨涼生綠橘秋。遙想一聲長笛裡。夜深孤倚聽潮樓。</text>
<title>省中送秋潭僚友出尹廣陵 秋潭。兪公瑒號。</title>,<text>銀臺曉夢散靑綾。却佩麟符出廣陵。不獨淸朝敦孝理。要須重地簡才能。秋開十廩村輸糴。夜練千軍堞掛燈。最是夕陽公事了。木蓮花下訪詩僧。</text>
<title>以兵參乞暇。陪慈氏。赴嚴親茂朱任所。過稷山。</title>,<text>雙雙笳鼓引征車。望裏沙橋日已斜。人事十年無變易。客行千里倍光華。田間歷歷曾經路。野外依依昔醉家。最愛賞蓮堂上月。一枝階菊始開花。稷亦家親所莅邑故云。</text>
<title>將抵茂縣。踰栗嶺。憶舊夢記興。</title>,<text>岸轉林回蜀道危。至今猶記夢中詩。人間底事非前定。峽裏吾行若素期。淸管澗流聲更續。綵衣楓葉色相宜。南來北望詞臣句。此日重吟有所思。</text>
<title>次趙按使禹瑞巡到錦城寄示之韻</title>,<text>朅來良會偶然成。何幸秋山得月明。廣寺杯傳殘燭影。高村葉和早鷄聲。悲歡歎半世渾如夢。聚散他鄕別有情。忽得渭南長笛詠。襜帷知在錦官城。右敍完山之會褰惟原隰化初成。理屐溪山眼更明。臨席月華如昨夢。打衣霜葉自秋聲。高吟一蠧先生句。遠想孤雲學士情。爲問新詩何處得。龍頭亭在鳳凰城。右答雙溪之遊</text>
<title>野塘金判書族祖挽</title>,<text>三朝人望故尙書。丞相家庭積慶餘。先代典刑文度在。少時符彩九齡如。和風座上心無畛。豪氣樽前老不除。每憶終南開壽席。綵衣華髮映金魚。誦我詩篇撫我頭。周旋床下幾春秋。平生獨抱相知感。一別翻驚萬事休。門外卽今長痛哭。世間何處更風流。庭前草樹山前月。摠是羊曇醉後愁。</text>
<title>李止菴 行進，李六隱 時楳 兩詞丈。並直摠府。均有傷老之作。謹次以寬之。</title>,<text>向來詩酒且逢場。餘外渾宜信彼蒼。潘岳二毛仍寓直。馮唐三世尙潛郞。心期已是前人獲。老大何須此日傷。莫道少年多樂事。五更長拂滿靴霜。</text>
<title>羅海州 星斗 挽 公卽金野塘之壻</title>,<text>溫溫眉宇見天眞。宿昔羅含藻思新。與我同年成進士。知君異日作名人。高才未食先公報。屈跡徒歸長吏醇。氷玉一時消毀盡。出門誰適更誰親。</text>
<title>送魚翼之 震翼 赴北幕</title>,<text>深室熏爐尙覺寒。夜來風雪滿長安。明朝欲向何方去。暮歲偏知此別難。慈母有憂封密線。故人多意勉加飡。關情又是池塘草。塞外春光幾日看。朔雲和雪滿邊城。寒柝依依出塞聲。春雁去時勞我夢。夕烽來處想君行。嘶風快馬臨關疾。耀日繁粧夾路迎。男子壯遊須及早。莫敎容易動離情。</text>
<title>別松谷詞丈江都之行 松谷在亞銓時。余以諫長。參遞差之論。松谷連求兩都留後而去。</title>,<text>坐席今年煖不成。聖恩偏侈兩都行。人言未必論同異。職事何須較重輕。榮辱向來君一笑。別離隨處我多情。公餘勝趣還堪羨。雪膾登盤酒細傾。</text>
<title>甲辰正月初五日。以知申事。參朝參禮。禮甚盛也。謹述賀忱。奉同朝要和。白軒相公以下十二人和章。在他帖。</title>,<text>淸曉金宮報二嚴。侍臣先拜渥恩霑。輿前鼓吹徐徐動。座上爐香細細添。日色初昇群品晢。天顏有喜百僚瞻。新春共獻岡陵祝。盛事還將樂事兼。</text>
<title>林海州 葵 挽</title>,<text>乃者嚴君寄語余。洪陽吾友近何如。誠心每憶論交際。善謔常思把酒初。仍想暫離勞遠夢。忍將長逝答來書。延城舊札猶盈篋。次第尋看淚滿裾。</text>
<title>南參判 斗柄 挽</title>,<text>宜春勳業照猉獜。血戰孤城竟殞身。爭道將門生孝子。幾多宸眷憶忠臣。躋陞貳秩卿班亞。統領三方節制新。爲有同宗情好在。不堪俄頃跡成陳。</text>
<title>雪後有懷魚翼之寄北幕</title>,<text>春雪長安亦丈餘。北關行色更何如。離懷未展挑燈後。別語常思把酒初。靑海幾時勞遠夢。紫泥他日待徵書。君家兄弟渾無恙。每向高堂問起居。</text>
<title>趙承旨 胤錫 母夫人挽</title>,<text>山南壼則絶凡倫。配美高門婦德純。積慶誕生王太后。尊封陞拜府夫人。花凋橘井星沈婺。石出滕塋劍會津。何幸侍郞扶杖起。至諴從古感大神。</text>
<title>閔參判 應協 挽</title>,<text>公解金鉤晝掩扉。一孫簪筆二兒緋。閑情晩節人多艶。福履名門古亦稀。休道少差年與位。極知俱幻寄仍歸。薇垣末席還如昨。忍淚題詞不覺揮。</text>
<title>送東里出守安邊</title>,<text>君辦君行行亦宜。我今臨別獨難之。誰能禁掖絲綸草。又失淸朝諫諍姿。鶴浦乍經春後賞。鴒聲長惱夢中思。商量莫若歸來早。一爲公言一爲私。</text>
<title>省中走筆別湖南鄭按使 萬和</title>,<text>閶闔平明引對催。丁寧天語往欽哉。纔擎玉節威風動。未憩甘棠惠雨來。湖外地形仍沛邑。省中離恨又銀臺。名區我有投簪計。興在寒樓月下杯。寒風樓。在茂朱。</text>
<title>寄寧海謫客鄭承宣 泰齊</title>,<text>楚臣消息近如何。心事年來托九歌。白髮剩從愁裡得。靑春頻入夢中過。元知末路雷陳少。漫說明時雨露多。只是海鷗長可狎。世間無地不風波。觀魚臺下水連天。處處棠花白鳥眠。春事正當三月後。夜行曾在十年前。鯨牙噴浪高於屋。蟹擘登盤大若椽。仙界至今留物色。爲君輸人楚騷篇。附次韻 東望世少知音可奈何。中宵撫劍獨悲歌。一身未覺乾坤大。雙鬢空驚歲月過。極目東南滄海闊。回頭西北亂山多。惟須學得安心法。古井無風不作波。白雪詞傳嶺海天。滿聽淸越破昏眠。曾知錦繡撑腸裡。却喜瓊琚照眼前。老我投荒身似葉。壯君扛鼎筆如椽。魚臺物色分留少。爲問當年賦幾篇。</text>
<title>別松都吳留後 挺緯</title>,<text>分都簡寄古猶今。最是名門寵渥深。三世五臨衣又綵。一年重擢帶仍金。通衢大石聯成譜。常棣甘棠近接陰。遙想弟兄歡壽處。擧觴同勉報君心。</text>
<title>春塘臺榻前宣醞後。次靑湖丈侈榮之作。</title>,<text>繞花輕輦自天回。淸曉春臺黼座開。風入舜琴聲散落。日臨仙掌影遲徊。金樽綺食沾恩遍。花帽香袍唱第催。前後小臣逢盛際。十年華省忝三陪。</text>
<title>別關西李按使 正英</title>,<text>三載居閑總玉成。一方持節最恩榮。歌傳楚澤仍棠茇。路走桐鄕近柳營。中夜乍拚荊樹會。暮年偏惱竹林情。名區處處如澠酒。定爲憂時只細傾。</text>
<title>書懷寄幼能湖堂幷小敍</title>,<text>曾於戊戌夏。與文谷，東里，西湖。會于東湖之書堂。酒後聯句。題之壁上矣。邇來七年中。聚散閑忙。各有異焉。東里遠乞關外之符。文谷不安於朝。退伏楊州之石室。余縻夙夜之役。乾沒度日。惟西湖能撥煩出臥江樓。抵書於余。詑其獨得之趣。余於是歎人事之不齊。感天時之適合。題寄近體各一首要和。甲辰中夏。壺谷拜。簷前燕盞底山。皆聯句中語。悠悠往事七年間。羨子名區更占閑。石至詞人嫌近郭。銀臺病客怯趨班。題詩獨伴簷前燕。把酒應憐盞底山。最是惠連池草夢。日邊鳧舃幾時還。右屬幼能知君傲骨倦塵間。勝地仍偸半歲閑。分竹暫同梁代遜。出關寧似漢時班。纔尋弱水三千路。更踏蓬萊萬二山。只是相思多少意。錦城雖樂不如還。右屬長卿枯菀悲歡夢覺間。卽知忙劇便成閑。重尋石室仍收跡。一臥滄江幾點班。纔喜好詩從渼浦。却憐高會阻蓬山。君恩豈是東流水。佇見淸朝不日還。右屬久之</text>
<title>文谷疊次前韻更綴 三首</title>,<text>君我交遊廿載間。幾多離合幾忙閑。曾從泮舍推魁坐。更向明廷躡後班。籍也安能追吏部。微之不敢望香山。援毫欲和聯篇詠。夢裡其如錦見還。羨君歸臥數椽間。長夏孤村事事閑。詩興正深靑蒻笠。夢魂稀到紫宸班。伊人宛在中央水。幾日同分一半山。遙想北窓晴眺處。隔江漁笛夕陽還。湖上詩篇在壁間。至今風物任長閑。憐君晩計仍初服。媿我疏蹤尙近班。樹外孤帆楮子島。雲邊獨鳥廣陵山。它時擬赴滄洲約。一棹煙波帶月還。附次韻 文谷飄然歸臥水雲間。東洛何人似我閑。時對野翁成午夢。每思仙侶趁朝班。纔驚寶唾傳空谷。更喜淸香助博山。爲報行裝君莫問。此心元似鳥知還。駱岫晴光一髮間。別來回首不曾閑。心期早托金蘭契。風采長懷玉笋班。郢曲那能酬白雪。牙絃聊爲奏高山。何由更續東湖會。把酒論文盡興還。借得江村屋數間。客居猶復飽淸閑。漁樵有約成新社。鵷鷺無心戀舊班。移席樹陰眠白日。捲篷沙際看靑山。從今始覺身名幻。永謝紅塵未擬還。</text>
<title>趙承旨 胤錫 挽</title>,<text>銀臺夙夜幾周旋。座上常慙粃在前。習去綺紈能自牧。情同膠漆倍相憐。仁無得壽天何爽。孝未終喪理亦愆。連歲仰惟長樂慟。愴懷非獨爲私偏。</text>
<title>送許章玉族兄赴濬源殿</title>,<text>草堂秋雨夜連床。殘燭依依別恨長。中歲自然驚聚散。薄官何必較閑忙。沛中形勝仍原廟。關外追隨有渭陽。想得庭闈千里夢。更隨孤月繞池塘。</text>
<title>送尹學士 深 耽羅試才之行</title>,<text>翩翩學士下天庭。要遣遐陬聳視聽。收得逸蹄空冀土。網來明月倒滄溟。雲間霽色開楸島。雨後秋香滿橘汀。試上漢挐山上望。袖中應摘老人星。</text>
<title>三覲茂縣。陪家尊携翮弟石兒。重遊赤城。夜宿高鏡寺。志喜。</title>,<text>淸夜禪房燭映樽。醉來仍唱感君恩。一年覲許秋冬夏。三世遊同祖子孫。山帶月華樓有影。雪封岩隙澗無喧。明朝且飽闍梨飯。緩步肩輿出洞門。</text>
<title>縣齋。夜讀書傳。至文侯之命。忽憶十年前侍講先朝時事。感成一律。</title>,<text>小臣經幄昔承恩。煕政堂前侍至尊。撫事十年弓劍遠。尋書中夜簡編存。爐邊怳若聞香氣。袖上那堪見淚痕。最是旋旋當日敎。至今遺恨滿乾坤。</text>
<title>藥院稧屛敬。次白軒相公韻。</title>,<text>願代當年手幾攅。乃瘳今日體仍安。呼嵩豈但群臣慶。鼓樂從知擧國歡。綵錦黃封隨闕下。奇觀異事入毫端。揄揚幸有詞林匠。七字新詩再拜看。附元韻 白軒藥院愁眉幾共攅。聖躬何幸報平安。中官進跪宣慈旨。內醞頻傾罄醉歡。錦繡新裁天女織。題封特下彩雲端。須將大慶傳無極。後世還敎畫裡看。</text>
<title>蔡慶州 忠元 挽</title>,<text>公自南還我更南。我還公逝痛何堪。和風早自連煙襲。厚意曾從並席諳。位到豐貂徒壁四。胎專老蚌卽珠三。竹林盛事渾陳跡。臨挽今朝淚倍含。</text>
<title>扈駕溫泉。與文谷同宿。雨夜聯句。次劉長卿溫陽客舍韻。</title>,<text>急雨驚雷夜向闌。雲 燒香聯榻坐相看。久 天臨已覺雲垂澤。雲 日浴能敎水辟寒。久 爭覩湯盤新澡洗。久 喜聞周豎報平安。雲 微臣未效涓涔補。雲 扈蹕均慙廁六官。久</text>
<title>行宮放榜日。用錢仲文扈駕溫泉韻。更與文谷聯句。夢龍實事</title>,<text>行宮曉角替街鍾。次第軍門闢兩重。雲 宸駕共瞻天上鳳。野翁先夢水中龍。久 千官四拜臚傳陛。萬歲三呼響殷峯。雲 湖甸一時渾喜色。桂花輝映御香濃。久</text>
<title>賜浴北湯後詑榮記實。奉同浴諸君子要和。</title>,<text>博濟均沾軫聖情。從臣爭詑賜浴榮。雙欄乍別東西煖。一脈仍分上下淸。陋質先衰驚短髮。恩波共浴愧長纓。君餘及我將何報。永祝重瞳日月明。</text>
<title>李統制 廓 挽</title>,<text>赳赳風儀藉藉聲。曾從結髮納弓旌。投戈早自知眞主。持節誰云媿子卿。統領三方榮已極。優游八耋福仍淸。緘辭此日偏多感。不忍重吟老將行。</text>
<title>趙監司禹瑞挽</title>,<text>纔將漫語慰西河。忍淚歸來瀉作歌。曾恨昔年逢子晩。每誇吾榜得人多。高才未展於斯止。大化無端奈爾何。新旐卽今還舊爵。可憐身後亦恩波。中間離合劇悠悠。半世惟思兩日遊。炎雨把杯岩寺夜。夕陽停節水村秋。殘雲塔底空留影。落月江南尙帶愁。詩句至今藏在篋。有時披檢涕先流。</text>
<title>送李承宣 俊耇 出按關東</title>,<text>銀臺晴晝漏聲遲。忽有冷風座上吹。句引玉皇香案吏。趁他楓岳老仙期。龍噓紫氣滋詩筆。鶴獻靑毛換鬢絲。最是桐鄕停節處。芳名留在峴山碑。</text>
<title>南金城 一星 挽</title>,<text>兩家其始一人身。公與吾翁契最親。單嗣獨孫情事敵。暮年殘邑宦途均。相依倍覺神常往。乍別誰知跡已陳。明日欲登湖外路。不堪趨對愴懷新。</text>
<title>別嶺南趙亞使 聖輔</title>,<text>溫行泮坐摠難忘。病起今朝別恨長。半夜柏臺烏已噤。淸秋蓮幕雁俱翔。臨闈藻鑑明如水。閱野威稜凜欲霜。我是十年前度客。尙留餘夢繞南鄕。</text>
<title>海豐君鄭公 孝俊 挽</title>,<text>歷數名家福履將。今無可敵古誰方。于公盛事門容駟。石氏榮光笏滿床。峻秩自能超大竇。遐齡還復邁汾陽。翛然日夕遺塵世。不見賢孫烈婦亡。</text>
<title>送呂天郞希天赴北評幕</title>,<text>芭蕉葉上墨初乾。絶塞行裝遽幕官。惟向白雲瞻太岳。每從西日望長安。塞鴻未北書誰寄。池草無春夢亦難。只是男兒期報國。莫敎愁色上眉端。</text>
<title>李止菴 行進 挽</title>,<text>前輩風流少似公。一生知己野塘翁。相將意氣傾心許。却把行藏到老同。共待升騰百寮上。誰言零落數年中。從今欲避終南路。酒社詞壇已矣空。</text>
<title>申參判 濡 挽</title>,<text>二難當日以詩鳴。鸞鶴長江自有評。佇見坡濱同藝苑。誰知徽獻奄佳城。淸班峻秩浮榮了。紫府仙都後會成。只是慈堂臨老痛。路人聞此亦呑聲。</text>
<title>靑湖丈挽</title>,<text>纔將鷄酒哭靈帷。且綴荒詞以侑之。情到自然惟有淚。語窮那得更爲辭。春回洞裡添新恨。月照樑間想舊儀。神理未應隨氣盡。此生長結夢中期。</text>
<title>罷禮參後。歸覲新縣。追寄赴燕三行。</title>,<text>孤舟落日泝臨津。津吏相迎報語頻。詩興盡歸先渡客。別愁偏惱獨歸人。依依細酌思前夜。遠遠仙軺望後塵。想得西州芳草路。離歌爭唱沁園春。右上使靑平都尉行人來自古長湍。孤負松都一夜歡。石路崎嶇將進澁。仙槎迢遰欲追難。壯年持節君司馬。暇日趨庭我子安。沙嶺以西應斷酒。不須珍重勉加飡。右副使金叔伯玉北關孤負送君詩。離合中間鬢已衰。今日欲輕千里別。此懷非復以年時。曾違濟院三杯酒。又失坡江一棹期。悵望征塵不可及。緘辭聊用慰相思。右書狀成公子許</text>
<title>壺谷閑居。冒雨赴李錫余小會。醉贈小橋舊友。</title>,<text>淸曉鶯聲入夢知。可憐楊柳幾千絲。纔醒更有三杯興。雖雨那無一會期。芳草落花尋巷遠。綠蓑靑蒻度橋遲。逢迎盡是平生舊。不怕歸時馬倒騎。</text>
<title>敬次大學士扈駕溫泉志喜寄示之作</title>,<text>大駕徐行不動塵。威儀較却去年新。仗移長樂離宮闢。波煖華淸御席陳。詞客解吟裘冕頌。野翁重覩衮衣人。靈泉歲歲符昭驗。絶勝東都只效珍。周王巡狩漢官儀。行殿祥雲擁綵旗。日每三朝和氣洽。雨方千里霈恩隨。重觀白叟歌謠樂。更屬靑衿際遇期。聞道丘園勤束帛。士林爭詠拔茅詩。</text>
<title>雨夜。憶去年扈駕時聯句。更用詩字韻。寄文谷。</title>,<text>淸篇看處當淸儀。合把騷壇上將旗。今夜更思前歲作。此身惟欠後塵隨。驚雷急雨吟邊響。聯榻燒香夢裡期。聞說甘泉多侍從。幾人重和仲文詩。附次韻 文谷脈脈津頭揖雅儀。別來心事似懸旗。恩波去歲君同浴。羽衛今朝我獨隨。勝跡幾思聯步武。神交不隔照襟期。周廬夜雨燒香地。却恨無人說舊詩。</text>
<title>早罷京兆衙與宗伯朴隰川 長遠，吏部左右侍郞李公 慶徽，尹公 鏶。相約聯鏕訪三淸洞細酌。暮歸記興要和。</title>,<text>日日馳神望眼中。儀曹京兆選司同。公餘偶入三淸洞。座上仍成四皓翁。危石欲崩憐岸護。茂林初暗惜花空。出山便有分岐恨。君馬西時我馬東。附次韻 隰川淸溪穿過柳陰中。公退閑行此味同。選勝輸公三學士。論文媿我一衰翁。日沈崖嶠迷幽逕。風颭松杉韻太空。白雪調高誰和者。效嚬施自別西東。</text>
<title>自嘲 頃日玉堂論余籌司之不合曰。苟非識量。謀猷爲世所服。則莫宜居云。戲作一律。示季周。周亦參論者也。</title>,<text>平生行世自迂儒。致位籌司本不圖。識量詎能爲衆服。謀猷元乏應時需。逢場粗識荒詞綴。遇興惟謀斗酒沽。寄語玉堂三學士。致君堯舜付公徒。</text>
<title>綾峯君挽 卽妹壻之翁。家在銅雀津。</title>,<text>曾將意氣托深杯。暇日幾登銅雀臺。公子風流今已矣。江湖秋色亦悲哉。庭前獨鶴謾相報。籬底寒花猶自開。不待雍琴先下淚。孟嘗門外爲誰來。</text>
<title>次鄭東溟春日閑居韻</title>,<text>三月郊原雨脚微。岸花汀草共芬菲。流風鳥語新聲得。帶雪山顏舊樣非。農婦饁田牛午放。獵兒呼隼雉朝飛。居閑盡日無人訪。爲是山林識者稀。孤臣罪大責爲微。尙許松楸纈野菲。年事叶錢殊致仕。使才慙瑗但知非。閑花惜落應遲笑。暮鳥思歸豈倦飛。長日掩門春睡足。自然書札入京稀。</text>
<title>歸覲新縣。次客舍板上韻。幷小敍</title>,<text>思齋摭言記。卜者金倫。從李千年遊方外。到丹溪相別。千年贈詩曰。偸閑一醉是天遊。箇裏江風挽客留。啄木峯高天若近。秀林臺下地疑浮。二娘魂魄千年事。九曲江聲萬古流。胸海久牽塵惱擾。丹溪此日洗吾愁。其後倫見千年四柱於一官人家。問之則乃鄭虛庵命錄也。始知從遊贈詩者。卽虛庵云。而所謂秀林亭。在此縣衙左。啄木峯，丹溪。俱載此縣地誌。則當時贈別處。爲此地分明。故前太守揭其說與詩於壁上。聊用其韻。以寓靈隱之懷。何處詩仙何處遊。却疑於此暫遲留。名隨勝地千年在。跡共閑雲萬古浮。已認賓王吟鷲嶺。誰明屈子赴湘流。溪聲幽咽夕陽盡。極目林亭無限愁。</text>
<title>六月拜嶺伯。八月十九日。到營。卽發賑巡。登漆谷山城。</title>,<text>玉節朝登上將壇。山譙千疊絡層巒。經營始爲王公險。保障終須守宰寬。大陸長風雲盡捲。高秋繁露葉先寒。江南不是彈丸地。眼底蒼茫七十官。</text>
<title>快賓樓。追次翠屛秋潭板上韻。樓在醴泉。槎行時以分路。未得登賞。命始追和。</title>,<text>快賓樓閣最淸奇。四過仙區始見之。重九日經停節處。十三年隔泛槎時。分岐昔負樽前會。秉燭今看壁上詩。自是襄陽名不朽。水中疑有舊沈碑。郡卽昔日襄陽府。</text>
<title>映湖樓。敬次圃隱先生韻。樓在安東。</title>,<text>重來日月幾回多。滿目民虞一陪加。田畝少收今歲穀。里閭渾失舊時家。循行南國慙棠茇。悵望東籬負菊花。前度宦遊都似夢。繡衣蓮幕又星槎。</text>
<title>琴召驛書懷</title>,<text>楓材蕭瑟驛村孤。九月田家已斷壺。場圃未看新積穀。縣官猶索舊逋租。那堪閭里聞愁歎。只是山川似畫圖。獨倚軒窓思暫睡。三聲吹角促征途。</text>
<title>嶺南樓。次奮題韻。樓在密陽。</title>,<text>浪跡行窮一半天。奇觀無出此樓前。福禪寺倚扶桑外。望海亭登碣石邊。案底森羅千里島。毫端點滴九州煙。如論醞藉斯爲勝。肯許良宵撤錦筵。</text>
<title>倥傯中。走次伯順寄示韻。</title>,<text>扶桑碣石遍奇遊。更按南藩七十州。封域可知前大國。職名還愧古諸侯。東方日出觀滄海。半夜天寒想玉樓。民事卽今憂未畢。向來華髮欲盈頭。</text>
<title>走次亞使崔公 後尙 覆審出巡後寄呈韻</title>,<text>翩翩詩札慰羈愁。悵望行塵日似秋。威重檢田霜遍野。興深橫笛月低樓。居然幕府辭長揖。到底山川辦壯遊。堪笑此翁歡緖少。簿書叢裡雪侵頭。</text>
<title>至後都事巡回夜坐書示</title>,<text>天際遙憐孤月明。地中纔賀一陽生。元規不淺登樓興。永叔初回賞雪行。詩幾遞筒慙我退。酒曾停勺奈君迎。團圓且盡今宵樂。幕府酸寒昔飽更。</text>
<title>沂川洪相國挽</title>,<text>國事艱虞世變多。公今又逝奈如何。驚號豈但吾私慟。歎惜非緣所好阿。直節三朝仍獨立。淸名一代更誰過。居然黃閣三賢相。童子咨嗟自不歌。蕭條人代跡成陳。湖老墳前草又春。纔及二期公又逝。更於先輩我誰親。來時贈語心猶勉。去月封書墨尙新。只是箕屋長不滅。回頭淸夜想精神。</text>
<title>疏遞方伯後。走次兒輩夜會韻。時因比安治獄事。臺諫誤聞。論啓而旋停。故第六云。</title>,<text>眉間黃色向君開。爲有今朝驛報來。朱墨判中初擲筆。綺羅叢裡乍親杯。曾懷孟博登車志。却媿包公折獄才。歸去北堂長舞綵。百年天地興悠哉。</text>
<title>趙判書 復陽 夫人挽</title>,<text>尙書強欲扣盆歌。歌不成聲淚似河。白首相莊今已矣。黃泉永訣奈如何。孫詞激切情文備。潘簟凄涼歲月過。惟有一言堪慰處。滿庭蘭玉秀而多。</text>
<title>奉別長興柳使君 椐 叔</title>,<text>西日亭亭照客筵。愴懷非爲惜離偏。公權譽望初誰抗。子厚功名晩可憐。三戴豸時皆險路。五乘鳧處已衰年。男兒志業終應遂。佇見徵書下九天。南州雖遠亦佳哉。簿領叢中眼必開。霜重橘園香萬樹。月明梅閣酒三杯。閑時且可鳴琴生。倦後何妨解印來。只是暮年傷別意。洛城東畔阻追陪。</text>
<title>新菴東臺。喜得草堂新基。仍次宗叔韻。</title>,<text>二月陰崖雪已殘。徐携玉杖坐瑤壇。地靈蘊石龜形偃。天籟鳴松鶴夢寒。陶器尙儲前代酒。藥壚應伏古仙丹。誅茅擬趁花開後。却悔東門晩掛冠。陶器記實</text>
<title>記興示弟兒</title>,<text>携兒挽弟坐蒼苔。雙柏淸風拂面來。無事且觀枝老獵。有情聊把洛陽杯。投林宿鳥將何向。得雨閑花正欲開。醉後幕天仍席地。不知山外日西頹。枝老隣族名。洛陽兒婢名。</text>
<title>晩悔堂暮春卽事</title>,<text>陶谷東村一草堂。散人生計寄匡床。醒來始覺春將盡。靜裡偏知日漸長。幽鳥擇林隨處囀。好花逢雨自然香。煙霞痼疾投何藥。濁酒三杯是妙方。</text>
<title>鄭承旨 泰齊 免</title>,<text>尺素春來慰寂寥。誰知哀挽遽今朝。霜蹄少日輕千里。冥翮中年礙九霄。篋有著書俱感慨。門無持服轉蕭條。雖敎宋玉工爲賦。此老冤魂定未招。</text>
<title>扈駕溫泉。雨夜。逢安邊兪使君伯圭。留宿敍別。</title>,<text>領得銅章換玉珂。使君行色問如何。溫泉細雨挑燈話。鐵嶺歸雲出塞歌。旅館別懷吾最惡。仙區淸福子偏多。臨分更有丁寧約。鶴浦新秋擬一過。</text>
<title>兪校理 命胤 挽 兪妻割三指。事聞。上命旌表。余時忝禮參故云。</title>,<text>丹宂奇毛作羽儀。妙年標望世爭推。薇垣尙記聯名疏。葉縣纔題贈別詩。共說顏高喪盡禮。誰知徽獻禍同時。南宮敬奉恩褒命。杞婦深誠聖主知。</text>
<title>別東萊鄭使君 晢 使君之兄子濟氏。方爲嶺束伯。弟子文守成川。故下篇云。</title>,<text>雍容講席聖心傾。出守邊疆亦寵榮。爭道畢諴饒將略。不關莊助厭承明。新綸一降緋衣煥。舊儐重來卉服驚。此是昔年浮海處。至今猶記掛帆聲。東西南路地相分。三處名區盡屬君。兄醉鏡湖波上月。弟吟巫峽夢中雲。蓬萊寵命今仍下。棣萼榮光古未聞。只是池塘靑草句。可堪秋日雁離群。</text>
<title>李尙書君美挽</title>,<text>歷數當今福祿幷。人皆稱道我公榮。延英賜對兒隨父。選部持衡弟代兄。百歲遐期猶過半。三朝淸宦尙全名。從知此世無餘憾。弔者如何盡失聲。記取蒼黃問疾時。斯人胡乃遽罹斯。驚心座上虛辭慰。掩淚門前獨返遲。內劑便蕃那救得。親交慟哭莫聞知。淹痾未執西郊紼。落月樑間想舊儀。</text>
<title>李幼能挽</title>,<text>更將何淚哭吾君。濕盡今朝侑祭文。濂洛群書猶在案。芝蘭一室尙餘薰。嵇孤扶杖那堪對。杞婦崩城不忍聞。只是多情雙樹月。長留顏色照河汾。</text>
<title>尹參判 鏶 挽</title>,<text>憶曾持被右銀臺。長者風流一席陪。氣節已從難處見。襟懷常向醉時開。鳳毛池上初騰詠。鶴髮堂前幾獻杯。人事遽隨泡幻盡。不堪歡樂轉成哀。</text>
<title>趙尙書 啓遠 挽</title>,<text>征南幕府幾周旋。往事居然十九年。夜入仙山陪節鉞。春臨大海閱樓船。全寬禮數開懷盡。猥誦詩章受眷偏。知己此生難再遇。緘辭千里淚傾泉。</text>
<title>送申學士寅伯接慰之行</title>,<text>十六年前四月旬。承綸桑域拜楓宸。同庚自古元同病。此別如今又此辰。行不出疆寧涉海。客無經歲可廻輪。賢勞前後雖差異。每到臨岐却愴神。</text>
<title>蓮池醉後。別同春先生還鄕。</title>,<text>斜陽地坐小塘邊。絶勝都亭敞別筵。黃鵠遠飛瞻渺爾。白駒長往思凄然。杯遲却喜行差駐。睡起翻驚醉獨先。只有花中君子在。夜深空詠愛蓮篇。</text>
<title>別淮陽任使君 奎</title>,<text>少日雄圖欲釣鼇。如何中歲困牛刀。分符葉縣神仙近。落筆蓬山氣象高。興在陶筇仍脚健。治成汲閤豈心勞。天門放榜應非遠。佇見新班第一豪。</text>
<title>坡山客館夜坐。書懷呈文谷儐相要和。</title>,<text>同時俱以少年稱。倏忽光陰老病仍。任重兩朝君已倦。治兼三輔我何能。詩名夢裡纔還錦。行役秋來尙飮氷。安得靑山分一半。木蓮花下訪閑僧。附次韻 文谷雲龍韓孟世同稱。聚散悲歡幾歲仍。病後形骸憐我倦。公餘詩律見君能。顚毛鏡裏千莖雪。心事壺中一片氷。暮境田園携手去。不妨生計淡於僧。</text>
<title>別關西李亞使 沃</title>,<text>關西蓮幕最風流。到底繁華四十州。從古旅情同宦興。卽今離恨更民憂。逢來餓莩難成醉。檢却田疇不似秋。只是百祥樓上月。登臨應憶昔年遊。</text>
<title>別安東李使君 奎齡</title>,<text>征袂遲遲惜不分。送秋今日又離群。花山雄府仍都護。玉署仙官卽使君。岳寺煙霞春可賞。湖樓歌吹夜堪聞。關心只在庭闈遠。竹嶺朝朝望白雲。</text>
<title>李通津 敏采 挽</title>,<text>相門餘慶有三珠。聯步靑雲地望俱。適我承恩叨按節。當君爲養屈分符。公程會面方疑夢。急訃驚心不覺呼。年短位卑天或爽。可堪親在又兒無。</text>
<title>曹參判 漢英 挽</title>,<text>七步文章世所尊。凌雲聲價自魁元。詞壇久負提衡望。卿秩仍承襲爵恩。當日大名蘇子節。晩年人事翟公門。交龜往跡還如夢。每過城西拭淚痕。</text>
<title>吳判書 挺一 挽</title>,<text>班抽玉笋席生香。門簇朱輪笏滿床。爀爀家聲誰不艶。溫溫風味自難忘。官陞八座猶憐屈。歲閱重庚尙恨忙。同閈更兼知己淚。可堪親老在高堂。</text>
<title>別鄭尙書 榏 燕京之行</title>,<text>鄭國修辭聖所稱。燕京將命子仍膺。情親別恨今朝最。副价行裝昔歲曾。碣石寒雲來萬里。遼陽古塔立千層。依然物色分留在。第一關樓試一登。</text>
<title>暇日與徐京尹載邇，李都憲一卿狀元。仍作榜會。感吟。</title>,<text>城西落日照柴門。雪後聯鏕拜狀元。地似三淸玆會勝。年垂二紀幾人存。浮榮共怕金橫帶。細酌仍憐綠滿樽。吾榜得才稱最盛。更將何策答君恩。</text>
<title>兪參判 㯙 挽</title>,<text>平步靑雲屬望深。妙年華秩帶橫金。輿情早以公孤待。未路仍之疾病侵。執憲威稜留柏府。觀風惠澤在棠陰。偏憐瞑目遲遲意。爲是兒郞未委禽。</text>
<title>韓參判 必遠 夫人挽</title>,<text>爲是東床有李君。夫人淑行館曾聞。名門主祀蘋蘩潔。晩歲尊封績紝勤。地下珠沈仍劍會。庭前玉映又蘭薰。榮光福履兼遐壽。不但張林婦德云。</text>
<title>騎省直廬送春有懷。錄呈南仲輝衛所。</title>,<text>鉤陳隱隱萬松陰。北所將軍鎖直深。苔滿綠槍眠勇士。漏稀高閣響幽禽。閑來古史宜長閱。睡罷芳醪任獨斟。最是別巡人定後。肩輿帶月踏華林。日長高閣漏聲稀。雲覆層城雨脚飛。浮世幾何開口笑。落花無奈送春歸。丹心許國身仍老。白面論兵計已非。安得共君携手去。綠蓑靑蒻訪漁磯。</text>
<title>金判書 佐明 挽</title>,<text>相國先朝盡瘁誠。經綸餘業付公成。箕喪詩禮塋塗孝。鐵石心腸水鑑明。憂滿每思追馬鄧。襲崇差欠踵韋平。方爲積慶長無艾。鳳穴奇毛更擅名。滿面精華髩未星。朝言纔了夕泉扃。浮雲塔上留書蹟。落月樑間想典刑。隨處襲薰陪省席。有時呼酒醉山亭。題名未幅終違約不忍重尋藥院屛。</text>
<title>洪右台 重普 挽</title>,<text>南寧冢嗣益城宗。世趾忠貞爵襲封。車騎早蒙安石奬。許公仍繼太師庸。胸中萬甲匡時略。座上春風帶笑容。木稼今年賢宰盡。嗚呼我涕自無從。沂翁知己尙難忘。托契仍深禁臠郞。扈並溫泉曾借榻。隣同洛社欲連墻。榮臨每詑貧家壽。大拜親看政事堂。床下起居如昨日。不堪題旐又緘章。</text>
<title>別安邊沈使君仲美叔</title>,<text>今年生別幸猶多。此別休歌惜別歌。孫繼祖行榮莫大。母隨兒往樂如何。仙區處處開顏面。壽席時時舞綺羅。留待殿中隣宰日。會當乘興一經過。</text>
<title>權執義 格 挽</title>,<text>淸時論議重於山。早把功名視等閑。風采幾騰鳴鳳詠。宦途猶閡揷貂班。堪憐一疾人無問。叵耐三兒暮未還。知舊向來零落盡。至今衣袖淚痕斑。</text>
<title>別端川鄭使君 勔</title>,<text>白首端州困一麾。磨天嶺路人天危。山川夜氣金銀識。關塞秋聲鼓角悲。浮世自然饒別恨。儉年何以濟民飢。軒名不易心應爽。可續楣間岳老詩。</text>
<title>徐載邇挽</title>,<text>空懸一劍哭徐君。地府深深君莫聞。畢子全才唐學士。王商偉表漢將軍。長多可取誰論短。質白能持任少文。身後定知心事白。不妨唇舌昔紛紛。君身隱若一長城。自致靑雲到上卿。心定萬牛移不得。諾來雙璧擲還輕。秋曹折獄輿情愜。騎省論兵聖春傾。咫尺台扉終未到。都民罷市哭呑聲。名聯雁塔幾肩隨。尙記橋頭步屧時。長日共爭持局戲。早春曾和詠桃詩。翻雲世事終無定。淡水交情老不衰。一紀流光如一夢。蕭條天地益堪悲。</text>
<title>重陽前一日。與仲輝雲路兩令。小集家園。記實寫興。</title>,<text>松下聯襟細酌傳。盤無異味地無筵。今年一醉誠爲瑞。明日重陽亦可憐。落木蕭森秋苑裡。歸鴉點綴暮雲邊。相迎更有相離恨。記興詩兼贈別篇。</text>
<title>李右尹 忘賤 挽</title>,<text>村翁詩法欲追難。立幟先登上將壇。渥水千年天馬出。銀橋萬里月宮寒。明時散秩韋京兆。淸福耆齡陸務觀。乘化去來知順適。況留餘馥謝庭蘭。</text>
<title>沈典簿 光泗 挽</title>,<text>晨昏孝哭聽難堪。爲是家居偪巷南。春散豈知秋永訣。福全終見禍相參。雙珠繼隕猶餘五。兩槥隨行尙有三。從此隔籬誰步屧。欲題哀挽淚先含。</text>
<title>朴承旨 世城 挽</title>,<text>翁紆金帶子緋衣。日夕丹旌次第飛。爭道福全翻禍亟。固知仁壽奈天違。兢惶每憶同喉院。謔浪常思掌禮闈。圻節楊符還似夢。不堪臨挽淚先揮。</text>
<title>趙相國 翼 遷葬挽</title>,<text>希文逝後哭純仁。漸値時艱憶舊人。相國古塋今始徙。尙書生願死應伸。靑烏改卜因灤嚙。白▦重看幾燧新。每憶城東將命處。藹然和氣雪中春。</text>
<title>白軒李相國挽</title>,<text>仁廟龍與癸亥初。公乘煕運拔茅如。重鳴藝苑詞華擅。直上亨衢步武舒。史鉞臺綱兼玉署。文衡政柄到中書。常思總聽商廬日。代草時時淚濕裾。仍憶先朝歲在寅。嘖言奚趙値西隣。群臣變色進無策。隻手擎天國有人。北海自甘蘇武辱。文山寧怕孛羅嗔。從敎晩節饒淸福。綠野優閑二十春。恭惟當宁戊申冬。優老殊恩自九重。享以宮壼兼法譜。賜之烏几與鳩筇。公卿迭壽榮輝動。閭巷爭瞻喜氣濃。爾日鯫生將命忝。歌謠盛事喜身逢。淸白高風孝友心。愛君憂國老罙深。蘇張大筆人誰敵。潞鄭遐齡世共欽。梧竹縱摧蘭更茁。瑟琴常靜巹重斟。尊榮於世終無憾。其奈邦家殄瘁吟。</text>
<title>朴尙書 長遠 挽</title>,<text>童譽廷推似泌殊。楊廉曾孝石醇俱。誠深愛日辭淸路。養備專城出故都。正屬金甌勞夢想。翻驚彩服輟歡娛。潘輿去路歸嚴櫬。不忍重吟反哺烏。</text>
<title>壽席次文谷韻</title>,<text>臘月十九日。卽家尊生辰也。禮判鄭禮卿丈，戶判金起之，吏判金久之，吏參洪子晦丈，知申李長卿禮議李弼卿來參。各有所賦。世稱歡慶最吾門。堂有椿萱子駟軒。蟠核獻年登壽席。臈梅知節照深樽。身披綵服兒兼侍。座滿貂冠客並尊。留醉不愁華燭盡。駱峯新月露微痕。附元韻 文谷淸夜城東客扣門。雪中高會敞華軒。斑衣爛映仍金帶。臈酒新開卽壽樽。七袠將盈兩親並。一兒非少上卿尊。殘生到此偏增感。撼樹悲風獨淚痕。</text>
<title>崔先達 錫鼎 慶席。醉次文谷更用吾家壽席韻之作。</title>,<text>積德曾看于大門。奇才更試賀高軒。明庭喜色香生帽。慶席歡情綠滿樽。座主題詩知意屬。優人打鼓祝官尊。團圝坐到更籌盡。不覺衣裳有酒痕。</text>
<title>書懷呈南澗丈要和。兼示季周。</title>,<text>百慮無端集枕邊。疏慵洞裡又新年。刑官判不儔三后。酒客容宜喚八仙。泮水時尋洪老約。槽岩或和李君篇。由來樂正仍傷足。盡日虛堂任獨眠。</text>
<title>無聊中更述病懷。呈兩詞伯案下。</title>,<text>東村南澗兩翁家。日夕相望近亦遐。憐我鬢毛蒼者白。愛君詩律正而葩。尊前醉興渾如夢。雪後春容半欲華。門掩一旬人不到。上林殘照數歸鴉。附次韻 南澗杖屨休嫌吏部家。巷分南北卽非遐。詩篇落手生煙玉。艶麗驚人出水葩。報主寸心猶未沫。感時雙鬢易成華。天機靜處方知妙。試見長空點點鴉。[附次韻] 松澗新年來訪故人家。街路何煩問邇遐。汀老襟懷懸水鏡。谷翁詩句奪天葩。春泥滑滑兼氷片。朝雨霏霏半雪華。且喚村醪謀一醉。不妨歸路伴棲鴉。</text>
<title>摠府直廬申學士寅伯醉過。話舊聯句。</title>,<text>入春風雪似嚴冬。寅 蒼翠偏憐右掖松。雲 扶醉詞臣來步月。寅 吟痾老將臥看峯。雲 燈前且盡今宵興。寅 鏡裡渾非少日容。雲 說盡世間存沒感。寅 吾儕能得幾過從。雲</text>
<title>罷官後。南澗丈東芚兄來訪。小酌聯句。</title>,<text>廷尉門前雀可羅。芚 澗翁芚老幸相過。谷 歸鴉萬點夕陽盡。澗 垂柳千絲春色多。谷 浮世本難開口笑。澗 壯心休惜擊壺歌。谷 欲歸不去忘歸去。芚 酒盡情深奈爾何。谷</text>
<title>歸覲仁衙。醉次兒輩韻。</title>,<text>佳雨前宵並客來。好花今日待吾開。三春舞綵仍投笏。七邑趨庭又獻杯。海口關防惟燕島。山頭眺望最烽臺。凌虛舊跡依然在。却愧蘇仙作記才。</text>
<title>別湖南申按使寅伯</title>,<text>每愧盧前着此身。君才終豈作雌辰。西淸玉漏聲猶在。南國甘棠色忽新。方面固知蒙叡簡。寸心宜念濟窮民。行經錦水聯雙節。倘憶江湖病散人。</text>
<title>別鍾城鄭使君 華齊</title>,<text>古來詞客出邊城。詩到愁城自不平。今日祖筵惟我賀。昔年尊府亦玆行。殫心庶可酬恩渥。報績仍將繼政聲。蓮幕舊遊還似昨。定知隨處有歡迎。</text>
<title>別襄陽李使君 球</title>,<text>襄陽太守白銅歌。酒後相逢奈別何。臺迥洛山看日早。地連楓岳得秋多。仙區美景歸吟眺。儉歲疲氓入撫摩。只恨東隣漸寥闃。隔墻誰復有經過。</text>
<title>鄭書狀 樍 挽</title>,<text>聞道君旋萬里行。一尊郊外擬相迎。誰知玉陸皆廻節。獨見丹旌未入城。潘簟尙留前日淚。竇枝非復舊時榮。精魂定拜重泉下。字字恩綸軫聖情。</text>
<title>李監司 晩榮 挽</title>,<text>煌煌旌節出西關。從古全才老未閑。纔喜召棠騰頌詠。忽驚嚴櫬返鄕山。平生自可看淸操。氣力還難恃渥顏。最是緘詞無限淚。悲歡遽判送迎間。</text>
<title>永安都尉挽</title>,<text>風流文采冠儀賓。子敬眞長以上人。慕老家聲兼福履。沙仙宅相宛精神。瑟琴在御仍簫伴。蘭玉盈庭摠席珍。五十年來一品俸。門前日日簇蹄輪。靑湖冥漠幼能亡。忍見鍾情又斷腸。獨拜床前同逬淚。叨陪席上幾傳觴。靈光殿尙巍然在。大澤龍今倏爾藏。斯世偉人難再覿。謝安門外只心傷。</text>
<title>南谷丈寄一絶以問。更將一律申謝。</title>,<text>聯翩書札到江湖。一紙新詩更與俱。梅下怳如開小酌。夢中疑復賞名區。春來雨自能知節。老去山惟不負吾。休怪洛城歸意斷。綵衣東閣足歡娛。</text>
<title>陪家尊游紫燕島。醉贈桂陽鄭使君叔夏。</title>,<text>癸丑年同晉永和。蘭亭淸興較誰多。煙沙遠望龍流岸。鼓角橫驅燕島波。壺谷散翁詩半就。桂陽明府酒微酡。風前且倚佳人瑟。月下仍聞壯士歌。</text>
<title>追次性聰上人自方丈耑書遠寄之韻 聰。卽守初弟子。</title>,<text>自是瞿曇異孔周。吾知吾不爾爲儔。雖然韻客憐支惠。又有詩僧結白劉。慈筏若非超覺海。藝林那許陟詞樓。聰師秀句驚壺老。欲往從之歎末由。左海名區嶽峙三。頭流最秀嶺之南。雲間慧日明兜率。雨後曇花散蔚藍。雙虎守扃來遠壑。獨龍聞講起深潭。淸詩喚却尋眞興。縱隔山河若面談。</text>
<title>携伯順，振卿，正兒，惜兒輩。泛舟觀漁。醉後喜逢金上舍 瑜 題扇面。</title>,<text>凌虛臺望太平岩。一棹乘潮恣遠探。夏之六月日初五。冠者四人童子三。長波衮衮迷孤嶼。落日亭亭照半酣。風流更遇習池客。扇面題詩壺谷南。</text>
<title>七夕偶吟寄叔夏</title>,<text>黃髮殘生伴白鷗。百年吾道付滄洲。適當王子蘭亭歲。仍値蘇仙赤壁秋。雲淡絳河疏雨滴。葉飛金井敗荷愁。佳期苒苒憐遲暮。獨臥空齋望女牛。</text>
<title>追贐文谷金相公赴燕之行</title>,<text>溪堂忝吐相公茵。濟院違攀使者輪。病起仍逢南至日。詩成却寄北行人。知音半世纔同患。傷別中年各損眞。前度靑衫今赤舃。定敎殊域拭眸新。附次韻 文谷荒山毳幕雪爲茵。獨夜歸心月半輪。關樹尙懸天外夢。驛梅誰寄隴頭人。詩來別恨差堪慰。老去交情始見眞。廿載重遊君莫問。感懷依舊鬢毛新。</text>
<title>李世卿挽</title>,<text>世卿何故不公卿。奚養之違又喪生。筆掃千軍卑自牧。香燒一室淡無營。歷敭處處皆留譽。來哭人人摠失聲。最是壺翁如海淚。淚枯那盡此哀情。</text>
<title>鄭領相 太和 挽</title>,<text>明公福祿古今稀。柱石三朝國有依。綵服中年仍赤舃。荊枝一代並黃扉。遐齡望耋諧琴瑟。寶樹盈庭煥玉緋。閱盡世間無限慶。翛然乘化卽全歸。六世綿綿六相門。門闌積慶邁楊袁。斡旋四序斟元氣。裁決群疑待片言。禮法傳家觀者敬。風流接物卽之溫。秦舂遽輟紆宸慟。字字恩綸賁九原。鯫生早被一言褒。銘在中心感佩牢。喬岳大川看不動。景星華月仰彌高。卑枝敷葛連姻忝。陋巷開茵侍酒叨。惆悵暫時人事變。謝安門外獨長號。</text>
<title>李大憲 敏迪 挽</title>,<text>臺席經帷摠長官。相公文雅世重看。龍鱗批後恩波阻。棣萼歡時草露乾。至痛忍留萊子服。奇才仍付謝庭蘭。三淸舊會還如昨。東望緘詞制淚難。</text>
<title>仁宣王后挽章</title>,<text>小臣三復太任章。聖母徽音上可方。庭受邸承俱著烈。壼儀慈範共流芳。念深憂疾言猶在。誠切傷民澤更長。自有女中堯舜諡。千秋彤管並輝光。黃驪山色鬱蒼蒼。吉地移封葬聖王。縟禮後前▦隔歲。神基上下卽同岡。雲愁迎駕疑湘浦。路穩連舟宛渭梁。藥院今逢端午日。不堪依舊進衣香。時忝藥房提調</text>
<title>追寄江陵李明府弼卿鈴案</title>,<text>向來親友眼中稀。壺谷淸秋獨掩扉。從我者誰常踽踽。自君之出倍依依。餘生可耐王祥痛。垂老方知伯玉非。欲寄相思多少字。淚先滋筆更沾衣。時纔闋服。年適四十九故云。嶺之東畔九其州。雄大爭稱此府優。都護遽歸都御史。古人曾說古諸侯。棠花細雨琴隨鶴。鏡水淸波棹起鷗。好是名區兼吏隱。駕言於世復焉求。</text>
<title>追寄安東孟使君休徵</title>,<text>城西摻袂尙依然。別後霜鴻已叫天。威著可思淸水訓。牒閑須寄盛山篇。江南役豈如東野。九日歡應減萬年。鸞棘未應淹歲月。佇看褒美璽書宣。</text>
<title>奉寄翠屛丈郊居 時屛翁之子疏救宋同春遠謫南裔。翁將有楓岳之行。</title>,<text>君懷須遣十分寬。我命常慙一縷頑。日域同槎皆夢裡。桑田變海尙人間。閑情寂寂悲秋賦。別淚依依望子山。聞道欲尋楓岳去。霱雲應滿袖中還。</text>
<title>次退憂相公韻</title>,<text>問舍仍依玉潤郞。閑中不覺一秋忙。心淸久斷黃扉夢。髮短重添錄野霜。憶弟南荒雲杳杳。憂時中夜淚浪浪。平生活計存何物。只是茶鐺傍藥囊。</text>
<title>祔禮時差神輦陪衛之任。抆淚志感。</title>,<text>曾叨近侍侍鑾輿。正屬先王孝服除。斯世又陪今日禮。小臣那忍此生餘。天容想像擎珪際。神輦依俙動駕初。十六年光如一夢。空沾血淚舊頒書。</text>
<title>又次長卿志感之作</title>,<text>淸廟簫韶曲九成。每思辛丑縟儀行。那堪此日陪新主。更聽前階奏舊聲。窮谷尙留遺澤在。寸心空向太陽傾。盈廷涕淚翻爲雨。況是龍樓孺慕情。</text>
<title>趙尙書翠屛。一日冠其孫若曾孫。仍開壽席之宴。甚盛擧也。不佞猥承戒宿之命。不勝欣賀之情。座上綴一律以呈。</title>,<text>秩秩初筵賀不勝。君家福祿世爭稱。壽稀已貴仍兼爵。孫冠猶榮況又曾。節屆懸弧澠酒滿。時當釋服遏音騰。同槎舊客佳招忝。執事賓階敢曰能。</text>
<title>別金侍郞 禹錫 燕京之行</title>,<text>心緖頻傷送客筵。淚痕偏濕贈君篇。乘槎遠役差今昔。攀柏餘悲各後先。歲暮關河迷雨雪。兵連宇縣裂山川。惟須努力加餐飯。歸趁春花未落前。</text>
<title>山中述懷。錄呈退憂相公，翠屛詞丈。兼示李秀才喜朝。喜朝。卽幼能胤子。</title>,<text>歸到松楸感淚長。弊廬猶幸近仙莊。尙書晩結香山社。丞相新開綠野堂。華自同分眞可樂。盤無不足復奚望。偏憐芝洞經過路。隣笛凄然起夕陽。</text>
<title>雪後訪退相新居</title>,<text>丞相幽居何處尋。遙登柏嶺泝溪潯。數椽新構朝煙細。雙樹孤村夜雪深。境久祕藏因道眼。陽初來復見天心。東隣北社招呼地。容我疏慵許共吟。附次韻 退憂嶺頭氷雪遠相尋。細路逶迤出水潯。病起不知山日晩。客來方覺洞門深。索居久矣回靑眼。小醉依然見素心。況有新詩尤繾綣。紙窓明處幾長吟。</text>
<title>過芝洞感舊。贈李同甫。李卽退相之壻。</title>,<text>喬木荒郊古驛村。昔年吾友此關門。書帷寂寂人何去。文采斑斑爾獨存。空詠子期思舊賦。每慙嵇紹不孤言。相依賴有氷淸在。共對斜陽拭淚痕。</text>
<title>別襄陽李使君 寅煥</title>,<text>病中懷抱倍凄傷。關嶺連天雨雪雱。靑瑣詞臣今太守。白銅歌曲舊襄陽。朝登洛寺紅濤壯。夜宴平樓彩服光。最是習家池上醉。風流領得大堤娘。</text>
<title>別定州宋使君漢卿</title>,<text>歲暮關河雨雪多。使君行色問如何。是非榮辱都忘了。符牒將迎亦任他。對燭嬌顏紅似玉。盈樽美酒綠於波。全勝壺谷衰遲客。獨掩寒扉雀可羅。</text>
<title>上元日戲記國俗</title>,<text>城闕依微曙色騰。上元佳節雪猶凝。颺鳶賣暍俱兒戲。飯鳥明聾盡夙興。要識是年秋大熟。試看今夜月高升。繁華却憶中朝舊。夾路香車賞綵燈。</text>
<title>別茂朱兪使君 櫶</title>,<text>今之太守盡吾儕。散遍東南與北西。安慶星仁皆嶺外。淮江襄陟各坤倪。纔飛定邑雙鳧翼。欲發文州五馬蹄。湖郡此時君又去。別詩前後不停題。安東孟休徵，慶州任文仲，星州兪伯圭，仁同尹叔麟，淮陽金道常，江陵李弼卿，襄陽李文伯，三陟李擇之，定州宋漢卿，文川趙士俊一時四散。而兪又出宰故云。</text>
<title>次崔內翰 錫鼎 韻。送兪生 晦一 歸嶺東新築。</title>,<text>二月長安春事多。海東歸客意如何。尋眞逸興龐棲鹿。避世幽情鼓入河。靑草胡歸工部手。白銅鞮續謫仙歌。壺翁病裡偏傷別。欲把緋衣換綠蓑。襄陽。有靑草湖六。</text>
<title>次松都喜雨堂板上韻</title>,<text>喜雨堂中日漸長。病餘抛筆更停觴。鵑因故國聲多怨。蝶爲殘春舞欲狂。晩萼棲枝飄賸馥。高松跨檻獻微涼。登臺弔古空添感。只合支頤入睡鄕。</text>
<title>永安公主賜宴日。東里有吟。伯涵以余在外未參。要和甚懇。敬步以答。</title>,<text>穆陵天屬幾人存。公主於今獨享尊。令節正當懸素帨。殊榮卽侈賜金樽。觀瞻共擬靈光殿。歌曲仍翻沁水園。諸子醉來悲喜並。一時兼謝四朝恩。天潢從古孰非榮。最是高門福祿贏。初否後亨元物理。樂窮哀至亦人情。尊賓迭壽千觴擧。法譜齊張百戲呈。宴罷淚痕猶在袖。秦樓纔斷玉簫聲。</text>
<title>次汀翁寄韻</title>,<text>左右杯螯獨自持。淸風朗月輒相思。寒花晩節繁霜後。故國羈愁落木時。從古歲功成者去。卽今閑秩分之宜。新詩會我心中事。不有汀翁更是誰。</text>
<title>次靈樹詩軸韻 幷敍</title>,<text>余於戊戌秋。以楊牧差齊陵獻官。有元卓上人。進一詩軸。乃石洲，東岳，澤堂，滄洲，疏庵五公作。而無他筆。余甚珍之。卽步韻贈師。而不敢書諸軸尾矣。丁巳秋。又以松留差。祭宿齋室。更問其軸。則元卓者。已示寂。輔無尋處。最後始得於塵埃中。紙缺字漶。將不可讀。余甚惜之。遂携歸而改粧之。欲有所識述。而猶以續貂爲懼。趑趄有日矣。仍念至寶。不可不賁飾。且余將事之年月與東岳以江留差祭到此之時。適後一甲。而時序亦合。奇事尤不可不揄揚。故玆敢忘僭破戒。更步其韻。繼之以五君詠。觀者幸毋見罪。楊牧時作見上禪家往跡夢中疑。藝苑群才軸上知。周甲回星仍已歲。齊陵將事又秋時。從他世界同塵劫。幾許人生有合離。樹釋林師俱泯滅。援毫謾效五君詩。法林靈樹弟子</text>
<title>五君詠</title>,<text>石洲奇禍理堪疑。石洲奇才人共知。正宗千載獨歸子。榮落一生皆係時。烏歌楊惲氣豪宕。鳳質嵇康光陸離。如何旣解戒饒舌。更賦靑靑宮柳詩。右權石洲末路人情隔九疑。岳洲交道世皆知。春花東郭傷魂日。秋草西江掩淚時。雙鳥齊鳴難可得。九原相會幾何離。後來作者雖無數。那敢低昂兩集詩。右李東岳早從羲易用稽疑。取象名堂樂可知。杜老繼蹤先祖後。燕公擅譽中興時。竹林曾見同酬唱。兵火仍經幾亂離。更有掌珠能趾美。爭吟池上鳳毛詩。右李澤堂暗投明月世爭疑。至寶人間孰辨知。幸有機雲生故國。仍敎坡穎並淸時。芳名自足流千祀。拙宦何須歎十離。職忝分司尋舊宅。文章盡萃一家詩。右車滄洲獨步騷壇決衆疑。三才大總了然知。劉篢直節傾千古。庾信淸詞動一時。聖主方將治道問。眞仙遽與俗人離。平生每欲追餘響。盥露今看卷裡詩。古任疏庵</text>
<title>敬次姜雪峯 柏年 詞丈用谿谷韻題稀年契軸之作</title>,<text>鳩杖扶時綵服翩。洛中脩稧總稀年。携樽勝會同眞率。結社淸遊異白蓮。數倍昔賢奇事最。名聯吾老喜心偏。仍聞卿月新增耀。爭拜蓬山第一仙。</text>
<title>書懷寄秋潭</title>,<text>安陽捧檄豈身謀。謗似河東竟速尤。唾自面乾終不拭。心爲形役復焉求。樽前對飮褐之父。壟上耦耕農者流。時物漸佳新舍就。病餘筋力感行休。附次韻 秋潭百年行止與心謀。隨分棲寒復孰尤。千疊山中門獨閉。一張琴外物無求。人情閱了浮雲變。宦業看他逝水流。林壑窈深塵路遠。老夫從此得全休。</text>
<title>別洪國寶 錫龜 出宰海州</title>,<text>丙戌年今三十三。當時司馬幸同參。容毛盡改看俱訝。夷險相仍歷始諳。傲吏倦尋孤竹館。狂夫飢臥百花潭。公餘倘有詩筒寄。縱隔山河若面談。</text>
<title>奉謝退憂相公來訪</title>,<text>春寒惻惻勒黃梅。日晏南窓始半開。病客方携禪子語。村童忽報相公來。須將晩節看雙柏。只可閑談進一杯。白傅香山雖有興。未聞曾屈午橋裴。</text>
<title>效吳體申謝退相</title>,<text>退憂相公款柴荊。陶谷主人披衣迎。誰知三世四公貴。今作一馬二童行。黃扉綠野孰爲重。赤舃芒鞋同是榮。農談終夕侍樽酒。雙柏堂前風自鳴。</text>
<title>更用前韻自遣</title>,<text>數椽茅屋半披荊。空谷寥寥斷送迎。沂水幾思曾瑟舍。草茵時學邵窩行。心機自靜貧猶樂。面唾仍乾辱是榮。謾興詩篇元性癖。旁人錯道不平鳴。</text>
<title>江陵李使君弼卿。歷過金相所。折簡以邀。冒雨往會。適經幼能孤子冠禮。</title>,<text>病客肩輿冒雨來。賓筵仍把使君杯。緇帷曉色憐猶在。綠野風流幸共陪。浮世百年陳迹遠。暮春三月雜花開。吾儕聚散元無定。此後過從問幾廻。</text>
<title>夜與相公及弼卿聯枕敍話</title>,<text>春夜官醪故細斟。一燈相對共論心。領台都憲尙書舊。寒食淸明上已今。世事雲翻身尙在。年華水逝老仍侵。纔成三影還分手。嶺樹蒼蒼別恨深。</text>
<title>弼卿臨發。始出在官時。欲寄余之作。立次以別。</title>,<text>忽忽流年落落星。離居幾日數凋蓂。燈前一會仍佳節。酒後相看各老形。鏡水春光眞似夢。關東歌曲怳如聽。驪駒整駕君行發。可惜沙頭倒玉甁。</text>
<title>遊水洛瀑布記實寫景 扇對格</title>,<text>去年曾賞朴生淵。碧落銀河萬丈懸。今日更尋楊岳瀑。靑山白練一條連。雄高氣象他應勝。醞藉形容此亦偏。信美彼邦非我土。我將終老我林泉。</text>
<title>山中卽事</title>,<text>山中幽事十分奇。昨夜窓前聽子規。老去詩鋒摧似鬢。春來夢緖亂如絲。鳩呼送雨蛙鳴引。鵲噪迎人犬吠麾。讀盡南華篇內外。西簷不覺夕陽移。</text>
<title>物理</title>,<text>物理常於靜裏求。吾生此日感行休。耕牛自喘何須迫。伏雉相鳴不自謀。明月祗從今夜滿。好花能見幾時留。盈虛消息差先覺。得莫爲榮失莫愁。</text>
<title>喜雨。次王右丞輞川積雨韻。</title>,<text>嘉雨今朝莫恨遲。已看膏澤滿畬菑。粧成翠髻當窓岫。浴盡金軀隔葉鸝。望副連雲爭賀麥。誠違向日獨愁葵。田翁有意來相訪。試杖前溪欲渡疑。</text>
<title>夏日幽居 四首</title>,<text>人代蕭條節序徂。索居終日斷招呼。黃鶯已老聲初變。綠竹纔移葉半枯。尸位昔慙都御史。力田今讓上農夫。滄桑亦是須臾事。只有靑山不負吾。茅屋荒涼起細煙。閉門長夏日如年。淸泉茂樹同盤谷。白鷺黃鸝似輞川。曳杖或看田婦饁。移床時伴岳僧眠。閑中事業猶堪詑。讀盡羲經上下編。陶谷東村居士居。暮年生計野僧如。南阡北陌無親友。上雨旁風有弊廬。沃竹每嗔傳汲緩。窺花還喜揷籬疏。朝來好聽農奴語。昨畢西疇草一除。千疊山中一兩家。此翁隨處窘生涯。荒田打麥莖無實。小圃栽瓜蔓不花。自是迂疏違妙理。非徒簡樸厭棼華。窓前昨夜聞禽語。徒得新詩向客誇。</text>
<title>別密陽李使君 嵇</title>,<text>邇來多賦贈行篇。今日離筵賀語偏。蟄跡蒙恩初解網。飢腸得酒不論錢。環山翠竹連飛閣。照水紅粧滿綵船。君去試看楣上詠。昔年三宿夢依然。</text>
<title>次北汀韻。賀沈知樞 之溟 回科宴。幷小敍</title>,<text>知樞沈公。以己亥生登戊午科。今年卽科年周甲。而以八袠。超資憲。仍設回科宴。此實近古所未有之慶也。公躬造余。請參宴席。余適以病告。未覩盛禮。謹次汀丈席上韻。以寓歆慕之忱。榮光休說呂歸周。八十年前但白頭。爭似冠年登第早。及當回甲被恩優。東君駐節如相賀。西日臨筵且少留。從此期頤長健匕。蓬山仙藥不須求。</text>
<title>白江李相國遷葬挽</title>,<text>宣公直節曲江姿。玉立三朝閱險夷。天上騎箕精已返。地中看日葬仍移。悲歡幾逐流年變。名姓猶敎走卒知。侍酒終南如昨夢。至今長誦喜筵詩。</text>
<title>四秀亭詩 幷小敍</title>,<text>吾友魚翼之。一日請余四秀亭詩曰。亭在楊州海等村。四秀者。謂二檀二柏。而去丁巳歲。吾先人之手植也。吾家四昆季數與之合。而樹之之年又回。子不可無一語以識之。余奇其事而重其請。謹綴近體一首。仍祝諸君之平生節操。與此樹相同云爾。三槐堂有子瞻銘。勝事重看四秀亭。樹是老仙曾所種。星回周甲幾多齡。檀雙柏兩俱成拱。棣偶荊聯更滿庭。植物便從人數合。歲寒同保雪中靑。</text>
<title>闋服後出松廬夜坐。感懷示兒輩。</title>,<text>悠悠天地此生微。倏忽星霜萬事非。子夏援琴嗟莫逮。王裒攀柏欲何依。枯魚已盡三年淚。華鶴空將隻影歸。欹枕五更仍不寐。却憐淸月入深扉。</text>
<title>哭翠屛趙尙書靈筵有感</title>,<text>白日中天破積陰。泉臺厚夜獨沈沈。封倫恨未看治世。執法憑誰報好音。泛海危途曾共涉。分山舊約更難尋。依然故里庭前菊。應識靈筵一瓣心。</text>
<title>奉別退憂金相公燕京之行</title>,<text>答恩爲重此身輕。台席銜綸弟及兄。纔喜午橋裴度起。却憐蠻域晏嬰行。金臺弔處誰禁淚。雪窖經時倍愴情。想得殊方爭拭目。至今高節說蘇卿。</text>
<title>崔應敎 後尙 挽</title>,<text>丞相門庭繼有人。典刑傳得舊精神。含香早歲詞▦富。愛酒平生性見眞。緋似錫鞶朝更褫。玉雖移▦▦爭珍。居然一疾成千古。撫跡那堪跡已陳。每憶南營按節時。幕蓮移自鳳凰池。君無拄笏看山意。我有登樓詠月詩。浮世幾經桑海變。暮年難耐薤歌悲。追思宿昔通家誼。說向元方淚已隨。</text>
<title>題聾菴 爲吳同知翾作</title>,<text>今日君門闢四聰。此菴何事尙名聾。高人自欲明而晦。至理從知塞則通。冷響漸分鳴砌水。淸音翻覺入松風。康衢且可聞謠詠。莫作箕山洗耳翁。</text>
<title>仁敬王后挽章</title>,<text>小臣曾忝侍君王。參講關雎第一章。正合聖朝琴在御。那知翼日藥迷方。幽閑美頌翻成誄。友樂宸情變作傷。千壽百男俱有爽。欲窮天理歎茫茫。尙記蒼黃遷御時。輦途唯欠翟儀隨。纔違周后抽簪諫。遽結唐皇築觀悲。春到舊宮誰進帖。月明虛閤但垂帷。微臣昕夕叨看膳。不耐今辰吉仗移。</text>
<title>文谷金領相女挽</title>,<text>相國平生一女憐。芝蘭豈少謝庭前。唯其淑行成人早。又是芳姿出衆偏。奇禍母兒俱數日。短緣夫婦僅三年。鍾情至痛何能抑。不忍重看舊訓篇。</text>
<title>尹參判 飛卿 挽</title>,<text>溫醇襟宇皎如氷。托契芝蘭夙歲仍。丹楔已知刑範著。皁囊常以讜言稱。曾憐縲絏元非罪。纔賀勳封自有承。壽算遽從年籥盡。不堪人事似風燈。</text>
<title>辛酉春。承西儐之命。過玉溜泉感吟。</title>,<text>征節遲回玉溜泉。夕陽隨我向西邊。山蜂咽咽聲如哭。澗水澄澄靜似眠。時景喜當三月後。客行嗟未百年前。蘭嵎筆跡猶依舊。手自摩挲更悵然。</text>
<title>次關西柳按使 尙運 韻</title>,<text>三月嚴程四牡騑。客邊斜日照征衣。西關物色經如夢。北使風聲疾若飛。千里山河遼郭是。百年天地漢儀非。吾儕敢歎賢勞獨。好與靑春作伴歸。</text>
<title>淸川江感舊。次崔天使韻。</title>,<text>人間唯有此高樓。不復天仙舊日遊。華表柱邊年幾換。滕王閣下水空流。山河遺恥終難洗。宇宙餘生摠覺浮。最是東翁黃鶴句。當時詩卷至今留。</text>
<title>復命後。病遞伴送之任。吟呈北汀梅澗海村。</title>,<text>驅馳王事不曾休。踏遍關西地盡頭。衰相漸凋憂國鬢。好緣終負樂民樓。官同木末窮升鳥。心似田間倦臥牛。安得華山分一半。綠蘿煙月共閑遊。時新陞一品擬。北伯未受點。</text>
<title>汀丈，澗友疊示前韻牽率更和。</title>,<text>此老平生學四休。隨人那肯暫低頭。淸時藻鑑山濤啓。晩歲詩情謝脁樓。杯未嘗空香泛蟻。劍雖長掛氣衝牛。君王不許懸車請。恐負東阡北陌遊。右屬北汀文似翻瀾筆不休。幾年詞掖掌詞頭。新居瀟洒臨梅澗。往事凄涼想竹樓。憐我歸心隨倦鳥。歎君高眼失全牛。芳華易謝催遲暮。夜夜唯須秉燭遊。右屬梅澗莫道官因老病依。看君華髮未盈頭。鳴琴已罷驪江閣。擁節終違錦水樓。禍福本知同塞馬。憂勞且切受人牛。何如掃盡塵間慮。四秀亭前日日遊。右屬海村</text>
<title>別公山李使君 齊和</title>,<text>公山太守樂如何。形勝繁華此府多。南境近連車嶺路。北樓高壓錦江波。千囷積粟堆紅腐。百隊新粧擁綺羅。盤錯遇時看利器。里閭應播暮來歌。公山太守苦何如。乍別高堂間起居。日迓使車勤館穀。晨趨營府整冠裾。秋田省處憂荒政。夜燭燃時困簿書。最是簽丁難急緩。定敎衰髮白盈梳。公山太守索吾詩。苦樂詩成更惜離。少日東村曾共學。去年西闕幾相隨。塵中急景憐衰病。湖外長程惱夢思。要寫酒箴良有以。勖君堅保此心持。</text>
<title>次梅翁寄示韻</title>,<text>垂老寧羞白髮主。靜中心地自然淸。逢人不作尤人語。在世長懷出世情。少日詩文呼子檢。故鄕山水對僧評。沈吟半夜仍無寐。坐待金盆落月傾。</text>
<title>歸山後睡起言志</title>,<text>叢叢桂樹繞山阿。昨夜秋光上薜蘿。千日醉鄕憂樂失。百年浮世是非多。陶潛且可登皐嘯。寗戚何須扣角歌。孤鶴一聲淸午夢。不妨門巷斷經過。</text>
<title>醉訪新興菴。走次僧軸韻。贈彬師。</title>,<text>醉後新詩爲爾題。風流爾欲遠公齊。循階細澗迎人語。隔葉幽禽向客啼。逢雨不分時早晩。出山還厭路東西。風欞暫借蒲團睡。桂樹淸香入夢迷。</text>
<title>待人有吟</title>,<text>梅堂遺址弔梅仙。緩步肩輿入洞天。赤壁泛舟前一日。廬山題瀑後千年。殷勤蘿逕孤琴候。寂寞荊扉獨鶴眠。此去蘆原無十里。故人何處駐吟鞭。</text>
<title>客至喜吟</title>,<text>淮南靑桂白華枝。折得山中欲贈誰。溪瀑暮聲前後續。薜蘿秋色短長垂。疏鍾暗起雲生處。小酒微酣客到時。野老漁翁爭席地。林間更有一僧隨。</text>
<title>夜坐示星叔</title>,<text>秋夜新涼透客衾。病餘村酒爲君斟。殘蟬曳響愁繁露。缺月跳光破積陰。一麓相聯七代墓。孤燈共說百年心。樽前忽得新詩料。聽取庭除獨鶴吟。</text>
<title>送尹侍郞泰升 堦 燕京副使之行</title>,<text>曾見諸賢贈別篇。公家家世慣朝天。門庭又誦詩三百。旌節將經路四千。吳札詎聞周禮樂。冀州猶記禹山川。題詞欲作臨分語。語到今行亦讓前。</text>
<title>送書狀李錫余 三錫</title>,<text>君向燕京求我語。我於君去豈無情。難將一樣沿途景。每贐連年送客行。只願張騫槎好返。仍祈陸賈橐全傾。文華已覺爲餘事。不必令人到底驚。</text>
<title>權同知 楫 挽</title>,<text>花山家世擅文詞。每憶花山把酒時。君屈棘棲親弩矢。我叨棠憇駐襜帷。依然聚散關心苦。倏爾存亡撫跡悲。要識善人膺福處。八旬卿秩二難兒。</text>
<title>李僉知 徽祚 挽</title>,<text>名門樂有父兄賢。暮境爭推福祿全。八耋二差年豈嗇。七珠三缺慶猶綿。陞班寵典吾翁並。繼好交情令督偏。今日兩家歡事盡。欲題哀挽淚傾泉。</text>
<title>次弼卿韻。送李節度 端錫 北閫之行。</title>,<text>理詠端宜宴幕僚。籌邊且可學文饒。疲兵望已同飢渴。聖主憂方軫旰宵。杯若細傾山自重。杏無先唱女誰嬌。燕然勒石歸來日。定識身名不寂寥。</text>
<title>賀別趙進魁 正萬 榮覲泰仁之行</title>,<text>離筵孰不賀歸寧。最愛新恩屬妙齡。四世名魁司馬榜。一州榮動伯魚庭。梅隨臘雪花爭白。衫逐家氈色並靑。莫道薛門能長價。鄷城劍氣自干星。</text>
<title>泣次家兒榮墓韻</title>,<text>每憶吾曾具慶時。誰言汝尙一科遲。蹉跎始見伸於屈。惝慌難兼喜與悲。同去又違門外計。獨歸何忍墓前辭。哀哀宿昔年年淚。只有庭邊柏樹知。</text>
<title>送梅亭堂叔赴宜寧任</title>,<text>憶曾旌節過宜春。榮拜先塋祀事親。席上開樽迎故老。門前倒屐遇宗人。誰知此日腰符守。便是當年首座賓。吾土臨民由積慶。勖君須致頌聲新。</text>
<title>仁興君夫人挽</title>,<text>礪城家法絶凡倫。餘慶留看婦德純。早歲于歸王子宅。尊封卽受郡夫人。雙珠耀處犀橫帶。七袠踰來劍會津。珍重主恩官庇葬。故山寒谷欲回春。</text>
<title>至日。試院寫卽事。示同席要和。</title>,<text>泮水堂前樹影疏。棘籬茅屋似山居。孤煙乍起雪消後。一線始長陽復初。鴉陣欲回知日暮。粉袍纔退覺庭虛。聯翩試院偸閑隙。絶勝秋曹困簿書。</text>
<title>病中終夜無眠。起坐書懷。錄呈北汀丈。</title>,<text>更鼓寒聲次第傳。病中憂思屬新年。枯腸喞喞如呼渴。老眼矇矇不受眠。思把酒杯妨藥後。欲披書籍怯燈前。唯須學得安心法。面壁長追入定禪。</text>
<title>上元日。病懷無聊。戲題俗事。寄梅澗。</title>,<text>春來抱病晝關門。忽覺佳辰屬上元。粽密俗需呼老婢。紙鳶街戲任兒孫。治聾強把今晨酒。望月喧傳幾處村。只尺城東歡會阻。小窓梅畔獨消魂。</text>
<title>走次梅翁疊步韻。追悼東里。</title>,<text>親知當日集高門。對酒論詩季與元。誰謂故人歸厚夜。不堪新歲冠孤孫。床書散落琴依壁。庭樹荒涼笛起村。餘馥尙留聯璧稿。每逢梅老輒傷魂。</text>
<title>別珍山趙使君 相槩</title>,<text>昔過珍山駐客車。官齋寥落僻村如。稻秔畝畔宜觀稼。松桂林中可讀書。貧乃士常殘亦好。地因人勝靜堪居。秋來定趁槐黃日。快躡飛鳧上玉除。</text>
<title>趙參議 嘉錫 挽</title>,<text>珊瑚碧樹五枝柯。次第登朝四決科。慷慨袁安封事切。詼諧方朔諷言多。尋常志業溟鵬擧。倏忽光陰隙駟過。最是先公門下客。不堪連賦露晞歌。</text>
<title>永安主第迎諡宴席。走次文谷相公韻。</title>,<text>簡冊何曾此事頻。親親老老屬昌辰。四朝宸渥優今日。正月華筵疊季旬。魯殿獨存誰不仰。謝叢皆秀莫非珍。宮醪法曲留人醉。沁草先占座上春。</text>
<title>慶寧郡主挽 昭顯世子之女</title>,<text>緱嶺登仙體尙遺。爵差公主荷恩私。婦儀早自宜家見。賓饋曾從接閈知。燕賀初成琴正御。蛀珠纔墮月仍虧。綸音哀切官敦匠。持慰安仁詠簟悲。</text>
<title>郡主返魂慰錦昌</title>,<text>虛室那堪見素幃。出還心事轉依依。庭花寂寂爲誰發。簷燕雙雙空自飛。床上獨留曾御瑟。篋中猶貯舊裁衣。呱呱赤子迎爺哭。似識今朝葬母歸。</text>
<title>家兒棲道峯。與金上舍 昌協 酬唱。頗有可觀。走次以寄。</title>,<text>三復來詩到夜闌。相門才子筆生瀾。如攀寶樹香猶在。若漱瓊泉齒自寒。今日汝能良友得。此人吾豈少年看。他時倘遂尋源計。秉燭樽前一笑歡。</text>
<title>次大學士韻。贈新司馬趙閔兩壯元。幷小敍</title>,<text>勝國。最重門生座主之禮。而我朝則不然。自壬辰亂後。並恩門宴而闕之矣。新榜司馬魁趙閔兩君。慨然復舊。選勝設會於三淸洞。以余參居考官之首。必欲致余。靑衿之踵門者至五。而余適遭功戚。不得與於絲竹之盛筵。則諸儒又以西河大學士爾日所占一律示余。要余續貂。余旣違其招。復拒其和。則實孤多士之厚意。遂不辭而書其尾。華筵高處玉杯深。蓮榜諸君摠錦心。上座佳招還及我。前朝盛禮始聞今。會緣仲孺方遭服。難效東山不廢音。衰劣竟孤多士意。此間安可更無吟。</text>
<title>敬次南谷鄭相公宅耆英會酬唱韻</title>,<text>已看邦國化維新。仍賀耆英福畢臻。令節始開眞率會。華堂同醉老成人。爭瞻壽曜明南極。更祝遐齡獻北辰。倘假鯫生三五稔。不辭他日侍芳茵。</text>
<title>春曹小酌。走筆別日本尹正使 趾完，李副使 彥綱，朴從事 慶後 之行。</title>,<text>南宮細雨三杯酒。東海層濤萬里行。念我昔年曾此役。送君今夕若爲情。中原消息長碕島。一國繁華大坂城。最是依依難忘處。永嘉初日掛帆聲。</text>
<title>次遠明傷東里諸從韻</title>,<text>寥落當年正始聲。故人何處更相迎。元知鬼伯多催促。未心天必忌滿盈。白雪樓中空撫跡。黃公壚下獨傷情。今晨又逬吟邊淚。爲是新詩自遠明。</text>
<title>又次賀弼卿新第韻</title>,<text>每到新齋起輒遲。爲緣何事滯回期。門排柳幕眞成畫。壑聽松琴絶勝絲。梅洞水聲淸入夢。駱峯嵐影冷侵詩。庭前更列芝蘭寶。堪賀名家福未衰。</text>
<title>潭翁因退相箚特陞工參。次其示韻以賀之。</title>,<text>薦書除命一時兼。超擢榮光耀閈閻。骨體本疏虞子直。脂膏不潤孔君廉。當炎水部元非惡。到老金鉤且莫嫌。此日彈冠偏有喜。幾多殊渥愧先沾。</text>
<title>潭翁入城未久。又寄思歸詩。和以留之。</title>,<text>誰起雲溪雪鬢翁。却來千尺軟塵中。親知共慰睽離恨。聖主方崇退讓風。無事官曹何遜似。未衰筋力孔戣同。明時且可裨新化。莫歎山阿蕙帳空。</text>
<title>送韓太僕，魯詹 泰東 燕京書狀之行。</title>,<text>天廏飛龍白玉珂。朝遊紫陌暮關河。秋聲定到遼山得。樹色應從薊野多。八月漢槎猶故路。千年燕市尙悲歌。門闌一會誠非偶。病起樽前奈別何。</text>
<title>送潭翁歸山</title>,<text>向來同病自相憐。聞道君歸倍悵然。墮馬非緣工部醉。懸車未及薛公年。街塵欲染衣仍拂。壑月將虧夢已圓。靑桂白華堪可折。爲余須寄小招篇。</text>
<title>東門別後。追寄潭翁幽居。</title>,<text>東門秋日敞離筵。草樹微涼霽景鮮。今世豈無工畫者。此行眞似望仙然。賞蓮軒上知魚樂。觀稼亭中伴鷺眠。分華昔年曾有約。羨君先着祖生鞭。</text>
<title>送泰仁趙使君 相愚</title>,<text>詩贐珍州墨未乾。使君今又發長安。鸞雖棲棘才應著。雁並隨陽影不寒。榮極駟軒來往煒。治均魯衛弟兄難。天門一蹴知非遠。賀列他時拭目看。</text>
<title>松村謝遠明來訪。走次留贈韻。</title>,<text>田園芋栗政堪收。村釀初開蟻欲浮。香社自慙非白傅。雪樓何幸得靑州。追思往跡還疑夢。相對衰容又感秋。明日更尋城市去。一年觀月負風流。</text>
<title>壬戌九月。余忝宗伯。因長陵改莎。與文谷金相，呂台希天同行。途中次文谷書示韻。</title>,<text>往在庚寅九日。孝廟謁長陵。不佞以堂后從。次靑湖李丈絶句韻。有千官淚作重陽雨之句矣。今來祗從。節序偶同。覽物悲感。敬紓下忱爾。庚寅孝廟謁陵時。曾忝銀臺秉筆隨。螻蟻此生猶抱痛。驅馳今夕敢言疲。重逢九日霜花節。尙記千官雨淚詩。四世君恩俱未報。只思糜粉以爲期。坡山惠嶺往來時。軒蓋相連馹騎隨。葉已辭枝驚歲晩。禾無棲畝念民疲。殘燈正對高陽舍。大筆仍擎相國詩。怊悵故園歸未得。菊醪何日赴佳期。附原韻 文谷園陵祇役幸同時。官路聯翩並馬隨。老去朋情偏戀舊。病餘王事敢辭疲。溪橋野店牽幽興。錦石秋花入小詩。相對便生遲暮感。故山松菊負歸期。</text>
<title>相公又三疊前韻。以示對使仰答。</title>,<text>蓬山恩暇記當時。桂棹晴波趁日隨。映座幾瞻裴玉朗。爭鋒常愧楚兵疲。方思旅館連承誨。更感華牋疊賜詩。存沒百年公我在。歲寒同勖後凋期。附疊韻 文谷芹宮唱第九秋時。丹桂仙袍輦後隨。當日龍光塡道聳。至今蚊力負山疲。行經羽衛朝陵路。泣和儀曹感舊詩。唯有百年圖報願。與君相勉共心期。尙記飄零嶺海時。誰言鵷列更相隨。歸田晩計思徒熟。供世殘骸覺已疲。靑眼故人三日會。碧蹄孤館一聯詩。城塵飽喫終年苦。須識玆行是好期。</text>
<title>憂時卽事。奉潭翁要和。</title>,<text>今年田畝失西成。旱澇風霜變異幷。樹有怪花於傳罕。牛無遺種以人耕。仁天疾怒何垂警。聖主憂勤尙勵精。職忝籌司無一策。見君詩札面長騂。</text>
<title>遠明以余須日承綸。未挽尤相之行。書示一律。走次以答。尤相贈余一絶。故未句云。</title>,<text>吾王好善若緇衣。大老迎來惜遽歸。臨榻溫音親自受。戴星行色疾如飛。非關故隱鄒賢几。不欲重離渭水磯。徒得瓊章四十字。縶駒初願與心違。</text>
<title>題寄潭翁東門送別圖</title>,<text>送友詩▦扇面爲寫東門送別圖。兼題詩什寄仙區。高風可與前人並。妙畫休言此世無。扇面揮毫何許老。壚頭把酒果然吾。其中野服厖眉客。自是賢哉一大夫。</text>
<title>蓬山君挽</title>,<text>劉向曾殫爲國誠。後人猶未保家聲。爭如濁世昭昭節。永享淸朝繼繼榮。諸子滿庭皆鳳羽。八旬超秩卽犀鞓。溫泉扈駕還疑夢。不待雍琴淚自傾。</text>
<title>朴上舍 聖欽 挽</title>,<text>蓮榜常思識面初。海村猶記訪幽居。丁寧舊約鷗波在。倏忽浮生駟隙如。墳結桂枝羅隱恨。庭留杮葉鄭虔書。遙憐丹旐翩翩處。雨後愁雲鎖草廬。</text>
<title>自松山還洛。途中口占。二首。</title>,<text>松村洞口出深松。隔岸微聞小寺鍾。煙氣細收沙幕里。瀑聲遙動洛山峯。花因地冷枝無蕊。水爲僧貧碓不舂。未到蘆原先歇馬。溪流半日洗心胸。朝辭丘墓過新興。石路逶迤繞德陵。好鳥多情歌一弄。高山有力立千層。仙區美景看逾勝。老境悲懷到輒增。十日投閑猶聖渥。小橋還羨獨歸僧。新興菴名</text>
<title>次弼卿韻。寄彝仲江閣。</title>,<text>蕉鹿難分夢與眞。暮途何地可安身。抛他世上無窮事。賞了江干未畫春。長日閉門迎客懶。小船收網得魚頻。獨憐洗草宣恩處。猶欠騷壇秉筆人。</text>
<title>送潭陽洪使君 得禹</title>,<text>一時分竹一家中。湖最潭州嶺最洪。物色誰爭山水窟。精神不弊簿書叢。追遊記昔門闌盛。送別傷今里巷空。鸞鳳未應棲棘久。佇看徵札下金宮。時使君之叔。亦除洪川。</text>
<title>送梧灘出按海西 公曾求嶺東伯。未諧而得此。公弟方宰金川。以嫌將解歸。故首句與第入云。</title>,<text>東隅雖失得桑楡。此去榮光覺滿途。秋早竹城風入筆。夜深蓮閣月當壺。棠陰到處勞停節。草夢回時惜解符。最是石潭尋院日。文翁化被蜀中儒。</text>
<title>金華洪亞銓餞海伯沈梧灘於一架亭。要余而余適持被摠府。未赴。兼呈一律於兩公。</title>,<text>君今送客意如何。細雨離筵酒似波。一架亭前秋色早。雙旌路上主恩多。芭蕉幾奏山公啓。棠茇應聞召伯歌。堪笑此翁長負腹。每當佳會輒逢魔。</text>
<title>靑平尉挽</title>,<text>平叔丰姿子敬書。於公淸操乃其餘。爭稱儀列元無右。若置朝班孰不如。謝樹庭前曾寶物。秦簫樓上幾仙居。蘧然四十三年夢。恰似浮雲過太虛。少時相遇卽開襟。仍與南陽托契深。一飯差先那計齒。兩途雖異自同心。淸談尙記溫泉扈。高義長思堊室尋。存歿百年吾已老。世間誰復有知音。鉤陳當日直衾聯。雨過埤梧霽景鮮。先碣倩毫花動墨。上樽頒酒燭欹筵。佳期更指淸秋後。俗禮都忘爛醉邊。誰謂遽成千古別。不堪松竹獨依然。秋色蕭蕭秋氣悲。送君今夕返無期。交情已盡杯中酒。舊跡唯存篋裡詩。三日席香留未散。五更樑月見猶疑。腰犀鬢玉皆心貺。撫此何時不淚垂。</text>
<title>鄭上舍 相一 挽</title>,<text>白頭慈父哭而言。忍挈兒轝返故村。榮帖尙留春宴席。老妻方倚夕陽門。逢人自媿身殃積。對弟難將後事論。語罷搥胸仍慟絶。此翁聞此亦傷魂。</text>
<title>兪玉果 瑾 挽</title>,<text>吾友潭翁素友于。每誇吾弟勝於吾。高才幾惜鸞棲棘。積慶爭稱鵠峙梧。偕老方看七袠近。兩喪誰意一旬俱。仍思暮境亡琴痛。不耐床頭子敬呼。</text>
<title>癸亥冬。以奉安使陪先朝改修實錄。詣江陵五臺山。路上望崇陵。志感。</title>,<text>先朝恩遇小臣偏。寢閤中宵講宋編。誰謂餘生全性命。爲藏新史向山川。征衣濕盡經陵路。彩仗依然扈駕年。行役敢論千里遠。幸今朱墨改摸天。</text>
<title>行過砥平。季周携酒來別路左。醉後走草拗體。書其扇面。</title>,<text>班荊地坐澗之頭。露菊霜楓纔送秋。名山藏史我行遠。幽壑閉門君興優。相逢相別白鴉谷。何處何年黃鶴樓。驪駒整駕一樽盡。極目長程愁更愁。</text>
<title>原城客館設享宴。醉次板上白洲韻。</title>,<text>原城十月葉聲殘。客舍三更夜色寒。王事敢論行役遠。旅懷偏惜歲華闌。松江別曲停杯聽。萍閣留詩秉燭看。公讌欲終吾已醉。兩仙高唱和皆難。</text>
<title>明聖王后之喪。以山陵提調。陪守崇陵。夜坐志感。</title>,<text>未遂當年蓐蟻誠。喬山東畔幾呑聲。星移物換仍今日。地坼天崩尙此生。望拜却疑承聖眄。瞻依猶似侍延英。中宵風雪鳴松柏。夢罷虛齋骨亦驚。</text>
<title>南尙書仲輝挽</title>,<text>吾宗門戶近凋衰。八座三人偶一時。發軔科場慙我早。提衡藝苑讓君宜。南村幾赴壚頭飮。北路纔題扇面詩。誰料數旬違下壽。不看夷簡入台司。輪直西宮記昔年。哭班朝暮共聯翩。依然景色渾疑昨。倏爾音容已隔泉。後事堪將他子托。淸名自是我家傳。喬山祗役違長訣。此恨何能盡一篇。</text>
<title>李長水 以泰 挽</title>,<text>雪老淸名有自來。傳家冢嗣亦佳哉。居廬共道參騫孝。佩綬仍看召杜才。正待梅郵芳信到。誰知葉縣玉棺催。堪憐海上經過地。故宅林花寂寞開。</text>
<title>金上舍 聖臣 挽</title>,<text>福祿名門變禍門。茫茫天理詎堪論。母兒相保零丁命。朝夕連招次第魂。玉樹丰姿何處見。羅池佳句至今喧。龍鍾早荷塘翁眷。奄哭人間祖子孫。</text>
<title>秋潭內挽</title>,<text>敬佩柔箴禮法門。宜家早歲奉蘋蘩。辭榮晩遂隨鋤樂。從爵新承進誥恩。七袠尙稀還有剩。三珠俱美又多孫。唯憐雪鬢雲溪老。纔哭亡琴更叩盆。</text>
<title>次潭翁示韻</title>,<text>何處丘園晝掩門。白雲多意障靑雲。希文旣退猶憂國。子美雖飢亦戀君。山雨小窓鳴細細。木蓮幽澗落紛紛。蒼屛咫尺鵑聲苦。應繼思翁再拜聞。</text>
<title>琴書堂陪南谷相公醉題卽事</title>,<text>琴堂重拓賞軒基。舊跡仍看揭壁詩。六月蒸炎初伏日。三旬霖雨晩晴時。荷錢出水香浮席。樹幄交簷翠滴巵。盤上新烹風味絶。相公初拔小園葵。</text>
<title>獨臥言志寄梅翁要和</title>,<text>功名何必執金吾。白首端宜隱玉壺。病脚昏眸筋力倦。嵬銜華貫分涯踰。無私自信心如鏡。不拭從知唾亦珠。遙想故山叢桂路。月中孤鶴待人呼。</text>
<title>李彝仲子婦挽</title>,<text>西河詞伯愴偏多。寄語壺翁乞挽歌。去歲哭卽嗟已矣。今朝喪婦痛如何。元知美質無堅玉。不耐芳年似逝波。我謂西河須勉抑。鍾情猶間舊西河。</text>
<title>藥泉南相公燕京別</title>,<text>向來台席暖時稀。公又銜綸儼四騑。漢代威儀那可見。遼陽城郭亦云非。風高薊樹塵沙漲。歲晏燕山雨雪霏。十九年前持節處。治途物色夢依依。</text>
<title>無聊中。寅伯，公擧，弼卿，伯涵四台聯輿夜訪。仍呼宋漢卿繼酒。口號記興。</title>,<text>朱輪雜遝雀羅門。倒屣欣迎上客尊。宗伯夏卿標致峻。澗翁華老笑談溫。三秋欲盡無多日。五宰相逢共一樽。仍喚代言添小酒。盛筵堪詑洛東村。</text>
<title>魚監司翼之挽</title>,<text>蔥竹交情老益敦。屋墻相接洛東村。長身秀骨襟懷曠。健筆淸談氣味溫。暇日傳筒曾滿篋。良宵步屧幾敲門。傷心最是難忘處。梅月堂前佩一樽。藏史臨瀛記去年。君驅旌節導轝先。杯盤狼藉原城館。絲管喧轟月寺筵。鏡水長波流檻外。洛山初日湧窓前。居然往跡成千古。隣笛聞來愴更偏。</text>
<title>甲子初冬。設門會于藥泉相公家。兼餞燕行。翌日。相公述小敍。系以一律。屬余先和。不揆荒拙。錄呈座下。</title>,<text>相君多意會宗人。同是樽前見在身。促膝不論高下爵。開懷無間近疏親。蘇洵志譜因興悌。李白遊園爲序倫。忽得燕公大手筆。終南山色一時新。附原韻 藥泉嗟哉席上十三人。若問其初本一身。別派分支雖已遠。敬宗尊祖自相親。壺觴款曲非謀醉。談笑從容是敍倫。最有尙書言語妙。須敎勝會入詩新。</text>
<title>乞暇歸松山。喜草堂新葺。</title>,<text>幾年塵土滿衣纓。歸臥田園夢亦淸。彭澤載欣桑里返。杜陵仍賦草堂成。寒林翳月簾無影。落葉流風枕有聲。榾柮燒來黔我突。一瓢村酒且宜烹。</text>
<title>書懷。奉梅澗，梧灘兩詞案要和。</title>,<text>桑楡就煖只經旬。世故多端又絆人。勝境本知閑者主。虛名終覺實之賓。形骸變化空催老。節序推遷已近春。賴有梅梧兩翁在。雪堂聯榻莫辭頻。</text>
<title>潭翁投贈百韻古詩。無暇酬答。只以一近體奉謝。</title>,<text>燈前拍案一驚奇。七袠翁投百韻詩。排句撰篇毫不爽。紀行編爵算無遺。務觀傑氣揚眉得。文順雄詞闊步追。試欲效嚬還罷筆。騷壇立幟任君爲。</text>
<title>和諸公賀平原君因大耋晉秩之作</title>,<text>平原豪擧昔翩翩。尙末如公享耋年。系出璿源名偶合。生非濁世福仍全。君王賜對資初進。相國陳辭寵更宣。貳秩尊榮眞盛事。揄揚還愧續貂篇。</text>
<title>次襄陽崔使君 商翼 人日題寄之韻 時同遊魚按使新亡。</title>,<text>洛伽詩興醉難禁。波接長天日湧金。地近蓬山皆刮眼。人逢萍水盡知音。謫仙纔張食霞會。工部仍傳逬淚吟。存歿有年同此感。▣樽何處對君斟。</text>
<title>梧灘疊次前冬旬字韻。更步以答。</title>,<text>不見東陽閱幾旬。尊前絶少眼中人。舟回半夜思安道。夢入高樓想洞賓。洛下親交多抱病。江干大雪欲埋春。應知八詠添新興。次第傳筒莫厭頻。</text>
<title>李僉樞 敏厚 宅壽席志賀。奉座上要和。</title>,<text>人間知舊盡凋零。獨喜城東耀壽星。優老聖恩誇玉鬢。趁春高宴敞雲屛。尊賓勝友仍聯席。令子賢孫更滿庭。孤露此生偏有感。昔年斯慶我曾經。</text>
<title>金判書 佐明 遷葬挽</title>,<text>班抽玉笋席生香。敏識淸姿詎可忘。台未繼登貽後嗣。廟仍從享侍先王。纔驚去歲重亡鑑。忽報他山更卜藏。十五年前衣上淚。不堪追洒此哀章。</text>
<title>梅翁冠兒之席。醉次主翁韻。</title>,<text>暮春春色屬誰邊。春在君家春可憐。季子襴衫初着日。主翁花甲再回年。門前綠柳排成幄。雨後緋桃落作筵。二相六卿終日會。洛東奇事畫堪傳。</text>
<title>走次灘翁疊示韻</title>,<text>君臥江樓舍笏簪。潑醅春醁銜吾斟。花時肥鱖眞佳味。雨後嬌鶯自好音。宿約差池難入手。芳辰荏苒阻開襟。休官擬拉三翁去。一棹煙波帶月尋。野服全勝玳瑁簪。村醪不必玉杯斟。江樓八詠皆佳興。海燕雙棲卽始音。忽過櫓聲疑昨夢。何來嶽色滿幽襟。應知病後身猶健。北陌南阡杖屨尋。</text>
<title>醉題香山蒼然亭</title>,<text>蒼然亭子對悠然。一半終南兩老專。迭唱塤篪皆健筆。偶開樽酒亦華筵。天低郭外千家樹。日暮塵中萬井煙。未必香山能勝此。不頒歸臥八灘邊。悠然。卽汾翁堂名。</text>
<title>自鷺梁順流。訪灘翁水明樓。伯涵，文仲，漢卿皆已來會。</title>,<text>爲憶東陽沈隱侯。扁舟來訪水明樓。經年疾病看相訝。滿地江湖退亦憂。境是名區仍霽景。官皆散秩亦閑遊。多情三老同須我。不覺樽前盡日留。</text>
<title>醉後集各人姓戲題</title>,<text>雨過汀洲草色深。高樓暇日幸聯襟。三杯共把洪厓手。八景仍酬沈約吟。宋玉自多臨水興。任公猶有釣鰲心。南華老叟天機發。濠上觀魚樂不禁。</text>
<title>又以江湖余樂也分韻。得江字。</title>,<text>畏風高閣乍開窓。窓外輕煙斂半江。白髮翁來相對五。靑天鳥去自成雙。漁人集網帆歸浦。騷客揮毫酒滿缸。游騎可隨鴉陣返。不愁相路暮鍾撞。</text>
<title>次潭翁寄韻</title>,<text>曾泛蘭橈杜若洲。月波亭對水明樓。漁村遠樹依依見。沙渚輕鷗點點浮。病後形骸都變化。尊前談笑尙風流。雲溪舊築何須憶。世事元同不繫舟。</text>
<title>奉寄城西柳承旨叔</title>,<text>爲憶城西臥病翁。閇門終日只書空。字同工部才堪敵。姓似河東老更窮。朝服已沽前舍酒。午眠初罷北窓風。詩來恨失江湖約。淸賞唯應入夢中。</text>
<title>過湖堂。携季周，彝仲。仍訪南谷相公于梨花堂。</title>,<text>丞相幽居何處尋。梨花堂上此登臨。孤帆忽去宜斜日。細雨初收尙積陰。范蠡江湖仍散髮。謝安絲竹且停音。詞壇兩伯來聯席。綠野平泉亦讓今。</text>
<title>家後日涉亭成。喜而有賦。</title>,<text>園上茅亭幸苟完。眼初開豁膝初安。居人自以華堂擬。過客應將蒻笠看。千樹當簷遮日影。四楹無壁受風寒。偏憐駱岫煙嵐色。醉岸烏紗倚竹欄。</text>
<title>次杜工部堂成韻</title>,<text>四柱亭編一把茅。登臨且可瞰東郊。風生涵苑聞鶯語。月出駝峯見樹梢。不羨黃州樓是竹。還疑太古木爲巢。經營半世猶鳩拙。客至相看賀又嘲。</text>
<title>今年雨暘時若。大有有年之望。祈祝有吟。</title>,<text>仁祖當年乙丑秋。豐登尙播老農謳。從玆久絶三錢直。幸我今逢一甲周。知節已看賜雨若。驗麰仍占稻粱收。顚連餘喘將蘇息。可解君王丙枕憂。</text>
<title>閑居卽事奉文仲</title>,<text>貧家物色入詩工。趣味常存點檢中。老馬思芻頻嚙櫪。雛鷄畏鷙亂投叢。薑抽圃葉滋新雨。杏熟庭柯落晩風。最是園亭時擧酒。竹欄留待月生東。</text>
<title>寄江都留後李季羽</title>,<text>屈駕城東告別催。河橋恨負祖筵杯。田園昔和陶潛賦。保障今歸尹鐸才。波闊海門看月落。葉飛梧井覺秋回。茅亭待子生顏色。倘把尼珠寄我來。</text>
<title>敬次梧灘賀親禱得雨之作</title>,<text>君王遇旱籲蒼穹。乙丙憂如痛在躬。却輦詎無冥感捷。嬰茅已見至諴通。疲氓抃舞吟靈雨。聖德撝謙讓太空。我願九重恒惕若。此心毋懈宴閑中。</text>
<title>追記淸暉閣陪遊之興奉呈文谷相公案下。</title>,<text>玉洞烟霞秘境開。淸暉高閣絶浮埃。秋生紫陌千家雨。瀑轉靑山萬壑雷。荷葉動時魚隊散。樹陰深處鷺絲回。遊人自爾忘歸去。留待簷前霽月來。</text>
<title>追憶去年中元之會。悼宗叔有吟。仍別堂叔省墓之行。</title>,<text>每憶松村一榻連。梅翁醉起舞樽前。人生倏爾歸何處。月色依然似去年。風動竹林空洒淚。夜長蒿里孰回眠。偏憐舊日同歡老。獨着斜陽鶴嶺鞭。</text>
<title>趙副學 持謙 挽</title>,<text>急訃聞來夢亦驚。斯人胡不繼公卿。傳家詩禮仍淸操。屛野寒飢豈素情。泮社啼號思舊愛。詞林嗟惜爲高名。居然祖子孫三世。每寫哀章淚輒傾。</text>
<title>送柳承宣起之出守東萊</title>,<text>蓬萊新命下銀臺。曉日都門五馬催。衣上尙留陳子袋。禁中仍得畢公才。名傳外國蠻酋慴。色映邊秋瘴霧開。只恨詩流從此失。柏村誰與共尋梅。</text>
<title>乞暇歸山。晩登寺樓。用老杜九日藍田韻。</title>,<text>塵界爭如法界寬。老年猶辦少年歡。扶藜歷險仍治屐。揷菊登高任滿冠。繁露欲霜山氣肅。薄陰成雨葉聲寒。參軍落帽尋常事。笑殺當時作意看。</text>
<title>送李同甫之常山任</title>,<text>常山自是我幷州。童丱時嘗挾冊遊。七代祖墳曾寄托。三年旅食幾淹留。今天幸惠仁侯去。此地將看政化流。只恨未成分華約。離杯又屬菊花秋。</text>
<title>永安尉遷葬挽</title>,<text>曾陪文酒忝登龍。倏忽泉臺閟德容。浮世幾回更舊燧。吉原今報啓新封。秦樓夜月簫纔歇。楚水雷波劍忽逢。先輩風流久冥漠。再題哀挽涕無從。</text>
<title>沈知事 之溟 挽</title>,<text>千歲孤松百鍊剛。巋然獨作魯靈光。經來劇地才方著。閱盡危途志益彰。壽秩漸崇耆社陟。科年重返喜筵張。全歸此日知無憾。只爲情親愴更長。</text>
<title>看瀑亭將成。喜而有賦。贈黃生。</title>,<text>平生迂拙醉鄕翁。一架經營未就功。赤壁正當冬十月。商山仍得夏黃公。能持隻手揮神斧。忽起新齋壓水宮。從此瀑流添勝槩。賞春花又看秋楓。</text>
<title>登瀑亭。次金璛韻。呈退憂相公。</title>,<text>瀑邊臺榭翼然開。乘興今朝載醉來。地主初聞如有得。山僧忽見欲相猜。蘭亭更對香爐頂。滕閣兼看赤壁隈。綠野曾留分華約。爾歸須報退憂台。</text>
<title>聽松堂舊址。設文簡公迎諡宴。甚盛擧也。文谷相公命余先賦。率爾書呈要和。</title>,<text>門人私諡有文中。豈若君恩後代隆。榮錫降時朝著罄。盛筵開處士林空。傳家舊訓韋齋似。招址新楹鹿院同。遺墨壁間瞻可敬。更聞松籟響寒風。</text>
<title>呂尙書希天回甲初度日壽席。追設外孫司馬喜筵。醉後記實志賀。</title>,<text>名宰多生乙丑年。甲回今日屬弧懸。曾看梅老兼賓禮。卽賀雲翁並喜筵。客爲餘歡留燭下。孫因舊慶舞樽前。酣來更換新豐酒。取樂何須鬧管絃。雲溪。呂台號。</text>
<title>送崔參判汝和燕京之行</title>,<text>追憶燕京奉使初。丙年陳奏此行如。吾曾辱命心猶恧。子卽膺掄望豈虛。倏忽光陰二十改。蒼茫道里四千餘。經過雪窖應多感。不獨悲歌麥秀墟。</text>
<title>送李集賢 塾 書狀之行</title>,<text>朱衣下价玉堂仙。王事驅馳北赴燕。長路寄廚眞旅食。一行搜貨亦威權。去時馬蹀遼河雪。歸日鶯啼薊樹煙。二十年前前度客。新春又賦送人篇。</text>
<title>別宋吏議道源出守安邊</title>,<text>朝班絶少少時儔。帶弊銀鉤白盡頭。國子先生晨倦入。山公啓事老思休。仙區却佩獜符出。春日仍成鶴浦遊。安得長風吹我去。鐵關城上共登樓。</text>
<title>判申集賢 啓華 赴北評幕</title>,<text>學士騰裝北出關。男兒雙眼未應閑。平臨屬國看羊海。直指嫖姚立馬山。心結白雲頻陟岵。夢隨明月幾趨班。金華講席虛非久。佇待新秋馹召還。</text>
<title>敬次尤齋先生題趙家詩銘帖韻</title>,<text>孝友淸修孰可師。邯鄲家世向來推。鄕先生歿名留社。賢使君亡頌載碑。孫率祖行才更著。弟聯兄武祿皆綏。遺編舊楔增光彩。大老揄揚筆又詩。</text>
<title>病中述懷。寄赤谷。</title>,<text>抱病三旬獨掩門。門前車馬寂無喧。閑花落地香猶在。急雨鳴柯葉盡翻。難把酒杯招舊伴。但將書卷敎兒孫。流鶯尙有殷勤意。不改淸音曉到園。</text>
<title>賀許叔宅回婚禮</title>,<text>許掾全家福亦全。髧毛佳耦各華顚。綦巾共享諧琴樂。綺席仍回合巹年。彩服爭呈庭下舞。紅繩重結月中緣。門闌盛事今初覩。賀語那能盡一篇。</text>
<title>送藥泉南左相再赴燕京</title>,<text>風雪炎塵萬里程。相公連歲向燕京。難其任重嬰初聘。願以身當弼再行。專對定回強國怒。獨賢猶軫聖君情。應知竣事還朝日。夾路都民手額迎。</text>
<title>送書狀吳學士 道一</title>,<text>三年飽食海東魚。萬里催驅薊北車。王事卽今惟有淚。使臣從古不遑居。通才必藉周旋際。秀句應多感慨餘。季札觀周嗟已晩。只宜加飯好歸歟。</text>
<title>送湖南伯金守甫 鎭龜</title>,<text>黑頭方伯古來稱。南國雄藩寵命膺。未必承明莊助厭。元知節度畢諴能。荊楊貢賦堯封最。豐沛山河漢迹興。爭道福星臨一路。政成應有璽書徵。</text>
<title>送三陟柳使君 之發</title>,<text>北端西界與南萊。三佩邊符已著才。東土仙緣猶未盡。仲秋行色又相催。萬千峯影參差近。五十川流屈曲來。遙想竹樓歌吹歇。更邀明月召公臺。</text>
<title>寄江都相申寅伯</title>,<text>江都老相不求詩。我自多情寄一辭。丁歲亂離何忍說。甲津形勝莫云奇。綢繆且可先桑土。保障還宜後繭絲。憂國細傾聞古語。況君今日已停巵。</text>
<title>次赤谷春塘臺感舊韻。仍呈文谷相公。</title>,<text>癸巳春臺一榜中。三人次第揭名同。洪勻已付黃扉相。絶藝仍推赤谷公。惟有此翁淹久病。更看當代闡文風。涼秋物色渾依舊。泣向蒼梧想舜瞳。</text>
<title>赤谷遠宰鍾城。病違都門之別。以一律贐之。</title>,<text>詩流今日失樽前。況復都門阻別筵。歸夢定隨秋雁到。好音常待夕烽傳。淸宵笛弄關山月。白雪詞飛碣石天。男子壯遊應愜願。莫嘆窮塞路經千。</text>
<title>八月望。病未趨誕日賀班。對月有作。奉梧灘要和。</title>,<text>祥雲半捲禁川橋。仁政門前罷早朝。千載聖人生此日。一年明月最今宵。嵩神報慶聲初動。斗電爭輝影更搖。淹病小臣違賀列。欲將金鑑獻丹霄。</text>
<title>九日有懷灘翁書寄要和</title>,<text>九日樽前有所思。伊人宛在大江湄。龍山正屬風吹帽。栗里還宜菊泛巵。孤鶩落霞媵閣興。兩峯千澗杜陵詩。從來四勝君兼得。定笑壺翁獨下帷。</text>
<title>被南谷相公懇邀。強病遊綠蕪堂口號。</title>,<text>抱病經旬不出闉。今來始吐相公茵。堂開綠野仍佳境。酒泛黃花又令辰。一雁初飛遵彼渚。千帆忽過問何津。關心最是龍山勝。知有風前落帽人。</text>
<title>昨登綠蕪堂。望見水明樓。隱映煙樹間。實有訪戴之興。而日暮未果矣。灘翁今適送詩。蓋前詩未達而先寄此作也。玆用其韻以謝。</title>,<text>林端隱約是誰家。知有灘翁領物華。江路欲尋秋色去。海門還怯夕陽斜。蕭條世代人皆老。搖落郊原菊自花。仍想水明樓上月。夜深來照半窓紗。</text>
<title>赤谷在道。寄書詩以謝之。</title>,<text>書來無以慰離憂。直北山川萬里悠。何處菊花逢令節。幾時鳧舃到愁州。鬼門關外孤燈夜。元帥臺中一笛秋。沿路錦囊知己滿。塞天須使雁爲郵。</text>
<title>寄叔夏促還洛</title>,<text>爲報盤洲鄭廣文。向來消息靜無聞。佳期已失中秋月。歸夢應懸北洛雲。稼墻卒痒人盡散。江湖雖樂鳥難群。脂車可決還家計。谷相逢吾必問君。</text>
<title>洪君實遷葬挽</title>,<text>蓬山恩暇昔聯翩。地望才華讓子先。半踏靑雲曾輟駕。重看白日幾經年。常思左輔交承政。每檢東槎送別篇。唯有文翁同此感。忍將遺稿泯無傳。</text>
<title>至日。兼賀慈殿誕辰。退朝後錄奉梧灘。</title>,<text>九街燈燭淨無塵。淸曉端門拜紫宸。正屬珠襦懸帨日。仍逢玉管動灰辰。祥暉添線明長樂。瑞雪封條報小春。朝罷更思工部詠。杖藜臨壑羨閑人。</text>
<title>李錫余挽</title>,<text>散跡纔從楚澤還。相逢宛爾舊容顏。依俙別夢歸山後。倏忽凶音浹月間。詩學一家輝鳳穴。職經三品隔貂班。新居已就人何去。每過門前淚自潛。</text>
<title>題同宗稧卷</title>,<text>惟我東方大姓南。一人其始派分三。宗支漸別疏仍遠。稧事將脩樂且湛。長幼序倫分席坐。春秋立約挈壺參。門闌舊好從玆篤。莫惜佳辰盡日酣。</text>
<title>聞鍾城老守率武士歌妓。登受隆樓。樓板忽陷。墮地幾危。俄見來書。始知傷脚臥閤。詩以戲之。</title>,<text>受降樓上運邊籌。未受胡降自墮樓。不是揚雄投閣恥。非關樂正下堂憂。貴徵已卜傷羊臂。飛相終難碎虎頭。自古塞翁知禍福。愁州從此免淹留。</text>
<title>次赤谷病臥。使兩歌妓唱余寄詩。以寬邊愁之▣。</title>,<text>旗亭嘗日詠新詞。摠是騷壇獨步詩。壺老漫吟無可取。玉娘齊唱不曾思。應因獻態成腔速。且爲寬愁奏闋遲。怳惚一聲如入耳。長風萬里度關吹。</text>
<title>李公州漢卿挽</title>,<text>吹蔥騎竹洛東村。挾冊同遊閔子門。玉傍兼葭羞我穢。鸞棲枳棘歎君冤。依然乍別常勞夢。偶爾相逢輒倒樽。人事遽隨泡幻盡。不堪今日獨傷魂。</text>
<title>次潭翁賀余忝文衡之作</title>,<text>衰年文柄不堪當。抑以行之必發狂。牢讓敢言追涑水。早休曾欲學歐陽。庸工代斲應傷指。小器踰涯必覆觴。非分華銜期盡缷。白頭壺裡更深藏。</text>
<title>文衡承命後。記實書懷。以寓感懼之懷。</title>,<text>置散投閑分所甘。文衡新命我何堪。華銜見處驚心縮。大硯傳時袖手慙。溫諭每承辭疏四。誤恩連降召牌三。詞垣重柄衰門罕。却怪年來有二南。</text>
<title>春雨中閑門無聊。奉灘翁要和。</title>,<text>雨餘江水碧漫漫。何處騷人倚檻看。西塞山前蓑半濕。東陽病後帶全寬。宦情已倦芭蕉啓。村興初添首蓿盤。昨夜花枝生意動。春風減却一分寒。</text>
<title>次灘翁兄弟新樓酬唱韻</title>,<text>八詠樓邊又曲欄。閑人高臥謝朝端。春遊李白飛觴促。夜宿姜肱製被寬。水出武陵歸別浦。山圍滕閣聳層巒。何當脫却塵繮去。荊樹花前一笑歡。</text>
<title>又將一律賀成斬樓</title>,<text>聞說高軒結構新。俯臨平野壓湖濱。好居樓閣眞仙子。閑占江山便主人。落日三竿低鶩背。飛花萬點入魚脣。流觴舊約參差失。留待佳期浴佛辰。</text>
<title>次赤翁賀余主文之作</title>,<text>分外文衡及老臣。除書纔下大驚人。珉雖似玉羞華佩。櫟本非桐合爨薪。負重自知蚊不勝。憂深休道蠖初伸。何當替與眞名將。壁壘旌旗一變新。</text>
<title>又次雪後聽歌之韻</title>,<text>白雪高歌雪後成。飛天遠響轉分明。登樓老子元多興。拍板佳人更擅名。豆滿江流春水漲。藩胡部落夕煙生。依然笛裏梅花曲。一夜隨風到洛城。</text>
<title>送金尙書道常出守松京</title>,<text>尙書飢臥晝關門。閱盡三春未對樽。耆社却辭眞率會。故都仍荷保釐恩。離宮別殿遺墟是。坐賈行高舊俗存。想得太常官酒熟。一壺頻寄洛東村。</text>
<title>敬次文谷相公賀親行夏享後得甘霔之作</title>,<text>祖考神靈庶格思。虞庭更覩鳳來僕。親行夏礿升香禮。敬奏周祊執竸詩。堂下雅音鏗爾止。旱餘甘霔沛然隨。年書大有從玆卜。佇積千斯又萬斯。</text>
<title>又綴一篇。以希斤敎。</title>,<text>前宵將事入追思。朽質多慙忝禮儀。靈雨定知先后惠。賀辭仍得相公詩。田疇已洽三農喜。芬苾纔騰白福隨。貽我來年應有頌。更祈周室詠螽斯。</text>
<title>丁卯五月。因英陵魂石打破之變。余以禮判。與松澗李左相。繕工提調李彝仲，觀象提調柳悠久。承奉審之命。謁陵後。得一律。錄呈要和。</title>,<text>一相三卿上命承。淸晨來謁聖王陵。天慳世界珠丘闢。月出衣冠瑞靄凝。遺澤在人嗟不忘。細民干紀痛難勝。平反肯效張廷尉。惡過偸環絶可懲。</text>
<title>淸心樓。續成夢中聯句。幷小敍。事見七言絶句卷。</title>,<text>乙卯冬。余與今相國松澗公。夢中各得一句。相期前頭或有驗矣。今者陪登淸心樓。則萬帆過雨後波。綠陰芳草。無不沕合。實是曲江以後一奇事。遂與相公足成下二句。成一律。滄洲空闊萬帆過。一水春添雨後波。壺 黃鶴白雲何日去。綠陰芳草此時多。松 詩曾續句方知讖。夢自成眞孰謂魔。壺 異事千秋應不泯。等閑榮貴笑南柯。松</text>
<title>更次淸心樓板上韻</title>,<text>危樓飛出水雲端。入眼峯巒摠舊顏。咫尺鍾聲聞甓寺。蔥瓏樹色望橋山。淸遊暫辦奔忙裡。絶境還疑夢幻間。忽見孤舟漁子立。羨他長占一生閑。</text>
<title>尹持平 之翊 挽</title>,<text>喜君通籍入金門。爲是君家舊誼存。鄒獄乍罹无妄禍。楚湘翻作未歸魂。縗加稚嗣悲宗黨。旐復華銜感主恩。人世遽經三世哭。白頭臨挽但聲呑。</text>
<title>朴判書 信圭 挽</title>,<text>晨興暮宿日追隨。每憶喬山董役時。自立咸稱多力量。相親各喜去毛皮。平居儉操輿儓頌。歷試威名草木知。聞病半旬成永訣。此哀非但爲吾私。</text>
<title>趙判書 珩 夫人挽</title>,<text>每憶賢郞在絏時。義方曾以斷蔥知。榮因積慶差堪慰。病爲深憂竟莫醫。兩玦俱還纔澤霈。雙鋒相會幾星移。尙書門下同槎客。愴舊傷今涕自垂。夫人之孫。纔登第。故第三云。</text>
<title>鄭參議 勔 挽</title>,<text>尙記騎曹並席辰。君年方壯我靑春。三朝幾見無窮事。兩老猶全未死身。曩日疏章明國是。常時談笑見天眞。居然一疾成千古。每過城南拭淚頻。</text>
<title>洪生世泰新有能詩聲。自江都還謁。走筆次韻以贈。</title>,<text>有客初從島嶼回。爲言增設甲津臺。連雲粉堞金城固。滿地滄波木道開。北海風流常愛士。南樓月夜且傳杯。摩尼山上天新霽。携得煙霞入袖來。</text>
<title>明安公主挽</title>,<text>承綸曾撰上樑詞。主第初成近鳳池。爭道棣華穠若彼。豈知龍淚哭於斯。秦樓夜月簫聲斷。沁水秋風草色衰。天屬卽今零落盡。不堪無壽又無兒。</text>
<title>任監司文仲挽</title>,<text>西河家世子偏豪。少日雄心欲釣鼇。虛斫蟾枝勞再斧。屢棲鸞棘屈三刀。鳴珂按節皆春夢。舍笏歸田已雪毛。榮辱毀譽都不管。向來平地足風濤。每喜芳隣共隱壺。年來老興不曾孤。新詩豈待傳筒得。小酒常從步屧呼。今日忽驚聞向笛。此生何忍過黃壚。華銜却返丹旌改。地下應知聖渥殊。</text>
<title>驪陽府院君挽</title>,<text>黃驪家世世多賢。襲美颺聲正妙年。敏識通才誰出右。淸班峻秩自無前。潭潭省府荊枝並。焃焃門庭桂萼聯。人事遽隨泡幻盡。不堪秋氣日蕭然。塗莘聖女出名門。公與光城地並尊。未及半年相繼逝。同扶大廈更誰存。哀纏壼極瞻嬰慕。愴切綸音感主恩。爲是生平交誼厚。白頭臨挽倍傷魂。</text>
<title>送趙士俊 聖輔 赴羅州</title>,<text>維掦曾荷二天私。載酒時時到習池。榮辱向來皆夢境。別離今夕又秋期。才非百里還憐屈。政未三年可報治。仍想錦城多樂事。竹筒須寄倚樓詩。</text>
<title>爲光陵董役。拜辭出郊。途中記所見。</title>,<text>朝辭閶闔詣園陵。路入東郊馹騎騰。霽後雲煙猶雨意。災餘禾穀尙豐徵。逢秋已覺沈痾散。出郭仍知俗慮澄。纔到洞門先▣笑。木蓮花下立閑僧。</text>
<title>完役後歷過松楸。書懷寓感。</title>,<text>春官長興執金吾。更忝文衡愧腐儒。祗役園陵初擁傳。展私丘墓暫迂途。衰門幸有無前慶。積善應延不肖孤。最是庭邊雙柏樹。至今猶帶淚痕枯。</text>
<title>朝訪雲水菴。丹靑甚鮮。喜贈彬師。</title>,<text>秋雨蕭蕭響石壇。老夫乘興獨凭欄。樓臺爽塏曾專美。金碧輝煌忽改觀。佛力旣雄兼鬼助。僧貲非富只誠殫。世人雖有先人搆。不肯塗茨矧雘丹。</text>
<title>張判書 善澂 遷葬挽</title>,<text>相門詩禮繼家聲。雅望爭推一品卿。申伯幾多紆異渥。竇嬰終得保芳名。魂思舊麓塋重啓。指屈流年燧十更。題挽爲寬窀穸恨。倘知今日再昇平。</text>
<title>應製親考。居魁蒙賞後志感。書簇軸。事見應製錄。</title>,<text>急▦多慙徹至尊。誰知親鑑擢魁元。天書煥奪虹蜺彩。御點濃含雨露痕。儕友賞來鶩異數。子孫藏去保衰門。彭生際遇雖奇事。未必全勝此日恩。</text>
<title>李正 峻岳 挽</title>,<text>此老平生我自知。深情那盡寫哀詞。通才美政恢恢手。六度徐言抑抑儀。三品尙憐違右秩。八旬猶恨靳雙朞。淸河旅舍中宵會。每憶江南衣繡時。</text>
<title>雪後寒緊。有懷文谷相公。書呈郊外僦舍。</title>,<text>東郊僦屋任荒涼。雪裡獰飆撼客床。蕭相豈徒無大罪。晉公猶自有幽莊。詩篇尙記年前夢。節序將生至後陽。遙想杖藜臨壑處。寸誠長在紫宸傍。</text>
<title>再次應製。又親考。居魁蒙兩皮之恩賜。仍値回甲生日。鬻辦宴具。奉邀諸公卿。作兩日之歡。更書一律於簇軸。事見應製錄。</title>,<text>疏慵何幸際休明。半歲連蒙不世榮。寵賚固宜分里黨。新春且喜會公卿。年回花甲梅仍媚。日過弧辰酒更淸。珍重主恩無以報。向宸唯罄祝堯誠。</text>
<title>送李濟州 喜龍 之任 李曾爲嶺東伯。來幾。旋有此除。</title>,<text>蓬山曾擬陟嵯峨。忽被狂風作戲魔。利器固宜逢錯節。輕舟今欲駕溟波。人生局束寧飛動。水國飢荒要撫摩。愁色肯敎眉上近。橘林春雨擁仙娥。</text>
<title>李尙書彝仲挽</title>,<text>耀世三珠相國門。妙年雲翮最高騫。詞能積發華符實。政亦旁通簡制煩。水鑑幾多膺選部。文星行且入台垣。誰知一疾成千古。雅望英姿遽九原。纔喪汾厓淚未乾。哭君今日又含酸。高才凌替邦仍悴。舊友凋零影獨寒。代斲騷壇曾有愧。賡吟驪閣尙餘歡。聯翩寶局還如夢。記蹟新屛不忍看。</text>
<title>臨行。走次赤谷贈別韻。</title>,<text>戊辰三月。設影幀都監。將陪來慶基殿御容。以爲移摸。奉安南別殿之地。余以禮判兼都監提調。與都提調領中樞金公 壽興，都廳副應敎李塾進吾，郞廳禮正魏定相，承旨李玄錫夏瑞，參知金萬吉子迪，奉敎沈季良直甫。下往全州。四月初八日。還京。上親迎西氷庫江上。摸寫于慶德宮之資政殿。五月初六日。移安于南別殿。再行酌獻禮。禮甚盛也。沿途酬唱。略記于左。移畫宸容軫聖衷。故豐今又作新豐。威儀遠自全州府。酌獻將行慶德宮。繼志孰無稱達孝。摸天難盡寫神功。應知江上親迎日。向闕祥雲氣鬱蔥。</text>
<title>礪山客館述懷。呈相公。兼示同行。</title>,<text>辭別神京過半旬。馬前光景逐時新。程途昨已經三道。節序今將送一春。虛列盛儀慙秩峻。每逢豐餖念州貧。壺山美酒聞來久。病怯深杯不入唇。</text>
<title>祗謁影幀後。次李承宣夏瑞韻。</title>,<text>全城銜命最恩榮。滿郭煙花入望平。慶積邠岐殿作號。鄕同豐沛館爲名。從知繪事傳摸盡。儼若神威顧眄生。佳氣向京移駕近。兩師先洗路塵淸。</text>
<title>豊沛館公讌席上。錄呈退憂相公。兼示同行諸君子及參讌方伯李公 濡 諸守令。</title>,<text>畫日摸天軫聖心。台星卿月奉綸音。淸文玉署仍兵部。秀句銀臺又翰林。綺席高開豐館夕。桃花亂落召棠陰。聯翩邑宰均沾醉。此會應知曠古今。</text>
<title>聞南谷相公凶訃慘悼成吟 公之別詩。有一壺當迓雀江頭之句。</title>,<text>叨荷來時強病臨。餞杯難得盡情斟。公知永訣先垂淚。我設虛辭只愴心。千里客窓空遠夢。一旬京報遽凶音。江頭他日誰相迓。七字離篇不忍吟。</text>
<title>早發尼山縣。記威儀及觀光士女。</title>,<text>旌旗先導綵轝前。鼓吹交鳴寶繖邊。殊似洞庭軒樂擧。却非灤水季塋遷。長途遙計半千里。盛禮始看三百年。士女觀光爭拭目。山圍野擁又街塡。</text>
<title>公山客館。戲示同行諸公。仍呈退相。</title>,<text>風流輸與少年人。抱病長途獨老身。公讌但看無限酒。客窓虛送可憐春。昏眸軟脚嗟難藥。皓齒朱顏訝莫親。只是詩情猶不減。筆端時復試精神。附次韻 退憂分占東西兩老人。旅窓還作一閑身。空憐錦水垂垂柳。漫對完城寂寂春。綺席風流眞不分。名區行樂孰相親。壺翁詩律嗟先獲。始信文章正有神。</text>
<title>廣程途中</title>,<text>紅雲不散護金輿。羽衛先驅鼓吹徐。此役何曾入夢想。吾身忽若上空虛。連天芳草杳無際。夾岸桃花閑可居。看取欣欣萬民色。庶幾東國太平餘。</text>
<title>還到沙橋記實口占</title>,<text>駕發天安過稷山。崇朝小雨濕行班。泥輕乍喜塵收道。霧淃還愁日炙顏。生後始逢千載盛。老來難得一時閑。沙橋更覺歸心促。認是湖圻兩境間。</text>
<title>到江上。伏覩聖上親迎之儀。次李承宣夏瑞疊用前韻之作。</title>,<text>漢江流水浸南山。沙上分排左右班。士女爭看新鳳蓋。丹靑惟肖舊龍顏。輿迎神輦威儀盛。酌獻離宮禮數閑。仍想今辰當浴佛。滿城燈燭照雲間。</text>
<title>敬次赤谷賀陪來御容韻</title>,<text>吾祖龜亭忠景公。同心聖祖祀仍同。幸因積慶叨宗伯。敢道名家有故風。恭扈御容來漢北。怳移豐邑自山東。江頭更覩親迎禮。追遠誠符創業功。</text>
<title>李右相 䎘 挽</title>,<text>少時詩禮過庭聞。蘭室從師更襲薰。高行美名兄及弟。粹顏堅操質兼文。持銓每欲循公道。宅揆方期輔聖君。黃閣遽空亡一鑑。不堪遺疏語勤勤。仲亞東銓季本兵。身居相府世稱榮。神完不變憂時髮。病篤猶懸戀主誠。少日開襟深托契。新春登閤細論情。沙堤故宅依然在。每過西門淚自傾。</text>
<title>沈副學仲美挽</title>,<text>灘老壼翁托稧牢。百年天地幸吾曹。追隨不計生時後。許與仍忘戚行高。席上薰香從此歇。樽前意氣爲誰豪。秋風嫋嫋吹孤影。白幅看來淚濕毫。江湖勝境最龍山。憶與華翁共往還。佳會更成僑寓處。好詩多得酒杯間。分離十日存亡判。倏忽三秋景物閑。怊悵水明樓上月。屋梁來作故人顏。</text>
<title>申執義 命圭 挽</title>,<text>三淸洞裏昔相從。中歲分離老始逢。炎海幾愁吟賈鵩。壽筵曾羨舞荀龍。將期更展扶搖翼。豈意翻摧偃蹇松。存歿百年餘白首。不堪臨挽涕沾胸。</text>
<title>洪參判 萬鍾 挽</title>,<text>多君襟韻絶纖埃。歷試仍看敏捷才。玉節幾從藩臬按。星槎纔自薊門回。平生尊酒居然斷。半百光陰倏爾催。哭對鳳毛歸有淚。滿階霜菊爲誰開。</text>
<title>莊烈王后挽章</title>,<text>小臣承命撰哀文。淑德徽音世罕聞。崩麓果徵前代瑞。脫簪曾佐中興君。恩多下逮歌樛木。儉自身先服練裙。四十年臨長樂殿。我朝三百所無云。三朝裘冕抗東朝。有道曾孫奉女堯。花甲剩回千歲祝。壽觴重擧六宮謠。纔看寶玉新修燬。豈意軒星遽告祅。匠事已完仙馭遠。不堪沾灑望雲霄。</text>
<title>戊辰回甲生日。卽除夕。與兒輩小酌。志感。時忝銓長。</title>,<text>今年今夕我初生。六十光陰倏忽更。濕髮已皆成雪白。昏眸安得似星明。劬勞父母恩難報。燀爀官資寵若驚。兒輩不須頻勸酌。醉來悲喜自相幷。</text>
<title>己巳正月。時事大變。特下西儐之命。道中次赤谷寄韻。</title>,<text>誰把情書寄羽鱗。開緘恰慰遠征人。君恩尙貸孤臣罪。行役寧論半死身。客馬追風難計夜。邊寒勒樹不知春。淸詩爽若瓊漿吸。滌盡途中萬斛塵。</text>
<title>山家卽事</title>,<text>春日輕寒勒小桃。隔林猶喜聽松濤。僧歸岳寺收棋晩。月到軒窓倚枕高。孟浩上書休北闕。陶潛舒嘯在東皐。西疇䊩穀知將近。看取農人夜索綯。</text>
<title>追憶彈文惶悸書懷 二聯。皆彈文語。末句。卽聖上答辭疏批辭。</title>,<text>柏府彈文語極危。魂驚膽慄汗仍隨。性資庸陋人皆識。形勢寅緣我不爲。承敎縱違將順態。代言寧沒贊揚辭。君臣情義流通貴。只恃明明聖主知。</text>
<title>歸田後閉門已久。今日始訪親族家。還路坐東嶺小飮。次兒韻。</title>,<text>病後扶筇只草亭。今朝始喜出門庭。顚風不惜鵑花血。小雨難添燕麥靑。橡葉宜毫吟卽寫。松根便枕籟仍聽。忘憂只可昏昏醉。不學靈均楚澤醒。</text>
<title>雨後</title>,<text>荒村雨歇夕煙遲。步出林亭眺望宜。水滿澮溝皆喜色。山收嵐靄忽姸姿。花凋一夜何無信。鶴立多時若有思。手灌菜園分藥圃。老夫於此不遑詩。</text>
<title>走次赤谷來訪留題之作</title>,<text>香爐峯下得仙區。老返松楸築室孤。五柳門庭同靖節。千金貲產異陶朱。騷翁吐語腸皆錦。釋子談經腕是珠。飄盡碧桃春尙在。一尊今日足歡娛。</text>
<title>翌日。又題一律。謝赤谷扶病遠訪之厚意。</title>,<text>涉郊踰嶺訪柴荊。扶病肩輿倍有情。怯和瓊畫繼下筆。羞炊麥飯促傳觥。殘花嫩葉參差色。寡鶴嬌▦次第聲。微雨不能留客宿。送君愁對夕陽明。</text>
<title>赤谷疊次區字荊字韻至累篇。牽率依步。</title>,<text>陶村豐壤各分區。未接芳隣歎德孤。俗眼忽驚初改白。衰顏共惜已凋朱。兎園曾授相如簡。驪穴今探禹錫珠。從此山蹊知不隔。暮年光景與君娛。松村曾有一廛區。垂老歸來影轉孤。呼却小孫時鑷白。點來前史幾硏朱。貪看雨後山凝黛。愛聽窓邊酒滴珠。北陌東阡行可遍。此生能得幾時娛。北庵淸絶俯寰區。乘興時時訪給孤。挾洞雙溪深漾碧。排雲八柱巧施朱。諸天處處皆花雨。彼岸人人摠海珠。最是彬師頗識理。談禪爭博日相娛。林居闃寂塵區。身返丘園跡更孤。窮著一經玄尙白。醉開雙眼碧移朱。名山入座張雲錦。喜雨知時勝玉珠。今歲西成知有望。只思耕鑿保長娛。四十年前始識荊。白頭猶保少時情。詩才子果優三級。酒量吾差勝數觥。每愧丫溪推榜首。仍思塞邑寄梅聲。今來幸得從遊地。水落仙山勝四明。山前斗屋乍披荊。臥起隨時愜素情。明讀古文纔十算。午傾村酒或三觥。閩蠶食葉將初睡。野雉投林只一聲。風景漸佳幽趣足。莫愁蹤跡限春明。零雨佳篇憶子荊。夜來幽事悅閑情。吟成曉枕拈枯筆。酒過隣墻洗破觥。喜看白波盈畝色。愁聞黃鳥送春聲。扶筇欲向前溪坐。羞照山翁兩鬢明。王風久矣委榛荊。楚客偏多感古情。春後繁華驚短夢。病餘筋力怯深觥。唯憐舊約山無負。却喜新詩畫有聲。遙想葉灘波正暖。夜深漁火燦星明。</text>
<title>李上舍 世奭 來訪。留題一律。走草以答。</title>,<text>將枯野麥雨思霑。欲盡村杯水願添。迎客始扶苔逕杖。愛山猶捲草堂簾。歸田已晩羞元亮。識字爲憂笑子瞻。鳥語花香俱可悅。驪江行駕且宜淹。</text>
<title>哀松澗李相公 因本家之請。代挽納壙中。</title>,<text>聞公之訃若爲情。哭不成聲淚自橫。兩世主文知積慶。一生憂國見深誠。晨星落落曾傷別。逝水沄沄孰挽傾。位極年尊歸又福。也堪哀處亦堪榮。十數年前夢裡詩。驪江一會世稱奇。曾知境界符當日。更覺芳華驗此時。黃鶴去邊箕宿返。綠陰多處薤歌悲。餘生懍懍將安放。元白猶存地下期。</text>
<title>敬次僉樞堂叔賀家兒登第之韻</title>,<text>家兒釋褐適今時。禍福元來或轉移。科得代傳榮又懼。慶難親逮喜兼悲。凡才本自慙鸞棘。名宦何須望鳳池。從此更宜加戒愼。極知天道有盈虧。</text>
<title>夜坐言志</title>,<text>人云我福我嫌聞。默數果如人所云。三國遍看名勝地。四朝連侍聖明君。雙親享壽能終養。一品叨榮更主文。有子有孫妻共老。飯蔬端合樂耕耘。</text>
<title>聞梅翁挈歸芝洞。肩輿往訪。此是來此半年後初出遊也。口占一律。却寄要和。</title>,<text>芝洞元知隔一巒。更聞梅老此盤恒。初開草屋常關戶。始拂塵樑久挂冠。綠穎滿疇溝水足。藍輿踰嶺石磎難。逢君又得丫翁會。三笑溪堂五月寒。</text>
<title>大暑日偶吟</title>,<text>歸臥窮山一禿翁。舊遊蹤跡轉頭空。黃鶯已老玄蟬唳。白雨初收赤日烘。午饁纔依南畝草。朝酣尙引北窓風。淸秋節候何時至。大暑方當六月中。</text>
<title>李上舍周卿携酒來餉。將訪山寺。醉題以別。</title>,<text>洪爐天地雨翻盆。六月松山獨掩門。伴鶴道人方倚枕。探驪詞客更携樽。昏昏醉睡仍三日。細細炊煙只一村。乘興欲尋蕭寺去。却愁迷失武陵源。</text>
<title>敬次赤谷七夕追慕孝廟之作</title>,<text>山中遲暮美人期。正是春秋代序時。愧我四朝餘老喘。傷君七夕有新詩。神皇奬軾言猶記。鼎水號軒淚幾滋。却憶湖堂曾授簡。白頭窮谷一般悲。</text>
<title>七夕奉梅澗赤谷</title>,<text>一夜金風到竹扉。初捐紈扇試綿衣。葉間亂聒玄蟬唳。田際稀看白鷺飛。蔡澤已知功者去。蘇秦堪笑困而歸。良辰晼晩佳期阻。月下拏舟且莫違。</text>
<title>赤谷疊次前韻。走草以答。</title>,<text>霜下空階月入扉。幽人抛却薜蘿衣。年華已惜梧桐隕。夜色偏驚熠燿飛。鶴愛涼飆煙渚立。人收早稻草間歸。西成有望今差誤。萬事從知與願違。</text>
<title>與地主南公 益熏 會于瀑亭。記所見。</title>,<text>今年夏雨苦相仍。一夜名山冢麓崩。大木潭流留不得。巨靈號泣禁難能。飛湍化作丹砂液。絶壁翻成白玉層。豈但仙區換物色。惡詩應復洗徐凝。</text>
<title>悼鶴</title>,<text>三十年前畜此禽。乍離旋遇愛偏增。山中好作棲雲伴。月下欣聞警露音。防失犬牙翻碎翼。藥無人血竟埋林。從今雙柏亭邊路。不見玄裳舞綠陰。</text>
<title>次何復齋秋興韻</title>,<text>春花夏葉夢中過。昨夜西風動碧蘿。爲愛瓮間新稻酒。全抛磯上舊煙蓑。鍾期入地知音少。宋玉悲秋落木多。孤坐小軒淸不寐。一眉新月湧金波。</text>
<title>趙洪州子直 相愚 夜半冒雨來訪。携過夏名醞。又示馬上一律。喜甚走次。</title>,<text>春華夏景挽難留。正値田間落木秋。半夜山童來報客。何時學士出爲州。香醪舊味仍携榼。長笛新詩更倚樓。扁額至今題在壁。瀑亭誰與共淸遊。</text>
<title>與子直同枕更題一律以謝</title>,<text>推枕披衣掃榻塵。忽驚空谷枉征輪。銅章屈宰曾方伯。銀燭朝天舊舍人。夜雨荒村携酒遠。秋風落葉打窓頻。長吟細酌情何極。坐待柴門霽月新。</text>
<title>翌日。携子直登雲水菴小酌。待李同甫，樂甫兄弟。更次前韻。</title>,<text>蘭若岧嶤出世塵。時時月夜集飆輪。居然落木悲秋日。又是登山送客人。爲待雙珠憑檻久。思留五馬把杯頻。應知蘇鄭東芝後。四達亭光待子新。</text>
<title>追寄洪陽行軒</title>,<text>秋夜山村紫馬來。憶曾携手上層臺。仙鳧渺渺愁邊去。細菊斑斑別後開。何處獨看端正月。幾時重把淺深杯。瓊潭綠草芳應歇。只待江南驛使梅。</text>
<title>與李同甫訪兔園星叔草堂留題</title>,<text>携來詞客訪仙村。草屋荊籬是兔園。交豆卽炊菰米飯。斷壺仍佐菊花樽。荷殘碧沼留香氣。竹洗淸霜帶雨痕。授簡爲農俱此地。閑忙聊與主人論。</text>
<title>蔡明瑞挽</title>,<text>少時曾作越中遊。同侍氷淸醉錦樓。存歿幾年悲水逝。榮枯今日等雲浮。華篇纔和新齋夜。哀旐飜歸故里秋。下壽亦難三子在。胡爲老淚不禁流。官何草草數何奇。可惜天眞自掇皮。陋巷簞瓢心豈改。衰年床簟腹常悲。形憐枯槁因經病。力乏吹噓未救飢。仍恨蟄蹤違執紼。此懷唯有季方知。</text>
<title>閑居秋興</title>,<text>落葉流風𡨧𡨧鳴。閑居終夕掩柴荊。書妨老眼遲看過。客慣鄕隣少起迎。催問老奴收稻日。愛聽童子讀詩聲。庭前細菊宜新釀。夜喚深杯擁被傾。</text>
<title>九日赴龍山會</title>,<text>龍山卽芝洞。而李平康同甫上舍樂甫兄弟居焉。爲作佳辰勝地之遊。余強疾往赴。赤谷携兩孫亦來。登亭泛舟。酣暢盡歡。冒夜而歸。爲訪芝村席上珍。老人扶病起淸晨。詩同李白才皆逸。地是龍山興更新。佳節正當重九日。小航能受兩三人。酣呼竟夕忘歸去。任遣黃花笑逐臣。</text>
<title>太極亭感舊</title>,<text>吾友云亡廿載餘。經營夙計摠成虛。靈芝洞路香猶在。太極亭基草不除。賢子肯堂初結搆。老翁呼洒爲停輿。龍山又値重陽節。淚洒秋天落木初。</text>
<title>舟上記興</title>,<text>乘興佳辰偶杖藜。快登高閣更尋溪。孟嘉帽落何須笑。孫綽舟危且莫啼。楓葉菊花秋色晩。玉山藍水夕陽低。壺翁已醉毋多酌。柏嶺深林路恐迷。</text>
<title>大醉還登亭上臨散走題</title>,<text>萸囊菊酒薜蘿衣。勝會佳辰古亦稀。金氏祖孫通又勃。李家兄弟獻兼徽。孤舟泛水沙禽散。遠岫經霜木葉飛。怊悵驛亭分手後。不堪歸掩故山扉。</text>
<title>叔夏喪耦還鄕。見其來書。語甚悲苦。詩以述意。</title>,<text>人亡不待出還期。半百諧琴一夢疑。豈乏文君壚對影。猶思德耀案齊眉。床寒舊簟眠難就。甕滿新醅腹尙悲。最是月明江閣夜。竹風凄斷子判詞。</text>
<title>赤谷就醫入洛送一律促還</title>,<text>舊誼猶全淡水交。奇才每歎續絃膠。天寒沙渚蛟龍蟄。人去淮南虎豹嘷。藥石神功雖易驗。林泉勝地豈輕抛。今年且可尋初服。鶴怨蘿帷嶽獻嘲。</text>
<title>秋潭將設其胤子慶席。送詩邀余。而蟄跡難卦。步韻以謝。</title>,<text>落月常憐滿屋梁。良辰幾歎送年先。身如朽木同捐壑。性似傾葵共向陽。鏡裏莫愁蓬鬢白。庭前俱幸桂枝香。仍嗟喜席違佳會。壓倒新詩更媿楊。</text>
<title>次二老亭韻 爲韓丈汝十作</title>,<text>一體初分兩箇形。百年同老數椽亭。床聞夜雨詩相和。枕引江風酒共醒。華蕚幷輝椿讓棣。雪毛交影鶴羞鴒。弟兄遐壽誰堪比。前有思齋後月汀。</text>
<title>次赤谷投示三律韻</title>,<text>稱以奇才睿奬新。往時文采聳朝紳。誰知陸海潘江筆。尙作郊寒島瘦身。深閤賞梅多至樂。故園收栗未全貧。揚雄莫歎無相識。只是公言在後人。右惜才朱丹車轂舍而徒。歸臥田園一事無。歲月任敎頭變雪。文章何用唾成珠。幽禽只戀曾棲樹。老驥猶思昔騁途。最愛山窓梅影畔。入簾寒月照氷壺。右自道雲水仙庵勝虎溪。碧峯高聳玉繩低。朝尋蘭若僧同飯。夜宿蒲團鳥共棲。風撼石壇殘磬落。雪粧瓊壑舊磎迷。丫翁尙負孤琴候。岳麓詩篇醉獨題。右詠寺</text>
<title>至日。往同甫家賞梅。翌朝。轉訪芙蓉榭。夜還。次赤谷韻。</title>,<text>幽居初訪紫芝村。勝集仍開赤谷軒。待臘芳梅纔吐蕊。排寒美酒各盈樽。閑僧伴客催踰嶺。好月隨人直到門。今曉試看溪上雪。定留王子泊舟痕。</text>
<title>洪陽趙使君疊次來字韻。仍誇馬江之遊。更次以答。</title>,<text>明府新篇寄我來。爲誇初上濟王臺。皐蘭寺塔千年在。白馬江流萬里開。龍去尙看曾釣岸。石留仍把自溫杯。應知水部題詩興。不待楊州賞早梅。</text>
<title>洪判官 萬選 與其弟 萬迪。携酒來宿。仍與李上舍 世奭 聯句。</title>,<text>小子叨爲北海賓。百年今日亦佳辰。吉 山中積雪纔經臘。座上和風別有春。中 言志敢當三子撰。吐詞先覺二難新。雲 催詩莫笑吾才薄。擬效梁園末至人。周</text>
<title>洪上舍 萬迪 再次聯句韻。留別。走筆以答。</title>,<text>山童曾不慣看賓。却怪三仙會此辰。半世親交飄似葉。今年臘日暖如春。殘梅已落香猶在。細酌頻傳興更新。歸去老華應有問。爲言盤谷臥閑人。老華。指其從伯伯涵。</text>
<title>庚午元日</title>,<text>時序相更已發春。白頭窮谷一畸人。酒憂傷性宜思節。詩愧流排務去陳。香火老來心感舊。雪山晴後色呈新。猶勝昨歲玆辰曉。吏部門庭日衆賓。</text>
<title>正月十四日。憶舊有感。</title>,<text>薄劣曾蒙寵渥深。君王許我與知心。溫綸字字光生紙。莊誦時時涕滿襟。衰草負霜猶蟄跡。老葵傾日自微忱。新春忽憶年前事。獨臥田間擊壤吟。</text>
<title>觀月沙集廢逐錄。適有相感於心者。聊題一律。</title>,<text>平生景仰月沙公。故宅依然泮水東。每恨童年顏未覩。誰知老境跡相同。登躋極品詞盟忝。屛逐荒郊酒債空。保晩堂名眞偶合。每看遺集揖淸風。</text>
<title>次赤谷示韻</title>,<text>春山秀麗水澄鮮。正屬淸明二月天。獨和堯夫安樂詠。纔踰永叔退休年。殘醪變白樽無聖。勁幹留靑竹似賢。却羨赤翁垂七袠。滿腔詩思湧如泉。</text>
<title>卽事</title>,<text>晨扶藜杖步蘭皐。雨後春山氣象高。林下獵鷹揚更縶。草間眠犢逸將勞。悠悠歲月玆辰勝。納納乾坤我輩豪。溪蔌滿筐香可茹。急呼童子釀松醪。</text>
<title>二月十八日 時家兒以抱川守。入於御史構誣中。將就吏。</title>,<text>去年當日我逢罹。白簡侵誣慘更危。今歲玆辰兒處困。繡衣羅織密無遺。宜乎不保文衡忝。甚矣難容斗縣卑。隨遇固知安汝分。未曾携隱悔何追。</text>
<title>愁寂中。赤谷携孫同甫幷弟來會穏話。仍次赤谷韻。</title>,<text>山如盤谷水桃源。中有淵明五柳村。時已仲春初見客。日方亭午始開門。奇觀共賞東槎帖。勝景都輸北海樽。休歎此翁猶蟄跡。一枝棲息亦君恩。</text>
<title>將向銅雀。有故未果。寄赤谷芝洞要和。</title>,<text>二年蹤跡滯林泉。思向江湖夢日邊。赤老芝公分可惜。香峯蓮社別堪憐。花間更醉初釃酒。水上仍停已艤船。谷烏還知留客意。雙飛故故近簾前。</text>
<title>簡寄洪陽趙使君子直</title>,<text>安穩洪陽趙使君。一春消息靜無聞。離愁暗暗連芳草。客夢迢迢隔暮雲。禁掖久違蘇學士。湖州長臥杜司勳。陶村蟄跡猶眠食。白首甘爲鳥獸群。</text>
<title>三三日。有龍山之約。阻雨愆期。仍憶去年九日之遊。感吟。</title>,<text>龍山曾設賞秋筵。菊酒萸囊滿彩船。曲水今違修稧會。條風穀雨妬仙緣。天時日日無佳日。人事年年憶去年。聞道赤翁仍臥病。紙窓應閱舊遊篇。</text>
<title>次赤谷惜花韻</title>,<text>可惜花無十日紅。輕飄亂點滿庭中。將榮忽發疏疏雨。到落還驚裊裊風。不獨盛衰元有數。從知時序替成功。細思物理仍怊悵。人事居然與此同。</text>
<title>送淮陽洪使君 受疇</title>,<text>羨君分竹必名鄕。今去淮陽勝密陽。攀折桂枝香入詠。臥看楓岳色侵床。廚人每斫銀絲膾。羽客相酬柏酒觴。長孺當年知此興。未應流涕願爲郞。</text>
<title>與赤谷相酬保晩堂芙蓉榭各廿絶。仍寄一律戲之。</title>,<text>蓮榭松堂二十詩。君曾先唱我仍追。爭誇邑境殊元白。共賁仙莊效迪維。如取廣平他亦勝。若論幽爽此尤奇。名區不必爭優劣。只可同遊閱四時。</text>
<title>又以所居地。戲赤谷芝洞。</title>,<text>赤村芝洞瀼東西。陶谷吾仍一畝棲。每羨荷香侵綠綺。常憐棣萼耀淸溪。疲如蜀國隣吳魏。弱似滕公間楚齊。只是廬山仙瀑在。月輪偏向此翁低。</text>
<title>同甫兄弟來訪。携登瀑亭。仍賞新寺。討盡幽懷而歸。赤谷有故不來。翌日送詩。次韻戲之。</title>,<text>落雁曾違謝眺携。從余二客步緣溪。仙砂洗窟丹爲瀑。鬼斧摧巒玉作堤。靈隱桂零香半濕。武陵桃泛路全迷。憑欄笑指芙蓉榭。一抹鶯峯入眼低。香爐瀑下訪眞人。京洛迢迢隔一塵。寺僻居僧初啓牖。峯高落日爲停輪。珍禽不作尋常語。琪樹長留自在春。忽見煙嵐收爽氣。靑山似向赤翁顰。辛勤甘作兎園農。憔悴寧爲楚客容。摩詰輞川君是迪。伯牙琴曲我仍鍾。平鋪震澤三江水。秀出廬山五老峯。不但赤松從可樂。襟期同保歲寒松。</text>
<title>兪平山 得一 棄官歸江樓。歷訪穩話。仍示途中詩要和。走草以答。</title>,<text>解綬行裝一橐輕。逢迎更覺笑談淸。坐憐洞樹春花盡。歸愛江樓夜水明。陋室猶能全性命。扁舟亦足了平生。臨分且欲留君住。強出詩文許細評。</text>
<title>早詣芙蓉榭。供具頗侈。來客亦盛。醉次主翁韻。</title>,<text>置酒高軒又擊鮮。主人親鼓伯牙絃。逢場已喜賓筵侈。解榻仍看客袂聯。黃鳥囀林聲正滑。碧荷浮水葉初圓。山中豈少過從樂。斗覺歡情此日偏。</text>
<title>同甫先還龍山。艤舟以待。與主翁及諸客。共泛作終夕遊。大醉。次赤翁韻。</title>,<text>更作龍湖爛熳遊。酣來散盡百年愁。靈芝洞裏兄兼弟。太極亭前夏欲秋。大網仍隨山靄斂。孤舟暫帶夕陽留。吾家亦有香爐瀑。幾日同君賞玉流。</text>
<title>赤谷數日後來訪。冒雨夕還。翌日戲謝。</title>,<text>一夜聯衾始願違。田家留客客催歸。渾山急雨迷前麓。裂野驚波沒舊磯。驕馬礙蓑應踔路。懶僮持炬僅迎扉。多情只是當壚女。煖進深杯熨濕衣。</text>
<title>次赤谷用徐承旨 宗泰 韻</title>,<text>角巾初墊郭林宗。詞客歸時雨亦從。雷響殷峯搥大鼓。電芒隨筆閃神鋒。波連十里仍孤棹。地近三飡豈宿舂。懸榻更須徐孺子。晩將交契托雲龍。</text>
<title>許進士 格 挽</title>,<text>岳老文章掩後前。詩門正脈此翁傳。沈冥麯糱逃塵俗。簸弄江山過耋年。曾闕鏤篇緣在世。竟違攀袂悵登仙。傷心楮島丹旌返。落月依依舊釣船。頸聯記實。</text>
<title>次赤谷各屬諸公自道總論六律韻</title>,<text>浮榮不欲計班資。老境偸閑自牧卑。已分黃冠歸舊壑。誰知綵筆映當時。幽深盤谷之間土。壯麗夔州以後詩。荷葉滿塘庭草長。一般眞趣浩無涯。右赤谷秉筆曾看侍兩閨。如何日夕落塵泥。琴停下邑纔投紱。鳥擇幽林始定棲。北闕風雲心已斷。東湖煙月夢猶迷。居然陳榻凝塵久。赤老來時恨未携。右徐魯望玉署黃堂較孰榮。江湖吏隱亦高名。纔聞乳翟鳴洪府。更報仙鳧入洛城。句似倚樓長笛響。行如閱道一琴淸。楊山猿鶴猶多怨。桂樹秋風月正明。右趙子直別區爭說弄丸亭。亭下淸灣似落星。花發紫荊仍舞綵。月臨蒼壁幾揚舲。驛村號樹林皆密。仙洞名芝地更靈。詩禮至今傳舊學。可知吾友有家刑。右李同甫兄弟銓衡文柄與籌司。伴食多慙斂跡遲。中夜忽驚槐國夢。二年空詠楚臣詞。憂忱每向奏陽偃。感淚頻從竹露滋。鶴嶺鳧峯千萬疊。不知何處望京師。右自道壺中天地座中春。共向仙區托病身。山逕不能逾十里。野航非但受三人。依如蛩駏年何較。唱叶塤篪意自親。最是解衣盤礴處。酒間談笑亦天眞。右總論</text>
<title>雨後卽事。奉赤谷。</title>,<text>積靄重陰散太虛。新涼一夜入郊墟。蟬誰敎汝聲無歇。酒自隨吾分不疏。茅屋捲風思再葺。石田經雨欲三鋤。應知赤老褰朝箔。獨賞芙蓉旭日初。</text>
<title>次兪學士得一寄示韻</title>,<text>柴門迎客掃塵床。野蔌村醪話舊長。君去本非吟楚澤。我留猶似滯黃岡。隨時草木榮仍謝。隔眼山川鬱更蒼。歸榭晩堂相憶處。可憐孤月共分光。詠歸。卽江閣名。</text>
<title>南參判 益熏 大夫人挽</title>,<text>夫人福祿不容論。八十高齡百五孫。琴瑟靜諧曾紫誥。鵠鸞停峙幾雕軒。元知淑德能遐享。縱在閨門亦達尊。少日升堂眞似夢。白頭臨挽倍傷魂。</text>
<title>七夕。徐魯望赤谷翁。次第來訪。仍上雲菴。次魯望韻。</title>,<text>壺中天地豈人間。孺子淸儀對榻看。晴後玉聲香瀑動。夜來金氣碧梧還。仍逢牛渚二星會。欲辦虎溪三笑歡。更喜赤翁如約至。竹輿徐步訪玄關。</text>
<title>寺樓小酌。次赤翁韻。</title>,<text>雲水菴前兩澗流。井欄梧葉已驚秋。金沙界上君金粟。白玉壺中我白頭。千古楊州人跨鶴。一年銀漢女逢牛。襟期更許徐君劍。盡日林泉得意遊。</text>
<title>聞劫患甚邇。不得還家。仍留山寺。無聊獨吟。</title>,<text>老去曾歸丙舍休。秋來更向上方投。人從七夕經三夜。水自雙源合一流。世有神仙應此在。山無盜賊可仍留。吾今永謝塵間事。物外長隨惠遠遊。</text>
<title>七月旣望。滯禪房。又聞京報感吟。</title>,<text>晩寄禪房臥薜蘿。浮萍何日定風波。纔聞魏莩塡溝壑。又道蒙兵起斡河。避世孤蹤壺裡隱。憂時老淚枕邊多。良辰抱病無歡緖。赤壁淸遊却羨坡。</text>
<title>寄題重修水月亭 亭卽故礪城尉新建。而外葉孫朗原君重修。</title>,<text>水月亭頹閱幾年。秦樓蕭史昔登仙。空墟久入居人歎。肯搆終須宅相賢。遺曲更從檀板響。舊題重向彩楣懸。荒詞敢列三王後。只幸名因勝地傳。</text>
<title>八月初一日。自松山向銅雀。途中口占。</title>,<text>二年長作故山囚。思向江湖一棹遊。平野漸看禾黍熟。小蹊初出薜蘿幽。銅津樹色迎人喜。玉洞溪聲送客愁。猿鶴自然關別恨。未應吾道在滄洲。</text>
<title>廣津舟中。次兒韻。</title>,<text>蹤跡遑遑幾問津。此來臨水興猶新。雖憂漸近城闉鬧。却喜相逢骨肉親。風迅浦帆飛似鳥。霧開汀樹立如人。終南山色依俙過。是處應喧紫陌塵。</text>
<title>江村記興</title>,<text>好是銅津客可淹。江湖山野趣能兼。波聲撼月來孤枕。樹影和煙滴短簷。半罅栗交香飯軟。新肥蟹並玉鱗纖。盤飧較却林居勝。只近城闉跡自嫌。</text>
<title>八月十五夜。拓窓觀水。吟得一律。寄兪寧叔江亭要和。</title>,<text>秋雲捲盡露銀河。客臥湘潭且九歌。千里大江何處去。一年明月此宵多。當簷亂岫侵杯滴。出樹高帆掠戶過。怊悵美人猶隔水。詠歸亭下渺煙波。</text>
<title>赤谷書中有將遊楓岳之語。戲贈尼行。仍次其韻。</title>,<text>芙蓉榭裡有芙蓉。對此吟詩興自濃。且可閑遊群玉所。何須遠陟衆香峯。巢空已道無仙鶴。壑邃徒聞有毒龍。秋晩瀑亭楓葉赤。月邊猶或羽人逢。</text>
<title>九月初二日。移寓商芝洞。多有臨水之趣。次老杜江村韻。</title>,<text>銅雀津頭漢水回。白波如練眼中開。竿收極浦魚猶躍。葉悴芳洲雁欲來。門外櫓疑吳客舫。岸邊亭勝魏王臺。商芝洞裡棲初定。楚澤生涯且莫哀。</text>
<title>慶源洪使君 受疇 携酒告別。留贈一律。醉後走次以答。</title>,<text>楊州秋色逐人來。銅雀江頭倚古臺。騷客獨吟無數菊。使君仍勸有情杯。留因養病歸何晩。別必經年去莫催。望裡終南看漸黑。扁舟宜待月明廻。</text>
<title>訪霜草族弟羅平康 良佐 家。醉歸。追次其季 碩佐 韻。</title>,<text>老來飄寄大江濱。舟作浮家月作賓。楓岸菊階吟暮景。藥壚茶鼎養閑身。水應有際思玄圃。山自無情隔紫宸。昨醉羅君堂上酒。地名霜草泣孤臣。</text>
<title>携兒與孫。舟往龍山。弔秋潭。仍過鄭弟 世沃 浮榭沈弟 漢柱 水明樓。醉甚暮還。</title>,<text>看盡龍山返雀江。急灘隨處險如瀧。九秋改序冬初五。三世同舟弟又雙。采石長鯨衝月浪。臨皐獨鶴掠蓬窓。中宵始泊蓑亭下。明滅漁燈倒酒缸。</text>
<title>秋潭挽</title>,<text>纔莫單杯侑以文。更將何語送吾君。舟浮滄海曾聯節。篋滿淸詩尙襲薰。顏色每疑江上月。夢魂猶繞峽中雲。西門一哭它時事。隣笛今朝不忍聞。</text>
<title>十月之望。訪華藏菴。沈，鄭兩弟來會。同枕細酌。</title>,<text>祗林寂寞鎖寒煙。寶塔生塵問幾年。詞客惜秋杯尙菊。老僧知夜漏仍蓮。寒威恐近瓊楚上。醉態羞參繡佛前。聯枕幸成今夕會。絶勝廻却子猷船。</text>
<title>赤谷回自金剛。示東遊錄一卷。又投一律。健羨之餘。戲次其韻。</title>,<text>戰藝何勞事擊撞。端宜堅壁不相降。王楊未可輕徐庾。沈宋猶難壓鮑江。五子高樓堪作六。千年大鳥又成雙。看君近日金剛錄。萬二千峯一筆扛。</text>
<title>赤谷盛稱高城李使君 迪吉 改刱海山亭。要得余一語。故題此以寄。赤谷。有揭亭大作。故第四云。</title>,<text>有客新從海上來。爲言重刱舊亭臺。經營幸賴龔黃力。賁飾仍誇顥白才。三浦月明丹筆在。萬峯秋老玉蓮開。塵間久負尋眞約。惆悵仙區夢獨廻。</text>
<title>小雪日夜酌。口號寄赤谷。</title>,<text>鏡裡容顏漸覺衰。寒天落木亦堪悲。孤燈却伴孤村夜。小酒仍開小雪時。隣婦擣砧風響急。釣翁移艇月華隨。遙知赤老閑無事。點改金剛舊日詩。</text>
<title>不寐言志</title>,<text>百慮多端集枕邊。孤燈明滅客無眠。空思兩國周遊地。忍想三科具慶筵。煥赫主恩留玉軸。淸寒家業保靑氈。江干托跡非長策。莫若歸山理石田。</text>
<title>雪後。次季甥韻。</title>,<text>江村曉雪落繽紛。拓戶吟詩酒半醮。影翳東岑初吐日。寒添北渚欲生雲。高臺老檜靑無變。大野平沙白未分。堪畫處中難畫處。一蓑歸艇笛聲聞。</text>
<title>寒</title>,<text>寒威一夕攬衾稜。銅雀江流半欲氷。朝店忽高沽酒價。夜磯全失釣魚燈。聲收芝洞調砧女。跡蟄華菴壅衲僧。最是壺翁生計冷。小壚深處廢晨興。</text>
<title>次赤谷示韻。兼寄徐魯望，李同甫。</title>,<text>客窓連把故人書。兼得新詩錦不如。秋後尙淹漳水病。夢中猶訪杜陵居。同舟舊興常思李。下榻高風更憶徐。會待臘前尋故里。小梅初放柳應舒。</text>
<title>次家兒題壯遊歌韻</title>,<text>南北奇觀一曲歌。百年豪興少時多。扶桑日月帆前出。碣石風煙馬首過。司馬壯遊知不及。博望長路較如何。今同老驥思千里。只遣兒孫醉後哦。</text>
<title>至後偶吟</title>,<text>歲暮江干尙滯淹。陽生在半轉凝嚴。梅香暗暗灰俱動。客恨悠悠線共添。事有怪時心語口。詩當難處手捫髥。男兒隨遇宜安命。却笑靈均漫問詹。</text>
<title>家兒與尹弟 翼瑞 持酒來到。醉後。記卽景戲吟。</title>,<text>落魄江湖尙滯留。生涯冷淡水西頭。居人賈舶三年改。巫女隍神十日遊。兒舞綵衣眞樂事。客携樽酒亦風流。漁歌牧笛兼村鼓。醉後都忘楚澤愁。</text>
<title>柳承旨 椐 叔挽</title>,<text>此老平生我自知。何曾俯仰逐人爲。公權少日名方盛。子厚中年數亦奇。簪履竟膺頒廩寵。瑟琴重返結褵期。緋班耋壽猶榮耀。乘化長歸莫浪悲。序亢門闌氣味齊。詞壇酒社幾提携。瞻依有所餘生在。聚散無端往迹迷。春雪滿郊淹澤畔。曉風吹紼望城西。上元酬唱思如夢。空把哀詞拭淚題。</text>
<title>辛未歲。卽國朝萬年之三百年。赤谷有賀詩。謹次其韻。</title>,<text>恭惟聖作且神傳。三百春秋國爀然。動植尙涵垂後澤。光陰又迫創基年。詞人解撰河淸頌。老子重吟洛誥篇。唐宋少延何足貴。更祈瓜瓞邁姬綿。</text>
<title>季甥學於余。最有文才。今爲近宗疏懇爲其後。復屬宗班。戲題以贈。</title>,<text>愛君才格出尋常。提誨多年媿渭陽。紅桂竟違攀月殿。白衣終復屬天潢。春生弱柳遊珂馬。節近夭桃作玉郞。歸拜萱闈頻亦可。更携樽酒餉溪堂。</text>
<title>夜坐書懷。示靑陵守。</title>,<text>湘潭長抱楚臣愁。病裡韶華不暫留。欲變大江春作酒。空携明月夜登樓。桃花乍動初肥鱖。桂棹將移忽起鷗。坐待靑陵公子至。萋萋芳草滿汀洲。</text>
<title>追次梧灘韻。寄沈生 漢章 草堂。</title>,<text>山雨霏霏江草齊。一村林壑路高低。龐公早歲携家隱。杜子名區卜地棲。夢罷池塘朝喚棹。春尋岳麓晩扶藜。幽居已入仙翁賁。爲和當年八詠題。</text>
<title>次赤谷示韻</title>,<text>老境雖偸物外閑。羈愁猶謝鏡中顏。江村傍岸多臨水。客夢逢春半在山。園裡定開花萬樹。雨餘誰芘屋三間。須君淨掃芙蓉榭。漉酒鳴琴待我還。</text>
<title>病後始登趙家小亭。口號。</title>,<text>三春抱病久停杯。試陟東岡百尺臺。出戶始知花爛熳。臨江偏覺岸崔嵬。龍山萬室參差見。漢水千帆次第來。僑舍五遷情已慣。白鷗飛近不相猜。</text>
<title>四月向松山。歷哭退憂，文谷兩相公墳塋于平丘。悽感有吟。</title>,<text>東西班首弟兄尊。尙記當時候掖門。左右岡中新舊葬。不堪今夕過山村。光陰只是經三歲。懷抱唯應待九原。草宿那禁盡情哭。歸來衣袖淚餘痕。</text>
<title>題田家卽事</title>,<text>飄泊江湖度歲華。故園今始問桑麻。前村借犢耕殘畝。後圃麾鷄種晩瓜。曾滿月爲將缺月。未開花勝欲凋花。芝溪寂寞蓮齋遠。只有山僧訪我家。</text>
<title>赤谷來訪。留題一律。依韻以謝。</title>,<text>睡罷山齋不襪巾。起居隨意任吾眞。淸漳一病何多日。錦里重逢有故人。鶴影初歸華表柱。桃花已失武陵春。扁舟更欲尋江海。草樹依依漢水津。</text>
<title>次赤谷歸路歷芝村懷李同甫韻</title>,<text>松廬歸客自銅津。行過芝村不見人。入海安期超世界。尋山向子謝交親。空留釣艇浮明月。只遣桃花作我春。看取赤翁還路詠。一般愁思失芳隣。</text>
<title>將還銅雀赤谷送別詩。走次以答。</title>,<text>峽裡陰雲翳日暉。黃鸝惜別逐人飛。田蕪栗里尋花到。水暖桐江帶月歸。桂樹憐君重失伴。沙禽喜我更忘機。丁寧爲報芙蓉榭。秋後佳期定不違。</text>
<title>甥姪輩與聖兒。泛舟張樂。帶月夜歸。獨坐戲吟。</title>,<text>僑居更訪大江頭。依舊生涯一葉舟。巢燕入樑麾不去。落花辭樹挽難留。風飄鷺渚三聲笛。月滿龍山百尺樓。行樂盡輸年少輩。獨憑孤枕下簾鉤。</text>
<title>次琶潭南相公新亭韻</title>,<text>名人必得好山川。相國新亭近日邊。却喜行藏符綠野。全勝形像繪凌煙。琶潭漾月臨無地。華岳騰雲峻極天。童子所遊猶在眼。白頭吟望倍依然。</text>
<title>雨後卽事</title>,<text>濃陰如海日如年。雨過江村起細煙。燕子巧尋樑壘乳。鷄兒閑上樹柯眠。沙場鍊卒方鳴鼓。釣渚收竿欲返船。已是向平婚嫁畢。會登廬岳訪眞仙。平波如拭宿雲低。雨後芳洲草色萋。元亮作詩空責子。伯倫謀酒漫欺妻。人生漸覺年年老。世事難將物物齊。可笑覊禽無住着。幾時還向故林棲。</text>
<title>次赤谷賀余經孫兒婚禮之作</title>,<text>盛禮無煩百兩車。結褵初日喜新嘉。通朝巨閥人皆識。隔水高樓地不遐。孫置膝時曾受學。婦齊眉處更宜家。孤根若得枝繁實。至願何能此外加。</text>
<title>次赤谷效徐四佳題水洛山別體六律韻</title>,<text>吾童子昔此山遊。屈指光陰閱幾秋。六代松楸曾寄托。二年江海此淹留。淸流每憶丹砂瀑。客夢長尋白玉樓。更欲携君一歸去。都將世事付悠悠。右玉流洞悠悠世事備嘗曾。只愛仙區瑞靄騰。雷自鬪時飛白練。日常昏處覆蒼藤。非關漢女留人滯。不必山靈向我憎。更欲携君一歸去。香爐峯上共躋登。右香爐峯躋登亦有妙高峯。騁目曾開芥滯胸。人逼帝居同落雁。寺藏巖底若盤龍。南城粉堞看如盡。北闕紅雲隔幾重。更欲携君一歸去。同聞水碓勝村舂。右雲水菴村舂斷續隔籬聲。最是吾廬有舊情。把酒貪拈山菜軟。看書愛就紙窓明。梅梢月到香偏動。柏樹風來夢亦淸。更欲携君一歸去。長歌短詠了平生。右保晩堂平生此老我知心。獨臥蓮齋雪滿簪。中外藕形通且直。後先花色淺仍深。探香仙子乘風至。摘葉佳人帶月尋。更欲携君一歸去。共揮詞華賁山林。右芙蓉榭山林勝賞又龍山。往迹依依一夢間。赤壁泛舟吟似軾。靑溪吹笛興如桓。浮雲北去佳期阻。詞客東遊美景閑。更欲携君一歸去。小亭危檻醉重攀。右太極亭</text>
<title>更次詠幽居韻</title>,<text>晴沙處處白鷗飛。水沒苔磯釣艇稀。漢主山河開錦繡。虞庭歲月改璿璣。蘇仙擧酒歌明月。杜老登樓坐翠微。秋後會尋蓮榭去。玉流深洞詠而歸。</text>
<title>七月初八日。移住露梁月波亭。記實寫景。</title>,<text>眼界蒼茫浩不窮。危欄迥出白雲中。亭臺自古無常主。水月如今屬此翁。至理已敎蘇子得。名區曾與竹樓通。飜思昔在衡茅裡。怳若身登閬苑宮。</text>
<title>閏秋初吉。往衿陽沈緯卿家。醉題。</title>,<text>居士幽居住鳳川。一區桑榟老雲煙。家傳海燕雙棲句。壁揭仙樓八詠篇。荷雨柳風牽興遠。葛枝瓜蔓托情偏。遲遲細酌仍成醉。薄暮蟬聲攬客眠。</text>
<title>旣望還松山。次赤谷韻。</title>,<text>華亭水月夜交輝。猶愛吾廬拂袖歸。杜去曾因憂少難。陶還今實覺前非。初離鷺浦纔秋色。却望鳧峯已夕暉。堪笑病人同旅雁。每隨陽氣避寒威。</text>
<title>松山歸路口占</title>,<text>江湖病客忽驚秋。爲憶吾廬向某丘。樹色猶分銅雀渡。蟬聲已失月波樓。瞻雲魏闕修門隔。避雨秦松倦馬留。濕盡行裝還不惡。忘憂嶺下醉忘憂。</text>
<title>閏月廿二日。因承旨李雲徵疏。將有竄謫之行。赤谷來訪。又送詩。次韻深藏。</title>,<text>東西南北竟安之。白首餘生七袠垂。追省罪尤猶譴薄。動招疑謗豈名隨。常勞訪問唯情友。自請從行只老師。簫寺別離何日是。故園應入夢中思。端居肯作楚臣顏。少日詩文手自删。曾愛松贐秋入海。却乘楊鶴暮歸山。波亭瀑榭俱專勝。桂棹芒鞋一任閑。只恐此身輕似葉。生涯難保水雲間。</text>
<title>呂相 聖齊 挽</title>,<text>滎陽家世有申公。歷職持身大略同。玉署天官仍上相。淸儀雅量又和風。聯衾棘院餘薰在。並轡橋山往跡空。一別三年成永訣。交期當盡九原中。公與梅翁生並年。憶當回甲各開筵。軒前共赴延賓會。酒後俱題賀慶篇。七載流光纔已變。一旬哀訃遞相傳。餘生懍懍終安適。却向雲間羨二仙。</text>
<title>九日吟病。獨坐無聊。尹弟 翼瑞 佩酒來訪。家兒携孫並至。喜而有賦。</title>,<text>空山幽獨苦難聊。九日柴門掩寂寥。壺繫靑絲情眷眷。雨交黃葉響蕭蕭。偏憐砌上霜葩繞。更喜庭前綵服飄。恰似去年銅雀會。只無沙鷺與江潮。</text>
<title>歎疏慵</title>,<text>抱病山中萬事慵。逢辰遇客強爲容。殘杯只許寒花泛。細逕猶敎落葉封。閉戶難分時早晩。收租不較歲豐凶。時時尙有開心處。月拄香爐第一峯。</text>
<title>九月十七日。自瀑亭携宋漢卿，趙士俊兩令與兒輩。夕宿雲水菴。記興。</title>,<text>羸臥窮山影伴形。向來親反幾凋零。纔迎好客登香瀑。更佩淸樽上翠屛。霜晩尙留階菊紫。月明還掩佛燈靑。寒川落木皆詩興。夢罷南樓酒已醒。</text>
<title>數日來天氣猝寒。又逢九月雪。獨坐感懷。寄山房諸子。</title>,<text>九月山中雨雪霏。陽舒陰慘見天機。寒花砌上香初歇。凍雀枝頭濕不飛。燠室始移梅竹樹。綿裘催換薜蘿衣。龍門勝賞輸君輩。只學袁安獨掩扉。</text>
<title>辛未十月十七日。臺啓果發。二十日。待命于東門外。當日。蒙允遠竄咸鏡道明川府。二十二日。發程。十一月十七日。到配所。</title>,<text>踰鐵嶺南窮桑域北燕都。鐵嶺邊關獨未踰。聖世愚臣投絶塞。饕風虐雪陟危途。邠郊入地深如海。蜀棧連天別作區。却憶沙翁歌一曲。宿雲能帶淚歸無。萬里投荒死亦甘。深冤未暴痛何堪。憂因識字蘭均檜。兆已徵詩鬼似藍。誰抱濕薪燔凍雉。且將枯草秣羸驂。秦京消息從玆斷。月旣更新道改三。余以敎文中夢蘭字待罪鬼門一絶。是余夢作。磨天嶺雲梯石棧望鉤連。倦僕悲啼弱馬顚。脚血寧愁劉侍讀。衣沾莫歎范忠宣。南關已盡地偏惡。至月猶暄天或憐。度了艱危方一笑。人言三宿到明川。城津鳥道磨天一線開。回看始訝歷崔嵬。胡山慘慘連沙漠。漢月依依入酒杯。風俗定應踰嶺別。夢魂猶未到京廻。城津形勝昔聞慣。恨不登臨朝日臺。</text>
<title>金吾郞洪君 禹錫 盡心護來到配。翌日。卽辭歸。得一律寫別懷。而不敢書贈。</title>,<text>金吾郞吏告言歸。關路蒼茫雪正飛。猶記侍臺叉蠢鰒。每思咸嶺炙膏翬。山川萬里行同苦。夙夜三旬意莫違。親愛生離曾制淚。送君今日自沾衣。</text>
<title>次白沙相公踰嶺韻 曾前夢作。有蕭蕭十里雨。夜度鬼門關之句。故首句云。</title>,<text>蕭蕭夜雨鬼門關。昔夢今符強自寬。咸嶺欲登初隕涕。吉城纔過乍開顏。山川塞外看皆異。月日愁中記亦難。追省罪尤猶不識。只緣駑質忝崇班。</text>
<title>次趙判官 正紳 示兒韻</title>,<text>咸關迢遰鬼門深。旅鬢偏驚朔雪侵。夢欲歸家猶不到。愁非把酒實難禁。滄溟渺渺窮何地。白日昭昭照此忱。唯幸兩兒隨我至。小齋寒夜共長衾。</text>
<title>又次土風韻</title>,<text>咫尺扶桑似隔籬。堯封當日此嵎夷。彭衙行盡成都府。蜀道難兼遠別離。却愧潮魚驚徙窟。空思惠飯滑流匙。嗟吾筋力餘無幾。歷算南浮與北馳。</text>
<title>書懷示兒</title>,<text>逐臣生計問如何。心事唯憑楚九歌。獨臥朔方連日雪。遙看晹谷接天波。路長簡冊携曾少。寒重壺觴引漸多。蠻貊可行忠信在。不妨魑魅喜人過。</text>
<title>見兒次韻。更成三疊。</title>,<text>天時人事若之何。哭則非宜嘯也歌。碣石寒雲埋玉壘。扶桑曉日湧滄波。從知性命隨緣盡。莫道文章得助多。回望故園消息斷。鐵關峯上鳥難過。地盡邊城可奈何。醉憑長劍獨悲歌。漢京已覺經三譯。江戶曾聞隔一波。遙磧莫言齊國小。衆咻還似楚人多。平安家信無由得。佇待明春北雁過。</text>
<title>十二月初一日。次東岳謫中當日韻。</title>,<text>曠野長風盡日吹。村煙蕭瑟朔雲垂。誰憐絶塞初投客。又値嚴冬欲暮時。大地已從滄海盡。高天欲爲白山卑。休言今歲寒威少。睡起淸氷着短髭。</text>
<title>追述所經郡邑所帶人馬及四嶺之險。效東岳俳諧體。</title>,<text>安德文高永定興。洪靑端利吉明仍。州經十二玆鄕到。路半三千幾日登。八馬九奴陽玉婢。兩兒單妾凜彬僧。鐵咸兼有雲天險。四嶺常思手撫膺。陽玉，凜彬。二婢二僧名。</text>
<title>追記兩處愴別之懷。又效俳諧體。二首。</title>,<text>曾從丙舍卽離妻。及到城東意轉悽。老妾病嬃佳婦泣。賤兒孀女弱孫啼。姻親繾綣勤修贐。姓族凄涼惜解携。別後四旬消息斷。嶺雲關雪夢猶迷。蒼黃洒涕拜先丘。行橐家藏散莫收。任子姜公詩半選。呂台金老挽空留。官租未納應囚僕。冊室無封定被偸。最是枕邊梅竹在。別來能憶主人不。</text>
<title>見赤谷別後詩札。喜卽步韻。</title>,<text>草窠舁疾戴星驅。四嶺經來半月踰。昭代自憐投絶塞。暮年方悔走冥途。坡翁檜詠眞無妄。柳子溪名正合愚。珍重赤翁勤遠問。世人誰復念孱軀。</text>
<title>初五日大雪。次東岳鏡城雪中韻。</title>,<text>寒天朔雪近來頻。睡起今朝望更新。萬樹梨花開絶漠。千群玉女謁淸晨。誰知海谷飡氈客。曾是梁園授簡人。三日閉門心獨喜。塞垣從此淨無塵。眠罷虛堂曉攬衣。坐看瓊屑逐風飛。今朝大嶺應埋逕。昨夜孤村已沒扉。入眼更知沙界淨。回頭唯見玉山圍。狼煙不起龍髥脫。敢惜階除鳥雀饑。</text>
<title>雪中。走次趙判官示兒韻。</title>,<text>歲暮邊城雪意驕。隨風亂舞又輕飄。粘毫已覺吟魂爽。撲面難禁酒暈消。天上六花詞客語。臘前三白老農謠。崇山大嶺成平陸。不信長安萬里遙。</text>
<title>立春前一日次東岳韻</title>,<text>疲病孱軀齟齬蹤。暮朝相對只東峯。雪埋大壑癡林鳥。風動寒門蟄燭龍。垂老不堪今歲盡。出關那得故人逢。燈前強把三杯酒。半爲迎春半餞冬。</text>
<title>立春日書懷</title>,<text>東君消息夜來回。倍覺殊方節序催。纔報暮年新律換。已知寒谷積陰開。盤中不見登生菜。笛裡空聞奏落梅。無限雪山迷去路。夕陽休上望鄕臺。</text>
<title>初度日感舊有吟</title>,<text>追思今日降吾身。月丑時申歲戊辰。年過五旬常舞綵。位班三事早乘輪。梁山久抱終天痛。楚澤翻爲異地人。故里新正誰上塚。白頭西望倍傷神。</text>
<title>雪中感懷</title>,<text>疏疏微霰點窓前。睡起空齋轉悄然。蘇子一餐仍倂日。太常孤枕已經年。兒行定到何村宿。家信纔從昨夜傳。聞說茂山輕擧火。不知胡馬獵居延。</text>
<title>過陽智縣感舊 兒時作</title>,<text>偶過陽山縣。疲民十室遺。煙凝賓館暮。日入訟庭移。王父割鷄處。小孫驅馬時。此行將省墓。思舊不勝悲。</text>
<title>錦江亭。次白洲韻。</title>,<text>官渡縠紋細。驛亭霞綺明。酒因無事飮。詩或不平鳴。舟重水初落。檻危風欲生。漁翁何處到。長笛夕陽聲。</text>
<title>次氷君游虎灘韻</title>,<text>泛水漁竿捷。緣雲鳥道開。孤舟天上坐。十里鏡中來。餘興屬明日。短蓑留古臺。夕陽波不起。隨意順流回。</text>
<title>次氷君步西平韻</title>,<text>蜀鳥誰人怨。秦煙幾歲通。獨悲深樹夜。偏苦落花風。血盡湖臺晩。聲寒野廟空。傷春萬里客。先怯月明中。</text>
<title>還洛路中。暮投山村。戲題問答體。仄體</title>,<text>田家薄暮投。少婦臨問拒。底事日昏時。獨尋山盡處。非緣乞閨來。且不負舍去。郊頭路已迷。遠客歸何所。</text>
<title>銀臺直廬。次趙內翰禹瑞韻。</title>,<text>一雨將春去。嬌鶯濕不飛。白知溝水滿。紅惜苑花稀。舍笏狂心在。流觴勝事非。金錢他日約。惟恐故人違。</text>
<title>端陽日。冒雨過松都。記所見。</title>,<text>故國空芳草。長途已夕陽。那堪佳節過。便覺客行忙。角觝舊時俗。鞦韆何處娘。披蓑出南郭。蒲酒不盈觴。</text>
<title>過江西寺</title>,<text>爲訪江西寺。仍經水上村。草深分鷺色。沙軟落潮痕。遠樹重重合。輕霞點點昏。淸晨鼓棹去。微月在山門。</text>
<title>曉發廣陵村</title>,<text>歲暮斗杓改。天寒行旅興。聞鷄茅店月。驅馬葛川氷。一宦身猶苦。三冬學未增。庭闈知不遠。長望白雲層。</text>
<title>小驛逢雨</title>,<text>凁雨連村夜。羈愁上客顏。爾何乖節至。吾亦在途艱。滯食主仍厭。衝泥奴欲頑。歸心猶未已。蓑笠問前山。</text>
<title>春坊直廬。次諸學士韻。奉郭弼善 之欽 僚丈。</title>,<text>一雨鳴簷急。朝來霽色新。竹垣初散露。蘭路已淸塵。日暖鶯調舌。雲開樹濕身。慙無珠玉唾。宋下拭龍巾。</text>
<title>與郭丈投壺戲吟</title>,<text>午睡輕輕罷。爐香半欲銷。韻鶯翻樹懶。飛燕掠簷嬌。把筆詩無健。投壺箭有驍。淸風北窓下。誰和快哉謠。</text>
<title>往覲稷縣遊萬逸菴</title>,<text>病起仍無事。秋尋萬逸菴。盤登山果細。綆汲石泉甘。地與客俱勝。楓隨人欲酣。斜陽倚絶磴。目盡大江南。</text>
<title>承召命曉發果川縣</title>,<text>客館深如寺。淸霜夜襲裘。鷄鳴十室曉。木落萬山秋。燭影明還滅。溪聲斷却流。蕭蕭滿庭葉。微月在西樓。</text>
<title>閑居中。次趙禹瑞示韻。二首。</title>,<text>北闕身初倦。東皐嘯已舒。屈伸同病處。離合隔年餘。暫謝新知樂。閑看舊賜書。生涯唯此足。不願帶金魚。忽忽春將半。幽懷鬱不舒。夢回孤枕在。衣拂舊香餘。傅燮長憂國。虞卿獨著書。關心多少事。恰似中鉤魚。</text>
<title>暮投知禮村 暗行時</title>,<text>客向何方去。山從此地分。踏來湖外草。穿入嶺南雲。樹影重重見。溪流處處聞。欲投知禮縣。春日已西曛。</text>
<title>朝憇觀魚㙜下。有校生李仁洽者。勸酒。佐以大蟹。</title>,<text>歇馬松陰下。逢君興更長。衝沙波似屋。佐酒蟹如筐。網晒知漁戶。鹽燒見販商。醉來成一夢。何處是他鄕。</text>
<title>早發寧海七星村</title>,<text>歷歷尋山路。依依別海門。獨携千里影。重過七星村。妬雨花相媚。驚人雉自喧。淸明好時節。可惜倒芳樽。</text>
<title>還踰鳥嶺</title>,<text>閱盡東南海。看來左右州。極邊加德浦。高處密陽樓。歷歷鄕音慣。依依物色留。春風仍過嶺。駐馬飮龍湫。</text>
<title>曉發廣陵村。留別主人鄭次周。</title>,<text>策馬踰秋嶺。聞鷄發曉村。亂山當石路。殘月掛柴門。氷塞澗無響。雪深梅有魂。寒威排酒力。不覺倒深樽。</text>
<title>醉過李山翁 琚 野亭</title>,<text>雪意兼春色。孤村旭日初。却牽歸客興。仍訪野翁居。煖酌流霞酒。寒拈摘露蔬。梅花何處放。醉跨灞橋驢。</text>
<title>將赴嶺南幕書翰弟扇留別</title>,<text>獨赴征南幕。那堪送爾還。五更靑草夢。千里白雲山。去去長危道。看看摠苦顏。高樓明月夜。應羨少游閑。</text>
<title>槐山客館。次東岳板上韻。</title>,<text>地煖多春色。山深易暮暉。細泉迎客語。飢鳥傍人飛。歲月行中盡。鄕園望裏非。驪駒催整駕。明發更騑騑。</text>
<title>松林寺</title>,<text>爲訪松林寺。仍經溙谷城。停驂一夜宿。擁衲數僧迎。梵宇隣村屋。沙門雜火耕。誰言勝在險。世界本寬平。</text>
<title>省峴竹裏館。贈督郵閔同年 湋。</title>,<text>雨後春如海。山中日似年。竹齋新面會。蓮榜舊名聯。去住渾無興。閑忙各有緣。天涯一樽酒。共醉夕陽邊。</text>
<title>金海府</title>,<text>畫角三聲罷。邊城報閉門。深春花未落。近海雨常昏。駕洛墟爲府。君王墓在村。京師一千里。回首暗傷魂。</text>
<title>還路聞萬兒訃慘慟成吟</title>,<text>千里歸來日。阿誰更候門。分明曉來夢。嗚咽別時言。脈脈仍無寐。依依倘有魂。西河東野痛。要與達人論。</text>
<title>題榮川矱淸堂</title>,<text>簇簇山如畫。澄澄水似油。衣冠多上道。形勝最南州。兩岸龜兼鶴。矱堂夏欲秋。流觴石亭下。醉倚濟民樓。</text>
<title>幽谷驛村。贈李督郵 殼。李年老登第。兪爲恩門。故第四云。</title>,<text>閤閤池蛙吠。田家宿雨晴。郵官仍幕客。座主又門生。忙裏得閑境。醉來忘遠程。暮歸幽谷驛。喬木可聞鶯。</text>
<title>機張縣</title>,<text>海近風常吼。山深日易斜。京師一千里。村落兩三家。照壁還愁蝎。移床更避蛇。惟憐數叢竹。半亞石榴花。</text>
<title>次三勒上人詩軸韻</title>,<text>矱溪淸絶地。宿計負窮探。客有去年夢。僧從何處庵。詩篇看法軸。世事付山談。若問聯名者。休言學士南。</text>
<title>送江東李使君 知白</title>,<text>莫道江東小。繁華昔飽聞。依依張翰月。暗暗杜陵雲。水有虹橋隱。山從楚峽分。須將一杯酒。爲我酹檀君。</text>
<title>次題楓岳山人勝卞詩軸</title>,<text>小雨鶯聲滑。閑中日似年。問渠何處釋。驚我午時眠。錫自香爐瀑。經聞妙法蓮。蓬山淸絶地。回首夢依然。</text>
<title>甲午八月十八日。直宿玉堂。夢得二句。覺後足成一律。</title>,<text>颯颯桐風起。依依竹日斜。荷殘不受露。酒煖欲生霞。夢罷誰能解。詩成獨自嗟。瀛洲非樂土。何處有仙家。</text>
<title>軍威縣齋。走次僧軸韻。</title>,<text>中酒朝慵起。仙區夢未閑。上人來此際。前夜宿何山。小雪霏霏落。浮雲點點還。憐渠亦多事。甁錫滯人間。</text>
<title>奉別靑湖丈燕京之行</title>,<text>我欲南浮海。君今北走胡。扶桑朝日出。薊樹朔風呼。相去幾千里。此行皆一隅。男兒含笑別。遇險卽夷途。</text>
<title>安正郞 後稷 內挽</title>,<text>死生同一指。莊叟扣盆歌。排處事無奈。想來情則那。簟床依舊在。琴瑟共誰和。休讀子荊賦。悼懷應更多。</text>
<title>還自扶桑。閉戶悄然。海淑上人適來乞詩。次軸中東溟韻。</title>,<text>不一閑忙境。難分夢覺關。爾能超象外。吾自倦塵間。錫帶孤雲至。槎從萬里還。猶堪誇勝賞。東陟日光山。</text>
<title>別星州崔使君 繼勳</title>,<text>聖世思循史。幽莊起散人。雙龍爲藝亢。五馬作州頻。度嶺桐鄕近。攀輿彩服新。瓊雷相望處。池草幾回春。</text>
<title>麻田道中記所見</title>,<text>醉過柯亭路。屛岩翠幾層。夕陽人影昃。山雪馬蹄凝。喬木老無葉。急川寒不氷。暮歸仍起興。林末有呼鷹。</text>
<title>季堂叔改葬挽</title>,<text>滅性人雖過。殲良鬼亦偏。冤深羅隱桂。痛結子猷絃。此世淸儀隔。它山永宅遷。竟乖蒿里餞。長愧竹林賢。</text>
<title>暇日携石敎授 之珩，閔陽城 希遠 遊淸冷洞。</title>,<text>束帶腰初折。登皐嘯已舒。密雲還欲雨。淸水亦多魚。洞愛重峯合。花憐一朶餘。坡翁休詑勝。二客且從余。</text>
<title>再從弟 龍瑞 挽</title>,<text>已矣嗟余弟。茫然問彼天。早知仁有後。誰謂禍無前。寂寞春塘夢。凄涼子晉年。孀姑携寡婦。血淚撤重泉。</text>
<title>遊重興寺。留別諸僧。</title>,<text>古寺梅初放。陰崖雪已殘。城猶環七里。路自走長安。一日閑忙異。三杯去住難。剔巖題姓字。留作後人看。</text>
<title>秩滿將還。暫過松山草堂。呈永平大父。</title>,<text>忽罷楊州夢。歸心半夜催。不關長跨鶴。無意更吟梅。只是山中路。難忘雪後杯。幅巾他日約。乘興可重來。</text>
<title>朴豐德 大華 挽</title>,<text>早絶桓家幣。仍投北海冠。不容斯可已。非意更誰干。沈約元多病。楊雄未徙官。永違床下拜。臨挽淚空彈。</text>
<title>銀臺直廬。走次蔡湖洲夜酌韻。</title>,<text>夜久輕寒透。庭虛小雪明。論父仍細酌。憂國共微誠。得句還無興。歸田謾有情。百年聊爾耳。襟抱向君傾。</text>
<title>次文谷韻。重題海淑上人詩卷。</title>,<text>得句皆新料。逢僧尙舊情。鳥啼淸晝永。花落綠陰成。妙法論三昧。淸遊指四明。風塵吾已倦。羨爾任長征。</text>
<title>次杜工部秦州雜詩。奉洪南澗 處亮，趙楊州 龜錫。兼示崔國子 孝騫，宋山翁 錫祉。○十七首。</title>,<text>辛丑七月。辭遞知申。歸覲漣川縣。時趙禹瑞宰楊州。送書約會于檜巖寺。仍邀南澗丈于積城。達夜酣暢。仍記沿途所見。兼述席上卽事。崔公自楊來。宋翁自積來。時卽閏月。趙卽地主。昨枉楊州札。仍期檜寺遊。身閑聊自適。路遠不須愁。地豈長慳祕。天應剩借秋。更邀南澗老。乘興莫遲留。大灘呼小艇。高浪沒平沙。暗暗迷津樹。依依隔岸家。煙從山裏少。日在雨邊斜。此景無人畫。題詩獨自誇。一雨差何晩。三農已失時。民生將自盡。國事更堪悲。廣廈圖治切。窮閻被澤遲。仳離有女泣。壯者四方之。峽裏無人見。閑雲自在歸。民居偏索莫。物色轉依微。耕岸火田遍。剝皮松葉稀。何由尋樂土。山疊水重圍。驅馬度千山。暫休林樹間。詩成秋有助。興動雨難關。白鷺衝煙去。靑樵帶濕還。沿途無限景。一一破愁顏。歷歷柯亭路。吾行問幾回。曾隨秋色到。更帶雨聲來。笛竹故應在。淸音誰復開。中郞去已久。悵望只心哀。避雨古松下。人言崔氏亭。畦愛荳花白。圃憐瓜蔓靑。暫幸投仁里。仍聞聚德星。何處更聞笛。牧童還自埛。漠漠雲容亂。霏霏雨脚繁。間關尋草逕。彷彿問桃源。許馬催迎客。追君直過村。老僧還有意。叉手到沙門。林垣繚以曲。砌塔高仍低。丹竈有殘火。竹房無點泥。寺名自古昔。神境迷東西。休道近闤闠。不曾聞鼓鼙。相逢仍勝集。此地亦仙家。晩眺山皆畫。浮遊界卽沙。燈前僧拜佛。醉後酒宜瓜。更與論禪味。香聞木末花。今夕是何夕。一天還二天。地因騎鶴勝。詩自倚樓傳。掃牒琴爲伴。開筵酒似泉。却憐前度客。曾負習池邊。澗老今猶健。風流在酒間。抽身逃宦海。盡室入深山。愛聽農人語。耽看倦鳥還。無由追逸軌。霧豹自斑斑。宋玉眞如玉。崔群更出群。悲秋成白首。失路隔靑雲。自是登臨好。何須美惡分。相携不知倦。蓮漏夜深聞。自慙駑下質。非分侍明光。密邇曾喉院。空疏奈面墻。小心驚寵渥。收迹避華堂。疾足妨危路。衣裾不厭長。秉燭仍呼酒。那能不醉歸。却愁天向曙。偏惜月藏輝。放謔言多怕。遙吟興欲飛。秋光能復幾。草木近霜威。日出還多事。山中此別難。僕夫催駕整。童子報壺乾。後約休敎晩。初盟莫遣寒。明朝一夢罷。無處訪瑤壇。更把一杯酒。向君君可知。江山自今古。宇宙幾男兒。莫灑羊公淚。宜浮畢卓池。淮南叢桂樹。聊折白華枝。</text>
<title>陪家尊携朔寧李使君 惟暮。遊寶蓋山。入洞記所見。</title>,<text>自是元居地。今爲入作家。惟思逃賦稅。不學種桃花。繞嶺山田遍。當溪蓽戶斜。蕭然生理薄。何處有桑麻。</text>
<title>到深源寺。因兒病。不果窮探。還坐嶺上。醉書朔寧使君扇以別。</title>,<text>任是無情別。臨分却有愁。水聲淸似夢。山色早知秋。落日當離席。仙區負勝遊。蒼然萬木末。爲子更遲留。</text>
<title>宋生妻李氏挽 卽尤庵子婦。而宗室女。</title>,<text>戚貴春潢泒。儀嘉見鳳凰。至諴神不鑑。奇禍槥相望。半樹春猶在。重泉玉已藏。掌珠餘五顆。聊可慰尊章。</text>
<title>罷官後歸覲。漣城伯圭詩以唁之。走次以謝。</title>,<text>書到踏靑日。故人消息聞。詩成鈴閣雨。夢斷洛橋雲。舍瑟思曾點。流觴憶右軍。滄洲鷗鷺在。隨處可爲群。</text>
<title>陪家尊携伯順。再訪深源寺。題翠巖洞。</title>,<text>雨足郊原滑。山深草木繁。依依風水洞。歷歷武陵源。網擧銀鱗細。鷹抽錦翼翻。佳遊趁佳節。閑適亦君恩。</text>
<title>文殊庵</title>,<text>半道常遺恨。名區竟宿緣。幾何曾日月。宛爾舊山川。寺在雲生處。花飛客到前。文殊最奇絶。暫借石床眠。</text>
<title>麻川小酌。寫景記興。</title>,<text>峽水琴成韻。汀花錦作圍。日斜澄似練。風動落盈衣。最愛來無盡。何妨宿不歸。聲殘影定後。詩興轉依依。</text>
<title>敬次傳家詩帖中玄軒申相公韻 幷小序</title>,<text>去壬寅歲。曾大父出守漣城。于時玄軒相公手書五言律以贐之。其詩尙在帖中。今家尊之除是邑也。適當回甲之歲。誠異事也。敬步其韻。屬藝苑諸君子。以廣其事云。前後壬寅歲。祖孫五馬行。休言十室薄。儘是一家榮。宛爾江山待。依然父老迎。玄翁詩尙在。小子和難成。</text>
<title>附申玄軒詩 近日白軒，沂川，止庵，文谷，東里諸和章。在漣朱世榮帖中。</title>,<text>漣城南太守。今日告吾行。十室雖云薄。雙騑亦足榮。民殘稀簿領。地僻寡將迎。佇見中牟吏。春來報化成。</text>
<title>別端川洪使君 錫龜 扇對格</title>,<text>昔醉三淸洞。煙花映舞筵。今傷萬里別。風雨滿秋天。少壯須臾失。分張我輩偏。他時好消息。惟待夕烽傳。</text>
<title>公退過文谷所。同訪大隱岩白雲亭。次文谷韵。</title>,<text>挹翠經過地。誰敎我輩臨。逕迤迷谷口。亭兀壓溪心。看竹主何問。把杯君可吟。秋光猶未老。趁日且來尋。</text>
<title>待酒不至。無聊聯句。</title>,<text>待酒日將盡。吟詩秋已殘。雲 良朋眞邂逅。勝境可盤桓。久 且伴寒花宿。仍携好月看。雲 浮生百年內。歡會此爲難。久</text>
<title>歸覲茂縣。與湖伯趙禹瑞約會松廣寺。山行記實。</title>,<text>絶峽通熊嶺。危途近鳥林。葉應同客醉。溪亦共吾吟。地僻秋先老。崖傾日易陰。欲尋松廣寺。蘿逕有孤琴。</text>
<title>松廣寺。喜逢趙按使。曾於辛丑秋。與按使有檜巖寺之會。前後皆有雨。故首句云。</title>,<text>舊雨仍今雨。他鄕似故鄕。夜聯松寺枕。秋憶檜巖觴。聚散人生老。艱危國事傷。惟當各努力。萬一報君王。</text>
<title>題尤齋先生新卜黃山寄齋 幷小敍</title>,<text>癸卯九月望日。謁尤齋先生于黃山之僑舍。陪往寄齋新基。實兼江山之勝。酒後。先生吟坡翁詩成屋未就之句。徵拙語甚急。辭不獲已。敬呈一律。水似三江闊。山如九曲佳。地曾慳勝境。天卽餉尤齋。老樹仍成柱。層巖自作階。平生仁智樂。從此宿心諧。</text>
<title>沃川途中</title>,<text>十月江南路。行人匹馬還。雪消泥野驛。楓落沃州山。世故仍嬰念。仙區未博閑。赤城知己遠。回望白雲間。</text>
<title>滯雨竹山城下村</title>,<text>木末僮何在。山厓馬不前。孤村茅屋裏。細雨竹城邊。北闕身仍近。南州夢更懸。關心多少事。獨夜耿無眠。</text>
<title>次軒相韻。題戒上人軸。</title>,<text>退食仍無事。烏紗任側欹。疏簾初捲後。細篆欲殘時。戲蝶飜成夢。飛花散作詩。山人知我興。來問入山期。</text>
<title>次赤城客館板上韻</title>,<text>月剩秋遲信。山圍地失平。境隨人更勝。詩與夢俱淸。綵服南來興。危樓北望情。有懷仍木寐。官角報天明。</text>
<title>林亭</title>,<text>岫爲樓高伏。波因雨過添。逕迷苔上砌。窓暗樹交簷。酒賦觀魚並。絃歌舞綵兼。君恩隨處是。長向北辰瞻。</text>
<title>重陽日。獨酌無聊。用老杜韻。七首。</title>,<text>絶峽煙霞老。深秋草木衰。秦人宜避世。楚客易生悲。酒重新愁破。詩成舊夢疑。霜風吹帽落。一笑是佳期。茂峽逢佳節。喬山想羽儀。聞是日。有陵幸之擧。 玉奩應有淚。甘露定凝枝。劍佩千官響。雲煙十里披。小臣中夜夢。先到鳳凰池。亂酌元無數。殘花定幾枝。容華倏已改。世故苦相隨。水檻迎風爽。山譙倚月危。平生飛動意。臨老肯低垂。淸秋重九日。擉酒雨三杯。菊蕊從它笑。山顏爲我開。緣雲樵子下。帶月獵夫回。忽有悠然興。因之賦去來。舍笏追王子。鳴琴學少文。菊能知節序。山欲隔塵紛。杳杳歸鴻去。蕭蕭落葉聞。北辰何處是。回首望彤雲。忽覺淵明是。仍知伯玉非。封章闕下拜。驅馬峽中歸。錫類君恩重。偸閑世念微。唯思百年內。長舞老萊衣。是處仍成隱。吾生半作翁。棲遲惟此足。惠好與誰同。白雨秋將老。黃花酒可中。倘佯聊卒歲。幽興更難窮。</text>
<title>至夜。行望賀禮。有感。時有彗變。纔被禮參新命。而病未進參。</title>,<text>正賀陽初動。仍憂彗未消。復纔能救剝。祥豈不勝妖。四拜呼千歲。孤吟望九霄。誰憐小宗伯。病阻紫宸朝。</text>
<title>除夕用老杜守歲韻</title>,<text>荊楚歲時記。讀來欹燭花。極知年若駟。安得髩如鴉。醉愛玉杯滿。起驚銀漢斜。歌呼仍舞綵。忘却在天涯。</text>
<title>摠府直廬。奉和靑湖丈傷蔡湖州之作。</title>,<text>往事空流水。春光又禁廬。不堪文酒處。唯有竹松餘。淚盡停琴後。談思握塵初。依俙舊顏色。月照小窓虛。</text>
<title>曉起言志。更步前韻。</title>,<text>世上無平地。山中有弊廬。身閑休浴後。日暖晩晴餘。向子空思舊。興公謾遂初。丁寧分華約。莫遺墮空虛。</text>
<title>醉書崔子挺扇赴全州</title>,<text>病起春將晩。離愁又一杯。完山元勝地。半刺自奇才。細雨桃花觀。斜陽李木臺。應將不盡興。得意大庭來。</text>
<title>夜與世卿允迪飮。醒後記實。却寄要和。</title>,<text>昨日窓間飮。居然我醉先。杯行豈知數。詩就不成聯。寂歷將分夜。依微欲雪天。醒來看四壁。唯有一燈懸。</text>
<title>小酌柳叔僑亭。贈孟書狀 胄瑞。○時差陳奏副使。將有燕行。</title>,<text>酒更三杯喚。行將萬里偕。夕暉猶在牖。庭綠欲侵階。木末知秋氣。眉端見別懷。生當主辱日。不死愧吾儕。</text>
<title>官齋寫懷 再覲新溪縣。時大旱。</title>,<text>細酌憂難破。勞歌髩易凋。孤舟橫野渡。小市集官橋。海涸龍龜爍。山童草木燒。桑林千里雨。遙祝聖明朝。</text>
<title>雨後卽事 時以奉使時不爭罰銀。纔被臺評。</title>,<text>壽酒尊常滿。兒詩語或奇。偸閑淸絶地。負罪聖明時。蟻夢元知幻。蛙鳴定爲私。新城十日雨。不覺近秋期。</text>
<title>題二棠軒 幷小敍</title>,<text>歲丁未。歸省新溪縣。家親適移陞湖郡。余亦有嶺臬之命。乃陪慈氏。歷拜外王父于東陽。金道常 宇亨 令公方爲道主。携酒樂來訪。以爲侈老之具。醉後。同宿外從弟申生草堂。達宵娛樂。實是衰門之盛事。鄕曲之榮光也。不可不識留詑日後。故命其堂曰二棠軒。道常善於書。故手寫大字。付壁上。令余賦。西海旬宣地。東陽寂寞村。誰敎一草屋。變作二棠軒。擁節兒童滿。傳杯父老喧。當時召茇下。猶欠手書存。</text>
<title>巡到榮川。次雙淸堂舊題韻。嶺伯時</title>,<text>新榮誇玉節。舊跡記靑油。屈指幾多日。關心唯此州。林疏先得月。野槁不成秋。溢目憂民事。中宵獨倚樓。</text>
<title>寧海客館。喜逢平陵李督郵 翀雲。○二首。</title>,<text>不料南觀察。今逢李督郵。居然萍水會。又是菊花秋。雨氣寒侵幌。濤聲夜撼樓。天涯一樽酒。渾失客中愁。爲謝平陵督。行行閱幾郵。地窮唯有海。霜重欲無秋。把酒雲生榻。挑燈雨滿樓。明朝分手後。佳景摠離愁。</text>
<title>夕坐凝香寢。次妙慧上人卷中韻。</title>,<text>簿領催人老。難偸半日閑。羈愁當此夕。韻釋自何山。乍逐浮雲至。仍隨宿鳥還。尋眞知不遠。吾已倦塵間。</text>
<title>咸陽郡</title>,<text>此地因何事。名其郡曰咸。溪流淸似渭。嶽勢險如函。土沃田皆上。民強邑最巖。可憐秦舊俗。移在小江南。</text>
<title>山陰縣</title>,<text>一宿山陰縣。高樓坐夜憑。林風先響竹。峽水半成氷。雪月兼淸淨。雲霞若蔚興。橋邊小舟繫。酒後興堪乘。</text>
<title>新寧客舍。次板上韻。</title>,<text>竹爲迎風舞。窓因得月虛。却從停節處。聊憶返槎初。舊興知全減。新詩莫浪書。惟思三伏熱。更借一旬居。</text>
<title>雨中舟行卽事 遞嶺伯。再覲槐郡時。</title>,<text>雨脚催詩急。灘聲入夢驚。帆頭看甓寺。木末指婆城。濯熱塵襟淨。經危世念輕。滄洲吾道在。聊與白鷗盟。</text>
<title>雨後登後園觀漲。醉贈趙生。</title>,<text>積雨幽悁久。高原眺望多。雲間初白日。野外盡滄波。渚落漁竿影。田聞饁婦歌。仍逢黌舍客。把酒一吟哦。</text>
<title>走次席上韻。贈權山翁。翁年八十七。</title>,<text>白髮如仙鶴。寧羞照碧潭。閑情同綺里。逸躅繼羅含。釣渭仍逾七。傳經尙少三。不須催杖屨。杯勺也能堪。</text>
<title>南宮別席。送參議李公 俊耇 北關之行。與宗伯趙松谷聯句。</title>,<text>南省一杯酒。北關千里行。初 暮年偏惜別。同席更多情。雲 陵邑從來盛。笙歌幾處迎。初 歸時好消息。惟待夕烽明。雲</text>
<title>騎省直廬。謝李春坊允迪，金集賢重叔來訪。</title>,<text>改燧初冬節。挑燈半夜歡。漏深憐酒淺。霜重惜花殘。詩律漸知細。直衾纔覺寒。且須歸步緩。開口古來難。</text>
<title>酒席。與季周聯句。送柳叔出守穩城。</title>,<text>落日照征袂。春風吹別杯。雲 行行出塞曲。處處望鄕臺。周 瀚海波濤立。譙樓鼓角哀。雲 男兒四方志。勒石早歸來。周</text>
<title>坡山客館。次文谷儐使書懷之韻。以圻伯迎勑時。</title>,<text>忙裏老將至。病餘官未休。吾儕同晩世。此役異前遊。酒薄詩無興。郊荒穡失秋。羨他江畔月。漁子踏孤舟。</text>
<title>文谷再次更步以謝</title>,<text>馬影隨塵滅。蟬聲到暮休。自憐常病臥。何幸此追遊。水岸孤村曉。山譙一葉秋。不須催使節。沙渚可停舟。</text>
<title>病中謝任 量，李 晉白 兩友來訪。</title>,<text>濩落任公釣。淸新李白詩。相看菊花節。共說布衣時。聚散渾如夢。升沈本不期。惟當各努力。大器晩成宜。</text>
<title>別海西孟按察休徵</title>,<text>共是中年別。看看惜解携。一挑桃夜半。雙節會城西。酒憶灤河把。詩思玉館題。聯襟話舊事。不覺到晨鷄。</text>
<title>弼卿，仲輝，季周同時來訪。夜酌聯句。</title>,<text>乍隔猶萌吝。相逢各吐心。弼 驪黃雖異色。竽瑟本同音。輝 物議從高下。情杯任淺深。雲 親朋無限意。看取後先吟。周</text>
<title>翌日。更次聯句韻。奉三詞伯要和。四首。</title>,<text>寂寞東村社。蕭條暮歲心。今晨忽開眼。此會摠知音。只怕樽先倒。休驚漏已深。燭前多少興。吾醉子仍吟。款款留髠意。欣欣御李心。酒淸須盡醉。歌澁亦成音。把筆詩仍就。巡簷興轉深。夜闌人散後。殘燭照孤吟。雪水前茶興。山陰訪客心。偶然成彥會。相與吐英音。老怯詩鋒退。狂憐酒斝深。不妨壺口缺。隨意暮年吟。獨罷依依夢。猶存炯炯心。欲追雙鳥響。難起寸莛音。雪意催春近。交情到老深。惟須尋舊會。重和醉時吟。</text>
<title>疊次前韻 幷小敍</title>,<text>簿領倥傯中。無暇筆硏矣。誤以偏師挑強敵。梅，松兩友迭唱更和。各有所屬。皆不可不答。且昨過山陽。今逢除夕。俱有所感於心者。玆又破戒。雖欲悔。舌不可捫。雪裏傳梅信。樽前吐錦心。三詩俱絶響。一唱有遺音。蔥竹歡情舊。籣金契分深。凄涼東社會。池草爲誰吟。右屬梅澗李弼卿初源分一派。晩契托中心。莫若吾同姓。毋敎爾玉音。淸時論議重。暮境病憂深。遙向阮咸道。速宜賡此吟。右屬宜拙南仲輝。兼示雲路。海內仍吾輩。燈前共此心。酒傾殘臘味。詩逼盛唐音。每惜芳隣失。休嫌陋巷深。丁寧惠好約。聊與子同吟。右屬松澗李季周昨過芝村路。那能不愴心。野橋殘雪色。村笛夕陽音。寂寂琴絃斷。沈沈地府深。山丘無限痛。扣策更悲吟。右經幼能故居天地更懷古。幾人先獲心。酒宜師不亂。琴欲學無音。謾抱民憂切。難酬聖渥深。居然吾老矣。又作歲除吟。右除夕言志附梅澗，松澗，宜拙和韻 各一首。勝友幸聯袂。平生相會心。雉鳴留雅句。一唱愛新音。臘向梅中逼。宵從酒所深。殘燈美人曲。共與小娥吟。梅澗千古文章業。商量只在心。君能追絶響。誰復續餘音。旣擅詞華妙。宜探理窟深。朋情須責備。此語匪閑吟。松澗三復初源句。能生孝悌心。衰宗餘幾箇。末路幸同音。才業推公盛。襟期許我深。百年珍重意。難盡一篇吟。宜拙</text>
<title>別李御史 夏 耽羅宣諭之行 二首</title>,<text>聖主憂荒裔。詞臣下掖垣。阻飢玆土甚。環島幾人存。設網收才急。禋山視秩尊。應知百歲叟。扶杖聽王言。見子今浮海。思吾昔絶裾。地雖強半近。情卽一般如。杳杳看雲處。依依掛席初。好風應借便。堪慰倚門閭。</text>
<title>別淮陽尹使君 飛卿</title>,<text>莫道淮陽薄。要須尹鐸寬。鍊砂應不老。封印若無官。夜斝香醪滿。春盤雪膾寒。更添梅閣興。楓嶽座中看。</text>
<title>罷刑判後。寄世卿約會貞陵齋舍。世卿。方解綾川。閑居。</title>,<text>謾說曹溪勝。常思宋洞幽。我方如翟罷。君又似陶休。宿約那終負。佳辰不暫留。貞齋最淸絶。今日可同遊。</text>
<title>仁州東閣寄伯順</title>,<text>澤國春多雨。鈴齋晝掩門。海珍常滿案。官酒稍盈樽。爛熳酬佳節。遨遊感聖恩。情人期不到。樂事共誰論。</text>
<title>南澗丈壽席。醉次東芚韻。</title>,<text>壽酒千鍾滿。翁年七袠垂。每來同此會。無限是前期。物色歲將暮。詩才吾已衰。醉吟思舊賦。懷抱只君知。</text>
<title>再覲仁府。適値初度日。簡邀富平鄭使君 時亨。</title>,<text>臘味纔浮蟻。春光已放梅。適當吾以降。惟望子之來。俗態看看變。流年鼎鼎催。依然歲除夜。懷抱向誰開。</text>
<title>雨後。携伯順振卿。泛舟觀漁。記興醉題。</title>,<text>大海雨過後。虛臺潮上初。石蹲形，獸似。鷗立意吾如。促馬携三客。撑舟急萬魚。漁樵江渚上。誰識舊尙書。</text>
<title>南澗丈以冢宰避謗出城。留詩而去。語甚悲慨。步韻却呈。</title>,<text>苦海身全倦。衰年語自悲。世情翻手變。秋事轉頭非。跡屈心猶泰。名完行豈虧。鄕山看漸近。拂袖浩然歸。</text>
<title>癸丑至日。出訪南澗丈於東門外。醉次月沙韵。</title>,<text>雪到今朝霽。灰從昨夜飛。乍携壺谷酒。仍扣石郊扉。老樹孤煙細。荒村一徑微。歸鴉與落照。相望並依依。</text>
<title>記夢 小敍</title>,<text>癸丑十二月二十七日在仁衙。夜夢以都憲入侍。天語從容。覺來檢詩草。忽得去冬與今夏兩次記夢之作。事皆符驗。心竊怪疑。俄聞收敍之命。數日後。果除都憲。而下諭隨至。惶感之極。敬賦五言一律以識之。此地連宵夢。俱蒙霈澤時。分明如契合。感激只心知。豸戴誠非分。郵招本不期。玉音猶在耳。何以答恩私。</text>
<title>承命詣江都。考實錄于山城。夜坐書懷。</title>,<text>職忝霜臺長。書抽石室藏。忍言丁歲變。難恃甲津防。設柵謀方進。添糧計亦長。人和勝地利。古訓在縑緗。</text>
<title>苦寒。次老杜人日韻。呈南澗丈。</title>,<text>元日到人日。未有不寒時。雪廚煙起懶。氷井汲來遲。乍動萌芽拆逝。長飢鳥雀悲。何由救懍慄。甁凍酒如絲。</text>
<title>十吾堂詩 幷小敍</title>,<text>昔權石洲名堂以四吾曰。食吾田。飮吾泉。守吾天。終吾年。余演之爲十曰。食吾田。飮吾泉。結吾椽。依吾阡。吟吾編。鼓吾絃。守吾玄。安吾眠。樂吾天。終吾年。仍以十吾。名吾堂。各係五言律以釋之。峽裏無肥土。畬菑一半荒。老來初學稼。秋後或盈箱。只望糊余口。何勞競彼疆。欲將元亮秫。兼種楚蘭傍。右食吾田山下有泉湧。其甘盤谷同。何憂渫不食。最愛汲無窮。肺潤微醒後。喉滋酷熱中。金莖一杯露。寧借漢皇宮。右飮吾泉晩悔堂成後。經營更數間。月窺虛牖入。雲宿短簷還。夕愛投林鳥。朝憐過雨山。新齋將欲就。景白揭爲顏。右結吾椽楊州東海谷。屢代寄丘墳。滿麓我松柏。逢辰薦苾芬。瞻依防野火。保護禁山斤。誓墓眞多事。吾今笑右軍。右依吾阡學語知文字。于今齒髮疏。始追開口詠。終愧滿家書。任爾蹶暇在。羞他膏馥餘。時時删舊藁。聊復慰端居。右吟吾編綠綺琴三尺。中藏太古聲。時將一曲奏。卽使寸心淸。不願當鶢響。無勞學鳳鳴。絶絃何足歎。從此效淵明。右鼓吾絃客問守玄者。謀身何太愚。但敎頭皓白。難見轂丹朱。從古士相感。到今心豈殊。空潛漆室內。撫卷獨長吁。右守吾玄酒後眠初熟。窓前日正遲。曲肱仍企脚。垂首或支頤。蝶化何須辨。梁炊且莫疑。華胥長可樂。吾欲學希夷。右安吾眠達士元知命。人生豈暇愁。洪勻豐賦與。晩節貴淸修。興可隨緣得。官何待老休。惟須眉睫上。黃氣任長留。右樂吾天我年今半百。頭禿眼仍昏。不貳思天命。無聞愧聖言。蔡侯知豈晩。榮老樂猶存。且臥香爐瀑。終携北海樽。右終吾年</text>
<title>陪家尊遊朴淵 開留時</title>,<text>昔是遊觀地。今爲保障城。銀河千尺落。白練一條橫。石帶蒼龍血。波掀玉笛聲。坡翁天竺寺。未有綵衣榮。</text>
<title>次喜雨堂板上韻 二首</title>,<text>大地環成郭。平沙決作川。基初三國合。路卽兩西連。花谷深專壑。崧山峻極天。保釐叨重寄。猶少畢公年。拙政慙新尹。遺墟認舊邦。周瞻崇北岳。魏顧美西江。往事歸濡筆。時華入拓窓。九杯亭已廢。何處挈甖缸。</text>
<title>秋日書懷寄仲輝銀川謫所 二首○仲輝自珍島量移</title>,<text>我辱周都命。君牽楚澤愁。盈盈隔一水。脈脈度三秋。未辦江西會。空思洛下遊。猶能保七尺。餘外不須壽。世事今如此。歡遊昔謂何。謫潮同吏部。移汝似東坡。幾見星霜變。徒聞雨露多。秋天漸搖落。凄斷楚臣歌。</text>
<title>自松都還松山雉柏堂。戈喜次老杜入宅韻。三首。</title>,<text>壓戶山橫髻。堆庭雪撒鹽。新居憐已就。美景喜相添。蔣詡初開徑。嚴遵獨下簾。勞生眞可苦。吏隱不須兼。彭澤官初去。成都客始還。地稱東海谷。村屬外松山。病脚何由健。衰毛任自斑。柏堂人不到。門設畫常關。正喜歸楊墅。猶嫌近洛城。布曾多酒謗。淹亦減詩名。故壟瞻依久。新菴眺望平。茅茨足容膝。永擬寄餘生。</text>
<title>陪老親遊瀑布。示兒。時卽閏三月。</title>,<text>嶽秀前顏是。村荒舊路疑。一春餘剩後。三世共遊時。瀑沫飛添酒。花香散入詩。海塵生石日。留結再來期。</text>
<title>山中喜逢友人 一首</title>,<text>正喜花移砌。翻驚客扣扃。暮雲杯共白。春草眼俱靑。世事何須說。農談只可聽。明朝携手去。同賞紫煙亭。悄悄初回夢。寥寥獨掩門。柳垂元亮宅。花落武陵村。曉雨來無迹。春山立不言。隣翁時赴約。相屬擧匏樽。</text>
<title>寅伯來訪。小酌聯句。寅伯。申公晸字。</title>,<text>巷僻家如寺。寅。 身閑日似年。雲。 樹陰濃欲滴。寅。 山色靜宜眠。雲。 酒爲吾徒設。寅。 詩休此世傳。雲。 平生憂國淚。寅。 不待聽秋蟬。雲。</text>
<title>南澗丈壽席。送李韓山 紳夏 歸驪江。仍寄季周。</title>,<text>老圃秋容淡。遙山夕照明。我同廷尉罷。君似季鷹行。可想怡怡樂。須傳戀戀情。丁寧夢中句。佳會幾時成。</text>
<title>山中雨後卽事</title>,<text>忽有山家事。知緣夜雨來。移花根帶土。播麥種和▦。宿鳥投林早。歸僧響錫催。騷人亦多興。頻喚踏靑杯。</text>
<title>夏日卽景</title>,<text>雨歇山顏改。雲移日脚斜。孤吟叢桂句。靜對木蓮花。倦犢閑依草。飢烏巧攫苽。端居終夕興。詩就向人誇。</text>
<title>憎蛙鳴</title>,<text>聒聒群蛙吠。終宵苦不禁。乍停如有待。齊唱更何心。未暇官私問。休方鼓吹音。唯當塡小沼。蒲葦莫敎深。</text>
<title>送盈德洪使君 受疇</title>,<text>昔我觀風日。循行七十州。最憐臨海邑。兼有傍山樓。魚蟹盤中足。雲煙筆下收。君歸應領略。物色盡分留。</text>
<title>魂殿直廬。書懷。奉柳叔分院。</title>,<text>老病分承旨。疲孱副護軍。同聞空闕漏。共望故山雲。湍墅春將近。松村雪正紛。何當拂衣去。麋鹿與爲群。</text>
<title>金判尹 宇亨 母夫人挽</title>,<text>孝自天鍾得。慈方已出踰。居貧曾髮截。備養幾輿扶。華誥尊榮極。衰年戚易俱。升堂違舊約。臨挽更驚吁。</text>
<title>午發黃州 遠接使時</title>,<text>十六年前客。西關更遠遊。纔登洞仙嶺。又過太虛樓。驛使方驅馬。耕翁正飯牛。居然感時物。何日得行休。</text>
<title>尙州李使君 秞 君實告行。追記往事敍別。</title>,<text>我昔出西關。逢君宣鐵間。酒同軺上飮。荊乍路邊班。往事方疑夢。浮生未博閑。南州千里別。凋盡少年顏。</text>
<title>出郊後秋事遽至。錄呈梅澗諸友要和。</title>,<text>小榻孤眠罷。空庭積雨收。居然三日別。又是一年秋。桐葉從它落。蟬聲任爾休。天機自如此。騷客不須愁。</text>
<title>雨後訪新興寺</title>,<text>十日耽書籍。今朝始出門。枯苗經雨活。病葉受風翻。鷺立長沙渚。蟬鳴獨樹園。緣溪路轉失。莫是武陵源。</text>
<title>入寺記所見戲贈彬師</title>,<text>寺廢曾三歲。僧歸只四人。路迷橋畔草。龕積佛前塵。數畝棲殘菜。孤煙惹濕薪。生涯何太苦。應學主家貧。</text>
<title>半年內三受館伴之任。方與地部長對坐苦惱。忽有淸風崔使君 後亮 令丈來訪。隱敍江山樓閣之勝。便覺胸中爽然。使君仍索別詩逋債。口占卽事。奉贈以塞之。</title>,<text>北客行如織。南宮日似年。度支憂罄幣。京兆念空廛。太守何來此。淸風忽爽然。無由携手去。共醉碧樓前。</text>
<title>崔承旨 錫鼎 母夫人挽</title>,<text>相國佳兒婦。云亡數載間。好逑曾世罕。偕老奈天慳。嗣子無仍有。恩封去又還。題詞重念舊。衣上淚猶斑。</text>
<title>送兒輩入道峯</title>,<text>一冠二童子。暮春春服成。方當浴沂日。又作入山行。野色花初落。天容雨半晴。老夫乘興去。看爾洞門迎。</text>
<title>家兒送與金上舍 昌協 酬唱韻。走次以還。仍示金上舍。</title>,<text>道院藏修處。文風變改初。靜中山有素。名下士無虛。點已成春服。符能讀古書。遙知枕流閣。飛沫濺衣裾。</text>
<title>李同知 寓 挽 首句記實</title>,<text>孝子旌閭煥。仙童授訣奇。精華老不改。步履捷如飛。壽爵金橫帶。新齋藕滿池。翩然乘化去。生寄死爲歸。</text>
<title>次季周還鄕後寄示韻 時公姪吏郞公。亦退歸。公以賑廳堂一方。被召故云。</title>,<text>老境偏傷別。今年又一春。前言醉仍戲。後會夢應眞。少傅歸同受。尙書祿異均。唯須來議賑。仰體好生仁。</text>
<title>更演三疊却寄要和 時尤相入來。欲與季周同事。故末句云。</title>,<text>別離纔數月。時物已新春。醉語醒猶記。交情老益眞。君身寧許佚。邦惠正思均。司馬憂王室。終應起景仁。去國無終口。還鄕正伴春。常思瀝血奏。敢愛掇皮眞。夢必他時驗。憂應兩地均。閑居休作賦。君自異安仁。附原韻 松澗詩酒相逢地。居然數十春。詩聯兩鄕夢。酒愛一生眞。垂老行藏異。憂時進退均。山中望卿月。努力輔君仁。</text>
<title>又次梅翁所傳松翁詩韻</title>,<text>世掌絲綸美。當時艶賈公。名家能有此。盛事與之同。正喜簪裾並。翻愁里巷空。傳筒自何處。梅老示壺翁。</text>
<title>送呂三宰希天出守廣城 希天。呂公聖齊字。</title>,<text>職是新留守。營仍舊掌兵。旌旗應變色。草木已知名。重任聯三輔。崇班輟九卿。不須驚乍別。朝夕望南城。</text>
<title>暮春出郊次兒韻</title>,<text>禮部長年苦。松山半日行。已知筋力倦。翻覺夢魂淸。細路逢僧問。荒田得雨耕。不愁佳節過。郊草踏還生。</text>
<title>南谷酒席賦呈</title>,<text>養病惟原任。偸閑卽左參。此來尋小築。相對倚微酣。水愛浮香葉。山憐滴翠嵐。楊花何處落。但見綠鬖鬖。</text>
<title>梅澗新齋次主人韻</title>,<text>晝睡成閑夢。朝衣洗軟塵。今尋居士宅。昨吐相公茵。節意看將晩。交情老更眞。吾儕榮已足。一洞兩朱輪。</text>
<title>平昌途中 奉安彼時</title>,<text>自過平昌郡。看看景物稠。峽田多薄畝。灘水少安流。怳憁仙如遇。尋常洞亦幽。行經太化窟。宿計負窮搜。</text>
<title>奉安先朝實錄於史閣。還路感吟。</title>,<text>法界來何晩。仙峯見未嘗。淸溪皆九曲。老樹幾千章。窮谷遺哀在。名山祕史藏。孤臣十載淚。歸路倍沾裳。</text>
<title>江陵府題臨瀛館</title>,<text>夜入溟州館。朝尋鏡浦臺。吾行嗟晩矣。此府信雄哉。大嶺參天立。驚濤蹴地回。風颷路不阻。今可到蓬萊。</text>
<title>襄陽感舊 九歲時。避亂到此。陪親登洛山寺。今始更到。</title>,<text>記昔垂髫日。隨親避賊時。山川今信美。童子昔何知。杜老彭衙詠。坡翁竺寺詩。傷心問耆舊。閭井亦遷移。</text>
<title>杆城趙使君設小酌於洛山寺。醉後記興。</title>,<text>纔罷大堤曲。更逢良宰杯。愯窺元曉窟。快倚義相臺。鶴舞層巖雪。鯨噴大海雷。綵雲明又滅。何處是蓬萊。</text>
<title>歸山後出遊記興</title>,<text>十日閉門坐。今晨初出郊。溪深魚自樂。嶺峻鶻應巢。山果苦甘並。野禾黃綠交。一僧隨我後。筇影在林梢。</text>
<title>過德寺感舊</title>,<text>雨過楓林後。人來繡佛前。木蘭鍾宛爾。天竺寺依然。一夢塵間事。三生石上緣。老僧迎我謂。年少亦華顚。</text>
<title>別安東柳使君 之發 起之</title>,<text>閱盡南中勝。繁華最福州。煙霞尋嶽寺。歌管醉湖樓。地卽同花縣。天今惠柳侯。楣間曾有詠。物色半分留。</text>
<title>遞判金吾。寄涵令要和。</title>,<text>廷尉官初解。門前雀可羅。秋醪宜酩酊。午髩任鬖髿。伏枕身猶穩。看書味更多。何當携手去。隨意訪仙家。</text>
<title>又寄潭翁</title>,<text>解職仍高臥。晴窓爽滿襟。閑同廷尉翟。黜似士師禽。未必能消謗。要須不愧心。羨他潭老勇。先我入山深。</text>
<title>梅翁初度日。赴招小飮賦卽事。</title>,<text>屬子懸弧日。當吾出郭時。菊華何太晩。桑落不須悲。到老思蔥竹。逢場任酒棋。年年同此會。三萬六千期。</text>
<title>乞暇歸松山言悲</title>,<text>雨雪歲將暮。田園歸去兮。人誰分老少。路自別東西。濁酒陶然醉。新詩率爾題。山中足林樹。宿鳥不爭棲。</text>
<title>齋宮僧養彬移新興菴。改創于家後盤龍山下。以其在兩澗之間。故改名雙澗寺。與宗叔杖策登臨。則地形眼界倍勝前觀。喜而題贈。時余亦新葺草堂。</title>,<text>舊屋吾纔葺。新庵爾更移。山深行旅少。地近往來宜。夾水東西響。遙岑早暮姿。元知蒙佛力。幻技賴彬師。</text>
<title>夜與宗叔隣友同宿。曉起題壁。</title>,<text>十月黃泥坡。坡仙二客從。昨纔吟夢鶴。今又宿盤龍。絶壑臨氷澗。高樓對雪峯。疏慵堂褪老。到此不疏慵。</text>
<title>賀潭翁用壽晉秩</title>,<text>獎操階纔進。尊年寵更宣。休官固稀世。享壽實關天。恬靜山中客。優游地上仙。慙吾謾添齒。猶未脫塵緣。</text>
<title>朗原君夫人遷葬挽</title>,<text>德合王孫匹。箴承相國門。恩封一品貴。家慶七男蕃。早世曾埋玉。它山更卜原。應知潘簟淚。重濕昔時痕。</text>
<title>權司諫 斗紀 挽</title>,<text>早歲登龍榜。名門有鳳毛。家聲仍玉署。符彩又仙曹。叔寶年何短。安仁位未高。偏因兩世好。臨挽淚滋毫。</text>
<title>夏日悄坐。有懷故山。</title>,<text>世事驚心久。鄕山入夢新。吸來三斗醋。染盡九街塵。醉竹還醒日。眠蠶欲起辰。何當投笏去。長與白鷗親。</text>
<title>訪潭翁敍阻。席上留贈。</title>,<text>隔水盈盈恨。經春戀戀心。連篇幾往復。片舸始來尋。雪膾登盤細。紅醪滿斝深。形骸皆變化。唯賞舊時音。</text>
<title>水明樓醉。次伯涵韻。</title>,<text>老境逢今日。炎天有此樓。遠山晴似雨。高閣夏疑秋。勸酒客先醉。開窓江自流。夕陽堪畫處。霞鶩滿汀洲。</text>
<title>歸自江樓。追思有吟。奉同遊諸君子及主人梧翁要和。</title>,<text>昨日高樓會。聯翩盡酒徒。江湖余樂也。水月客知乎。筆落輝珠玉。簾開儼畫圖。瑤臺驚一夢。依舊病西樞。</text>
<title>再次促和</title>,<text>白日携詞客。滄江訪釣徒。居然豪擧耳。其是酒人乎。急景元難駐。奇遊本不圖。最憐波定後。殘月漾金樞。</text>
<title>送許弟 玧 赴湖南幕</title>,<text>名勝沛豐地。少年曾客遊。桃花玄觀雨。澗水碧堂秋。垂老尙餘夢。送君仍別愁。鵬程會當闢。好佐幕中籌。</text>
<title>日涉亭口號</title>,<text>杖策登新榭。斜陽獨撫松。鶯聲淸更緩。嵐翠淡還濃。雨有豐年象。人無少日容。壺中聊可隱。萬事轉疏慵。</text>
<title>弼卿諸益。來賞新亭。伯涵獨不至。詩以邀之。仍用前韻。</title>,<text>檻借沁園竹。楹依涵苑松。亭能隨手辦。興自上眉濃草識庭前趣。山開霽後容。君應携酒至。警我牛眠慵。</text>
<title>醒後。記昨日小樓之會。寄鄭君兄弟。兼示韓魯詹 泰東。</title>,<text>杜老詩篇好。尋常在案頭。鴻飛韓諫議。鶴響鄭台州。竹檻仍開酒。荷裳已報秋。吾衰猶可起。客去且相留。</text>
<title>游瀑亭醉歸</title>,<text>已作歸田賦。偏多出世情。不須爲酒困。何必以詩名。忽見盆梅發。仍聞瀑榭成。居然有幽興。拈筆又呼觥。</text>
<title>別泰仁李使君 益著</title>,<text>每憶金吾坐。推君解事郞。吏才曾剡薦。家法又循良。鯉對經湖閫。鸞棲近海鄕。公餘知有興。梅畔宿披香。</text>
<title>兒輩爲余初度。仍作門中除夕之會。醉後口號。</title>,<text>偪側門閭社。團圓骨肉親。適當吾降日。仍逼歲除辰。小酒猶成醉。殘梅便覺新。老人詩有興。先占座中春。</text>
<title>南谷相公餞其堂姪右台公燕京之行。兼邀退憂文谷相及余。席上次文谷韵。</title>,<text>共賀新年慶。猶傷遠別情。三台原任宅。萬里使臣行。臘雪春仍積。燈宵月更明。坐茵曾有戒。杯到我先傾。</text>
<title>連日灼艾斷酒。無聊戲吟。</title>,<text>爲覓三年艾。仍停十日杯。枯腸初吼怒。病脚暫伸開。怯報佳賓至。愁看好月來。芳辰恐破戒。花木不須栽</text>
<title>寒食日。始登日涉亭。</title>,<text>病起逢寒食。扶筇上草亭。雨滋薑笋白。煙鎖柳條靑。永日門常閉。良辰酒又停。忽生枯硯色。新月可中庭。</text>
<title>南高敞 彥昌 母氏挽</title>,<text>去日輝文駟。歸時颯粉旌。路人猶下淚。宗黨若爲情。八耋年非嗇。多男福又贏。俱堪慰孝子。養又逮專城。</text>
<title>端陽日。寄柳谷堂姪。</title>,<text>養志親顏悅。齊眉婦德柔。明窓書在案。好雨水盈疇。遇節蒲堪把。充飢麥可收。無愁堂裡客。嘯詠自無愁。</text>
<title>家兒昨拜南谷相公於蓑笠亭。獻詩而歸。病中次韵仰呈。</title>,<text>昨日家兒返。言登相國亭。嶽雲驅雨白。池柳拂荷靑。酒進詩仍就。歌停笛更聽。病夫長閉戶。唯見草交庭。</text>
<title>次李文順初帶犀韻</title>,<text>不謂文犀帶。居然及此身。金銀猶峻秩。角革幾賢人。始得驚心久。常看赧面頻。如何李相國。獨自詑殊倫。</text>
<title>趙宜寧 昌漢 挽</title>,<text>疇昔同隣日。尋常步屧從。曾驚非罪絏。久絶入城蹤。暖律初開凍。徽音忽變凶。凄涼薤露曲。和淚手題封。</text>
<title>晩聞李錫余蒙放還京家。書寄要和。</title>,<text>病裡驚殘夢。聞君自謫還。幾年罹罪網。何日賜恩環。霈澤流成雨。離懷積似山。一城猶阻面。愁髩更添斑。</text>
<title>趙漣川 晟漢 挽</title>,<text>不意賢昆季。哀音次第隨。肱江生共被。徽獻死同時。孝友名俱著。循良績並垂。聯翩看白幅。和淚更緘辭。</text>
<title>金吾肅謝後。口占言志。</title>,<text>宗伯文衡重。金吾古亦稱。誰知三不似。並及一無能。巨嶽蚊憂負。華軒鶴愧乘。唯當盡筋力。奈此病相仍。</text>
<title>光陵完役後。轉向先墓。暫憇柏嶺松樹下。</title>,<text>促馬橋陵外。呼杯柏嶺間。靑黃十里野。高下萬重山。往跡渾如夢。浮生偶得閑。蒼髥老松在。笑我髩先斑。</text>
<title>墓下新舍甚完好喜吟</title>,<text>陋止曾三改。而今始可居。涼軒宜把酒。密室合藏書。絶勝陶衡宇。應踰孟弊廬。從玆舍簪組。歸臥遂吾初。</text>
<title>驪江歸路。登南漢新城。時尹仲麟爲留守。</title>,<text>國有金湯固。人今尹鐸寬。華譙曾舊築。勝地改前觀野闊三江小。臺高五月寒。試看雲起處。佳氣是長安。</text>
<title>癸卯秋。省覲茂朱縣。趨庭之暇。進謁尤齋先生于黃山。先生携登舍後松巖間。仍吟坡翁詩成屋未就之句曰。我欲作小亭于此。亭雖未就。子盍爲我詩之。不佞辭不獲卽綴短律。以進而歸。時時魂夢。未嘗不在於此矣。到今二紀。近聞齋舍已就。而先生猥誦舊作。要得手書。於是感流年之易徂。嗟勝賞之難再。更步前韻。仰瀆勻覽。</title>,<text>昔訪黃山日。名區節更佳。衣摳獨拜地。詩就未成齋。歲惜同流水。官慙忝峻階。無由看突兀。舊約幾時諧。</text>
<title>別東萊李使君 德成</title>,<text>莫歎炎陲遠。休嫌職事勞。銀鉤登寶冊。玉鬢耀緋袍。可使驕夷讋。先蒙聖主褒。終祈布威德。桑海帖鯨濤。</text>
<title>蔡生 天漢 挽</title>,<text>蔡侯眞靜者。窮谷寄生涯。每惜經年別。翻聞入地期。招魂非燕寢。持服有螟兒。怊悵廣陵樹。早花開爲誰。</text>
<title>仲美叔纔寄詩。和韻以送。則詩未達而訃已至。慘痛成吟。寄伯涵要和。</title>,<text>每憶三翁會。相期趁日隨。那知一旬別。遽結九原悲。甕有纔斟酒。函留未達詩。秋霖不肯霽。同我淚絲絲。</text>
<title>僑居卽事</title>,<text>爲愛終南近。移家十日餘。菊隨篁並列。梅與鶴同居。病妾猶謀酒。嬌孫且讀書。更憐庭畔月。偏入小窓虛。</text>
<title>述懷志戒</title>,<text>屈指吾兼帶。居然十五司。通朝人所罕。平日夢何期。福過災還懼。年衰病亦隨。唯思了事後。歸臥舊茅茨。</text>
<title>被罪歸田後。獨坐有懷。二首。</title>,<text>獨坐三三日。無人訪我來。野茸靑染屐。村釅白浮杯。世事何須問。山花尙未開。還憐好時節。未匕紫煙臺。獨坐三三日。天晴節更佳。麗人詩可和。童子浴宜偕。舊沼憎蛙塞。新籬畏虎排。流觴已無興。只合臥茅齋。</text>
<title>次月沙集廢逐錄中韻</title>,<text>屋縛椽三箇。門栽柳五條。種牟隣犢借。爭慱岳僧招。野菜芳堪擷。爐香篆欲消。林鶯何不至。佇待一聲嬌。</text>
<title>詠獨鶴雉鵝</title>,<text>獨鶴丹爲頂。雉鵝雪作衣。却疑華表返。寧學洛陽飛。赤壁逢猶幻。黃庭價亦微。老人長作伴。同守故山扉。</text>
<title>雙柏亭成喜題二律</title>,<text>舊柏憐長在。新亭喜苟完。酒醒仍夢罷。花落已春殘。壑月鵑聲苦。巖風鶴影單。廬山如几案。不待捲簾看。地僻堂仍靜。人閑病亦蘇。幽居盤谷序。勝景輞川圖。犢倦耕翁叱。鷹翻獵卒呼。春光餘幾日。山鳥勸提壺。</text>
<title>謝尹天卿 遇聖 來訪</title>,<text>佩得桃花酒。浮來竹葉巵。銀鱗聯蟹擘。錦翼蹵蔬脾。忍負徵銘約。還慙闊筆資。柴門相送後。獨坐聽黃鸝。</text>
<title>戒心</title>,<text>往事纔驚骨。今晨又戒心。曾慙從仕久。更患入山深。肘解蘇秦印。囊無陸賈金。餘年聊自保。小盜莫相侵。</text>
<title>逐客</title>,<text>逐客休言苦。生涯足此生。朝烹鶯殼菜。暮解鼈裙羹。錦繡看花艶。笙歌聽鳥聲。君恩隨處是。長拱祝堯誠。</text>
<title>喜家兒登第</title>,<text>纔報弄璋慶。又看攀桂榮。爭稱今歲數。大悅此翁情。昔苦昧知足。今宜思戒盈。更悲親未逮。洒涕告墳塋。</text>
<title>走次同甫韻。示兒。</title>,<text>日對香爐瀑。時聞白社鐘。自知吾跨鶴。誰料汝登龍。雨意雲猶密。山容暮正濃。坡仙莫謾詑。二客亦來從。</text>
<title>卽事</title>,<text>一罷南柯夢。山中世念疏。蛙池塡種稻。鼠壤闢培蔬。坐樹頻移席。覘泉獨荷鋤。已愁花蕊盡。還恐酒樽虛。</text>
<title>自嘲</title>,<text>歷算平生事。虛名自可咍。題詩將萬首。飮酒幾千杯。報效微塵露。班行逼鼎台。飯蔬宜沒齒。盈滿卽招災。</text>
<title>芝洞次月沙韻。贈梅翁。</title>,<text>我自知臣罪。君猶荷主恩。別來唯有淚。逢處却無言。砌萼經春謝。溪流得雨喧。夕陽忘去路。家在隔山村。</text>
<title>炎熱比酷。涼廳亦覺壅鬱。舍後十餘步。得一大松於林間。卽先墓左麓。而眺望又寬豁。仍以爲亭。名之曰依松。朝夕相伴者。只一僧▣鶴而已。賦一律記實。</title>,<text>因樹誰爲屋。依松我作亭。晨昏瞻墓壟。遠近俯郊埛。葉底僧褰脚。枝邊鶴刷翎。盤桓宜落景。且愛歲寒靑。</text>
<title>地主昨日歷訪穩話。今朝又惠酒米五斗。戲題一律以謝。仍申後約。</title>,<text>昨日尋窮巷。今朝枉答辭。喜成開口笑。驚得折腰資。老子方催釀。傍人欲備炊。前期知有在。倘醉習家池。</text>
<title>次赤谷韻</title>,<text>谷有爲群鳥。山多可悅雲。岸巾陶靖節。寬帶沈休文。麥酒村村醉。林蟬樹樹聞。羨君蓮榭裏。兼着越羅薰。</text>
<title>雨後携李上舍 世奭 訪雲水庵。兒輩亦從。記所見有吟。</title>,<text>積雨三旬病。仙庵半日遊。野橋頹舊柱。雲碓遏淸流。漬澗麻初續。治畦菜已收。山僧亦生理。愛此爲淹留。</text>
<title>新秋喜晴</title>,<text>七月居然至。秋聲已滿家。飢飧菰米飯。醉飮葛花茶。世事都無念。吾生亦有涯。晩來堪畫處。孤鶩下晴沙。</text>
<title>秋夕。適因脚病猝劇。不得躬親展墓。與祭諸族皆會。傷感有吟。</title>,<text>骨肉團圓會。樽前奈別何。故人今世少。明月此宵多。且和韓公詠。休爲楚客歌。病違躬展掃。衰鬢更潻皤。</text>
<title>有懷日涉亭</title>,<text>洛下歸心斷。難忘日涉亭。竹欄應破折。茅蓋幾飄零。已盡花離砌。空餘草滿庭。簷前影不改。依舊駱峯靑。</text>
<title>李甥棘兒就學勤業。因其練期告歸。惜別贈言。</title>,<text>愛爾神精秀。文才最五常。居憂忘歲弱。讀禮徹宵長。酷似慙劉舅。相離惱渭陽。中冬冠練後。更可負書箱。</text>
<title>患酲伏枕中。同甫兄弟携酒來訪。強起登雲水庵。仍與同宿。次同甫韵。</title>,<text>客剩黃泥客。僧殘白社僧。沙門巖畔雪。丈室佛前燈。寒夜酒無力。急流溪不氷。恨無窓外月。分照兩心澄。</text>
<title>雪後携兒。出坐墓下田畔。記所見。</title>,<text>臘後寒初解。携童始出門。壟牛憐犢䑛。林雉畏鷹蹲。老去送殘歲。愁來登古原。敲巖得新火。煖酒臥松根。</text>
<title>庚午元日</title>,<text>六十三年老。新春始自規。莫誇詩有癖。宜服酒無彝。倘念追三省。何憂遇百罹。迷途雖已覺。晩節最難持。</text>
<title>近得鵑花一樹。千枝萬蕊繁艶異常。喜而有賦。</title>,<text>一樹杜鵑花。晩移壺老家。輝煌廣陵燭。爛熳赤城霞。雨過宮粧濕。風來壁幟斜。繁華豈長在。惟恐委泥沙。</text>
<title>趙上舍定而遊白雲山。適於塵簏中得一詩軸。乃五峯，一松芝峯竹陰相和二短律。竹陰卽上舍之曾祖也。歸路袖示余。請和本韻。以廣奇事。辭不獲。謹題其末。</title>,<text>始授何山釋。曾經幾燹災。誰知一杖客。忽得四珠來。壁幟當時建。塵籠此夕開。追思聯賦日。八十八年回。緬憶宣仁際。聲華最竹翁。縱違文柄授。能保令名終。屢代魁庠選。曾孫繼祖風。禪宮得遺筆。奇事賴天公。</text>
<title>四月初吉。與同甫兄弟尋瀑亭。仍訪新寺。二首。</title>,<text>洞裏斜通屐。輿傍側掛樽。瀑流鳴𡨧𡨧。花蕊落頻繁。石盡舟砂化。雷能白日喧。廬山較誰勝。欲喚謫仙論。久識伽藍創。長違鐵鎖攀。今朝携惠遠。落日訪廬山。更伴芝村客。仍偸竹院閑。梅仙如可喚。笙鶴下雲間。</text>
<title>登柏嶺</title>,<text>一雨微無迹。餘陰散作霞。晩登蒼柏嶺。遙指赤松家。野畝無儲水。林梢只落花。應知老仙子。迎笑岸烏紗。</text>
<title>到赤谷。同甫兄弟與公先待芙蓉榭。</title>,<text>南市壺中客。金華訪紫煙。安期來席上。李白在樽前。雪滿登盤膾。香浮出水蓮。仍將不盡興。更泛夕陽船。</text>
<title>還家粵二日。赤谷更次前二律韻。走筆以答。</title>,<text>綠綺鳴流水。香醪酌紫霞。依俙蘇小宅。彷彿子雲家。鷺立明沙渚。烏啼隱柳花。芳洲移棹晩。誰浣越溪紗。小艇宜斜日。長郊欲暮煙。遲廻斷橋下。搖曳小亭前。旣飽銀絲膾。誰烹玉井蓮。滄洲吾道在。身世付觥船。</text>
<title>詠懷</title>,<text>此老身無事。生涯一任天。淸風同竹醉。白日共蠶眠。髪短憂虞裡。花明涕淚邊。佳辰知己近。童子戲鞦韆。</text>
<title>次赤谷寄家兒賀蒙釋韻</title>,<text>不是范傍禍。非緣蘇軾詩。專城翻作累。出獄杳無期。雪枉君恩重。杖閑爾分宜。從今留我側。長把瀑亭巵。</text>
<title>走次赤谷韻</title>,<text>白日陶潛睡。靑山謝眺來。好懷花共笑。歸意鳥還催。匹馬衝泥去。扁舟帶雨廻。柴門相送後。獨坐喚餘杯。</text>
<title>申坡州 汝拭 挽</title>,<text>壯節東陽裔。平城上相孫。弟仍名將貴。兒又亞卿尊。過順猶稱壽。分憂幾荷恩。公程曾把袂。臨挽自傷魂。</text>
<title>留滯山寺。送兒還洛。</title>,<text>始作湘潭客。仍依岳麓僧。雨餘川響急。林末露華凝。爾去空垂幌。五留只伴燈。浮生眞可笑。父子保難能。</text>
<title>次李廷彥韻留別</title>,<text>已嬰漳水疾。仍抱竹林悲。此世全無興。五生也有涯。明朝一棹去。白露三秋時。松桂滿山月。夢中應爾思。</text>
<title>李相國 尙眞 挽 四首</title>,<text>相國生南紀。名聲後曲江。守堅難奪性。才大足經邦。節操淸如水。忱誠血滿腔。四朝全素履。終古諒無雙。仁廟收賢士。寧陵獎直臣。漢廷仍內史。元祐卽完人。大耋神猶旺。中台眷更新。勤勤前席奏。摠是爲斯民。閶闔曾封疏。湘潭卽賜環。悲哀荐喪患。旅泊又鄕山。奄迫箕星化。終違陸相還。丹旌換粉字。靈必泣冥間。早歲肩隨忝。從遊更李徐。交情俱莫逆。往事摠成虛。每痛牙絃斷。飜驚魯殿墟。緘辭千里外。老淚獨沾裾。</text>
<title>別李副正 仁碩 大歸忠州</title>,<text>子憶吳江萊。吾吟楚澤蘭。秋天搖落近。老境別離難。菊泛他時酒。舟停幾處灘。無由摻別袂。咫尺阻長安。</text>
<title>次老杜季秋江村韻</title>,<text>亂樹秋容老。空江月影懸。獨來岑寂地。遙望沈寥天。近郭心常小。歸山計未圓。塵間非樂土。欲訪葛洪川。</text>
<title>鄭叔夏自林川上洛。携酒肴來宿。仍告歸期。書贈短律。</title>,<text>白首相逢地。淸秋欲暮時。長江魏國寶。落木楚臣悲。後會萍難合。佳辰菊不知。猶餘少年興。把酒更題詩。</text>
<title>九日登高。忽憶去年龍湖泛舟事。次老杜九日曲江韻。</title>,<text>昔泛龍溪水。芳洲木葉衰。今登雀江岸。落日雁聲悲。景物樽前是。分張夢裏疑。菊花無意緖。開亦後佳期。</text>
<title>別鏡城金通判 德基</title>,<text>老子秋無興。棲遑楚澤濱。慣聞南去雁。頻送北行人。燧色山頭信。梅花笛裏春。江蘺葉盡瘁。奈此別愁新。</text>
<title>爲弔沈叔喪赴龍山。舟中記所見。</title>,<text>一棹浮江去。龍山十里遙。天橫晴後雁。石沒晩來潮。浪湧魚群戲。林喧女伴樵。行經尹喜宅。門館鎖寥寥。</text>
<title>謝李上舍 世奭 虛訪。仍步留韻。</title>,<text>歎子來尋日。當吾出弔時。已能携酒至。何不放船追。好會違黃菊。淸儀隔紫芝。秋天聽霜雁。同作失群悲。</text>
<title>朴承旨 元度 挽</title>,<text>雨散星離後。天寒水落時。停雲方入詠。晞露遽徵詞。已是幽明隔。何曾齒髮衰。西州他日過。應惹笛聲悲。</text>
<title>次老杜去蜀韻</title>,<text>三載臥松墅。半年移果州。巖扉直靜界。桂棹亦淸遊。昔伴山中鹿。今隨海上鷗。歸心猶未已。俯視水東流。</text>
<title>次老杜初冬韻</title>,<text>倏忽三秋盡。漁村坐夜深。魚奔驚列火。鳥宿怨空林。暗結梅花夢。長思桂子吟。玉樓寒事近。偏𢞓逐臣心。</text>
<title>次老杜不寐韻</title>,<text>不寐燈爲伴。鷄聲當漏籌。寒聲風落木。夜色水明樓。未必溫公念。非關屈子愁。吾衰自無夢。藥餌更何求。</text>
<title>松山世姪來訪。喜而有吟。</title>,<text>忽見松山客。衰翁拍案呼。爾言唯稼穡。吾道又江湖。砌上梅開未。壚邊酒熟無。那堪相送後。月白釣船孤。</text>
<title>用前韻。寄叔夏。</title>,<text>斗屋聯衾夜。蓑亭把酒時。半年爲客恨。孤雁失群悲。會合何由得。行藏已自知。梅窓春到早。須寄一篇詩。</text>
<title>謝唐津魚使君 史徽 歷訪</title>,<text>爲謝唐津守。能尋楚澤居。窮途星散後。暮歲雪殘初。地近差便養。官閑可讀書。驛梅知已放。音信莫敎疏。</text>
<title>臘月廿四日。始見大雪。</title>,<text>是歲冬無雪。今朝尺始盈。堆庭兒沒頂。失木鳥投楹。大地渾同色。長江不作聲。老夫仍得句。詩語十分淸。</text>
<title>元日曉起</title>,<text>欲盡燈前酒。將明雪後天。新春纔一日。逐客已三年。故里歸猶阻。終南望更憐。唯當閉戶坐。緘默守吾玄。</text>
<title>正月初五。家兒繼設小酌。飮至夜分。醉次孫兒韻。</title>,<text>病眼嫌燈火。衰腸怯酒巵。春生寒盡後。夜久月沈時。自覺歡娛足。休言霈澤遲。山中有桂樹。歸折白華枝。</text>
<title>春雪</title>,<text>春雪滿乾坤。暮鴉唯一痕。高齊千尺岸。厚沒十家村。剡水難回棹。袁安不出門。汲泉吹竈火。料理濁醪溫。</text>
<title>次羅平康 良佐 寄示前作韻</title>,<text>楊州離玉洞。果縣滯銅津。倏爾經三序。依然慣四隣。岸留將盡雪。民析以殷春。只尺終南阻。天敎絶俗塵。</text>
<title>二月初六日。又移妹家。</title>,<text>久客三年後。新春二月初。仍移杜甫宅。未卜屈原居。契闊唯杯酌。行裝只束書。誰知東海谷。吾亦有吾廬。</text>
<title>謝鏡城金通判 德基 遠問</title>,<text>病滯仍銅浦。書回自鏡城。已爲經歲客。何耐望雲情。海錯遙分味。官梅始寄聲。別時逋債在。今與謝詩幷。</text>
<title>遂旬移居戲吟</title>,<text>變化從桑海。棲遑任路岐。孤臣四朝在。七朔五家移。酒甕書床棄。茶鐺藥裹隨。萍蓬無處托。幾日定生涯。</text>
<title>卽事</title>,<text>浦外一帆走。簷前雙燕飛。春隨微雨去。客訪小亭歸。舟子喚何急。杏花看漸稀。沙鷗不驚散。知我已忘機。</text>
<title>還松山醉吟</title>,<text>至樂眼前是。人生知幾何。朝傾小麯酒。夜聽壯遊歌。岳寺鍾聲近。溪橋草色多。滄洲吾道在。夢落白鷗波。</text>
<title>次天俊詩軸梅月堂四時吟諸賢韻</title>,<text>梅堂四時景。居近最先知。玉洞奇花早。香峯畏日遲。晩林成錦處。長瀑作氷時。遺址宛如昨。淸風留在玆。</text>
<title>更向銅津。南宗人幼安携酒饌。迎候泰陵村。幼安。卽前泰陵郞。</title>,<text>野路通新嶺。陵村遇舊郞。入盤蓴菜細。隨袂棘花香。更促銀絲膾。連呼竹葉觴。銅津從此近。不怕已斜陽。</text>
<title>僦舍苦霖雨</title>,<text>急景流如水。炎雲結作陰。二年人作客。三日雨爲霖。草密庭全沒。煙疏竈半沈。故山歸未得。彈鋏動悲吟。</text>
<title>因李雲徵疏。將有加律之擧。下詢榻前姑寢。而餘論尙峻逾月。治任以待。</title>,<text>跡屛神京外。身遊羿彀中。老葵空向日。衰葉自驚風。只恃吾君聖。寧愁此道窮。唯當安素履。飄泊任西東。</text>
<title>先王諱辰記夢感傷</title>,<text>鼎水遺弓後。頻驚八月來。老臣遲一死。窮谷有餘哀。望裏橋山近。愁邊社日催。分明中夜夢。殘燭淚同堆。</text>
<title>卽事感懷 時聞梅翁訃</title>,<text>小圃棲殘菜。虛堂臥罄缾。餘生長畏約。舊友盡凋零。稍稍塵埋榻。蕭蕭葉滿庭。幽憂焉足說。身世尙浮萍。</text>
<title>遇家親諱日泣書 甲寅。遭顯廟崩天之慟。戊午。家親棄不肖。而諱日俱在八月故云。</title>,<text>國有寅年變。家丁午歲憂。那堪如割痛。疊在以殷秋。鼎水愁猶結。梁山淚未收。餘生尙不死。白盡九分頭。</text>
<title>梅澗挽 六首</title>,<text>世掌絲綸美。朝端少似公。棣荊聯洞裏。軒駟耀城東。滄海須臾變。浮雲倏已空。誰知八哀作。盡在一家中。騎竹吹蔥歲。同遊閔子門。風塵曾聚散。雲路共騰鶱。偪側連隣巷。追隨若弟昆。幽明今已隔。萬事更堪論。每憶庚冬夜。逢君我眼開。仍招松老至。更喚拙翁來。各有聯翩詠。同傳次第杯。居然一紀後。後死獨含哀。雨散星離後。芝村幸一逢。看來唯有淚。病裏強爲容。乍別仍成久。徽音遽變匈。空餘屋樑月。分照玉山峯。位秩寧非峻。年齡已近稀。達人思速朽。君子貴全歸。塵世留無樂。仙山去有依。獨憐殘喘在。霜葉向何飛。昨者賢咸至。要余粉字書。曾題丹旐幾。更愧白頭餘。別袖依俙見。官銜夢幻如。緘辭不盡淚。今夕又沾裾。</text>
<title>九月初二日。始尋瀑亭。</title>,<text>自余還舊廬。今始訪僧居。爲是嬰衰疾。非徒畏簡書。秋深楓染後。客到菊開初。小酌仍成醉。歸時倚竹輿。</text>
<title>重陽日。憶舊有感。漫題 六律。</title>,<text>辛卯重陽日。長陵法駕移。騎郞年最少。侍衛跡仍隨。共灑橋山淚。爭稱社飯詩。居然四十載。思舊不勝悲。乙未重陽日。維舟大坂城。殊方初騁目。故國幾懸情。翠老和風襲。潭公秀句賡。兩人俱寂寞。斯世只餘生。辛丑重陽日。周廬禁直連。長卿來客右。文谷在樽前。賈杜詩相和。韓張句更聯。黃壚已陳跡。老我獨澘然。癸卯重陽日。家君宰茂鄕。陪輿仍鯉對。擁傳亦龍光。綵服金橫帶。華筵菊泛觴。嗚呼今已矣。天地只茫茫。己巳重陽日。初爲屛逐臣。李生纔折簡。丫老又同茵。倚檻雲生筆。回舟月近人。淸遊難可再。尺地謾馳神。今歲重陽日。回頭萬事非。寒花空自發。落葉竟何歸。獨坐抛佳節。無心上翠微。兒應携子至。薄暮倚荊扉。</text>
<title>九月十七日。始尋瀑記卽景。時宋漢卿，趙士俊兩令。有聯訪之約。故末句云。</title>,<text>久閉巖扉靜。初尋玉洞寒。携魚先赤壁。落帽後龍山。瀑水憐方盛。楓林惜已殘。斜陽須我友。坐數宿禽還。</text>
<title>宋趙兩令携酒果至。喜甚更賦。</title>,<text>獨對香爐瀑。翻驚二客來。恐聞塵世事。催進菊花杯。聚散何須歎。存亡且莫哀。千峯萬壑裏。三笑亦奇哉。</text>
<title>羅平康顯道携酒遠訪。一宿而去。又分惠酒肴。兼示席上二律求和。走次以謝。</title>,<text>慶會當秋設。淸詩向我傳。辰良天卽霽。孝感疾初痊。獻酒違今夕。升堂憶去年。仙桃三熟後。更擬醉賓遣。昔社窮村駕。今分壽席杯。如看彩服舞。絶勝白衣來。厚義心嘗佩。新篇眼亦開。陽春未易和。僮使莫相催。</text>
<title>至日南山驛 北窠時</title>,<text>夜宿藍山驛。獰風撼戶頻。誰知南至日。遽作北行人。豆粥空思舊。蓂書不見新。愁心隨一線。萬苦又千辛。</text>
<title>暮投德源</title>,<text>至日關雖閉。吾今北出關。商人行亦廢。楚客滯猶難。大雪埋原野。元山傍海灣。前途仍犯夜。滿袖朔風寒。</text>
<title>北靑府</title>,<text>夜入北靑府。孤城臨水濱。將軍偏意氣。半剌亦情親。櫪驃憐徒步。樽醪慰逐臣。窮途易爲感。欲殺彼何人。</text>
<title>侍中臺</title>,<text>歇馬侍中臺。臺前滄海來。烹鮮深酌倒。獨鰒小船廻。渴客喉初沃。愁人眼始開。曾看洛山勝。更覺此雄哉。</text>
<title>磨谷驛</title>,<text>去去何方去。行行幾日行。嚴程千里半。急景二旬贏。厭聽洪濤吼。愁看大嶺橫。暮投磨谷驛。中夜夢猶驚。</text>
<title>至月十七日。始到明川配所。</title>,<text>遷客抵明原。暮投城外村。僮初休跼步。妾始拭啼痕。意放身仍病。神疲夢更煩。持杯慰兩子。到此亦君恩。</text>
<title>遣悶</title>,<text>尙阻秦京信。空酬蜀道吟。民風皮作服。市直米如金。鬱抑無誰語。堅持只此心。離家未數月。已學北方音。</text>
<title>不寐</title>,<text>淅淅嚴風過。纖纖缺月看。老人愁少寐。邊地苦多寒。壁暈凝霜滑。燈花伴夢殘。時時擁衾坐。煖酒沃喉乾。</text>
<title>十二月十二日。次東岳當日韻。</title>,<text>萬里窮荒外。三岐 村名 大道中。地形夔府似。顏色楚臣同。雪是豐年瑞。風爲朔野雄。詩成隨卽寫。不必左書空。</text>
<title>十六日。次東岳當日韻。</title>,<text>臘雪催年盡。邊雲接地陰。罪同山岳重。愁似海波深。不作懷沙賦。空懸戀闕心。北風吹更急。無處可開襟。</text>
<title>苦寒</title>,<text>邊地立春後。一寒三日添。雪花埋板屋。氷柱結茅簷。熾炭消肌粟。含杯解口箝。欲將詩記事。凍筆已無尖。</text>
<title>立春後。憶舊有感。</title>,<text>自我投荒裔。居然月易三。方言聞已慣。海味久仍甘。圃署新生菜。經筵舊賜柑。追思如一夢。村酒只宜酣。</text>
<title>戲作隱語。示兒輩。</title>,<text>每把當壚酒。仍酬跨竈詩。邯鄲談起屑。上黨味分滋。木末勞朝採。泥中倦夕炊。猶堪供一笑。不必蹙雙眉。</text>
<title>初度日酒席。示兒輩。</title>,<text>暮歲懸弧日。窮荒泣玦時。降寅吟屈賦。磨蝎記韓詩。雪裏芳樽滿。庭前綵服隨。猶思去年會。席上舞孫兒。</text>
<title>十七日。趙判官設艾湯。地主携酒饌坐溪邊。先醉卽還</title>,<text>小島臨前浦。佳辰過上元。隣人初摘艾。地主更携樽。雪盡三岐路。春生獨樹村。急觴頻到手。吾醉已昏昏。</text>
<title>追次金原城 必振 族叔用老杜韻。寄余之作仍作哀辭 二首</title>,<text>撫頂先公惠。聯襟伯氏情。相憐孤影在。晩擬浄緣成。我已投荒遠。君胡棄世輕。爐煙草堂句。倍覺語凄淸。蜀州留此作。人日若爲情。只見新春到。無由後會成。昇仙雲步遠。去國葉身輕。畢竟同歸盡。相期躡太淸。</text>
<title>過三田碑感吟</title>,<text>幷六奇功鐫岱嶽。報千洪烈立靈州。憐渠同是頑然物。獨載東方萬古羞。</text>
<title>越中觀打魚</title>,<text>大網沈江得細鱗。沙頭飛立色如銀。金盤白雪霏霏落。不覺深杯到手頻。</text>
<title>次松都日哦堂板上韻</title>,<text>荒城何處是王家。春草無情送歲華。啼鳥不知時已遠。一聲猶記後庭花。誰把三韓作一家。此來無處問繁華。當年驚血疑猶在。善竹橋邊有落花。</text>
<title>病中奉寄松山堂叔</title>,<text>春日沈痾影伴形。曉來淸夢到林坰。樽前虛負踏靑節。細草橋頭靑未靑。</text>
<title>近水堂。贈主人許丈。</title>,<text>煙定沙村水面開。萬帆如雨此中來。漁舟滿載靑山色。輸入仙翁白玉杯。</text>
<title>寄鄭友山榻</title>,<text>悵望南山鳥獨還。美人遙在白雲間。朝來霧雨深如海。能得文章幾點斑。</text>
<title>與金叔聲伯，卞友君擧棲道峯書院。夜詠三景。</title>,<text>雲盡長河霽月來。斗牛秋色共徘佪。先生顏面依俙是。快到天心萬象開。右月雨後秋山氣象新。半天蒼翠斗爲隣。先生高節應無讓。玉立千峯摠起人。右山活水源源上界通。寒聲多在月明中。先生遺澤長如此。流到千秋更不窮。右水</text>
<title>李司諫 一相，洪獻納 處亮 兩詞丈夜過。酒後呼韻。</title>,<text>雙喝臨門夜已闌。五更沽酒一杯難。盤中細菜皆風味。莫惜壚頭秉燭歡。</text>
<title>山中送別</title>,<text>落花如雪點人衣。斜日蘆原匹馬歸。春鳥一聲無與語。月明空掩故山扉。</text>
<title>暮春。游水洛瀑布。</title>,<text>珠瀑飛流落鏡心。雨餘紅綠恰粧林。徐凝拙句知難洗。強被風光自不禁。醉後高歌小洞天。林花亂落玉杯前。休嫌仙界無仙樂。八節灘聲當五絃。</text>
<title>踏靑日。稧飮朴仲固 世堅 家。醉後應呼。書神女琴。</title>,<text>宜城春酌嶧陽琴。座上風流指下音。樽酒已傾人欲散。花心雖淺勝杯心。</text>
<title>游常山。謝李使君 悅 夜訪。仍贐洛行。</title>,<text>雙騑夜到火爲城。村酒如絲不滿情。洛水芳梅應有待。好音先寄使君行。</text>
<title>深谷書院。更用前韻。別李使君。</title>,<text>日邊鳧舄向秦城。深院離杯別有情。此地秋光已蕭瑟。不堪爲客送人行。</text>
<title>冬雷</title>,<text>茅屋蕭條濕暮雲。滿階黃葉雨紛紛。幽人抱膝仍無寐。十月雷聲半夜聞。</text>
<title>持被槐院夜起有吟</title>,<text>九門如海漏聲催。睡罷空齋霽月來。中夜此身何處在。夢魂猶得近蓬萊。</text>
<title>銀臺直廬。次趙內翰 龜錫 韻。</title>,<text>寒食淸明次第忙。雨餘偏覺柳眉黃。泠泠玉佩雲間響。報道詞臣出建章。</text>
<title>拜白江相公于牙山謫所</title>,<text>驅馬湖山欲暮時。水雲無際片帆遲。寒梅未漏春消息。楚澤羈臣有所思。</text>
<title>寒食</title>,<text>介山春草不重生。寒食千年托怨情。未必文公恩澤少。禍階元自燧人成。</text>
<title>春坊直廬。次郭僚丈 之欽 韻。</title>,<text>坐覺閑中便有忙。鶯歌纔斷漏聲長。君詩奪得仙葩艷。色到天然不欲香。</text>
<title>別洪川崔使君 逸</title>,<text>君恩特許小蓬萊。病起新秋又別杯。遙想洞天無一事。夜深笙鶴月中來。獨憑觀水岸烏紗。秋日低時早罷衙。報道山人來有餉。滿筐松露摘新芽。十里溪山入夢靑。荷香初動泛波亭。秋來莫惜刀圭惠。老樹千章長茯苓。</text>
<title>任實趙使君 晉錫 夜過成歡驛。詩以問之。往覲稷縣時。</title>,<text>驛亭風露夜凄凄。金井秋深絡緯啼。遙想客窓無夢寐。藕花零落月輪低。</text>
<title>使無軒雨中。醉贈全州黃通判 裒。軒在稷山。</title>,<text>雙塘夜雨碎荷珠。客舍逢君興不孤。遙想碧堂秋色老。至今魂夢在玄都。</text>
<title>謹將三十絶。奉別大夢從大父出按嶺南。</title>,<text>吾祖云亡二十霜。棣華猶有一枝芳。都亭莫唱陽關曲。請說平生侑別觴。宅相聲名早絶凡。長風不早借雲帆。東京模楷歸元禮。着破芹宮十載衫。淸時得路路猶迷。爭惜鸞凰枳棘棲。一蹙龍門魚點額。門前騘馬夜來嘶。霜威暫屈六安丞。刺史官榮秩已增。五歲三遷從古罕。一州雙石至今稱。風塵一贊幕中籌。受命關西病未休。日暮鴨江雲萬里。昔年歌曲使人愁。閑情晩付審安窩。就傅初年負笈過。每向皐比陪杖屨。時隨春服戲煙波。營州歸路度咸關。靑海孤城擁節還。豐沛館中春有脚。更將笳鼓問蓬山。鶴野燕山萬里遙。歸來金帶晩橫腰。澄淸轡下觀湖俗。蔽芾棠前採洛謠。銀臺夙夜代王言。柏府薇坦一鶚鶱。斜日蟻柯纔罷夢。強扶衰疾入脩門。君王南顧彩眉開。仗鉞還須濟世才。銅柱功名馬援老。雪山顏色鄭公來。七十人臨七十官。八方持節古來難。昌黎自是推擠客。不得朝廷一日安。鳥嶺迢迢竹嶺危。嶺南形勝最雄奇。千山一脈馳如馬。太白嵬然壓火維。滄波一帶限東南。萬里無津百怪涵。日出扶桑天下白。樓船何處覓童男。鷄林黃葉落西風。故國繁華一夢空。庾信將軍猶有墓。至今靈魄拜樵童。伽倻仙跡夢依依。吹笛峯前客不歸。橋斷武陵雲寂寂。夜深靑鶴月中飛。洛東江水抱金烏。薇蕨淸風尙在無。立立峯巒當日詠。路人千載式前途。蓬蒿曾不入昌平。絃誦遺風在一城。最是陶山新樂府。漁翁猶唱掛帆聲。晉陽城外水滔滔。矗石危樓百尺高。六萬義軍同日死。只今遺恨在陳陶。吾先茅土是宜寧。爀世蟬聯幾百齡。帶礪山河長不改。竹林依舊四時靑。伯仲遺思兩慶深。襜惟隨處摠傷心。飛飛一雁寒無伴。春草池塘夢裏吟。王父宰聞慶。仲大父宰慶山。故云。達城鄕里尙依然。桑梓遙連細柳邊。秦贅卽今持漢節。舊遊零落幾新阡。驅馳原隰不遑居。領略風光興有餘。從此遐方徒得重。日南消息近何如。二陵羞辱尙含包。五十年來玉帛交。出沒南帆飄似羽。海門防備莫輕拋。由來世道劇紛挐。一傅難防衆楚譁。不必李牛成怨隙。要須楊墨闢淫邪。山嶽迎風壁壘新。令行如水化如春。應知陜路無荒歲。莫道淸河有故人。簿牒叢中百務兼。鬢毛贏得雪霜添。投歸豈待苽期滿。春盡江南莫滯淹。小子那堪遠別懷。愁看玉節下瑤階。彤弓盧矢中心貺。天語丁寧汝往諧。玄威肅肅已成冬。葉盡空山露瘦容。千里嶺雲寒欲滴。驛樓何處駐雙龍。直廬孤坐對銀缸。微霰疏疏打夜窓。樽酒未成蕖谷別。夢魂和月渡寒江。江頭明日若爲分。腸斷孤舟帶夕曛。想得南州梅信早。好音唯待竹筒聞。</text>
<title>別鏡城李通判 晩吉○八絶</title>,<text>關月蒼茫隴水流。客行遙指古營州。臨岐莫唱營州曲。唱到營州易白頭。鐵嶺咸關一望遙。樂民樓下有長橋。蕭條十里人家少。日落平原見射鵰。獨上磨天嶺上看。回頭何處望長安。鬼門關外思鄕夜。從古行人制淚難。白頭山勢自天來。瀚澥層波萬里開。豐沛地形雄且壯。試登元帥最高臺。豆滿江深十丈餘。黃沙漠漠野人居。城頭遠見津頭火。皮面羌兒夜刺魚。壯士高吟出塞歌。葡萄美酒碧於波。陰山大雪無狐兔。爲是將軍夜獵多。佳人垂手舞羅衣。都護新詞天下稀。羌笛一聲梅欲落。雁門孤客幾時歸。關塞迢迢一萬重。雁來何日覓音容。應知別後平安信。只是終南有夕烽。</text>
<title>夜飮載邇家。醉次金建中 震標 韻。</title>,<text>打窓風雪亂蕭蕭。靑眼逢君度此宵。何處更尋詩酒樂。落梅時節灞陵橋。</text>
<title>戲別李虞侯 汧 赴晉州幕府 李卽從姊壻</title>,<text>將軍意氣擁雕戈。幕府春風醉綺羅。江閣月明無事夜。夢中須憶扊扅歌。</text>
<title>九日。以騎郞扈駕長陵。還路値雨。次諸堂上韻。</title>,<text>社飯今年未死心。看花何處玉欄臨。千官淚作重陽雨。濕盡喬山羽衛森。</text>
<title>承暗行命。出南關廟拆封書。雨中。與蔡 忠元，閔 鼎重 兩學士分路。</title>,<text>雨中驄馬各分岐。終日披蓑獨去遲。今夜蜀星應晦彩。客行何必畏人知。</text>
<title>過木川縣</title>,<text>四疊春山易夕輝。官居臨水偃荊扉。依然十二年前客。脫却麻衣着繡衣。曾於辛巳。以童子赴監試于此縣。故云。</text>
<title>過黃澗縣書主人紙窓</title>,<text>長洲春草碧於波。此去南州路幾多。畫角三聲驚罷睡。靑山黃澗夢中過。</text>
<title>竹田村逢雨</title>,<text>靑巖山下草萋萋。二月江南雨作泥。今夜欲投蕭寺宿。濕雲如海使人迷。</text>
<title>鷄林懷古 四絶</title>,<text>石亭流水羽觴回。亭下甄兵白日來。怊悵綺羅何處散。至今留作野花開。右鮑石亭英雄杇骨尙精靈。馬鬛依然若斧形。千古石麟如昨日。月城風雨走雷霆。右庾信廟故都春草幾多年。唯有星臺尙宛然。明月不知人事變。夜深來照玉衡邊。右星臺無復當年報曉鳴。暮煙殘郭獨含情。休嫌石鼓埋荒棘。絶勝銅盤別渭城。右鍾閣</text>
<title>觀魚臺</title>,<text>雲水微茫日上遲。白鷗飛散海棠枝。觀魚臺上觀魚興。不有南華定不知。</text>
<title>暮宿淸河因糧盡。潛寄一絶于主守李公 峻岳。 蓋非抽栍故也。</title>,<text>千里東南嶺海分。夢魂長在北歸雲。飢來貸粟淸河守。按法威風愧孺文。</text>
<title>暮投慶州壽星谷。客懷無聊。作戀主，思親，念兒三絶。</title>,<text>日邊消息近何如。千里江南限玉除。疏雨客窓殘夢罷。御香猶濕一封書。三春游子幾時還。客路漫漫嶺海間。回首白雲天際去。好音遙寄太行山。茅屋蕭條客枕孤。隔窓終夜聽呱呱。豐盈犀角應如此。別後三旬解笑無。</text>
<title>將赴南幕書許兄 璋 扇留別</title>,<text>河陽我赴烏公幕。盤谷君歸李愿居。當日昌黎皆有序。不知勞逸較何如。許兄家。在陽城盤谷村。故云。</text>
<title>幽谷驛。別許兄約會善山。</title>,<text>驛亭春日照黃梅。千里逢君又別杯。芳草洛江靑可踏。月波亭上待吾來。</text>
<title>巡渡密陽江舟中記興</title>,<text>嶺南形勝嶺南樓。樓下長江百丈流。江上數村桃萬樹。夕陽吹笛臥孤舟。</text>
<title>自如驛</title>,<text>靑藤夾路馬行遲。雨後桃花間竹枝。唱盡江南春意曲。溪邊時有茜裙兒。</text>
<title>泛舟矗石樓下。醉別李使君 尙逸，裵總兵 時亮，曹提督 時亮。</title>,<text>杯酒他鄕此別難。綵船容與使君灘。篙師且莫催歸棹。矗石春光不厭看。</text>
<title>陪巡相趙公 啓遠 游伽倻山。撮其有題標最奇勝處。得六絶。</title>,<text>武陵橋畔草萋妻。斜日桃源路欲萋。漁子不來春已暮。落花如雪鳥空啼。右武陵喬宿雨初晴散暮春。仙山如畫一眉新。殘花浮出紅流洞。知有枝頭繋馬人。右紅流洞吹笛峯前筆欲飛。至今苔蘚不生衣。黃昏奏罷梅花曲。月下孤雲片片歸。右吹笛峯松檜蒼蒼夾路陰。落花潭水洗塵襟。潺湲不輟千峯響。傳得當時學士琴。右落花潭歇馬門前杖痩藤。藏經高閣幾千層。爐中尙伏新羅火。萬古興亡付一燈。右藏經閣千秋遺迹此高臺。臺下碧桃春自開。怊悵洞仙何處去。夜深應有鶴飛來。右學士臺</text>
<title>自可興乘舟到忠州</title>,<text>斜陽一棹逆層灘。十里江聲五月寒。醉臥彈琴臺上石。靑山萬疊夢中看。</text>
<title>龜潭</title>,<text>落落移舟玉筍峯。龜巖三疊削芙蓉。仙臺石柱依然過。此去丹丘路幾重。</text>
<title>欲訪島潭不果</title>,<text>扁舟虛帶夕陽回。兩岸靑山一道開。孤負石門明月夜。島仙應笑客行催。</text>
<title>霞鶩堂。醉贈主人李上舍 球 年契。堂在大丘河濱縣。</title>,<text>三淸洞裏憶同遊。醉倚河濱百尺樓。孤鶩落霞斜日暮。一聲蘆管在漁舟。</text>
<title>夜到永川</title>,<text>朝陽閣下火爲城。夜渡南灘鼓角鳴。何似去年官路上。繡衣人作布衣行。</text>
<title>月城南樓。與主人徐使君 祥履，尉山金使君 廈樑 飮醉題。</title>,<text>南樓疏雨夕陽時。急管催絃亂酌宜。不是武昌明月夜。令人却憶庾元規。</text>
<title>機張客館。與主人姜使君 裕後 同枕敍舊。</title>,<text>官樓殘燭兩無眠。海雨蠻風入枕邊。恰似銀臺持被夜。覺來身在一涯天。</text>
<title>寅賓軒。留別主人任使君 義伯，機張姜使君。</title>,<text>水天無際瘴雲浮。三笑他鄕亦勝遊。怊悵客行留不得。計程今日宿梁州。</text>
<title>與幼能諸友出東門。訪松溪主人。</title>,<text>平明聯騎出東門。岸草汀沙過雨痕。爲問漁翁何處待。泰陵西畔有孤村。</text>
<title>七夕騎省餞席。送崔同僚 攸之 赴金陵任所。</title>,<text>井上梧桐一葉飛。滿城風雨看依依。騎郞自是多秋思。況復金陵送客歸。</text>
<title>李濟卿挽 濟卿。李公弘相字。</title>,<text>秋日蕭蕭秋色悲。送君何去見何時。浮生謾有如河淚。灑盡靈筵瀉作詞。三世文聲藝苑傳。紫芝眉宇儼神仙。高名早擢蓮花榜。正是蘭成射策年。抱病中年晝掩關。獨偸忙裏有餘閑。鄷城閉却干星氣。爲是神鋒鬼物慳。高山流水一張琴。學得淵明太古音。靜裏耽看無極說。閑中細和打乖吟。獵史探經閱百家。沈潛奥義嚼英華。詩追正始淸篇富。筆並鍾玉爛墨斜。居然風徹九皐鳴。折桂蟾宮上玉京。群從四常千載盛。一年三捷萬人驚。君王親御柏梁臺。授簡詞臣摠俊才。最是相如居客右。赤墀天馬手牽來。平世功名謾謬悠。數年槐院任優遊。銀臺趁漏還如夢。擬向靑門學故侯。風塵拂袖問蓬萊。萬二秋光領略回。落雁峯頭謝眺詠。香爐瀑上謫仙才。屢世城東接里閭。寧論一日長乎余。隨肩漸到忘形好。臭味襟期兩不疏。春日東湖泛釣船。落花汀畔賞餘姸。歸來共有傳筒興。一韻無端到十篇。憶曾聯馬出東門。暮訪王城十里村。歸路爲誇家釀熟。夜深呼燭倒深樽。窓間風雪有佳期。每憶前冬劇飮時。烹酒小爐仍綴句。惠連諸子摠能詩。有時談屑劇紛紛。論史評詩到夜分。君醉欲眠吾且去。上林殘月漏聲聞。聞君之病不驚疑。只歎年來困化兒。三度及門猶阻面。謂言他日可追隨。嗚呼君豈止於斯。哭問蒼天天可疑。輸了半生歸一木。孑然持服有孤兒。架上猶存手抄編。平生花木滿階前。朱絃宛爾無人鼓。不忍牀頭叫彥先。門闌盛事已浮雲。哀雁差池不作群。休道世間官草草。地中從古有修文。丹旐飄颻紙炬明。柳車聲斷卽駒城。魂歸定有相依樂。隔岸雙阡是弟兄。有情那忍此哀詞。題罷哀詞淚更滋。自是文章傳不朽。莫敎零落蜀州詩。</text>
<title>玉堂直廬。錄奉春坊李學士錫爾要和。錫爾。李公慶億字。</title>,<text>直廬風雨近重陽。病葉蕭蕭菊有芳。何處土中埋玉樹。不堪樽酒憶潘郞。是日。齊卿入地。</text>
<title>送李上舍 達意 落第還鄕</title>,<text>夜來風雨送殘秋。庭畔黃花惹別愁。咫尺桂枝攀未折。歸心輕却採蓮舟。李登進士。又講經幾健而不利。故云。</text>
<title>曉發安溪驛。向軍威縣。是日當到親衛。</title>,<text>前村機杼後村砧。驛路繁霜一寸深。窓外曉鷄催盥櫛。也知游子暮歸心。</text>
<title>別東萊韓使君 震琦○時余將有日本之行。</title>,<text>落花疏雨共紛紛。今日都亭我送君。默想他時君送我。棹歌三疊不堪聞。</text>
<title>有悼</title>,<text>夢中猶見舊秋波。何處靑山葬綺羅。莫道桂香零落盡。月宮應復伴仙娥。</text>
<title>淸明日出郭</title>,<text>燒過春山草色新。一番香雨乍消塵。長郊十里多行客。盡是明朝上冢人。</text>
<title>魁重試。陞堂上。承召詣闕。應湖堂之製。翌日。宣醖賜皮。聞喜宴席。白軒相公以特賜大鹿皮爲題出韻。使之七步成詩。</title>,<text>黃封法酒帶珍皮。崑玉頭邊映桂枝。父母在堂歌且舞。此生何以報恩私。附次韻 諸先生與同年。皆於席上走次。頭戴恩花臂掛皮。謝家榮動一瓊枝。稱觴更向高堂賀。政爲淸朝不爲私。沂川洪大而○命夏應製春臺降虎皮。紅雲一朶映花枝。君家此樂何由羨。感是天恩愴是私。止菴李士謙○行進耳邊新掩紫貂皮。頭上斜橫桂一枝。況有珍包光喜席。滿庭歌舞摠殊私。東里李長卿○殷相</text>
<title>到東陽外家。地主郭欽魯 之欽 丈暮來。夜飮醇謝。</title>,<text>雪殘茅屋小燈開。萍水相逢又一杯。從此鄕人傳勝事。狀元來後使君來。</text>
<title>訪李山人別業。醉後留贈。李兄弟六人。同居一村。</title>,<text>醉訪山家雪擁門。茅簷白日照深樽。庭前物色皆荊樹。却笑朱陳一姓村。</text>
<title>白川鄭使君 錀 與柳正言叔 椐 來別於路上。醒後記實。</title>,<text>亭亭落日照杯深。醉後都忘惜別心。眠罷道邊君已去。月明投宿古江陰。</text>
<title>村居雜詠十五首。示從弟 龍翰。</title>,<text>前臨流水後長郊。築室新誅一把茅。戲得村居十五詠。向來詩筆未全抛。閤閤蛙聲向晩多。輕風吹煖拂庭柯。明朝知有田家雨。採得黃茅結短蓑。處處林間布穀啼。前宵好雨滿田畦。呼童早勸農牛飯。且向東家借一犂。曉覘泉脈荷長鋤。溝水盈溝又滿渠。我界君疆何必辨。今年雨足不求餘。屋角鳴鳩暮喚晴。梨花開處月華明。枝間更有多情鳥。野老欣聞鼎小聲。穀雨初乾立夏徂。老農看曆戒田夫。今年四月仍芒種。早稻西疇已播無。少婦炊粱饁彼田。草間溪路細分煙。歸來滿擷芳菲色。蛺蝶隨飛犬在前。浴出新蠶細若芒。執筐村女早求桑。行行盡日枝無葉。採取靑芹搗作糧。乳燕含泥結壘新。雙來雙去自相親。雕樑畫棟元無數。爾自多情不厭貧。燒入春山綠已回。蕨芽新摘滿筐來。調羹要得山梁味。却倩隣家架上才。蒲芽初白水初肥。網得銀鱗坐釣磯。小甕今朝纔報熟。不須帘下典春衣。隔溪風送牧童謳。芳草郊頭曉放牛。草短不愁牛去遠。橫吹蘆管臥汀洲。風雨無端減物華。滿山桃李捲紅霞。樵童且莫穿林去。恐落巖前一樹花。栽培草樹滿林靑。景愛新松繞作庭。小圃無人春已老。坐看雛鳥逐蜻蜓。蓮庵高在白雲層。指點時時見佛燈。淸夜掩門聞剝啄。月邊知有乞詩僧。</text>
<title>還洛聞鶯</title>,<text>四月夜聞谷口鶯。垂垂一柳不勝情。洛陽歸客還怊悵。迎客仍爲送客聲。</text>
<title>走次侣魚堂韻</title>,<text>聞君新築侣魚堂。此樂非徒在詠觴。最是月明風定後。枕邊銀尺擲金塘。</text>
<title>漢江舟中。別湖西伯李錫爾。</title>,<text>年來送客此江頭。江水無情自在流。只是人心不如水。每當回棹却生愁。江頭秋色正茫茫。一棹追君已夕陽。無限別懷何處寄。楚天霜雁盡南翔。</text>
<title>領操鍊軍兵詣南漢 錫牧時</title>,<text>風動牙旗日欲斜。角聲吹捲暮江霞。書生袖裏靑萍在。壯士三千靜不譁。</text>
<title>次學英詩軸韻。贈信楚上人。</title>,<text>詩帶煙霞筆欲飛。楚師當日受英師。儒禪世劫俱泡幻。每與新人說舊時。</text>
<title>縣倉收糴。暮過星村舊居。</title>,<text>太守收租日暮歸。星村桑梓望依依。楊州父老爭相道。乘鶴腰錢又錦衣。</text>
<title>追次靑湖丈酒席韻。兼示幼能。</title>,<text>城東昨夜醉留人。秉燭傳杯故意新。歸臥鶴軒詩有興。小梅初放可憐春。寄語風流舊舍人。邇來能得幾篇新。楊州太守無餘事。東閣梅花賞早春。</text>
<title>與朔寧朴使君 世城。聯轡出郊。朴令。亦有兩親。</title>,<text>春日東郊五馬聯。綵衣貂玉共靑年。縱然未有神仙望。不羨當時李郭船。</text>
<title>聞李中丞幼能。與李使君心甫。並舟溯流。病未赴會。遙寄。心甫。李公萬雄字。</title>,<text>桃花春水碧於油。聞道中丞泝峽流。怊悵此身無羽翰。夕陽空望李膺舟。</text>
<title>再到南漢國淸寺。贈性脩上人。</title>,<text>林花落盡老鶯啼。客到山門路不迷。淸磬一聲驚罷夢。白雲無事宿前溪。</text>
<title>跨鶴軒。雨後卽事。奉石敎授 之珩 要和。</title>,<text>黃梅初熟雨霏霏。簷外嬌鶯濕不飛。眠罷鶴軒無一事。草間時見綠蓑衣。</text>
<title>月夜。與宗叔翰弟坐鶴軒。應呼記興。</title>,<text>金井梧桐一葉秋。碧天如水夜悠悠。憑風欲喚雲間鶴。人在橋頭月在樓。</text>
<title>曉坐凝香館。寫景言志。</title>,<text>樹杪繁霜滴曉煙。雙鳧相對浴寒川。瓊樓一夜無消息。我欲乘之向日邊。時上候未寧。中外在憂邊中。</text>
<title>以病重啓罷。後遽有勿罷還任之敎。強疾再赴。獨坐遣聊。</title>,<text>一雨經旬長綠苔。寥寥官閣燕初廻。梅花落盡無餘興。誰遣何郞再次來。</text>
<title>柯亭</title>,<text>野菊山楓處處秋。柯亭歸路出楊州。中郞去後無人賞。笛竹千年也自愁。</text>
<title>洪君實 葳 發靷日。與久之，長卿，幼能諸友。哭送城外。仍次久之韻。</title>,<text>薤露歌聲咽咽催。江頭淚盡尙餘哀。東湖落月分明在。倘有精魂夜夜來。</text>
<title>次題僧卷</title>,<text>夢訪仙山綠髮翁。鸞歌鳳舞曲初終。覺來無語獨怊悵。僧在夕陽花雨中。</text>
<title>次文谷韻。書留上人卷。歸楓岳。</title>,<text>中宵默坐百憂仍。國計身謀兩不能。楓岳老仙應待我。好音先寄獨歸僧。毗盧峯上日先紅。桂樹淸陰萬壑濃。折取一枝須寄我。秋來要作入山筇。</text>
<title>玉溪泛舟。寄桃源鄭督郵 時亨。</title>,<text>桃源秋色望中迷。湘水晴波接玉溪。怊悵故人期不至。夕陽空在武陵西。相水，玉溪。並桃源屬驛。</text>
<title>澄波渡獨泛記興。寄愼伯順。渡在漣川</title>,<text>春風吹送木蘭舟。十里仙區夢裏遊。落盡汀花人不到。一江鷗鷺伴人愁。</text>
<title>雨中。與伯順訪寶蓋山深源寺。馬上次韻。</title>,<text>春山一路雨絲絲。望裏蒼巖面面奇。靑蒻綠蓑今日興。落花流水去年期。</text>
<title>靈隱庵</title>,<text>千林繁綠映殘紅。小澗冷冷一逕通。靈隱寺空人不見。桂香飄盡月明中。</text>
<title>溪邊小酌。贈李老。</title>,<text>靑蒲白石小溪湄。野色依依月上時。村老醉歸花在手。一雙蝴蝶任相隨。</text>
<title>和秋潭古意 三絶</title>,<text>殊珍端合璞中埋。一露眞形質已乖。刖足碎頭何太苦。終歸亡國老胡懷。右崑山玉正是湛盧去國辰。虛干牛斗出風塵。氐羌亂領如雲擾。不斬渠魁遽反津。右鄷城劍萬里霜蹄掣電忙。瑤池舞影亦恩光。如何不助征戎日。只使君王獲四狼。右八駿馬</text>
<title>次金吾蓮堂板上韻</title>,<text>忙處偸閑不是忙。壁間尋句宛詞場。誰知滿地桁楊裏。別有荷風一陣香。</text>
<title>往覲茂朱縣。與方伯趙禹瑞 龜錫 約會松林寺。入峽記所見。</title>,<text>陰靄初收日欲斜。兩三村落卽仙家。居民不愛楓林晩。只愛山田木麥花。</text>
<title>辭遞知申。曉起記興。用兒韻。</title>,<text>此樂人間誰得知。呼妻進酒答兒詩。醒來落月低窓外。正是前宵待漏時。</text>
<title>感君恩三章 以都承旨。聞親病。再覲茂縣時。</title>,<text>平明袖疏入金門。八字綸音字字溫。堪慰病人朝暮望。此生何以報君恩。珍丸五種自天分。跪奉天香冉冉聞。歸獻北堂應有喜。此生何以報吾君。宸心爲軫戴星馳。特許長途馹騎騎。千里卽今猶咫尺。此生何以報恩私。時因馹路凋弊。大臣外不許給馹。</text>
<title>喚仙樓月夜。題寄主守金使君 壽昌。樓在沃川。</title>,<text>淸夜江波漾月輪。擧杯樓上喚仙人。冷泠笙鶴雲間響。不是安期卽洞賓。</text>
<title>藏臺</title>,<text>藏臺雪後客來憑。簷鐸搖風不見僧。唯有洞仙吹玉笛。夜深飛下白雲層。</text>
<title>摠府直廬。睡起有吟。奉伴直靑湖詞丈。</title>,<text>鉤陳春色曉蒼蒼。千景樓前萬樹香。更報靑臺佳氣象。妖星初滅紫微傍。時有彗變。是夜纔消。</text>
<title>李生 竹 挽</title>,<text>自是高陽舊酒徒。那堪一日此君無。桃花小院春將暮。不見靑絲繫玉壼。此君。李生字。</text>
<title>來蘇亭。戲書壁上。示主人愼伯順。亭在坡州。</title>,<text>二月春波綠似醅。夕陽遙渚小船開。來蘇亭上三杯酒。不必蘇來我亦來。</text>
<title>踏靑日。登降仙臺。臺在新溪。</title>,<text>芒鞋落日上層臺。坐待仙翁玉舄來。染得人間春草色。隨風同去躡蓬萊。</text>
<title>送春日偶題</title>,<text>窓前西日下遲遲。倦睡閑吟摠適宜。飛絮落花渾不管。醉來忘賦送春詩。</text>
<title>雨中聞鶯。示李錫余 三錫。</title>,<text>睡罷虛窓雨未晴。終南山色望中淸。醒來更有銜杯興。始聽黃鸝第一聲。</text>
<title>戲謝咸平魚使君 震翼 惠酒</title>,<text>故人佳貺及田廬。紅露盈樽帶素書。自是交情淡如水。麯君風味亦相如</text>
<title>往覲新縣。過白邊嶺。次兒韻。</title>,<text>林花飄盡樹陰低。十里靑山黃鳥啼。挑得澗蔬烹一酌。夕陽遙在白邊西。</text>
<title>偶尋衙後小寺。記興。</title>,<text>山前石路轉淸溪。欲問仙源處處迷。孤枕午來驚罷夢。木蓮花畔一鶯啼。</text>
<title>發下道巡過金山，知禮居昌三邑。嶺伯時</title>,<text>山漸崢嶸水漸淸。嶺雲垂地路回縈。依然面目非生客。十五年前半夜行。曾於壬辰春。以暗行。夜過此地故云。</text>
<title>宣化堂試儒生。寫卽景。示崔亞使 後尙。</title>,<text>半載驅馳一日閑。與君談笑酒杯間。催詩剩有題詩興。鴉返斜陽雪滿山。</text>
<title>臘月十七曉。夢以知申入侍。覺而拜正朝賀箋。不任瞻天望聖之懷。謹賦一絶。</title>,<text>夢入金宮拜聖君。天顏咫尺御香聞。居然鼓角驚蝴蝶。起望楓宸進賀文。</text>
<title>自槐郡。乘舟還洛。夜過驪江。</title>,<text>秋宿蓬窓暑氣微。渚風輕透木綿衣。三更夢罷帆無𧏮。滿載中天月色歸。</text>
<title>庚戌三三日。爲慈親設壽席。四台諸宰並臨。歌舞竟夕。樂莫大焉。醉後。相公呼韻命賦詩。各賜和章。鄭判府事致和。亦臨而不賦詩。</title>,<text>壽筵今夕又芳辰。三月長安天氣新。初月不妨留作燭。落花端合掃爲茵附次韻暮春三月是佳辰。壽酒相傳喜轉新。他日此時須記得。百花飛作醉中茵。李領府事 景奭三三從古說佳辰。何況團欒醉興新。試看台星光疊疊。世人徒事設華茵。鄭領議政 太和壽席初開屬令辰。滿城花柳看逾新。今朝勝會誠難得。座客何妨醉吐茵。洪右議政 重普一年光景正芳辰。壽席春濃綵服新。爲把深杯爭獻祝。不妨沈醉倒華茵。益平尉洪 得箕百年今夕最佳辰。醉裏相看意轉新。待得日沈山外後。不妨携手草爲茵。靑平尉沈 益顯懸弧佳節屬良辰。千百花開柳色新。盡日酣歌無限醉。何妨投轄吐華茵。左參贊趙 珩</text>
<title>閏三月晦日。訪同春堂旅邸。時有還山之意。要余賦詩。率爾書呈。</title>,<text>今年春事剩三旬。及到春歸更惜春。若遣先生留不去。春風長襲座中人。</text>
<title>李內翰 潤朝 挽</title>,<text>幼能長逝叔平藏。每對東翁輒自傷。今日哭君無限痛。一家三秀一時亡。</text>
<title>新城歌八絶。別金使君 弘振 族叔之行。</title>,<text>家君曾宰此名區。春日庭前綵服趨。今夕送君仍起興。舊題留在壁間無。君去新城索我詩。爲緣風俗我曾知。依然往事當追說。苦樂參差實半之。淸心亭子壓橋頭。衙罷乘閑榜小舟。時向木峯尋舊跡。且從池寺辦奇遊。官醪初熟淥盈杯。睡罷琴軒坐秀臺。纔報獵人持鹿獻。更看漁戶網鮮來。山田磽薄又荒蕪。飢歲無由急索租。官簿擁虛營牒峻。若爲充得積年逋。西民先怯北人聲。出待蒼黃負戴迎。皮幣繭絲塡壑慾。一經公廩更無贏。從他苦樂豈關心。好是讀書松桂林。還憶昔年同筆硯。却慙今日異升沈。鸞鳳寧棲枳棘叢。已看毛質欲排風。秋來掛得如雲席。直濟滄溟萬里通。</text>
<title>西原歌八絶。別南雲路 九萬 使君。</title>,<text>西原太守欲登途。爲索荒詞問病夫。才退向來疏筆硯。有情那忍一言無。翩翩綵服引潘輿。旨瀡盈前樂有餘。時節更成鄕黨會。杜陵花竹近郊居。宓子淸琴謝眺詩。黃堂暇日兩相宜。時時講道華陽洞。九曲溪山到底奇。樂有餘時苦亦當。憂深平陸受牛羊。今年穡事那堪說。七月田疇已下霜。秋來牒訴鬧如雲。處處民飢不忍聞。束帶朝朝腰幾折。營門長候兩將軍。北符南節授仍收。曾惜朝端第一流。外內本來輕重別。誰人更挽歙州留。吾門冠冕盛宜春。此日同朝有幾人。已判中年懷抱惡。難堪浮世別離頻。病餘筋力不勝杯。今爲君行盡醉回。留與嗣宗相憶處。好音唯待竹筒開。</text>
<title>騎省直廬。次洪學士國卿 柱國 韻。寄沈亞諫仲美 攸 叔江樓。</title>,<text>江樓日日飮無何。不信人間萬事多。苔逕落花須莫掃。月邊應有櫓聲過。逐江新啓向陽扉。春晩汀洲草色肥。堪笑馬曹空拄笏。綠蓑風雨夢漁磯。</text>
<title>戲別許章玉 璋 兄赴陽城</title>,<text>五馬長嘶桑梓中。翩翩晝錦動秋風。人生得意無高下。盤谷今爲小沛豐。</text>
<title>戲謝富平金使君 鋿 丈惠蟹</title>,<text>三色螯兼一紙書。使君情味晩誰如。東籬細菊猶含笑。左手雖盈右手虛。</text>
<title>南谷宅酒席。待南澗丈。南谷。鄭公知和號。南澗。洪公處亮號。方爲吏參。</title>,<text>霜落東籬細菊斑。兩人相對見南山。斜陽欲盡佳期誤。吏部前宵醉甕間。</text>
<title>戲呈南谷丈</title>,<text>殘燭高堂擧酒頻。雪中和氣欲生春。醒來最是開心處。羅襪黃昏步洛神。家尊生辰。設小酌。南谷丈率歌兒來。醉後忘給騎。聞其步還顚外。故云。</text>
<title>雨中記興</title>,<text>春來壺谷賦閑居。宿醉初醒午睡餘。最是雨中眞趣味。小園親摘木頭蔬。</text>
<title>夜直巡廳。戲次白洲巡將時戲作。寄弼卿。弼亦望後之將也。弼卿。李公翊相字。</title>,<text>安牌開坐日初曛。四五殘兵處處分。巡將剩官眞可笑。不知何事又監軍。</text>
<title>三題載邇銘旌。感而有賦。</title>,<text>徐君面上草萋萋。三度丹旌忍淚題。存歿百年無限痛。撫孤還愧不孤嵇。</text>
<title>次南谷夢中同遊韻</title>,<text>太白詩成天姥山。褒城夢入曲江灣。仙緣交誼元相感。携手它時與子還。附原韻 後數月回山陵奉審事。同就理。仍作山水閑人。詩語果驗。丹崖翠壁問何山。面面樓臺曲曲灣。安得別區如夢境。芒鞋竹杖共君還。南谷</text>
<title>烽臺春望 罷官歸覲仁川時。</title>,<text>雲霓明滅夕陽低。千仞岡頭獨倚藜。滄海極天槎路阻。不知何處是靑齊。</text>
<title>紫燕島。醉贈桂陽鄭使君 時亨。</title>,<text>春波二月鏡開函。裊裊東風滿一帆。何處故人來待我。早潮初退太平巖。</text>
<title>蓮亭記興</title>,<text>荷花的的葉田田。一陣香風到枕邊。眠罷夕陽擡首望。遠山如夢日如年。</text>
<title>夜臥無眠寫景書懷</title>,<text>月色泉聲視聽娛。悠悠淸夜五更徂。疇人病後偏無寐。數盡燈前一串珠。</text>
<title>鄭東溟挽</title>,<text>東方幸有鄭東溟。萬丈光輝燭帝庭。一夜靑臺天象變。文星落並老人星。工部之詩太史文。一人兼二古無聞。雷霆霹靂來驚総。谿谷先生昔所云。敬行一出萬人空。獨繼千秋樂府風。欲問遺音無覓處。淮南鷄犬白雲中。沈冥酒裏亦從容。至愼其惟阮嗣宗。今日一杯雖欲進。只應澆土未澆胸。</text>
<title>自仁州還洛。歷宿磻溪金相國宅。聞南谷丈適來。纔起乘舟矣。恨不鼎會。錄呈一絶要和。</title>,<text>一室芝蘭度此宵。寒溪落木聽蕭蕭。燈前只欠成三影。望望仙舟恨未招。</text>
<title>別秋潭燕京之行</title>,<text>玆行無不爲君憂。我獨臨岐笑未休。夷險一心天可質。昔年鯨海亦安流。</text>
<title>夢中聯句 幷小敍</title>,<text>乙卯十二月。余在仁川衙。李季周在砥平。各於夢中得一句。相書以示。則音律諧合。合爲一絶。甚奇事也。姑錄之。以待後驗。滄洲空闊萬帆過。一水春添雨後波。雲 黃鶴白雲何日去。綠陰芳草此時多。周</text>
<title>闋服後。直摠府。志感。呈文谷謫所。幷小敍</title>,<text>余曾於十數年前。與靑湖李尙書，文谷金相國諸公。伴直于此。時時觴詠於細菊盤松之下矣。到今更來。則湖丈之墓草已十宿。而谷相遠謫南裔。只松菊宛然猶存。不勝物是人非之感。枕上得一絶。情見于詞。砌菊庭松尙宛然。誰敎滄海變桑田。生離死別傷心處。坐數更籌獨不眠。</text>
<title>歸松山弊廬。呈退憂金相公，翠屛趙尙書。退憂。金相■。</title>,<text>退相屛翁各一丘。殘生今又返莬裘。荒田破屋尤疲弊。若比三分我益州。</text>
<title>鶴嶺途中</title>,<text>醉臥千峯萬壑中。長松百尺舞春風。醒來欲訪陶村去。舊路依依桂樹叢。</text>
<title>移花</title>,<text>春深無處覓韶華。一雨今朝散玉麻。雙柏小堂顏色改。課兒移種杜鵑花。</text>
<title>知樂亭八景 亭在永平。爲秋潭兪伯圭作。</title>,<text>一鏡方塘數畝寬。山人來照正衣冠。游魚散處荷香動。兼得南華茂叔觀。右止水方塘獨木橋橫小澗波。行人偏向此間多。褰裳別有臨深意。莫是孤山處士過。右孤山獨橋春晩芳洲旭日明。牧童相伴跨牛行。飽來豐草沙邊臥。弘景圖中果孰榮。右朝渚牧牛縈紆石棧掛靑峯。木末歸僧響一筇。看取夕陽催擧足。佛前將趁飯時鐘。右夕棧歸僧雨後孤雲出遠岑。幽人怡悅費閑吟。風吹不向紅塵去。自是無心亦有心。右閑雲出岫郊煙如織日沈西。倦鳥飛歸翅自低。無限春山隨處宿。上林寧借一枝棲。右倦鳥投林淸琴携處綠樽開。一曲花間侑一杯。吾醉吾眠吾自鼓。不須君去又君來。右鼓琴稱觴柯亭妙曲自中郞。錦里淸詩卽草堂。三弄一吟聲韻叶。宿雲開盡月蒼蒼。右橫笛賦詩</text>
<title>山中初聞杜鵑</title>,<text>春山明月蜀禽鳴。客夢初回第一聲。鼎小鼎空渠不管。老農多意卜西成。</text>
<title>允迪寄先稿東岳續集。仍示所作。依韻答謝。</title>,<text>海涵山立日光鮮。纖鉅無遺昔歲編。鐵網珊瑚猶有漏。續登文梓並流傅。</text>
<title>家有獨鶴。南谷相公請放新齋。並一絶寄呈。</title>,<text>霜毛仙鶴下人間。誤入貧家飮啄艱。移向相公軒上去。舞宜明月宿宜山。</text>
<title>南谷新亭。醉題卽事。</title>,<text>楚楚新齋醉吐茵。園松畦草自相親。多情獨鶴荷邊舞。似識東村舊主人。</text>
<title>詠史 六十首○晉以上</title>,<text>夏啓獄訟歸時德已衰。唐虞揖遜更難迢。如何寶位將登日。不向箕山一讓之。殷高宗恭默三年感帝尊。夢中艮弼代予言。誰知萬國咸寧日。獨有家庭孝子冤周武王舟中魚躍白如銀。八百諸侯會孟津。休道鉅橋勤發粟。首陽猶有採薇人。昭王成康仁政洽黎元。遺澤胡爲不及孫。一片膠尹何處去。水濱千載尙無言。穆王八馬風飛跡八荒。瑶池留醉紫霞觴。朱弓赤矢何人得。黃竹歌停玉輅忙。齊景公壯觀曾欲放琅邪。其柰牛山日已斜。堪惜一狐裘節儉。不匡千駟馬豪奢。魏文侯擁篲高風自絶倫。一時賢士滿堂新。可憐嗣子浮河日。舟上唯存薄行人。趙襄子三板孤城尸不流。邯鄲舊業幸重收。報仇義士求衣日。何不提還智伯頭。趙武靈王北開胡地又窺西。豪氣還憐到老低。雀鷇當年探已盡。叢臺烏鵲至今啼。燕昭王臺築黃金得士多。佞臣頭斷血流波。賢孫志業差堪繼。易水寒風壯士歌。秦始皇海浮方士土埋儒。城遏凶奴石勒謨。山鬼亦知他日事。也應潛笑萬年愚。楚襄王白日將沈鄢郢山。金輿猶向綵雲間。徒思神女來巫峽。不念懷王鎖武關。漢高祖侯公功在酇候前。鐵卷丹書獨未傅。家令一言何所補。黃金虛荷主恩偏。呂后芒山雲氣未曾收。一婦終難呂易劉。人彘酷刑何太甚。乃公猶貸辟陽侯。文帝纔唱軍門左袒聲。渭橋翻見璽符迎。從知薄后靑龍夢。絶勝高皇白馬盟。武帝七十年間事事勞。秋風吹折昔時豪。終違海外三山藥。空斫宮中萬樹桃。光武葱葱白水氣佳哉。四七休期赤伏來。不許臧宮鳴劍去。西風吹到玉關回。昭烈祈山長史回軍日。北地王孫哭廟時。靈在九天應不識。世間空使蜀人悲。魏文帝五官卽將美風儀。更得甄妃絶代姿。莫怒劉楨平坐視。陳思已賦洛神詞。晉成帝眼中難見白頭公。司馬家兒尙幼沖。一語能摧元舅氣。全勝居攝漢之終。巢許萬古淸風不可攀。爭稱潁水與箕山。縱然欲受堯天下。其柰河濱有聖鱞。太公一夕風雲會渭濱。營丘勳業映千春。精靈若識田和廢。應憶當時扣馬人。百里奚虞公難諫縱先知。諫未能回去未遲。莫道之奇元不智。從容進退族行時。伍子胥忠孝雙全死亦安。壯心寧怕劍光寒。夫差幎冒眞堪笑。目抉東門已快觀。管仲毋忘在莒進忠規。九合諸侯功豈卑。臺有三歸門塞樹。獨何忘却檻車時。舅犯仁親一語足稱賢。險阻曾經十九年。何奈謾投河水璧。不能爭㓕介山煙。老子半夜關門紫氣濃。靑牛行李儼如龍。胡爲強著玄言去。竟作千秋道佛宗。莊子爲是才高氣不除。胸懷謾寓北冥魚。浮辭定向知言屈。恨未相逢孟子輿。藺相如只把雄談取上卿。文園何苦慕高名。璧還缶擊猶餘事。忠智終看背負荊。毛遂三年門下未知名。一歷階前楚座傾。白日銅監呼取血。全勝狗盜與鷄鳴。蘇秦黑貂凋弊困而歸。妻吃糟糠不下機。可笑黃金翻買禍。齊王宮裏亂王妑。張儀平生只解爲秦謀。璧未嘗偸國竟偸。不幸存他三寸舌。無端叩得六王頭。信陵君趣駕歸來義益高。大梁宗廟免蓬蒿。他年地下從遊處。莫謝侯朱謝薜毛。范睢一說秦王間兩宮。區區寧數遠交功。公家縱富私恩絶。不及茅焦苦諫忠。宋玉自是君王好善淫。何勞作賦更迷心。從敎衆女蛾眉妬。江水靑楓屈子沈。荊軻盡日燕山去路長。登車行色太悤忙。如何不暫須吾客。只挈孩提一舞陽。呂不韋寶玉西飛楚服鮮。殘嬴二葉促相傅。終敎奇貨爲奇禍。莫若邯鄲擁美眠。四皓政也雖狂亦爾君。曾看賢嗣北監軍。平生共抱安儲策。獨向劉家立大勳。范增宋義誅時歸太早。陳平間後去還遲。吾家所立沈江日。碎首爭宜去亦宜。張良沙中餘憤未全消。爲報韓仇托漢朝。狂客亦思存絶世。借籌誰遣印還銷。黥布掘嬴沈芉項仍仇。反復歸來又叛劉。自古貫盈無爾匹。同爲逆鬼信應羞。周勃北軍呼祖幸乘危。前席承咨謝不知。要識安劉功大處。只緣生得亞夫兒。袁盎私讎雖不共朝堂。抵隙何心戮智囊。自是冤魂能假手。安知剌客必從梁。東方朔大隱金門不是榮。徘優畜處主恩輕。可憐天上偸桃手。空得人間竊肉名。司馬相如犬子奇才固絶儔。生涯曾賴婦人謀。如何獨念長門苦。不念空閨詠白頭。李陵大罪通天衛律同。穹廬墜盡隴西風。生前遇幸中郞將。死後名因太史公。金日磾博陸端宜讓日磾。誰言夷夏性難齊。宮娥戲處猶誅子。國母戕時肯廕妻。楊雄草玄當日鬢絲紛。三世空愁不遇君。莫把弔詞投水去。忠魂應笑美新文。馮異平棘欣迎赤伏符。晩來功績樹桑楡。君王不信藏兵譛。爲是滹沱飯一盂。馬援褁革雄心自丈夫。眼前常欲女兒無。生因禁壻終招謗。死爲椒親不入圖。宋弘鐵石心腸帝未知。堂堂只見好風儀。繁聲尙惡桓譚瑟。肯顧湖陽竊聽時。張儉鉤黨諸賢盡就牢。網羅天地去何逃。苟完一命千家破。泉下應慙見孔褒。禰衡鄴下曹兒眼底看。漁陽撾罷鼓聲殘。空成鸚鵡洲邊土。明哲終慙管幼安。徐庶方寸亂時雖赴母。衰麻除後詎忘君。中興大業輸龍鳳。應笑王陵強策勳。杜預滄海桑田算亦遲。當陽多事謾沈碑。同時一片羊公石。峴首行人淚盍垂。嵇紹亂代貞臣有侍中。人稱移孝以爲忠。爭如泣廢周詩客。不面西方且考終。王導周郞不顧疾聲呼。私恨雖多許國俱。敦再問時無一語。後來休道殺非吾。陶侃精神機鑑固人英。莫謂忠勤似孔明。當日若無溫嶠語。義旗寧指石頭城。謝玄收功淝水豈非天。鶴唳風聲亦偶然。猶勝沈酣阮家姪。虛名空詑竹林賢。陶潛靑山忽失義煕春。滿眼群兒搗藥盡。一枕淸風北牕下。夢中猶作葛天民。</text>
<title>題硯匣</title>,<text>三友潛居一室中。陶侯陳子暨毛公。時時開戶誰來會。楮氏雲孫必與同。</text>
<title>三色桃</title>,<text>一樹桃花三色開。爭將艷態欲相猜。無私植物猶如此。翻覆人情且莫哀。</text>
<title>竹醉日移竹</title>,<text>東隣叢竹雨中移。五月芳辰醉不知。多事主人思換醒。好風吹動最長枝。</text>
<title>戲題 昔東坡不善酒歌棋。爲三恨。余之不鮮歌棋同。而酒量差勝。故云。</title>,<text>東坡恨不解歌棋。可笑壺翁亦似之。只是差強一斗酒。其如難敵百篇詩。</text>
<title>松山去路。次壯汀丈韻。</title>,<text>松桂叢中石路斜。隔林煙起是吾家。停車愛聽前溪水。搴取芙蓉木末花。</text>
<title>庚申冬服闋後。出松山途中有吟。</title>,<text>西日依依鶴嶺邊。獨携孤影度寒川。如何疇昔歌呼地。垂淚經過奄六年。</text>
<title>夜行迷路。逢僧喜題。</title>,<text>鳧峯鶴嶺眼中迷。獨馬行驚宿鳥棲。無限綠蘿明月在。一僧來指舊行谿。</text>
<title>過松都抆淚志感 遠接使時</title>,<text>孤露人間萬事非。遼陽城郭獨依俙。傷心喜雨堂前路。草色猶如舊綵衣。</text>
<title>冒雨渡大同江</title>,<text>悤悤飛傳過栽松。雨滿長洲淨岸容。十六年來重到處。春光已老牧丹峯。</text>
<title>午渡淸川江</title>,<text>春風回首百祥樓。不復繁華少日游。獨倚蘭舟經古渡。晴川芳草使人愁。</text>
<title>聽流堂</title>,<text>行人獨宿聽流堂。洗盡塵愁一擧觴。縱欠昔年歌舞興。巖花映水當紅粧。</text>
<title>還過定川有悼</title>,<text>玉杯當日手無分。桃李新粧翡翠裙。惆悵楚臺雲已去。十春花落薛濤墳。</text>
<title>納淸亭</title>,<text>翩翩飛騎疾如星。病客長途困未醒。最是雨中開眼處。納淸亭畔柳條靑。</text>
<title>辛酉夏。與李季周同差祈雨祭官。余差德津堂。周差五冠山。途中集古詩聯句。而一句各改三字。</title>,<text>朝擎香幣綵雲間。雲 正屬農家惜雨乾。周 同作享官吾更遠。周 天敎看得五冠山。雲</text>
<title>濟橋餞席。醉書副使仲輝扇。</title>,<text>相看脈脈欲無詩。流水斜陽爲我遲。行客自應忘別恨。可堪城畔獨歸時。</text>
<title>壬戌元日。南谷相公入耆老所。詩以賀之。</title>,<text>元日新登洛社筵。不鶱山色照牕前。唯期十五春秋後。杖屨追隨地上仙。</text>
<title>次西河大學士恩門宴席上呼韻試新進士之作 西河。李公敏敍號。</title>,<text>盛宴元非不速賓。名區欲賞可憐春。參差世故違心事。行樂全輸一榜新。</text>
<title>宋唐津 光洵 挽</title>,<text>王琴姜被友于堂。兄弟聲名邁五常。惆悵如今半零落。不堪重讀棣華章。友于堂。宋家堂名。</text>
<title>南谷鄭相國，北汀洪尙書冒雨來枉。醉後應呼。</title>,<text>佳雨仍隨上客來。駱峯當席好顏開。居然小酌三尊會。此世何人又此杯。</text>
<title>靑平第。醉次退憂金相國題壁三絶韻。</title>,<text>主家風景似仙家。閑捻秦簫弄月華。只是春光留不得。庭前纔落碧桃花。茅齋孤夐寂無喧。草色靑靑沁水園。借問眞長都尉座。孰爲玄度孰深源。居然時序屬條桑。樹幄荷錢護一堂。共說十年前勝事。不堪相對鬢俱霜。</text>
<title>追次三田碑舊題韻 幷小序</title>,<text>余於十三歲時。經過三田碑。有一絶曰。幷六奇功鐫岱嶽。報千洪烈立靈州。憐渠同是頑然物。獨載東方萬古羞。頗爲人所稱道矣。今日以館伴隨勑使到此碑下。忽憶此作。有靦于顏。追次其韻。而詞氣俱挫。氣衰之致耶。意歉之故耶。觀者當辨之。曾在髫齡題此石。慨然興歎念神州。如何四十三年後。白首隨塵不解羞。</text>
<title>寄宋承宣 光淵 江亭</title>,<text>蒹葭洲渚露爲霜。雁陣初驚鷺夢涼。待得官閑身健日。扁舟歸訪水中央。</text>
<title>小酌鄭原州叔夏家口號</title>,<text>閑對終南倚曲欄。雨餘秋色動微寒。風流太守三杯酒。絶勝平原十日歡。</text>
<title>梧灘叔家。別金川季叔。梧灘。沈公攸號。</title>,<text>暮境相看此別難。蕭蕭風雨滿長安。明朝欲向江樓去。愁見汀洲雁影寒。</text>
<title>暮春出松山。戲次南谷相公韻。</title>,<text>階上名花手自栽。玉梅紅藥未全開。尋常物色渾無賴。只待風前柳絮來。柳絮。歌兒名。</text>
<title>走次金遠明示韻</title>,<text>處處村翁叱犢耕。麥田春雨夜來晴。歸山縱有棲遲興。隔岸猶勞悵望情。</text>
<title>鑿小池。築小島。戲吟。</title>,<text>鑿池如斗島如萍。繩度周回未半庭。取樂本來無大小。瑤池蓬島亦同形。</text>
<title>卽事</title>,<text>生憎屋角喚晴鳩。小雨前宵不滿疇。唯有老蛙知此意。叫雛呼伴鬧池溝。</text>
<title>夜逢好雨。寄留山兒。</title>,<text>前宵好雨自知時。春水朝來定滿池。芽白渚蒲移可種。更宜蓮下養魚兒。</text>
<title>南谷蓑笠亭。敬次相公韻。</title>,<text>滿林新綠恰粧池。鶯舌初調鷰羽差。無事相公閑倚枕。枕邊惟挈一軍持。</text>
<title>又次相公病鶴韻</title>,<text>靑田鶴壽自千春。肯向塵間學鳥伸。雙翮縱摧淸響在。夜分常警老仙人。</text>
<title>次前歲夢中聯句韻。書松澗簡尾。</title>,<text>一春光景瞥然過。新綠林間漲似波。人事不如前日夢。會時常少別時多。</text>
<title>北汀洪尙書挽 二十絶</title>,<text>前輩風流次第亡。巋然獨有魯靈光。公今逝矣吾安放。瀉淚題詞字字傷。南陽名閥世爭推。詩禮門庭積德基。妙歲成人見頭角。淳夫早被景仁知。場屋文聲再以鳴。靑雲萬里闢鵬程。离筵翰苑銓卽遍。玉署銀臺諫長幷。欽迹逃榮問幾年。積城山下舊林泉。耕田理圃耽幽趣。恩召頻繁臥益堅。南州東臬暫分憂。吏隱仙緣又碧樓。崧嶽故都曾臥閤。保釐餘澤至今留。雅望淸朝自蔚然。纔離柏府長東銓。文星晩耀瀛洲館。壽杖終登洛社筵。一品崇班繼益城。西樞新渥煥犀鞓。謙謙自是平生志。傴僂循墻寵若驚。曩時時事幾驚魂。天日終能照覆盆。朝著再新公已病。掩門三載絶塵喧。衰年喪偶腹長悲。孫楚深情每見詩。淡泊生涯同老宿。夜憑孤枕晝觀棋。公心恬靜絶營爲。淸畏人知自牧卑。和氣襲來如飮酎。巨源風度紫芝眉。公詩淸健自超倫。語必驚人務去陳。最是岸巾談史處。酒間豪氣老逾新。公與吾翁卽弟昆。更因同閈早登門。詞場酒社追隨地。半百光陰隙駟奔。辛丑年間檜寺遊。樽前且喚趙楊州。挑燈聽雨淋漓興。老杜諸篇醉共酬。吾家壽席必呼公。公或開樽我亦同。壺谷泮村相望地。朱輪並耀洛城東。孤露人間着此生。每逢親執輒傷情。追思問疾歸山日。握手牕前忍淚行。入山三日遽凶音。師友情兼淚不禁。歸拜素帷纔戢木。簀前長訣負初心。去年行自故山回。中路招邀勸我杯。今日此行猶此路。小桃庭畔爲誰開。曾孫持服四兒俱。三達尊中一不無。乘化去來奚復憾。只憐浮世此身孤。隋珠魚目世無分。只有侯芭識子雲。已信公文傳不朽。他時誰復定吾文。翩翩丹旐向何之。哭奠單杯自此辭。莫道幽明從此隔。屋梁殘月當淸儀。</text>
<title>賀梅翁陞秩</title>,<text>白首梅翁尙積薪。秩陞鄕月荷恩新。塡門賓客應無數。一倍彈冠是故人。</text>
<title>賜酒後志感。示竹塢。</title>,<text>旱久晴嘉杜老詞。省中光景摠相宜。宮壼昨夜同褕首。更詠坡翁雨露詩。</text>
<title>直廬卽事</title>,<text>雨滴梧桐枕上知。秋聲欲到鳳凰枝。偏憐一葉將先落。摘取牕前寫我詩。</text>
<title>海西伯沈仲美叔來訪呼韻聯句</title>,<text>雨後涼蜩碧樹秋。詩情酒興較誰優。美 芙蓉堂上君將去。白玉壺中我獨留。雲</text>
<title>摠府直廬悼靑平</title>,<text>曾携都尉直衾聯。把酒揮毫此席前。今日風流何處去。老松叢竹獨依然。</text>
<title>歸山後送李翊臣冒雨還洛</title>,<text>白雲深處送人歸。叢桂林中一逕微。疏雨半邊山日暮。薜羅秋色滿征衣。</text>
<title>寄別安邊沈使君 壽亮</title>,<text>安邊太守欲辭朝。壺谷山人臥寂寥。怊悵東門不相送。鶴城秋月夢迢迢。</text>
<title>謹謝南谷相公送酒肴興歌兒</title>,<text>寥落柴門晝不開。小池雲影獨徘徊。秋山不是龍門雪。忽有歌姬載酒來。</text>
<title>敬次南谷見寄之作</title>,<text>雲出無心散亦忙。雨餘庭畔對斜陽。居然相國風流筆。粧點山容與水光。附原韻 南谷靑門歸騎戴星忙。想到松扉近夕陽。水曲山間多少意。姸歌一曲可增光。</text>
<title>戲題鄕味</title>,<text>魚腮呀呷蟹臍團。更殺肥鷄飽早飡。午後仍呼新稻酒。桃梨棗栗又登盤。</text>
<title>中元夜與兩叔對酒。適有許弟妾善歌。醉後歡甚。堂叔歌宗叔舞。記實戲題。</title>,<text>今宵明月一年多。骨肉圑圓柰樂何。白髮蒼顏非少壯。樽前猶愛美人歌。</text>
<title>出游記興</title>,<text>秋山寂歷夕陽明。醉倚藍輿緩步行。不是虎溪還一笑。老松亭下老僧迎。</text>
<title>先王諱辰悄坐寓感</title>,<text>鼎湖龍去十年纔。人世仍逢八月來。咫尺崇陵長在望。不堪窮谷老臣哀。</text>
<title>李同甫出城早訪。仍作瀑布之游。地主李公 濡 亦載酒來會。</title>,<text>朝煙初起翠微間。忽有詞人遠扣關。好是藍輿尋瀑日。風流太守候廬山。</text>
<title>謝呈地主</title>,<text>乘鶴揚州醉習池。古人曾不兩兼之。佳辰此會眞三絶。更和廬山瀑布詩。</text>
<title>戲別伯涵 伯涵。洪公萬容字。時以安胎使往湖西。余以實錄奉安使。將赴關東。一時辭朝。</title>,<text>行人各自算行程。地近君應勝我行。只是鏡湖蘭寺景。歸來相詑孰輸贏。</text>
<title>楊根客館。留別加平李使君。齊杜以奉安使。赴江陵時。</title>,<text>東來吾興得君多。岐路明朝柰別何。秉燭樽前須盡醉。楊山官酒綠於波。</text>
<title>酒泉館</title>,<text>每欲移封向酒泉。擧杯今夜卽神仙。床前不許紅粧近。欹枕江聲伴月眠。</text>
<title>戲贈鄭內翰 齊泰 士瞻</title>,<text>中夜灘聲響似雷。酒泉孤館夢初回。牕前兩峽生顏色。爲有峯頭楚月來。楚月妓名</text>
<title>五臺史閣留別內翰</title>,<text>君檢靑編石室留。我隨煙霧向溟洲。同來千里不同去。高閣雨聲添別愁。</text>
<title>舟中。醉贈東里所眄壬娘。</title>,<text>東翁當日敎歌兒。別舞樽前手小垂。今世已無黃太史。不堪空詠國香詩。</text>
<title>蓮谷驛曉思</title>,<text>酒醒空館思依然。何處瀛洲更有仙。波咽小牕殘月落。夢魂還繞鏡湖船。</text>
<title>夜與養彬師同宿</title>,<text>昨日紅粧在眼前。今宵白衲宿床邊。坡翁詩句眞先獲。放柳參禪各有緣。</text>
<title>襄陽太平樓。醉贈主守崔成伯商 翼。</title>,<text>襄陽歌舞白銅鞮。自古風流說大堤。最是太平樓上興。依依落日峴山西。</text>
<title>洛山寺</title>,<text>貪看仙界促前驅。洛寺雲煙似畫圖。末入沙門詩有興。梨花亭上席先鋪。</text>
<title>還洛後。書江陵任使君 奎 文仲簡尾。</title>,<text>緩舞淸宵月寺筵。離歌落日鏡湖船。歸來無限相思意。爲報瀛洲鶴上仙。</text>
<title>崇陵志感 甲子山陵提調時</title>,<text>三春祗役敢言家。筋力全衰兩鬢華。只是雨中開眼處。安香廳畔一枝花。</text>
<title>雨後聞杜鵑有感</title>,<text>前宵一雨不成泥。春盡喬山草色迷。最是孤臣腸斷處。小窓微月子規啼</text>
<title>賀吳同僚元徵回甲歲生子 元徵。吳公斗寅字。</title>,<text>白髮朱顏福祿全。老來生子又居然。是兒榮壽吾先卜。前後懸弧首甲年。</text>
<title>南谷宅酒席口號</title>,<text>雨一番過酒一杯。相君留客此高臺。天公似鮮騷人興。薄暮簾前作意催。</text>
<title>次西河寄梅翁兼示之韻</title>,<text>落日依依望裏山。伊人宛在水中間。他時擬訪江樓去。一棹晴波帶月還。我亦非無一片山。胡爲蹤迹尙塵間。松風蘿月關情處。夜夜鳴皐夢裏還。</text>
<title>別金城徐使君 宗泰 君望</title>,<text>近歲文星耀一方。三州仙舄自湖堂。東湖縱輟蓬山暇。別有蓬山在海傍。蔚珍吳使君道一，伊川朴使君泰輔。已先自胡堂出。君今又出。故云。</text>
<title>中元日。寄山中諸族。</title>,<text>遙思骨肉共團圓。伏枕壺翁獨悵然。今夜孰無端正月。不如同賞綠蘿邊。</text>
<title>試院次梧灘沈叔韻。</title>,<text>前庭喧聒哄中堂。蟻戰初回夢一場。留待白蓮霜後色。燭花先自照連床。晨夕聯翩共一堂。我曹今日幸逢場。疏星帶月仍窺幌。落葉流風欲滿床。淸曉初開貢士堂。滿庭才子鬪文場。何人入我鑪錘手。卷繋紅絲奏御床。</text>
<title>書寄襄陽崔使君 商翼 簡尾</title>,<text>銅鞮一曲大堤頭。每憶年前爛熳遊。斜日峴山餘興在。夢魂長繞太平摟。依依歌舞洛山臺。席上三人勸我杯。千里素書開眼處。不堪隣笛一聲哀。時前按使魚翼之新歿。</text>
<title>上元日悄坐無聊</title>,<text>門掩佳辰抱膝眠。鏡中華髮日蕭然。兒童不解看升月。只愛長風送紙鳶。</text>
<title>與文谷相公會梅翁家。賞梅小酌。仍次相公前寄梅翁韻。</title>,<text>台星光耀駱山村。谷老催敲澗老門。柏葉試嘗春後酒。梅花猶着臘前魂。</text>
<title>次寅伯連夢幼能感懷寄示之作</title>,<text>席上珍爲松下塵。光陰荏苒又今春。山陽笛裏傷心久。梁月時來拭淚頻。</text>
<title>雨後。想松翁江居之興。仍思昔夢。奉一絶要和。</title>,<text>桃花春浪木蘭舟。何處騷人獨倚樓。他日綠陰芳草路。曲江應驗夢中遊。</text>
<title>別金北評 昌協 仲和 五絶</title>,<text>鏡城都護北兵營。評事爲官地望淸。勒石燕然兼草檄。古來詞客幾玆行。每吟東岳出巡篇。豪氣爭高碣石天。澤老淸詩前可繼。溟翁傑句後猶傳。君今此去意何如。晝靜轅門可讀書。畫戟長於銓席筆。譙樓高却玉堂廬。詩禮庭前暫輟聞。夢魂應繞太行雲。歸期屈指元非遠。早晩天書且召君。繡衣前歲遍南遐。蓮幕今行又北涯。少日壯遊君果辦。雖然莫向老夫誇。余南窮日城。北極燕都。故戲之。</text>
<title>宗叔入地日。感吟示門黨。</title>,<text>雲愁晦谷雨聲悲。政是梅翁入地時。惆悵舊遊難可再。此生唯有夢中期。</text>
<title>醉南谷蓑笠亭</title>,<text>新蒲細柳繞芳池。荷底游魚上釣遲。未到此亭知已久。楹間不省舊題詩。附次韻 南谷新荷出水滿前池。病鶴穿林步步遲。莫道園亭春事盡。綠陰芳草揔宜詩。</text>
<title>四月之晦。訪潭翁於鷺梁。席上書贈。</title>,<text>前宵一雨浸汀洲。客到沙邊喚小舟。華髮老仙迎我笑。綠陰深處有高樓。</text>
<title>自鷺浦。仍訪龍山沈仲美叔水明樓。洪伯涵，任文仲，宋漢卿 昌 三友。皆先來待。</title>,<text>回舟鷺渚下龍山。十里長波一棹還。憑檻四仙遙待我。水明樓在盡圖間。</text>
<title>歸路。訪浮榭主人鄭弟 世沃。不在。留題一絶。</title>,<text>月波亭對水明樓。隨處登臨散客愁。浮榭主人今不在。剡溪空返子猷舟。</text>
<title>一架亭小酌。戲次主人伯涵韻。</title>,<text>一架幽亭五月涼。秦樓別有此林塘。花猶棲樹雖堪折。絮已粘泥奈不狂。</text>
<title>寂寞中南谷相公。寄詩約會梨花亭。敬次以報。</title>,<text>散人無事飮無何。廷尉門前雀可羅。忽有扁舟江上興。相公詞筆燦生花。</text>
<title>松澗，西河兩詞伯。會留湖堂。歷過書示。</title>,<text>重到湖堂迹已陳。當時四友已成塵。汀洲鷗鷺依然在。倘記蓬山舊主人。</text>
<title>醉次彝仲韻</title>,<text>多少樓臺壓水濱。詩情偏到此亭新。平津未有舟迎客。綠野曾無屐倒人。</text>
<title>與彝仲下樓登舟。季周獨留。仍次季周席上韻促下。</title>,<text>斜日煙波緩棹回。更隨漁子共爭隈。松翁醉後猶餘興。客散江亭又一杯。</text>
<title>走筆別肅川金使君 儁相</title>,<text>把酒南隣此別難。明朝五馬發長安。炎大行役君休苦。小雪堂中六月寒。</text>
<title>戲宋承宣漢卿</title>,<text>銀臺仙客罷朝回。滿袖香煙滿面埃。新屋已成人不在。燭前誰勸有情杯。</text>
<title>病後登日涉亭</title>,<text>不涉西園十日餘。亭名日涉又歸虛。今朝扶病倚欄竹。落盡荷衣榴葉疏。</text>
<title>謝鄭弟寄新葡萄。仍促携酒。</title>,<text>蓮池架上碧葡萄。投我深情勝木桃。從此文園蘇渴病。竹欄明日又芳醪。</text>
<title>鄭相還自江亭。謹呈一絶。</title>,<text>相公身世半江湖。隨意煙波載玉壺。歸臥終南山色裏。笠亭秋雨賞荷珠。</text>
<title>趙尙書公擧蒼然亭。與弼卿諸友敍別。公擧。趙公師錫字。</title>,<text>疏雨鳴簷報晩秋。滿城煙靄集高樓。如何日夕終南會。半是衰年送別愁。時柳起之出東萊。任文仲將還鄕。余亦歸山。故云。</text>
<title>乙丑歸山後。始哭宗叔墓。志感。</title>,<text>三秋面上草經霜。哭盡哀情老淚長。楓菊滿山禾稼熟。一樽誰與作重陽。</text>
<title>農談</title>,<text>爲問老農今歲事。答云虛殼甚前秋。秋陽尙曝嚴霜退。差喜田間木麥收。</text>
<title>見叔夏書答簡尾</title>,<text>君臥江湖尙不歸。一年書札到亰稀。壺翁亦愛秋山好。萬壑靑楓獨掩扉。</text>
<title>釣人饋生鮒。令孫兒放池。</title>,<text>呀呷魚腮貫柳枝。却敎兒子放前池。非無拂杌揮刀意。要見他年變化期。</text>
<title>謝地主趙士俊 聖輔 再訪</title>,<text>重勞軒蓋耀村隣。水洛山容一倍新。三十年前舊令尹。白頭今作醉鄕民。</text>
<title>與地主飮瀑布。醉後戲呈。</title>,<text>山中輔國何須貴。醉後知州未必尊。共臥香爐峯下石。瀑流飛濺菊花樽。</text>
<title>坐庭畔石。贈孫兒。</title>,<text>松下桑邊石狀奇。月邊呼酒挽孫兒。騎巖上樹千回遍。却憶吾年似汝時。</text>
<title>卽事</title>,<text>嚴霜一夜凍前池。葉盡孤村菊已衰。催喚小梅盆入室。壁間疏影忽橫枝。</text>
<title>看瀑亭。戲贈畫僧守源。</title>,<text>瀑亭朝日醉來憑。仙境仍逢妙畫僧。畫幾樓臺與山水。玆亭玆瀑畫難能。</text>
<title>盆梅一夜盛開。愛而有賦。</title>,<text>梅花一夜發垂垂。至月山中欲雪時。最是樽前可憐意。爲余先發向南枝。</text>
<title>載梅還洛戲吟</title>,<text>山中不忍別新梅。玉骨香腮載與回。恰似魏文耽國色。寶車粧貯夜珠來。</text>
<title>詠殘梅</title>,<text>美艷曾同楊太眞。凋殘今似李夫人。香魂萬古無還日。獨爾芳姿歲歲新。</text>
<title>成川朴使君世檇送問。追索別語。書簡尾。</title>,<text>禁中朝日照螭頭。纔識荊州又別愁。雪裏忽驚梅信到。春風來自降仙樓。</text>
<title>丙寅春帖</title>,<text>春光先到洛東村。處處迎新酒滿樽。最是疏慵堂裏興。梅初結子竹生孫。</text>
<title>宋承宣漢鄕因刷令新送所愛酒席戲贈</title>,<text>簷前微雨細聞鈴。眉樣春山雪裏靑。何處玉人愁獨坐。不堪虛館酒初醒。</text>
<title>簡寄茂朱李使君 文伯</title>,<text>南州消息阻芳梅。幾日春天雁北來。遙想寒風樓上月。赤城霞滴使君杯。</text>
<title>松都歌十絶。送梅翁出守。</title>,<text>君向松都索別詩。爲緣風俗我曾知。離筵不唱陽關曲。却把新篇侑一巵。沙川帳幕白於沙。夾路歡迎士女譁。最是出官三日供。稚兒飢僕色相誇。酒味殊非舊太常。盤中厭見白飴糖。山梁草袋皆陳饌。差喜秋來劈蟹匡。松都人。稱牛腸爲草袋。公館沈深少可居。九杯亭廢但遺墟。頤神隱几知何處。喜雨堂中雨歇初。鱗鱗萬室簇相連。街上靑帘戶外廛。曳縠村娥蒙蒻笠。爭銖市賈數銅錢。黌堂槐檜鬱靑葱。一一規模傚泮宮。勤學向來科第盛。佇君儒化繼文翁。神崧屹立碧嵯峨。故國繁華一夢過。霞洞月臺皆舊跡。感懷偏向竹橋多。花潭流水細縈回。暇日尋源玉洞開。更向天磨看絶瀑。銀河千尺九天來。溪山隨處任優遊。舊病全蘇不待秋。抛却柏臺官長席。是非榮辱摠雲浮。縱知君去式遄歸。東社過從惜暫違。詩較臨瀛應不減。竹筒相遞莫敎稀。</text>
<title>謝咸陽沈使君 轍 惠紙果酒債</title>,<text>驛梅消息自咸陽。三復來書故意長。霜杮已乾宜豆餠。雪藤新檮可文房。佳辰悄坐吼雷腸。欲典朝衣換一觴。賴有使君知此意。尋常酒債不尋常。</text>
<title>謝李隣翁 仁碩 惠蕉根</title>,<text>芭蕉移自駱山前。帶土深根大若拳。留待葉舒如鳳翼。臥聽鳴雨竹欄邊。</text>
<title>次題性皓詩軸</title>,<text>一筇飛自楚山來。携得新詩滿袖回。嗟我急流猶未退。道人那肯畫爐灰。</text>
<title>送任文仲赴鐵原</title>,<text>三處西湖一色秋。坡翁千古擅風流。爭如此老多仙分。咫尺蓬山領四州。</text>
<title>日涉亭卽事</title>,<text>病餘筋力怯登臺。何事今朝杖屨催。黃鳥一聲初入耳。小童仍報牧丹開。</text>
<title>悼澤弟</title>,<text>獨無兄弟此單身。群從功緦有八人。十數年來零落盡。孤飛一雁與誰隣。</text>
<title>四月歸山。花卉盡淍。唯碧桃，玉梅，牧丹。或半落或始開。</title>,<text>山中春盡日如年。倦客歸來任醉眠。黃鳥一聲驚罷夢。碧桃花落小池邊。山人却恨晩歸家。落盡庭前躑躅花。驚起美人窓外立。海棠枝畔玉梅斜。四月繁霜草木摧。滿階紅藥幾時開。花王獨解騷人意。一朶無煩羯鼓催。</text>
<title>喜雨</title>,<text>四月炎風大麥枯。前宵一雨勃然蘇。朝來試拓南牕望。恰恰流鶯獵獵蒲。</text>
<title>戲問月桂三盆花</title>,<text>月桂三盆伴老仙。含風映日共嫣然。嬌姿艶態仍成粲。絶勝姮娥夜獨眠。</text>
<title>月桂答</title>,<text>爲慕壺中白髮仙。升堂一笑共依然。君心已似粘泥絮。夜夜何殊月裏眠。</text>
<title>問梅花</title>,<text>登堂玉骨隆階邊。三桂居然列案前。恰似梅妑初見黜。太眞兄弟共爭娟。</text>
<title>梅花答</title>,<text>閱歲經春侍枕邊。無端一夕下庭前。留看雪裏淸香動。較却三叢果孰娟。</text>
<title>端陽日記實</title>,<text>蘭湯排却藥爐邊。病客佳辰倍悄然。多事兒孫蒲作帶。樹陰終日送鞦韆。</text>
<title>申都事 善涵 挽</title>,<text>尋常明月駱山來。山下君家望眼開。明月自應明夜又。不堪君去更無回。</text>
<title>送金遠明鍾城之行</title>,<text>騷人長抱一秋愁。況是離亭政値秋。秋色滿天關塞遠。不堪君去又愁州。中秋明月出天山。月影隨君度玉關。不必三年愁月笛。明年須與月西還。</text>
<title>醉遊東門外。暮歸趁門限。馬上記實。</title>,<text>盡醉沙頭泛菊杯。歸途十里僕夫催。終南已黑烽初擧。望裏東門一扇開。</text>
<title>別關西吳按使兀徵</title>,<text>路入栽松四牡催。襜帷高向半空開。營中老妓驚相語。舊日東床按節來。</text>
<title>灘翁書中。以官作執金吾。獨無陰麗華爲譏。詩以解之。</title>,<text>簿領叢中日赴衙。金吾仕宦不須誇。盆梅一樹垂垂發。只愛芳姿當麗華。</text>
<title>南谷相公喜余典文衡。携酒來枉。醉次相公韵。</title>,<text>文昌星近紫微垣。弱羽誰知晩始鶱。珍重相公勤遠訪。賀辭非獨爲春元。附原韻 南谷妙年聲價動詞垣。玉署湖堂覩鳳鶱。今夜文星增瑞彩。九重宸簡賀新元。</text>
<title>丁卯送春日。小酌南谷宅。有吟。</title>,<text>惜春仍把餞春杯。花事居然一夜催。寄語東風須好去。明年更訪相公來。</text>
<title>承命詣光陵。贈老師。</title>,<text>卜九年前按節時。山中曾結後來期。如今客鬢全衰換。老宿相看摠不知。</text>
<title>淸心樓。次松澗相公記夢新題韵。以禮判。往審英陵時。</title>,<text>十數年前夢裏詩。驪江此會卽前期。何當更作驪江會。却話今宵話夢時。附原韻 松澗滄洲芳草夢聯詩。此夕同遊若有期。只是春波非卽景。從知眞驗在他時。</text>
<title>汾厓靷日。因官事。遣兒代奠。是夜。夢見甚分明。</title>,<text>春江引紼薤歌催。恨負靈筵手奠杯。今夜旅魂何處宿。却隨梁月夢中來。</text>
<title>漢水遭大風。退憂相公送一絶。走答。以禮判。爲奉影幀往全州時。</title>,<text>不怕風濤萬丈深。江神猶鮮奉綸音。仍思桑海投文日。只恃平生一片心。</text>
<title>到全城。次相公兩翁獨坐韻。</title>,<text>扶病長途歲月流。盡輸行樂讓同遊。玄都未賞千桃樹。沛館空吟一種愁。</text>
<title>過宴享後悄坐送春</title>,<text>繁絃急管倚淸歌。百戲堂中舞騎羅。今日送春仍抱病。夕陽偏覺落花多。</text>
<title>公州客館。謝方伯來訪。</title>,<text>病餘深酌爲君傾。殘燭依依照席明。回掉錦江花已落。客中春事太無情。</text>
<title>却妓戲吟</title>,<text>孤眠不但愼威儀。老病元宜放柳枝。虛館一燈殘夢罷。擁衾空詠淡僧詩。柳從龍有公山太守怯威稜。南來行色淡於僧之詩。故云。</text>
<title>次相公過弘慶碑韻</title>,<text>前朝片石立郊中。學士高文一夢空。今日玉峯仙亦久。水流雲去恨無窮。</text>
<title>戲贈利川許使君 玧</title>,<text>纔賞完山第一花。至今哀淚濕輕紗。歸途更對風流客。却怪剛腸鬢不華。</text>
<title>走次文谷相公韻。送白川洪使君 萬煕。</title>,<text>此地膏腴卽貨泉。如何邑號又銀川。唯君但喫玄明飯。氷蘗淸名自世傳。不必離筵意悵悁。荊花交映海西堧。唯憐一架亭中老。夢草池塘獨悄然 君之季方宰安岳。伯氏尙書公獨在。故云。</text>
<title>次退憂相公自藥院直廬寄示兩絶之韻</title>,<text>江南虛送可憐春。祗役西宮閱幾巡。可笑病歸工里客。終爲日食萬錢人。與公自南還。臺評有宴事過豐之論。故云。平明催趁問安辰。日日憂愁惱殺人。看取相公詩兩絶。占他長樂壽千春。書中。有慈候向安之示。故云。</text>
<title>僑寓醫監。庭有花木。華翁來賞。許贈怪石。詩以促之。</title>,<text>桂萼棠花妬艷容。綠槐陰下繫飛龍。庭前更欲添顏色。要借金華石一峯。時睗馬適至。</text>
<title>贈太白山僧法聖</title>,<text>去歲行師來扣扉。仍言太白有吾師。逢師幸得新知樂。只恨行師去不歸。師之弟子信行。每來言師。師今始到。而聞信行已示寂。故云。</text>
<title>謝尹齋卽遇聖惠桃花酒</title>,<text>剝啄何人夜扣門。白衣來自廣陵村。呼燈爲感慇懃意。吸盡桃花酒一樽。</text>
<title>余曾送一鶴於南谷宅。相公亡後。喪家還送。感而有賦。</title>,<text>相公華屋已丘山。獨鶴仍尋舊主還。忍想笠亭觴詠日。縞衣迎舞綠陰間。</text>
<title>走草二絶。送潭陽金使君 儁相。</title>,<text>朝來庭尌一蟬鳴。忽報江南五馬行。却羨使君乘興去。秋聲閣裏趁秋聲。南州何物最堪憐。竹枕高高竹笠圓。君去試分壺谷老。笠宜漁釣枕宜眠。</text>
<title>別杆城李使君 鳳朝</title>,<text>同勞纔見稧屛知。一夢依依又別離。淸澗海棠嘶五馬。未應仙境讓瑤池。曾與使君同勞影幀都監。纔作稧屛中畫瑤池宴。故云。</text>
<title>追寄伯涵赴燕之行</title>,<text>殘燭依依落月愁。故人今夜宿何州。應知處處繁華地。斷却杯觴獨倚樓。</text>
<title>遠明送詩賀我銓長之拜。寫出蹤迹悃愊以答。</title>,<text>儀部詞垣幾獨勞。誤恩今日又銓曹。孤危蹤迹誰相似。一葉舟乘萬疊濤。</text>
<title>己巳二月。自西儐還。時事大變。卽被削黜之罰。夕出松山。惶悚中戲吟。</title>,<text>詞壇選部兩持衡。福過元知禍必生。五十字銜爲二字。歸來便覺此身輕。世稱削職者。爲及第。故云。</text>
<title>記夢書感</title>,<text>白首孤臣罪自知。收官放里亦恩私。分明兩夜登筵夢。覺後衣衾涕淚滋。</text>
<title>大風</title>,<text>閉門終日坐如癡。簾外狂風拂地吹。花意已催前夜雨。恐他先折欲開枝。</text>
<title>山中宴 十絶○幷小敍</title>,<text>余昔宦京師。或有會客之事。宴具無以家辦。必借帳▦筵席於饒司。乞絲竹歌舞於豪家。又伻簡招呼。▦▦▦矣。堂室狹窄。壅鬱甚矣。今來山中。則前所需者。▦▦▦而自足。時與林僧野老。陶然對酌。酣來選勝。隨處地坐。亦足以爲宴。亦足以自樂。遂戲題十絶以識之。四山環擁列奇峯。林水煙嵐活畫濃。聊且隱身張九疊。笑他雲毋隔重重。右遠山屛中宵素月政流天。遍照空山不散煙。來入酒樽仍映案。莫敎蘇子詑金蓮。右明月燭蔽日繰風楊柳斜。山翁高臥卽爲家。何人謾道紅蓮幕。不及金絲與雪花。右垂柳幕踏坐飛花不設床。樽前仍唱滿庭芳。瓊筵綺席非吾事。只愛醒來袖有香。右落花茵懸崖千尺薜蘿垂。肯許門前俗子闚。自有好風舒又卷。流蘇百子不須施。右靑蘿帷呼酒溪邊日欲昏。醉來聊復枕雲根。蘧然一霎幽人夢。不入槐安入漆園。右白石枕琴縱無絃置膝勞。不如林下聽松濤。高山流水何須別。盡日長風任爾號。右松風琴閤閤池蛙井底鳴。能醒醉耳攪詩情。聞來不必公私問。只取牕前兩部聲。右池蛙鼓黃鳥聲中午夢回。淸歌如勸主翁杯。如何不向龍池去。爲訪雙柑斗酒來。右鶯兒歌歲歲尋巢不背貧。交情誰似爾相親。臨風故作輕身舞。意欲長留舊主人。右鷰子舞</text>
<title>南谷相公祥日感懷</title>,<text>東山何處賞風流。宿草丘原歲已周。時事卽今歸者福。羨公長臥百無憂。</text>
<title>贈豐悅韻釋</title>,<text>乃者平康李使君。論詩必曰悅師云。今朝保晩堂中會。所見方知過所聞。</text>
<title>南生 鶴鳴 令沙彌。寄送先祖翠微堂遺事。請爲詩。遺事中。有解相閑居輒。與長老爭博之語。余適與彬師博。故記實云。</title>,<text>招呼老釋日圍棋。學得吾先養靜時。忽有沙彌來乞句。口吟遺事手題詩。</text>
<title>家奴抱京家獨鶴來</title>,<text>庭畔鵑花一夜開。拓牕方引兩三杯。今朝更有題詩興。獨鶴多情訪我來。</text>
<title>叔夏自林川送魚酒。謝題簡尾。</title>,<text>書自盤洲字字情。一壺春酒鱖魚幷。酣來不道人間事。臥聽空山杜宇聲。</text>
<title>靈光守墓僧懷認。遠來求詩。題贈一絶。</title>,<text>落花芳草夢江南。雲衲來成半日談。爲報先山樵不入。記文新挂鳳棲菴。余曾題菴記。</text>
<title>記實戲題</title>,<text>五升租種舊蓮池。要作秋來釀酒資。天旱卽今畦絶水。滿籬山雀啄無遺。</text>
<title>四月八日</title>,<text>觀燈佳節夢中過。獨臥空齋月影多。籬底老人猶有興。擊匏釃酒唱農歌。</text>
<title>籬外海棠</title>,<text>海棠籬外限門庭。丹蕊靑枝露半形。絶勝夏侯房裏妓。琴聲只許隔簾聽。</text>
<title>志感</title>,<text>玉樹今埋九地幽。文峯精氣黯然收。親知不敢高聲哭。大鳥多情涕自流。</text>
<title>聞梅翁到芝洞往訪。醉次赤谷韻。</title>,<text>壺老梅仙與赤翁。風流又有主人公。相逢相別此山裏。家在楊州東復東。</text>
<title>訪雲水菴。看僧徒夕飯。</title>,<text>飯醬羹菹各一盂。食終鳴磬日纔晡。農人卒歲勞筯力。枵腹鋤田羨爾徒。</text>
<title>金遠明，徐魯望，李同甫兄弟皆會。適梅竹二盆自京移來。喜賦。</title>,<text>纔喜芝蘭共一堂。更憐梅竹菊成行。孤松雙柏俱無𧏮。却與諸君保雪霜。</text>
<title>金定州 洪福 歷別求詩。走書一絶以贐。</title>,<text>東城冠蓋散如煙。峽裏相逢亦偶然。寂寂柴門分手後。不堪風雨滿秋天。</text>
<title>九日會罷後。次星叔示韻。</title>,<text>歸來柏嶺一僧隨。白露沾衣月昃時。扶上小輿都不省。幾杯村酒幾篇詩。</text>
<title>聖兒持獻唐畫杯。杯底有大明萬曆年製六字。而中間破裂。纏繫以鐵絲。少無漏隙。感而有吟。</title>,<text>玉杯中裂鐵繞纏。下記皇明萬曆年。酌罷村醪還有感。金甌一缺更難全。</text>
<title>詠牕外白菊</title>,<text>階東階北玉森羅。不怕嚴霜夜夜多。恰似寒風易水上。白衣賓客送荊軻。</text>
<title>聞新得男孫因腫患不救。慘慟成吟。</title>,<text>祖膝母懷深室中。昔時提抱尙憂風。如何淺土嚴霜夜。任擲空山豺虎叢。爾今長逝我何悲。只悔相看又贈詩。聞爾地中持此去。至情應有鬼神知。</text>
<title>謝趙羅州士俊送竹輿</title>,<text>衰年筋力已全摧。杖屨無因陟彼臺。氷瀑雪巒今可遍。故人新寄竹輿來。</text>
<title>廣陵尹上舍來訪。請次水雲亭絶句韻。</title>,<text>我歸盤谷俗人稀。君卜桃源世念微。共說春來柈有味。水蒿初長蕨芽肥。</text>
<title>雨後。移大樹鵑花。紅映一庭。因風將落。</title>,<text>老人偏愛杜鵑紅。分付山童護一叢。蜂拂鳥穿猶恐落。柰何今日少姨風。</text>
<title>海棠紅藥。次第盛開。</title>,<text>海棠紅藥莫相猜。同是山翁手自栽。生意可知無斷續。一花凋後一花開。</text>
<title>水雲亭八詠 爲廣陵尹上舍遇聖作</title>,<text>三月廣陵花滿枝。摘花爲酒酒盈巵。若將餘瀝分壺老。春色何須入洞知。右桃花深洞老石高松共一亭。淸流爲帶樹爲屛。霜磨漸見天然白。雪壓偏知獨也靑。右松石孤亭平郊芳草夕陽時。牧竪騎牛一笛隨。楊柳梅花爭滿眼。不知移入曲中吹。右平郊牧笛魚脣初戛蟹臍團。夜夜漁燈照一灘。上下星光迷遠近。渚禽驚散入欄干。右淺灘漁燈暮雲初起鬱藍天。風送鐘聲下界傅。絶勝姑蘇城外響。孤舟半夜客驚眠。右法寺暮鐘淸溪山色望中蒼。九月巖楓迥得霜。斜日半邊堆錦繡。不妨呼作小金剛。右淸溪晩楓西陵金粟雨如珠。草樹和煙似畫圖。知是萬年遺澤在。有時枯槁得沾濡。右西陵煙雨南漢城頭雪未消。月華交影壓山譙。驚心忍說丁年事。未雨綢繆望聖朝。右南漢雪月</text>
<title>謝趙上舍正萬歷訪</title>,<text>詩仙遍踏白雲山。訪我維楊水石間。庭畔小桃猶末落。綠蓑風雨不須還。</text>
<title>和赤谷惜花 十絶</title>,<text>斷送三春春可憐。辛夷早發落仍先。靑銅酒價君休惜。杜老曾悲失少年。右辛夷花落盡梨花覆滿塘。輕飄軒檻又侵床。佳人不識春都去。猶唱宮詞白雪香。右梨花最愛鵑花一樹陰。風飄半夜只空林。香魂散落歸何處。化作枝頭帶血禽。右杜鵑花桃含宿雨近前池。半落階庭半在枝。詞客錯言貪結子。古來誰不惜顏衰。右桃花山杏花開不暫留。滿庭殘蕊入簾投。香燈伴夢月初落。不是天涯還有愁。右杏花千條雪色委泥塵。更有回風散玉鱗。最是依俙難忘處。竹宮如見李夫人。右李花夜來風雨問如何。輕薄楊花落最多。黃鳥有情啼不盡。太眞身委馬嵬坡。右楊花雪萼初凋玉葉枯。餘芳猶自點靑蕪。梅妑不感君王惠。擲散庭前一斛珠。右玉梅花靜中猶復惜年華。牕外櫻桃再見花。今日又看零落盡。可憐經歲未還家。右櫻桃花棠梨花映白揚邊。此是香山泣鬼篇。休歎卽今花作雪。檻前猶有海棠眠。右棠梨花</text>
<title>四月八日。擬赴龍溪之約。又因宂故未果。奉赤谷，同甫要和。</title>,<text>滿林風雨落花飄。門掩佳辰轉寂寥。黃鳥一聲驚龜睡。夢中猶倚木蘭橈。</text>
<title>詠巢鷰</title>,<text>紫鷰雙飛入草堂。芹泥隨觜落書床。長安甲第連雲起。何不歸棲玳瑁梁。</text>
<title>三鶯</title>,<text>三鶯來坐一林中。燦燦金衣映碧叢。飄雪落紅都不惜。只耽枝上啄靑蟲。</text>
<title>訪赤谷出洞戲吟</title>,<text>出洞今朝始一嗟。靑林不見一紅葩。村童笑道翁休怪。翁鬢斑毛亦盡華。</text>
<title>醉歸</title>,<text>孤舟溪上幾㳂洄。醉帶龍山月影回。纔到草堂開口笑。海棠庭畔一枝開。</text>
<title>洪陽逍子直詩中。有陶辭已遣龍眠畫語。戲將一絶促還。</title>,<text>聞君壁上畫淵明。宦念從知一髮輕。未必丹靑能引興。山中試聽子規聲。</text>
<title>家兒奪告蒙放。出迎瀑亭。戲吟。</title>,<text>幾日圓扉惱我情。山中猶幸一杯迎。人間及第斯爲貴。父子同稱亦是榮。</text>
<title>初食京家所寄庭桃感吟</title>,<text>手種庭前六月桃。曾看枝葉一肩高。兒童摘寄今年實。客未還家夢獨勞。</text>
<title>戲次赤谷芙蓉夜合韻</title>,<text>天香國色最芙蓉。猶讓蘭閨絶代容。中夜斂粧知有意。月邊羞與玉人逢。</text>
<title>睡起禪牕</title>,<text>秋宿高樓客夢驚。曉泉幽咽繞牕鳴。朝來欲倚邯鄲枕。更怕玄蟬一樹聲。</text>
<title>次赤谷別後所寄韻</title>,<text>梧葉流風斗柄西。一菴瀟洒曉雲迷。傳筒釋子朝纔返。報道前宵雨漲溪。</text>
<title>過崇陵志感</title>,<text>敦事喬陵歲幾更。白頭窮谷尙餘生。秋風匹馬經山路。淚落前溪咽咽聲。</text>
<title>過湖堂有感</title>,<text>東湖湖上讀書樓。三十年前舊勝遊。怊悵此身今獨在。夕陽愁倚木蘭舟。</text>
<title>來寓銅津。謝地主酒蟹之惠。</title>,<text>獨臥江村日暮時。樽無餘瀝販鮮遲。多情地主勤相問。紫蟹紅醪左右持。</text>
<title>月夜別安邊李使君 光夏 之行</title>,<text>江月依依照別愁。晩涼初動白蘋洲。君歸定有傅筒興。鶴浦淸風滿鶴樓。</text>
<title>香山趙相公虛枉松山草堂。壁間題一絶而去。次韵以謝。</title>,<text>飄散當時落葉同。豈期軒舄到山中。庭前雙柏違迎拜。惆悵漳濱滯病翁。附原韻 香山洞裏煙霞曲曲同。巖扉鎖斷白雲中。小亭秋日孤吟處。看瀑何須問主翁。</text>
<title>更步前韻。奉寄趙相公申謝。</title>,<text>秋社相違雁燕同。偶然蹤迹出壺中。三椽草屋猶榮幸。能屈台扉晩悔翁。</text>
<title>臥遊堂八景 爲婦弟蔡公瑞作</title>,<text>幽岡一面管東風。紅白交輝錦繡叢。不待藏春刀氏塢。繁華長在臥遊中。右臥岡幽花峯如馬耳號岐山。新月初昇杳靄間。恰似佳人粧洗罷。靑菱影裡照雙鬟。右岐峯新月長郊日日看耕耘。麥壟禾畦歷歷分。堪愛風前搖翠浪。更憐霜後割黃雲。右玄郊禾麥無數靑山列作屛。此山何事獨名靑。雲嵐有意分靑色。故祕山腰露半形。右碧岑雲嵐霜落靑楓葉葉丹。滿林秋色近凋殘。停車只可吟詩句。莫遣湘潭楚客看。右林谷霜楓長松偃蓋路傍枝。獨也靑靑貫四時。最愛雪深埋壑後。老龍鱗甲玉參差。右松隅雪榦堂前溪水可消憂。水出三源合一流。却恨人心不如水。纔分岐路會無由。右三溪淸瀨淸溪山上白雲深。入戶淸輝是艮岑。回首世間誰獨立。試看層壁聳千尋。右萬臺層巖</text>
<title>望遠堂八景 爲甥姪輩作</title>,<text>薄暮鍾聲出白雲。華菴桂子落紛紛。孤舟遠客初驚夢。恰似寒山半夜聞。右華寺暮鍾商舶連帆次第過。漢津東望渺煙波。磯頭暗聽舟人語。暮雨寒江楚客多。右漢水歸帆暮潮初上沒汀洲。蒼壁籠沙壓渡頭。多少行人來往處。夕陽遙見自橫舟。右籠巖晩煙春深棋島水如煙。日暮波光遠接天。欲駕扁舟尋古跡。橘中疑有白頭仙。右棋島春樹南皐秋晩葉初凋。霽後江天正泬寥。舟泊二更山吐月。小魚驚隱大魚跳。右釜峴秋月西嶽崢嶸擁作屛。雨餘嵐靄望中靑。輕霏更惹騷人興。半逐長風落遠汀。右冠岳晴嵐佳節龍山興更新。蘸江秋月挂西輪。黃花滿地霜風起。知有樽前落帽人。右龍山落照何處漁磯繫釣舩。亂燈明㓕列沙邊。星光上下交相映。白鷺驚飛不得眠。右鷺浦漁燈</text>
<title>隔籬常漢家行神祀戲題</title>,<text>江巫喚鬼舞婆娑。日落沙邊鼓吹多。此是湘中迎送曲。醉來聊和楚臣歌。</text>
<title>郭公 尙徵 携酒來訪。適有故急還。戲贈。</title>,<text>一棹秋江載酒來。魔風忽入有情杯。蓑亭把袂眞如夢。猶勝王猷剡水回。</text>
<title>醉題鄭弟浮榭</title>,<text>人間幸有此高臺。十里長江衮衮來。怊悵白眉何處去。不堪重把舊時杯。</text>
<title>謝李上舍 世奭 虛訪。仍步留韻。</title>,<text>何處騷人訪楚臣。案留詩句墨猶新。孤舟半夜始回棹。落月依依銅雀津。</text>
<title>霜</title>,<text>一夜霜天雁叫寒。江離落盡岸楓殘。庭前梅竹應憔悴。分付山僧護入欄。</text>
<title>悄坐無聊。洪上舍 萬迪 忽來。華翁又送新淸。兼寄一絶。對酌終夕。疊次其韻。</title>,<text>喜得新醪焉洗觥。黃花籬畔舞淵明。聞君漢渚名亭在。一棹何時訪我行。風雪山中昔把觥。至今猶記一燈明。依然灞岸騎驢客。又向湘潭鼓枻行。</text>
<title>李周鄕昔來巧違。方與洪士吉對酒蓑亭。忽有一舸泛江來。士吉指謂定是周鄕馬色。及到果然。喜而有吟。</title>,<text>剡溪回棹一何忙。携酒重來已夕陽。蓑亭幸有故人在。遙辨舟中君馬黃。</text>
<title>夜坐一蓑亭呼韻。令兒孫賦。仍和之。</title>,<text>沙白楓丹渚更靑。一蓑亭下水爲庭。光輝上下難分處。南浦漁燈北斗星。</text>
<title>李錦山子正持酒饌來。移坐一蓑亭。醉書以贈。</title>,<text>江干小雪已全消。誰佩芳樽慰寂寥。携到一蓑亭上醉。夕陽休動木蘭橈。</text>
<title>地主借眼鏡。戲書簡尾。</title>,<text>察得民艱燭吏情。使君爲政已能聲。猶憂未遍逃亡屋。更借壺翁眼鏡明。</text>
<title>雪中。謝沈都事送女奴餉酒饌。戲書簡尾。</title>,<text>雪後柴門午未開。爐邊忽把有情杯。花心已似粘泥絮。怊悵佳人一棹回。</text>
<title>家兒阻半氷。經月始到。靑坡尹弟又携酒來訪。門外適聞迎神鼓吹戲吟。</title>,<text>潯陽江上聽琵琶。司馬靑衫淚最多。縱是廣平腸似鐵。笛中猶惜落梅花。</text>
<title>睡起偶吟</title>,<text>江干朝日出雲遲。睡起尋常近巳時。時或擁衾終夕臥。更看明月入簾帷。</text>
<title>敬次先祖兩道題詠絶句韻 幷小敍</title>,<text>十一代祖龜亭忠景公。曾按慶尙，楊廣兩道。於泗川，廣州俱有題詠。一載大東詩林。一載東文選。至今傳之不朽矣。不肖裔孫。亦常忝此兩節。其事頗奇。又不可泯沒。故敬次兩絶句韻。以寓追遠之慕。何年玉節按南陬。小子重來續舊遊。陳迹至今惟泗水。臥龍山色使人愁。右泗川陵華峯韻召公棠對廣陵花。先祖巡宣歲幾多。十一葉孫重按節。高樓無處問繁華。右廣州淸風樓韻</text>
<title>淸明日。南谷鄭相公歌兒丑娘忽來訪。感而題贈。</title>,<text>爾是東山歌舞人。相逢此地更傷神。淸明時節棠棃雨。老淚同添漢水春。</text>
<title>靑陵有約不來。走次示韻。</title>,<text>桃花流水鱖魚多。西塞漁翁蒻笠斜。公子不來芳草綠。小舟虛艤夕陽波。</text>
<title>李郞引日。慘愴有吟。</title>,<text>白髮雙親哭送輀。蒼天無色雨聲悲。靑孀血淚崩城處。腹裏遺孩倘有知。</text>
<title>移寓月波亭。留月餘卽還。松山諸友來餞。留一絶以謝。</title>,<text>江干二載幸相依。倦客驚秋匹馬歸。惆悵月波亭上別。不堪還掩故山扉。</text>
<title>九月初二日。始尋雲菴口占。</title>,<text>秋陽長曝下霜遲。菊已開花葉未衰。二載客遊三月病。今朝始作入山詩。</text>
<title>咸興府 北竄時</title>,<text>平生夢想樂民樓。每擬佳辰辦勝遊。今日逐臣經去路。郭煙橋雪摠生愁。</text>
<title>抵明川配所。趙判官 正紳 先配此地。聞余至。屢次來訪。時遺京饌。</title>,<text>子昂書法倚樓詩。昭代投荒偶一時。京味向來分餉我。謫中艱苦爾先知。</text>
<title>北靑童蒙林沆曾來所。過居山驛。請學甚勤。徒步至配所。仍欲留住。嘉其向學之誠。題贈一絶。</title>,<text>負笈從師更有誰。穿山渡水遠來隨。韓公趙德蘇唐佐。絶塞如今又此兒。</text>
<title>二十日。雪後夜寒感吟。</title>,<text>出門無處望亰華。長白山前落雪花。鷄叫五更初罷夢。此身今夜宿誰家。</text>
<title>謝贈彬師</title>,<text>潮州顚與惠州參。只可論懷且和吟。爭似卅年同住釋。護來千里竭誠心。</text>
<title>春帖</title>,<text>邊陲淸靖士民歡。謫客無憂寢食安。妻妾子孫俱免𧏮。北來書札月三看。</text>
<title>除夜。次高蜀州韻。</title>,<text>儺鼓聲中罷客眠。故山梅竹夢依然。誰憐萬里寄孤影。可惜一宵分兩年。</text>
<title>送兒還洛寫懷 二絶</title>,<text>回看四嶺接天危。最憶咸關足繭隨。羸馬薄衣千里路。可堪風雪獨歸時。天涯離別又新年。父子情懷倍黯然。行色莫淹歸去路。白頭慈母倚門前。</text>
<title>上元夜。月色甚佳。步出籬外。酌數杯口號。</title>,<text>風打疏籬雪擁灣。坐來明月出天山。居民望喜豐年象。逐客看疑聖王顏。</text>
<title>贈友人</title>,<text>相思幾日月。千里還相隨。相隨各相別。別後長相思。</text>
<title>冒雨出松山</title>,<text>驅馬出東郊。披蓑終日雨。炊煙起小村。始覺秋天暮。</text>
<title>送友之廣陵</title>,<text>迢遞廣陵路。暮山啼杜鵑。離筵一樽酒。風雨滿歸舩。</text>
<title>沙橋道中</title>,<text>靑蒻綠蓑翁。騎牛向何處。南橋雪半消。欲訪新菴去。</text>
<title>八月十五夜</title>,<text>萬國同晴夜。纖雲絶點瑕。天憐秋色老。浮出白蓮花。</text>
<title>病中夢作</title>,<text>絶塞行人少。羈愁上客顏。蕭蕭十里雨。夜度鬼門關。</text>
<title>柳叔言事赴謫。醉別門外。適有白雪歌者。詩以翻之。</title>,<text>白雪迷歸路。寒雲擁峽村。黃昏愁獨立。何處返梅魂。</text>
<title>以暗行過淸河界。記實戲吟。</title>,<text>巫女作男拜。問郞何處來。沙頭風色惡。可醉賽神杯。</text>
<title>過河陽縣</title>,<text>客路何時盡。佳辰次第忙。江南桃萬樹。春色最河陽。</text>
<title>省覲軍威縣。會方伯于山寺。暮歸寫景。</title>,<text>到地無南雪。掀天有北風。斜陽驢背興。不羨灞橋翁。</text>
<title>湖洲宅酒席應呼 湖洲。蔡公裕後號。</title>,<text>細菊纔寒雨。秋山欲暮煙。不須詩作壘。聊用酒爲年。</text>
<title>東陽宴席戲贈歌兒</title>,<text>弱歲同巫峽。嬌歌似杜秋。恐敎花結子。留與錦纏頭。</text>
<title>山中夜酌 楊牧時</title>,<text>太守樂其樂。旁人知不知。山公乏仙分。唯醉習家池。</text>
<title>陪靑湖方伯。午憩樹邊口號。靑湖。李公一相號。</title>,<text>浦上童童樹。依微礙夕陽。從知他日詠。呼作召公棠。</text>
<title>醉題永平大父草堂</title>,<text>一逕皆芳草。千山半夕陽。仙家何處是。風送落花香。</text>
<title>四鶴吟。贈崔子挺 繼雄。</title>,<text>曾與鶴汀翁。騎驢鶴嶺雪。重逢鶴軒秋。更對鶴橋月。</text>
<title>暮渡臨津</title>,<text>日暮坡江水。秋深江上山。舟中問歸路。紅樹白雲間。</text>
<title>太古菴 菴在重興寺上頭。有古碑。</title>,<text>太古孤菴外。浮圖兩塔邊。殘碑尋細字。文在結繩前。</text>
<title>大灘</title>,<text>絶峽孤煙起。空江一鳥飛。夕陽廻棹晩。楓葉照漁磯。</text>
<title>省中聯句 過夏。酒名。兪副學武仲，李洪州一卿，李承宣君美同賦。時一卿氏新得洪州而旋遞。</title>,<text>過夏當冬飮。武 知申盡酉留。雲 猶多舊宦味。一莫歎失洪州。美</text>
<title>江上。送幼能淸風之行。</title>,<text>落日登古原。臨江稍延佇。滄浪一葉舟。滿載淸風去。</text>
<title>安心菴 菴在寶蓋山深源寺</title>,<text>暫憩安心寺。心安夢亦閑。百年難再遇。千日不須還。</text>
<title>新衙醉中。喜逢華叔。</title>,<text>居然十日飮。不覺庭花開。又把一杯酒。君從何處來。</text>
<title>夜與世鄕飮。聯句送別。世卿。李公有相字。</title>,<text>燭殘知別意。世 杯到得秋聲。雲 不醉不歸去。世 且看河漢傾。雲</text>
<title>無何堂賞梅。醉後記實聯句。永安。洪都尉堂號。</title>,<text>酒厭論深淺。雲 梅從換舊新。洪 杯應留好客。雲 花亦戀詩人。洪</text>
<title>西郊餞席。承陽坡鄭相公命。書朗善君扇。陽坡。鄭公太和號。</title>,<text>芳草西郊路。王孫萬里行。重將一樽酒。秋日好相迎。</text>
<title>午憩礪山石西村。謝呂太守 台齊 惠壺山春。</title>,<text>最是難忘處。壼山酒一樽。白雲紅樹裏。人醉石西村。</text>
<title>送秋日。題延日客館。嶺伯時</title>,<text>海曲迎朝日。天涯送晩秋。居然千里客。又是一年愁。</text>
<title>長鬐縣</title>,<text>旭日生滄海。波濤萬里開。鯨鬐猶未翦。何處覩蓬萊。</text>
<title>松林寺留別</title>,<text>草草春宵短。依依落月低。山中離別恨。付與子規啼。</text>
<title>過幼能故居有感</title>,<text>故里已春色。斜陽空笛聲。前年把杯地。立馬若爲情。</text>
<title>來覲仁州。登高望海。</title>,<text>獨登元氣上。長嘯夕陽邊。天地海爲大。草花春可憐。</text>
<title>漁梁。喜逢金上舍。</title>,<text>爾趁潮時晩。吾從泊處留。相逢還一笑。餘興滿歸舟。</text>
<title>題愼伯順所藏石陽畫竹</title>,<text>瀟湘雨後姿。曾出王孫手。對此想風流。其人骨已朽。</text>
<title>讀易蒙卦偶書</title>,<text>玉女非無態。金夫不有躬。終爲人所笑。可鑑易之蒙。</text>
<title>次紫極宮詩有感</title>,<text>伯玉知非歲。春秋始隱年。潯陽紫宮竹。更和謫仙篇。</text>
<title>自松山入城。家兒携酒迎待。醉號。</title>,<text>駕嶺愁玄馬。裳巖喜白衣。停驂仍煖酒。醉帶夕陽歸。</text>
<title>山中雨後卽事</title>,<text>靈雨乍零後。小桃初發時。兒驚看蝶早。翁叱飯牛遲。</text>
<title>敬次李忠武公 舜臣 閑山島韻。題本家帖。</title>,<text>聞笛睢陽詠。千秋節並高。時危憶良將。中夜撫龍刀。</text>
<title>山行卽事</title>,<text>春雨細如絲。杜鵑花滿枝。行人十里路。連得五言詩。</text>
<title>醉贈蔡弟</title>,<text>醉後吾仍酒。吟來爾亦詩。相逢問何事。花發廣陵枝。</text>
<title>尹弟鼎瑞挽</title>,<text>昨過坡山路。蕭森落木悲。君應從此去。無復暮歸時。</text>
<title>尤齋相公承諭入城。賜對後卽去國。余時適忝宗伯。上於筵中。面敎臣追往。必令偕來。馳及水原萬義村。挽之不留。仍出。退憂金相公贈別二絶。燈下促和。走草以呈。</title>,<text>榻下親承敎。途中未挽行。歸將何說告。愁坐到天明。一覿天顏後。忙偸物外閑。寒聲聞落木。眞面對前山。附次韻 尤齋珍重大宗伯。爲王留我行。孤臣終逋慢。心事要公明。終逋慢。一作無一語。我非忘世者。衰病合投閑。歸歟告聖相。努力赽東山。東山。指朴玄石。</text>
<title>弼卿新齋小集。醉題梅閤。與寅伯，雲路同賦。</title>,<text>已喜逢新雪。還憐對故人。寒梅亦多意。先報臘前春。</text>
<title>暮春出松山口號</title>,<text>翳翳夕陽下。萋萋春草生。孤松又雙柏。吾自勝淵明。</text>
<title>閑中披鶴氅衣。把銀甌杯。俱是南北行時所備。感而有吟。</title>,<text>服是征南服。杯曾赴北杯。杯刓服又弊。人老不須哀。</text>
<title>乞暇出松山。里叔載酒來餉。仍與同宿。</title>,<text>有人携酒來。與我聯衾宿。三更酌一杯。蘿月當牕白。</text>
<title>醉後訪新菴。贈別。</title>,<text>醉起訪山寺。滿山山菊花。山僧向我笑。離別亦山家。</text>
<title>瀑下</title>,<text>瀑下尋佳境。樽前送美人。爾歸吾醉後。唯與宿禽親。</text>
<title>戲賀堂叔復官宗廟令</title>,<text>今日寢郞任。正宜翁白頭。安知一言內。不作漢千秋。</text>
<title>八月旣望。送兩堂叔還。悄坐無聊。以夜深靜臥百蟲絶。淸月出嶺光入扉。爲韻。追述去夜之歡。</title>,<text>山中寂無人。八月十五夜。庭前一樹楓。始覺微霜下。萬國同晴日。空齋坐夜深。居然端正月。先照屋東林。秋月大而圓。秋山幽且靜。嫋嫋秋風淸。悠悠秋夜永。螢火隔牕流。牕間人獨臥。高吟山斗詩。谷鳥如相和。閑人一事無。斗酒詩篇百。偶然乘興來。仍作揚州客。潑潑見池鯽。喓喓聞草蟲。誰知今夜月。身在此山中。萬籟寂無喧。跫音亦斷絶。獨對酒一樽。懷人正如渴。悤有佳人至。聞歌一曲淸。僛僛兩翁舞。夜久燭火傾。歌低酒亦傾。下庭步明月。三世一家情。百年唯今日。秋從何處來。月從何處出。秋歸月落時。白我千莖髮。今日又傷離。白雲迷鶴嶺。依依叢桂林。獨伴靑山影。今宵知有月。但恐月無光。勝境元難遇。淸遊亦不常。盤桓雙柏亭。翳翳景將入。孤煙起暮村。宿鳥投林急。不待山中送。常關白日扉。世塵飛不到。亰洛夢猶稀。</text>
<title>聖寺有感</title>,<text>廬嶽三人笑。臨皐二客從。吾童所遊處。愁倚寺前松。</text>
<title>陪實錄。詣五臺山。過情心臺留題。</title>,<text>未探太和窟。暫憩淸心臺。山雪細留石。夕陽低照杯。</text>
<title>洛山寺。留別杆城趙使君 持正。</title>,<text>相遇洛山寺。未尋淸澗亭。明朝分手後。回首海冥冥。</text>
<title>三月晦。謝崔副學 錫鼎 汝和來訪。</title>,<text>倏爾送春日。依然迎客時。庭花開又落。小酌不須辭。</text>
<title>乙丑秋歸山。觀川獵記實。</title>,<text>省稼筇初植。觀魚席更移。携來三進士。帶得一沙彌。</text>
<title>題李家畫帖 八絶</title>,<text>一局仙人棋。丁丁落子時。古松流水畔。唯欠爛柯兒。手撫一張琴。泠泠山水音。世人皆有耳。鍾子獨知心。獨臥憑蒼壁。孤吟俯碧漪。小童知有興。烹酒夕陽時。仙鶴去不廻。碧桃何處開。唯餘玉蕭客。明月滿高臺。岸上孤舟泊。波邊一杖歸。回頭望雲際。秋雁盡南飛。隱隱連山堞。依依泛月舟。初疑寒寺夜。忽似洞庭秋。漠漠江天雪。漁翁獨釣時。披蓑宜早返。應有鄭君詩。雪裏騎驢客。誰人興不長。詩翁太多事。必道孟襄陽。</text>
<title>錄蕪堂。赴南谷相公招憩岸。聞笛。</title>,<text>樹外孤帆出。風前一笛聽。東山有歌妓。知是相公亭。</text>
<title>挹陶堂十詠 爲兪生信一作</title>,<text>南牎寄傲丁米腰曾折。軒牎膝已伸。回看小兒輩。誰侮葛天民。西疇有事靈雨催春事。田疇土脈柔。丁寧戒僮僕。早起飯耕牛。出岫孤雲自是無心出。胡爲盡日留。從龍亦非願。暫向太空浮。知還倦鳥上苑千條樹。孤飛着足難。歸來尋舊谷。便覺一枝安。親戚情話都兪世已遙。王霸言徒聒。欣聞骨肉親。竟夕農桑說。琴書消憂有琴不須絃。有書常在案。一撫復一吟。翛然萬慮散。撫松盤桓獨立撫園松。斜陽低遠峯。非徒歲寒約。愛不受秦封。植杖耘耔樹下停藜杖。田間去莠根。還嫌荷篠老。鷄黍接人煩。登皐舒嘯憑高嘯自舒。餘響振林莾。聲非慕嗣宗。志欲追梁甫。臨流賦詩水淸心亦淸。詩句淸如許。笑他揚子雲。投寄江流去。</text>
<title>次伯涵韻。贈岑師。</title>,<text>僧自五臺至。強求壺老詩。却思藏史日。三宿月精時。</text>
<title>訪瀑布醉歸。翌日睡起記興。</title>,<text>醉下紫煙臺。不知山雨來。今朝初罷睡。牕外海棠開。</text>
<title>暮過廣岩</title>,<text>幽人薄暮歸。半醉芝村酒。漁翁得大魚。挽我溪邊柳。</text>
<title>任察訪 元聖 載酒來宿</title>,<text>載酒田間餉。聯衾燭下歡。南山屛居後。高義只任安。</text>
<title>九日。赴龍山會。走次赤谷韻。</title>,<text>落帽龍山興。爭如此日杯。岑參兄弟在。荀淑祖孫來。</text>
<title>舟中。以九日龍山飮。黃花笑逐臣。分韻。得黃字。</title>,<text>小舟初泛綠。深酌更浮黃。醉後仍回棹。秋山已夕陽。</text>
<title>大醉後。更登太極亭。次赤谷韻。</title>,<text>泛水思登陸。憑欄憶在舟。升沈與聚散。看取野雲浮。</text>
<title>尋山寺戲題</title>,<text>縱缷犀鞓帶。猶披鶴氅衣。竹輿尋石逕。山鳥盡驚飛。</text>
<title>臘月望夜。月色甚佳。獨酌數杯。以白髮催年老。靑陽逼歲除。分以爲韻。得十絶。寄赤谷同甫。</title>,<text>臘雪未全消。巖巒處處白。明月來照之。乾坤同一色。山齋小若舟。世事多於髮。高吟白雪歌。笑喚靑天月。天地容吾放。陰陽任爾催。獨醒無乃苦。時覆掌中杯。屈指吾身世。持梁四十年。飯蔬甘沒齒。餘外任蒼天。商山一局棋。勸酒不知老。明年春雨來。長我紫芝草。雙柏門前在。寒天獨也靑。吾官近三事。手植驗槐庭。盡日無塵事。山居勝洛陽。如何杜陵老。佳節輒悲傷。日月走如丸。居然歲時逼。所懹期不來。怊悵前山夕。三旬阻故人。半月迎新歲。何妨酌自親。最好門長閇。岳麓通沙界。巖扉限玉除。三冬文足用。且讀古人書。</text>
<title>赤谷，同甫來訪。翌日獨坐。</title>,<text>送客夕陽後。掩門春雨中。庭花知我意。先發一枝紅。</text>
<title>同甫送一壺。題壺面以還。</title>,<text>還君白玉壺。欲隱壺中去。處虎皆桃花。仙源定何處。</text>
<title>記實遣聊 二首</title>,<text>紫鷰來營室。靑蛇畫付梁。微禽亦有畏。色擧卽回翔。葉公好畫龍。眞龍入其室。今日畫小蛇。大蛇白日出。</text>
<title>美蓉榭十六詠 爲赤谷金遠明作</title>,<text>天磨山遠遠天磨山。磨天聳翠壁。靑天磨不盡。月出人間白。漢陰洞漢陰有丈人。機心久已息。岡名適相符。對此成主客。中浦流水抱村去。依然杜子溪。餘波灌畝遠。却似蘇公堤。五柳港門前有五柳。莫是羲皇叟。最愛北牕眠。淸風來左右。掛蘿洞玉洞琪花樹。靑蘿挂樹端。更敎留挂月。吾亦挂吾冠。狐湫黃狐與白狐。同谷愁子美。此湫有臥龍。狐不濡其尾。天明川風輕雲淡處。明道過前川。花柳一般趣。肯敎輸少年。申家淵甲家何許人。留此好淵藪。滄波白石間。閑者便是主。石安湖層崖臨水岸。隱約小蓬壺。日暮收魚網。疑逢范石湖。琴臺千古琴臺興。風流又一時。文君雖再出。應掩遠山眉。蜂峴蜂峴春將盡。山花已謝枝。曾說石鍾乳。更看崖密脾。大闕里太祖曾留蹕。祥雲擁殿墟。名同魯闕里。前後聖人居。泉岾山飛流出山脊。作雨均膏澤。可方潤德泉。不數漢疏勒。注葉山注葉山葱鬱。中間世祖陵。千秋奉先寺。長住守園僧。雙樹驛無限驛村樹。獨何雙作名。如今知有驗。李氏二難幷。龍山湖最是關心處。龍山太極亭。去年重九會。秋水共揚舲。</text>
<title>將向銅雀度鱗灘記興</title>,<text>一棹浮秋水。孤煙起暮村。雀江何處是。舟上倒雙樽。</text>
<title>過龍山弔梧灘。慙憩水明樓。感吟。</title>,<text>忽忽三年後。盈盈一水間。小樓明月在。猶似夢中顏。</text>
<title>辛未立春日戲吟</title>,<text>凍雪猶盈尺。和風忽入危。昏昏三日醉。忘賦立春詩。</text>
<title>蒼檜亭八景 爲李公世著作</title>,<text>一帶淸江蒼檜亭前水。遙從月崍來。長留銅雀號。絶勝鄴中臺。十里明沙平沙白如雪。十里行人歇。澄波色相宜。更照淸秋月。三角朝雲角岫參天立。朝朝起白雲。時時作靈雨。四野慰耕耘。終南夕烽北闕紅雲隔。終南亘翠巒。惟憐山上火。夜夜報平安。華藏曉鍾只尺華藏寺。深藏曉靄中。鍾聲藏不得。飛落枕邊風。龍山夜燈燈火照龍山。萬家煙樹間。初疑廣陵賞。更訝落星湾。棋島芳草仙島小如棋。地幽名亦好。斜陽客回舟。極目迷芳草。漢江歸帆歷歷漢陽渡。寒煙沒江樹。千帆自此來。楚客驚秋雨。</text>
<title>北竄途中 二絶</title>,<text>客路纔秦嶺。羈愁又楚原。四更驅馬發。鷄叫兩三村。海闊天窮外。山高地盡頭。雲霓明滅裏。何處是瀛洲。</text>
<title>過柳谷別親友</title>,<text>芳草巷南巷北。落花村後村前。某水某丘宛爾。此時此別依然。</text>
<title>樂以堂八詠 爲南齋郞雋龜作。堂在楊州忘憂里。</title>,<text>雨後山容活盡。雲間月色鎔金。快照三更茅屋。依然茂叔胸襟。右峨嵯霽月咫尺終南在眼。夕烽來自何邊。逐日平安消息。吾將鑿井耕田。右終南暮烽夕㸑朝炊幾室。陶村望裏非遙。看取煙光細大。占他穡事荒饒。右陶村炊烟宿霧平拖練帶。遙山半露螺鬟。安得長風掃盡。快見千疊孱顏。右淸磎宿霧萬馬爛如雲錦。郊坰春草正長。何必繚垣左輔。不如歸牧華陽。右箭郊牧馬霜毛撇聳巖上。錦翼離披草中。不覺暮歸心動。獵夫聲徹秋風。右笠巖呼鷹竹浦深深淺淺。松燈燦燦微微。指點遙知蟹柵。依佭乍辨漁磯。右竹浦漁燈莫莫高山深谷。長歌互答樵兒。黃花滿揷頭上。野蝶飛飛自隨。右菊谷樵歌</text>
<title>雨中述病懷。寄遠明。</title>,<text>疏雨不禁斜日。老鶯無柰落花。病客牕間睡起。依然夢到山家。</text>
<title>送松澗還鄕</title>,<text>行裝草野寒儒。聖眷山林學者。拜辭丹鳳門前。歸臥白鴉谷下。</text>
<title>山中卽事</title>,<text>春序因之閏月。夕陽又是前山。欲發桃花三色。纔成草屋二間。</text>
<title>仁祖大王挽章二十韻</title>,<text>樞電煌煌早叶祥。賜珠隆眷自先王。蔥瓏佳氣仍扶漢。散落明星更啓唐。春滿西宮開晝鑰。火燃東市肅朝綱。湯心慄慄如臨谷。舜孝烝烝若見墻。風動遠方皆偃草。雪消寒谷且晞陽。龍樓乙丙盤盂在。麟閣丹靑帶礪長。黃屋染塵初幸蜀。翠華違座再踰梁。時當否泰人何與。事有經權勢未遑。承亂幾嘆燕少力。履安常戒莒毋忘。謙恭慈惠能終始。險阻艱難亦備嘗。金管輟聲刑每恤。玉餐輕味視猶傷。良材拱木無遺朽。屢澣卑衣不喜香。言貴執中曾授禹。計存垂後卽傅昌。身嬰厲虐貽重戚。夢減期頤惜九霜。宗嶽佇看封牒近。鼎湖那意墮弓忙。精諴留作三旬雨。治命因歸萬歲岡。雲盡瑤池迷馬迹。月空銀海渺鳧翔。滕廬聖慕瞻深墨。杞國愚氓哭彼蒼。還念小臣蒙至澤。尙思前席侍淸光。玄臺一閉秋天暮。血酒哀詞望帝鄕。</text>
<title>壬辰。承暗行命。詢嶺南。到熊川。述地形土風。兼紓客懷二十韻。</title>,<text>行到安民嶺上停。忽看巖麓壓滄溟。沈浮宇宙蒸雲氣。限隔東南裂地形。春瘴欲生微有暈。暮潮初漲闊無汀。童男消息迷千載。廣利神功統百靈。霧捲炎洲鵬背豁。風回極浦蜃涎腥。田疇劃野深如釜。島嶼漫空渺若萍。沙際不分鷗鳥白。浪頭難辨竹林靑。離離燕麥參差秀。的的鵑花爛熳馨。漁戶接籬山作帶。縣齋臨郭岸爲屛。荊門舸艦迷津堡。楚岫烽煙列障亭。從古醜夷輕上國。卽今防戌重邊庭。金繒累代空輸稅。銅柱何人更勒銘。殘牒尙存當日壘。老翁猶怯在辰齡。多慙直指廉阿墨。只要公心別渭涇。旅枕三更勞遠夢。嚴程萬里數凋蓂。宣恩未效隨車兩。祕迹誰知向部星。差喜越人相款曲。共驚秦客此來經。爭將美錯羞乾糗。更把芳醪慰罄甁。海味纔甘寧待住。方言已慣亦堪聽。題詩爲續南征賦。半夜羈窓倚半醒。</text>
<title>癸巳。佐嶺南幕。陪巡相趙公 啓遠。觀水操于統營。甚壯觀也。酒後。巡相命賦詩必多而毋少。乃於席上走筆。呈北山壯遊詩四十韻。</title>,<text>朝日樓舡截海濤。北山亭上更憑高。甘棠帶雨依嘉樹。玉節翻風間綵旄。芳草落花偏覆壟。茂松疏竹恰藏壕。非關勝地耽春事。爲是層溟看水操。大抵舟師來久遠。當今制作最堅牢。仍敎統制兼三路。必擇將軍解六韜。修廢補亡嚴練習。絶甘分少戒貪饕。玆將暇日營開柳。正値佳辰水漲桃。傅檄嶺南徵萬舸。走書湖外集千艘。楯窓板屋聯龜背。錦纜雲帆簇蝟毛。昏霧掃空開漠漠。大洋成陸失滔滔。千尋鐵鎖迷滕艦。百丈牙檣筍衛舠。舡候報忙威已肅。箭煙飛疾戰方挑。砲聲乍發初離岸。颶氣纔收不設篙。上將旌旗高縹緲。中軍鼓角雜啾嘈。前驅呂布腰橫槊。後殿張遼手握刀。畫戟模傅魑魅影。金戈淬出鸊鵜膏。乾坤震蕩長波激。日月低昂壯士號。海動退藏飛六鷁。山頹潛伏負三鼇。馮夷裭魄群靈慴。廣利收威萬族騷。鰐不待文遷窟宅。蛟無連弩蟄腥臊。扶乘小醜安能敵。漆齒諸蛮定自逃。雄似帝車排涿野。屹如秦堞起臨洮。降旙欲竪金陵皓。烈焰長驅赤壁曹。樓櫓怳疑荊浦陣。轉輸寧數渭渠艚。依俙楊僕三軍壯。彷彿鄱陽百戰鏖。急管催絃兼奏凱。摐金伐鼓卽酬勞。磯頭更挂千枝燭。館下將頒萬斛醪。落日歌謠增感慨。晴天睇眄極遊遨。兵家技藝宜無過。國事艱危奈此遭。壬癸以來仍板蕩。舜臣之後孰雄豪。書生有志磨長釰。海水何時斬巨鰲。極北長安違紫禁。征南幕府着靑袍。三春道路猶行伇。千里逢迎摠俊髦。多荷相公情眷眷。不妨參佐興陶陶。王猷柱笏寧知馬。畢卓銜杯且把螯。壯觀已酬孤客願。荒詞曾被一言褒。常慙月下登樓忝。轉覺樽前授簡叨。却取新篇調錦瑟。都將物色付柔毫。千年峴首鄒湛意。莫惜黃昏醉藉糟。</text>
<title>潛谷金相國挽十韻</title>,<text>耆蕉凋零柱石傾。聖君誰與致昇平。尋常志業瀾回倒。少小聲華玉守貞。游塾幾推元禮牓。遯丘長學子眞耕。時來豈許潛猶伏。器大終知晩必成。三事位崇仍素節。兩朝恩重尙淸名。言多被梓登靑簡。法欲均租罄血誠。惓惓遺章皆激切。諄諄治命更分明。雙珠慶溢蘇家美。八耋年優洛杜英。貳壼喪儀裁戚易。東園祕器極哀榮。公歸地下無餘憾。定有憂民不盡情。</text>
<title>李心甫 萬雄 挽二十韻</title>,<text>大聲呼叫細聲呑。衣上難乾此淚痕。瀉作哀詞寧盡意。洒來陳迹益傷魂。吾曾結髮游詩杜。子已修容踐禮園。交口美譽聞旣飽。掇皮眞態卽之溫。探珠白第相聯榻。喚酒黃壚共對樽。夢說洞龍資謔柄。評題沼鶴讓詞源。多慙短策忙先着。却喜長程藹遠鶱。彩筆幾回干氣象。素心常自愛丘樊。辭榮選部持撝挹。獻戒經惟任討論。憂在海陲才正急。簡由宸極秩仍尊。雄圖漫欲追銅柱。至願終能入玉門。纔返更麾三捧檄。旣留旋擢再陞藩。誠深瀝血緣親癠。孝感嘗湯荷主恩。理錯詎知還夜哭。神完爭怪尙朝言。風燈世事成千古。草露人生閟九原。扶杖不堪看末婢。倚閭無復待王孫。帷垂永恨淸儀隔。旐擧初疑別袖翻。蒼谷暮煙簾獨捲。緑亭秋雨菊猶存。年光荏苒芳華謝。世故紛紜逝水奔。他日石溪懸釰處。忍聽隣笛夕陽村。</text>
<title>寶蓋尋眞詩二十韻 幷小敍</title>,<text>余於去年秋薄。遊寶蓋山。到深源寺。有故經還。今春陪家尊。仍携妹壻愼伯順，鄕老李士毅。更訪前日之未盡訪者。遂得恣意焉。槩山之最高者石臺。而邈爾絶世。凜不可留。寺有閔斯文漬所著碑文。頗多怪誕不經之說。此外文殊，靈隱，兜率，聖住，安心等庵。皆幽敻可觀。所歷皆有詩。至如慧精，玄溪，白蓮。卽庵之尤小者。而日暮不得窮討。還憩深源。令伯順把華走草二十韻。凡目收耳攬手攀足踏者。不暇覃思。率爾口授。疵瑕難掩。任觀者恕之。時壬寅春三月。橫槎疊棧度深松。客上層臺路幾重。山逼帝居同落雁。寺藏巖底若蟠龍。祥光尙帶楹間石。瑞氣長浮檻外峯。巧把神毫粧繡繪。輕揮鬼斧削芙蓉。金猪飮羽開千界。玉象分形闢兩宗。波滿鐵槽泉自滴。畫殘崖碣蘚仍封。羅王徼福徵前事。麗相參禪記異蹤。誕說眞堪資笑謔。仙區更可放疏慵。文殊寶刹依俙過。靈隱詩僧怳惚逢。遙望慧精幽逕斷。暫登兜率彩霞濃。耽眠爲輟安心磬。沃渴纔休聖住筇。最是深源重訪釋。居然節序已經冬。披林乍對玄溪塔。嗝岫猶傳白社鍾。花落武陵紅爛熳。草生滁澗綠蒙茸。停流靜樹吟邊入。獨鶴孤雲眼底供。却哂遊台誇勝賞。何勞陟華蕩塵胸。斑衣幸得元方御。赤壁還兼二客從。樂趁佳辰沾聖渥。憂傾細酌念春農。關關別恨聞禽語。漠漠韶光見岸容。此去縣齋知不遠。莫愁西日下高舂。</text>
<title>崔參判 惠吉 挽六韻</title>,<text>丞相尙書在侍郞。一時聯璧最輝光。淸儀獨少登煙閣。雅望從宜置玉堂。持節秉銓心似水。歷夷經險鬢成霜。誰敎乘海須臾變。可惜荊枝次第忙。廷尉門前無舊客。謝公庭下有群芳。春回故里丹旌發。此世何由更拜床。</text>
<title>兪參判 棨 挽十韻</title>,<text>圍城風雪憶當年。玉貌先生更魯連。隻字能敎夷虜懾。高名尙入簡編傳。棲遲湖墅游文肆。密邇鑾坡捧御筵。忠似夏侯言豈戒。竄同梁傅世皆憐。雷霆未有終朝怒。雨露偏承一歲遷。峻秩華銜身自致。霜臺藝苑步無前。東山重望方虛佇。司馬沈痾爲獨賢。理錯誰知違下壽。恩深竟復及重泉。通才博學今亡矣。酒社詞場並索然。公不待人應不朽。況留三子托靑氈。</text>
<title>敬次白軒李相國賜几杖宴志感詩十韻</title>,<text>恩加几杖老成臣。月叶黃鍾歲戊申。癸亥以來無此禮。完平之後有斯人。巍然士望同蓍蔡。嘉乃王言若綍綸。遇否獨能爲砥柱。居閑常自戀楓宸。淸名醖藉塵中玉。和氣薰籠座上春。燕許篇章兼大手。褚虞書法亦殊珍。終知至行耆猶篤。卽見隆私晩更新。靈壽響鏗開宴夕。烏皮光耀退朝辰。扶携處處應輕步。隱臥時時合養神。君賜百年長可敬。國家休戚繫公身。</text>
<title>再次</title>,<text>憶昨賓筵拜相臣。鯫生何幸忝知申。恭承聖旨偕中使。敬奉恩章授主人。烏几鳩筇光欲滴。白麻華衮渙如綸。纔聞法部呈仙樂。又見宮壺下玉宸。南極星輝明似月。仲冬天氣暖回春。圜觀父老皆衢詠。起壽公卿摠席珍。位絶百僚瞻座儼。更深三鼓命杯新。榮逾洛社耆英會。禮軼元宵引對辰。舞蹈洪私仍涕淚。歌吟盛事尙精神。摛毫欲盡揄揚美。只覺和風襲滿身。</text>
<title>趙尙書 復陽 挽 十韻</title>,<text>丞相先朝有大名。公承庭訓振家聲。風流篤厚根忠孝。位望崇華繼老成。執憲秉銓籌廟略。登筵游肆掌文盟。春曹曳履司三禮。泮水橫經後五更。諸葛股肱期竭力。李膺論議任揚淸。身勞已抱難醫疾。命召猶勤不竢行。蠲賦實封留御案。發棠遺澤泣飢氓。親朋尙記諄諄語。聖主追思眷眷誠。延壽恨違齊潞鄭。襲官差欠踵韋平。聯裾試院還如昨。忍淚題詞淚自傾。</text>
<title>闋服後夜坐思舊。泣血書懷示兒。八韻。</title>,<text>嗚呼往事莫重陳。骨痛魂驚歲甲寅。慈母遽先捐子女。聖君仍復棄臣民。日差八九中旬合。時異炎涼次朔均。身上忍看留密線。席前常記荷溫綸。三年提抱劬勞極。天秩超陞顧眄頻。難把草心酬至愛。未將達力答洪勻。萊衣定省還疑昨。舜殿都兪盡換新。抆血只今猶不死。悠悠天地此何人。</text>
<title>讀孟子有感偶題 四十韻</title>,<text>鄒國名鄕出大賢。少時提誨荷慈遷。升堂未及三千列。去聖纔餘一百年。猶逮子思私自淑。故將心法許相傅。眞承活活洙波脈。特立巖巖泰岳巓。早判知言兼養氣。常期遏慾以存天。風塵正屬干戈際。車轍空環道路邊。斧析利仁醒魏惠。岐分王霸牖齊宣。看因雁鹿推偕樂。說到牛羊擴始燃。施政爲陳南報楚。反倪嘗諫北攻燕。何關魯辟停輿駕。差喜滕公問井田。襄不似君寧見畏。穆曾殘下可休愆。堂榱旣作茅茨視。鍾鼎還同草芥捐。讓了許陳師道重。闢他楊墨聖門尃。顏冉體具猶姑舍。管晏功卑肯欲肩。每想惠夷風可警。必稱堯舜性能全。驩同使節嚴無語。克秉邦衡喜不眠。告子謾勞分內外。淳于本昧別經權。廉雖擘仲心恒薄。世盡疏匡意獨憐。治水白圭知亦妄。說詩高叟惡其偏。弟尸叔敬傳酬李。兄紾妻摟坐敎連。金餽只留名贐戒。幣交唯謝志誠虔。徒求鷄犬心嗟放。快辨熊魚守著堅。牧蘗童山人譬木。盈科達海學方泉。知新首發情端四。據舊因推日至千。治國卽從修己始。正君仍以格非先。尤傷亂代窮誅虐。最急疲民解倒懸。布澤願霑孤與寡。輕徭祈減法而廛。密謨到底稱迂闊。方枘元來異鑿圓。已覺衆咻爭造謗。那容隻手任扶顚。今喪或毀前時過。昔疾還疑翌日痊。身欲自尊云矯矯。辯非常好謂便便。窮通且可嚚嚚矣。進退寧無綽綽然。三宿莫言何滯也。十寒難救有萠焉。終敎志業違兼善。却聚精神作七篇。周孔緖言皆纂述。丑章高弟共聯翩。淫辭誕諺咸排黜。舊傳遺書盡貫穿。未必事功居禹下。幾將仁義道王前。英姿睿質歸冥漠。哲訓嘉猷在簡編。揚氏闡微韓子贊。程儒接統晦翁箋。恭惟我后方勤學。願講斯文日闢筵。</text>
<title>明聖王后挽章二十韻</title>,<text>女中堯舜古宣仁。彤管靑編事備陳。是後微音誰可嗣。吾東聖母與之倫。崩沙異兆徵符麓。吐玉奇禽瑞叶獜。遵訓相門纔就姆。擇逑儲邸早來嬪。唐宗佳婦仍承壺。齊國賢妃幾警晨。紫極多年資內佐。蒼梧一夕哭南巡。歡愉兩殿誠深篤。撫愛諸宮澤必均。絺服練裙昭儉德。水車龍馬戒私親。逬除禍蘖防嘗截。扶護沖君化更新。左右罔干非禮語。尋常自處未亡人。煎熬損性緣憂疾。窹寐勞心爲恤民。政賀金縢書協吉。翻驚素柰讖成眞。呼天慕切嚴廬下。喪妣哀纏率土濱。六字美稱超歷代。十行遺敎泣群臣。思周庶物俱蠲費。制豫平時卽附身。久識園陵初命在。終看塋域舊封因。葭灰吹管俄經歲。棗火更楡又閱春。蜃輅遲廻方啓道。珠襦寂寞欲生塵。先朝朽質含恩最。此日橋山拭淚頻。祗役告完玄坎閉。仰瞻雙隧倍傷神。</text>
<title>淸城府院君挽十韻</title>,<text>周勃功高尙少文。竇嬰名重本無勳。能兼大業生王國。何幸今辰有相君。韋謝盛門元爀世。蘇張鉅筆自超群。親居肺腑憂宗社。默運樞機掃翳氛。位絶麟臺新畫像。悲纏騩御遽乘雲。朱公擬散扁舟髮。綠野初成二水濆。寧許角巾歸外第。別敎台席領中軍。方期休戚淸朝共。豈意幽明半夜分。北闕降綸哀卽擧。東園賜祕禮逾勤。隆恩更借封塋地。博陸侯時亦未聞。</text>
<title>貞明公主挽十韻</title>,<text>五福偏歸貴主門。無前洪慶可殫論。金墉禍脫秦樓出。玉泒行高魯殿存。共享宜家半百樂。連承惇族九重恩。榮筵幾敞城陽第。法譜頻喧沁水園。八算剩三仍大耋。四珠輝二又諸孫。元知天屬曾稀覯。若是男兒卽達尊。奄迫延津神釰會。翻驚南極㜈星昏。哀綸降處宸心惕。祕器頒來匠事敦。雲翣遠迎從舊麓。粉旌催發向新原。平生恨失升堂拜。忍對尙書血淚痕。</text>
<title>次遠明寄示四十韻</title>,<text>吾從何路躐崇階。政乏疏通句乏佳。勢絶扳聯稀族黨。官無援引罕交儕。科場發軔迷程道。學海浮舟渺際涯。中忝館臺升八座。外叨州臬佩三緺。皆由先后恩淪骨。欲說當年淚滿懷。密席溫綸三夜並。高堂壽酌二親偕。一年奄訣君親面。孤露猶存土木骸。休怪雀羅張蓽戶。任敎蛛綱鎖金靫。榮光昔似乘軒鶴。壯志今同伏櫪騧。扶老有方須藥物。起樓無地但茅齋。移盆貯水栽花卉。拓圃開園剗草荄。區僻何妨絶輪鞅。市遐頗苦買蔬鮭。曾看好雨蘇枯旱。更喜淸風破積霾。心笑鯤鵬枝托鶠。角爭蠻觸室盤蝸。歸心每在枌楡社。暖影應翻芍藥階。鷺割山腰飛翳翳。鶯鍼俗耳響喈喈。琴徽正合朝飛雉。鼓吹宜聞夜吠蛙。烹繭引絲村女是。飯牛耕畝野夫皆。偏憐赤谷身猶健。獨對靑岑眼自揩。净几翁看周易變。明窓兒習晉書楷。隣墻喚友杯仍取。岳寺尋僧手必叉。楊柳風流淸可伴。芙蓉顏面美如娃。荊珍祕彩誰分璞。漢馬潛形不出洼。陶令菊松治薈穢。謝公絲竹瀉繁哇。榮期已覺全其樂。方朔奚憂畜以徘。未必文章憎命達。元知骨體與時乖。仍思萃選同攀桂。更憶林居共掩柴。村味昔芟春雨韭。別愁今結夏雲槐。分山舊約寧相負。命駕初心尙未諧。南叟夢中疑化蝶。大招吟處想噑豺。連篇散落奇兼正。健筆縱橫律又排。旁討杜韓凌鮑謝。上規姚姒到羲媧。張皇吐氣詞無窘。勃窣探玄理不差。碣石鄒生談可折。鉤門長狄力能埋。明輝怳照靑鸞鏡。重價休論白鷰釵。只是聯輿阻潘岳。何當拂袖逐洪厓。寒聲可聽珠簾瀑。豪氣相看玉篆牌。梅月堂前尋古址。香爐峯上躡天街。吟看赤葉秋如錦。醉臥黃壚酒似淮。寫罷新詩淸興動。先治布襪與靑鞋。</text>
<title>詠大雪。呈梧灘十韻。</title>,<text>三宵大雪覆堅氷。積素庭前一丈凝。曾仰聖君勤祀典。卽知明歲驗豐徵。全埋地軸光相映。巧弄天機氣欲凌。飄遠乍同花蝶散。墮空還異羽人昇。輕粘酒斝淸難醉。厚壓柖丫弱不勝。蓑笠孤舟看釣叟。琉璃净界指歸僧。香腮畏妬化開未。濕翅愁翻鳥宿仍。梁苑題詞司馬最。謝家聯句女兒能。煎茶興薄娥嫌冷。入蔡功奇賊失憑。却憶江湖老諫議。羊裘披處學嚴陵。</text>
<title>光城府院君挽十韻</title>,<text>詩禮門中節義俱。克家名宰應時須。通才早致升卿月。積慶終看誕聖塗。習謝綺紈謙受祉。身扶社稷密參謨。詞壇聯壁蘇何讓。勳閣圖形馬亦無。量未窺涯深似海。居常守靜淡如儒。君臣病隔趨朝曠。父子生逢荷寵殊。楓陛遽興摧棟歎。萱堂已失舞斑娛。凄涼物色凋荊樹。煥爀文章付鳳雛。休戚卽今誰與共。位年從古罕相符。庭班接席還疑夢。淚爲公私筆盡濡。</text>
<title>南谷鄭相公挽三十韻</title>,<text>東方大姓最東萊。七世門庭有六槐。名閥復生瑚璉器。妙年爭道棟樑材。超超王相容儀秀。嶷嶷周侯度量恢。詩禮相承推士望。干戈初定占科魁。要津華貫平循序。大邑雄藩歷試才。雨露殊恩逢四聖。箕裘舊業陟三台。事當難處封章血。身欲閑時宦念灰。蓑笠亭高臨岳麓。綠蕪堂豁壓江隈。東山絲竹花顏艶。洛社壺觴雪鬢皚。薄劣早蒙玄晏獎。襟期長向廣文開。叨呼小友張推泌。辱和荒詞藉感裴。直省廷班隨曳履。良辰䠍日喚傾杯。聯衾狴獄同辛苦。並馬驪陵共往來。遇興輒臨壺裏洞。探幽偕訪澗邊梅。柒膠契合情偏重。瓜葛緣成歲幾回。常喜賤兒題拙句。更憐佳婦抱新孩。當公枕上沈痾久。屬我江南遠伇催。傷別贈詩兼設餞。強疲扶杖又携醅。懸知永訣言多戚。慰答虛辭淚莫裁。王事驅馳千里半。京書阻隔一旬纔。方尋召茇留遺凙。忽報箕星落夜臺。惝怳旅窓還夢訝。蒼茫歸路只腸摧。登門不見人相迓。入室誰知客已廻。驚聽侍姬歌變哭。慘看都憲綵成縗。迎賓獨鶴何心舞。繞樹殘花總手栽。跌宕風流嗟盡矣。蕭條物色儘悲哉。淸威夙著聲名大。齒爵俱尊福祿該。乘化固應無少憾。寫懷猶自有餘哀。那堪此世琴絃斷。且怪今年木稼災。只是屋梁明月在。唯期夜夜夢中陪。</text>
<title>次赤谷寄示排律二十韻</title>,<text>山中無日不相思。所謂伊人在水湄。赤谷蓮塘閑寄興。東厓芝洞住經時。濂溪已遠香猶挹。商嶺雖空草尙遺。授簡詩才曾睿獎。傅家文彩又仙姿。登樓昔放劉琨嘯。賭墅今圍謝傳棋。健筆騰空驚電讓。華篇脫手彩雲滋。絲綸未掌輿情惜。館閣終歸宿望宜。顧我素無鄒子律。逢君難和郢人詞。騷壇幾愧雕蟲拙。鵬路仍看鎩翮垂。波上白鷗前約是。柱頭華鶴後身疑。春花覆砌簾常捲。夏雨懸簷酒屢持。梧葉忽驚庭下墜。竹風多入髩邊吹。禪宮梵語僧相伴。瀑逕筇音鳥獨知。潦盡潭淸秋正好。山高月小夜尤奇。精神漠漠思黃石。眉宇依依想紫芝。只尺離群書亦斷。尋常處獨影徒隨。偏憐蟹擘隨香飯。更愛蟬聲過別枝。小室纔回欹枕夢。重巒不阻遞筒詩。蘭舟載醉何嫌老。蠟屐尋眞太恨遲。從此田間當沒齒。獵村農社摠幽期。</text>
<title>苦雨詩二十韻。奉赤谷要和。</title>,<text>向來膏雨慰農家。旣雨仍知霽亦嘉。潤物方騰老杜詠。滔天翻起帝堯嗟。連宵岳麓飛銀竹。盡口陂塘注玉麻。陰靄挾霏昏不捲。野溝通澮浩無涯。欒巴席上三杖噀。李靖鬃頭一滴加。地變乘田渾作海。波連銀漢可乘槎。陶村細路橋崩擁。瀑布長流石墮遮。沈響未聞蕭寺磬。祕姿唯見國峯霞。陰陽混錯明猶晦。原隰滄茫近亦遐。迷却後溪僧駐錫。礙他前嶺客停車。漂流半失登場麥。摧折偏憐向日花。園裡已埋楊子芋。圃中全沒郡平瓜。沾來金翼鶯藏樹。濕盡霜毛鷺立沙。柖露洒衣驚睡鶴。柳風搖線窘棲鴉。時時攅啄叢間蚋。處處凝涎壁上蝸。垤破夢殘槐國蟻。煙收竈產晉陽蛙。開堙却憶隨山禹。補罅還思鍊石媧。黃卷素琴從漏潤。綠蓑靑蒻任欹斜。翻盆幾日心長苦。坐甑多時髮盡華。要得報瓊投木李。撚髭終夕岸烏紗。</text>
<title>余以苦雨詩二十韻排投赤谷詩未達而赤谷之十韻排來到。題亦苦雨也。今天開霽。不可每詠苦況。故改以喜晴爲題。仍步其韻</title>,<text>積雨初收苦悶排。朝陽捲盡浹旬霾。新分岳瀆精神爽。快掃乾坤氣象佳。霽月溪邊人茂叔。淸風窓下世無懷。雷聲轉吼香爐瀑。黛色偏添翠柏齋。鶴立爭呑漂垤蟻。鳩鳴忽噤鬧池蛙。耘僮決澮纔除莠。爨婢噓煙始覓柴。最愛葵花紅映圃。寧愁蔓草綠侵階。蓬門久已稀車馬。糲飯何須備萊鮭。三伏虐炎猶未過。百年良會更多乖。唯思共理深山屐。瀟酒禪房一宿偕。</text>
<title>次韓昌黎詠雪詩二十韻</title>,<text>颯沓瓊塵颺。紛霏玉屑篩。點籬仍打牖。堆壑忽平池。窶婦欣鹽積。潛魚畏鷺窺。埋疇前野闊。壓棟小齋危。泠日收輝隱。獰風助勢吹。細煙寒斷竈。飢雀凍翻枝。覆澗波如陸。摧柖嶽似卑。依俙沙界換。怳惚貝宮移。淸節商山皓。明粧越女施。寧誇傳粉晏。却哂獻珠隨。郢客吟無和。袁安臥不知。剡溪思返棹。沱水想流澌。斗惜鴻門碎。衣憐鶴氅披。飡氈心獨苦。授簡語爭奇。銀海疑浮雁。瑤墀宛伏螭。眼迷吳馬變。肩聳㶚驢羸。預賀豐登麥。休驚熟睡兒。侵宵光漸著。拂曙響仍衰。入硯氷先結。盈杯月並規。南窓梅影動。詩興兩相宜。</text>
<title>次韓昌黎詠月詩二十韻</title>,<text>玉鏡臨丹闕。氷輪輾碧溟。凝來太陰氣。御得望舒靈。出沒常循度。盈虛幾變形。性能全皎潔。心欲闢昏冥。帳裏羞燃燭。林間笑爝螢。銜峯山助翠。蘸浪水增泠。事姊儀存記。爲臣說著經。兎蟾言或誕。霓羽曲誰聆。斫桂吳兒黠。偸砂羿婦婷。偏多秋仲望。最可夜分庭。受彩元從日。爭光肯數星。香飄靈隱寺。影破合江亭。魄滿珠充蚌。精騰釰失萍。孤懸添雪白。乍透辨雲靑。物旣藏無盡。行何走不停。有時桃綵筆。隨處照金甁。術士升應見。詩仙問必聽。波跳經漢渚。殿昃過天扃。病客長爲伴。空齋倍覺熒。今宵知更好。十五葉生蓂。</text>
<title>槐州東閣與金子公 得臣 詞丈走筆聯句。次弇州二十韻。</title>,<text>黃堂偸暇日。相對共欣然。公 一葉知秋早。三杯引興偏。雲 雲陰移小砌。日脚照華筵。公 勝事兼良會。新歡續舊緣。雲 追隨思洛下。談笑劇樽前。公 質愛金無礦。詞驚玉有煙。雲 歎吾衰相甚。羨子大名傳。公 鄕貢曾聯䄘。官郊昔駐鞭。雲 幾年成別夢。今世檀詩權。公 序齒推張說。論文愧謫仙。雲 重逢湖外地。共滯崍中天。公 未及浮査節。將同泝漢舡。雲 江州南到久。京國北歸先。公 已限閑忙境。空吟聚散篇。雲 七歌雖似甫。三絶敢如虔。公 倏若三星會。終難四美全。雲 蠖蟲長局縮。鵬鳥任騰鶱。公 見月思玄度。登樓憶仲宣。雲 離心悲此夕。後約在何年。公 永擬辭簪組。尋君佛嶽顚。雲</text>
<title>乙丑秋。乞暇歸山。述傷老之懷。偶成十韻。</title>,<text>獨坐思筋力。吾衰甚矣哉。容顏隨日變。志氣逐年頹。髮禿巾難着。眸昏卷莫開。微勞汗似沐。乍立脚如摧。艶色看先赧。榮名念久灰。唯甘臥寂寞。敢望陟崔嵬。十里猶千里。三杯當百杯。詎堪供職務。聊此賦歸來。自省傷生事。仍思過福災。空餘舊詩興。把筆不知裁。</text>
<title>詠鵝六韻</title>,<text>家有雙鵝畜。雌雄雪色鮮。橫眸仍突鼻。短脛又聯拳。逐客頭循地。呑飡頸向天。辟邪蛇害遠。監盜狗功肩。大卯充朝饌。淸音警晝眠。右軍雖欲換。吾不賭珍牋。</text>
<title>病中。述懷四十韻。寄遠明要和。用前和七律韻。</title>,<text>久矣吾衰甚。今晨意不佳。門闌無近黨。朝列少親儕。早第慙僥倖。崇資溢分涯。香曾含玉署。綬幾佩靑緺。適越窮遐躅。遊燕吐壯懷。恩隨榮已極。老與病相偕。末疾仍傷足。明時擬乞骸。水枯龍尾硯。塵滿虎紋靫。聽詔難扶杖。尋祠詎策騧。久停元亮飮。長學太常齋。心似思飛鳥。身如未動荄。自甘門有雀。休苦食無鮭。昔悶經時旱。今愁盡日霾。樹昏叢聚蚋。窓濕壁粘蝸。折柳樊前圃。栽花繞後階。空梁雙燕乳。灌木一鶯喈。眞幻寧論蝶。公私莫辨蛙。幽悁居士獨。逸樂世人皆。賴子詩頻擲。令吾眼每揩。連篇奇又變。生紙註兼楷。妙法通三昧。高才邁八叉。雄聲喑楚將。媚態唱吳娃。瑞璞從荊岳。神駒出渥佳。唯思回正始。必欲掃淫哇。子美眞成癖。相如豈類徘。家貧文益富。道泰命還乖。避世園疑漆。歸田里似柴。寸心猶北極。名宦怳南槐。値此偏邦辱。嘉君夙志諧。徒勞事珠幣。未免吼狼豺。大計薪堪臥。微誠闥欲排。生羞蹈海魯。力乏補天媧。忽忽流年過。茫茫至理差。有天同首戴。無地可愁埋。却憶香爐瀑。如懸紫玉釵。練飛輝碧巘。雷動殷丹崖。矗石分成嶂。長柖列作牌。追吟靈隱寺。勝踏洛陽街。燁燁芝生嶺。叢叢桂映淮。秋來待脚健。携手共芒鞋。</text>
<title>扈駕寧陵。還到山城。謹述所見。得十韻排。呈同行要和。</title>,<text>鬱彼驪岡麓。同藏二聖人。羹墻誠幾切。雨露愴逾新。夢協原陵謁。時當岱嶽巡。行宮經信宿。祀典徧群神。頌祝耆髫擁。威儀鼓吹陳。火城明似晝。黃道净無塵。返駕華譙晩。登壇玉趾親。旌旗紛繞堞。舸艦簇迷津。戒在流連樂。恩加供給民。先王觀可比。正屬省耕春。</text>
<title>送秋日。悄坐無聊。走筆紓懷。得五言排律四十韻。戲寄東厓赤谷。兼示同甫兄弟要和。</title>,<text>寂寞幽居地。凄涼暮歲心。將收少昊節。欲叶應鍾音。叫盡拖霜雁。聞殘擣月砧。稻田纔刈獲。楓樹已蕭森。急景那能駐。幽憂不可任。憶曾歸故里。猶幸有同襟。偶得東厓李。仍懷赤谷金。雲龍韓子詠。山水伯牙琴。勝槩仍蓮榭。風流又竹林。芝村雖咫尺。柏嶺亦崎嶔。強策疲人起。嘗偸腵日尋。開顏憩池沼。觸目賞琅琳。剝啄驚敲戶。敫腴喜盍簪。別來神幾往。逢處口皆瘖。倒釅淸兼濁。抽鱗膾且燖。亂峯堆筆底。疏柳拂溪潯。怳罷瑤臺夢。頻傳郢客吟。爀陽慙熠燿。滄海愧涓涔。尙賴追遊樂。將忘老病深。天公眞作戲。世故亦難禁。八洛稱醫就。移家托盜侵。有虞宜固鐍。旡妄豈須鍼。始謂蛟潛水。終歸兎竄陰。偏憐負霜草。獨伴返棲禽。杜苦三年渴。桑飢十日霖。瀑亭違並屐。雲寺失聯衾。離索元從古。安排遂至今。仍思令節會。更向極亭臨。好事龍山孟。佳招渼浦岑。茰囊登岸佩。菊酒倚欄斟。逕暝都忘返。舟危肯怕沈。諸賓皆夏綺。一老若商參。載醉歸田舍。挑燈撫劍鐔。吾生終踽踽。此歲又駸駸。已判虞疏體。休言屈善淫。經秋只蓬鬢。向日自葵忱。莫歎羹無糝。猶勝堗不黔。盈虛知有數。倚伏詎難諶。窮阨人雖厭。馨香鬼所歆。唯當各努力。書此作規箴。</text>
<title>首夏初吉。與同甫兄弟訪瀑亭尋新寺。酬唱十數篇詩。翌日。更記所歷。得五言三十韻排侓。奉同遊及赤谷要和。</title>,<text>送了三春去。從他萬事慵。無心㶚陵獵。未力兎園農。已痼煙霞疾。難將藥石攻。初當炎夏節。始上祝融峯。廬岳千年勝。臨皐二客從。水田閑立鷺。崖密咽飛蜂。閨蚕纔出箔。野雉自離罿。地幽藏絶瀑。天近倒孤招。峭壁亭俱兀。晴嵐葉並濃。欲凋山䕽。將發木芙蓉。石愛丹砂染。波憐白玉舂。流而潭下滀。漲或檻前衝。老釋誇新寺。禪房趁暮鐘。遇佳皆命酌。當險且扶筇。洞壑深如許。雲蘿隔幾重。謝公携落雁。蘇子到蟠龍。佛榻香埃積。仙巖碧蘚封。地從梅址降。材自聖庵洪。爽若尋靈隱。高疑陟岱宗。何由乘寶筏。不可久塵蹤。下棧猶牽興。臨流更盪胸。誰招漁子至。怳訝羽人逢。鳥翼投林促。魚腮貫柳喁。煮蔬催小飯。傾榼屬深鍾。角壯輿慙屐。爭工筆讓鋒。每思芝浦泛。還羨棣華穠。却掃汀沙净。仍披野草茸。今辰雖晼晩。此會最從容。盛事猶嫌缺。丫翁獨負儂。題詩詑勝賞。醉髮亂髼鬆。</text>
<title>紙鳶行</title>,<text>長安街頭小兒子。抽得長絲繫片紙。因風吹送謂之鳶。更謂災厄消於此。爾無六翮飛戾天。須臾無風翻墮地。君不見世間吹噓名利人。虛幻升沈亦如是。</text>
<title>晉陽行。送李使君 尙逸。</title>,<text>晉陽太守求我詩。晉陽形勝天下奇。晉陽城頭有高樓。樓下長江咽不流。六萬義軍同日死。至今鬼哭聲啾啾。晉陽城中日擊鼓。樓船將軍開幕府。太守白日了公移。時與將軍大閱武。畫角朝驅海色來。淸樽夜壓梅花開。梅花能寄故人無。贈君一言還一杯。尹鐸昔宰晉陽日。簡子唯云保障哉。聖主分憂意在玆。請君愼勿爲繭絲。噫吁戲。請君愼勿爲繭絲。</text>
<title>承暗行命。暮投淸河驛吏家。家有東坡一卷。走次至梧州韻。書卷末而去。</title>,<text>遠客南游過瀟湘。行行盡日窮炎方。縣城如斗俯滄海。天光水色俱茫茫。始知天下海爲鉅。日月所出蛟龍藏。誰言海外更有天。此水應與天共長。夕陽如鏡蜃氣浮。只尺扶桑如可望。我欲因之訪三山。可惜六鰲今已亡。千載桑田亦一時。新羅故都煙草荒。不如傾海作春酒。一飮醉臥無何鄕。</text>
<title>談山行。贈重興岩上人。</title>,<text>師自金剛來此寺。試問金剛孰與此。師言金剛固奇矣。此山未必讓於彼。世人賤目而貴耳。山若有知山應恥。余謂上人曰唯唯。世人論人亦猶是。</text>
<title>寒樓老仙會歌 樓卽寒風樓。在茂朱。</title>,<text>赤城山高釀彩霞。朱溪水深涵丹砂。往往居人稟精華。其中故多年齡遐。家君作宰時正嘉。禮隆養老恩兼加。暇日開筵趁早衙。寒風樓上金屛遮。綠髮仙翁紫雲車。身騎白鹿驂靑麚。厐眉鮐背鬢鬖髿。耳目聰明牢齒牙。又有麻姑瓜堪爬。少時曾經陪女媧。分行別隊坐有差。杖舄縱橫如亂麻。初筵先進玉椀茶。建溪龍團新摘芽。新豐美酒十千賖。酒是瓊漿樽是窪。安期之棗大如苽。橘柚橙栗交梨楂。珍炰大胾壓肥貑。雪膾香餠兼魚蝦。笛奏簫鳴鼓又撾。援琴擊缶彈琵琶。美人顏色玉無瑕。淸歌一曲驚三巴。雙雙舞袖引輕紗。翠翹時時欹六珈。醉後群仙亂喧譁。仙童仙女前紛拏。仙童仙女兩手叉。共祝仙翁無噎哇。仙翁仙嫗萬口呀。使君恩澤爭相誇。仍將遐壽獻吾家。玉盤滿盛蟠桃花。觀者如堵或咨嗟。吾家淸福何其奢。是時秋光謝蒹葭。東籬尙殿凌霜葩。急管催絃日已斜。寒山漠漠歸棲鴉。樓頭缺月映金蛇。十里波影搖晴沙。靈臺淸澈自無邪。世事都憑蠻觸蝸。不必登高望琅瑘。銀河可泛張騫槎。仙輧飄盡水雲涯。月下空聽山樓笳。臨風怊悵詠楚些。莫是瑤臺春夢耶。</text>
<title>陶壺歌 爲齋宮僧養彬作</title>,<text>國師峯前陶谷南。老宿新開數間社。掘地三丈得一物。非石非磁亦非瓦。剔土剜苔洗以沙。黝然小壺曾陶冶。虛中有受受不大。濁酒三甌正宜瀉。腹飽腰長喙又廣。體制非今知者寡。携來爲贈壺谷翁。勸我作歌要我寫。我謂此物不記年。必欲解之須博雅。疑是文淵愛酒魂。化土成器埋泉下。疑是英公行雨手。滴盡空甁擲諸野。安知曾入祖師携。揷以楊枝淸水灑。安知中有天地豁。白頭仙人駕風馬。不然先天開闢前。地底亦嘗爲陶舍。不然器不苦窳時。盛以醴酪當金斝。我於此物重起感。各有其主豈捨我。我居陶谷與壼谷。得此陶壼天所假。壺乎壺乎莫我違。造物不能盡藏也。提携陶谷壺谷間。一杯每向壺前把。把杯壼前更題壼。瓊樽玉罍何爲者。</text>
<title>申元澤 混 挽</title>,<text>白玉樓中桂花發。虹梁爲待凌雲筆。嘔腸小兒寫不成。紫皇催下靑幢節。鳳吹鸞笙咽半天。仙香裊裊金爐煙。三十三霜落夢裡。碧桃未老瑤池邊。蘭臺玉署舊遊地。俯視狂塵一掉臂。西山落日床上琴。謾有人間不盡淚。楚客懷中明月珠。至今滄海魚龍呼。一片雲綢去不返。秋風颯颯吹錦湖。</text>
<title>玄夫歌。慰東芚失子。</title>,<text>玄夫曉闖東芚門。扣頭仍傳玉帝言。玉帝昨夜呵釋氏。吾愛麒麟第三子。抱送人間爾何專。呼來可寘吾膝前。釋氏承命且待罪。急遣仙官命車載。鸞笙鳳簫咽半空。綘節翩翩雙玉童。却引麟兒香案左。帝撫其頂賜之坐。問汝淪謫十六秋。爲緣何事人間留。麟兒跪陳人間樂。入孝出悌餘力學。帝欣然笑爲頷之。命作白玉樓上詞。更命追隨老仙伯。玄圃滄洲駕雲鶴。麟兒游戲不知還。看花永不思人間。東芚聞之卽收涕。再拜玄夫謝玉帝。</text>
<title>藍浦李大父挽</title>,<text>平涼居士神仙翁。夙歲委禽吾門中。自有名家長者風。頎頎八尺眞豪雄。素心元不繫窮通。却厭岐路多西東。戊午年間邦內訌。公携德耀追梁鴻。住鳳之山深且崇。公歸築室葆眞沖。階前手種好花叢。四時長留黃白紅。竹館開棋樽不空。近海魚蝦飣餖豐。孝子賢孫色養隆。稱觴迭壽樂融融。有時高歌和絲桐。其聲激烈凌蒼穹。目明齒牢耳猶聰。行步何煩須僕僮。聖君優老德至洪。緋服金釣恩再蒙。元來大算亦有窮。造化於此還無功。八十有五乃考終。雖無其位汾陽同。小子追陪自髫童。巋然獨仰靈光宮。一夕傳哀淚眼濛。單杯辦香猶未躬。緘辭千里耿微衷。嗚呼不復見我公。</text>
<title>玉杯行。送湖西孟按察 胄瑞。</title>,<text>孟夫子贈我杯。杯如白玉無纖埃。孟夫子求我詩。詩不如杯我辭之。我把白玉杯。酌以淸溪水。因之向離亭。爲告孟夫子。孟夫子曾以湖西一布衣。今作湖西觀察使。觀察之官亦云榮。何況相州晝錦行。我願孟夫子。爲我盡此酌。行者必有贐。君其聽我祝。玉以礪廉操。水以宣政澤。然後孟夫子可令千里湖山人自得。吾將飛此盞。遙賀錦江臺。所祝止於此。孟夫子勖哉。</text>
<title>禹貢九州歌</title>,<text>噫吁戲今夫地一撮土之多兮。及其至也瀰漫橫亘薄四海而窮八紘。緬憶黃軒御世得百里之國萬區兮。畫埜分州樹立雄且宏。當堯之時峻德被四表兮。奈何九載恒雨天無一日晴。懷襄洪水滔滔浩浩汎濫於中國兮。坐見赤子戢戢魚頭生。咈哉四岳誤擧方命圮族人兮。試可乃已績用終不成。天生神禹使之改闢一乾坤兮。勞身焦思而磾誠。乘車乘舡乘橇乘𣞶手胝而足趼兮。八年於外弗子呱呱之孩嬰。鑿破龍門海爲壑。然後百川之水皆由地中行。烝民乃粒奠厥居。九州封域辨別如棋枰。惟此陶唐有冀方。譬如北辰居所萬方稱王京。壺口雷首底柱析城王屋太行之隨刋兮。原至于岳覃至衡。恒衛從大陸作。白壤之土稠居氓。島夷之皮服兮。遵碣石之崢嶸。兗之域東距濟漯西距海兮。九河雷澤灘沮之波會且迎。黑墳之土土旣蠶。繇條植物初向榮。厥貢厥篚柒與織。受害尤多賦則貞。海之邊岱之下曰惟靑兮。嵎夷旣略濰淄汶水相廻縈。茫茫俯視廣斥土。日觀峯色靑天橫。桑麻鹽絺海物錯。銘柖怪石檿絲幷。淮沂之上徐闢疆。蒙藝野瀦東原平。赤埴之土饒樹卉。漸由㕀蘖包由萠。羽畎之翟泗濱之磬淮夷之蠙珠暨魚兮。最是嶧陽孤桐絲有聲。揚惟淮海一都會。彭蠡之濱陽鳥鳴。塗泥之土篠簜敷。木有喬枝草夭莖。衡山之陽漢水濱。其間有域其名荊。沱潛旣道九江殷。夢澤初開雲土呈。杶幹栝柏砮砥丹箘簵楛玄纁璣珇之貢比他而最夥兮。更有納錫之龜包匭菁。南荊北河卽有豫伊洛瀍澗旣入兮。榮波溢而盈。熊耳外方桐柏陪尾之崷崒兮。菏澤被瀦深而泓。境在天中土墳壚。爲近帝都貢最輕。梁在華陽黑水傍和夷底績兮。靑黎之土皆可耕。岷山墦冢內方大別之突兀兮。導江導漾勞經營。璆鐵銀鏤織皮貢。因桓逾沔自西傾。黃壤之土又有雍。球琳琅玕之貢當玖瓊。岐荊終南惇物鳥鼠朱圍合黎之森列兮。崑崙太華並秀金天精。弱水餘波入流沙兮。漆沮灃涇之中渭獨淸。九州攸同九山旅九川滌九澤陂兮。中天日月開光晶。厥田厥賦有上上上中上下中上中中中下下上下中下下之九等兮。較地肥磽爲縮贏。厥服有甸服侯服綏服要服荒服之五服兮。區以分之別而旌。東漸西被朔南暨。成功告處玄圭擎。帝懋乃功讓以位。受終文祖仍月正。塗山大會萬國來。玉帛充庭王道亨。噫吁戲大夏文命忽焉沒兮。戰甘徒勞召六卿。後來九州屬之誰全而有之。只是殷周秦漢西晉隋唐與皇明。宋室文明雖可稱。初未復燕雲。中又失寧夏。終向臨安避胡兵。元家幅員雖極廣。夷狄亂中華。衣冠變左袵。有如玉盤狗矢盛。此外分裂山河太紛紜。肇自春秋列國以至七雄之戰爭。逮夫宰割天下分王諸侯日。西楚霸王猶得暫時專其盟。粵若漢中之蜀鄴下之魏江東之吳兮。三分鼎立猗角而相征。若其東晉宋齊梁陳之閏統後梁唐晉漢周之亂代兮。或得九之四或得九之三。委靡晦冥瑣瑣安足程。餘外劉石慕赫苻拓高宇耶律完顏之互相橫跨而呑噬兮。陋哉異類雖有彼善於此不須評。其餘河北之藩鎭五季之僭僞元末之群盜各自割據而崛強兮。小則爲梟爲摬大則爲鯢爲鯨。噫吁戲自有冀兗靑徐揚荊豫梁雍九州來。國幾興亡世幾更。幾合其疆幾分界。幾因其號幾改名。何地葬聖賢。何地埋豪英。何處是宮闕。何處是池城。噫吁戲試看今日之域中。滿地腥膻滿天攙搶。九州之內無一乾浄土。見者咨嗟聞者驚。何時更見聲律身度左準右規人兮。三韓騷客撫古空傷情。其亦不幸而不生九州內。有媿出谷遷喬鶯。其亦幸而生於九州外。斯辰獨保冠而纓。噫吁戲九州之外亦無容身着足處。吾將絶俗離塵從仙子於蓬瀛。</text>
<title>走次汾翁寄示長篇韻</title>,<text>疏慵老夫親犴獄。止酒新春又廢詩。裄楊滿庭牒堆案。十日不得一伸眉。忽得汾翁醉裏作。終南山色於斯移。汾翁與吾同庚者。翁何益壯吾何衰。更有諸公酬唱錄。長吟短詠皆妙辭。詠君之辭望君居。心神邈邈空高馳。何當休沐訪君去。快倒君家金屈危。呼燈走毫語不成。木瓜報瓊君莫嗤。</text>
<title>疊次要和</title>,<text>汾厓居士何許人。善於食酒工於詩。欲將豪氣蓋一世。寧許愁端近兩眉。爲愛終南朝暮色。幽居早向山中移。觸目琳琅八佳兒。東陽家福無時衰。醉來揮筆向余誇。白雪高歌黃絹辭。自笑壺翁困吏事。衝泥街上長驅馳。案頭空掩舊開卷。壚下仍抛曾把巵。唯思舍笏歸故園。白首免爲高人嗤。</text>
<title>東隣李老歌</title>,<text>東隣李老名一枝。德陵公子側室兒。生長揚州東海谷。一生愛鷹名鷹師。上下山坡健如虎。又善食酒快倒巵。家貧妻死子女多。蔬菜糟糠常忍飢。卽今年紀八十九。視聽精神猶不衰。獨坐明窓手結網。渭川猶望風雲期。我返柖村與之隣。逢人必說此翁奇。却算吾年亦非少。曾見此翁年少時。爲是門闌舊情好。今朝杖策尋茅茨。黃金輝映白雪鬢。宛對塵表神仙姿。餉以燒春與軟果。翁笑逌然展厐眉。爲言老翁無可報。獻馬牛齒公莫辭。</text>
<title>走次李文順鷄冠花詩</title>,<text>我性曾無愛花癖。老始耽看嗟晩矣。梅榴蓮菊及牡丹。芍藥棠藢兼兩李。又有凡花間其間。綘幘恰與鷄冠似。當初主人不貴重。不勤培養猶不死。人言此非我國產。雜種移自中原地。果然其色異於常。或白或黃又或紫。名稱雖微終拔萃。在人猶然況於爾。卽今長可一丈餘。在傍名花羨而跂。東方欲曉拓窓看。彷彿鳴聲如入耳。</text>
<title>次坡翁詠梅古詩韻二首。書梅閤。</title>,<text>與爾初逢水洛村。一見使我迷心魂。載與俱歸壺谷裡。枕邊吟玩窮晨昏。豈無亭前好花卉。爲爾三春不窺園。恐被寒天霜雪苦。閤以防風湯以溫。粧塗白幅爲避塵。置近東牖要迎暾。待得花開香滿室。片月依依來入門。西湖處士若相訪。息國夫人如欲言。壼翁今歲雖斷酒。此時那能對空樽。廣平石腸尙不槁。世間何物能傾倒。獨有羅敷月下魂。芳華便使詩情惱。雪中標格迥出群。南枝未臘開偏早。詞林千載愛爾多。詠爾新篇誰最好。翾風玉質自淸香。虢國蛾眉仍淡掃。氷姿爾足世外人。白頭吾亦壺中老。對此可以忘渴飢。不須願飡金光草。却笑當筵杜陵翁。移遠空思揷向吳。</text>
<title>走次灘翁所示書懷長篇韻</title>,<text>滄洲孤鶴盤遠勢。碧霄萬里飄然逝。龍湖主人標擧同。獨立羽化如遺世。土木形骸任放浪。泉石膏肓難砭劑。名利關頭掉頭避。世事都憑春夢囈。平生只有佳句癖。白地文錦兼裁製。水明樓中琴几靜。臥看寒月生雲際。昨夜嚴風江欲氷。漁舟長向柴門繫。曾把瓊琚報木瓜。老境方知詩律細。蘇君之世儀何言。舌不可捫思欲閉。今朝又寄長篇作。怳聽風前九皐唳。是日窮陰釀滕六。盆梅欲綻街塵露。悵望佳期曠何許。寤言不寐願言嚏。</text>
<title>再次要和</title>,<text>急景眞同下水勢。斯文舊友如斯逝。只有灘翁與壺翁。牢落乾坤寄身世。情如膠漆自相投。味均薑桂元同劑。唯是閑忙判二途。說夢有似痴人囈。君曾弊屣諫議官。披却羊裘當芰製。我今虛帶執金吾。長隨赤棒趨塵際。水明樓上梅吐蕊。携壺正好靑絲繫。日涉亭中塵滿座。逢人不暇論文細。鐵關玉匙君漸開。眢井茅磎我日閉。欲將詩句較淸濁。蛙音敢敵華亭唳。夜來枕上誦君作。爽氣還隨雪色霽。津津語君仍夢君。俗語如驗君應嚏。</text>
<title>三次</title>,<text>壺翁本無扳聯勢。十畝之間行與逝。奈何鍾漏昧古戒。至今蹤跡留塵世。恩光早沐鳳池波。寵賚曾受龍香劑。醒來始悔醉時狂。覺後方知睡中囈。才慙經濟合置散。筆退鋒鋩難應製。職秩叨參三事班。身名幸保四朝際。誰言仕宦貴金吾。自苦朝夕看囚繋。心弱常驚栲榜重。眼昏多妨文案細。爲憶故人江湖樂。應知盡日柴荊閉。孤山早梅一枝橫。赤壁孤鶴中宵唳。淵明行止倦鳥還。茂叔胸襟寒月霽。蒼顏白髮能記否。却怪曉來吾頻嚏。</text>
<title>走次灘翁寄示韻</title>,<text>昨夜狂風鏖大暑。睡起公齋悄無侣。人間離恨望龍湖。天上佳期近牛渚。江山已許君作主。歲月還驚我不與。乍違匹耐情鬱紆。欲往非關路脩阻。千莖霜髮明鏡得。一片氷心玉壺貯。尺素今朝竹筒傳。扁舟何日匏樽擧。淸秋欲携金華老。共釣沙中一尺鱮。</text>
<title>寒食日。次韓昌黎寒食出遊韻。示兒輩。</title>,<text>居士晩抱維摩病。閉門不覺芳華盛。正値藏煙百五節。霽後靑山花欲映。衰遲非復少年時。豪氣敢與春爭竸。謾憶蘭亭修稧會。還思舞雩臨風詠。強扶藜杖步庭除。屐無兩齒冠不正。昨者甕間有少飮。興到今朝觴擧更。醉後仍悟夢婆言。升沈窮達皆由命。疏慵猥荷四朝恩。沗竊銓衡與文柄。入承天語出撰文。爲賀邦家有大慶。時人未察余中情。反謂無誠又不敬。霜臺白簡凜如霜。催出都門天陛夐。貴相知心有溫批。孤臣只恃君王聖。削秩歸田亦幸耳。先丘況與妻孥倂。左右圖書消永日。吟詩時或陶情性。平生且可仗忠信。自修何須憂彼橫。今辰猶得掃墳塋。感激洪私涕自逬。大馬齒今過耳順。寧羞曰髮臨靑鏡。參禪欲依老宿社。納稅宜遵明府政。幽居不厭數椽卑。苦節偏憐雙柏勁。揮毫却促兒輩和。並可急急如律令。</text>
<title>一花歌</title>,<text>昨日一花開。今日一花開。每當一花開。吾每進一杯。以至千花萬花相續開。吾亦千杯萬杯樽前頹。昨日一花落。今日一花落。每當一化落。吾又進一酌。以至千花萬花相繼落。吾亦千酌萬酌長浮白。花雖落盡吾豈愁。更折花枝爲酒籌。以至千山萬山花樹枝。盡折爲籌相獻酬。籌高高於水落山。然後可以忘吾憂。</text>
<title>閑中。走次聖兒韻。</title>,<text>我昔南浮日本海。九萬長風駕鵬背。我又北登秦皇城。碣石靑齊几案內。男兒眼孔非不大。至今追思恨猶在。恨不揚帆遍桑瀛。恨不振袂窮衡岱。邇來龜縮一室中。只與楊山瀑布對。楊山瀑布亦奇絶。巨靈高呀噓大塊。霹靂雄騰壯士聲。雲霞媚作佳人態。梅堂舊址揖遺芬。玉洞新亭增爽槩。買山曾不費一錢。朗月淸風何用㒃。山前村落辨枌楡。山下田疇資灌漑。老來漸覺腰脚頑。登陟無由屐齒碎。杜門追愆已半年。自春之初至夏晦。昨赴芝村訪澗翁。觸目琳琅俱可愛。赤谷騷人又末至。荷衣新綴幽蘭佩。自我不見今幾日。三笑溪邊喜匹耐。全軀猶得荷恩私。沒齒端宜甘罪廢。只歎流光隙駟忙。乾坤莾蕩空人代。篋中捜得蜀州作。存歿悲歡數十載。浮生如夢且爲樂。澗有游魚園有萊。釣魚挑萊喚斗酒。酒酣以往傾心肺。揮毫共得七言詩。斗塵更絶胸中礙。薄暮肩輿拂袖歸。誰知今世猶吾輩。歸途仍過廣岩灘。樹下羅坐漁翁隊。平林漠漠斂輕霏。遠岫依依浮晩黛。靑溪轉時路武陵。白鷺飛處山西塞。柖牌十里候火明。不怕堂前逕蕪穢。一枝棲息足自安。何須湮鬱添悲慨。數日靈雨作苦雨。雨脚翻盆夜夜每。子桑飢臥困雖甚。摩詰幽居興更倍。藜筇爲訪北刹扶。蒻笠時向東菑戴。西成今歲復有望。把鋤農人已釋耒。鼓腹當爲耕鑿民。壯遊於今難可再。</text>
<title>北窓歌</title>,<text>陶徵七北窓遇淸風。自謂身世羲皇上。謝仁祖企脚北窓下。自有天際眞人想。保晩堂中有北窓。千載之後吾兼兩。無懷氏葛天氏敎以無爲而化。使我爲逸民。赤松子羨門子授以長生之術。勸我離風塵。吾於二說皆頷可。日日高臥北窓下。日日高臥北窓下。觸熱褦襶何爲者。</text>
<title>子婦自抱衙。抱抱孫而來。眉眼如畫。姸秀可愛。不覺呼杯至醉。醉中走筆贈孩。仍示乃翁。使之卽和。抱孫。孫兒名。</title>,<text>君子抱孫不抱子。爾翁肥大尤難抱。爾生於抱爲我孫。抱孫之名合且好。爾兄今年已十五。爾之生也苦不早。紛紛爾姊徒滿眼。臨娩時時每默禱。何幸今春忽生爾。兼以科名慰此老。官居有限見不得。又聞爾病纏襁褓。有時書來亂我心。中夜不寐憂懆懆。一疾居然得回春。祖考神靈應爾保。今朝爾母抱爾來。未及升堂喜欲倒。見爾提携置我膝。大聲喤喤髮纔燥。雙眸烔烔兩耳白。秀骨眞是吾家寶。吾方愛賞爾神淸。爾必驚看吾髩皓。身翻尙不解弄璋。手握猶未知啖棗。乍能微笑向他人。時或急啼索乳媪。何當漸長至六尺。應對門前備洒掃。只願爾壽似金石。不敢祈爾能文藻。爾母三秋苦患瘧。賴爾同來色不槁。是時佳節過重陽。昨日溪山恣探討。砌上初欹雨中菊。籬邊始獲霜前稻。二孫羅列在眼前。醉後深杯興浩浩。只欠爾翁病不來。朱墨叢中沒頭腦。又恨城中爾祖母。獨違同坐心煩惱。明晨將報爾歸期。相見相離太草草。爾歸應難報爾翁。我懷聊將文字道。</text>
<title>九日。遊龍山。翌日。次李樂甫長篇韻。</title>,<text>三三五五七七日。九九佳辰最晩秋。長房祕術爲避厄。子安健筆因登樓。參軍落帽尋常事。千載尙說龍山遊。君家勝地亦龍山。邀我佳辰銷我憂。太極亭基宛如昨。往跡空悲隨水流。孝子深誠肯堂搆。數椽突兀依林丘。俯看翩翩白衣來。前者莫是丫翁不。拍手相迎兩郞隨。龍山盛會眞吾儔。鳥飛雲去看不厭。斜陽更泛沙棠舟。野老呈簞雜澗蔌。漁翁集綱驚眠鷗。二客芳醪壓雪膾。我醉高吟君卽酬。須臾風浪驅入舡。杯盤狼籍欹舡頭。下舡仍開亭上酌。蒼蒼暝色生芳洲。長歌短詠搃不省。只記黃菊杯杯浮。歸來衣滿二更露。定被龍山明月留。</text>
<title>聞孩孫終不救。驚慟中。俄見擔舁歸埋故山。慟裂難堪。強吟長句。以爲寬抑之地。</title>,<text>九月十三見我歸。十月十三聞爾死。爾顏森森猶在眼。爾音琅琅猶在耳。那知三旬一瞥間。只將爾骨歸於此。昔視昂昂千里駒。今棄腐雛荒山裏。荒山豈有爾爺孃。但與狐兔爲隣里。想爾爺孃割盡腸。長夜呼天哭不止。爾果人間九朔人。不生我家初可矣。我若曾知今永訣。莫如當時不見爾。我今翻然一覺悟。古來東門眞達士。縱酒題詩問化兒。爾今化作誰家子。</text>
<title>暮春謠。奉赤谷兼示芝洞要和。</title>,<text>靑煙漠漠長郊草。黃鳥一聲春已老。瑤池亂落碧桃花。玉童閑眠朝不掃。函關老子駕靑牛。種玉藍田蓬海流。萼綠仙娘歌陌上。扶桑大葉盈筐柔。東君弭節欲謝事。錦繡溪山夜變翠。屋角烏蟾一梭忙。人間不得埋愁地。芙蓉高閣雨聲懸。蜀琴乍緩䲶鴦絃。靈芝洞畔紫荊樹。白鷗輕拂蘭洲舡。獨有長房壺裡客。石鼎空煮丹丘藥。却伴香燈枕手眠。夢中猶跨楊州鶴。</text>
<title>次赤谷銀河篇韻。示東岡要和。</title>,<text>雲水菴高高幾尺。樓前雙瀑銀河落。靑天在上風在下。俯視溟鵬六月息。雙仙環珮玉琤琤。半雜雲間笙鶴聲。大鳥千年響更作。林間一洗蟲蟬鳴。梧桐葉上秋氣多。七夕佳辰夢中過。有雨不必怨織女。有月不必愁姮娥。本無橋河誰惹妬。初非竊藥寧悔咎。荒唐之說至今傳。摠是騷人多事故。吾儕果是上界仙。少日相戲銀河邊。銀河濯出雲錦裳。錦裳映日光輝姸。着來同侍玉皇案。袖中携滿香爐煙。誤了黃庭一字讀。人間謫降相聯翩。恩波已阻瓊林宴。玉色難瞻廣寒殿。只是銀河落人間。不改天上當年見。但將塵裾洗銀河。舜裳無由補襪線。河能上下通一脈。定笑幽人長寂歷。語罷飊輪各星散。平林漠漠煙如織。唯有銀河繞枕鳴。長近山中獨眠客。</text>
<title>讀史詩長篇三百二十五韻</title>,<text>士有嘐嘐慕古人。尙友平生窮史籍。三墳五典雖不傅。其後作者亦云博。虞夏之文旣載書。下逮太史班固錄。編年遺法誰更繼。涑水通鑑朱綱目。興亡沿革瞭在眼。不啻燭照而龜卜。緬憶混沌開闢初。天皇歲起攝提格。飮血茹毛風俗淳。構木鑚火年代邈。書契以前吾不知。伏羲文明繼立極。風驪受出河洛圖。始分陰陽八卦畫。文字初成代結繩。嫁娶佃漁又牧畜。女媧承乾實變常。補天誰看鍊彩石。神農更繼風姓後。敎民耕田耜始斲。親嘗百草濟夭死。日中開市通交易。煌煌樞電啓軒轅。涿鹿親戎擒鐵額。力牧風后爲將相。倫音隷算容成曆。舟車弓矢與衣裳。創出宸心備品式。金天之世鳳鳥至。爲表禎祥鳥紀爵。高陽旣有八才子。重黎更別人神瀆。生而神靈卽通明。自道其名是帝嚳。就之如日望如雲。若稽唐堯明峻德。光臨四表格上下。百姓昭明九族睦。欽若昊天授人時。乃命羲和分四宅。茅茨覆階示儉素。蓂莢生庭占旬朔。康衢煙月微服遊。童子歌謠耋鼓腹。滔天洪水下民墊。八彩眉顰詢四岳。重華令聞自河濱。輟耕來爲甥館客。四門穆穆百揆敍。雷雨不能迷大麓。璿璣玉衡七政齊。考績頻咨十二牧。孔壬寧逃聖鑑中。流放遐陲且竄殛。逐序巡方律度正。隨才任職讒言堲。南薰殿上解慍琴。瑞日光華景星煜。都兪吁咈一堂間。稷契皐夔夷與益。地平天成寔禹功。九州初奠玄圭錫。受終文祖若帝初。朝覲塗山萃玉帛。昌言自可敵瞑眩。旨酒何須勝醴酪。一饋勞民身十起。九牧收金鼎三足。謳歌之啓天與子。自此寅正相傳屬。洛表遊佃過十旬。五子悲歌顏有忸。少康中興豈偶然。能將一旅誅寒浞。履癸仍追孔甲淫。有力徒誇伸鉄索。龍逄死後諫者絶。酒池牛飮山皆肉。瓊宮未輟長夜遊。造攻鳴條湯自毫。商湯聖敬日日新。立賢無方貨不殖。仁心已著三綱解。至諴爭稱六事責。一德交孚有阿衡。莘野天民是先覺。桐宮改過冕服迎。仰望還如日月蝕。太戊修省木從繩。一日枯盡祥桒穀。盤庚口舌代斧鉞。反復三篇誠懇惻。高宗恭默夢得弼。板築良臣能啓沃。武乙纔射革囊血。獨夫又肆刑炮烙。牝鷄司晨禽獸至。家耋遯荒生民瘠。比干忠肝塗玉墀。太師來惠吾東域。積慶邠岐敎化興。天心早屬周西伯。羲經已自羑里演。霸輔曾從渭川獲。武王修緖仗黃銊。孟津舟中白魚躍。馬歸華陽牛放野。梯山航海通蠻貊。只是淸風在首陽。萬古綱常從此植。負扆元聖避流言。風雷拔木歲不熟。一啓金滕王感悟。三載東山返赤舄。甘棠遺澤久不泯。陝西分歸召公奭。天無淫雨海不波。白雉南越來重譯。康王嗣受玉几訓。幾年刑措停鞭朴。孤舟初解楚江膠。八馬已遍瑤池跡。征戎無賴得白狼。耄年空勞金作贖。水決防川王走彘。地軸天柱將傾折。天戈奮起神器完。正賴賢臣佐哲辟。東都會獵復舊觀。大車如流四牡碩。妖姬一笑僞火擧。翠華驪山蒙僇辱。一自東遷王室卑。詩亡然後春秋作。鄭公好賢詠緇衣。衛侯修已歌淇澳。五霸桓文稱最盛。楚莊宋襄仍秦穆。管仲器小功則大。內以尊周外攘狄。偃襄伍華與奚蹇。並爲其君盡臣職。伯禽之國夫子生。尼丘降精麟吐玉。珠衡玉斗表奇姿。濯以江漢秋陽曝。中都化洽攝相事。戮卯餘威生夾谷。道之將廢亦由命。女樂朝來暮接淅。危陳厄宋又飢蔡。歷聘棲遑爲木鐸。返魯雅頌始得所。翼易删書述禮樂。七十門人通六藝。升堂入室窮探賾。顏回三月不違仁。子路一生無宿諾。與聞天道賜也悟。終傅聖統參乎篤。聲音每想武城絃。氣象猶思沂水浴。鶱雍商師宰耕求。各以其才承敎育。山頹果叶奠楹夢。萬國千秋長血食。有孫子思能繼述。一部中庸魯論續。太伯遺祠在句吳。延陵高義繩前躅。忠魂尙吼淅江潮。越蠡扁舟何處泊。齊嬰晉向俱顯名。鄭國修辭僑潤色。三卿分地爵名僭。七雄爭強成戰國。可憐天王若寄生。諸侯盡化爲黃屋。學孔鄒賢生已晩。知言養氣能私淑。薄遊齊梁竟不遇。彼君寧知四端擴。紛紛異端竸蜂起。老唱莊和又楊墨。辭而闢之眞廓如。七篇遺書遏淫僻。魏文式閭多士來。置相丁寧問李克。燕昭擁篲郭隗先。樂毅爲感金臺築。魯連高風笑却金。相如壯氣歸完璧。兵家頗牧善攻守。辯說蘇張恣闔闢。四君風流亦可賞。其中信陵高標獨。哀哉楚君迷不悟。屈原懷沙竟投汨。誰將鶉首醉賜秦。赧后泥頭訖蒼籙。山東漸作老蚕葉。始因衛鞅終張祿。金虎呀口氣勢麤。不死荊鋩與高筑。東開函谷六膝跪。大石銘功立鄒嶧。除諡銷兵一何愚。坑儒焚籍斯文厄。東浮滄海覓仙蹤。北築長城絶地脈。湘江投壁返滈池。鮑車沙丘來一夕。少子徒知高枕臥。陽城燕雀爲鴻鵠。神龍忽起沛澤畔。白帝嗷嗷旗幟赤。鴻門尊酒廣武爼。幾與楚猴爭秦鹿。烏江竟屈拔山雄。馬上乾坤歸一擲。南宮盛宴移沛宮。大風高歌徹寥廓。奇勳本自三傑成。更賴平陽與曲逆。長陵一杯土未乾。野鷄聲嘶人彘側。太尉一呼軍左袒。代邸賢王元后陟。馬却千里臺惜金。太倉陳陳紅腐粟。皇王制作謙未遑。洛陽少年空歎息。景皇遵守民富庶。猶恨誤下條侯獄。建元天子內多慾。神仙土木兼窮黷。銀繩祕牒檢岱宗。柏梁高臺臨太液。兵連碣石及樂浪。地盡河源至羌焚。南粵王頭懸北闕。凶奴遠遁空沙漠。汾水秋風悔心萠。輪臺一詔終迷復。西漢人才盛於斯。江都三策初蒙擢。富貴恩私互田竇。征伐勳名同衛霍。子長文章長卿賦。方朔詼諧汲黯直。遺詔初頒五祚宮。少主英明左右愕。狴氣騰空僵柳起。宣皇繼統治棕核。山雲盤據芒在背。震疊威權歸博陸。輔佐名臣十一人。丹靑照耀猉獜閣。元成以後屬中衰。太阿漸倒王家戚。昭陽禍水幾㓕火。頌莾臣民又萬億。猿狙服法學周公。臘日宮中椒酒毒。曾看殿陛槐令呼。更聞吳市梅仙匿。彼哉禹光不足誅。美新何心揚執戟。金刀禁嚴玉璽缺。赤眉綠林交靑犢。皇綱未宜一朝絶。白水眞人挺日角。昆陽霹靂驅虎犀。漢官威儀幸復覿。邯鄲行色劇蒼黃。一啜未甘蕪亭粥。劉玄刮席盆子啼。四七之際乾符握。雲臺圖畫列宿將。共攀龍鱗附鳳翼。竇融遣使明賜書。馬楥歸朝笑岸幘。別有桐江一絲功。東京名節扶衰俗。明帝臨雍禮可觀。異敎何事迎西竺。章和焂過安順昏。坐見貂璫肆毒螫。張輪已埋洛亭下。大鳥空泣楊墳側。語及桓靈痛恨多。國步斯頻黨禍酷。歎彼三君與八俊。朝入圓扉暮就戮。德祖文奉正平輩。俱罹塵綱危機觸。爲問明哲保身誰。前有黃徐後管郭。陳竇云亡事大謬。袁紹徒勞呼董卓。姦雄一出挾萬乘。鄴水波邊耀銅雀。欺人孤寡竊大寶。末路虛誤荀文若。建安能者果何裨。只變風操留餘馥。中山之後大耳兒。羽葆神桒早生涿。桃園歃血結大義。熊虎關張爲肘腋。南陽草廬三顧煩。臥龍幡然入帷幄。歡深魚水蛟得雨。王業綿綿僅延蜀。白面孫郞小霸王。一呼江東人褫魄。邈焉公瑾亦寡儔。烈焰乘風焚赤壁。存亡危急正在此。天下三分益州弱。君臣肝膽涕淚邊。永安宮中勤附托。祈山未返六出師。五丈原頭將星落。堂堂炎漢四百祚。斷却英孫一聲哭。典午承魏成一統。靑蓋翩翩來入洛。叔子遺愛峴山碑。元凱飽聞春秋癖。竹林何人稱七賢。蘧蒢禮法耽杯勺。羊車影斷蛙吠園。會見銅駝在荊棘。張翰先思吳會鱸。陸機謾憶華亭鶴。靑衣羞恥尙堪說。五胡雲擾驕聰勒。一馬南渡化爲龍。江左夷吾收百六。新亭風景泣周顗。半夜鷄聲舞祖逖。太眞倉卒忍絶裾。士行尋常勞運甓。大扺東晉逆臣多。敦橫峻犯溫陰蓄。二三豪俊戡大亂。成陽父子罹鋒鏑。更有東山謝太傳。高名已自征西幕。風聲一助淝水戰。捷書飛來催折屐。長星不解飮一杯。寄奴乘時兒擣藥。五柳猶帶羲煕春。淵明歸採東籬菊。是時列國亂如麻。涼燕秦趙皆歸拓。元嘉自壞萬里城。處處春燕巢林木。褚淵偸生袁粲死。赤誌蕭公帝位卽。黃金未及同土價。步步蓮花邦已覆。盛德還歸北朝君。大闡文物除胡服。菖蒲花發朝野歡。五十年間祈佛福。顏謝餘音徐庾鳴。共把姸詞蒙拂拭。靑袍如草馬如練。一片金甌完不得。江陵月暈絶蟻援。漫折龍文灰玉軸。魏業垂衰胡后沈。虜主西走邦分柝。高歡黑獺各較雄。北齊後周相攻擊。陳家後庭玉樹花。結綺臨春珠翠飾。麗華忽驚擒虎來。幷中三腰同一束。普六如堅混車書。氣數前言徵郭璞。節儉雖稱戶口蕃。猜疑難掩褊心刻。惜哉河汾王仲淹。虛上治平十二策。畜生御宇萬品撓。紀惡難盡南山竹。江都耽樂醉未醒。好頸終被他人斫。龍姿日表天作吏。十八親提釰三尺。一日俘獻二僞主。甲光輝映長安陌。七德歌又九功舞。胡越一家無前昔。斗米三錢縱囚還。行不齎糧皆野宿。湯武成康可庶幾。閨門慙德人猶惜。有臣房杜卽賢相。英衛知兵王魏諤。瀛洲學士望如仙。夜分深殿勤商礭。永徽猶存貞觀風。生女其如武士彠。遂良還笏無忌死。易唐爲周恣淫虐。六郞如花懷義橫。門關告密紛羅織。狄相留薦老長吏。重看仙李盤根奕。昏君點籌草根在。大禍居然生袵席。臨淄萬騎集如雲。曉星如雪天昭晢。崇能應變璟守文。政事淸明絶墨勅。煙火桑麻接四維。昇平日久繁華劇。詞壇又起正始聲。李杜勃興追王駱。物盛而衰崇極圮。玄武樓成廢花萼。九齡旣擯林甫專。錦襁中宵洗阿犖。漁陽鼙鼓散霓裳。解語花凋馬嵬驛。顏家兄弟與巡遠。九重面目何曾識。李郭諸將濟時艱。一介山人衣又白。肅宗光復固天幸。大物胡爲取太促。鄴城翻覆樹強藩。朝廷竟未收河北。重圍奉天內相誰。詔下興元爭感激。肅淸宮禁迎法駕。天生李晟爲社稷。平淮盛烈賴裴相。鵝鴨聲中元濟縳。韓公大筆載豐碑。山斗高文逼灝噩。羅池竟托柳子魂。爲坐初年交不擇。國脈仍傷甘露變。禍由注訓延涯餗。私嫌更作牛李黨。傾軋多年互排斥。北司威權擅廢立。光叔搖頭尙畏縮。懿僖不君時板蕩。陪臣爲草黃巢榭。朱三兇焰孰能禦。紇雀難逢生處樂。一代朝紳盡芟夷。淸流半作黃河濁。鍾簴移來古大梁。吁嗟曆數終三百。飮恨曾有獨眼龍。除讎幸賴兒存勖。嗣源少康三姓混。石郞賂地方招敵。橫磨霜釰果安在。帝羓橫行打草穀。㕀劉贅郭舍不論。何幸柴宗得王朴。神謨出世年壽短。藝祖已應焚香祝。兩日相盪五星聚。一掃荒屯開晦塞。元勳第宅雪夜訪。宿衛兵權杯酒釋。洞開重門示此心。靑布簾下衣三濯。曹彬不殺下江南。次第僭僞皆平削。深宮午夜柱斧投。怳惚春夢依微燭。德昭自刎廷美流。白日終渝金櫃約。眞皇初服仗萊公。駐蹕澶淵遼虜却。天書一降禱祀煩。李沆先見王追憶。墮釵初完月重輪。誰葬宸妃水銀槨。慶曆淸朝君子多。臺閣增華盛庠塾。蕞爾元昊據靈夏。漸覺西方王土窄。深山窮谷遽奔號。四十光陰蛇赴壑。范呂文富摠名臣。魏公重望超曾迪。奎璧騰輝又此時。歐陽門下生蘇軾。況復河南二程出。更與橫渠倡絶學。天根理窟邵堯夫。霽月光風周茂叔。俱沈下寮未登庸。宋室平治天不欲。天津橋上杜鵑聲。執拗金陵誤當局。先王憲章翻手改。滿朝群賢相繼逐。靑苗手實法如毛。害及鷄豚民怨讟。賴有宣仁女中堯。翼安神孫弊政革。司馬重來手額多。俄驚畫師遺形鬻。社飯纔頒時事變。章蔡持勻如鬼蜮。端王自是一浪子。艮嶽參天黨碑矗。平州旋失粘罕來。澒洞風塵亂離瘼。靑城抱帝帝不返。北轅迢迢仍擧族。邦昌何敢亂天經。孟后親授康王冊。一隅臨安亦會稽。奈何君王和議惑。女眞參軍自北來。東窓誰抗秦長脚。李綱卽黜宗澤亡。趙鼎長流張浚謫。邦衡尺疏却萬兵。彼奸回顧寧無怍。岳爺忠孝世所稀。冤魂竟飛秋蓮鍔。蘄王復作跨驢翁。自玆言戰人皆默。鐵杖木馬竟安施。金主仁明無釁隙。猗歟考亭集大成。元氣氤氳歸橐籥。聖經賢傳悉註解。微辭奧旨皆演繹。朝廷不得一日安。美玉長年空韞櫝。人間肯怕僞學禁。武夷山中流九曲。聰明象山亦何意。論辨鵝湖終不伏。光寧理度一夢間。斡難河邊出奇渥。韓林犬嘷賈壑深。國事已去封疆蹙。德祐俘君誠可恥。崖山忍說龍舟溺。忠臣背上六尺孤。慘惔遺跡雲濤黑。卓矣文山作楚囚。小樓三年操逾礭。精神尙在衣帶贊。柴市悲風血委碧。胡元替夏幅員廣。臣有楚材與天澤。魯齊猶是儒者流。何爲屈膝臣僕。時君雖有恤民政。天厭氈裘變異數。天魔舞並運氣術。豪傑紛興地相錯。紅羅障裡聖人生。草昧天地昇新旭。定鼎南京築賢館。猛士鴻儒如湊輻。劉基運籌善長謀。偉哉中山最丕績。剗滅群雄顧間。頻危只在鄱湖伇。破竹軍聲至通州。妥懽匹馬逃沙磧。纔聞甘露降樹葉。復道詞臣頌瑞麥。我朝開國亦同時。世修包茅侯度恪。節義當觀靖難日。遜齋練鐵皆其特。移都順天府。爲是北虜咽喉扼洪煕至治人共望。夜來星災一何速。正統年間任三揚。黼黻皇猷國容爀。英皇北狩中外震。復辟夫豈客人力。于謙功重身未保。只使後人增傷衋。閱歷成化逮弘治。賢哲登揚嬖倖熄。王劉事業何李詩。武略洸洸文郁郁。武皇巡遊太猖披。世宗攬綱臨朝肅。只惜崇道任權奸接遇臺官恩禮薄。嘉隆之交文運昌。鳳洲滄溟稱巨擘。萬曆臨御享國久。獨運神機任大略。每念壬辰拯濟恩。三韓臣子思無斁。泰昌半年天啓嗣。政由宦寺連宮掖諫輔誅盡國空虛。外猘奴酋內闖賊。崇禎英銳何補。已與臣隣情義隔。守正猶能死宗社。至今聞者淚交臆。洪光永曆又灰滅。萬歲山上無松柏。天壇聖廟盡荒涼。武英文淵都寂寞。單于高坐皇極殿。右掖門前塵草積。冠裳今已化鱗介。蹙蹙四方吾安適。扣釰悲吟空咄嗟。縑緗更向風前讀。悠悠回薄萬古心。攬之不能盈一掬。中原國都怳如見。太古生民宛似昨。其餘成敗與利鈍。是非賢邪皆歷歷。只恨治少亂日多。不肯勸善誰懲惡。旣多賤玉反貴珉。終使夭顏還壽跖。叔季人情固無怪。蒼茫天意尤難測。長敎外夷亂中華。造化玄機主張孰。擧頭問天天不語。我涕盈襟懷鬱抑。莫如壺天臥醉鄕。呼兒且進杯中醁。</text>
<title>戲次李同甫題赤谷東游錄長篇詩韻</title>,<text>噫吁戲危哉高哉。金剛山一萬二千峯。屹立東海上。中有不死蓬萊仙。矍鑠哉異矣壯矣。赤谷翁六十九歲人。顏貌如靑童。行步能逐輕鴻翩。荷竹杖乘興去。一朝繫馬長安寺樓前。上攀雙鶴飛棲之古樹。下窺九龍臥蟄之寒川。智藏表訓正陽楡岾萬瀑衆香摩訶雁門皆有詠。隨處詞源倒流三峽泉。更隨煙霧東入海。三日浦七星峯金瀾窟叢石海山亭。朗吟風前笛月下舡。直欲飛安期舄。拍洪崖肩挹浮丘袂。看盡天外海海外天。歸來點檢二十日錦囊作。曰記五千四百十三言。曰賦二百六句。曰詩二百三十有一篇。高才大筆兼得助。子厚柳州記興公天台賦李白廬山詩衆體皆備焉。今朝投示壺谷老。讀來不覺爽然竦然又怳然。所謂高者凌太虛秀者奪萬色。定知楓岳巨靈瑟縮收寒煙。較却愁吟楚澤病滯漳濱客苦樂孱健眞天淵。只尺鳧峯亦未歸。弘景松子猷竹孤山梅栗里菊。時時夢魂牽。雖然此老亦有壯觀可比者。少年持節東涉扶桑海。北到冀州之域。仍陟日光角山最高巓。留待六年後吾年與翁齊。携翁同上。翁行未到毗盧第一峯。更醉南石丹書邊。</text>
<title>嶺海行 北竄時</title>,<text>昔浮日南四大海。馬岐藍赤顚沛再。今踰朔北四大嶺。鐵咸雲天險阻並。昔行曾判性命危。今行更加筋力衰。昔年年將列宿似。今年年與文卦比。乙未辛未前後同。天何未年毒此翁。桐風竹日鬼門雨。夢已先報應天數。仰天大笑謂情親。豈獨嶺侮能死人。</text>
<title>追次兒輩磨天嶺用蜀道難韻</title>,<text>少年我讀李白蜀道難。我曰蜀道雖難豈至難上天。今日我登磨天嶺。李白之詩我曰然。我度麥坂鐵嶺。嶺上已絶塵寰煙。咸關磨雲亦云險。最是九十九曲磨天最高巓。羲輪輾礙月馭停。直與玉京五城十二樓相連。上如落雁高峯通帝座。下如廬山瀑布掛長川。陟者下必挽。陞者上必援。昌黎莫道太行盤。杜陵休言寒峽巒。磨天之難難於蜀道難。我與李白安得不吁嘆。王若在車必還。我獨胡爲苦躋攀。遂臣行色不可留。骸骨甘塡崖谷間。只怨造物豪縱太多戲。攫搏沙爲此山。人間若無蜀道與磨天。我與李白何必俱凋顏。我欲使費長房縮地千里如咫尺。又欲使王丁壯士鏟此萬仞之層壁。語罷洞壑忽暝林木豗。山靈大怒聲如雷。爲言此山肇自開闢自然成。爾罪眞宰胡爲哉。石自矗矗峯自嵬。線路猶爲行人開。縱爾處松山。山中有虎豺。使爾放江南。南方多蝎蛇。比塞未必能死人。胡爲於此客愁亂如麻。萬事已前定。何處非爾家。我聞此言如聞瀧吏言。再拜敬受仍三嗟。</text>
<title>廣陵吏</title>,<text>夜投廣陵村。哀哀聞哭聲。呼奴問之故。有吏來縱橫。兩女被禽縛。少立陳其情。一云索租急。明府胡不明。橫徵北村稅。遠輸南漢城。今年雖小豐。秀而實不幷。從何答尾閭。槖空盎已傾。良人已被繫。妾身今當行。足繭腹有孩。無處求吾生。一云失所天。家無䃫石營。呱呱背上兒。昨日新簽丁。翻覆在吏手。壑慾終難盈。提携入官府。同死還爲榮。母忌卽明日。欲薦菲薄誠。艱難備旨畜。棄如塵埃輕。語罷哭轉哀。促迫登前程。諸稚滿路啼。頓足相呼名。我懷惻然悲。因之瞿然驚。聖君興賢相。孜孜方勵精。膏澤日下究。拭目期太平。奈何字牧人。誅求及愚氓。庶女昔哀號。深冤徹上淸。苛政甚於虎。亦有夫子評。感吟石壕篇。挑燈待鷄鳴。</text>
<title>詢嶺南。早行知禮境。記途中所見。</title>,<text>我行入南州。風土漸可喜。千山秀可飡。一水明如綺。人家峽裏少。十里仍五里。鷄鳴竹籬間。處處炊煙起。長松蔭白沙。隱隱圖畫裡。地煖耕事早。南畝已擧趾。村女執懿筐。行歌采芳芷。野老春服成。冠者與童子。對此不耐興。忽然忘行李。閑忙各有分。去去因何事。不敢道姓名。題詩聊自記。</text>
<title>選勝亭。有懹天得舊使君。亭在藏興。天得。李公商眞字。</title>,<text>故人昔爲縣。築亭仍名之。選得最勝處。此亭此名宜。水如故人政。山如故人儀。山水秀而淸。故人名長垂。斯言如不信。請看遺愛碑。</text>
<title>次兪伯圭記夢長篇</title>,<text>聞君伴牢愁。抄藥坐陸寶。兌門塞已久。終歲不許扣。念昔受譴日。嚴狴甘自就。冤似冶長絏。坐非漢侯酎。曾無媚權貴。定不私親舊。放逐且隨分。僦舍居何陋。以玆省愆尤。庶無愧屋漏。三冬足文史。奧義日根究。時於篋笥中。手閱先朝奏。蘧然一枕夢。飛入黼座右。陪看玉欄花。跪攀二朶授。覺來情見詞。文采燦如繡。顧我早許心。詞林讓獨秀。嘗同萬里役。鯨波泛鷁首。苦節相勉勵。危途任顚仆。歸來荷天寵。前席仍聯袖。那知數稔間。衮服遽升霤。外跡限內班。淚未沾題湊。銜珠卽交翔。九疑悲遠狩。咸池日繼昇。共祝南山壽。獨尋舊尙書。封章重割副。怳如華表鶴。身閱古今宙。昨者家晉接。三夜奉聖后。頒柑更賜酒。誤恩及疏謬。將何少補答。只有長趨走。憐君尙佩蘭。且惜木自寇。佳期漸遲暮。有懷心如疚。願言保歲寒。處困恒加懋。昭代不棄材。風雲會當覯。情田將蕪穢。更勉學以耨。</text>
<title>兪伯圭母夫人遷葬挽</title>,<text>吾友易其服。慼然顏色慘。楃手向吾言。我有終天感。我昔處困日。家貧羹不糝。慈母敎我勤。親績慕織紞。未竭負米誠。痛矣風樹撼。稱家祭以士。奄忽經祥禫。今我賴餘慶。釋褐毳如菼。嚴尊尙無恙。兒喏答以頷。厚養獨難進。何忍見棗歜。永宅且未寧。常憂灤齒坎。用玆心怵惕。不遑飮與啖。經營廿載間。走山窮搜覽。果然得新兆。涓吉移玄窞。安可無爾詞。爾我交情淡。爾有繄我無。對爾我涕攬。聞來吾亦涕。爲是洞肝膽。聊述吾友言。誌誄非吾敢。</text>
<title>摠府直廬與久之，長卿鼎坐聯句。用韓昌黎秋雨韻。</title>,<text>直廬鼎足坐。居然成勝會。長菊醪絲繫壼。蘭室香主藹。雲憶昨忝瀛選。同時逢道泰。久交誼漆投膠。詞源峽倒瀨。長五子雪樓高。雙鳥鳴聲大。雲淸標倚玉樹。蕪質慙蕭艾。久恩暇縱云榮。才退知何奈。長畏敵欲韜戈。戎盈仍塞兌。雲 蓬閣迥憑虛。桂舟時擊汰。久 酒滿孔樽中。江流滕檻外。長 詩成趁燕賀。樂奏殷鵉噦。雲 汀草藉新綠。岸花挹殘馤。久 飮量涓怯臏。詞鋒項對沛。長 俱收困萬類。迭唱齊三籟。雲 形忘心覺融。樂極體嫌忲。久 久波淨匹練。寒山碧一帶。長 神會散何憂。意適辭不害。雲 翻驚望海洋。自笑盈溝澮。久 憂娛本無端。存歿竟誰賴。長 纔亡學士洪。又哭中郞蔡。雲 古琴絃永斷。新阡酒空酹。久 陳迹撫荒涼。老樹看蔚薈。長 顏色月照樑。騷響雷餘磕。雲 悲來檢篇章。藏去同珠貝。久 榱棟失杞楠。芻粟罄倉廥。長 風流已矣亡。膏馥誰相丐。雲 生別亦傷魂。官路遽戒軚。久 日下候鳧舄。朝陽隔鳳。長 有夢尋碧樓。何時返皀蓋。雲 怨別各參商。論才等楚鄶。久 禁裡此盍簪。心上猶懸旆。長 燈開剔寒灺。窓拓納輕靄。雲 却喜散堙鬱。遂思軼埃壒。久 夜題省廳壁。秋憶吳江膾。長 佳節九日近。歡情百年最。雲 惟須醒又醉。肯愁顚與沛。久 吾儕且優游。聖澤方流霈。長 更宜職思憂。無荒康戒太。雲</text>
<title>重陽聯勾。用韓昌黎鬪鷄韻。</title>,<text>良友幸相遌。佳期知有待。久 蕭辰易感懷。濃露正溽彩。雲 論交喜子同。從政慙吾殆。久 名曾蓮桂並。臭卽芝蘭在。雲 藝苑忝後塵。詞鋒怯前鐓。久 戎籞着儒酸。禁廬壓淸塏。雲 庭虛樹層層。崖側石磊磊。久 暝愛條靄收。朝憐砌陰改。雲 阮眼對舊靑。潘鬢驚新皚。久 時因落帽催。興爲登高倍。雲 佩囊糿菊萸。盤肴雜菹醢。久 林粧葉詑酣。壑瘦山疑餒。雲 須遣行樂早。免被流光給。久 游溱笑鄭已。集市陋吳亥。雲 送酒誰敎舞。戰詩我非罪。久 畢池拍仍浮。賈壘視若浼。雲 飮轟不計籌。文富焉用賄。久 頹唐崩玉山。浩淼薄桂海。雲 樂事戒太康。心期勉毋怠。久 吾儕共藐然。主恩叨嘉乃。雲 榮光帶橫金。氣象筆干綵。久 纔賀誕貳尊。更願登八凱。雲 已見華繼勳。何煩軒訪隗。久 壽考祝聖君。窮通任眞宰。雲 聯篇各言志。聊備風謠採。久</text>
<title>漣城東閣。獨坐送春。次李謫仙春日言志六篇。</title>,<text>游子不遠游。草心思報暉。胡爲紅塵中。長望白雲飛。拂袖舍簪笏。匹馬悠然歸。官醪綠堪斟。庭樹蔭可依。綵衣花下舞。衣上香菲菲。暇日陪杖屨。優游林水間。此世無此樂。何況此身閑。澄波十里渡。寶蓋千重山。孤舟帶月去。雙屐穿雲還。翠岩更奇絶。一笑開歡顏。簌簌殘花飛。茸茸芳草生。拓窓面北園。紅綠光照楹。幽禽解我意。更向枝間鳴。子規聲漸老。稍稍聞新鶯。佳辰不可留。白日已西傾。朗詠謫仙詩。悠悠千古情。枕石藉靑草。閑眠芳樹陰。蘧然夢爲蝶。落花來相侵。覺來日已暮。鳥聲滿前林。依依惜晩景。悄悄動高吟。非無手中杯。亦有膝上琴。不御更不彈。何人知我心。月出東山上。天光明似錦。擧酒勸明月。明月不解飮。默坐念物我。萬類同一稟。吾休物復榮。膝安固已審。江湖退亦憂。安得高吾枕。其雨嘒彼星。旱氣今太甚。憂多心如醉。不持傾一杯。惜春春不留。呼月月不來。焉得萬丈帚。掃盡浮雲開。挽河作飛雨。一洗天昭回。仍灑六合塵。塵淸風快哉。將看潤山岳。豈獨沾草萊。然後飮此酒。皥皥登春臺。</text>
<title>還自燕京歸覲新衙。醉次杜工部寫懷韻。二首。</title>,<text>我之生也拙。韻不適時俗。立朝二十年。嗤點指如束。追惟昔愆尤。逭戾亦云足。徒持漢節回。未效秦庭哭。謀猷本所昧。義理焉能燭。實非愛微軀。終歸忘主辱。何地白此心。惕然慙食粟。含垢荷聖恩。杜門松村谷。倏覺時序移。殘紅變新綠。空山悄無人。長嘯立於獨。呼鷹大嶺隅。垂釣淸溪曲。知非今已晩。庶期老耕牧。脫却黃金帶。歸坐二親膝。昔人有所云。三公不一日。今我得此樂。自詑世無匹。堂前舞綵衣。壽獻千年實。何如奉使時。倚閭惟憂疾。以玆忘世務。不必勞捫蝨。奇遊半天下。宿願亦已畢。擧世乏知己。誰道膠投漆。鶯歌攪午眠。岸容滋詩筆。花殘愛葉敷。雨靳嫌雲密。閑或棹扁舟。醉宜聆錦瑟。旁人莫笑我。致君終無術。</text>
<title>陶谷幽居。次左太沖招隱詩。二首。</title>,<text>高高梅月堂。淸芬留至今。幽人宅其下。獨撫無絃琴。雨餘東風來。吹我叢桂林。悠然酌一杯。山日欲西沈。故人在城市。累月阻微音。丁丁伐木詠。燁燁採芝吟。門前滄浪淸。誰與洗煩襟。結佩聊延佇。請君早舍簪。爲營數間屋。誅茅披荊榛。白雲宿簷下。對此聊怡神。松絃與蘿鏡。聲色無非眞。於焉有樂地。不必爭要津。得閑幸未老。旣蠖寧求伸。嗟哉吾黨子。擾擾趨紅塵。五斗困彭澤。二毛愁安仁。願言歸去來。同我賞芳辰。</text>
<title>出獄後歸仁衙。夜坐書懷。奉呈文谷金相公，南谷鄭尙書案下。</title>,<text>人生雖貴男。識字是憂患。而我犯所戒。虛名自童丱。會蒙先后恩。妙年官爲諫。玉署與銀臺。天顏幾仰覵。涓埃未及報。每痛宮車晏。聖君重拔擢。八座叨崇宦。承命謁園陵。同行情盡慣。事異防墓崩。眚也誠非慢。人言遽罔極。忍能爲欺謾。火色日益高。誰復辨眞贋。中天日月明。簧舌終難間。脫縲各星散。南柯俱夢幻。琴軒舞綵衣。此樂吾獨瓣。隴苗綠已均。池蕊紅初綻。居然一葉飛。秋氣生南澗。長安隔五雲。疊嶂何由鏟。喬山隧將遷。竟負香一辦。猶同負霜草。却羨隨陽雁。長裾不利趨。世路危蜀棧。蛾眉本見妬。莫誇美目盼。何須別薰蕕。不必論鵬鷃。屈騷過哀傷。蘇詩近謗訕。唯當讀聖經。悅心同芻豢。懷人悄無寐。達曙數珠串。</text>
<title>八哀四懷詩 幷序</title>,<text>古人之詠存歿多矣。余少而立朝。廁跡文酒之間。承緖言於先輩。托契分於儕流者。亦非不多。而未嘗知存歿之感矣。十數年來。零落殆盡。生存者又落落晨星。年齡向老。節序垂窮。蕭條人代。擧目無親。或木拱而草宿。或棘洊而蓬飄。俛仰悲慨。安可無古人之詠也。遂擬杜工部作八哀。更效權石洲作四懷。藏之篋笥。不敢示人。時或自閱自寬。爾時丙辰陽月。八哀大宗伯金公南重有美野塘翁。於吾大父行。系出敬順王。錢竇世誰抗。三世闡甲科。魁星世爭仰。偉哉慶林公。入相而出將。公生入其抱。人謂相門相。玉山朗照人。風流兼器量。時或露爽氣。諧謔頗跌宕。絶去崖異行。天賦非勉強。鵬摶正妙歲。簪筆陪天仗。平步立三朝。脚底無風浪。曾拜天官亞。幾作御史長。晩踐曳履班。禮部推宗匠。宦成年艾後。二尊尙無恙。愉色與婉容。外內甘旨養。終南何崔嵬。公乃宅於上。令節開壽酌。華筵壓靑嶂。金鉤映彩衣。鶴髮隨風颺。芝蘭列其前。人作神仙望。愛客客滿座。輪蹄幾匹兩。逢迎輒倒屐。款曲傾家釀。操紙詩已就。銜杯語益放。津津眉宇間。長使黃氣旺。小子昔何知。童年陪几杖。撫頂賜之坐。迷途指以倡。令我開舊蒙。使我獲新尙。奚徒一言褒。每出中心貺。因之隨後塵。當席自退讓。却憶壬寅夏。新齋冒雨訪。門闌修彥會。薄具慙厚餉。菀爾公喜笑。豪氣老益壯。我詠公卽酬。公歌我仍唱。侍酒至日暮。劇談窮酣暢。依依南邁日。別語心不忘。俄然公厭世。斯疾誠旡妄。歸哭謝安門。虛堂間素悵。玉樹繼摧折。新墳連舊壙。乾坤莾回互。山水增悽愴。一紀又二秋。蕭條世已曠。人間獨倀倀。道途失所向。九原難可作。臨風默惆悵。大學士李公一相往在宣廟朝。月沙文名盛。邦誣玉色慘。擢修上國聘。手進所爲文。詞感天子聖。遂令海內人。傳誦知名姓。有子又有孫。三世掌文柄。況公決科初。年弱詞鋒勁。國朝以來無。聲價世誰竸。符采潤如璋。胸襟明似鏡。愛客自家風。開懷本天性。丙子斥和議。公時任諫諍。譴謫兼禍釁。西南路幽敻。鵬程日夕開。兩朝荷恩命。幾長御史席。持論務平正。未納圻輔節。卽參東銓政。晉秩大宗伯。修辭僑在鄭。而我托芳隣。童年益幾請。吾翁又公執。見公心常敬。朝回輒招呼。蕭酒公務屛。開筵掃竹樓。每値時節令。不必絲與竹。花似新粧靚。有醑無卽酤。酒重樽罍淨。賢季與群從。觸目琳琅映。淋漓筆硏間。一酌還一詠。詩律逼正始。不復數長慶。汗流走且僵。自然後而瞠。興來或棹舟。秋江恣游泳。行樂曾幾何。未老公已病。鬼伯相催促。人生有畢竟。風燈十年間。一家三良倂。次第歸泉壤。舊遊安可更。蕭條歲色暮。滿地皆機穽。門前草已宿。過客淚空逬。誰能定公文。誰復撰公行。漫續八哀篇。只自憂心柄。詩成藏篋笥。丙辰冬之孟。領議政洪公命夏相國生名閥。珪組聯且繁。文稱益城祖。忠有南寧昆。積慶萃公身。如玉栗而溫。自在韋布時。已聞內行敦。論議慕敬輿。詞華追巨源。重題雁塔名。鵬路藹孤鶱。直筆在史篋。風稜振諫垣。暫屈百里宰。解綬民攀轅。孝廟勵精日。公最承殊恩。自爾蒙拔擢。非關荷扳援。持衡士有望。折獄民無冤。先憂志似范。每念涕如袁。燥濕不暇擇。文簿寧憚煩。鞠躬期盡瘁。在公窮晨昏。雍容廈氈上。有知無不言。上以場淸流。下以拯黎元。英眄爲頻回。寵賚何便蕃。三朝二紀間。平進上台尊。一節能終始。淸白遺子孫。難旋沆廳馬。不掩晏豆豚。公退岸角巾。蕭然坐小軒。蒲薦坐來客。柴扉寂無喧。鯫生慕風裁。宿昔登龍門。三都一言褒。早許窺文園。最愛詩遞筒。常戒酒滿樽。湖翁卽公友。情義如篪塤。暇日每招尋。佳期在東村。末席輒承誨。周旋曾幾番。却憶北趨燕。仍思南按藩。郊外袂頻摻。書中情細論。誰知未納節。公已歸九原。緘辭千里外。衣袖積淚痕。福門轉成禍。造化疑乾坤。阿咸丞相喪。都尉少年魂。風流盡凋零。倏忽經寒暄。滄桑轉頭變。雲雨隨手翻。落落晨星散。沄沄逝水奔。蕭蕭蘭委兮。摵摵葉歸根。倀倀人世間。我尙形骸存。漫吟張相誄。空望謝公墩。雅度與淸姿。嗚呼不可諼。詩成獨自語。欲語聲還呑。大冢宰李公慶徽李侯好兄弟。一家雙鳳在。孝友自天性。非義若將浼。伯也未仕時。相夔世期待。汪汪胸次寬。有如七澤匯。言訥行則敏。識見明且闓。忠信旣孚人。平生自寡悔。聖朝得二蘇。登龍同一載。聯翩步武齊。聲價珠百琲。臺閣盡諫諍。郞署掩寮寀。持論正無偏。奉職勤不怠。經幄與喉司。夙夜載采采。居然長御史。前席主嘉乃。三朝望實隆。拔擢登元凱。榮光古未有。昆季迭家宰。蕉葉藻鑑明。藥籠芳蓀採。淡然一儒素。門前絶無賄。相與任棟樑。共將調鼎鼐。又有內翰兒。登筵筆是綵。常懷盛滿憂。歸語子弟每。那知旬日間。移病病忽殆。斯人而有斯。刮瘡色不改。內劑中夜降。已矣嗟莫逮。令季大拜後。形單氣仍餒。卿月與台星。次第晦光彩。豐才嗇其壽。造物如相紿。我少公已壯。獎詡慙始隗。忘年夙云幸。躐位中實猥。初逢若飮醇。稍親似攬茝。晩結瓜葛親。交情到老倍。爭道漆投膠。豈知桑變海。人生百年內。逝水流浼浼。死別且生離。吾徒竟何罪。題詩擲我哀。歲丙月建亥。副提學李公端相君是湖翁季。高名齊伯仲。淸新似開府。穎悟同子貢。弱齡開口詠。翩翩五色鳳。一唱白雪曲。場屋文聲哄。遠道早發軔。靑冥卽縱鞚。幾含學士香。時醉吏部甕。中年乃覺悟。舊習革之痛。鄕村臥寂寥。簿領謝倥偬。六經盡發揮。群書俱折衷。自然心契合。何勞億則中。戶外屨常滿。聞風從者衆。築室揭靜觀。簞瓢任屢空。千秋大義句。慷慨多譏諷。拔擢長經帷。將期大廈棟。丘壑志不渝。瀝血疏每控。終悲日月忙。漸覺乾坤㑋。遺表感宸情。異恩別其賵。張呂竟無年。士林增長慟。雲龍吾與子。髫齕同嬉弄。年是雌雄辰。才如鄒楚閧。每對紫芝眉。快若寒門羾。春園賞花開。夏榻聞鳥哢。登山杯泛香。詠雪筆呵凍。湖堂游騎聯。淸郡仙舟送。悲歡聚散間。身世夢中夢。嗚呼子逝後。火色日以烘。冥漠臥重泉。豈知塵世霧。昨過雙樹村。淚眼不覺▦。空吟臨歿詩。片月留芝洞。大司馬徐公必遠徐公柱石姿。乃是百夫特。少小自奇偉。家聲繼萬竹。礭然所守堅。賁育移不得。氣岸似周侯。有如斷山嶷。長江瀉萬頃。千里時一曲。曾游黌舍時。公輔望所屬。憶昔戊子秋。天庭同一躍。吾榜得人多。何幸葭倚玉。長我十四年。友呼仍弟畜。聯翩禁省中。日覺情好篤。家在第五橋。門巷更偪側。春天閑詠桃。冬夜醉爭博。誰言氣不侔。自信心無隔。驊騮步無前。駑蹇安能逐。白簡凜生風。威稜振臺席。陳不畏強禦。汲自任戇直。天曹筆纔秉。湖臬秩旋擢。西邑與南藩。到底留惠澤。銀臺趁漏晨。右地心多恧。俄然公又陞。北門雄鎖鑰。隨事卽進言。言或未精擇。誚公亦太甚。忽忽公不樂。晩拜大長秋。片言能折獄。移掌本兵權。惟簡爲忠赤。王商有威容。自可慴外敵。眷注日以隆。朝暮且黃閣。公時感君恩。殫竭股肱力。是年國運屯。年飢鬼神惡。札瘥遍四方。城中屍交積。親知日凋喪。與公幾家哭。公是愼疾人。健匙疏杯勺。謂公到期頤。如何遽窀穸。都人罷市泣。聖主臨朝衋。寂寞新第舍。凄涼舊部曲。棟去楫又失。疇能又歎惜。丹旌手三題。我淚尙盈掬。公亡未半紀。世事多翻覆。冥然莫聞知。却羨歸者福。公在或扶顚。九原恨難作。待得懸釰時。一哭瀉哀臆。贈知申李公有相吾友有芚翁。爲人自文雅。月沙乃其祖。聲名滿華夏。群從有八龍。君最近玄者。淸瑩玉雪容。恬靜嗜慾寡。珠玉與金紫。視之如礫瓦。藍田撤皮眞。天得非外假。書欲逼鍾王。學能追董賈。晩登靑雲路。卑取尊必捨。臨民春有脚。佐銓口如啞。言常戒鄙悖。事不循苟且。出門旣無適。門亦無車馬。玉署本非心。心多在山野。與我夙心親。同學又同社。中年幾離群。東巷幸連舍。尋常杖屨行。相見輒輸瀉。將迎屐必倒。欲起袂頻把。酒旣同所愛。瀲灩滿樽斝。詩亦迭唱酬。性情賴陶冶。花時極酣暢。月夕恣揮灑。忘形且忘歸。不覺盡燭灺。謂言且百年。誰知遽泉下。哭者皆失聲。歎曰斯人也。人也誰不如。而不登氈廈。斂衣始用緋。仁未膺純嘏。凄涼新舍池。慘惔少女咤。詞林日凋零。有如山木赭。唯餘樲棘在。何處得梧檟。時時撫嵇孤。只益悲懷惹。一家三哀篇。含悽和淚寫。益平尉洪公得箕都尉美且都。符采耀琬琰。前身是簫史。塵垢無一點。相公忠孝家。庭訓多濡染。刮磨紈綺習。務從韋布儉。孝廟選儀賓。公名早入剡。朝天珂馬歸。顧眄光輝燄。爭稱劉尹秀。肯學何郞諂。中年就師門。服禮事拘檢。趨庭躬執褕。至行慕曾冉。同居駱東村。客筵容吾忝。春風沁園草。夏日秦樓簟。雨愛荷珠碎。風憐酒旗颭。靑平好禁臠。時亦在座儼。論文泝漢晉。說詩窮滄弇。乘興或聯句。句警絶瑕玷。溫泉侍從時。色愉忘飢歉。醉後語益放。吟來韻甚險。樂極竟悲來。高堂西日奄。三年枕魂餘。疾病所由漸。那知玉樹枝。靑歲土中掩。曾携數三子。匍匐視殯斂。悲涼薤露歌。丹旐出門閃。追思尙涕淚。時序倏荏苒。人事日蕭條。親知連竄貶。何心戀簪組。只合棲崖庵。覓句試言志。凄凄凍雲渰。四懷文谷金左相 壽恒曲江感遇後。寥落無其侶。今看朗州詩。詩語且淸楚。朗州詩者誰。請從先相敍。先相乃石室。大名重鼎呂。兄弟忠節俱。香火同一所。賢孫能趾美。灼然仍玉擧。夙慧近晏殊。風儀邁張緖。詩能跨頲說。筆欲掩虞褚。敏學且謙卑。還同文子圉。雙魁兼拔萃。鋒穎孰爭距。雅望自無前。不暇論才諝。幾多銓衡畀。早以詞苑貯。更襲相門榮。鼇扉聯雁序。德輿衆無忌。山甫柔不茹。密勿進嘉謨。非常顏色予。奄哭鼎湖弓。朝野創同巨。輔棐責尤重。身如大廈礎。況値嗣服初。夙夜殫心膂。惟當學批鱗。那忍效首鼠。應旨裁尺疏。稽首獻當宁。自是寫肝血。寧畏冒刀鋸。白日不照誠。終投曾毋抒。南荒一千里。投之魑魅禦。鼎席朝都兪。擔夫夕爾汝。匹馬踰蘆嶺。岩邑聊容與。去海只十里。極目迷島嶼。鰐應驚文章。螭或露筍簴。蒼蒼月出峯。置前如樽俎。月出入旅窓。近可攀玉杵。歲律曾幾何。居然閱寒暑。秋風閶闔來。白波生北渚。瀟湘南岸竹。葉葉零露湑。芳洲杜若多。采采盈筐筥。日暮望佳期。思將遺下女。水調徹愛君。鷄竿方跂佇。如何又羈縶。使以歸期阻。應知抄藥餘。萬念都消去。時讀聖賢書。英華盡含咀。靈臺淡無累。外患自能拒。顧我早托契。雲龍與蛩駏。行年差一歲。弱冠贈縞紵。如論才大小。公楚我邾莒。雙鳴幸同時。兩榜互推許。湖堂共桂舟。粉署並蓮炬。公唱我卽酬。合止如祝敔。公來我必醉。無酤有則醑。榮枯略相似。癸丑同就圄。因之各星散。使我憂成癙。乃者起爲人。持被入摠籞。依然把酒時。宛爾論詩處。手撫老龍鱗。人遠誰與語。同列皆少年。蹤跡轉齟齬。歸來松楸下。昨訪退憂墅。看雲初罷眠。見我釃有藇。仍示八詠作。讀罷悲懷紓。却思消長理。天地眞逆旅。是身於兩間。有如自生稆。富貴等浮雲。功名當炊黍。鹿迷眞夢蕉。狙愚朝暮芧。曳泥笑薰龜。噉茹勝買鱮。奈何風浪中。滔滔溺者胥。願言勖初心。益堅毋自沮。天應扶社稷。不還理則詎。石田待公耕。山藥待公煮。寄詩赤心風。聊用下情抒。松澗李季周 端夏德水盛文章。容相又澤老。君侯繼家聲。夙歲振詞藻。已聞過庭訓。豈但披沙寶。淸羸不勝衣。萬卷爲腹稿。鸞鳳棲枳棘。中歲頗潦倒。一蹴上天門。鑾坡榮錦襖。騷壇立赤幟。盟席踵乃考。仍從師友學。典墳窮探討。每懷經濟策。欲使民煕皥。勤勤章奏間。精白心常澡。居然事大謬。退身恨不早。自有炳心肝。誰云沒頭腦。歸來舊鵶谷。一室跡如掃。幽居隔塵寰。地勢實天造。嶽秀可採芳。江淸宜挹灝。松下斲茯苓。田間種秫稻。無人入桃源。有路連蓬島。不願如斗印。堪愛似瓜棗。木蓮訪詩僧。春夢說村媼。時從田社飮。爲緩憂心擣。不巾亦不襪。起踏朝日杲。倘徉以卒歲。何必歌懊惱。莫學楊朱泣。休師屈原槁。不須較窮通。且可齊壽夭。讀盡聖賢書。天眞應自葆。昔我願識荊。中年始贈縞。詞源孰敢爭。三峽流浩浩。望洋輒自失。譬我若行潦。每思冬夜會。慙同牛驥早。別離今幾年。懷哉鬢易皓。相寄夢中句。絶勝瓊潭草。滄洲我效杜。黃鶴君追顥。合爲一絶詩。詩語妙且好。元白後我輩。神交知有道。靈苻必有應。前期但默禱。歲晏雨雪多。焉得寬懷抱。男兒窮益堅。七尺貴能保。棄捐勿復歎。萬事任穹昊。宜拙南仲輝 二星人生天地間。萬幹同一本。顧我宜寧南。源深流更渾。龜亭入我朝。積善曾衮衮。派自忠簡分。溯之猶不遠。秀氣萃君家。人稱大小阮。情關峻且潔。眉宇淸而婉。風流雖慕安。方正卽師壼。文詞自成則。玉鑰映金鍵。擢第登臺席。匪躬言謇謇。銓部秉郞筆。瀛館陪天閫。靑雲眞自致。豈待人惟輓。出觀湖西風。露晩褰帷幰。入爲諫官長。憂時耿丹悃。尺疏血爲辭。其言勤又懇。先后聖鑑明。邪正皆莫遁。遼觸雷霆怒。無非命途蹇。蒼茫島嶼中。羈縶如獸圈。拘囚困苦之。指謂羽山鯀。自顧無自愧。吾心他不忖。頃者遇恩赦。量移中道返。銀川近長安。何異家息偃。況乃土肥饒。荒田皆可墾。唯當請學稼。且可勤執香。爲農勝兎園。樂在親穮蓘。休種豆一頃。韋滋蘭九畹。人情九疑峯。世路靑泥坂。從他嚇鳳鳶。任爾嘲龍蝘。麯糱宜細傾。性靈由此損。欹枕或看書。眠食自安穩。余亦厭塵囂。朅來荒野遯。雲山絶聞跫。積雪迷疊巘。常思東社會。正値歲時晩。更深壺谷堂。木落上林苑。詩句喜聯翩。歌聲憐婉娩。行樂如一夢。往事何由挽。梅松各星散。物色當時宛。寒盡春欲生。理可三隅反。霜露旣已繁。寧無日以烜。相逢會有時。努力且加飫。藥泉南雲路 九萬獨立宇宙間。長吟復長嘯。欲奏曰雪曲。奈此知音少。君是席上珍。淸如玉山照。言若不出口。其心勁且峭。爲學旣務本。記事必提要。詞源倒二峽。筆法又絶妙。一家有二疏。吾門賴榮耀。平步踏靑雲。幾待金馬詔。摳衣師撤皮。進諫君懷鷂。出分漢庭竹。民稱龔與召。飢者待若哺。病者待君療。聖主褒美政。旌節輝北徼。遙哭鼎湖弓。歸仰咸池曜。雍容侍經幄。且將貯廊廟。事有不適意。榮次頭先掉。平生慷慨誠。有如釰躍鞘。手草一封疏。朝向閶闔叫。誰知炎炎火。漸至平原燎。中天日月明。却許歸耕釣。跡異紉蘭屈。身同種瓜卲。朅來過城市。暫問開口笑。西驂又南歸。歸路迷海嶠。音書阻鴻雁。時序驚熠燿。歲暮雨雪霏。獰風吼萬竅。徒勞半夜魂。不盡長天眺。昨蒙庭玉訪。詞筆喜酷肖。仍聞湖海上。滿眼皆詩料。販鮮時入飡。畬田春可焥。退憂且師范。月評休學劭。呼牛不必怒。失馬何須弔。持鋤或植杖。擔簦仍荷篠。含光倘葆眞。人必未敢誚。明朝拂衣去。吾亦可同調。</text>
<title>警鶴</title>,<text>貧家養一鶴。無食常苦饑。不忍聽嗷嗷。携與山中歸。山中足飮啄。差喜瘦可肥。前夜失所在。山童忘掩扉。呼童跡其去。乃在十里磯。驅來立階下。棘籬以爲圍。仍將一語警。汝莫吾警違。汝本靑田質。誤爲塵世鞿。道林旣難逢。鎩翮安能揮。遼城亦非舊。不必學令威。渚鷺形雖似。與汝族類非。沙鷗狎未慣。豈信汝忘機。唯當戀主人。相憐更相依。園松有淸蔭。庭草多芳菲。鳴聲可半夜。舞影宜斜暉。孤山托契深。舍此將安希。嗟汝主人翁。跡與汝依俙。早徹九皐唳。雲路曾光輝。半世困泥塵。汚盡舊縞衣。今來脫樊籠。豈不欲高飛。只綠感君恩。未忍遠彤闈。願言守丘墓。長食故山薇。失汝誰與伴。盡日人來稀。主客情必通。休言禽鳥微。警罷鶴垂頭。却立似噓唏。縱之亦不去。受警其庶幾。警鶴仍自警。毋招鶴反譏。</text>
<title>次沈休文送友韻。別潭翁歸山。</title>,<text>人生百年內。聚散元有期。如何垂老別。又値新秋時。芳名貴自保。晩節尤當持。淸風與朗月。只應玄度思。</text>
<title>別湖西伯宋道源</title>,<text>君今按湖西。湖邑誰最雄。道有四大牧。忠淸與公洪。州名雖偶爾。適與治理同。原隰不憚勞。奉上當盡忠。操身莫如淸。莅下莫如公。薄書期會間。洪則下情通。能盡此四者。然後可觀風。湖山人自得。皆在於此中。況君錦衣還。尤宜飭其躬。願君必先四。努力期始終。贈言者何人。壺谷老病翁。</text>
<title>次韓昌黎秋懷 十一首○在松山時</title>,<text>還鄕趁殷秋。壟畝黍稷薿。晩稻秀未實。早稻穫初已。霜不至殺莖。雨不至生耳。和煦連日曝。病者或可起。我招老農言。見與聞不似。老農向我答。似此亦難恃。豐凶實關天。始轍殊終軌。九月滌場後。田畯始可喜。桑梓昔敷腴。今直爲憔悴。雙柏動悲風。淚落曾游地。洛山雖宛然。無意探討恣。依依物色留。忽忽悲歡畢。我今親不在。五鼎亦何貴。秋天日以高。秋夜日以曼。旣啜細魚羹。且飽雕葫飯。攤書欹枕臥。至樂諧宿願。隣翁又多情。斗酒來相勸。顧瞻京洛間。岐千事亦萬。吾從大夫後。一策未曾獻。唯當奉身退。不招猿鶴怨。高者不必攀。下者不必凌。莫榮春問蝶。莫笑秋後蠅。鳧鶴孰短長。蟻烏誰愛憎。從他鄭歇後。任爾蘇模稜。有田可秫種。有水可魚罾。拙或未全拙。能或不兼能。白露下中宵。孤鶴先自警。流年遽如許。處世誰能永。君子故不貳。日三省身猛。如其半途廢。臨井若斷綆。吾生悔已晩。休暇亦云幸。且將看歲暮。丘園跡長屛。宿鳥競歸林。前山已夕景。澗戶寂無隣。秋月漸覺冏。世事若虛舟。人生同泛梗。遑遑欲何求。蹙蹙歷所騁。吾當守吾分。閉門絶干請。我性本适拙。見事遲且暗。立楊顯父母。於世無餘憾。平生戒懼心。室中鬼必瞰。家事任壁立。交情取水淡。崇秩旣踰涯。小器常憂濫。禁地廁嘗久。詞苑游亦暫。勞生又已多。北騑更南纜。不願天祿閣。白首勤校勘。歸田拾秋穗。虛殻不盈甔。悅翁住此山。梅月名其軒。頭上星辰近。枕下瀑流奔。磊魂不平恨。發爲詩萬言。其言悲且婉。直造正始前。俯視塵上人。時掬朝霞飡。翩然昇仙去。天地留陳編。爭光一字褒。不待曠世千。我今宅山下。緬憶心悲酸。時時詠楚些。亦足破昏眠。只恨采石江。風月閑多年。昨哭沈都尉。衣袖尙未乾。依然鐵索筆。着在舊琳玕。爲誰吟大招。桂影空團團。樑月忍驚夢。客枕久不安。沄沄東逝水。有手莫廻瀾。已凋沁園草。無賴胡香丸。每憶寢苫日。荒廬缷銀鞍。秋蟲有何苦。竟夜費愁聲。秋螢亦多事。乘昏誇小明。歸山雖可樂。詎忘憂國誠。世運相浮隆。天道有虧盈。愚宜學寗子。醉可師步兵。蔬糲也不惡。金貂本匪榮。寄語造化翁。任爾之使令。靑楓間綠蘿。入月秋容好。蒹葭露爲霜。鴻雁驚寒早。東籬數叢菊。晩節獨能保。淸香老不死。肯同凡卉槁。淵明去已久。此意誰知道。</text>
<title>簡寄松翁約訪梅翁</title>,<text>聞道梅翁家。梅花方盛開。梅花何處無。最是梅翁梅。何當與君去。共醉梅翁杯。</text>
<title>松翁次送仍示別韻。走草以答。</title>,<text>看梅日吟哦。未免役於花。啜松求長生。所欲亦已奢。豈若白頭仙。天然壺作家。</text>
<title>松翁又作十韻詩寄示。仍自郊外有還鄕之計。走草以答。</title>,<text>李愿歸盤谷。陶潛返桑里。所遭時使然。與君大不似。君當聖明世。還朝僅經冬。君是科目人。又豈山林同。傾葵自有誠。獻芹亦何癡。恩批向君優。玉色看君怡。君胡遽悻悻。去欲窮日夕。自古任事人。誰不思閑適。唯其量重輕。出處皆順理。君可卽回輈。留君欲苦死。</text>
<title>和汾翁七懷詩</title>,<text>汾厓申寅伯彼汾水一曲。所懷人如玉。綿綿相門慶。八龍侍其側。酒後語益放。擧眼塵世窄。先唱七子詩。欲追建安躅。松澗李季周澗松何鬱鬱。蒼翠看晩節。傳家掌文衡。世秉波濤筆。丹心老彌篤。前席語剴切。江湖與廊廟。憂到何時畢。梅澗李弼卿梅兄臥洛村。氷玉淸而溫。家聲昔誰似。文采今獨存。與我同心者。門無車馬喧。六世共里閈。到老情冞敦。西河李彝仲西河舊風聲。之子又盛名。早歲發遠軔。詞壇再主盟。受訓名相門。自然襟度淸。時時揮綵筆。文字使我驚。香山趙公擧香山古尙書。一代擅聲譽。君詩老更奇。名下士無虛。任重大司馬。詞翰乃其餘。每憶幕府恩。深情弟兄如。金華洪伯涵金華紫煙客。標致自拔俗。生長沁水園。白首猶綵服。把酒輒論詩。和氣藹可掬。芝蘭又滿庭。孰如君家福。石門任文仲石門高幾許。詩仙昔會處。君侯繼其蹤。早有驚人語。濩落釣鼇心。於世頗齟齬。松山山一半。與子携手去。</text>
<title>潭翁以七言三十韻排律。投示要和。而只述閑居之興。了無及我之意。和韻實難。玆以五言二十二韻古詩答之。</title>,<text>七十三歲翁。詩成三十韻。其韻淸且越。居然盛唐近。語適境仍愜。篇大序不紊。時華遠盡攬。往蹟微皆捃。欲散意復合。將低氣忽奮。似屈少哀傷。如蘇絶猿忿。此翁豈獨詩。早服古人訓。中年發遠靭。正値亨嘉運。授簡蒙睿獎。承綸播令聞。直聲振臺閣。美政留藩郡。晉秩躋貳卿。庶幾展素蘊。年至卽引去。知足終安分。屛跡金柱峯。無憫亦不慍。稼土狹讓盤。谿堂朴笑鄆。自甘顏巷瓢。寧恥由袍縕。工部晩移瀼。子騫長在汶。閉戶琴獨撫。登樓几常隱。時將詩寄我。唱酬我何靳。古體答排律。夜吟燈生暈。應招拘尾譏。恐汚佛頭糞。欲趁中秋月。訪君傾家醞。入峽定何時。行期試更問。</text>
<title>秋雨中獨坐。無聊述懷。寄灘翁要和。</title>,<text>蕭蕭天晩風。木葉和雨下。覽物悲徂年。秋容已衰謝。行人正授衣。野老方收稼。而我幸無事。一室偸閑暇。寒門雀可羅。適同廷尉罷。菊泛陶令杯。書滿鄴侯架。鄕愁亂如蓬。世味甘盡蔗。抑鬱無與語。幽懷向誰瀉。却憶梧灘翁。江湖臥月榭。月榭揭美名。江水明殘夜。水明月亦明。瑩澈神明舍。風流自長者。掇皮眞無假。掉頭名利場。有官輒卽缷。文章老益富。詩欲盛唐跨。高者逼隱侯。卑亦佺期亞。瓊琚時有投。字字連城價。騷壇牛耳盟。合長葵丘霸。顧我不成邦。偏師勢未藉。淸詞聽愈新。硬語看每怕。韓傍藉宜汗。蘇世儀可啞。仍思昔年會。訪君君笑迓。居然各抱病。藥裹經春夏。乃者君一來。癯形對相訝。老境人所悲。佳期天不借。蕭條百年內。屈指皆變化。舊游滅已盡。新知樂猶乍。丁寧歲寒期。且莫負分華。不待剡溪雪。乘興當命駕。</text>
<title>再次奉灘翁</title>,<text>國事尙艱虞。世道愈卑下。災沴歲相仍。淳樸日以謝。今年又失穰。遍野無納稼。飢寒救不贍。禮義治奚暇。經費旣云竭。御供亦將罷。幾至算漢車。但未稅唐架。拾橡以代餱。剝松如啖蔗。肉食此時忝。心憂何處瀉。無興親杯勺。靡寧處臺榭。君山念王室。太白歎中夜。曾乏報涓埃。每思歸田舍。貪恩尙遲廻。負罪實寬假。劇務苦如縳。嵬銜愧未缷。羨君出塵蹤。有樓臨水跨。地將梓澤同。人卽桐江亞。江山便作主。風月不論價。詞律必學唐。孔門無道霸。淵明琴浪撫。伯倫糟常藉。高騫本不喜。乍蟄亦無怕。華班頭必掉。黨議口欲啞。門闌夙有好。樽酒幾相迓。爲是限江湖。居然阻秋夏。歲律今已窮。人事眞可訝。精神以詩交。面目因夢借。聚散指浮雲。窮通任造化。盆梅落已半。臘雪飄仍乍。景物入柔毫。憂端齊太華。何當共論文。一葉扁舟駕。</text>
<title>閑居述懷。次北征韻。</title>,<text>聖上十五年。閏三月初吉。小臣遭削黜。松村蟄私室。荏苒流光邁。居然四十日。君恩尙寬假。老境甘圭蓽。收召已散魂。杜門長不出。始至若相忘。稍思如有失。臣罪臣自知。犯而欺則勿。妄陳退則退。諒由愚衷切。汗漫誠不識。怳怳又惚惚。松楸幸密邇。依比命可畢。先君手種柏。風撼聲瑟瑟。至今半枯葉。留帶三年血。此身猶言食。頑性恨未滅。玆鄕雖僻陋。素稱山水窟。西峯號水洛。長瀑流澎潏。小亭石爲欄。浪觸欄欲裂。上有梅月堂。淸風慕往轍。東嶺亦奇秀。白雲可怡悅。其下闢園圃。每收芋與栗。旣植蔥苽薑。將樹椅桐漆。面南有弊廬。揭名恒顧實。名之以保晩。欲保平生拙。差喜房櫳靜。肯數蓬蒿沒。背北得仙庵。畫閣出林末。山飛六鼇背。水夾雙龍宂。伴僧宿蒲團。曉磬淸人骨。天應設此待。餉我非倉卒。人生貴適意。簪組爲何物。況我年過順。變盡靑靑髮。塵間齒已酸。物外緣始結。佳辰方晼晩。枕底鵑聲咽。妬花一番風。山杏飄如雪。豈乏尋芳具。靑鞋與布襪。靈雨夜來過。田間水浸漆。門柳似膏沐。嫩枝正堪折。午扉聞剝啄。聯翩野父褐。相對擧匏尊。陶然醉長日。醉臥算身世。榮極心還慄。早登拔萃科。長廁含香列。涵育四朝恩。乳哺而垢櫛。諫省乏骨鯁。湖堂任塗抹。念昔乙未夏。南浮桑海闊。板舡幸免沈。梅雨時沃渴。淹留大坂城。幾厭聞啁喝。淸絶日光寺。最愛超塵聒。生還實天佑。復恐從初說。更憶丙午冬。北行驅驛卒。秦城萬古長。薊野千里豁。灤祠酹夷齊。河館隣蕃紇。難逢漢儀新。但見胡騎突。雖云感慨多。壯觀亦寡匹。旣勞訖可休。端宜勇退決。不忍訣堯舜。奔走忘衰疾。詞壇忝主盟。▦幟愧先奪。銓部叨首席。蕉啓乏甄拔。福過災少至。▦然駭機發。却笑在梁鵜。終爲沒字碣。君平世旣棄。子瞻時欲殺。只恃明明后。照臨如日月。自幸田廬歸。何妨仕籍絶。妻孥樂相依。不憂垂老別。登盤菜可茹。煖堗薪宜折。庭開紅碧桃。嬌艶勝嬙妲。案有今古書。諷詠懷賢哲。屈騷過哀傷。惲歌太激烈。唯當省吾愆。與道俱生活。畎畝送餘年。跡已限禁闥。時時戀君夢。猶向五雲闕。盈虛固有數。金魄圓又缺。書懷和古韻。信筆辭取達。</text>
<title>送內行于瀑亭。醉歸次韓昌黎南溪始泛韵。</title>,<text>朝登看瀑亭。終夕不知返。欲窮仙源深。都忘石路遠。僧從白蓮社。客過黃泥坂。藜杖幾倚携。藍輿或扶挽。鳥歌勸提壺。魚聚爭投飯。浪嚙柱恐危。簷豁床宜偃。家累惜分離。歲華嗟晼晩。會待楓葉丹。乘興當策蹇。</text>
<title>次赤谷投示噤字沒韻之韻</title>,<text>赤翁大鳴日。百鳥口皆噤。華如玉井蓮。貴敵扶桑葚。原闊浩莫停。旨奧僻又甚。交鋒氣先喪。棄甲心每伈。鬪雄多恐喝。挑戰幾來諗。筐篚七襄燦。飣餖八珍䭃。騈儷壓王楊。律排凌宋沈。千軍閃旌旗。百官備倉廩。朱絃唱可叶。繡梓辭宜鋟。愧我半面粧。行同一足踸。蹄止黔驢窘。毛磔蜀鷄㾕。負罪跡曾收。逢秋懷更懍。大鵬嘲鷦鷯。香蘭笑蔡荏。陶憐景翳翳。杜愛雲淰淰。旣違道澤民。敢望心沃朕。塗泥任蹣跚。雲路休睢瞫。天時自代謝。暑令將寒黍。野穀幸蕃蕪。田家望豐稔。和煙釣磯遊。對月匏樽飮。吾生亦閑適。此意宜勤恁。衣初尋挾絮。汗已收流藩。年光虛擲忙。世事旁觀審。行將菊爲飡。佇看楓似錦。翻思萬物理。孰非五行稟。高才且拙官。陋質或崇品。稽詹屈原悴。笑唐蔡澤唫。顯晦和氏璧。榮枯呂翁枕。季子昔困嫂。玄晏初師嬸。否極終必泰。飢甚後應腍。君如不繋船。且似未調餁。長風會破浪。前席當敷袵。沒韻詩亦奇。橫空氣猶凜。險可破鬼膽。淸能洗塵墋。嫫何效艶施。驥自超跂𤘣。囈語眞戲耳。聊以禦晝寢。</text>
<title>二月初三夜。與家兒同宿保晩堂。用坡翁與邁聯句故事。沒尾字韻。寄李同甫兄弟要和。</title>,<text>節屆以殷春。民柝鳥孶尾。翁。 星當鶉火躔。月値庚午胐。兒。 靈雨夜旣零。艶陽朝更暐。翁。 活活肥泉流。欣欣榮草卉。兒。 風和啓蟄戶。雷動起潛蟲。翁。 可亟秫種畦。將看蔬滿篚。兒。 飯薇已飼烏。撒松纔擯蜰。翁。 岩瀑響淙淨。嶺雲楊靉霼。兒。 雲水庵瀟灑。國師峯崔嵔。翁。 鄕老來于于。樽酒話亹亹。兒。 袁飮入無何。疏金問有幾。翁。簟食學顏貧。草衣師禹菲。兒。 蟄則龍蛇如。繋而瓠瓜豈。翁。 管榻不厭穿。皓冠何妨偉。兒。 昔追納言龍。今愧進誥虺。翁。 殷書肯作咄。賈哭莫餘偯。兒。 莊生說河伯。屈子吟山鬼。翁。 耽興理綠蓑。獻箴隔丹扆。兒。 跡散任閑居。才疏慙篤棐。翁。 自分二宜去。寧犯五不韙。兒。 卜里要擇仁。啓蒙當待悱。翁。 得失看塞馬。肥瘦況履豨。兒。 不貴朝陽鳳。休陋地上蟣。翁。 勿慕施嬙姸。莫笑嫫鹽媁。兒。 詞苑我豈洵。將增爾可瑋。翁。 差喜官守近。敢稱往來煒。兒。 獨愛萊服斑。猶欠樣華鞾。翁。 往事撫跡涼。吾黨成章斐。兒。 朗月輒思度。長江常許顗。翁。 商嶺幾採芝。赤壁曾縱葦。兒。 詩愛傳筒竹。筆思寫几榧。翁。佳期久已曠。令節獨自唏。兒。 爾音玉宜毋。我心石還匪。翁。 樑夢罷依依。塵談想娓娓。兒。 將萌心鄙吝。欲澆胸磊磈。翁。 投瓜爲報瓊。蕪語君莫陫。兒。</text>
<title>自敍詩二百二十四韻</title>,<text>遙遙我鼻祖。仕唐明皇時。天寶十四載。奉使日南陲。歸舟失利涉。我土風泊之。樂國願受廛。羅王任其爲。錫姓封以縣。千秋綿本支。累葉至密直。始分英固宜。宜寧後最蕃。夢驗如蓍龜。靈州自擇葬。陰騭有三兒。緬憶敬烈公。作相當季麗。忠景翼聖祖。國創家開基。勳業似房杜。名位冠台司。兄弟類彬翰。仁者福履綏。直學乃其孫。淸操人所師。三世逮京尹。發靭聲名馳。始坐秋江纍。終泰壽踰耆。塋城卜維揚。至今遵用玆。太僕繼登第。官小不大施。處士隱東郊。韜光惜早萎。仰惟曾大父。重義輕財資。委禽丞相門。賢達相追隨。愛酒益疏放。尋常困一麾。吾祖趾其美。夙爲儕流推。高才終不售。亦屈縣邑卑。孫嘗入於抱。顏範尙追惟。先考與光妣。欲述先涕洟。篤厚本天植。貞淑出秉彝。殫誠備忠孝。體意恤煢嫠。昆弟言不間。古今事皆知。牧民褒屢降。主饋禮無虧。七邑兼內助。邑有去思碑。衣緋年望八。毓德必受祺。生我實劬勞。恩斯復勤斯。我生戊辰臘。月窮一蓂遺。解語識文子。及丱長唔咿。孺子謂可敎。先業庶無隳。八歲學閔子。芄蘭童佩觹。倏爾去京華。飄泊傷亂離。自東而徙南。雲巘幾忍飢。負笈隨從祖。一斑稍能窺。十四中鄕貢。考官不暇疵。還洛洛濱年。始得免旅羈。十七贅越郡。取婦新結褵。十八鳴場屋。或稱嫺於詞。弱冠參蓮榜。間歲攀桂枝。逮登仁祖朝。仰瞻穆穆儀。槐院陞博士。三年宂不治。正當孝廟初。朝野方煕煕。銀臺遷記注。胄筵齒明离。爲郞入騎省。拄笏職常尸。薇垣與柏府。慙乏諫諍姿。猥進王素言。褒答天顏怡。出佐嶺南幕。紅蓮映綠池。歸治御史裝。衣繡霜斧持。應製再蒙賚。玉署忝經帷。退食步花磚。持被吟梧埤。妄陳諫獵書。始怒終敎伊。乙未充下价。通信使島夷。家君時作宰。威縣暫歷辭。開洋舟失柁。性命一髮危。艱難抵馬州。掛帆向一岐。山流落鼇背。海闊掀鯨鬐。閭閻盛大坂。舸艦集長崎。福寺圍錦繡。琶湖布琉璃。富士峯著靈。日光廟祝禧。晁卿墟寂寂。徐巿塚纍纍。履珠楚客奢。負弩巴人祗。絶域壯心目。還趁靑春期。賜暇眞忝竊。湖堂五子追。拓址高閣屹。探芳晩棹移。偶居拔萃首。文字豈葳蕤。超秩旣戴玉。命題更賞皮。十載三喜筵。二尊又奉慈。公卿簇軒駟。獻賀爭賦詩。儀曹與喉院。次第新命垂。爲養乞州符。勞心撫瘡痍。未盡梅閣興。遽遭祀天悲。先后舂我深。得以肝膽披。延英密邇班。至渥淪骨肌。夜閤召代講。賜柑仍賜巵。幾受文綺頒。屢敎天馬騎。居然擢知申。有爵與爾縻。諫院曁國子。三長一無裨。丙午遭西嘖。我車載舝脂。新邑更告別。絶裾就長達。西關佳麗地。所歷多娛嬉。杯盤侈餞宴。絃管列歌姬。遼野莽空闊。閭山走逶迤。逖矣華表柱。壯哉秦城陴。迷茫射虎石。淸絶採薇祠。繁華最通州。富盛埒臨淄。金臺懷慷慨。柴市泣漣洏。關防固逾函。宮闕技窮倕。誰敎坐單丁。恨未殲月氏。歸逢簡書嚴。敢論筋力疲。斯須廷議伸。受節按火維。還朝亦未幾。圻臬復詢諮。特拜大理官。惝慌心忸怩。詞訟豈其任。感激策病羸。癸丑値旡妄。一旬在繫縲。白日正中天。寧被浮雲欺。湯網卽開三。馹召寵還彌。驚心甲寅夏。失恃荼毒罹。秋又哭聖君。抱弓鼎水湄。頑喘未蓐蟻。血泣瞻龍輀。當宁嗣服後。松都命保釐。誰毀季布酒。自賦淵明辭。枯魚再銜索。風雨梁山吹。不死復爲人。隻影將依誰。至尊收簪履。宗伯荷恩私。兩館並提衡。一品連升資。詞掖踵燕許。明廷廁皐夔。五臺藏實錄。笳鼔遵海涯。鏡浦泛仙舟。洛山看朝㬢。全城扈影禎。祗役忘年衰。祥雲繞鳳輦。瑞藹隨龍旗。梁園賦詞臣。命臣分姸媸。仍命臣撰進。拜稽投丹墀。恩命至于再。斲窓窘撚髭。親考必置魁。御筆光淋漓。皐比及逸景。摠是君王貽。六踐執金吾。夢中未曾思。薪憂趁聖慮。軫劑隨內醫。俄授天官長。人物任稱錘。榮光動搢紳。反爲識者嗤。憂深蚊負山。且恧之箴規。適當國大事。招會臣隣咨。妄發似汲黯。力爭愧辛毗。人皆爲我懼。上曰予諒而。君臣貴知心。予信而莫疑。奚徒泣微臣。可以質神祗。時時讀聖諭。直欲身粉糜。西儐太悤悤。星夜馳四驪。竣事纔復命。臺參俟其巇。嚴譴止削黜。猶免禦魅魑。蒼黃出都門。自然感淚滋。三宿返鄕園。孤村少隣比。吾童子所遊。某丘無參差。水洛有長瀑。明秀敵峨嵋。雲菴卽新創。兩澗夾如濰。柏嶺自岧嶢。楓潭且淸漪。依然保晩堂。瀟灑臥茅茨。五松響謖謖。雙柏看猗猗。環以桑楡柳。樹之榛栗椅。香梅從庾嶺。菉竹自衛淇。絳桃耀紅藥。海棠接山梔。砌植凌霜菊。庭栽向日奏。茄蔥間蒲鴿。薑蒜交蹲鴟。靜夜鵑啼血。深林雉伏雌。田間立白鷺。葉底翻黃鸝。賣薪困羸馬。墾确臥倦犂。驚麕竄古木。猛虎闖疏籬。蛇出啄燕壘。蠶老化繭絲。雨塘蛙鼓聒。露枝蟬聲遲。時序轉頭忙。覽物增歎嘻。我年過六旬。暮景迫崦嵫。頭童又齒豁。誰復妬蛾眉。前途已自卜。不問詹尹蓍。春盤曾放筋。野蔌湘維錡。苜蓿雜薇蕨。美味甘如飴。夏葛施中谷。刈獲爲絡絺。服之臥北窓。淸風人似義。秋禾正爛熟。我畝堇立錐。收割舂又簸。作飯滑流匙。冬夜對短檠。破屋衝寒颸。墨突燒更煖。榾柮兼豆萁。靑陽逼歲除。積雪埋空陂。元日凍全消。澗壑氷流澌。重逢以殷春。蟄跡已一朞。趁早卉木榮。依舊鳥獸孶。雨纔喜田畯。花將怕封姨。芳草遍郊生。靑欲染履綦。鷄聲漸覺緩。日長遲上塒。農夫亟升屋。燒野治畬菑。村女執懿筐。采蘩來祁祁。牧童理蓑笠。漁子安罛單。和風扇淑氣。飛入詩人脾。先原咫尺邇。節祀躬薦粢。家兒官守近。會數事尤奇。前年決大科。亦足光門楣。有時修起居。苞肉兼酒瓻。開緘白蟻浮。不用陶巾釃。一吸盡傾之。又不酌鸕鶿。山童拍手笑。笑我倒接䍦。我笑獨醒人。何不啜其醨。小孫可勝冠。行且垂雉緌。童烏替來侍。提訓化嬌癡。野老時挈榼。林僧日圍棋。以此送餘年。衡宇當華榱。所嗟門祚薄。親絶服功緦。每憐孤飛雁。常羨七子鳲。巋然竹林老。只祝享期頤。交友又零落。墓草皆離離。生者各星散。北斗與南箕。唯餘二三子。老境相切偲。同分山一半。宛在水中坻。有榭號芙蓉。有洞名靈芝。或苞崑穴毛。或蟄天衢騏。藏形玉黜楚。吐采珠珍隋。乃者遞筒頻。唱酬類塤篪。邇來還往絶。有如鳥粘𥻿。却思盈虛理。月缺日更欹。四序功者去。所以澤曉睢。屛去通賓客。奚取漢魏其。只當保三樂。何必歌五噫。去國同虞翻。休官異孔戣。可效抄藥贄。宜師詠圃琦。閑恬葆六鑿。息偃安四肢。敢擬龍臥洛。佇聞鳳鳴岐。冥鴻超軒鶴。壤豚勝廟犠。莫紉茝芷蕙。莫辨薋菉葹。莊何別鵬鷃。蘇欲友鹿麋。時物正姸華。且治行山欙。招呼梅月仙。聯袂乘雲螭。爲學却老方。袖有玄光梨。中道忽反顧。樂宜尋仲尼。欲追晩喜易。編絶右手胝。年數忘不足。勉焉日孜孜。正聲體雅頌。異端闢淫詖。晩節斯可保。磨涅無磷緇。餘力事耕田。植杖或耘耔。回頭四朝事。一枕黃粱炊。中宵夢魏闕。落月罥罘罳。覺來身在此。搔首空躕踟。不避撫掌笑。自敍毫更摛。</text>
<title>雨後初聞鶯。携兒登北皐。以問柳尋花分韻。得問字。</title>,<text>今春看又暮。久矣壺中隱。佳雨夜來過。一鶯送淸韻。乘興始登皐。花色無遠近。杏花白如雪。桃花紅吐暈。藉草酌一杯。村醪當宮醞。聯翩野老至。漁父亦來問。莫怪屈原放。置散乃吾分。</text>
<title>謝金華惠酒</title>,<text>寒雨晩蕭蕭。碧梧秋欲老。江蘺一葉悴。楚客傷懷抱。金華送紫霞。足以慰潦倒。其人不可見。極目長洲草。</text>
<title>李同甫女壻金生挽</title>,<text>我昔門有客。芝公携玉潤。知是故人孫。名字問始認。弱歲已成器。昂昂千里駿。題詩使之和。風雨驚筆陣。聯翩見各體。有如竹迎刃。旣愛神氣淸。又喜才情儁。謂言必遠到。早晩當發軔。俄聞入京洛。數月嬰美疢。豈意轉頭間。人生石火迅。玉樓返長吉。緱嶺追子晉。慘慘閨裡婦。芳年十七僅。雲髮未上笄。因之作蓬髩。崩城淚成血。何忍視斂殯。傷心芝洞溪。獨留寒月印。東床宛如舊。虛牖凄風振。蕭瑟廣陵秋。水深山更峻。孤舟載粉旌。故壟將歸櫬。芝公腸寸斷。向我寄書訊。欲慰長逝魂。哀詞幸毋吝。我謂芝公言。天理果難信。與豐奪何速。惜未見益進。但以達者論。天地亦一瞬。災患聖不免。唯富受之順。爲題五字句。歌以相導靷。</text>
<title>孫兒冠禮後。走筆述誡辭。</title>,<text>吾門苦零丁。兩世仍單嗣。汝今年十六。尙未見汝季。自汝墮地來。尋常膝上置。及我屛逐後。左右唯汝侍。晝必案傍飡。宵輒枕邊寐。居然數載間。齒已免童稚。丱兮將突而。倉卒貿冠屣。家室始團會。江湖猶僑次。乍招門黨親。略設賓主位。病脚闕拜跪。草草儀未備。漢紀以爲名。國寶以爲字。申申三祝外。更將一言賜。嘉汝性質美。愛汝眉目粹。讀書亦云多。猶未解深義。作詩時有佳。所欠乏藻思。仍念學詩書。豈但要名利。凡人稟生初。秉彝天所卑。心中具四端。曰仁義禮智。苟能擴而充。聖賢猶可企。日將又月就。名譽不求至。然後遊場屋。靑雲亦可致。汝翁科雖晩。志業終乃遂。孜孜惜居諸。免敎家聲墜。伏波遺姪書。戒以狗反類。魯公屬子詩。勖以松含翠。今汝已成人。自當棄幼志。勿出鄙悖言。勿干浮薄議。勿耽浪遊習。勿惑雜技戲。昧古人所賤。論今世所忌。弱乃六極一。剛克可徙事。莫學乃祖翁。一生半醒醉。虛名厚誣世。幸得聖明値。科第豈不早。文字反爲累。爵位豈不高。終無着足地。棲遑田畝間。暮年百疾萃。只幸汝長成。立揚頗有冀。更願早有室。子孫昌而熾。父母在世時。見汝喜無比。今日不可逮。難禁泫驗淚。賓筵將欲撤。題此誡辭示。我醉語不成。汝父執筆記。汝可藏諸袖。字字皆謹識。</text>
<title>過麥坡 北竄時</title>,<text>曾聞麥坡惡。惡過惡溪惡。今日忽見之。令人裭心魄。黑石矗成圍。淸泓深不測。大嶺峻極天。捫參仰脅息。一笑謂僕夫。猶勝世道阨。</text>
<title>陶谷幽居四時詞。效回文體 兒時作。</title>,<text>是處何人訪。迷煙野草靑。綺霞搖月燭。紳瀑擁山屛。水滿紅花洞。風鳴翠柏亭。始終期樂此。春暮詠前庭。路細妨來客。林園限洛京。暮雲孤岫遠。微雨暑風輕。鷺立遙憐白。鶯啼獨愛淸。樹深欹石枕。長日任閑情。曉月秋峯遠。門開獨夜中。鳥啼聞墮葉。霜晩帶殘楓。小屋茅簷短。閑扉竹塢空。繞溪淸霧薄。隨處動光風。絶妙詩中畫。山河隔世塵。雪邊岩樹老。橋畔洞菴新。日落仍歸鳥。梅香已近春。閱年長戶閉。深壑一閑人。</text>
<title>次赤谷用藥名體排律韻。變作回文體。</title>,<text>役物悲身老。蕭蕭已髮黃。陌塵吟苦久。簪紱結愁長。祿厚仍崇秩。衢平或險岡。鶴鳴思徹響。螢耀愧迷方。竹槁生新葉。芝殘保晩香。旭新驚睡穩。流急付年芳。酌廢仍纏疾。輪閑幾臥床。萼腮繁悅目。鶯舌巧撓腸。屋窄嫌扶杖。炎除欲泛洋。藥嘗怜伏枕。錢乏笑傾囊。積念同莊惠。深情卽范張。握盈常累牘。懷滿輒連章。璧瑞呈隋卞。星芒動角房。玉樓棲馥桂。金椀貯瓊糧。色澤開眸眩。緘封拆手忙。獨行多宦滯。深蟄爲時傷。渥赭看顏赫。謙虛托病妨。脚輕隨鶻健。心杜逐雲揚。樂土安枌社。幽莊戀梓鄕。約分山惱夢。明月照空觴。</text>
<title>效藥名體二十韻排律。答寄赤谷。</title>,<text>有美瑤田草。金沙滿地黃。揷空靑嶂合。縈葛粉篁長。野闊連翹楚。煙橫續斷岡。考槃甘遂願。逢枘獨行方。夢採三山藥。園栽萬木香。挑燈心緖靜。酌海藻思芳。旋覆花間逕。婆娑石上床。山陽起隣笛。楚澤瀉愁腸。釰射干明宿。機安息怒洋。天門違畫省。玉屑富詩囊。快若天河落。華如地錦張。羨君蘇子律。慙我木瓜章。半夏身嬰病。防風晝閉房。甑炊勞大腹。盎罄乏餘糧。故紙塵埃積。南星節序忙。無前胡遽喝。有骨碎何傷。獨活朝廷小。當歸事勢妨。人言頗亂聒。遠志自悠揚。桐淚纔經雨。車脂欲返鄕。白頭翁再會。同醉合歡觴。</text>
<title>次赤谷寄示國名體十韻 首末二句。則一句各用二國名。</title>,<text>燕寢窓明火日升。偃荊長夏苦炎蒸。飛塵周道知風候。見舞商羊得雨徵。雲漢谷蓷雖幸免。主虞邦辱奈爭稱。吾曹實愧眠仍食。今代還難暴又憑。禍福何須煩蔡筮。和親無賴事金繒。齊民已困空機軸。衛國誰能解罻罾。獨抱吳鉤心語口。長瞻魏闕涕沾膺。陳章一吐寧非願。越俎多嫌竟未能。微月屋梁離思滿。淡煙平楚霽華澄。病餘肯許頹唐醉。徐待涼秋白露凝。</text>
<title>效人名體。題新興菴。又用孔門弟子姓名字。</title>,<text>薄言游新寺。縣城東南隈。丹丘明霽景。有若尋蓬萊。箇中會眞趣。寒林放早梅。棧石作蜀道。寺高柴門堆。衲子輿以迎。登我白 與伯通用 玉臺。臺上素琴張。臺西赤日頹。澹澹臺下水。倒影丹漆開。雲端木葉飛。平原思悠哉。憶曾點朝班。屢蒙天顏回。叔季路忽阻。無繇前席陪。鄭國正聲淫。騷人郢曲哀。誰卜商家夢。卿宰我所咍。莫榮旂常績。晉秦非我媒。我曹卹不遑。廉潔還招災。人同馬牛裾。駟赤亦浮埃。息肩定何日。不齊時運欸。陶咍長晦跡。苒苒 與冉通用 耕事催。壁中 與仲通用 弓漫掛。華夏首空擡。窓南容膝易。然后處身恢。憂閔損性靈。因之常把杯。堪輿如一夢。覓句玆徘佪。更申黨友間。山樊須早來。</text>
<title>效集句體。寄赤谷。</title>,<text>紅泉翠壁薜蘿垂。錢起秋草生庭白露時。韋應物 吳客謾陳豪士賦。蘇東坡 江淹已擬惠休詩。李益 孤吟坐到一更月。陳簡齋 長日唯消一局棋。李遠 何用別尋方外去。韓翃 竹窓幽戶有佳期。李嘉祐</text>
<title>九日集句。寄秋潭。</title>,<text>留君不住益凄其。高適 九日樽前有所思。李商隱 紫陌縱榮那及睡。陳希夷 西湖雖好莫吟詩。劉景文 山銜斗柄三星沒。黃山谷 月過廻塘萬竹悲。杜牧 欲問參同契中事。白樂天 白雲何處更相期。李益</text>
<title>江村卽事。集唐賢詩句。寄赤谷七首。</title>,<text>浮沈無計水東流。許渾 芳草何年恨却休。杜牧 吳嶽曉光連翠巘。李商隱 楚天涼雨在孤舟。李端 橋通小市家林近。韓翃 潮落空江網罟收。李郢 此地從來可乘興。高適 境非吾土倦登棲。杜甫孤舟暫泊子陵灘。劉長卿 雨過河源隔座看。李商隱 楚思淼茫雲水冷。曺鄴 林梢隱映夕陽殘。白樂天 一樽酒盡靑山暮。許渾 五月江深草閣寒。杜甫 塵世難逢開口笑。杜牧 不如高臥且加冷。王純高梧一葉墜涼天。李郢 楚客相思益渺然。劉長卿 且飮綠𨤍消積恨。紀唐夬 豈容華髮待流年。柳宗元 榮枯盡寄浮雲外。許渾 鄕國遙抛白日邊。白樂天 寂寞柴門人不到。崔顥江村月落正堪眠。司空曙遷客離憂楚地顏。王昌齡 著書盈帙鬢毛班。白樂天 人間聚散眞難料。張籍 世上功名好是閑。岑參 秋水纔深四五尺。杜甫 輕舟已過萬重山。李白 仙家未必能勝此。王維 雲木蒼蒼但掩關。劉長卿玆鄕今是望鄕臺。許渾 水碧沙明兩岸苔。錢起 去雁數行天際沒。韋莊 孤帆一片日邊來。李白 棲遲慣得滄浪思。劉滄 潦倒新停濁酒杯。杜甫 始覺浮生無住着。李頎 倚欄愁立獨排佪。溫庭荺靑楓江畔白蘋洲。李益 雲物凄淸拂曙流。趙嘏 北極樓臺長掛夢。杜牧 西園楊柳暗驚秋。劉滄 丈人本自忘機事。柳宗元 年少何曾有旅愁。李商隱 向夕波搖明月動。孟浩然 片帆孤客晩夷猶。李郢 雲開遠見漢陽城。盧綸 頭白江湖放曠情。張籍 萬里山川分曉色。許渾 千家砧杵動秋聲。錢起 藥爐有火丹應伏。白樂天 野渡無人舟自橫。韋應物 怊悵知音竟難得。羅隱 長洲孤月爲誰明。李白</text>
<title>次赤谷集句韻</title>,<text>東歸復得采眞遊。韓君平 寶瑟朱絃結遠愁。劉滄 赤葉黃花隨野岸。李端 晴風麗日滿芳洲。徐彥伯 旁人錯比揚雄宅。杜甫 過客難登謝眺樓。李白 蓬蓽永無車馬到。司空曙 網羅應不到沙鷗。蘇東坡</text>
<title>回自燕京。因臺論出松山。偶效平聲體。</title>,<text>燕京銜丹綸。新春回征輈。彈文何紛紜。城村曾遲留。蒙恩逋刑章。漸惶追愆尤。纔醒南柯眠。蘧然還莊周。騎驢隨浮雲。聯翩歸楊州。深山空無隣。誅茅依松楸。披書忘調飢。持杯銷沈憂。黃昏長吟詩。淸晨閑㧧頭。觀魚沿前溪。呼鷹登崇丘。提携田家翁。巾卓遵西疇。芒鞋靑蘿衣。誰知東陵侯。朝尋香爐峯。徘佪看飛流。初疑銀河傾。翻驚虹霓投。花開微風和。禽啼芳林幽。天時方榮華。吾生宜行休。扶筇憑巉岩。層梯通瓊樓。斜陽餘殘暉。遙岑煙霞收。名區能娛人。將旋仍夷猶。梅堂存遺墟。高標橫千秋。從玆辭塵間。於焉常優遊。</text>
<title>仄聲體 全用入聲</title>,<text>宿昔作越客。歷略日出城。憶昨握北節。碣石曯渤漠。局束蟄一國。濩落踏八極。跋涉迫物役。目悅脚欲息。却恧拙樸質。搦筆夙抉摘。拔擢竊拂拭。密勿覿肅穆。爵秩寔亦足。食祿輒怵惕。汩沒髮促禿。踧踖頰發赤。跡屈莫戚鬱。寂寞實愜適。獨立隔鶴谷。偪側闃剝啄。屋窄卽覺豁。不必百尺閣。霡霂恰浹洽。蒻笠揷牧笛。洛麓陟犖崅。蠟屐敵玉舄。掘藥跼絶壁。萼綠雜䕽。伏臘合骨肉。挈榼榻設席。入室酌竹葉。沃渴吸月色。曷黑墨翟堗。孰答白雪曲。闔闢劇倏忽。甲乙別失得。勖力篤學業。執燭閱六籍。沐浴室慾說。式穀夕惕若。</text>
<title>建除體題新舍</title>,<text>建此數間屋。纔堪兩膝容。除地剗町疃。拓墟披蒙茸。滿砌樹百卉。繞籬栽千柖。平觀大野稼。暗聽西菴鍾。定近仙人宅。還嫌俗客蹤。執友或問字。韻僧時携筇。破窓香雨透。幽逕白雲封。危磴踰鶴嶺。絶梯躡鳧峯。成功序自去。過分災相從。收跡仍避謗。缷官卽歸農。開樽月影動。捲箔嵐光濃。閉戶默無語。任他呼病慵。</text>
<title>八音體。贈沈生。</title>,<text>金鉤不宜腰。漸覺東陽瘦。石逕花正開。好拂閑人袖。絲毫與涓埃。終未報聖后。竹杖任所之。溪翁或邂逅。匏樽相勸酬。一見情如舊。土脈得雨柔。南畝可耕耨。革凍節逾堅。甫飢名則富。木鐸聖亦窮。君何厭奔走。</text>
<title>次赤谷八音體韻</title>,<text>金衣穿柳綠陰深。石榻翻經玩古今。絲拂釣磯波影動。竹和琴韻月華侵。匏尊獨對忘憂酒。上室猶堅洗耳心。革帶布衫聊自適。木蓮花下幾長吟。</text>
<title>四時詞。效自一言至十言體。</title>,<text>春。春。星鳥。月寅。皥其帝。析厥民。獸孶蟄啓。燕至鴻賓。杏花消息早。楊柳風流新。賜火榮誇學士。登樓愁惱佳人。安萌養幼記垂令。饐畝求桑詩詠豳。是日曲水賢備稧事。何時武陵客訪仙眞。戴仲若聞鶯雉柑斗酒。邵堯夫游洛花錦草茵。最是孔門顏氏子同氣象。其在四常爲元四綱爲仁。夏。夏。徵音。駵駕。炎炎暉。短短夜。菜秀麥新。蜩鳴螢化。蒸雲燒翠峯。積雨滯茅舍。投筒豈是媚神。獻鏡元非求價。百工相和歌阜財。千耦其耘賦觀稼。東阿高宴李浮爪沈。摩詰幽莊鶯囀鷺下。謫仙人林中白羽搖輕。彭澤令窓北淸風來乍。誰將柳公權和進唐宗詩。更把殿閣涼分與四方借。秋。秋。金旺。火流。職和仲。神蓐牧。雁歸蛩叫。豺祭鳥羞。井上碧梧隕。杯中黃菊浮。霜添潘岳鬢。風送季鷹扁舟。天柱月明仙客玩。洞庭波白楚臣愁。興滿落霞孤鶩滕閣。詩成長笛殘星趙樓。誰憐杜工部夔州苦恨。最愛蘇長公赤壁淸遊。忽憶草凋邊塞胡馬南牧。安得飛將軍一箭落旄頭。冬。冬。墐戶。休農。主顓頊。律應鍾。風嚴氷壯。地坼雪封。玄介駕驪馬。寒門棲燭龍。跡滅村邊萬逕。標看嶺上孤松。鳥氄空林收百族。山愁死瓦凍千峯。孟襄陽㶚橋肩正聳。何水部梅開興方濃。梁苑開筵尙傳司馬賦。剡溪回棹誰繼子猷蹤。獨有袁君山三日洛中臥。每念王室自然涕之無從。</text>
<title>效十二辰體</title>,<text>誰將腐鼠嚇仙禽。紫氣夜隨靑牛背。扣角仍吟猛虎行。爲農兎園今三載。龍門標榜只招災。靜裡金蛇聊可對。一馬乾坤孰主張。羊胛光陰倏莫逮。棘端造猴徒費神。須從鷄卜身名晦。吁嗟大戎坐御床。屬猪風塵今日再。</text>
<title>夜登紫煙臺。醉效皮陸體。</title>,<text>月出雪失潔。杯來梅催開。岳麓削白玉。排佪崔嵬臺。</text>
<title>情詩效危了大小語體</title>,<text>少日題金榜。衰年舞綵衣。時淸賢路闢。敵破凱歌歸。右喜醉後人挑辱。窮來友絶書。將驕遲刻印。君▦急牽裾。右怒故國逢秋晩。空閨對月明。三年孝子淚。萬里逐臣行。右哀霹靂將摧柱。波濤欲沒舟。金精閃虎眼。白刃擬人頭。右懼老人初得子。新匹早宜家。渴後滋喉酒。閑中照眼花。右愛寵妾逢新愛。權臣被重評。蒼蠅麾又至。白髪鑷還生。右惡越女姸如玉。隋珠積似丘。鄙夫當美爵。飢者遇珍羞。右慾戍客蟣生褐。農人汗滴畦。長鞭蕭士僕。獨宿太常妻。右苦村隷瞻公府。庭儒仰考官。病中看泛白。衰後憶還丹。右羨脚健遊無遍。唇柔讀未精。斲眞因縱慾。罹禍爲貪榮。右悔靜憶忙時事。醒聞醉裡言。不勤才漸退。無補位逾尊。右愧</text>
