<title>乾坤一草亭主人</title>,<text>大秋毫而小泰山。莊周氏之激也。今余視乾坤爲一草亭。余將爲莊周氏之學乎。三十年讀聖人書。豈逃儒入墨哉。處衰俗而閱喪威。蒿目傷心之極也。嗚呼。不識物我有成虧。何論貴賤與榮辱。忽生忽死。不啻若蜉蝣之起滅。已焉哉。逍遙乎寢臥斯亭。逝將還此身於造物。買宅深巷裏。西園一草廬。雖無山泉賞。林壑頗淸虛。繁陰翳崩岸。幽草遍層除。門無長者轍。床有遠方書。永懷先師訓。日與世人疎。無競免積毁。不才絶虛譽。好友時叩門。壺酒有嘉蔬。淸琴響危欄。中曲且悲噓。棄置固天放。素心或虛徐。憂樂無了時。物性奈如予。</text>
<title>謹次參判從叔父韻。與諸從共賦。</title>,<text>我生幸圓臚。燦然涵天衷。玄聖肇垂法。晦父繼牖蒙。丈夫四方志。寧復戀閨櫳。欲建天地化。先劬銖絲功。晝處緬昔吊。宵昵戒失容。苟不愼此關。萬化俱無庸。薰蒸徹四國。展矣繇整躬。勤行且不息。古云堯舜同。</text>
<title>次申念齋先直韻</title>,<text>愛君寡世情。動息皆眞機。許心無長少。縱談忘是非。奇氣已盖世。靈襟亦炳幾。情至望故深。交誡爛同歸。君看古賢達。積學彌四圍。躋攀有塗轍。磨礪視弦韋。玄髮未老大。晼晩非所唏。努力事詩書。勿復歎心違。又毋岳山高江水長。秋風落木漢陽城。城南居士心不樂。布衣索帶吟且行。一春壺中白日長。象外神交麯先生。俯臨寰宇仰天笑。紫電靑霞作性情。蟪蛄啾啾鳴聲悲。冷眼書林月朝評。壯氣直欲凌神州。長驅滿洲尊皇明。尙憶燕城春樹裏。道傍雙闕猶崢嶸。漏天風雨日漂搖。子有赤手能雙擎。讀子之詩恢我心。且將與子斟兕觥。</text>
<title>與申念齋賦贈朴燕巖趾源</title>,<text>原濕饒黍稻。邊圉息戰爭。喬木有餘蔭。丹帷列俊英。四民各有業。王化日淸明。瑣瑣側陋子。慚愧停筆耕。守分以全身。邱壑寄餘生。安危稷契在。豈敢忘周京。飽暖思恩澤。嘯歌頌昇平。素乏經濟姿。匪擬高尙情。雨露雖均布。梧棘異枯榮。但願隆皇道。唐虞同弟兄。長從由光蹟。終偸逸民名。</text>
<title>雜詠 四首</title>,<text>自謝公車後。日覺世情踈。歸去松楸下。先人有弊廬。玉粒盤中粟。牙籤架上書。觀魚太乙舟。尋花堯夫車。農談共隣叟。春酒侑園蔬。榮貴與淸奇。由來難並俱。修省懷近憂。經濟絶遠圖。長嘯問千古。人生果何如。壯歲頗不羈。遂耽孫吳書。决機分惰銳。審敵在實虛。平生一寶刀。光氣倚長噓。居然已遲暮。萬事足悲歔。窮經到白紛。寂寞同蠧魚。折衝徒妄想。才術亦空踈。幸此逢聖世。生涯寄樵漁。收束雲霄志。料理蓬蓽居。歡喜微醺後。嘯歌午睡餘。百年有餘樂。風月愛吾廬。老聃遂入胡。仲尼欲居夷。洪匀陶萬品。窮髮同秉彜。疆界有內外。汎愛無偏私。質直存性靈。德敎可平施。苟能偕大道。賢聖所不辭。豈不懷周京。王綱日已衰。人文斲混沌。億兆含瘡痍。泛泛滄海桴。燦燦章甫資。冀方從此遠。眷顧還傷悲。傳心有訂頑。薄俗謾猜疑。我愛堯夫子。避世不棄世。閑居洛陽城。繁華當盛際。小車衢路間。烟塵上衣袂。一心旣無累。梧柳卽松桂。蟬冕常滿座。縱談各忘勢。圖書硏粤象。風月入妙契。乃知陵藪居。未爲大隱計。何必羣鳥獸。絶物同蟬蛻。行藏不在身。內省宜精細。千古終南徑。充隱實流弊。</text>
<title>西溪淸節祠。分韻得緣字。</title>,<text>盪胸擊壤詞。放懷南華篇。誰能大其觀。解脫徽纏牽。惟有東峯子。淸風灑海堧。靑靑雪山松。皎皎濁水蓮。虞仲身雖辱。伯夷節乃全。求仁而得仁。匪子愛逃禪。我來拜其祠。桃柳春正姸。半幅丹靑面。千古日星懸。嘉樹列庭畔。石澗橫堂前。遺躅尙感人。臨流且廻沿。願謝人間事。長結叢社緣。鵷雛棲棘林。蚊蚋集腥羶。日暮劇愁余。回首一潸然。</text>
<title>與金戚履安山亭賦菊</title>,<text>寥落東籬下。黃花發幽香。林園日蕭索。爛然獨成章。蕪沒荒草間。棄置足悲傷。榮枯各有時。天運豈渺茫。又病餘成宴坐。茶湯勝酒盃。灑落明月光。眞率故人來。幽香時入戶。小庭叢菊開。修飾恥虛譽。狂笑亦快哉。何當一樽酒。提携上高臺。</text>
<title>回到山海關。登望海亭有懷錢塘諸人。</title>,<text>紅羅景員三萬里。黃河消息五百年。一泓東海小如杯。漆室何人涕泗漣。終歲百畝吾輩憂。且樂歌笑春酒筵。儒林述作非我事。帝室衰旺付英賢。眼前身家康濟術。願得良友加策鞭。分外妄想終無益。誰見凡骨能成仙。但將實心做實事。道義門中度此身。長笑一聲乘化去。古來寧沒有幾人。</text>
<title>次友人韻。却寄李麯翁。</title>,<text>諸君且勿喧。聽我一歌和麯翁。天蒼蒼野茫茫。白山滄海東復東。麯翁山海靈。雄談鬪長風。醉後高歌聲滿天。世人誰得窺其中。直欲呼來羽衣羣。長驅鴻駕游紫宮。脚下溟渤淸一泓。眼中方壺碧叢叢。大東山河六千里。胡爲乎蹙蹙不能安其躬。君不見淵中魚籠中鳥。傷鱗敗翮如其竆。一朝魚橫海鳥凌雲。萬事不曾逃天聰。我有一張琴。妙音動冲融。普洱名茶瓦罐凈。龍涎古香金爐烘。浮世榮枯都兩忘。此間此樂與誰同。知君詩思鮑謝才。筆下雲烟泣化工。矯如銀海戲游龍。爽若碧霄橫驚鴻。九疑峯上一片雲。虛秋月色何由通。安得壯士奮長箒。直上山頭掃陰虹。大兒小兒俱碌碌。今世誰是眞豪雄。撫長劒一長嘯。蘇門異響搖靑空。心中事意中人。淸淚一掬頭已童。綠珠樓下埋黃塵。梁王宮裏飛霜蓬。勸君且進盃中物。莫羨東華香軟紅。爲君一歌聲正苦。嗚呼我歌兮歌已終。</text>
<title>贈元玄川歸田舍 二首</title>,<text>微月翳禁林。商籟響園墟。寂寂窮巷士。曖曖守空廬。永懷玄川子。心與世俗踈。揮手仕宦徑。抗志雲水居。松郵有脚春。海槎行秘書。才難不其然。國士歸樵漁。余亦思長往。西湖策蹇驢。銀海漭無垠。島夷有名都。磅礴富士山。宏濶琵琶湖。伊藤旣鳳擧。徂徠亦鴻儒。四海皆天民。賢俊非一途。偉哉玄川翁。耿介懷遠圖。譚經篤倫綱。衛道崇孔朱。翰墨亦有神。照耀紅𣰽毹。斗南朝列侍。鶴臺夕趨隅。言貌雖異俗。氣義皆吾徒。韓人矜褊心。深文多譖誣。偉哉玄川翁。博愛遵聖謨。</text>
<title>贈元若虛</title>,<text>愛君蘭蕙姿。早悅山水音。文心述家訓。眞意見疏襟。長揖桃李谿。振衣桑拓林。海國饒甘旨。稻蟹秋已深。暖室當狐白。牙籤抵南金。而余尙世情。塵網日相侵。湛湛繁露色。惻惻寒螿吟。悲秋又送歸。憂端齊嶔岑。贈言無佳句。何以慰君心。</text>
<title>贈友人歸鄕</title>,<text>知君非長往。奇跡同陽鳥。阿閣思鳳擧。澤梁戒雉鷕。矰繳不敢施。逸翮振空杳。永言保貞信。有如江月皎。</text>
<title>酬樵窩</title>,<text>白日沉西陸。大地闇生虛。民動紛相盪。鴻洞如泰初。孤火出郊墟。知是靜者居。宴息知向晦。窮愁乃著書。璿璣無停息。懸斡如紡車。霧雲方豹隱。雷雨或龍攄。都門萬丈塵。不曾到君閭。秋園送夕凉。嘉樹見扶疎。感歎山路黑。繁露襲冠裾。努力飾文禮。隱淪匪安舒。</text>
<title>寄陸篠飮飛</title>,<text>人心湛無迹。定靜發靈寤。萬化相尋繹。燭微有餘裕。玄聖垂大猷。紫陽有箋註。俗儒忘本領。營營死章句。終身鑽故紙。彼哉眞一蠧。夕霽生秋氣。金風决陰雲。月出天地白。萬井息游氛。繁慮蕩無跡。幽興自歡欣。瑤琴二三曲。滿堂爐烟薰。對景發深省。肅然事天君。圜則誰營度。大塊浮空界。積氣如輻湊。萬品成倒掛。琥珀拾芥。磁石吸鐵。旋繞相拱。自以爲已下也。 上下無定勢。罐水疾旋。倒而不滴。機筩引氣。井泉逆行。因地而制流也。 遠近殊見解。北極有高低。天經有東西。戴天履地。隨境而異觀也。 海外豈無地。平望空澎湃。海水中高。四面島山。一不入望。日月升降。無所障礙。非目力之窮也。圓毬之形也。 西叟眞慧識。盲聾謾驚怪。落日淪西河。明月生東嶺。陰魄本幽晦。虛白傳日影。圓光恒如鏡。盈虧在人境。分合有常度。薄蝕非災眚。法象人鮮知。陋見乃坐井。雲林動秋聲。空翠濕人衣。行歌發淸商。心事歎乖違。晷運不我與。寒暑無停機。良朋在萬里。驛使近復稀。何以慰相思。夢魂無是非。</text>
<title>寄嚴鐵橋誠</title>,<text>踈兩響庭梧。高齋生夕凉。古鼎香烟歇。淸琴自橫床。炎暑忽已徂。時物增感傷。沈吟不能寐。悠悠思遠方。洪濤隔滄海。萬里空相望。宴坐息機事。悠然心自閑。浮雲任舒卷。飛鳥亦往還。形神雙寂寞。萬象有無間。筋骸各安宅。淑氣登容顔。苟能存此境。至道可躋攀。悠悠積雨霽。爽氣濯炎燠。月出羣動息。天地凈如掃。林園響虛籟。淸露結幽草。宴坐且忘言。披襟息煩惱。此中有深省。眞意誰共討。楞嚴妙心相。黃庭固眞元。主敬與養浩。吾道有本源。志士或外慕。速成乃厭煩。聖訓有至要。萬徑終一門。豈若夸毗子呫囁囁逞巧言。神明寓匡郭。萬象隨燭照。民動紛如烟。滓穢蕩靈竅。精英內自蘊。緣業苦纏繞。洗濯亦多術。息養乃要妙。鑑沼靜不浪。犁然成獨笑。</text>
<title>寄潘秋𢈢庭筠語。三河歸路。逢人酬詩。</title>,<text>眼中東海小如盃。鯫生起滅同蜉蝣。竆廬濩落意不適。尙友千載思前修。單車直北成遠游。歲暮悲歌燕市秋。煌煌寶頂映繡轂。九街甲第皆王侯。男兒四方志遠圖。風塵文貌非所求。臨胊高士宛淸揚。自言心裁號蓉洲。黃昏相逢市門內。秉燭一笑心相投。渾忘鴨水天有限。四海同胞無薰蕕。卽席淸篇若有神。筆下峽水驚倒流。是日霜風撲窓鳴。新知未洽還離愁。從古傾盖如舊識。出門握手情悠悠。東來蹤跡隔雲泥。謾托雙鯉伸綢繆。願君努力崇令德。莫向名塲空白頭。邇來節義在窮士。衡門蔬褐非我羞。相思百年關山月。神交萬里君知不。</text>
<title>又寄秋𢈢</title>,<text>愛此閤中梅。玄冬發素萼。淸標逈自持。暗香浮簾箔。潛藏能及時。孤根幸有托。窮陰閉九野。窓外風雪虐。卓哉孤山子。靜觀心澹泊。白雪下庭樹。寒沍凝作花。桃李不敢言。枝枝揚素葩。折之將有贈。故人在天涯。晴旭忽相照。古楂空杈枒。浮華諒難久。擲地仍咨嗟。上山採薇蕨。入谷折幽蘭。故人在萬里。關河行路難。芳馨日消歇。臨風每長歎。不怨終相別。但恨初結歡。惟有海上月。長照兩心肝。</text>
<title>有懷遠人</title>,<text>皓天久溟漠。黑月迷中原。矯矯二三子。華胄有賢孫。儒林旣鳳擧。藝苑亦鴻軒。天地大父母。四海同弟昆。一樽乾凈地。脉脉已忘言。東來歲月深。天涯各翩翻。孤懷無與語。十年杜余門。鼎香燒不盡。鑪酒爲誰溫。靑眼爲子開。大燭張黃昏。高談半江左。意氣窄乾坤。峩洋出新聲。大招吳山魂。眞意少人知。知音惟前村。多言有衆猜。請君且心存。</text>
<title>次郭澹園桓贈師魯詩韻。遙寄鄧汶軒師閔。以資替書。亦望轉示澹園。</title>,<text>蘆泉灌腴壤。虎嶽聳纖峰。靈根毓英秀。艶藻播正宗。棲息巖峀間。幽思妙何竆。觀物贊飛鵬。硏易玩潛龍。鳴珮響洞陰。道心靜而工。形影托豪素。灑泣嚮西風。</text>
<title>寄趙梅軒煜宗</title>,<text>溫溫孫子見淸眞。同舍梅軒有德隣。萬里關河天下士。百年東海夢中人。江南驛使近來稀。海上停雲冷欲飛。千里論交寸心是。一年繒簡莫相違。東林霜後鴈行斜。數朶幽香繡菊花。醉把茱萸臺上去。不堪秋思在天涯。獨抱瑤琴坐暮鍾。月明霜意聽吟蛩。相思一夜遼西夢。踏盡燕雲千萬重。半面春燈記典型。淸詞六疊故人情。幽燕使者無消息。膓斷歸鴻三兩聲。田橫島下海塵生。夷叔祠前草自春。一片靑邱乾凈地。滿天風月作閑人。</text>
<title>余因鄧文軒語次。聞山右郭靑嶺先生曠識淸才。享有園池之勝。每爲之神𨓏。及得其嗣君澹園所爲詩數𢎥。並觀諸名勝題語。然後益徵中華人文之盛。而澹園之雅意蕭踈。眞是神仙中人也。顧身在下土。望汾晉如天上。憤懣之極。輒成望仙詞三首以寄之。</title>,<text>蓬萊消息水雲遙。何處仙人弄玉簫。空遣樓船橫極浦。凌波誰起步虛橋。麻姑書信近來稀。春晩蟠桃花亂飛。塵網半生雙髩白。上淸歸夢轉依依。天台萬丈入雲霄。香袂飄風渡石橋。珠宮尙閉靑銅鎖。瑤海那聞黃竹謠。</text>
<title>再用前韻</title>,<text>一泓烟水豈云遙。望裏悠揚碧玉簫。驅石秦皇空有術。至今蓬海不成橋。仙家歷歷白楡稀。翹首西天靑鳥飛。一曲瑤琴人不見。蘂宮環佩夢依依。鸞笙三疊響秋霄。綠髮神人王子喬。自笑身邊無六翮。濡毫空草望仙謠。</text>
<title>有友人卜姓。使以詩代幣。</title>,<text>淡烟深鎖十重紗。小園催春一樹花。且逐東風雙燕子。和雲和雨到君家。暗香籬落自橫斜。肯羨名園富貴花。湖心一夜風和雨。移向孤山處士家。椎䯻荊釵短布裳。莫將脂粉學宮粧。會向白雲深處去。百年同夢竹方床。</text>
<title>次孫蓉洲有義寄秋𢈢詩韻。仍贈蓉洲。</title>,<text>人文積有弊。薄俗爭奢詡。同心就若蘭。異趣棄如土。藻華徵衰季。質行想太古。老墨雖異敎。淳素亦可取。乾坤爲父母。四海同廊廡。蠢動皆含靈。肖翅亦掀舞。賢能無限域。不必登天府。匏瓜寄左海。鹿鹿歎寠數。幽谷獨飛翔。嚶鳴心自苦。草澤啖棗栗。朱門厭膏乳。千古管鮑義。此道今如縷。巧言鸚鵡舌。羣居鹿豕聚。雲雨生翻覆。百憤塡微臆。層氷鴨綠水。積翠居庸色。京華搜奇士。七旬勞旅食。芒鞋遍九街。惆悵情靡極。眼穿狗屠間。涕灑金臺側。聞有西湖客。蜚英謄茂實。香祖美瀟灑。鐵橋聳崷直。篠飮亦豪爽。並是百夫特。南城酌春酒。樽彝多宣德。縱談各忘形。筆舌不暫息。思古而傷今。誰知我心惻。亹亹千百言。纏綿到日昃。各言相別後。此心矢不忒。尺書通精誠。朝暮若相卽。禔身務時省。殖學貴自得。良誨已相說。我言非巧飾。三子雖異撰。高朗略相似。惟有鐵橋子。昭融忘汝爾。東風潞河柳。暮雨南郭市。嗚咽半袂淚。歸鞭已東指。行行三河路。邂逅又二子。此行多機緣。結識皆名士。炯炯床上燭。脉脉心未已。半面雖怱遽。兩情共邐迤。詞林尙浮藻。風月汚行止。維子質有餘。當面生歡喜。非無功名志。鳴珂遊帝里。升沉知有時。進修寧已矣。溫溫筆下語。滾滾腹中書。身寄榮利塲。心遊水竹居。窮愁竟何病。逸跡藏跛驢。新知已生別。浩歌歸弊廬。一心結不解。多情眞屬余。佳辰倍懷思。花月當庭除。便身紫貂裘。半臂靑葱裾。潘郞美如玉。韶顔今何如。悠悠夢不飛。欝欝氣難噓。忽聞嚴公訃。書來不忍舒。天涯結知己。信誓有日白。中途竟短折。此君眞可惜。慟哭向吳山。我懷何時釋。哀樂在須臾。化翁眞戱劇。秋𢈢亦多故。赤牘不復擲。食言豈其然。素心應不懌。失意常八九。人生非千百。棄捐雖不道。淸淚時霑席。洗手讀君詩。使我心踧踖。七百四十言。諄諄復刺刺。高風出眞意。雅言遠便僻。欵欵終無報。惜哉彼不蹟。無恠紫宸班。意冷靑山宅。知君喜靜修。歌誦自朝夕。顧我雖拙謀。聲氣頗相同。泃河接東海。潮信相流通。悠悠一歲思。傾瀉半幅中。心畫見情素。腹稿知殷充。翩翩文貌士。語工心不工。豈若意中人。謙謙守淵冲。要言在敬德。至道可和衷。臨事貴奮勇。發氣撑靑空。瑚璉是子器。晨夕勤磨礲。時行諒有期。天視豈瞢瞢。</text>
