<title>夜坐偶吟 三首</title>,<text>輕雪飄颻夜不收。破囟殘燭思悠悠。十年趨走承丹誥。萬事乘除欲白頭。劍拂霜鞘猶意氣。筆抽塵匣亦風流。尊前默算平生計。滿地江湖一葉舟。南郭孤村獨掩扉。暝禽偏向禁林歸。氷生玉斝薰爐促。水咽銅壺報漏稀。一樹郊園淸夢爛。十年塵土素心非。書空咄咄平生事。風動疏簾月滿帷。歲暮其如感慨何。坐看微月下南坡。劍號塵匣心猶壯。語到名場鬢欲皤。人世百年靑眼少。江湖萬里白鷗多。三椽小築應無恙。煙雨他時釣碧莎。</text>
<title>兪士謙 夏益 夜訪 二首</title>,<text>節序看看歲欲闌。孤懷寂寞費吟安。月臨小榻殘書冷。雪壓枯査粉蕊寒。邂逅忽成今夜穩。襟期不減少時歡。更將凍醞開涓滴。浮世悤悤後會難。蒲團岑寂閉重關。獨有情人數往還。末路知音千載少。浮生得意一宵難。芳醪剩占春風暖。落月偏侵臘雪寒。歸路莫妨仙漏盡。且將談屑破愁顏。</text>
<title>別睦淸風 兼善 之任</title>,<text>曾聞四郡皆仙窟。第一淸風寒碧樓。錦石澄江眞活畫。白雲紅樹更新秋。鏖刀斫雪廚鮮薦。銅印封塵訟牒休。香秫已收官釀足。羨君於此作遨遊。</text>
<title>張副學 應一 挽</title>,<text>儒賢德業盛吾東。詩禮傳家不墜風。寧遣直辭終僇辱。更逢佳會動昭融。耆年疾恙朝儀隔。先輩凋零士望空。玉樹淸標曾託契。思今愴古恨何窮。</text>
<title>仲秋望夜。泛舟白馬江。次按使李仲羽 䎘 韻。十絶。己酉</title>,<text>仙槎八月共君遊。穩泛皐蘭寺下秋。淸坐一番斜日暮。繁華寂寞水東流。浮生得意此遨遊。湖海淸樽故國秋。彈罷瑤琴絃更澁。雁拖殘照落江流。故國千年辦壯遊。黃蘆枯荻滿江秋。杯盤醞藉絃歌緩。不識芳筵在急流。一江煙月爛淸遊。䕺桂經霜葉葉秋。雲外更憐蕭寺近。數聲殘磬渡滄流。山河終古幾人遊。勝集淸湖又屬秋。明月一年惟此夜。蘇仙豈獨擅風流。百年浮世辦玆遊。平楚微茫杜若秋。涼月滿船人盡醉。一聲殘笛漾淸流。別區形勝憶曾遊。節序居然二十秋。天地有窮人易老。扁舟何日更乘流。何年藜杖此來遊。蕭寺重尋八月秋。故國繁華渾似夢。滿船歌吹咽寒流。汗漫湖山愜意遊。一年佳節屬中秋。浮生聚散渾如夢。明發何堪別勝流。一宿三淸秉燭遊。朝來離思亂山秋。翩然更御泠風去。別淚還添錦水流。</text>
<title>是夜抵皐蘭。仍愴古迹。四首。</title>,<text>滿船絲管鬧江干。半夜帆風下急湍。百濟山河秋欲老。一天星月雁拖寒。磬聞倉翠虛無裏。寺在雲蘿縹緲間。徙倚曲欄淸骨法。佛燈明滅篆煙殘。暫移蘭棹白蘋洲。危棧吟筇步步幽。一年淸賞今宵月。孤寺香燈故國秋。山帶扶蘇濃秀色。江連濯錦穩澄流。巖僧說盡繁華迹。浩蕩風煙鐵笛愁。故都形勝此禪宮。携酒登臨思不窮。雨過櫓鳴淸鏡裏。月明人語錦屛中。滿天霜露烏啼夜。千載興亡燭散風。誰向樽前歌玉樹。一聲哀怨咽寒空。觸目山河感慨生。畫欄東畔暮潮平。百年興廢三韓界。萬古荒涼半月城。宮樹細搖漁市笛。苑鴉輕啄寺門箏。秖今勝事巖僧記。丹葉殘霞輦路明。</text>
<title>又題二律。一贈按使。一贈半刺。</title>,<text>按使新兼五馬榮。碧幢金節鎭江城。靑雲步闊朝中望。白雪吟高郢下聲。暇日風流仍勝集。淸秋歌管又閒情。湖山萬里堪乘興。好把芳樽細細傾。仙府秋淸白日遲。使君風味又同時。朝衙鈴閣無由牒。晩會船樓更薦危。淸趣豈嫌沙鳥識。奇遊共被俗兒窺。人間對月惟今夜。莫怕樽前倒接罹。</text>
<title>貢津枕海亭卽景。五七言四首。</title>,<text>鼇背丹甍壓水新。遠山空翠落華茵。玉簫珠瑟吟仙譜。瑤草琪花有別春。滄海怒濤風氣勢。碧天流影月精神。憑虛忽起遺塵想。彷彿靑童夢裏親。飛閣流丹枕海滣。白鷗池狎鶴籠馴。潮聲雜瑟波侵軫。岳色連簷露滴巾。煙外喚船晨渡客。月邊橫笛夜歸人。丁寧不負分山約。茶戶漁村好作隣。勝地兼淸債。平生獨有君。囟翻碧海水。簷鬱赤城雲。孤嶼天邊看。悲歌月裏聞。琴樽不盡興。臨別更慇懃。歇馬日將夕。登樓心更豪。鏡中山影落。雲外笛聲高。海暗晴疑雨。囟虛夜聽濤。襟期自蕭瑟。秋鬢不勝搔。</text>
<title>巡廳夜詠 五絶</title>,<text>黃昏策馬出明光。肘後金章紫綬長。聽得廳中軍令美。惟將刁斗警非常。手下親兵十有餘。夜頒三令戲兒如。街童莫怪龍驤拙。聖世元來武備疏。龍驤薄宦最堪傷。酸味三冬獨館嘗。曉入昏歸何事業。鬢邊羸得雪莖長。十字街頭一字亭。板扃開處點殘兵。丈夫事業眞嬰戲。慙殺龍驤舊將名。十里仙衢掌樣平。一天星月極凄淸。蕭然亢坐挑燈盡。殘漏東東近五更。</text>
<title>朴左尹 敬祉 輓</title>,<text>京兆貳卿秩。仍兼元帥權。聖主新寵極。當代盛名傳。六十年非少。男兒志已宣。北涼大樹痛。爲國淚河懸。</text>
<title>崔正卽 文活 輓</title>,<text>宿昔從遊荷睦姻。溫溫風味已書紳。紫荊丹桂延家慶。麥穗桑枝頌邑民。壽近七旬年有減。庭遺四子慶無垠。玄陰暮雪丹旐卷。東望寒山只愴神。</text>
<title>李參判 應蓍 輓 二首</title>,<text>玉立三朝報主身。聲名最著上書辰。淸風雅度眞君子。直道危言古諍臣。良弼正宜新服日。疇咨遽失老成人。茫茫天意無由問。躑躅悲號淚滿巾。却憶當年去國時。爲忠寧自顧身危。操堅氷蘖爭推重。宦到金紈尙恨遲。全節始終前輩少。驚心存沒故人私。謝庭蘭玉交輝映。他日相看是雋儀。</text>
<title>曹參判 漢英 大夫人輓</title>,<text>先分追思涕自漣。夫人懿範更誰傳。苦心中歲城崩杞。信誓今朝劍合筵。浮世七旬何所憾。興門一子亦云賢。林存突兀他年事。欲擬揄揚媿短篇。</text>
<title>兪淸道 柲 大夫人輓</title>,<text>婦德吾偏識。閨儀世莫倫。會隨令孫後。屢拜大夫人。七耋添籌遠。三從秉禮均。專城當日養。榮耀至今新。</text>
<title>閔掌令 重魯 輓</title>,<text>榮悴人間總有時。嗟君半世命途奇。幾年海邑勞筯力。一日薇垣整羽儀。白首纔逢雲路坦。靑烏旋覺夜臺悲。親朋最是傷心處。忍見靈前學語兒。</text>
<title>韓進士 宗範 輓</title>,<text>脩短由來不可期。如君早夭最堪悲。陸機未就文章賦。潘岳先題寡婦辭。從道與才難得壽。休言有女勝無兒。蟾江秋雨丹旌濕。一曲哀歌淚自垂。</text>
<title>朴判校 昌文 輓</title>,<text>孝友門中福德幷。無營無苟度平生。名聯擢第壎篪樂。養至專城父子榮。貂玉何如把杯酒。芝蘭自足繼家聲。廣陵秋色堪悲處。風送丹旌曉月明。</text>
<title>尹進士 趾慶 輓</title>,<text>人生離別間。父子最爲難。人間死生際。父子最難忍。嗟君千里隔。遽爾三年盡。生別不相見。死別不得語。親知復何論。行路猶凄楚。招魂魂不來。直到西關路。惟應死後目。不瞑泉下土。天涯報匈問。豈敢鍾情痛。雲迷望子山。月冷思家夢。自登司馬科。幾思趨鯉庭。終敎久離怨。不盡永訣情。況爾純明質。稱我外家賢。文學早勤身。孝悌自出天。將期志業就。共看門闌慶。天何奪之速。玄理無由鏡。凄涼倚閭望。慘憺崩城哭。踽踽白眉郞。孔懷悲何極。雙珠幸無恙。百祿應食報。西風漢都門。落月堅城道。丹旌一去後。夜臺何時曉。隣居朝暮見。宿昔偏相愛。空將一掬淚。遠向秋天灑。</text>
<title>鄭參判 晢 輓</title>,<text>望實俱隆位不盈。紫躔卿月晦光精。才優翰墨人爭譽。樂幷壎篪世共榮。幹事西隣宣德意。開戎南服動威聲。籌司謔浪渾如昨。想像風儀倍愴情。</text>
<title>金判書 徽 輓</title>,<text>沖融和氣襲人薰。猶喜朝廷有達尊。鎭俗兩都名譽遠。觀風四道口碑喧。登揚顯秩天時泰。錯落卿躔瑞彩昏。積善平生無所驗。佇看豐報及獜孫。</text>
<title>李承旨 同揆 輓</title>,<text>向來吾黨久無人。蘊藉欣瞻席上珍。密勿經營存至計。頻繁草澤降恩綸。方看道長時回泰。豈料賢嗟歲在辰。悵望寰區多感慨。最憐徇志未曾伸。</text>
<title>趙參判 威明 輓</title>,<text>屈指同庚鬢未霜。君今託體已山岡。春風欲暖萱無恙。雲路方長驥忽亡。家有鶴琴淸拔俗。帖留松雪墨含芳。洲翁盛德宜豐報。再奪連城怪彼蒼。</text>
<title>李領相 敬輿 改葬輓 二首</title>,<text>憶昔長陵在宥辰。商霖仍復屬周親。高齋素節貧常泰。中壘精忠老更眞。詩禮傳承家慶遠。阡原移卜主恩新。哀詞再寫偏揮淚。別是仙郞榜下人。記向靑雲謁壯元。鯉庭仍是相公門。光輝幸挹風姿瑩。奬誨叨承笑語溫。沙路斷來惟故宅。壑舟移後又新原。哀榮一似當年備。却悼芝蘭半不存。</text>
<title>李判書 宇鼎 大夫人挽</title>,<text>兩家交誼世相敦。嗣好賢郞卽弟昆。久識箕裘承鼎軸。亦知詩禮在閨門。雕軒喜氣浮關樹。紫誥榮光動砌萱。却恨春暉留不住。鷺湖寒雨闇秋原。</text>
<title>李經歷 惟馨 挽</title>,<text>郭外秋風旅櫬歸。曉天殘月慘無輝。魂遊海島迷鄕思。日迫崦嵫怨落暉。已恨下僚官久滯。休言中壽古稱稀。情親兼篤連門誼。重爲阿姑淚一揮。</text>
<title>仁宣王后挽詞</title>,<text>古罕坤儀美。今瞻聖母尊。塗山元配禹。豐邑實生勛。列邸謙猶執。殊邦頌亦喧。回環看否泰。終始贊憂勤。雀鈿升封正。龍樓撫愛敦。娥暉增晃朗。媼化政氤氳。廟假蘋蘩享。宮歌葛藟恩。箴成彤有管。儉極練爲裙。鼎水遺弓痛。湘江染竹痕。東朝辭故事。先烈勖明君。損膳常蠲貢。含飴但弄孫。遐齡方祝祐。厚夜忽無昕。念疾慈心切。遺憂末命存。宸哀窮宇宙。巷哭震寰垠。鳳翣波濤渺。龍旌霧雨昏。漢陵同兆域。周祔合情文。寶冊千秋揭。金枝百世蕃。誠深朝阜雀。效蔑負山蛟。奔哭從關臬。襄期迫寢園。遷灤去年淚。重灑九疑雲。</text>
<title>顯宗大王挽詞</title>,<text>出震東方主。明離北極居。功光謨烈後。業大聖神餘。撫世期回泰。居謙德尙虛。百僚趨運化。萬姓囿陽噓。講道開英閣。崇儒貯石渠。畏天怕敬在。罪已至誠攄。國養東朝備。親恩九族如。遷封渦水日。追祔閟宮初。臣痛纏遺鏡。深憂在倚廬。終身同舜慕。釐禮本周書。末命俄憑几。重宸晏出車。齡違姬后夢。業在漢皇儲。雨泣紛環衛。雷號匝井閭。崇岡朝列祖。仙路杳華胥。盛德觀郊諡。鴻名煥璜璵。小臣偏寵技。地望媿全疏。按臬分朱節。司喉近玉除。誠孤先螻蟻。血淚滿盈裾。</text>
<title>鄭報恩 行一 挽</title>,<text>早歲爭傳洛下名。佇看文墨繼家聲。佩銅花縣官何拙。泣玉荊山病又嬰。臨老忍言烏失哺。惜才非獨弟哀兄。幽明深慟猶堪慰。鳳穴雛皆瑞彩成。</text>
<title>姜承旨 允亨 挽</title>,<text>卽吾先壟是君鄕。平昔持身識最詳。累典豪州家傳窘。同遊汚洛志逾剛。中年蕭散舊都尉。晩節功名右侍郞。旅館歸魂秋正苦。江寮殘月任荒涼。</text>
<title>安承旨 後說 大夫人挽</title>,<text>自從泉下掩芳蘭。冷落庭萱淚幾彈。大家至今瞻母範。盛筵那復罄賓歡。鸞回紫誥殊榮在。劍合眞緣舊壟寒。從此起居違宿昔。一哀風雪悼門闌。</text>
<title>兪參判 棨 挽 二首</title>,<text>先王求士費心勞。公起湘潭冠彥髦。爭說遭逢同管葛。儻成勳業共蕭曹。天官藻鑑持衡久。藝苑聲華屬望高。憂國身殲還夙志。恨隨江漢共滔滔。直聲當日振朝紳。榮遇明時寵渥新。何處得來經術士。平生幸見老成人。天官藝苑蜚英地。聖意群情屬望辰。龍歲忽驚符舊讖。却瞻丹旐倍傷神。</text>
<title>詠大雪 二首</title>,<text>前宵一雪正紛挐。玉樹瓊林爛熳花。萬里參差銀界闊。九霄璀璨月宮賖。梁園授簡眞堪戲。灞水尋梅謾自誇。最是書堂岑寂夜。寒輝偏照碧囱紗。亂雪憑陵晩更挐。玄冥贏得別春花。碧鬟靑嶂須臾幻。白屋瓊門次第賖。大窖餐氈人已遠。山陰理楫興堪誇。寒蟾況復添光景。呼酒那嫌岸角紗。</text>
<title>鄭參判 之虎 挽</title>,<text>傷心前輩盡凋零。到手哀詞涕更傾。棠邑迹淪鸞久蟄。薇垣聲振鳳重鳴。四朝臣節天官贈。七耋耆英地望淸。看取竇門餘慶在。滿庭蘭玉總盈盈。</text>
<title>金校理 璁 挽</title>,<text>嶠南從古富材賢。最是夫君妙譽全。樽酒湖中傾意氣。簪紳朝右共聯翩。鑾坡銜命紆新渥。蓬館招魂近舊阡。東郭閉門風雪裏。不堪回首一潸然。</text>
<title>李兵使 璞 挽</title>,<text>山西當代出英髦。虎視鵰搏膽力豪。滄海樓船重節制。薊庭風雪舊勤勞。門前不見胡名馬。匣裏空餘越寶刀。回首中原多格鬪。世間何處覓君曹。</text>
<title>趙判書 珩 挽</title>,<text>早從牀畔許襟期。厚德常欽長者儀。浮世榮枯身老後。閒園花竹興闌時。耆英座上春風滿。里社筵中玉杖移。謝氏庭除多寶樹。韋經餘慶未應遲。</text>
<title>權戚叔正郞 穆 挽</title>,<text>外黨年來劇替零。誰言公又未脩齡。潛郞地部恢恢刃。通判咸州藉藉聲。灑落胸中如水月。凄涼身後只螟蛉。欲知孝友平生事。他日須徵墓上銘。</text>
<title>安知禮 錠 挽</title>,<text>東郊別墅初旋蓋。何處靑山設若堂。秦郡纔看容墨綬。漢庭終未獻長楊。詩書舊業庭珠在。五十流光隙駟忙。白髮慈顏無所託。精魂應繞倚門傍。</text>
<title>尹永平大夫人挽</title>,<text>惟我外從姑。婦德古無讓。早孀撫稚孤。慈訓嚴敎倣。義濟及宗戚。嫠惸所賴杖。憶昨庭有慶。歡娛溢親黨。大哥纍郡印。二哥登天榜。榮光若可掬。弔賀不容餉。薤歌替蕭鼓。門闌異疇曩。明徵竟難恃。善報靳大享。孤孤我叔母。隻影將何仰。孫提蒙撫摩。視我猶己養。升堂纔信宿。殯宮已啓帳。係官闕臨窆。中腸倍熱愴。</text>
<title>送李扶安 沆 之任</title>,<text>秋風記得城西別。五馬南征最寵光。不是聖朝敦孝理。那敎學士莅遐方。盈廚海錯供甘旨。繞閣梅香滿壽觴。遙想政成多暇日。望宸應賦感恩章。</text>
<title>柳察訪挽</title>,<text>纔得匈音淚滿裳。哀詞到手倍催腸。官銜每惜竿鮎上。身世飜驚隙駟忙。蓬矢初心終寂寞。舊氈遺業益凄涼。餘暉未報先晞露。更把何言慰北堂。</text>
<title>鄭僉知 良纘 大夫人挽</title>,<text>福善誰云舛。明徵信有存。門闌八子壻。內外百兒孫。封錫夫人貴。期頤上壽尊。他時女史傳。閨範播芳芬。</text>
<title>李監司 星徵 夫人挽</title>,<text>媲德名家百祿昌。久聞儀範冠閨房。恩封錦誥榮光溢。夢繞萊城別恨長。一病沈綿無下壽。三珠輝映見諸郞。他時刺史回車日。腸斷櫻花舊簟涼。</text>
<title>海豐君鄭 孝俊 夫人挽</title>,<text>幽閒貞靜德天成。婦道閨儀大典刑。共說東方婺女彩。並明南極老人星。誥花稠疊承新寵。仙桂尋常滿一庭。世上更無純吉福。靑門丹旐雨冥冥。</text>
<title>權參判 堣 夫人挽</title>,<text>訓自秦樓婦道宜。從來榮樂在門楣。夫人貴荷恩封煥。按使尊兼宰相資。草草人間知命歲。欒欒身後稱家兒。明朝淺土坡山下。鱞眼空敎老淚滋。</text>
<title>益豐君挽</title>,<text>淸姿如玉稱金枝。當日風流一夢疑。稚子襲箕憐後緖。斑衣在篋泣偏慈。猶看春草回新綠。那復芳樽挹舊危。爲是平生親懿篤。東風灑淚寫哀詞。</text>
<title>申參判 濡 挽</title>,<text>五旬何遽亞卿卑。仁壽難徵理可疑。博學縱無當世用。淸名應有後人知。孤兒箕業靑氈薄。慈母門閭白髮垂。瓜葛再聯情義篤。一爲公痛一爲私。</text>
<title>李判書 一相 挽</title>,<text>一家三世主文盟。卿不慙公子又卿。業守靑氈元舊物。詞傳白雪總新聲。歸朝步履班初散。入夜瓊瑰夢已成。留得兩孤承令緖。便看頭角露崢嶸。</text>
<title>東昌尉挽</title>,<text>都尉何醇厚。沈藏混世中。雙親終孝養。一子嗣家風。已逐秦樓鳳。猶存沁水宮。人間富貴樂。回首夢成空。</text>
<title>安承旨 後說 夫人挽</title>,<text>此骨安能不痛傷。新悲舊恨共茫茫。二年消息重泉隔。同穴深盟一死忙。稚子持喪憐後事。嬌兒助葬忽先亡。人間更有無窮慟。血泣高堂鶴髮長。</text>
<title>趙參判 壽益 挽</title>,<text>弱齡聲價十城連。爭道西厓宅相賢。棹倚驪江言事日。門臨漳水養痾年。完名獨有三朝舊。官位還嗟八座聯。小子夙霑牀下接。一哀臨挽倍潸然。</text>
<title>洪掌令 汝河 挽</title>,<text>諫署徵書出縉雲。九原纔是闢新墳。北辰明主方虛席。南紀諸生盡在門。摛筆榮光高翰苑。封章直氣震天閽。回頭一灑盈襟淚。洛水迢迢千里奔。</text>
<title>李總使 元煥 挽</title>,<text>爲郡何須誦六韜。將壇還復着兒曹。時無羽檄宜相棄。老臥田園亦自豪。幾沐僑村回獵騎。亦從華檻醉芳醪。風流一與頹齡盡。灑涕遙添錦水濤。</text>
<title>淸風府院君金 佑明 挽</title>,<text>餘慶堪徵積善家。相門淸議向來多。忠勤夙著周申伯。勳業終期漢伏波。大夜音容還寂寞。東朝哀痛更如何。春明曉日賓朋散。慟哭寒原淚注河。</text>
<title>李僉樞 時煜 挽</title>,<text>羅隱名虧蓮桂籍。張堪治著麥桑謠。喉司崇秩看賢胄。頂玉榮光荷聖朝。五福先稱箕範壽。諸孫皆比謝家饒。親如最是傷心處。丹旐秋風永渡橋。</text>
<title>洪府使 聖龜 挽</title>,<text>每惜雲程困逸翎。那堪夭逝更冥冥。平生謗議金能鑠。到處循良石幾銘。不昧應憑二荊紫。無兒可付一氈靑。凝川細話森如昨。欲寫哀詞涕自零。</text>
<title>金都事 秋萬 挽</title>,<text>幽明銜痛定無涯。上有庭闈下婦兒。強仕行年纔過四。抱才名位更憐卑。南州護病多時念。西塞聞匈永訣悲。說到平生交誼厚。未題哀挽涕先滋。</text>
<title>金大憲 益炅 挽</title>,<text>鵷廷晩展羽儀奇。世德淸名邁等夷。車服濯龍門上戒。風稜驄馬府中知。芝蘭舊室秋宵話。簫鼓新阡雪草悲。欲寫哀詞重灑淚。院咸匈問又今時。</text>
<title>都斯文 愼興 挽 二絶</title>,<text>靑雲潦倒臥靑山。豈有聲名出世間。最恨洛東江逝水。不隨天道共回環。轟然尺疏動天閽。仲氏篪由伯氏壎。黑綬丹旌相映去。可憐千里鶺鴒原。</text>
<title>漢原府夫人趙氏挽</title>,<text>淑質閨儀備。奇祥月夢徵。誕彌生聖女。嗣入配長陵。養自天廚繼。籌聞海屋增。庭蘭一非少。津劍兩終憑。葬聽官司庀。生封府系稱。傾朝送哀誄。述德媿無能。</text>
<title>洪監司 處尹 挽</title>,<text>玉署當時步武聯。銀臺同席亦多年。猶聞五夜曾傳漏。不見三淸伴直仙。召舍棠陰留美化。謝庭蘭茁屬靑氈。眷天雁序驚中斷。池草荊花只索然。</text>
<title>李司諫 壽慶 大夫人挽</title>,<text>敍族論交自世傳。閨儀慈範起欽偏。眼前歡足兒孫滿。膝下榮多子壻賢。烏哺期終三釜養。龜齡遽減八旬年。傷心忍說西州事。尙記當時彩舞筵。</text>
<title>赴尙州時馬上呼韻。三絶。</title>,<text>板輿行趁上春前。萬里靑天鳥道連。孤燭驛亭寒望遠。紫宸明月夢中懸。樹頭初日漏雲明。五馬遲遲行復行。渭水終南別望遠。等閒光景亦關情。夢隨殘月拜龍顏。靑瑣依然舊點班。更上驛亭時極目。終南還作可憐山。</text>
<title>㺚川馬上口號</title>,<text>亂山殘雪撲征衣。石路緣溪去復微。薄暮欲投沙店宿。孤煙一枺護荊扉。</text>
<title>鳥嶺馬上口號。一律二絶。</title>,<text>萬里煙雲一棧斜。手摩辰宿未應賒。懸崖簇石行行盡。爲問層巒復幾遮。重關一棧接天斜。淸渭終南漸覺賖。立馬欲從高處望。片雲何意日邊遮。遲遲皀蓋到林皐。怪鳥時聞古木號。磵道餘寒仍凍雪。石門殘日照征袍。板輿行色南來遠。玉庭淸光北望勞。歸夢不知山海隔。獨尋秦樹五雲高。</text>
<title>曹溪石橋呼韻</title>,<text>落日頻移席。危橋杖屨聯。卽看胸似海。何怕盞容船。</text>
<title>口占遣懷。二絶。此以下。完山錄。</title>,<text>南服三年忝按廉。絲毫無補二毛添。聖恩儻許歸蓬蓽。煙雨眷溪嗽玉簾。竹林疏雨入囱廉。春意朝來柳上添。節序居然今又換。不堪羈思滿空簾。</text>
<title>高敞東軒雪夜</title>,<text>縣城如斗傍山阿。松檜參天雨雪多。衙罷小堂無箇事。不妨呼酒費吟哦。</text>
<title>到興德。憶東閣盆梅。</title>,<text>梅意衝寒已放春。淸宵雪月共精神。莫須飄落關山曲。好待尊前倒角巾。</text>
<title>扶安縣詠雪 二絶</title>,<text>客夜扶風雪意多。朝來天地白嵯峨。此身如入瓊瑤窟。纈眼難成七字哦。蕭疏雲意曉來多。玉削千峯一色峨。㶚水莫誇驢背興。驛亭無處不宜哦。</text>
<title>南高寺 寺在甄萱古城</title>,<text>䕺桂經霜葉葉紅。一筇微路寺門空。平林暮色疏煙外。枯竹寒聲片雨中。側㙮蝙鳴千古穴。廢箏烏啄九秋風。細推興替渾如夢。城闕誰知作梵宮。</text>
<title>寄完判聖堂倉行軒。二首。○完判。姜碩賓。</title>,<text>一謝琴堂吏牒盈。臥聽高閣晩潮聲。漕庭晝領黃龍軸。蠻市春酣綠蟻觥。白氣翻天風駕海。晴氛和霧雨渾城。悠然忽起乘槎趣。夢踏星河萬里明。別浦春還黑霧消。使君於此駐征軺。龍宮寶錯鮫人供。漁市芳華舵女嬌。蜃幻樓臺晴隱隱。雁橫島嶼碧迢迢。江湖淸債酬應盡。東閣何孤雪萼飄。</text>
<title>巡到順天松廣寺</title>,<text>綠陰芳草蘸晴洲。白雨初收晩靄浮。衙罷小樓靈境寂。磬殘諸殿寶龕幽。簇巒當戶天容窄。懸瀑衝欄夜響稠。巖鳥一聲䕺桂老。百年塵事入搔頭。</text>
<title>巡到珍島碧波亭。二首。</title>,<text>終古英雄幾倚樓。獨憑長劍思悠悠。東南襟帶封壃盡。淸濁乾坤日夜浮。大旆高褰風萬里。仙區別望鶴千秋。平生儻負玆遊勝。人世誰知有沃州。萬里登臨海上亭。畫欄朱箔瘴雲腥。鯨翻雪浪兼天白。蜃幻珠樓特地靑。舟揖遠通淮楚路。山河長照老人星。雄觀未愜歸帆從。王事關心鬢欲零。</text>
<title>寒碧堂 三首○在完山南城外</title>,<text>古城東麓訪仙區。細路緣溪步步幽。綺席晴臨平楚闊。丹甍迥出白雲浮。藤蘿咫尺人間隔。嵐靄尋常袖上收。乘興不嫌春日暮。更將殘酒月中遊。何來巨石壓神鼇。上有飛甍百尺高。雲捲暮山濃活畫。雨增春水聽新濤。琴樽月照芳筵靜。簾箔風輕鐵笛豪。八九胸中淸賞愜。却疑塵界接仙曹。豐沛千秋獨此亭。薄陰芳草蘸沙汀。浮榮老去全知幻。遊興春來豈願醒。雨洗鷗波千頃白。雲開螺黛萬重靑。小筵歌吹寬羈抱。莫向樽前歎鬢零。</text>
<title>歸思逢春轉深。聊以遣懷。三首。</title>,<text>朱門寂寂鎖金魚。牢落羈愁病鶴如。南國幾驚新節序。北郊無恙舊琴書。妓筵歌吹心全倦。賓館壺觴分亦疏。獨立蒼茫吟望苦。一天星月夜囱虛。幾負秋風吳會魚。悄然羈思越禽如。轅門白日時觀射。鈴閣淸宵獨檢書。梅萼已經微雨綻。桂華偏向半簾疏。舊都雲物渾無賴。猿鶴初盟恐墜虛。天涯苒苒歲星遷。華髮頻傷鏡裏顚。東閣寒梅殘臘後。南塘新柳上春前。酒因多病開涓滴。詩爲消愁強槧鉛。倚遍危欄吟望苦。北辰明月夢中圓。</text>
<title>詠梅 二絶</title>,<text>一庭微雨濕靑苔。少坐層軒獨薦杯。簷外短梅開欲遍。好風吹送暗香來。春來多病出門遲。花意闌珊也不知。時有暗香簾額透。小梅應綻兩三枝。</text>
<title>巡到右水營二首</title>,<text>豎節湖山第一峯。俯看襟帶護神封。春臨按使杯中酒。龍吼將軍匣裏鋒。白日層波喧霹靂。靑天孤嶼削芙蓉。張帆欲蹴鯨鯢窟。聖世還應夜不烽。危欄萬里騁雄觀。澤國春闌大將壇。舟揖定應通百粤。關防還復冠三韓。拍天波合軍聲壯。壓海雲臨劍色寒。烈士忠魂招不得。激昂陳迹淚汍瀾。</text>
<title>巡到左水營</title>,<text>滄海何年讓一頭。金湯終古盡南陬。層濤入港千艘泛。七里緪雲百雉浮。倚劍却嫌天地窄。擊壺還惜歲星遒。波臣自有韜鈐略。早樹奇勳聖渥酬。</text>
<title>巡到兵營</title>,<text>山河襟帶護藩邦。萬雉縱橫疊鼓撞。千里壯遊淹玉節。一樽豪興動金幢。巖花晝覆論兵室。關月宵臨說劍囱。宇宙百年難得意。莫敎羈夢到殘釭。</text>
<title>茂朱寒風樓</title>,<text>樓在藤蘿錦繡林。九秋斜日共登臨。簾前鴨綠千層浪。檻外螺靑萬疊岑。老去只嫌詩力退。醉來寧怕酒杯深。欲將不盡湖山興。更向招提愜素心。</text>
<title>赤裳山城 二首</title>,<text>壁立懸崖面面同。萬重空翠鳥途窮。層巒磅礡龍蟠壯。矗石巉巖虎踞雄。坎積雪霜看太始。頂磨辰宿薄蒼穹。秦關百二難爲險。扃鐍千秋固海東。千尋疊嶂勢排空。危棧羊腸一線通。手撫三元超汗漫。神遊八極拍鴻濛。璿宮寶籙祥雲護。石室芸編瑞旭濃。俯瞰人間幾重隔。滿天雷雨晝夢夢。史庫璿源殿。皆在城中。故下聯及之。</text>
<title>妓輩嘲以晏坐。詩以解之。</title>,<text>睡起東囱日晏時。忽驚啼鳥上花枝。非關老去耽聲樂。不是閒來事奕棋。夜中獸樽新釀酒。曉删芸篋舊題詩。淸狂結習消難盡。莫怪朝衙出每遲。</text>
<title>賑救之餘。出郊觀農。詩以志喜。</title>,<text>荒畦衰草小車遲。爲愛秋光節屢移。試看晩來堪畫處。雨餘香稻欲流脂。</text>
<title>述懷 三首</title>,<text>持節三年弊黑貂。長時原隰騁熊軺。了無尺寸蘇民瘼。豈有涓埃答聖朝。浮世是非金亦鑠。異鄕光景鬢全凋。燈前暗結還家夢。依舊春溪上晩潮。春來愁緖亦蕭條。厭見南鄕景物饒。風外竹音空摵摵。月邊梅萼自飄飄。民憂默計眉常蹙。時事頻驚骨欲消。中夜不堪危涕下。誰將玉笛弄雲霄。南藩持節際饑荒。城郭人民半鬼鄕。猶溺寧望拯魏壑。發倉爭柰罄齊棠。任地梅塢花如雪。不管春城月似霜。中夜徒然長太息。聖恩無報鬢滄浪。</text>
<title>兒妓纖纖。携琴來訪。口占以贈。一律二絶。</title>,<text>獨抱瑤琴帶雨還。相逢一笑破愁顏。好將手語吟仙譜。殘燭何妨到夜闌。何來童女叩重關。乍立風前笑整鬟。任使雨聲侵別曲。好懷贏得一宵閒。纖指泠泠作好音。不勞靑鳥報丹心。十三爾愛芳年弱。半百吾傷暮景臨。欲放狂歌調玉軫。堪羞華髮照瑤簪。高唐一夢渾閒事。雲雨千秋楚峽深。</text>
<title>邊山入往時。待潮退於野亭。口占贈指路僧。</title>,<text>野亭微雨小晴餘。紅濕棠花欲落初。蘿逕忽逢雲衲問。海中山色復何如。</text>
<title>記行 登山涉海凡十餘度。然後始達邊山。記入往時所見。</title>,<text>水邁山行不可常。一峯纔度復滄浪。鷗邊紅襯棠花晩。馬首黃知瘴霧長。境接蓬壺鸞鶴引。路通瀛島鼈鼉梁。回看塵世隔何許。未到仙區已杳茫。</text>
<title>格浦卽景。二首。○格浦在邊山。山盡處。俗稱有神仙。故號爲瀛洲。</title>,<text>重溟萬里退潮平。眼欲窮邊落照明。畫閣戛雲驚鶴夢。靑藜鳴石訪鷗盟。海門遠挹田橫島。峯頂疑聞子晉笙。滿袖泠風便長擧。百年塵趣已全消。琪樹䕺中別有天。海環靈境隔塵緣。潮聲迥雜泠風籟。秀色晴籠曲渚煙。歷歷靑鸞雲際影。依依赤壁夢中仙。秦皇漢武還堪笑。方士樓船若箇邊。</text>
<title>聽磬</title>,<text>夜來虛靄易生寒。骨泠魂淸夢亦難。雲外忽聞靈磬響。老僧應自禮空壇。</text>
<title>漁笛</title>,<text>虛堂寂寂燭花殘。萬壑天風拂面寒。何處笛聲淸骨法。月邊漁艇夜深還。</text>
<title>出山時記行</title>,<text>一罷瑤臺伴鶴眠。暮天歸被正飄然。高牙半露藤蘿外。斜逕全迷草樹前。出洞已愁仙府隔。沿溪猶對海潮連。桃花流水春應好。早逐漁舟續舊緣。</text>
<title>順天公館 繁華甲於一道。故邑號小江南。饑饉之餘。索莫特甚。無意玩景於喚仙亭。以詩寓意。</title>,<text>王事悤悤萬慮纏。畫亭誰喚羽衣仙。村閭半異饑荒後。梅柳猶爭雨露邊。原隰三年吾老矣。繁華一去意茫然。江南風物渾無賴。隔樹愁聞月裏鵑。</text>
<title>春夜招呼數妓。仍成一醉。要散羈愁。</title>,<text>豐沛淹留節序忙。一春歸思鬢蒼蒼。柳堤雨過鶯如醉。梅塢風輕蝶欲狂。詩句每從花裏得。愁心偏向月邊長。佳人錦瑟堪乘興。蟻酒深斟也不妨。</text>
<title>老妓勝玉環。聞佳人錦瑟之詩。蹙然曰。使我便死而詩獨留傳。則後人必以我爲佳人。其傷老之意慼矣。用其意而成之。</title>,<text>蕭疏短髮鬢邊垂。溢美多慙七字詩。若使全身便乘化。鏡中姸醜有誰知。</text>
<title>仍用前韻。反其意而和之。</title>,<text>鏡裏何傷短髮垂。淡粧低唱亦宜詩。若無十二滄浪曲。豐沛繁華世豈知。以能誦漁父辭十二章。故云。</text>
<title>又步前韻</title>,<text>湖中淸唱美名垂。侈後何須寂寞詩。一曲猶堪調玉軫。少年行樂夢中知。</text>
<title>萬景臺踏靑。二律一絶。臺在甄萱古城</title>,<text>愛此離離半日淹。坐來新綠襯帷襜。煙沈短壟還如織。風動長堤又似酣。雙屐過時靑苒苒。一筇携處碧纖纖。年年踏罷城南草。半覺霜毛鏡裏添。藜杖遲遲到石扉。滿城春色望依依。天涯令節三三逼。壟上遊人兩兩歸。坐惜殘花已凋謝。行憐弱草自芳菲。盤桓不覺斜陽盡。一抹輕煙羃翠微。問柳尋花上古菴。忽驚時序又三三。徘徊底處歸來緩。草色連空濕翠嵐。</text>
<title>壬子三月初三日夜。夢入天門。昵侍淸光。而數腴之色。頓減於前。方切區區之憂。其後蒙恩遞職。聞在是日。感而成之。一律二絶。</title>,<text>夢隨殘月返淸都。前席從容聽舜謨。殿角祥光雙鳳護。日邊和氣五雲扶。彩眉政爲饑荒蹙。玉色偏知藥石癯。天柘宗祊應有慶。覺來惟祝庶幾無。前宵一夢近宸楓。尺疏分明感聖衷。河海厚恩何以報。北望稽首泣無窮。昭昭天鑑燭無幽。誰謂微誠動冕旒。死日生年皆爾極。不爲糜粉若爲酬。</text>
<title>次湖西伯南仲輝 二星 韻。二絶。</title>,<text>禁中仙侶集湖中。灑落襟懷少日同。聚散有期人易老。一杯相屬歎頭蓬。分手江城細雨中。驛亭誰復一樽同。秋風匹馬重來日。可使郵筒到蓽蓬。</text>
<title>登練光亭 此以下箕城錄</title>,<text>江上朱樓問幾凭。繡衣持斧又銜氷。高牙大纛重臨地。贏得秋霜鏡裏增。</text>
<title>次鄭校理泰然韻。四絶。鄭有嘲晶之心。故次其韻而解之。</title>,<text>鏟彩金天秀氣晶。海宮朝日煖煙生。誰知徹底無纖滓。皎皎還如止水淸。龍宮仙債愜心期。貝戶珠欄纈眼奇。最是玲瓏宜畫處。水晶簾捲月明時。春來多病百憂纏。小雨輕寒透薄綿。墻額絳桃開欲遍。依依赤壁夢中仙。春愁寂寂雨霏霏。燕蹴殘紅繞檻飛。怊悵水宮簾箔裏。九華消息雁來稀。</text>
<title>次李龍岡潤甫 瑞雨 晶謠八絶韻。</title>,<text>淸泠沆瀣孕瑤晶。吐耀含光照夜明。三品雙南難幷美。璜聲寧遣玉先鳴。黃帝曾遺赤水涯。溫溫貞質絶纖瑕。櫝中秖可精輝韞。十五秦城肯許賖。鍾精華岳撤金天。入室方知氣爽然。石韞水懷難掩媚。淸輝𥴋弄更堪憐。玄鶴雙珠且莫陳。靈蛇寸壁始同倫。趙難私愛秦難取。更覺靑熒絶世珍。河伯宮中始得之。暗投寧見俗人疑。通明表裏無些穢。笑殺崑精有小疵。光澤氤氳手裏纖。更疑仙掌露華沾。能淸淨几明囱夜。却下玲瓏望月簾。至寶元來等鏌干。怳如辰宿動芒寒。若非八角驪龍抱。定是蛟人淚滴盤。照夜無心越客提。出疆宜戒匹夫懷。直憐配德溫如玉。莫道褰襜鬧九街。原韻老桂脂淸結水晶。玲瓏猶帶月華明。蟾宮刻作朝元珮。只許吳剛手裏鳴。絶寶來從薩水涯。明珠失彩玉慙瑖。泉流庫裏金多少。不是風情也不賖。銀漢輕雲抹碧天。廣寒簾箔遠依然。彎彎素魄些兒疲。二七淸光更可憐。六尺珊瑚未足陳。連城白璧始堪倫。延陵解掛千金劍。却惜輕盈掌上珍。按使當今吳隱之。貪泉獨酌自無疑。氷晶一顆終難捨。爲愛淸光絶點疵。裁波劈月絶輕纖。近手翻疑玉露沾。銀燭紗籠渾不管。洞房眞有夜明簾。澄淸閣上曲欄干。五月炎天分外寒。不是棠陰威令肅。龍皮侵在水晶盤。玉塵惟宜阿衍提。瑤晶今亦在君懷。登車莫遣襜帷捲。恐鬧箕城內外街。</text>
<title>次少尹柳起之 之發 藥城韻。此城。少尹先人之所築。故落句及之。</title>,<text>孤城千雉勢參天。險阻金湯此獨全。爲是西藩關鑰重。塹山當日着功偏。[附原韻]層城絶壁揷雲天。形勝還兼險固全。回頭四十年前事。孤露餘生愴意偏。起之</text>
<title>纔出藥城門。環坐松陰。少尹請賦。聊以塞責。</title>,<text>形勝千年地。奇遊分外成。東風不盡興。歸路更班荊。</text>
<title>環坐松陰時。安妓之纖歌。寧妓之劍舞奇絶。故又賦近體。</title>,<text>東臺纔罷暮春遊。杖屨聯翩磵道幽。暫就薄陰成草坐。不妨斜日下林丘。石城歌曲雲霄咽。臨穎芬芳劍器留。宇宙百年難得意。且將餘興盡觥籌。[起之時]踏盡層崖辦勝遊。路回林壑興還幽。天晴別浦分孤嶼。地似幷州認某丘。只爲佳辰窮翫賞。不妨斜日作遲留。歡深樽俎傳杯促。醉把花枝不計籌。起之</text>
<title>百祥樓 二首</title>,<text>聯翩冠蓋晩登樓。平楚微茫綵靄浮。勝地卽今堪涕淚。使華疇昔極遨遊。馬山不改千年黛。薩水難湔萬古羞。檻外退潮連渤海。偏憐日夜向東流。[起之時]百尺崢嶸庾亮樓。隔簾香嶽翠嵐浮。抽身暇日聯翩至。得意佳辰汗漫遊。席上嬌姿羅粉黛。盤中美味錯珍羞。還將不盡登臨興。更倚蘭舟泝碧流。起之別浦春晴黑霧消。鏡中飛閣壓層潮。群巒散出雲霄聳。二水中分島嶼遙。紅襯綺筵花媚臉。翠低羅袖柳齊腰。斜陽送了迎新月。倒瀉深樽興轉饒。[起之時]畫閣參天瘴氣消。繡簾晴捲海門潮。花間舞影旋還轉。風外歌聲近復遙。把筆白雲生浦口。倚欄紅日隱山腰。繁華勝地玆遊最。差慰他鄕旅思饒。起之</text>
<title>上東臺時口占</title>,<text>共携筇杖上層崖。玉削芙蓉面面皆。暫憇竹房淸骨法。乍聽松籟爽襟懷。春深草色全迷逕。日晩藤稍半蔭階。直踞石壇凝望遠。好風多意捲靑霾。[起之時]踏遍金沙萬丈崖。相君携杖使君皆。尊前絲管添新興。筆下風雲入壯懷。掃去落花紅損石。坐來芳草綠侵階。天公爲餉遊觀勝。千里湖山散翳霾。起之</text>
<title>藥山東臺宴席</title>,<text>一片孤城萬仞臺。俯臨蠓蠛思悠哉。依依疊巘連雲繞。滾滾長江坼地廻。舞袖翩如雙雪鶴。鼓聲轟作半天雷。胸呑八九曾無蔕。憂惱人間總已灰。[起之時]孤城西畔是東臺。携手登臨一快哉。遠岫較如詩壘屹。長流添得酒杯廻。靑春舞劍吹霜雪。白日歌鍾殷霆雷。直欲拂衣棲此地。世間塵慮覺全灰。起之</text>
<title>戲贈 所贈人適十三歲。故借用琵琶女。且余年適如歐陽公自稱醉翁歲相符。</title>,<text>春寒輕襲鎭犀帷。未放夭桃灼灼姿。弱質琵琶初學歲。蒼顏六一在滁時。已敎靑雀傳芳意。不許田郞誤後期。堪笑風流杜司馬。湖州空賦綠陰枝。</text>
<title>練光亭觀燈三十韻</title>,<text>西關形勝八區稱。故國繁華着處矜。山勢北來高崒嵂。江流南走浩奔崩。檀君建國靑丘闢。麟馬朝天白日昇。乙密仙蹤千古遠。箕王聖化八條徵。鱗鱗萬室如雲鬧。隱隱層城學月縆。春市靑帘開酒肆。晩汀姸唱採江菱。嬉遊忽漫華筵敞。時序居然令節仍。佳客招呼相跌宕。飛樓縹緲共攀乘。朱簾錯落圍珠帳。廣樂喧闐繞錦棚。激越瑤琴孤鶴唳。悠揚鐵笛老龍譍。窮歡豈止飛金斝。挑興方敎展綵燈。鶴焰細縈千樹抄。虹光交射八囱稜。參差繡索輝輝裊。次第紗籠點點層。晹谷如非踆烏翥。寒門應是燭龍騰。光侵桂魄通宵晃。影落波心徹底澄。但覺瞪勞銀海眩。還如身襲綵霞蒸。上元故事徵西漢。千載奇觀續廣陵。麥氣潤天時更好。僧家浴佛事堪憑。金吾夜警聊須弛。御史霜威欲暫凌。席上使君聯皁蓋。征西節度駐花膺。伶官舊譜皆臻妙。花妓新聲各鬪能。玉節自慙方面寄。綺筵何幸此身登。江樓勝景看非刱。關路芳塵踏亦曾。薩水何年忝衣繡。龍灣當日且銜氷。西南制閫恩偏渥。勳業看銅鬢已鬠。撫劍雄心馳紫塞。望宸歸夢想靑綾。了無一政蘇民瘼。謾荷諸君倒酒澠。塵世豈無今夜會。浮生難更此樓凭。城頭燭焰看看盡。簾額晨光細細凝。身外功名都幻耳。且將餘興掃溪藤。[起之時]箕國江山從古稱。四時佳麗競相矜。千秋乙密臺猶在。一片朝天石未崩。地勝坐招仙客到。樓高臥看曉暾昇。繁華何但會無比。文獻還知此足徵。滿眼風煙供點閱。無情歲月幾環縆。荒城晩響愁橫笛。別浦淸歌怨採菱。老去簿書常自惱。邇來憂病轉相仍。佳辰一任孤懷闃。良夜難敎逸興乘。底處窮歡飛玉斝。誰家設戲結山棚。少年樂事休相說。靜几酣眠獨不譍。忽報相君初動駕。強登高閣試觀燈。參差影綴星千點。爛熳光偸月半稜。剩匝火城高作列。迥連天宇沓成層。煒煌眼眩花開遍。飄忽身疑羽化騰。碧樹九街分晱晱。綠波千頃共澄澄。亭臺熀朗消氛翳。簾箔疏涼散鬱蒸。爭似紗籠明漢闕。何如簫鼓過松陵。金吾弛禁人爭忭。穎客披圖事莫憑。分外奇遊成汗漫。箇中羈思絶侵凌。禮寬工部隨嚴武。喜極慈明御李膺。游刃一邦知有裕。分符百里媿無能。開筵雨後歡情倍。擧網沙頭美味登。浮世壯觀誠不偶。異鄕佳會料何曾。望中和氣三春柳。座上淸姿一段氷。眷篤二天蒙許與。雪埋雙鬢歎鬅鬠。歌姬媚態搖紈扇。舞袖輕香襲綵綾。寶唾擎來光勝錦。芳樽瀉處綠如澠。披襟不憚胡牀據。移席還從曲欄凭。漸看陌頭蓮焰盡。却忘衣上露華凝。他時勝迹應相憶。爲把餘懷汙剡藤。起之</text>
<title>燈夕之會。成說已久。而旱暵適甚。未免中止矣。是夕。風雨忽作。萬竿燈燭。一時寂寞。已構之長律。反爲孫綽之天台賦。玆賦七言近體。以攄孤寂之懷。節度使巫山 成川 倅主張而未會。故頸聯及之。巫山倅。許珽。</title>,<text>簾箔深深半掩門。孤懷寂寞傍誰論。綵雲漫隔巫山裏。玉帳遙瞻薩水濆。風雨一番燈滅焰。海天千里月沈痕。固知造物還多事。虛對芳辰獨夜樽。</text>
<title>挹灝樓觀燈</title>,<text>十里紗籠燭影闌。塡街士女競騰歡。西來儻失玆遊勝。虛負平生一壯觀。</text>
<title>次柳少尹起之。李中和汝老 壽蔓 練光亭聯句韻。</title>,<text>轅門白日可張羅。默坐焚香味更多。芳草漸看依砌長。綠陰偏愛上欄過。牀頭道帙常閒檢。簷角蒲鞭已廢檛。乘興不須樓百尺。華筵且莫詑高歌。</text>
<title>登百祥樓 二首</title>,<text>欲上先開芥滯胸。儘知佳麗冠吾東。江流屈曲如巴字。山色濃浮作黛容。一面關防元壯固。千年勝敗幾英雄。傷心萬曆皇華使。今日蒼生豈更逢。春城花柳客登樓。曠野雲陰晩欲收。二水分開孤島面。群山浮出六鼇頭。神遊怳入無何界。醉倚如乘不繫舟。最是夕潮舂落照。不勝淸興滿滄洲。</text>
<title>贈白衲 一律一絶</title>,<text>憐君蹤迹學雲浮。閱盡蘧廬食未謀。齒髮同驚老非少。詩篇猶幸唱還酬。淸談款款忘深夜。別意凄凄似凜秋。早晩欲成漣上約。我生於此豈長留。閒將蠧簡補新藤。時把雌麻作細繩。鴨子鷄兒相對睡。不知門外立山僧。</text>
<title>詠籠中鸂𪄠</title>,<text>何來水鳥自成雙。鎩翮雕籠傍客囱。明月滿庭淸夜闃。可憐歸夢落滄江。</text>
<title>不堪遠遊之懷。詩以遣之。三絶。</title>,<text>極天關塞白雲多。陟岵東瞻涕若沱。況復春歸來雁少。愁心其柰一杯何。幾日高堂定省違。河陽東望白雲飛。妓筵歌吹渾閒事。獨向西山怨落暉。關河迢遞曠庭趨。彩服空傷怨淚濡。倚遍曲欄凝望遠。歸心還共片雲孤。</text>
<title>天中節。憶松楸有感。二絶。</title>,<text>南鄕西塞路悠悠。氣序居然逝水流。瞻掃獨傷丘墓隔。等閒時物亦關愁。西南持節積居諸。入望松楸雨露餘。歲事每憑諸弟薦。欲酬其柰昊天如。</text>
<title>詠鶴呼韻 二絶</title>,<text>千年華表舊令威。何事人間染雪衣。最是綠陰庭畔月。靑田一夢共雲飛。何來赤壁夢中仙。舞影翩躚曲檻前。淸囀一聲仍月落。碧天如水水如煙。</text>
<title>遣懷</title>,<text>厭見江山景物饒。年光忽忽自難聊。雄藩再忝身仍老。積毀頻驚骨已銷。歸意不禁魂去遠。壯心偏覺病來凋。關河萬里音塵絶。回望楓宸隔九霄。</text>
<title>次籌邊樓韻。二首。</title>,<text>晩登飛閣八囱開。一滌煩襟亦快哉。魚戲浪心吹白細。山當簾額送靑來。百年天地堪揮淚。千里提封忝不才。無力靖邊徒激烈。獨憑長劍且銜杯。層城快閣鏡中開。襟帶山河儘壯哉。簾外好風驅暑去。檻前微雨過江來。登臨豈有籌邊略。忝竊慙非制勝才。恩渥未酬身已老。客懷愁絶怯深杯。</text>
<title>次望日軒韻</title>,<text>襟帶環縆勢轉工。憑虛千里騁懷雄。溝分幷地徵遺化。石老朝天想遠風。別浦輕帆山影裏。晩汀姸唱水聲中。芳華采采欲誰贈。一朶彤雲極望東。</text>
<title>遷陵日有感。二絶。癸丑遷寧陵</title>,<text>喬山松柏鬱蒼蒼。曉杖東遷擁百祥。靑鎖侍臣餘白髮。不堪號哭淚沾裳。因山此日翣輿移。慟哭遺弓詎可追。一物最霑天雨露。白頭東望不勝悲。</text>
<title>密城 安州 春事</title>,<text>煙花粧點古城春。酒興詩情晩更新。風雨一番寒食過。隔簾紅綠欲迷人。</text>
<title>密城二絶 甲辰繡衣時。入一酒肆。沽酒禦寒。主人頗款待。巡到登門樓而望之。花柳彌滿。不能辨其肆。遂成二絶。</title>,<text>酒肆當日典衣沽。持節重來已白鬚。紅杏滿城煙柳暗。不知何處是黃壚。紅杏花殘麗日遲。綠楊如畫掩溪籬。欲尋酒肆藏名地。多少靑帘處處疑。</text>
<title>浮碧樓重修後登臨。三絶。</title>,<text>水光山色兩相宜。危構重新似昔時。老去風流渾寂寞。綵船無意載歌姬。畫樓雕飾再芳菲。縹緲丹甍接翠微。賴有使君淸趣富。綺筵殘日却忘歸。三登百尺浿江樓。十五年來已白頭。爲問靑山能記否。狎鷗多意對沈浮。</text>
<title>淸流壁</title>,<text>蒼崖壁立欲沖虛。影落平湖畫不如。穩泛小舟沿復泝。仙區物色總君餘。</text>
<title>喜雨</title>,<text>一夜翻盆雨。桑田生白波。雖無千壟麥。庶取百囷禾。喜匝窮村溢。憂寬丙枕多。晩來聞好鳥。能作太平歌。</text>
<title>觀漲</title>,<text>連宵一雨大滂沱。千里懷襄勢漸多。晩渚已無沙遠近。懸崖還失石嵯峨。狀同夏后疏陻水。走若淮陰決壅沙。對此更挑浮海意。星槎直欲訪天河。</text>
<title>沙阿里路中口占。自發程日。每站記行。語之工拙。不可顧也。</title>,<text>敎場南畔雨霏霏。回首西山怨夕暉。九闕祥雲瞻更遠。可堪危涕濕征衣。</text>
<title>彌阿里村舍。別濟季士昂。</title>,<text>鴒原離思已難寬。況復東牀別淚潸。分手出門回首望。終南還作可憐山。</text>
<title>豆險川酒幕 楊州地</title>,<text>垂楊裊裊雨蕭蕭。怊悵邊城萬里遙。最是臨風堪恨處。此生難復紫宸朝。</text>
<title>抱川別二仲</title>,<text>伯仲同來仲獨歸。欲將何語報慈闈。啼鵑一 缺 靑山裂。淚濕班衣幾日晞。</text>
<title>良門驛 永平地。○二仲旣還而復追到。仍與作別。</title>,<text>驛亭分手劇悤悤。芳草萋萋落照紅。鐵岳不崩溟不竭。鶺鴒離恨幾時窮。</text>
<title>豐田驛 鐵原地</title>,<text>老樹陰陰夜色淸。破囱無紙水風鳴。思量多少關心事。終始惟應荷聖明。</text>
<title>金化縣 主倅聞余有腹痛。遺以滑石末。</title>,<text>濃陰十里護官居。鷗白螺靑畫不如。更有使君多意氣。爲將靈藥救河魚。</text>
<title>直木驛 金化地</title>,<text>一字亭臨十字岐。水光山色總堪悲。孤吟世事頭渾白。寂寞松囱聽子規。</text>
<title>過金城縣</title>,<text>長堤漠漠水溶溶。官樹繁陰十里濃。暫憇斷橋成小睡。不堪殘照下高舂。</text>
<title>昌道驛 申晸以都憲上來。而未得對面。</title>,<text>放臣驅馬到林皐。御史靑驄意氣豪。咫尺榮枯元有命。莫敎衰涕濕征袍。</text>
<title>甫利飛坂 金城地</title>,<text>劈分千仞兩崖齊。中有飛湍盪石谿。行路世間曾飽險。臨岐不必恨難躋。</text>
<title>新安驛 淮陽地</title>,<text>暗風吹雨入囱寒。小榻欹危獨夜闌。關路極天人又病。旅懷難借酒杯寬。</text>
<title>淮陽府</title>,<text>百年天地一身輕。千里無人問死生。賴有使君多款曲。更將樽酒慰愁情。</text>
<title>鐵嶺 安邊地</title>,<text>石路崎嶇遠上岑。萬重蒼翠接天陰。欲將一掬孤臣淚。沾灑歸雲繞禁林。</text>
<title>高山驛 安邊地</title>,<text>鐵關城下路縈紆。立馬橋頭日已晡。今夜旅人何處宿。亂山無數片雲孤。</text>
<title>南山驛 安邊地</title>,<text>灘聲月色共凄凄。回首終南夢亦迷。獨夜三更淸不寐。蜀禽何事近人啼。</text>
<title>德源府 金吾郞。本道都事。自稱奉使。長路吹角。到處動樂。少無顧忌之心。戲及之。</title>,<text>歌管城中鼓角鳴。海山千里使星明。窮道豈恨呼牛馬。榮辱人間已飽更。</text>
<title>擬謝文川倅 南宮鈺 夜訪。曾與遊嶺南樓。三句及之。</title>,<text>迢遞邊城道路脩。孤蹤千里片雲浮。使君祕訣評深夜。遷客羈懷似凜秋。華髮共驚關外得。淸樽還憶嶺南遊。驛樓逢別渾無賴。臥對殘釭只自愁。</text>
<title>文川郡</title>,<text>姝城客夜雨濛濛。姸唱何來落遠風。小坐虛簷淸似水。故山歸思更悤悤。</text>
<title>高原郡</title>,<text>羸馬駸駸上北皐。海門腥霧濕征袍。秦京萬里騁遐矚。何處祥雲五色高。</text>
<title>過永興</title>,<text>萬里雙城迹若萍。頑雲北望晝冥冥。山連鐵峽開平陸。江帶龍興接大溟。着處蓬蒿皆戰壘。長林楊柳幾離亭。前朝勝敗徵遺躅。風起汀沙過雨腥。</text>
<title>永興府 客舍。方有宴樂之聲。故及之。</title>,<text>雙城形勝飽聞曾。百戰神功此可徵。聖代卽今邊警息。繁華着處綺筵矜。</text>
<title>草原驛 定平地</title>,<text>驛樓南畔駐征車。愁外靑山石路斜。暫依短筇無語立。片雲何意日邊遮。</text>
<title>定平府</title>,<text>枉沐雙旌再往還。爲將談屑破愁顏。臨分一盞情何極。高義如君末路難。</text>
<title>過咸興口占。</title>,<text>北門襟帶護神封。豐沛千秋瑞色濃。滄海怒濤喧霹靂。靑天孤嶼削芙蓉。樓臨大野將飛翼。橋壓長川未雨龍。遷客難成遊汗漫。不堪殘照下高舂。</text>
<title>咸興府</title>,<text>豐沛千秋霸業興。五陵佳氣尙飛騰。西城立馬空延佇。萬歲橋頭落照凝。</text>
<title>德山驛 咸興地</title>,<text>山木沈沈自起風。水聲嗚咽雨濛濛。名途廿五年間事。半夜郵亭一夢空。</text>
<title>咸關嶺</title>,<text>北上咸山最上頭。俯臨蠓蠛思悠悠。君親自此重關隔。秦樹茫茫涕泗流。</text>
<title>咸院驛 咸興地</title>,<text>裊裊垂楊曲澗西。蕭條離落路高低。二千里外孤臣淚。空使流鶯盡日啼。</text>
<title>洪原村舍呼韻</title>,<text>縣城如斗枕長汀。客路迢迢此暫停。拂地垂楊空裊裊。連天芳草自靑靑。官橋日落沽村釀。漁店煙消見海腥。殘角一聲心欲裂。可堪風外怒濤聽。</text>
<title>洪原曉發</title>,<text>三聲殘角夢初驚。曉色蒼茫月已傾。騎馬出門天遠大。海中紅日照心明。</text>
<title>平浦驛 洪原地</title>,<text>山蹊草合未全埋。門掩東風澗水涯。欲就短簷成倦睡。寂無人語鳥喈喈。</text>
<title>北靑。逢權評事 瑍。仍卽作別。</title>,<text>柳營西畔客驂停。萍水相逢又別情。初日翳雲添恨色。晩風吹雨作愁聲。分携各掩臨岐淚。南北俱非得意行。歸待卯君應有問。長程憔悴鬢絲明。</text>
<title>北靑府 兵使姜萬碩不問。故結句及之。</title>,<text>粉堞崢嶸七里橫。綠楊如畫護孤營。陽關三疊無人唱。流水靑山管送迎。</text>
<title>鎡航院 北靑地</title>,<text>峽院迢迢接鬼方。亂峯如束水聲長。勞生宿債無時盡。落日危橋客意忙。</text>
<title>儕人館 北靑地</title>,<text>濃陰粧點一村幽。小澗緣籬碧玉流。況復主人多厚意。穿魚沽酒慰羈憂。</text>
<title>縱峙嶺 北靑地</title>,<text>連峯簇簇勢排空。矗石巉巖鳥道窮。陰壑千秋氷雪積。坐捫辰宿想鴻濛。</text>
<title>黃水院 北靑地</title>,<text>萬林杉檜接蒼穹。山脊纔敎一棧通。氷雪尙看留太始。關河曾不到春風。</text>
<title>終浦驛 甲山地○五月二十一日霜降</title>,<text>孤燈挑盡便長吁。客夜淸霜巧入鬚。默算嚴程仍不寐。臥聽羸馬吃枯芻。</text>
<title>馬峙鷹德 甲山地</title>,<text>馬山纔度又鷹山。萬里艱關豈暫閒。蜀道三千難作險。謫仙當日謾凋顏。</text>
<title>熊耳驛 甲山地</title>,<text>江流北走日西斜。征馬遲遲客路賖。百里人煙最蕭瑟。層林隱約兩三家。</text>
<title>呼麟院 甲山地</title>,<text>杉檜刁刁萬壑風。短簷微雨晝濛濛。呼麟故事無人問。千載歸來歎道窮。</text>
<title>虛川江 甲山地</title>,<text>江流轂轉勢盤渦。野渡無人落照多。宦海百年身已老。孤舟出沒任風波。</text>
<title>甲山府</title>,<text>屯雲如火欲燒空。關嶺迢迢路不窮。襟帶北來邊塞壯。獨憑荒堞嘯長風。</text>
<title>朱禮院 甲山地</title>,<text>一樹亭亭一院孤。斷橋殘日下平蕪。蒼茫獨立迷疆域。却望宸居老淚濡。</text>
<title>齋嶺曲長坂 甲山地</title>,<text>齋山曲坂道途長。險阻艱難已飽嘗。征客不須愁折軸。古來行路盡羊腸。</text>
<title>五山江 甲山地</title>,<text>綠楊如畫護長洲。一枺斜陽滿渡頭。東土已應從此盡。胡山愁色望中浮。</text>
<title>三水郡 配所</title>,<text>縹緲芙蓉玉削顏。行人說是白頭山。投身鬼谷迷歸路。四顧蒼茫淚自潸。</text>
<title>感君恩 聞嫌人奇中之計。不果行。詩以識之。</title>,<text>此身天地已支離。垂老窮途蜮弩隨。敢恃孤忠神鬼質。秖應微悃聖明知。遐荒不隔全生澤。糜粉還慙一死遲。三祝岡陵都激烈。白頭南望淚如絲。</text>
<title>夜坐卽事</title>,<text>異鄕雲物總傷情。一曲胡笳淚滿纓。頑霧壓城常暝色。獰風入戶作寒聲。孤鳴深樹千山靜。虎嘯空林百獸驚。坐到夜央仍不寐。鬼獜明滅已參橫。</text>
<title>夕登門樓 二首</title>,<text>朔風吹雨過城樓。薄暮荒原極目愁。山近蠻鄕多殺氣。江通鴨水咽寒流。主恩未報猶丹悃。世網難拋已白頭。獨立蒼茫吟望遠。五雲宮闕思悠悠。漠漠黃沙古戍荒。夕風蕭瑟轉凄涼。百年天地知誰藉。萬里關河祇自傷。華髮已從愁裏短。丹心偏向日邊長。胡笳一曲千行淚。沾灑歸雲繞上陽。</text>
<title>夜詠 三首</title>,<text>涼飆颯颯入簾旌。搖落乾坤百感生。千里角聲悲古戌。一年秋色老荒城。嶺雲盡濕思親淚。關月宵懸戀闕情。暗數疏螢仍不寐。起看星漢己西傾。澤畔行吟伴斗牛。滿郊蘆荻早知秋。悲涼戌笛黃龍塞。嗚咽時灘白鷺洲。殘淚每兼孤燭泣。歸心還共片雲浮。可憐皎皎囱前月。此夜分明照玉樓。萬里黃沙地一陬。暮天羈思轉悠悠。眼昏不礙瞻京國。路遠猶堪夢玉樓。晝席談經如昨日。春臺閱武憶前秋。霜寒古塞多歸雁。欲寫衷情徹九旒。</text>
<title>寄李龍岡潤甫。五律二絶。</title>,<text>機穽當前勢阽危。中宵百感鬢如絲。孤蹤已分淸時隔。微悃偏容聖主知。荒寒北風吹雪急。亂山殘月漏雲窺。色斯豈昧冥鴻戒。爭柰銜恩一死遲。三年南服舋初成。世網關心白髮生。入室操刀知俗態。彎弧落石見交情。臨危誰復憐微命。拯溺惟應荷聖明。自識盛恩均覆燾。只思糜粉柰身輕。百尺竿頭迹未安。世間行路上天難。紛紛謗焰含沙毒。浩浩恩波蕩海寬。遍閱俗情皆眼白。每懷王室只心丹。關河日落秋風急。欲采芳蘭怨歲闌。倦倚危樓望斗魁。一聲殘角思悠哉。孤城日落群鴉集。荒戌霜嚴獨雁哀。西極浮雲天更遠。北風寒雪歲方催。中宵點檢平生事。不欲欺君是禍胎。關河萬里歲方闌。抱膝空吟行路難。種髮剩添愁裏白。寸心遍向日邊丹。荒原暮色鴉翻盡。別浦秋聲雁叫寒。毀譽百年人易老。獨憑霜劍更長歎。邊城客夜雨聲疏。門掩秋風葉落初。世事卽今渾是幻。倘來榮辱任乘除。一夜羈愁鬢欲皤。暗風吹雨撲簾多。乘桴入海非難事。其柰君恩未報何。</text>
<title>寄李長淵士興 元祿</title>,<text>何時逸步騁長楸。冷落功名又海陬。華髮共憐非少壯。淺斟還喜尙風流。驚飆鶴唳添新爽。竟夜蟲吟引別愁。澤國霜前多候雁。尺書頻寄浿江頭。</text>
<title>病裏夜坐呼韻。五絶。</title>,<text>秋來多病未提壺。牢落平生舊酒徒。孤燭欲殘眠不得。一聲哀雁塞天呼。半夜悲笳響遠風。匣中霜劍氣成虹。匈奴未滅身先老。壯志空馳紫塞東。蕭蕭短髮鑑中危。關塞秋風病起遲。節序忽驚愁裏盡。黃花應笑久逋詩。三秋多病閉門深。一夜邊霜入鬢簪。明月曲欄蟲語苦。北風吹折倦遊心。門掩西風病起遲。不知關塞已秋衰。黃花冷落霜楓盡。虛負江樓酒一危。</text>
<title>呼韻 二首</title>,<text>萬里荒郊自作閻。胡山寥落夜霜嚴。寒螿底事孤吟壁。病客無悰獨下簾。月色更將秋色幷。風聲還與水聲兼。遙看遠樹靑煙起。可耐羈愁笛裏添。孤懷悄悄苦難寬。萬事人間鬢已殘。拂拭三朝恩似海。放流千里罪如山。黃雲古塞愁羌笛。白日長安夢鷺班。歲月忽漫驚俗節。可堪斑袖淚汍瀾。</text>
<title>雨後卽事</title>,<text>獨携霜劍倚城闉。蒸雨初收露滴巾。積水受風新氣勢。頑雲漏月舊精神。百年去住身千里。半夜棲徨地一垠。點檢北來多少作。苦吟強年憶君親。</text>
<title>記夢 二首○夢入闕庭。得與賀斑。一如常時。覺來感愴。詩以識之。</title>,<text>左掖門前曉色晴。衮袍爭覩下西淸。爐煙細細回金殿。環珮珊珊雜玉笙。瑞日已隨仙仗轉。祥雲初覆羽旗縈。呼嵩聲裏魂仍悸。依舊松囱塞月明。漏盡銅壺闢九重。已看淸蹕出金宮。薰風入杖臚傳緩。喜氣䕺霄樂奏融。千日樽中祥霧合。萬年枝上彩霞濃。覺來枕席猶關塞。刁斗聲殘月滿空。</text>
<title>偶吟 二首</title>,<text>危構登臨獨岸紗。夕陽無限下長坡。山圍疊嶂瞻天窄。水抱孤城聽瀨多。節序忽漫三夏過。客懷其柰一杯何。關河萬里迷疆域。詩句空成七字哦。數椽蝸屋負荒城。鑿岸排籬面勢橫。黃犢巧當山影立。亂蟬多在樹梢鳴。吟邊節序三庚過。愁裏霜華兩鬢明。盡日僑囱無箇事。臥看天際片雲輕。</text>
<title>憶務珍兩竄。二首。○東沙。初配務安。龍湖。配珍島。</title>,<text>萬里危蹤各轉蓬。漢津分手劇悤悤。綿山杳杳孤雲外。棘室茫茫大海中。風氣固應南北異。月華猶自塞湖同。揩靑東郭知何日。衰淚潸潸自滿瞳。離懷悄情引高吟。萬事蕭條只抱襟。楡塞淸霜和雨重。桂江腥霧接天陰。片雲晝濕孤臣淚。殘月宵臨兩地心。癡坐小囱徒激烈。入秋衰鬢不勝簪。</text>
<title>雛燕</title>,<text>燕子交交已數飛。綠楊門巷雨絲絲。巧當簷額喃喃語。乍坐籬頭兩兩隨。穿霧有時追蝶疾。受風無力遶林遲。更憐相哺仍相樂。不識人間有別離。</text>
<title>巢鷹</title>,<text>邊城八月朔風高。愛看雛鷹刷錦毛。目側雁鴻雲外過。志存孤兔草間鏖。籠中振翮神初逸。韝上翻身氣已豪。安得爪牙如汝將。陰山大獵掃腥臊。</text>
<title>悲秋 八首</title>,<text>撫劍僑囱氣挫雄。蕭蕭霜髮看靑銅。荒城月色疏煙外。絶塞秋聲片雨中。千里客懷悲落木。百年身世任飄蓬。劃然一嘯仍三歎。老淚潸潸自滿瞳。邊霜昨夜滴䕺林。短髮蕭蕭不勝簪。缺月巧當簾隙照。寒螿多在枕邊吟。魂隨獨鳥孤雲遠。恨入長江萬里深。何處笛聲悲塞戌。北風吹折故園心。愁裏霜毛箇箇明。客中時序已崢嶸。秋生古磧身千里。夢破僑囱月五更。戌笛已殘羅暖鎭。屯雲偏羃廟坡城。黃蘆苦竹悲風起。榻額寒蟲底事鳴。泣玦追愆久索居。入秋霜髮不勝梳。空山朔氣凄風後。枯荻寒聲片雨餘。賦鵩長沙悲太傅。紉蘭湘水怨三閭。孤城日落胡天遠。牧馬蕭蕭古戍虛。明時投裔泣愆尤。寂寞孤城伴斗牛。靑海雨聲風萬里。白頭山色月千秋。雲橫嶺樹家何在。雁下汀沙客自愁。窮塞閉門衰草裏。滿林寒葉夜霜稠。荒草橋邊獨掩關。却望秦樹隔雲間。松囱孤抱蟲吟盡。楡塞淸霜雁帶還。寒月漸籠魚面鎭。朔風偏起白頭山。秪應零落皆時運。莫對瓠樽作苦顏。衰病沈淹倦上臺。不知秋色雨餘回。日斜古磧棲鴉遠。霜照邊城候雁哀。萬事卽今孤倚劍。一樽何處細斟杯。黃花赤葉渾無賴。羈袍應難得暫開。滿簾微雨自蕭蕭。獨掩松扃久寂寥。塞峽洞深先夕暝。關楡霜早未秋凋。寸心落日西山怨。孤夢淸宵北極朝。倚柱不堪歸思遠。悲笳何處弄雲霄。</text>
<title>對關西配人。仍憶箕城舊遊。二首。</title>,<text>一樽相對迹俱危。半夜愁痕入鬢絲。聖世竄投余至此。異鄕流落爾胡爲。秋懷朔北蛩吟苦。書阻江南雁到遲。忽憶舊遊佳麗地。黃花白酒蟹魚宜。關西佳麗識偏周。暇日淸樽慣勝遊。浮碧樓臨叉水面。牧丹峯壓六鼇頭。花明春市靑帘晩。月滿秋汀白鷺愁。好事秖今堪憶處。彩船歌管穩中流。</text>
<title>七夕 二首</title>,<text>一場歡會一何忙。天上佳期不可常。來歲固應今夜在。離懷其柰此時長。魂消玉殿香雲闊。淚瀉銀河白雨涼。古事鵲橋還寂寞。支機石老月千霜。烏鵲橋邊曙色忙。桂宮良覿甚難常。每年七夕佳期闊。一日三秋別恨長。玉筯泣將靈雨濕。紫簫吹徹綵霞涼。天荒地老空成怨。寂寞機絲月似霜。</text>
<title>洗劍亭 在仁遮堡。其萬戶說其形勝。勸待秋一賞。</title>,<text>聽說盧龍塞上城。洗鋩陳迹獨留亭。悲風萬里黃沙暗。殺氣千秋白雨腥。轂轉大江夷夏界。劈分蒼壁古今形。新涼倘得身仍健。携劍登臨醉綠醽。</text>
<title>擬謝鏡城半刺趙善卿 祉錫。○二首。</title>,<text>秋風不隔故人期。書到湘潭病起遲。罪大明時余至此。迹淹滄海子胡爲。黃沙落月當心皎。白草輕霜入鬢危。等是邊城南北異。山河迢遞謾相思。天涯泣血久單居。危鬢逢秋不勝梳。筆札敢忘生死際。音容長記夢魂餘。望辰北極吾偏苦。怨日西山子亦如。霜落薊門多候雁。高吟無惜報瓊琚。</text>
<title>呼韻 三首</title>,<text>斗屋荒涼傍古城。孤煙一枺薄天輕。荊扉只自深深掩。松釀難圖細細傾。客夜寒聲蟲語苦。塞雲秋色雁沙橫。含香晉席渾如昨。迢遞猶堪夢玉京。楓林蕭瑟動高吟。獨夜飛霜客鬢侵。對燭每嫌山鬼滅。談農時喜野人尋。汀蘭露浥寒螿語。嶺樹風顚怪鳥音。羈思秋來偏易感。不關情處亦沾襟。身世思量百不宜。一天星月謾垂垂。芳蘭采采靈均怨。落木蕭蕭宋玉悲。恨結萱堂斜景短。夢懸楓陛彩雲遲。涼露滿庭秋色老。旅囱羈思少人知。</text>
<title>次家兒韻 三首</title>,<text>蕭條籬落大江西。一病沈淹廢杖藜。殘夢伴燈常耿耿。孤懷彈鋏轉悽悽。天寒塞雁悲違侶。風急林鴉怨失棲。寂寞閉門秋雨裏。強吟詩句倩人題。碧天如洗點無雲。寂寞空山日又曛。籬外晴灘常㶁㶁。檻前霜葉自紛紛。心回故國愁成陣。臥對殘書睡策勳。賴有老農能解事。爲將園菜致慇懃。秋晩空山掩小齋。異鄕身計苦無諧。心懸禁闥身千里。迹絆關河地一涯。落雁橫沙看井井。棲禽當戶聽喈喈。江蘺采采將誰贈。寂寞難爲此日懷。</text>
<title>恨詠 八首○諸譯變辭。禍將不測。平日故舊之知其實狀者非一。而未聞有明其冤者。不能無憾恨之意。略及之。</title>,<text>巧舌如簧釀世疑。大誣昭晢更何時。黃沙落月悲霜草。白葦凄風泣露葵。一片心應神鬼質。千秋冤或聖明知。舊遊回首渾成夢。窮道誰憐縷命危。世事推遷舌亦翻。君門綿邈復何言。蒼天不肯憐嬰弩。白日無由照覆益。高義百年誰急難。寸腸千古只含冤。陽春舊曲孤吟裏。雙神龍鍾血有痕。籲冤無處可披丹。千尺竿頭一線殘。翻覆只憑三寸掉。是非何待百年看。已驚禍焰焦原烈。難望恩波蕩海寬。浮世卽今誰復藉。平生自許照心肝。泣血邊城獨掩扉。至冤難暴迹阽危。江蘺葉悴淸霜冷。嶺桂殘香缺月悲。鶴髮每驚孤夢後。龍顏偏記早朝時。人間永訣窮天恨。留與平生故舊知。弱水茫茫隔九閽。塞垣千里掩孤村。天寒峽樹秋先落。雨歇關雲夕更屯。哀淚滿襟徒自感。至冤塡臆共誰論。淸時一死知難免。萬劫應傷不瞑魂。大漠頑雲接地陰。滿天霜露閉關深。樹頭颯颯寒聲起。簷角依依瞑色侵。喚侶孤鴻同弔影。啼紅殘燭共燒心。丹書洗恨知何日。仰視蒼蒼謾費吟。獨携藜杖步空階。秋色迢迢處處皆。佳氣每瞻天北極。寒聲多聽磵西崖。偏憐雨夜冥冥恨。叵耐晴朝悄悄懷。宇宙百年身似葉。訢冤難得午門排。泣玦天涯古塞城。丘山罪重譴猶輕。乾坤納納恩同大。日月昭昭膽共明。祇恐舊冤難自暴。可堪新恨暗相縈。君親永訣情何極。南望歸雲淚滿纓。</text>
<title>簡寄洪評事宗之 萬朝。二首。○聞過北靑。未圖一唔。寄此寓懷。</title>,<text>天涯節序已驚殘。尊酒追尋憶舊歡。佐幕忽聞千里過。連牀其柰一宵難。羈愁黯黯懸關月。離恨迢迢隔塞巒。浮世百年良覿闊。應猿淸淚自汍瀾。世網關心首自搔。行吟澤畔怨離騷。天寒古磧秋看月。木落空江夜聽濤。望眼不迷沙塞遠。離魂偏繞海雲高。靑油暇日應多詠。莫道傳筒雁使勞。</text>
<title>呼韻 五七言十六首。○郡之得名。以三江之回抱也。</title>,<text>異鄕秋色老湘潭。惟悴行吟只淚含。天使井觀山擁四。地如萍泛水回三。汀林露濕孤蘭泣。炭樹常深落葉酣。遙憶故園門掩處。黃花應綻短階南。一雨支離不放晴。滿庭寒葉閉松扃。雲屯亂岫秋無月。溜滴虛簷夜沸鈴。舊恨未堪常耿耿。新愁偏覺又冥冥。他鄕小醉知難辦。豈是湘潭效獨醒。湘水秋將晩。天涯久索居。歸心殘夢後。羈抱短吟餘。雨過荒村暮。煙寒古驛虛。悲風自蕭瑟。撫劍且躕躇。流光驚候雁。身世歎檣烏。木落胡山靜。天空塞月孤。美人隔秋水。遷客夢淸都。許國平生志。愀然涕自濡。孤城秋色老。萬事獨沾衣。谷邃山當戶。簷虛月入幃。輕寒生客枕。殘夢落慈闈。隱几轉愁寂。書空謾自唏。靺鞨千年地。秋高八月天。峽深囱戛霧。簷短榻生煙。世事孤吟裏。歸心片夢邊。長釭寒照壁。愁恨暗相牽。虛郭圍荒野。孤煙羃短巖。胡天千里月。關樹萬峯杉。迹遠長懷美。時淸不畏讒。渥恩猶未報。感淚自沾衫。悄悄常關院。寥寥久斷跫。孤懷隱烏几。殘夢伴靑釭。秋老霜酣葉。風高水拍囱。獨憐天際月。偏照楚臣腔。玉露凋傷塞峽楓。故園消息望歸鴻。霪霖浹月常昏晝。老樹連天自起風。吟壘已成詩有癖。愁城難破酒無功。偏憐囱外朝宗水。日夜滔滔萬折東。塞國追愆迹久淹。臥看天際數峯尖。籬邊咽咽灘聲大。簾外疏疏雨脚纖。萬死未酬塵露效。三朝孤負渥恩霑。羈懷耿耿無人會。華髮徒然鏡裏添。黃蘆白草蔽寒郊。一榻蕭然坐獨牢。細酌緩腸難久斷。苦吟成癖未全拋。月從雲海窺山脊。風入霜林響塞梢。遠客防身無長物。壁間惟有劍鳴鞘。許國平生計已差。斜陽獨立數歸鴉。祥雲北望星辰遠。淸渭東臨嶺海遮。榮艶謾懷曾是草。渥恩長泣舊頒麻。樊籠久作摧翎鳥。微悃難明暗恨加。殘書孤枕黑甜濃。門巷張羅任散慵。雲盡河陽悲短景。夢回長樂聽寒鍾。荒郊草白生秋露。遙岫煙靑照夕烽。吟罷離騷仍宂坐。可堪羈恨暗塡胸。歲晏身猶絆。秋深病又仍。天晴月一片。山截雲千層。故國書難寄。寒宵劍獨憑。臨風忽怊悵。相弔只孤燈。天涯節序已崢嶸。木落胡山戌笛橫。北極朝廷雲五色。南冠遷客夢三更。眼寒白雁霜前信。淚應靑猿月裏聲。萬死報恩違宿計。獨憐孤燭照心明。滔滔江水自分三。霜落荒林赤葉酣。岸幘不妨孤客詠。挑燈偏喜野人談。疏煙繞郭籠寒月。晴岳臨囱滴翠嵐。雷雨夜來偏作解。何當蟄翼起湘潭。</text>
<title>簡寄仲季 二首</title>,<text>湘水行吟萬死遲。鶺鴒原上謾相思。離懷每記班荊地。危涕偏沾夢草時。千里短緘應帶血。一宵長枕更難期。人間最是終天恨。鶴髮蕭蕭柰夕暉。大漠秋陰羃鬼明。滿腔羈思自紛紛。夢回池上生靑草。景短山頭望白雲。林下飢烏啼有血。天涯孤雁怨離群。庭聯彩舞知何日。戌笛悲涼鴨水濆。</text>
<title>簡寄士昂</title>,<text>陰雨冥冥古郭虛。嶺雲關樹恨難舒。東牀別後黃花晩。北漠霜前白雁疏。會合敢期生死際。音容都付夢魂餘。周旋十二年間事。默數中宵淚滿裾。</text>
<title>贈寄幼子</title>,<text>爾幼吾衰各天涯。夫何父子至於斯。夢回暫記依依面。書到差寬脈脈思。忍想曉庭分袂處。空憐秋巷候門時。桑田碧海須臾事。恨淚龍鍾幾日晞。</text>
<title>憶四歲稚孫</title>,<text>地角天涯爾我思。悠悠天地恨難持。今年始免三年抱。舊日那曾一日離。愁裏謾懷頭嶷嶷。夢中偏記舞僛僛。挽鬚問事渾如昨。悵望徒然老淚垂。</text>
<title>呼韻 四首</title>,<text>野色荒荒古郭斜。胡山隱隱隔簾遐。樽開籬角秋無菊。書到牀頭眼有花。日暮群鴉啼嶺樹。天寒孤雁落汀沙。遙看一朶彤雲起。知是長安錦水涯。蒲團岑寂病僧如。一臥窮村萬計虛。詩爲損神吟久倦。酒因傷肺飮全疏。山河塞外淸霜後。榮悴人間短夢餘。最是戌壘殘笛裏。可堪寒月照黃蘆。門掩空山落木初。曲肱孤榻伴囊書。功名寂寞邯鄲枕。身世凄涼靺鞨墟。對月只愁樽之釀。餐英寧歎食無魚。悲風四起吹枯荻。衰淚潸潸自滿裾。孤村岑寂閉門深。簷角煙兼暝色侵。繞郭蒹葭秋瑟瑟。滿山松檜月陰陰。撫琴謾作思南曲。吟病偏多戀越音。生入玉關難自料。寸誠那得感荃心。</text>
<title>仲秋望夜。四首。</title>,<text>泣愆雙袂血痕深。戀係君親病又沈。籬下掇英供夕饌。枝間摘葉寫朝吟。胡山日落邊聲急。戌樓雲屯朔氣侵。最是仲秋三五夜。可堪寒月照孤忱。邊城秋老雁南征。岳色陰陰又水聲。明月一年今夜最。孤臣雙淚此時傾。吟詩黯黯難成調。對酒悽悽忍薦觥。枕上更傳哀柝驚。夢魂那得到神京。佳節居然客裏還。異鄕羈抱倍難寬。胡風夕起灘聲咽。朔氣宵嚴岳色寒。祇是君親千里隔。若爲星月一秋看。憑欄欲作思南曲。愁外悽悽怨笛殘。三聲牧笛馬蕭蕭。望裏胡山點點遙。千里悲秋仍令節。一年看月卽今宵。音疏母子心應折。誠隔君臣瞻已消。欲作越音還錯莫。忍聽霜葉響寒條。</text>
<title>呼韻 五七言二十五首</title>,<text>大江東走日西低。怪鳥紛飛繞樹啼。疊巘壓城天氣黑。屯雲羃野戌煙迷。吟思撥閔吟還苦。醉欲消愁醉益悽。孤枕不禁兒女淚。暗風吹葉更凄凄。荒郊漠漠古郭圍。門掩秋山對夕暉。丹葉謾愁粧錦繡。黃花不見殿芳菲。高樓戌客聊橫笛。絶塞遷人未授衣。風外淸灘增激激。前宵寒雨水應肥。小庭無語獨徘徊。山自嵯峨水自廻。萬里邊聲風外遠。一年秋色雨餘催。看雲白日眠工部。舞綵高堂憶老萊。寂寞窮愁排不得。欲吟詩句膽先摧。胡山寂寂塞天遙。萬里星河影動搖。䕺桂經霜香半歇。幽蘭生谷葉全凋。殊榮獨泣新頒誥。洪渥偏傷舊賜貂。秖是僑囱淸夜夢。每隨殘月紫宸朝。暗風蕭瑟動空林。霜露霏霏自滿襟。孤月漸籠沙渚冷。屯雲偏羃樹頭深。挑燈隻影時相弔。撫劍悲懷只獨吟。入夜更聞砧杵響。若爲千里故園心。一臥窮村問幾旬。客懷寥慄入秋新。風來謾恨羌兒笛。月出如逢故國人。沙上漁燈臨水遠。葉心涼露瀉珠頻。愁中別有關心事。夢不能成坐到晨。世路千坑又萬岐。此生何處不洪私。民知父子君臣義。天有星辰日月麗。杯水沃喉猶適意。菜根充腹亦無飢。僑居百味皆安分。其柰高堂鶴髮危。客裏光陰隙駟忙。剩添華髮鏡中霜。蕭蕭衰草連天白。漠漠長沙幷日黃。垂老乾坤空飮墨。窮愁關塞已燒腸。遙看一點寒鵰落。此夕分明到建章。地皆山岳樹皆杉。江少安流亂觸巖。白鷺等閒臨水睡。玄禽何事繞簷喃。空留手線悲班袖。猶襲天香泣舊衫。絶塞秋深無譯使。每逢歸雁望傳緘。浙浙寒風響樹間。臥看孤獨歸閒。丹霞映日霜酣葉。翠靄漫天雨斂山。七字吟成多恨話。一樽傾盡少歡顏。何當決出枯魚轍。沐浴恩波得好還。烏紗不整夕樓凭。遠岫微茫落照凝。霜重風枝紅裊裊。雨晴雲葉碧層層。遷人有恨空吟鵩。村老無營但臂鷹。排閔欲圖成小醉。君親一念柰塡膺。庭畔逍遙杖獨携。殘霞孤共飛齊。書難故里心應折。路阻重關夢亦迷。天遠夕颷生古磧。秋深霜葉響寒谿。回看鳳闕知何處。遙在彤雲落照西。靺鞨遺墟久卜隣。人間何處是通建。窮村日落砧聲急。荒戌霜深朔氣新。夢着斑衣猶戲舞。魂隨灑墨只空身。卽今行止皆無地。愁外凄風起白蘋。虛郭依依帶濕煙。暗風殘燭轉悽然。林間浙瀝秋霜冷。簷角蕭疏夜雨懸。家信每憑孤夢裏。旅愁空付短吟邊。異鄕消息堪揮淚。萬事人間獨自憐。羈懷錯莫只驚呼。老淚徒然袖自濡。我不負人人負我。吾非忘世世忘吾。雁山落月危蹤遠。狐塞淸霜隻影孤。聖代卽今無枉物。涸鱗何日決江湖。八月邊城雪作花。亭亭寒日樹頭斜。羈愁萬里孤臣泣。獵興三川太守誇。山入層雲回雁沒。天臨大漠落鵰賒。高吟越調悲風起。末路知音少伯牙。木落胡山白草衰。故園消息雁歸遲。天高石出秋空老。月冷霜淸夜更悲。每恨風塵諸弟隔。寧忘遲暮美人期。鴨江江水無情極。不爲孤臣住少時。無媒草路絶過蹤。鷄酒招呼只老農。疏鑿豈曾經禹迹。疆 缺 應亦盡堯封。雨餘桂魄增新色。霜後螺鬟失舊容。萬事人間甘寂寞。窮愁其柰聽隣春。垂老窮途未適從。躬耕南畝欲歸農。疏林樹樹靑煙合。細路村村白草封。月色風聲催恨淚。水光山影作愁容。囱間擬結還家夢。其柰東隣急晩春。山風颯颯夜侵櫺。霜葉蕭蕭欲半庭。片月三更江岸白。孤煙一點戊樓靑。危蹤已作籠中翮。華髮頻驚鏡裏星。素識聖朝多雨露。懷沙寧學楚臣醒。羈懷悄悄獨憑櫺。蟄迹何曾出戶庭。雲壓荒城千嶂黑。宵寒孤榻一燈靑。風中危葉驚霜雪。海內親朋散雨星。彈鋏狂吟吟轉苦。典來春酒欲無醒。中宵趺坐百憂躔。絶塞新寒透薄綿。一瞥光陰三水裏。半山氷雪九秋前。風波宦海謀身拙。雲雨人情覆手遷。垂老乾坤迷處所。可堪殘月上祈連。萬里陰陰夕漲雲。天寒沙雁叫離群。千巖北走龍堆盡。三水西連鴨綠分。人遠豈曾通記訊。地孤元自絶囂紛。羈懷悄悄秋多感。折柳何堪箇裏聞。樹樹秋聲急。村村穡事催。山靑銜夕照。雲黑送詩雷。獵卒呼鷹過。樵童牧馬回。蕭條寒望處。歸思欲沾腮。空林生瞑色。孤壘噪寒鴉。雲氣圍蒼野。灘聲走白沙。淚隨枯葉落。愁入斷煙賖。絶國誰相語。空聞出塞笳。</text>
<title>次洪宗之韻。三首。</title>,<text>故人書阻死生關。獨有情詩萬里還。憐我窮愁深似海。感君高義重於山。荒涼暮色風霜後。浙瀝寒聲水石間。淸渭舊遊成一夢。短吟長歎未應閒。野渡無風水自波。萬重蒼翠鬱嵯峨。西山落照愁邊短。北闕祥雲夢裏多。身世算來輕似葉。人情閱盡薄於羅。薰香三沐仍三歎。筆退難酬白雪歌。窮村寂寞意重重。何處人間一滌胸。靑海雨聲風萬里。白頭山色雪千峯。佳期政共關雲闊。離恨還兼客味濃。浮世卽今同腐草。歲寒誰識後凋松。</text>
<title>次洪宗之與明川謫客洪判書 宇遠 唱和詩韻。五言二首。</title>,<text>淸時同泣玦。絶北路俱千。戀主君何異。思親我獨偏。死生元有命。榮悴只聽天。率普皆王土。猶堪送暮年。靺鞨千年地。孤城八月秋。獨憐南澗水。萬折必東流。</text>
<title>次唐律聞梵詩韻</title>,<text>寶閣陰陰色相微。梵音幽遠俗塵稀。初傳客枕能淸骨。靜聽雲囱已息機。細逐曇花空裏落。輕搖貝葉暗中飛。三乘妙訣仍成晤。託迹沙門欲共依。</text>
<title>次韻</title>,<text>共惜西山景。同來北地陲。天陰孤嶂遠。雁沒漲雲遲。蘭謝靈均怨。秋深宋玉悲。羈懷同寂寞。相對涕垂垂。</text>
<title>悼亡 五首</title>,<text>破鏡重圓未易期。空閨長恨雁書遲。誰知關塞三秋別。便作泉臺萬劫悲。歌罷鼓盆心欲絶。夢驚炊日淚先垂。幽明最是難堪處。上爲偏親下稚兒。垂老窮途萬事非。愁雲慘慘日無暉。竈中忽報風先急。薤上還驚露易晞。弱子煢煢迷所託。嬌兒孑孑更何依。生離死別仍成恨。獨立關河淚滿衣。神劍延平再合難。追思疇昔淚汍瀾。二千里外回文恨。三十年間鼓瑟歡。今日忽驚風入竈。寒宵何耐月窺欄。單杯永訣嗟相阻。地下人間恨一般。念及分離已泫然。誰將匈訃此時傳。病因禍厄應爲祟。天降災憂又獨偏。老我悲懷何足說。弱兒奔哭不望全。憑輀臨窆皆相負。萬里孤吟撫斷絃。關河萬里獨呑聲。地黑天蒼日掩晶。我自謀忠應取死。卿今憂禍至忘生。不傾河漢冤難洗。未變滄桑恨豈平。遙憶故山衰草裏。錦江寒雨濕丹旌。</text>
<title>偶吟 十首○此以下獄中錄</title>,<text>語言翻覆誣還工。丹悃無由徹四聰。千古殊恩魂夢裏。二年流序死生中。河傾海酌冤難洗。地老天荒恨不窮。穴望人間何處是。滿庭風雨晝濛濛。地坐經年二豎沈。雨餘春意轉陰陰。人情已覺浮雲變。恩渥方知大海深。何事垂楊偏撼恨。等閒啼鳥亦燒心。時從板穴憑遐矚。佳氣蔥蔥繞上林。荏苒流光取次移。坐歎朝露草頭危。魂驚桎梏霜嚴夜。骨冷乾坤積雪時。靑陸纔看花影爛。赤炎還苦火輪遲。一心憂愛天應質。環顧平生秖自悲。草露徒傷畫地中。光陰何事又蔥蔥。杜門不耐三庚熱。撼屋頻驚六月風。名利有窮看穴蟻。是非無迹等泥鴻。夜臺冥漠應成恨。千載誰知貫日忠。萬事人間百尺竿。二年牢獄欲摧肝。板扉帶雪猶含凍。藁席逢春又怯寒。生意只憐萌草動。死期堪歎曉燈殘。桑田碧海須臾變。冤恨千秋一洗難。居然風雨釀春寒。仙漏沈沈獨夜闌。交契敢言生死際。世情偏閱是非間。孤吟白雪添新恨。回憶靑雲泣舊歡。宇宙百年誰復藉。秖憐殘燼照心丹。一言翻覆迹難尋。宇宙千秋釀禍深。朝議已驚波蕩蕩。死期方覺日駸駸。遙瞻天陛憐葵悃。未報春暉泣草心。默數殘更仍不寐。滿庭寒葉月陰陰。巧言無迹似鴻泥。出沒能令一世迷。驛路淸秋兼晝夜。王城白日失東西。纔瞻內省心先折。深鎖圖扉意益悽。情僞只應淵鑑照。高高天陛柰難梯。巧舌紛紛市虎成。百年天地一身輕。冤深莫洗先垂死。罪大難容敢愛生。殘月祇憐今夜色。寒鍾猶記去年聲。泉臺最是無窮恨。鶴髮龍顏永訣情。一鎖圓扉萬慮亡。濃陰滿地晝茫茫。初看楊葉經霜落。又對荷花出水香。冤欲訴天天更遠。死應無日日何長。誰知結草酬恩志。九地千秋秖自傷。</text>
<title>仲弟亦係獄。尋蒙宥。賦二律。使獄卒傳之。</title>,<text>天涯存沒兩相疑。請室如何又一時。白地共罹當世禍。丹忱惟待後人知。今宵脈脈人間恨。千載悠悠地下悲。最是慈顏長訣淚。暗中成血自垂垂。雪滿乾坤月似霜。一宵寒谷忽生陽。恩深河海君何報。禍迫朝曛我獨傷。從此幽明便永訣。如何南北又分張。人間禍福皆安命。其柰高堂鶴髮長。</text>
<title>偶吟 七律四絶</title>,<text>癡坐經寒暑。冥冥獨掩門。徹宵風撼屋。終晝雨翻盆。悄悄頻含淚。依依祗斷魂。平生愛君志。今日更何言。情僞難分日。是非已眩時。罪從前席斷。冤或後人知。霜葉風聲咽。金門夜色悲。春暉未報恨。行路淚空垂。前席論囚地。浮生取死時。事同雲水白。冤亦後人知。宇宙千秋恨。幽明一夜悲。國恩猶未報。危涕更長垂。請室何知節。頻傷景物殊。蘆花初似雪。荷葉已傾珠。死固人皆有。冤應古亦無。君親長訣恨。淚盡血沾鬚。咫尺君臣隔。圓扉日月高。忽聞仙藥奏。無乃聖躬勞。秖自憐葵悃。何由望羽旄。點班如夢裏。危涕漫沾袍。白地成誣衊。乘時憾又仍。聖恩天蕩蕩。臣罪日層層。危喘憐朝露。孤忱照夜燈。千秋不暝恨。無語只塡膺。二年仍桎梏。郵罪日應多。世路千尋穽。天恩萬頃波。愁心對刻木。節候看新荷。大辟驚朝暮。餘生復幾何。宮鴉爭趁日光飛。暮入晨歸似舊時。多少上林深樹裏。群居猶不失棲枝。鎖斷圓扉日已西。宸居穴望五雲低。山禽似識囚人恨。故故當簷款款啼。詔獄深深白日長。飮冤惟覺死生忙。鳥啼鵲噪尋常事。飛去飛來亦惱腸。死地經寒暑。餘生一縷危。平生愛君志。留與鬼神知。</text>
