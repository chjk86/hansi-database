<title>雪後 辛卯</title>,<text>銀燭金樽坐夜寒。北風吹雪滿長安。高樓霽月來相照。千樹梨花倚醉看。</text>
<title>淸風鶴棲巖泛舟 壬辰</title>,<text>怪石層層百尺立。淸江萬里水東流。巢空仙鶴去何處。唯有白雲巖上浮。</text>
<title>擬奉和聖製喜雨詩</title>,<text>赤魃燒春盡。憂災軫睿衷。惠風俄習習。佳雨忽濛濛。欲識天心格。亶由聖德隆。小臣逢上瑞。揮翰頌年豐。其二望望雲霓已暮春。侍臣長仰彩眉顰。甘霖忽沛三朝洽。惠澤仍霑八域均。可見國從今歲泰。始知天感我君仁。欣聞白叟黃童語。處處康衢擊壤民。</text>
<title>海雲臺 癸巳</title>,<text>海雲臺上海雲空。萬仞層巖氣勢雄。仙去千秋餘落照。客來今日御泠風。天低對馬滄波闊。地近扶桑瑞靄通。人道淸宵笙鶴響。有時飛下月明中。</text>
<title>望海</title>,<text>碧海莽無涯。接天波浩浩。願乘萬里風。直到蓬萊島。</text>
<title>拜別權別坐 琓 還棠山</title>,<text>窓梅花放雪初收。爲酌金罍破客愁。寶瑟嬌歌俱惜別。錦筵紅燭更淹留。回頭路入千重樹。分手人登百尺樓。欲問蓬山相憶地。海天寥闊月如鉤。</text>
<title>夜坐 甲午</title>,<text>小堂淸夜深。澹月空庭白。風送暗香來。新梅窓外拆。</text>
<title>奉別進士從兄 奎 還京時。從兄方寓富平。</title>,<text>海門春盡草萋萋。歸馬蕭蕭向北嘶。前夜連床還似夢。異鄕分袂自含悽。雲低鳥嶺山光暮。水急龍湫雨色迷。千里數行天外字。雁飛猶到桂陽西。</text>
<title>晩秋登臺</title>,<text>海天秋已晩。携酒獨登臺。白雁霜前至。黃花雨後開。鄕園歸不得。節序去無廻。倚醉一長嘯。遙山暝色來。</text>
<title>姜叔弼自機張還京。寄詩告別。次韻以報。</title>,<text>冬柏枝頭秋月生。小樓簾箔露華淸。此時夢見北歸客。千里江南傷遠情。其二梧桐葉落吟蛩冷。蘆荻花開叫雁淸。水國又看秋色暮。送君無限望鄕情。</text>
<title>曉行</title>,<text>山村喔喔曉鷄啼。行旅相隨逐馬蹄。早發不愁前路險。一輪殘月在峯西。</text>
<title>夕投草谷</title>,<text>客到山村落日斜。雪中喬木見棲鴉。一千歸路行將半。猶自逢人問邇遐。</text>
<title>鳥嶺</title>,<text>到嶺知名鳥。纔容鳥道通。絶崖斜抱石。危棧細盤空。勢壯秦函比。形奇蜀劍同。宜興天將歎。無策恨申公。</text>
<title>龍湫</title>,<text>水有神龍宅。深泓鑿石開。奔流爭倒射。蕩壁急盤廻。噴作靑天雨。喧成白日雷。愯然心自悚。不敢近臨隈。</text>
<title>鳳樓謠</title>,<text>白麟洲畔翠鳳樓。水晶簾捲珊瑚鉤。琱欄素月映玲瓏。滿階花影參差紅。樓上人含玉芙蓉。樓前對舞雙金龍。洞簫一聲忽飛去。霱雲深深不知處。</text>
<title>步虛詞</title>,<text>花開爛熳碧桃枝。花下眞君一局棋。淑景遲遲風細細。覆人花影動參差。其二瑤海茫茫接太空。扶桑東望瑞霞紅。秦王少女騎丹鳳。下視人間一夢中。其三琪樹西風葉半凋。玉壺秋景亦蕭蕭。淸宵月色明如素。獨倚瓊樓弄紫簫。其四珠露金風夜色寒。桂花飄地月團團。述郞無語欄干立。脈脈西飛有彩鸞。其五蓬壺閬苑羽人家。處處樓臺處處花。王母盤中桃似椀。安期袖裏棗如瓜。</text>
<title>聞太學士有詩。銀臺諸公和之。用其韻效嚬。乙未</title>,<text>禁城春色夜來殘。風送飛花雨送寒。學士淸詩同白雪。一時爭和紫薇官。</text>
<title>尹瑄寄詩。次韻答之。</title>,<text>碧梧黃葉報新秋。千里書來破客愁。白雪流商誰繼響。靑山似洛自回頭。荷殘曲沼人登閣。鐘盡孤城月滿樓。歲暮關河心不極。迢迢鄕路夢中脩。</text>
<title>夜居述懷</title>,<text>客居自冷落。暝色入虛扃。月破浮雲白。天連遠水靑。霜鐘兼急籟。村火類微螢。寥闃偏多感。憑欄酒復醒。</text>
<title>首陽館夜會。次白洲集韻。</title>,<text>聚散元無定。萍蓬會更難。相逢今日燕。可乏一宵歡。碧樹含霜落。黃花帶雨殘。盍簪還未易。勝迹寄毫端。其二客中驚歲暮。孤館度宵難。樽酒成佳會。詩篇結勝歡。夜兼秋共盡。燈與月俱殘。醉吟仍不寐。風露入簷端。</text>
<title>秋懷</title>,<text>落葉窮秋雨。疏鐘半夜燈。天涯孤劍遠。歸夢亂山層。</text>
<title>寄金都事</title>,<text>歲暮遠爲客。客懷難自裁。窓明前夜雪。階放去年梅。豪氣樓千尺。詩情酒一杯。疏簾生好月。留與共徘徊。</text>
<title>山中暮語 丙申</title>,<text>宿鳥暮投林。山僧獨歸去。鐘鳴人不見。有寺知何處。</text>
<title>洛中晩晴</title>,<text>小雨霏微陰復晴。漏雲殘照翳還明。終南山色添新碧。長樂鐘聲倍舊淸。花得好風含露軟。柳傳芳信拂煙輕。晩來携酒登高望。無處春光不繫情。</text>
<title>病餘自遣</title>,<text>海國春殘後。騷人病起初。露花紅滿塢。煙草碧連除。久覺瓊詞少。方知玉友疏。竹窓微雨歇。終日臥看書。</text>
<title>春日有詩</title>,<text>一雨過前郊。靑靑楊柳梢。暖風花簌簌。晴日鳥咬咬。節物愁中盡。琴書病裏抛。漸看芳草長。春燕已成巢。</text>
<title>春日呈大而 釐 從兄</title>,<text>嘯詠來憑畫閣西。憶歸心思自悽迷。樓臺過雨殘花落。庭院微風亂鳥啼。詩得晩春偏有助。酒逢佳境自多携。長安北望雲山隔。平楚無邊夕照低。其二孤竹城邊日政西。滿城芳草使人迷。春殘海國楊花落。雨歇田家布穀啼。洛裏靑山頻悵望。愁來紅友幾相携。烏紗不整欄前立。簾幕重重樹影低。其三兄弟相隨到海西。故園歸路夢還迷。朱樓落日看山色。紅雨東風聽鳥啼。客裏淸遊驚漫浪。洛中佳友阻提携。關河千里憑高望。暮靄蒼蒼遠岫低。</text>
<title>示崔瞻之</title>,<text>海山微雨後。官閣夕陽時。靜裏偏宜睡。閒中可詠詩。朱櫻初着葉。紅藥已翻枝。隱几西窓下。風輕燕子遲。</text>
<title>走筆送大而從兄先還洛中。記他鄕歡會之樂。敍詩酒江山之興。情不自已。未覺支離。凡一千四百語。</title>,<text>自古皆有別。別亦何所悲。離別固多端。此別吾有辭。憶我隨家君。西來滄海湄。滄海上有城。其城名曰碧。山光秀如眉。水色淸如玉。千家咽歌吹。十里亘樓閣。不識關河外。有此佳麗地。中開孤竹營。大鎭雄西紀。粉堞雲間橫。朱甍天外起。伊余坐深館。讀書送日月。春歸詠落花。歲暮看飛雪。爲客年光促。對景羈愁切。地接神仙境。人多詩酒流。此間崔吳輩。淸才傾一州。相逢如舊識。歌詠還相酬。維時夢池草。相憶如參商。回首望日邊。長安天一方。吾兄此時來。握手豁離腸。邂逅久別餘。驚喜還茫然。日暮夜秉燭。談笑開華筵。秋風並袂遊。春月同床眠。荷堂鏡中開。金碧照池塘。葉翻翠蓋張。花艶紅粉香。雨來玉露團。月明金影涼。最憐秋霜後。摧折凋芬芳。人言許氏亭。淸絶臨溪水。並轡出城隅。路入長松裏。依微水村幽。林末山煙翠。主人出相迎。登亭景瀟灑。石上靑松古。階前碧流瀉。巖楓耀九秋。渚柳蔭長夏。魚躍深潭靜。鷺飛靑山晩。登臨望天末。海闊開疊巘。持杯詠新詩。相對樂忘返。胸襟多脫略。醉語人共驚。瞻彼首陽山。蒼翠何崢嶸。携酒上其上。訪古一長嘯。夷齊今已去。薇蕨老山嶠。空餘二子臺。千載來登眺。玆山峻且險。古人曾築城。城東石壁上。懸瀑雲外橫。飛流掛千尺。倒瀉何轟轟。勢若虹霓起。響如鯨鼉吼。噴珠散紫霞。亂潨射靑岫。爲問廬山瀑。能得勝此否。砯崖轉大石。萬壑鳴晴雷。飄然倚古松。洗盡胸中埃。何山訪古寺。牛耳高崔嵬。騎驢倒接䍦。出門行且吟。紅葉覆石逕。白雲生層岑。山空碧洞幽。水匯淸溪深。肩輿入寶界。縹緲三天低。金壁照佛畫。繡楣明璇題。突兀數十殿。一覽還自迷。積土爲峯壑。云是天台山。星龕五百佛。羅列坐其間。平生延賞興。對此開塵顏。問僧何代寺。共說胡元刱。夢感石佛言。於此結搆壯。陋哉當時事。摩挲獨惆悵。夜深宿高閣。爽然無魂夢。風微石磬淸。月白珠露重。明朝拂袖歸。山鳥啼相送。城南千仞山。共上望遠海。極目萬里際。片帆雲天外。提携下沙渚。桂棹磯邊待。爭呼幕賓來。復携美人登。山春錦繡映。水晴琉璃澄。佳期並二難。逸興還相乘。淸歌雜絲桐。妙舞隨長笛。金盤膾白雪。玉杯斟琥珀。新粧照明鏡。錦紋浸紅白。醉後作水戲。壯士紛踴躍。分曹賭勝負。拍手爭喧呼。蘭橈擊空明。畫角驚天吳。耽歡不覺暮。玉輪已生影。蒼茫碧樹圓。蕩漾金波冷。酩酊競歸來。駿馬城前騁。聞道廣石好。廣石在何處。白石平可坐。碧溪萬里去。中有濯熱亭。六月無炎暑。淸流鋪明錦。激湍灑飛霜。解衣洗塵垢。濯足歌滄浪。溪邊浣紗女。亦有苧蘿娘。客言水窮處。巖石益奇絶。躡屩卽相尋。逸思何超忽。鳥飛花自落。山深水空咽。仙區祕不得。却疑迷桃源。相携悵然歸。鐘鳴晝已昏。又謁兩賢廟。文憲與石潭。風詠學時習。歎逝道可談。聖路此不泯。私淑期永欽。隱屛精舍古。千秋有安宅。山水樂仁智。武夷流九曲。禮樂盛揖讓。杏壇羅多士。敬上聽溪堂。詠歸依俙是。光風楊柳絲。霽月梧桐枝。猗歟兩先生。可作百代師。如薰座上春。再拜挹淸芬。王風日凋喪。誰人識聖門。向來景仰懷。瞻想尤起慕。淵州陪巡遊。形勝傳千古。桂渚駕樓船。西下滄溟滸。虹收秋雨霽。夕陽飛白鷗。明沙淨如練。十里棠花洲。洲邊白雪峯。皓皓松間見。山勢逐風移。陵谷須臾變。峯頭駐玉節。五馬爭來趨。雲幕列綺羅。繡筵喧歌竽。迢遙興未酣。醉起看日落。金烏蕩銀海。紅光射人目。顚倒促歸駕。遠樹生暝色。相將到金沙。寶刹披煙霞。眞僧誦珠經。法門長雨花。朝別琳宮去。暮指龍井涯。龍井深莫測。神物其中在。求晴又求雨。異事傳百載。豐松兩先墓。歸路得拜謁。荒蕪久不修。去歲改碑碣。前登主山望。周遭秀而豁。子孫繼簪纓。餘烈賴祖先。歸驂又幷州。客裏行役倦。關山踏已盡。勝地看始遍。東湖樂遊魚。柏亭射觀德。淸風樓上風。邀月堂前月。樂事有時有。好景無處無。得意自佚宕。携友忘爾吾。淸樽酌綠酒。翠幕張紅燈。望雲弟思切。步月兄愁凝。槐黃迫此際。鍊玉會詩朋。馳才開戰壘。奏捷受降幡。兄詩淸且高。未嘗乏詞源。瓊篇晝同賦。綺語夜共論。啓程知不遠。聯袂以爲期。世故本無常。吾兄今獨歸。他鄕漫浪興。到此還依俙鳴川送別路。征馬當風嘶。淹留惜分携。秋思轉悽悽。遙知別後夢。長在煙郊樹。秋高弟亦行。洛社重相聚。</text>
<title>宿平遠堂。夜吟崔瞻之贈別詩。仍走次其韻寄之。</title>,<text>白雲明月動高秋。千里相思碧海頭。靜夜蕭蕭聞落葉。又添離客一端愁。</text>
<title>代贈 碧城歸路。爲同行梁時孟作。</title>,<text>空庭落木響蕭蕭。離思逢秋轉寂寥。十二曲榻明月夜。玉人何處倚鸞簫。其二風動庭梧錦葉寒。一簾疏月曙燈殘。靑天碧海秋宵夢。長在瓊樓十二欄。其三碧城千里阻佳期。雲雨西州費夢思。最是別懷難遣處。曉樓殘月獨登時。</text>
<title>早起</title>,<text>曉枕驚殘夢。寒鐘促曙光。窓紅朝上旭。庭白夜來霜。烏几披緗帙。猊爐爇寶香。臘梅新破萼。始覺近春陽。</text>
<title>任生 耆 挽 丁酉</title>,<text>門戶漸零替。今君又九原。有親悲白髮。無子繼靑氈。冥漠修文會。凄涼薤露篇。那堪過拱北。花落舊堂前。</text>
<title>次石洲集韻</title>,<text>階下寒蛩喞喞鳴。小堂簾箔露華生。西風吹落庭前木。蕭颯還疑過雨聲。</text>
<title>登洛東津亭。次題梁上韻。</title>,<text>江樓飛出白雲間。獨上危欄俯碧灣。曾向蓬萊從此路。水光山色摠前顏。</text>
<title>題海淑詩軸 戊戌</title>,<text>身逐野雲浮。心同秋月白。笑爾亦何事。來往風塵陌。</text>
<title>惆悵詞三絶。代同行大而兄作。</title>,<text>玉爐香歇畫屛空。虛館深宵燭影紅。吟夢不知春意早。也尋梅信到城東。其二一別眞眞畫裏容。漫留香佩寄仙蹤。欲憑靑鳥傳消息。此去蓬山路幾重。其三離夢依依到碧窓。碧窓寥闃對銀釭香飄寶篆凝仙帳。酒滴眞珠滿小缸。</text>
<title>戲次金生綮次杜詩</title>,<text>莫沾香夢綠楊煙。行雨行雲楚峽天。春意也隨明月影。夜來流照碧窓邊。</text>
<title>又步前韻</title>,<text>花信風來雨濕煙。一聲誰送鷓鴣天。春還嶺外多歸思。獨上高樓望日邊。</text>
<title>無題</title>,<text>多情九疑山。罨畫瀟湘浦。中有羽衣仙。爲雲復爲雨。</text>
<title>雨中遣懷</title>,<text>習習春風起。霏霏暮雨兼。忽看花意動。尤覺旅懷添。計活餘黃卷。閒愁付黑甜。歸魂頻化蝶。飛度萬山尖。</text>
<title>又步前韻示社中</title>,<text>美酒佳賓倂。淸風素月兼。新詩春更滿。幽況病還添。世路看榮落。人情飽苦甜。憶歸頻悵望。大末遠峯尖。</text>
<title>次韻金生綮留別追贈二律</title>,<text>愛君詞藻出人群。手把吳剛白玉斤。嶺外偶成詩酒會。日邊今作箭弦分。東城雨放臙脂萼。南浦波生錦繡紋。別後春風無限意。九疑山隔萬重雲。其二騷壇邂逅日相隨。錦繡心肝玉雪姿。共醉一樽明月夜。忽分雙袂落花時。鄕山歸路千重樹。春社離情七字詩。何處人生不相遇。世間離合本難期。</text>
<title>步虛詞</title>,<text>玄契茫茫寂未求。終敎大素祕丹丘。超塵自有凝眞訣。何用辛勤訪十洲。</text>
<title>延城君李判書 時昉 挽 代判書公作</title>,<text>奕世俱勳烈。名臣是典刑。中興扶漢社。際遇冠周廷。八座宜才望。三朝荷寵靈。忠良倚柱石。籌畫鎭藩屛。棠棣聯裴墅。芝蘭列謝庭。丹心雙鬢白。素業一氈靑。政屬艱虞日。何慳七十齡。崇班阻台斗。中夜返箕星。巨創沈痾發。浮生大夢醒。邦家今殄瘁。喬木漸凋零。麟閣遺圖像。鴻功溢鼎銘。聖情悲速奪。恩渥渙重冥。托契曾開抱。論襟久忘形。龍門頻下榻。馹路共登亭。尙忍前遊憶。那堪故宅經。海山歸旐遠。揮淚望玄扃。</text>
<title>完南君李相國 厚源 挽 代判書公作○庚子</title>,<text>雅望兼勳業。淸朝仰老成。忠存扶社稷。德著秉勻衡。懇款憂時切。周詳察事明。風流那再覩。箕尾返精英。其二開濟三朝志。黃扉德業光。安危關用舍。休戚任存亡。棟折吾誰仰。山頹世共傷。九重偏震悼。臨絶有封章。其三德重終膺福。官尊奈嗇年。傳家雙白璧。遺業一靑氈。荊樹凋花萼。琴床落雁絃。登龍舊時客。那忍過門前。其四敦睦自先世。情深叔姪親。爲緣誠意款。曾許肺肝陳。朕阻長勞夢。團圓幾吐茵。篋中存舊札。披讀每悲辛。其五不謂遽如許。問天胡至斯。承顏纔數日。握手便長辭。豈止親知慟。堪興殄瘁悲。佩符違執紼。臨輓倍漣洏。</text>
<title>西瓜</title>,<text>異種初從博望槎。手刳靑玉嚥丹砂。神仙若識淸泠味。雪藕氷桃未敢誇。</text>
<title>將赴關西。與具士彬 文周 別。次口號韻。</title>,<text>未見長安城裏春。忽爲浿江江上人。江上有樓高百尺。幾回把酒望咸秦。</text>
<title>寄鄭子文 載道○辛丑</title>,<text>槐市參疏記往年。向來消息兩茫然。人間聚散何曾定。關外逢迎亦是緣。料峭東風開雨雪。聯翩北雁在春天。知君才格高無敵。漫興西遊賦幾篇。</text>
<title>贈丁亞使 道元</title>,<text>靑油仙客是令威。才格飄然筆若飛。西關地接遼東柱。莫效前時化羽衣。</text>
<title>六月旣望。寄姜叔弼。</title>,<text>每憶蓬山會。三秋海上遊。看花多並袂。得酒共憑樓。往事渾如夢。浮生祗益愁。浿西今夜月。惆悵各回頭。其二浿水南流碧。飛樓蘸影空。江淸偏好月。欄迥自泠風。詩酒時牽興。登臨恨不同。如何俱塞外。亦自阻西東。</text>
<title>次東溟韻。題釋太天詩卷。送遊妙香山。</title>,<text>蘋颸颯颯雁南廻。西塞秋聲昨夜來。安得飄然隨爾去。妙香明月醉仙杯。</text>
<title>效張泌體</title>,<text>霞裾月珮紫鸞簫。縹緲蓬山夢裏遙。靑雀不回秋夜永。滿窓風露葉蕭蕭。其二楚楚衣棠淡淡粧。嫣紅一朶耀新芳。春羅玉字無消息。明月瑤臺夢亦香。</text>
<title>次舍弟晉叔 陞 韻</title>,<text>江城何處起寒笳。歸夢秋來不到家。落葉有聲蟲在壁。滿窓風露月西斜。</text>
<title>春日書懷 壬寅</title>,<text>桃花落盡杏花殘。潦倒城南獨掩關。終日悄然無客到。春愁和雨上眉端。</text>
<title>呈李泰卿 東亭</title>,<text>南巷殘春獨掩扉。桃花漸謝杏花稀。今宵好作通宵話。見月吾當步月歸。一別已添新甲子。兩人猶着舊麻衣。與君朝暮頻相訪。浮世光陰速似飛。</text>
<title>又呈</title>,<text>雀羅何必設衡扉。非獨人稀雀亦稀。世態浮雲多變幻。年華流水競催歸。愁拈禿筆時成句。醉惜殘花自滿衣。竟日蕭然無一語。臥看簷外燕飛飛。其二朝暮相尋叩竹扉。跫音不向雀羅稀。天時衮衮春將盡。人事蔥蔥客未歸。射策羞登紅粉榜。趨庭喜着老萊衣。西遊倦把箕城酒。花暖江樓柳絮飛。</text>
<title>渡臨津</title>,<text>三月臨湍躑躅紅。短舠催渡夕陽中。江神定笑吾行色。底事奔忙西復東。</text>
<title>滿月臺</title>,<text>一回登眺一回嗟。千載興亡似壑蛇。匹馬獨來還獨去。山禽飛落野棠花。</text>
<title>途中</title>,<text>山花落盡子規啼。平楚微茫夕照低。一縷細風吹客面。半和春睡到溪西。</text>
<title>將發覲行于關西。次李景略 懏 贈別韻。是日臘日</title>,<text>臘日暉暉短。冬飆獵獵寒。政當時節暮。尤覺別離難。歸及煙花發。行將雪月看。明朝各千里。回首路漫漫。景略亦將發湖西之行</text>
<title>呈文谷伴相</title>,<text>三十文衡古未聞。妙年才思藹春雲。騷壇獨秉千勻筆。冀野都空萬馬群。猥把蕪詞酬傑句。幸陪蘭室襲餘薰。明朝冠蓋龍灣去。幾上籌邊望統軍。</text>
<title>造紙署溪上。與曹萬聚 殿周 呼韻共賦。癸卯</title>,<text>人在溪山畫裏秋。此行何異謝公遊。提携共臥松間石。散盡紅埃赤日愁。</text>
<title>舟行。與晉叔同賦。</title>,<text>白蘋風起白蘋波。江浦蒼茫鷺立沙。一抹靑煙汀樹裏。舟人指點雨中家。</text>
<title>春日偶吟 甲辰</title>,<text>小雨霏微濕暮煙。漢城春色媚淸姸。參差花柳粧園落。多少樓臺咽管絃。若箇遊人珠絡馬。誰家行客杖懸錢。唯憐閉戶南山下。終日寥寥獨草玄。</text>
<title>首夏。同舍兄卽席呼韻。贈龍淵居士。</title>,<text>山客衣霑山雨寒。到城今日未曾乾。喜聞桑柘閒閒味。興入雲霞簇簇巒。千仞瀑邊開小屋。數叢花裏掃層壇。他年準擬携家去。剩借仙源十畝寬。</text>
<title>卽事同賦</title>,<text>積雨弄春色。夜來花滿城。開簾看草綠。閉戶聽鶯聲。未作稽山會。空思賈島行。新林好泉石。何日可歸耕。</text>
<title>病裏目題</title>,<text>虛榻塵凝草上階。臥聞窓外鳥喈喈。門前已絶跫音久。分付兒童密掩柴。</text>
<title>重興寺。次白軒韻。題僧軸。</title>,<text>松濤偏向佛窓喧。更有淸溪吼洞門。山客未眠僧入定。上方明月吐層軒。</text>
<title>夏夜長一首。寄舍弟晉叔。</title>,<text>人言夏夜短。我覺夏夜長。病客苦無睡。嚬呻臥空床。紙窓暗如漆。孤燈耿少光。隣鷄口已噤。曙鐘聲久藏。童子垂頭睡。呼之答復僵。獨自起還臥。忽忽心欲狂。開窓望天色。滿空星斗涼。況當無風時。漏籌亦不揚。合眼試欲眠。百慮勞肺腸。家君萬里行。不瑕有所傷。稚兒隔絶久。啼聲如在傍。固知似兒女。欲忘不能忘。因思曩日事。堪笑亦堪傷。浮生似風燭。至人貴道昌。功名等鷄肋。底事苦奔忙。誓從今日後。歸棲山水鄕。擧目送飛鴻。濯足歌滄浪。採芝携玉童。飡霞漱瓊漿。此志定已牢。心灰名利場。他年若來訪。叱石可成羊。</text>
<title>病餘寄謝景略</title>,<text>急人高義薄層雲。生死論交我與君。可使梅兄無竹弟。從知蕙歎爲芝焚。自憐淸習詩難謝。猶喜豪情酒不群。繼此騷壇會勁敵。問誰云是舊將軍。其二病緖長憑古簡排。城南一夏掩荊柴。樑間白月逢佳友。門外靑山借好懷。苦詠漸生工部瘦。孤居自笑太常齋。呈詩莫怪違前約。已覺吾才退八叉。</text>
<title>又疊前韻</title>,<text>坐對無心出岫雲。忽然歸思似徵君。芝歌桂壑高長往。芰製松關陋自焚。郭外靑山寧負我。沙邊白鷺可爲群。會稽他日逢眞侶。書贈黃庭是右軍。</text>
<title>李進士 公著 挽</title>,<text>玅年芹泮動詩聲。詞翰從遊七歲更。天上玉樓催作記。人間金榜未題名。終孤伯道傳家望。誰慰安豐撫柩情。依舊巷南同榻地。忍看秋月屋樑明。</text>
<title>仁同月夜</title>,<text>角罷轅門靜。靑山送落暉。高樓人北望。明月雁南飛。螢火隨風冷。蛩吟帶露微。病懷將別恨。孤坐夢荊扉。</text>
<title>次答幽谷權督郵 垕</title>,<text>白帝威增靑女彊。北風驅雁燕辭梁。詩應神助樓初奐。病値秋蘇夜更良。素月將殘蟲語老。黃花已瘦葉飛忙。官樽賴有如澠酒。如海羈愁得暫忘。</text>
<title>贈別永嘉權生 廷瑞 還家</title>,<text>秋雨蕭蕭濕菊花。此時遊子告還家。霜前白雁催寒信。天外靑山指永嘉。執袂今朝愁贈策。倚樓他夜獨聞笳。題詩爲謝黃庭寫。價比籠鵝幾倍加。權卽善書者。寫贈余一冊子故云。</text>
<title>次韓退之春雪間早梅 月課代伯氏作○乙巳</title>,<text>寒梅早放春。微雪晩來因。爛熳光輝瑩。玲瓏境界新。綴珠粧小塢。霏玉壓纖塵。冷影欹移樹。淸香暗着人。翦裁勻片片。飛灑漸頻頻。灞岸詩何耐。羅浮夢是眞。迎風紛起舞。得月巧傳神。撩亂初相妬。輕盈乍自親。呈祥添勝槩。催信報芳辰。携作晴窓伴。長傾瑞露珍。</text>
<title>暮春。自湖營向洛。馬上口占。</title>,<text>雨歇江南燕子飛。落花飄絮點人衣。靑春忽負同歸約。不待人歸已自歸。</text>
<title>春盡日。路逢躑躅有感。</title>,<text>驢背詩裝向故山。夜來微雨報春殘。東風爲惜芳霏盡。留得餘花慰客顏。</text>
<title>寄晉叔</title>,<text>霏霏凍雨欲成花。山下靑煙濕萬家。人靜藥欄無客到。掩門終日聽啼鴉。</text>
<title>禹鼎 自此二首月課代人作○丙午</title>,<text>吾聞古夏后。至德天地並。聖作萬物覩。大器初鑄鼎。三足象何義。九金收幾錠。下燭神姦祕。上假天帝迥。重比玉衡齊。寶與河圖等。自夏曁殷周。有道斯有脛。郤楚詎敢問。就秦終不肯。嗚呼難再見。泗水千秋冷。</text>
<title>石鼓</title>,<text>吾聞周宣王。乃是中興主。大騁岐陽蒐。鑿石仍作鼓。隳山列十處。勤功告萬古。辭嚴感鬼神。字奇拏龍虎。惜遺宣聖編。喜免狂秦取。歷代無人愛。野火兼山雨。伊我性好古。不減昌黎愈。安得夸父力。移來置東土。</text>
<title>寄金文伯 震奎</title>,<text>雪消風暖小堂閒。多病相如獨掩關。春色逐人來錦水。梅花隨篴滿公山。親朋嶺外空勞夢。詞客江南且未還。賴有一輪明月在。窓前夜夜對君顏。</text>
<title>偶吟</title>,<text>脈脈東風細雨斜。捲簾終日岸烏紗。人稀山館唯聞鳥。春半江城未見花。後壑煙蘿通佛寺。前汀沙竹對漁家。長卿多病淸遊少。閒却銀鞍白鼻騧。</text>
<title>春望</title>,<text>芳草喚愁愁不窮。郡城西畔小橋東。村煙半濕催花雨。江燕交斜劈柳風。跨馬客歸山影裏。倚樓人在水聲中。詩從夔後多神助。吟到春深更覺工。</text>
<title>次答人韻</title>,<text>江城處處見花飛。岑寂東風病掩扉。一帶靑山芳草路。問君誰與訪僧歸。</text>
<title>次舍弟漢儒 董 韻漫題</title>,<text>垂楊拂地亂鶯啼。夢罷高樓歸思迷。細雨飛花村遠近。暖煙芳草水東西。春如棄我無情去。詩爲逢君得意題。霽後憑欄獨回首。亭亭落日下江堤。</text>
<title>呼韻輒賦</title>,<text>昨夜花飛昨夜風。可憐春事轉頭空。荷生後沼浮錢綠。榴吐前階翦綵紅。雜雨灘聲喧郭外。帶煙山色滿樓中。境非吾土渾無賴。一醉孤吟錦水東。</text>
<title>次答李子三 畬 寄贈韻</title>,<text>遠別何時了。相思又一春。夢回聞喜鵲。書到有來人。拙學那超俗。淸詩不染塵。要須各努力。觀國早充賓。其二忽忽愁爲客。依依惜送春。北樓瞻故國。南谷夢騷人。近水煙浮渚。遙山雨洗塵。與誰同勝賞。明月當佳賓。</text>
<title>次韻贈別族姪公輔 相元</title>,<text>錦江煙樹引仙輈。銜命詞臣作一遊。芳草上袍行近水。好山當馬爲登樓。鶯殘驛路梅迎雨。蠶老田家麥欲秋。知爾王程初有限。莫將詩料惱鄕愁。</text>
<title>自公山向懷德。緣江石磴十里餘。景趣殊勝。馬上口占。</title>,<text>隱隱靑山繞郭斜。登登石路傍江賖。白鷗沙畔溶溶水。紅蓼洲前點點家。拖雨雲煙籠晩樹。染霜叢薄照秋花。行行應接還無暇。始信長康不是誇。</text>
<title>晩抵孔巖忠賢書院祗謁。獨宿進修齋。夜坐有感。</title>,<text>先哲藏修此妥靈。拜瞻賢廟爲停行。池塘秋到蓮空謝。庭院風來竹自聲。大道古今元不老。丈夫天地豈虛生。惺惺獨坐書齋夜。無限楊朱泣路情。</text>
<title>重陽日。到蘿影山空林寺。登梵鐘樓。</title>,<text>未遂摳衣計。先成蠟屐遊。蕭條落帽節。牢落梵鐘樓。野菊深山少。巖楓近水稠。呼僧問前路。指點亂峯秋。</text>
<title>在燕禧寓舍。寄洪叔範。得禹○丁未</title>,<text>松下柴扉寂寞開。高齋寄在洛城隈。燈前閒興繙遺籍。雪後奇觀上古臺。節序驚心春又動。江湖滿眼月初來。知君一病緣幽獨。携酒能忘折野梅。</text>
<title>擬古二首贈宋子華 炳夏 ○己酉</title>,<text>有鳥何翩翩。來棲漢陽樹。漢陽多凡毛。獨振五色羽。倦逐玉樓遊。肯向金門度。知是希有鳥。却與大鵬遇。其二鳳與鸞相愛。蘭與芝相悅。文章共炳煥。氣味同芳烈。物然人亦然。有友如膠漆。若問友者誰。將吾兩人說。</text>
<title>養眞堂雨中。寄聽流主人。</title>,<text>暮煙秋色鎖溪扉。信宿終南客未歸。知爾草堂樽酒在。肯嫌山雨滿蓑衣。</text>
<title>用體素集中韻。寄柳季養 以井。與邊汝厚 光載 汝瞻 光軾 同賦。</title>,<text>獨騎羸馬聳肩行。行訪終南小築成。絶壑吐雲和雨色。鳴泉瀉石雜松聲。漁樵孤負初年計。詩酒虛傳半世名。我有靑山歸未得。自憐營屋寄秦城。</text>
<title>次季養寄詩韻</title>,<text>黃河萬里瀉胸懷。得我忘形且外骸。高唱動人同郢曲。怪辭驚衆雜齊諧。剖肝瀝膽憐吾友。當面輸心笑俗儕。淸夜山陰可乘興。莫敎溪逕白雲埋。又次披褐誰知珠玉懷。憂時十載病纏骸。道希賢聖功難就。志在君民事不諧。想望古人期尙友。切磋今日望吾儕。男兒未了平生業。莫學劉伶死便埋。</text>
<title>復次季養韻</title>,<text>山雨洗松石。終南看更佳。宿雲生竹塢。新月上梅階。庭睡三淸鶴。池鳴兩部蛙。坐來詩自就。不待費安排。</text>
<title>再疊</title>,<text>夜雨今朝歇。山家事事佳。引泉通藥圃。移石護花階。地僻來幽鳥。池荒有亂蛙。塵愁自不到。何待濁醪排。</text>
<title>次景略韻</title>,<text>聯翩玉字照瓊函。愈得頭風勝面談。病客秋懷生夜雨。山家曉望在晴嵐。窮還有鬼揶揄笑。詩自爲人性癖耽。七夕聞君能曬腹。何須身到祕書監。</text>
<title>次汝瞻漫吟韻</title>,<text>愛爾山居勝。依林起草堂。垂蘿新洗雨。裁菊已迎霜。地僻冬猶暖。溪深夏亦涼。時逢詞客至。終日討文章。</text>
<title>次汝瞻用谿谷集沙渚秋漁韻</title>,<text>小溪秋水雨餘肥。閒把漁竿下石磯。一縷晩風吹渚樹。墮來黃葉滿人衣。</text>
<title>次景略，汝瞻相和韻寄報</title>,<text>終南山在夕陽中。秋思蒼然望不窮。匝地煙陰連苑暮。半天霞彩與江通。寒蜩抱木吟殘露。霜雁含蘆叫遠風。遙憶草堂臨漢渚。賦歸何日得明農。</text>
<title>次汝瞻夜坐偶吟韻</title>,<text>獨坐草堂夜。遲遲山月生。傍簷松偃蹇。臨水竹欹傾。病榻如秦贅。詩窓有越聲。蕭然不成睡。殘燭照三更。</text>
<title>贈別李子三大歸驪庄</title>,<text>君是大家子。自然眉骨殊。淸風皎玉樹。寒露照氷壺。氣宇古人似。才華今世無。多慙叨末契。沙礫混明珠。其二才子携家去。尊公賦遂初。高秋歸故里。明日動行車。後圃仍收栗。前溪可釣魚。知君文史足。勤學在三餘。其三聞說驪江好。君行正値秋。淸心樓上笛。神勒寺前舟。木落層波闊。天空斷雁浮。終南山漸遠。歸去幾回頭。其四泣血餘生在。知心獨有君。那期今夕會。又作隔年分。別夢殘燈伴。離懷落葉聞。他時憶李白。日暮望歸雲。</text>
<title>士彬宅夜會聯句</title>,<text>寒梅破臘雪初消。虛閣靑燈夜寂寥。大仲 南巷故人能辦會。北隣詞客肯嫌招。壽玉 湖中風月經年夢。洛下杯觴此日饒。士彬 浮世一歡寧易得。不妨相對送良宵。致道</text>
<title>復用前夜聯句韻。貽贈諸友求和。</title>,<text>臘盡長安凍欲消。訪梅閒興夕寥寥。孤吟白雪誰同調。高會黃壚幸見招。詩以豪名劉夢得。醒猶狂態蓋寬饒。春來斗酒謀諸婦。更向城南辦一宵。其二寒鴉飛盡暮煙消。山下柴扉掩寂寥。柳意寢嬌携酒弄。梅魂欲謝賦詩招。城中佳趣終南在。雪後閒情灞上饒。聞道錦囊千首富。願將瓊什度長宵。</text>
<title>次答尹季祐 之翊 寄贈 庚戌</title>,<text>抱病驚春色。年光不我饒。唯憐謝眺宅。近接許渾橋。細菜盤中薦。殘梅篴裏凋。終南文字飮。須趁月明宵。</text>
<title>醉墨堂。與漢儒季祐夜坐呼韻。</title>,<text>春至雪猶在。夜深星斗寒。山光虛檻入。樹影半庭團。靜趣我先覺。幽愁君自寬。今宵賖月色。留待上元看。</text>
<title>夜會士彬第聯句</title>,<text>良宵好會摠佳朋。相對知心一點燈。壽玉 吾輩交情看若水。主人風味驗如澠。致道 開襟穩話吟眉展。促膝高謌醉興乘。士彬 雪月滿庭淸透骨。灑然身在玉壺氷。大仲其二再會城南宅。新生雪裏春。大 仍逢今夜月。相對去年人。彬 放浪寧隨俗。讙譁自任眞。壽 箇中淸興足。杯酒莫論巡。致</text>
<title>洪彝叔 受敍 挽</title>,<text>君我行年較一周。潘郞始見二毛秋。才高白雪無同調。命薄朱衣不點頭。泉下豈知多樂事。樽前永痛失詩流。春來淚入荊花濺。子敬先亡繼子猷。其二交結平生好弟昆。愛君風味最溫溫。年來幸與居同里。雪後曾扶病叩門。欲斷牙絃先掩淚。未聞隣篴已傷魂。梨花細雨終南下。無復論文酒一樽。</text>
<title>洪君則 受範 挽</title>,<text>病裏重題薤露詞。送君兄弟去相隨。人才自古多窮天。天道何曾感孝慈。已識槐陰將滿地。秪憐荊樹半摧枝。他年海上尋雙墓。草宿吾寧捨一悲。</text>
<title>李通津 敏采 挽</title>,<text>玉弟金昆邁五常。妙年華聞白眉良。爭看碧海鵬初擧。忽報丹霄鳳已藏。縣舍未回仙舄影。朝衣猶帶御爐香。人間不盡親朋痛。更把何辭慰北堂。</text>
<title>出城</title>,<text>已見歸鴉噪晩城。獨騎羸馬出秦京。江頭積雪寒風緊。天畔遙山落照明。死別人生唯有淚。羈遊歲暮若爲情。行行默數湖中路。此去伽倻四百程。</text>
<title>旅夜</title>,<text>悄悄坐無睡。孤燈寒夜深。存亡不禁淚。節序更關心。吟劇詩仍就。愁多病欲侵。呼童開戶視。月落已橫參。</text>
<title>途中立春</title>,<text>徂歲如流水。今朝又立春。誰家生菜細。舊俗土牛新。暗識灰移管。行看斗建寅。有詩非帖子。聊復記佳辰。</text>
<title>馬上口占</title>,<text>莽莽郊原闊。悠悠道路遙。旅懷元索莫。行色更蕭條。倦馬頻勞策。危灘累怯橋。有村須早憇。殘日易西凋。其二積雪覆長路。野風吹我衣。春從昨夜動。客向故山歸。日暮宿禽疾。天寒行旅稀。遙看煙起處。浦上有柴扉。其三朝發水原府。暮投平澤村。層氷橫古渡。喬木立荒原。寓目淸詩發。潛心妙境存。有奴今白髮。迎我拜柴門。</text>
<title>夕宿瓦洞村</title>,<text>小峽隨山曲。荒村杮作林。疏蘺聞吠犬。落日見歸禽。率爾詩成興。逌然境會心。平生棲隱計。隨處費長吟。</text>
<title>夜聞主人語記實</title>,<text>夜與主翁語。苦稱年事荒。結棚長警盜。收橡只充糧。賦役雖蠲減。村隣半在亡。傳聞議賑貸。感祝視如傷。</text>
<title>拜辭先墓 辛亥</title>,<text>寂寞空山松柏哀。將辭不忍更遲回。伽倻溪水同心事。嗚咽相隨出洞來。</text>
<title>贈別士彬岑縣省覲</title>,<text>趨庭爾着老萊衣。好是靑春作伴歸。山迥鷄龍殘雪在。江寒白馬早鴻飛。行時定識奚囊富。別後那堪驛使稀。分手自然懷抱惡。近來人事已全非。</text>
<title>用權致道 尙夏 韻。又贈士彬。</title>,<text>一片梅花月。依依掛冷枝。淸輝屋樑在。分慰兩鄕思。</text>
<title>季祐席上醉后。吳太素及舍弟共用唐音韻。賦卽事。</title>,<text>偶然步屧來相訪。一坐論襟摠故情。海內知音眞至樂。世間無用是浮名。雨過紫陌花將放。雲捲靑山月已生。景物漸佳家更近。莫辭乘興渡溪行。</text>
<title>兪參判 㯙 挽</title>,<text>哭公偏切哭吾私。先輩如今更有誰。半世官淸都御史。十年情厚故人見。恢恢德量無畦畛。斷斷忠心一險夷。從此西州門外路。落花時節淚頻垂。</text>
<title>贈別宋子徵 炳文 歸懷川</title>,<text>寒食東風燕子頻。灞橋楊柳拂行輪。晨星落落傷分日。煙雨霏霏欲暮春。滿地花如離夢亂。連天草喚別愁新。相携莫怪輕垂淚。祖席如今少一人。</text>
<title>汝厚家罷歸。翌日用體素集中韻。呈敬甫 李善源 兄弟。兼示昨會諸益求和。</title>,<text>登臨處處坐頻更。東岳園林海內名。萬戶樓臺供晩眺。一城花柳動春情。樽開松下淸風至。杖倚溪頭片月生。強欲題詩留石壁。媿無佳句使人驚。其二霏霏春雨濕殘更。開遍山花不辨名。好事能忘前夕會。淸詩可見故人情。芳林靜處移棋局。幽鳥啼時對麯生。莫詑身爲城市隱。謫仙風彩世曾驚。</text>
<title>多病牽宂。孤負南湖之會。吟成首尾吟二首。寄洪九言。受疇</title>,<text>坐看春事向闌珊。風落桃花點地斑。又負南湖今日會。浮生能得幾時閒。其二浮生能得幾時閒。吟病城南獨掩關。柳暗前橋鶯語老。坐看春事向闌珊。</text>
<title>題寓舍壁</title>,<text>喚愁芳草綠萋萋。屛迹終南十日棲。山鳥不知心緖亂。夕陽窓畔向人啼。</text>
<title>病夜</title>,<text>人間萬事摠傷心。獨伴孤燈到夜深。悽斷病懷仍不寐。臥聞風雨滿西林。</text>
<title>東樓夕懷</title>,<text>相思不見獨徘徊。心事尤從病後哀。悄向東樓無語立。棲鴉空帶夕陽廻。</text>
<title>傷思</title>,<text>欲眠不眠夜深淺。一聲何處離群雁。病懷悲思苦悽悽。客窓唯有燈相伴。其二秋夜沈沈不肯明。陰蛩切切伴人鳴。世間無限傷心事。詩未能形畫未成。</text>
<title>送李士常 恒 赴金城</title>,<text>蓬壺近接使君居。自是仙區與世疏。山月夜生公署靜。溪雲晝傍訟庭虛。門前只有尋眞客。案上空留乞藥書。東閣官梅方待臘。一枝須寄病相如。</text>
<title>寄語</title>,<text>寄語恩山李子三。別來何以到湖南。天寒行役能無𧏮。歲暮離懷轉不堪。漢水新梅春欲動。灞陵殘雪凍仍含。此時對月遙相憶。沽得村醪獨自酣。</text>
<title>悼亡 壬子</title>,<text>浮生如月復如花。花易飄零月易斜。始覺世間都夢幻。幾人能得駐韶華。其二生前才行絶人群。身後凄涼孰似君。曉露風燈零落痛。桂陽山下一孤墳。其三浮生草草露翻荷。長夜悲吟牧犢謌。兩卷黃庭一樽酒。定將身世寄漁蓑。</text>
<title>贈李益之 尙謙 年友</title>,<text>客到終南山下家。春城着處矜繁華。東風忽送多情雨。留得詩人賞晩花。</text>
<title>益之又用前韻寄示。走次以報。</title>,<text>廣陵詞客未還家。隨處詩情感物華。風雨一番春欲老。杏花飛盡又桃花。</text>
<title>又用前韻寄益之</title>,<text>楊柳依依映萬家。坐看風雨殿韶華。可憐孤負西隣會。落盡庭前滿樹花。</text>
<title>三月十三日</title>,<text>一夜東風細雨過。滿城春色晩來多。有錢沽酒莫辭醉。不飮其如花落何。</text>
<title>澹月</title>,<text>月色籠煙澹。花陰在曲欄。依微不明白。疑是夢中看。</text>
<title>杏花</title>,<text>消息初傳夜雨聲。萬家籬落一時明。娟娟自作春風面。能使香心滿洛城。</text>
<title>桃花</title>,<text>灼灼輕紅照粉腮。落如金谷墮樓哀。漢家宮女偏相妬。莫向昭陽殿裏開。</text>
<title>梨花</title>,<text>庭院溶溶月似霜。子規來斷玉人腸。朝來千點瑤臺雪。吹落春風十里香。</text>
<title>楊柳</title>,<text>和雨香街初種時。擬將行袂繫煙絲。如何今日勞勞者。爭折長條贈別離。</text>
<title>送春日。用白香山閒居春盡韻。示漢儒 董。</title>,<text>垂柳陰陰護半扉。病棲窮巷故交稀。東風有意堂堂去。西日無情冉冉歸。紅惜階花如老面。綠嫌庭草似朝衣。殘鶯亦解芳菲盡。啼向愁人坐不飛。</text>
<title>四月七日。向昌陵齋所。馬上口占。</title>,<text>殘花落盡草萋萋。路入延時古驛西。斜日獨行人不見。兩邊山木子規啼。</text>
<title>齋庭蒔藥</title>,<text>睡罷扶筇竹。鉏荒領小奚。決明栽近砌。蘇葉種宜泥。疊石防頹岸。疏泉灌小畦。此身眞吏隱。齋室卽幽棲。</text>
<title>聞鶯</title>,<text>黃鸝愁絶戀春風。似惜閒花一夕空。何處詩腸聞鼓吹。綠楊如夢小橋東。</text>
<title>初服松葉</title>,<text>芝草飢難療。松枝葉可嘗。入春凝杵綠。和水滿杯香。自有延年術。何勞餐玉方。從今草堂老。不復愧空囊。</text>
<title>西郊魚獵。次李景略韻。</title>,<text>山齋高臥北窓風。睡起尋溪到水窮。跨馬客來芳草裏。玩魚人在綠陰中。預愁落日君將返。最惜殘樽酒易空。莫負淸秋重作會。黃鷄啄黍蟹兼豐。</text>
<title>贈堪輿師東隱居士</title>,<text>千里江山一眼空。自言遊遍海天東。神經獨誦靑烏子。異客曾逢白兎公。瑣瑣崔丁爭倒屣。紛紛潘李幾趨風。相携欲覓眞源去。雲末螺鬟指點中。</text>
<title>昌陵齋舍示汝瞻 癸丑</title>,<text>催花一雨近淸明。春半山庭細草生。手把古書憑几睡。數聲幽鳥伴人鳴。</text>
<title>夜坐次汝瞻韻</title>,<text>殘梅落後欲無詩。寒勒山花未放時。賴有一聲牕外鳥。月中春意報人知。</text>
<title>次汝瞻韻</title>,<text>客舍門臨野水涯。小庭零落有梅花。東風更送黃昏月。莫是孤山處士家。</text>
<title>醉次洪于海 萬宗 贈韻</title>,<text>風流今日見詩豪。天下神交卽我曹。壯志圖南鵬擊海。歸心依北馬騰槽。憐吾病抱文園渴。愛爾才高屈子騷。月色正佳花正好。肯辭把酒共持螯。</text>
<title>和終南修稧詩</title>,<text>晉永和癸丑一千三百有餘年。又逢癸丑之春。洛中群賢。修蘭亭故事。會于終南山陰之溪上。甚盛擧也。余以疾不與焉。趙君子直，洪君于海歸而謂余曰。吾儕之會者。三十二人。以逸少敍文分韻賦詩。自永而始。至咸而止。集以下輟而不續。子盍爲一詩以足之乎。余應曰諾。子之會。千古之佳會也。雖子不言。固將屬而和之。歌而詠之。況今有命。余何敢辭。遂用是日詩令。賦五言十韻以貽之。王謝風流遠。古人不可及。喜此終南會。宛是蘭亭集。癸丑暮春者。修稧人三十。列坐茂林下。祓除芳蘭執。淸流激淙淙。惠風和習習。雅歌仍投壺。禮飮欣拜揖。何必絲與竹。幽谷鶯簧急。相將詠而歸。返照松間入。而我獨臥病。掩門懹悒悒。悠然望南山。爲君賦新什。</text>
<title>醉次于海所示諸公唱酬韻</title>,<text>城南今日叩衡門。末路閒交獨爾存。老去漸知詩律細。病來猶愛酒杯溫。浮沈宦海眞堪怕。潦倒文園亦是恩。一部丹經留几上。道情難與俗人論。</text>
<title>昌陵齋舍。次李可成 商翼 寄示韻。</title>,<text>雪落歲云暮。陽生春又來。書因多病廢。詩爲破愁裁。且蠟登山屐。同傾對月杯。寧辭頻下榻。時序數移灰。其二擬續遂初賦。長吟歸去來。漁舟明月在。野服白雲裁。勳業空看鏡。生涯且托杯。㗳焉南郭子。心死已成灰。</text>
<title>又和眠字韻</title>,<text>病蟄山齋夜。蕭然獨不眠。有官眞是隱。無語更疑禪。燈盡殘花落。窓虛缺月懸。空餘訪戴興。未上雪中船。其二半壁山雲宿。前庭野鹿眠。人閒那染俗。僧至或談禪。偶爾騎驢出。欣然解榻懸。相看幽興杳。疑是泛虛船。其三喜得與君語。時時相就眠。休誇詩入聖。且愛醉逃禪。薄宦如薪積。貧居似磬懸。江湖長在夢。明月滿歸船。其四盡日無人到。幽齋擁褐眠。洗心因玩易。合眠豈參禪。振地寒風厲。鳴簷暮雨懸。烏巾雖折角。將上李膺船。其五一陣翻盆雨。獰飆撼客眠。憂時同魯婦。忘世羨高禪。咄咄手書字。搖搖心似懸。中流失維楫。風浪恐摧船。</text>
<title>寄吳子明 九星 借道書</title>,<text>字誤黃庭漫謫居。以官爲隱數年餘。多生習氣消難得。又向山人覓道書。</text>
<title>次李皓卿 漢翼</title>,<text>寥落寒山對小堂。暮煙喬木望蒼涼。氷凝古渡危橋拆。雪覆層崖細路長。君作書淫聊自樂。我緣詩瘦亦何傷。天敎居止相隣近。三逕從今不就荒。其二新詩草草爲君成。欲向南州賦遠征。萬事風塵違宿計。十年湖海負前盟。長吟白雪誰同調。每見靑山便有情。今夕可無留別飮。小齋寒月十分明。</text>
<title>暮行</title>,<text>棲鳥投林暝色生。北風吹緊斷人行。燒山野火輝輝赤。隔樹村燈點點明。老馬自諳幽逕入。小奚先報斷橋橫。更深月黑隋城下。遙聽轅門鼓角聲。</text>
<title>感懷</title>,<text>長擬南還未得還。故園松竹鎖柴關。風塵天下難開眼。歲月人間豈駐顏。已識無才堪濟世。未知何事不歸山。一雙白鳥洲邊立。自在江湖羨爾閒。</text>
<title>遇雪</title>,<text>漠漠頑雲合。紛紛大雪來。勢豪埋地遍。飛急舞風回。凍雀空林聚。飢驂半道催。仍思灞橋上。携酒昔尋梅。</text>
<title>伽倻寺 甲寅</title>,<text>扶杖沿溪石路幽。居僧勸我數來遊。千年古刹殘碑在。百尺危臺破㙮留。梅放佛窓春雪映。鐘鳴梵閣夕陽收。重尋舊跡偏傷感。新喪江南湯惠休。寺有詩僧印哲。乃余舊交。今來已亡。</text>
<title>馬上口號</title>,<text>雲暗風凄日欲低。行人匹馬二陵西。登高指點高陽郡。隔岸山村是碧蹄。</text>
<title>將向桃源。次汝瞻留別韻。</title>,<text>峽口春殘黃鳥飛。水行芳草上征衣。漁舟一入桃花洞。願得移家去不歸。</text>
<title>三月卄六日。發向桃源。出城作。</title>,<text>遲遲行色上東門。立馬關王廟後村。回首洛陽春欲暮。不因離別自消魂。</text>
<title>馬上口占</title>,<text>細草茸茸綠未齊。野花開處野禽啼。斜陽馬上驚殘睡。激激前頭有小溪。其二乳雉將雛隴麥靑。杜鵑啼血野花零。東風匹馬楊州路。遊客行裝酒一缾。</text>
<title>平丘驛感舊</title>,<text>世間存沒淚潸然。舊迹凄涼已五年。今日獨經曾宿處。杏花零落驛樓前。</text>
<title>春江</title>,<text>楊柳靑靑江水流。閒花細草覆汀洲。漁人收網撑舟去。驚起波間雙白鷗。</text>
<title>卄七日道中遇雨</title>,<text>東風弄輕陰。送雨春江渚。霏微濕落花。黯淡迷平楚。林間疾歸鳥。道上催行侶。逢人問前村。指點煙生處。</text>
<title>漫吟</title>,<text>久識乾坤逆旅中。更憐身世似萍蓬。春來日日長爲客。才作西遊又向東。</text>
<title>江上春雨</title>,<text>習習東風送雨來。江花如錦水如苔。如何倩得龍眠手。畫我披蓑上峽廻。</text>
<title>記見</title>,<text>帶雨春陰不肯晴。漏雲殘日翳還明。田原處處催耕種。桑葉初齊布穀鳴。</text>
<title>春盡</title>,<text>春來春去太悤忙。芳草萋萋客路長。唯有杜鵑知我意。落花枝上怨西陽。</text>
<title>夜直將作。用蓀谷韻述懷。</title>,<text>寂寥虛館一燈昏。長樂鐘休早閉門。月色半窓淸睡思。雁聲孤枕攪詩魂。病無官況同山衲。夢逐歸心在水村。昨有隣翁招我句。野梅如雪酒盈樽。</text>
<title>代贈 乙卯</title>,<text>楚楚衣裳淡淡粧。乍移蓮步傍垂楊。無端一疊傷春曲。惱殺門前駐馬郞。其二雙鬟侍女愛風流。含笑邀賓不解羞。公子未回春日暮。小欄移席勸淹留。其三掠削雲鬟整玉釵。背人無語立前階。香風一陣吹裙帶。微露雙彎紫繡鞋。</text>
<title>汝厚第。夏夜書懷。用東坡定惠院韻。</title>,<text>病暍三日如坐甑。來向君家宿一夜。君家住在南山足。脫巾露頂長松下。涼生虛榻北風至。月掛疏簾白露瀉。遮門楊柳萬條垂。壓墻薔薇數枝亞。囂塵苦見窮鬼侵。靜界欣憑睡魔借。年來漸覺萬緣空。此心已向功名謝。楊根峽裏水踰村。欲傍淸江結茆舍。至樂誰知濠上魚。佳境應同虎頭蔗。衣狗人情亦足羞。滄桑世事眞堪怕。秋風一棹沂龍津。免被山中猿鳥罵。</text>
<title>次樂甫 李藼 兄韻</title>,<text>聞道閒居趣。山齋傍水開。庭松封凍雪。窓月寫寒梅。睡起時扶策。詩成獨把杯。平生卜隣約。吾欲及春來。</text>
<title>西江叔範寓舍贈別 丙辰</title>,<text>握手對君笑。無語送君去。唯應一片月。照我相思處。</text>
<title>又用李善鳴 鳳朝 韻贈叔範</title>,<text>天若不墜文。未應吾道熄。唯當素位行。晩節看歸宿。其二慘矣燎原火。難將一杯熄。未作蕭寺別。先向西江宿。</text>
<title>次善鳴韻。贈別叔範赴謫。</title>,<text>依依落月下江村。坐對疏林睡鵲翻。是日君行元自定。後來人事更堪論。孤吟澤畔危蹤遠。積毀朝端衆口喧。士所當爲寧止此。笑分離袂莫消魂。</text>
<title>用闕下待批日聯句韻。贈別洪叔範，趙子直 相愚 安子遠 世徵 高汝根 晦 安聖休 相億 同竄五君子。</title>,<text>師門至痛竟誰伸。欲以微誠感玉宸。事極傷悲堪下淚。語多狂妄共忘身。危蹤凜若風前葉。勁操淸如雪後筠。爲折寒梅聊贈別。一枝猶帶昔年春。</text>
<title>上元夜。與叔範同宿西江。對月話別。</title>,<text>黃昏來訪楚臣家。寒勒江梅未放花。悄悄相看淸夜永。一輪春月隔窓斜。其二淸夜遲遲月滿臺。更悲春色逐人來。明日可堪千里別。一樽聊爲楚臣開。其三知君獨上望鄕臺。遙見歸鴻北地來。何處新詩秋更好。竹林疏雨橘花開。其四江南逐客未還家。無限歸心在落花。春夜高樓君莫上。子規聲裏月西斜。</text>
<title>追次尹公度 世喜 韻。寄權致道黃江新寓。</title>,<text>羨爾人間早息交。掉頭歸去掩荊茅。名區煙月孤舟在。薄宦風塵弊屣抛。萬事于今供一笑。十年於世厭群嘲。遙知漸發春江興。花滿前山酒滿匏。其二淸流翠樾影重交。中有君家蔭白茅。無主江山誰更奪。伴人麋鹿不相抛。行藏已得嗟何愧。志業雖乖莫自嘲。古器終非今世用。笑來吾輩貴陶匏。其三唯君知我托心交。胸次恢疏不塞茅。事業經綸初妄許。風流詩酒未全抛。蘇秦憔悴時人厭。阮籍猖狂俗子嘲。自笑居然成濩落。世間無用魏王匏。其四江到楊根二水交。此間曾結數間茅。靈臺風雨有何好。勝地煙霞無事抛。未脫是非高士笑。不如歸去野禽嘲。春來小艇江邊具。棲隱行裝只一匏。</text>
<title>贈桃源宰柳仲進 以升</title>,<text>昨自桃花洞口還。至今魂夢在仙山。雲生絶壑崩崖底。月掛長松怪石間。峽裏有居皆靜散。郡中無事不淸閒。春來鳧舄迷歸路。流水殘紅處處斑。</text>
<title>次李汝挺 汝漢 寄贈韻</title>,<text>柴門十日掩蒼苔。別後音書有雁廻。燕子不來春寂寞。杏花將拆月徘徊。家貧媿我須微祿。年老憐君抱大才。多病廢書詩亦廢。和章今爲故人裁。</text>
<title>次東里韻寄叔範</title>,<text>逐臣消息苦難眞。欲寄音書杳莫因。秦樹嶺雲▦別夢。楚蘭湘竹怨騷人。嗟君志節窮猶壯。憐我交情老轉親。想得春來詩更富。落花時節上樓頻。其二夢裏相逢不是眞。春風一面更何因。遙憐南海竹間月。來照東城花下人。聞道殊方仍哭子。想應佳節倍思親。他年倘遂同歸約。村北村西杖屨頻。</text>
<title>自棠湖舟向二山漁所口號</title>,<text>扁舟西下大江流。一瞥帆風過幸州。指點二山天際碧。暮潮初落夕陽收。</text>
<title>次答李汝挺寄示韻</title>,<text>千尺奇巖半是苔。波搖石動水縈廻。春盡岸花飛寂歷。日斜江燕語徘徊。興滿湖山成浪跡。宦隨漁釣坐非材。獨倚短筇遙騁目。落霞如綺鏡中裁。</text>
<title>相逢行</title>,<text>朝登大堤上。佇立垂楊裏。有美誰家子。折花臨江水。天姿閒且都。貌與花相似。春風吹香袂。縹緲空中擧。遙疑洛浦仙。近訝漢濱女。相逢情卽深。相見心已許。腰間明月珠。解佩持贈汝。佳期在今夕。借問家何處。引手指花間。低眉笑不語。</text>
<title>示漢儒</title>,<text>一宦江湖世已忘。扁舟來去水雲鄕。風濤拍岸潮聲壯。月浪涵空夜色涼。掛席沙洲隨估客。點燈煙浦伴漁郞。綠蓑靑箬生涯足。投劾明朝也不妨。</text>
<title>次漢儒登臺韻</title>,<text>層巖高出白雲隈。飛步超然獨上臺。海船遠依煙嶼沒。渚禽斜帶晩波回。將軍片石山頭立。公子危亭水上開。指點長洲芳草路。漁翁荷得一竿來。</text>
<title>次漢儒幸州韻</title>,<text>孤舟來泊幸州城。東望王京數十程。水國花殘春已盡。海門潮落月初生。村煙似縷微微白。漁火如星點點明。何處鳴榔驚宿鷺。一雙飛起帶波聲。</text>
<title>次漢儒登眺韻</title>,<text>閒來舒嘯上東皐。縱目江天氣岸豪。列岫圍郊形簇簇。洪流朝海勢滔滔。空聞仙子騎雙鶴。何處神山戴六鰲。一縷遠風吹客袂。夕陽歸路片雲高。</text>
<title>客舍</title>,<text>客舍門臨野水涯。綠楊枝外盡平沙。天邊落照明霞綺。江上回風起浪花。傍岸帆檣多賈舶。隔林籬落半漁家。蓑翁釣罷歸來晩。寂歷苔磯一逕斜。</text>
<title>漁興</title>,<text>江柳依依江草齊。漁家門外水平堤。携竿下去雲相逐。移棹歸來日已低。雨過長洲雙鷺下。煙籠曲岸一鶯啼。蓬窓睡起無餘事。賦得新詩獨自題。</text>
<title>自楊花渡歸向杏洲</title>,<text>楊花渡口綠楊垂。正是棠山日落時。極浦煙收孤島出。歸湖風急片帆欹。頭回李使題名石。指點權公勝戰碑。舟向杏洲洲上泊。暮天新月已如眉。</text>
<title>次李景略寄贈韻</title>,<text>棲棲何處可安身。羨子歸藏寂寞濱。骯髒已爲淸世棄。疏狂那免俗人嗔。高風邁古曾分宅。豪義凌雲獨指囷。未得從君湖海去。媿吾塵土飽酸辛。</text>
<title>如愚溪八景。爲李景略賦。</title>,<text>春覺先生杖屨閒。行尋一逕野花斑。丁寧說與巖前水。莫泛飄紅到世間。谷裏尋花其二有事西疇告及春。夜來甘雨一犂均。須知沮溺今猶在。休遣行人借問津。野外觀耕其三峨嵋山下錦江流。載得瓢樽一葉舟。醉與白鷗相伴睡。覺來閒興滿滄洲。泛舟江上其四自返嚴陵七里灘。不曾魂夢到長安。從知軒冕紅塵樂。輸與溪頭一竹竿。垂竹溪邊其五坐對無心出岫雲。灑然元不染塵氛。孤飛一片閒堪愛。此物終難把贈君。出岫孤雲其六皎然淸影入山扉。仰見東峯掛月輝。爲抱綠琴松下石。坐來涼露滿秋衣。掛嶺明月其七山路縈紆隱薜蘿。聞聲始覺有人過。誰知田野安閒趣。最在樵夫一曲歌。山頭樵歌其八牧童收牧下郊原。蓑笠歸來帶雨痕。牛背夕陽三弄篴。晩風吹落隔溪村。牛背牧篴</text>
<title>夜向鷗浦馬上口占</title>,<text>冬夜黑無月。北風天政寒。雪沈寧辨路。橋拆更尋灘。曠野人煙絶。平林鬼火看。依然馬上睡。草草暫憑鞍。</text>
<title>細雨終夕。馬上有得。</title>,<text>如絲一雨忽霏霏。來趁行人細濕衣。遠樹籠煙看羃歷。孤村隔水望依微。消殘酒力和寒吹。句引詩情掩夕暉。淸景自然堪入畫。不妨終日擁蓑歸。</text>
<title>寄樂甫李兄沔陽閒居 丁巳</title>,<text>聞君高臥水雲鄕。大海東頭闢小堂。天際遠帆來賈舶。雪中孤火照漁梁。盆槎破臘梅花暖。杯蟻浮春柏葉香。辜負剡溪淸夜興。漫敎離夢落滄浪。</text>
<title>馬上口占</title>,<text>潺潺石上小溪淸。磔磔林間孤鳥鳴。暖草回靑微雨過。暮山凝碧淡煙生。携壺野客騎驢去。帶饁田翁叱犢行。不待覓詩詩自就。眼邊春物摠詩情。</text>
<title>送同寮李殿中 世亨 出宰黃溪</title>,<text>臺柏沈沈未散鴉。曉霜常滿殿中靴。爭分黑綬吾猶後。能得黃溪子可誇。官榻有時山送月。訟庭無事雨霑花。唯應駕鶴樓頭倚。頻爲思親北望家。</text>
<title>和北洞詩社諸益酬唱分韻。得秋字。</title>,<text>門掩終南斷舊遊。送春風雨忽如秋。休將竹葉憑高望。爭奈桃花逐水流。百囀殘鶯驚別夢。一蹊芳草喚羈愁。何當携手同歸隱。桂樹叢生萬壑幽。</text>
<title>以請臺到太倉。登公廨江樓。示倉官金壽能。</title>,<text>前村隱約夕陽明。十里長洲細雨晴。燕子不來春已半。杏花將發月初生。筵開江漢人如玉。筆落雲煙畫有聲。聞道太倉官釀熟。一樽今夜對君傾。其二靑山影落小樓虛。酒店漁村夾岸居。花信乍催微雨後。水光遙蕩夕陽初。公餘有客時開釀。衙罷無人可讀書。始信太倉多好事。問君詩興近何如。</text>
<title>太常衙坐醉次吳貫之 道一 相贈韻</title>,<text>索居無奈病來纏。公故相逢亦勝緣。美酒盈樽斜日夕。殘春過雨落花天。詩情子獨超塵累。世事吾今欲醉眠。且待身閒成夜會。滿窓明月一床連。</text>
<title>終南夜會聯句</title>,<text>接屋對終南。大仲 日夕相邀迓。靑眸在盍簪。壽玉 白戰期並駕。芝蘭襲餘薰。翰卿 珠玉騰殊價。聯芳似二陸。漢儒 儷美同兩謝。握手膽已照。大 論心腔共瀉。晤語屬良夜。壽 淸和屆初夏。連床翦華燭。翰 搴幌敞虛榭。煙消月窺簷。漢 露浥花眠架。天階星靨靨。大 庭樹烏啞啞。散步詠苔砌 壽 列坐飮茅舍。豪氣酒爲狂。翰 逸思詩爭伯。意匠役景物。漢 詞鋒驅造化。娓娓玉塵翻。大 兀兀角巾亞。高論擺俗累。壽 眞熊洗權詐。請看行路難。翰 能使人心怕。火起玉俱焚。漢 水混沙競射。狐假猛虎威。大 鴟得腐鼠嚇。見幾高蹈遠。壽 昧樞奇禍嫁。壯圖成濩落。翰 長嘯足悲吒。歸夢繞松楸。漢 閒興牽桑柘。爲問憶鱸行。大 何如斬馬借。仍吟北風詩。壽 願同西疇稼。垂綸碧溪上。翰 理屐靑山下。將隨野鹿群。漢 肯敎海鷗訝。淸談到漱石。大 佳境如噉蔗。今宵眞可惜。壽 此會亦堪詑。聚散浮雲易。翰 光陰飛電乍。他年莫相忘。漢 蘇子彭城夜。大</text>
<title>五月。又以請臺到太倉。次金能之 壽能 韻。</title>,<text>波心蓑影落婆娑。興入漁舟款乃歌。浦潊起風潮水急。江湖滿地夕陽多。行藏有道非關數。憂樂由吾不在他。始信滄浪隨白鳥。絶勝京洛醉紅鼉。</text>
<title>趙子直第次韻。是夜與子三會宿。</title>,<text>有客來從漢水潯。相看脈脈故情深。窓堆紅葉懸燈坐。樽泛黃花對月斟。滿地江湖存晩計。十年塵土負初心。憑君細話幽居趣。一夜詩魂繞碧岑。屬子三其二聞君新築小溪潯。紫洞煙霞世外深。蓬戶慣迎山月照。松醪時對野花斟。官同蕉鹿應知足。經有庖犧可洗心。寫出輞川淸絶景。媿吾詩律乏高岑。屬子直</text>
<title>張斗以 世南 寓舍次人韻</title>,<text>終南山色滿前簷。病客秋懷一倍添。擧世卽今多白眼。小庭終日伴蒼髥。詩因率意聊孤詠。酒爲排愁或強拈。獨有東隣張仲蔚。短筇來往不吾嫌。</text>
<title>題金生 瑾 草堂</title>,<text>驢背詩情雪裏生。野山朝日漏雲明。茆堂梧竹琴書淨。湖海生涯羨爾淸。</text>
<title>將赴黃溪。曹萬聚設餞於其第。洪九言佩壺而來。洪汝廓 萬恢 趙伯度 持憲 亦會。是夜雪色交輝。懷思灑然。九言先唱一絶。坐間相與屬和。各成五篇。一首删</title>,<text>離筵詞客集如雲。紅燭淸樽夜欲分。此會世間難再得。莫辭留到曉鐘聞。其二寒天雪後淨無雲。明月今宵照十分。珍重一樽偏惜別。故人詩句不堪聞。其三黃溪峽路馬穿雲。雲氣山嵐近不分。自是仙區塵事絶。此中淸景幾人聞。其四駕鶴高樓出白雲。樓前樹色遠橫分。最是伽藍長在眼。月中淸磬隔江聞。</text>
<title>元日 戊午</title>,<text>忽佩黃溪印。仍看白峙春。椒盤初頌歲。柏酒已隨人。事業文章晩。生涯甲子頻。唯餘何遜興。東閣見梅新。</text>
<title>春雪</title>,<text>一陣東風雪。遙從駕鶴來。蕭騷偏響竹。皎潔欲爭梅。氷凍蛟龍筆。花濃琥珀杯。溪山看更秀。扶病爲登臺。</text>
<title>立春</title>,<text>我有新年祝。題將帖子憑。陽回時更泰。雨洽歲仍登。山水淸遊足。詩書素業增。愆尤無一點。心境保如氷。</text>
<title>宿直指寺。別高汝根，具濟伯 時經。</title>,<text>黃昏騎馬度林丘。松檜深深洞壑幽。遙望佛燈明古殿。更看溪月上層樓。僧迎客至深宵坐。山到春來積雪留。千里偶成蕭寺會。未分離袂已生愁。</text>
<title>喜金翰卿 鸞瑞 來訪</title>,<text>離索南鄕歲事移。爲君今夕始開眉。春宵細雨懸燈話。宛是終南結榻時。</text>
<title>贈別李泰卿向蓬山函丈謫所</title>,<text>悲秋未已又春還。淚灑三湘五嶺間。自是風飆道不阻。送君今日到蓬山。</text>
<title>疊山字韻。贈別金翰卿。</title>,<text>春生湖外雁初還。淸渭終南在夢間。君從駕鶴樓前去。今夕詩成何處山。</text>
<title>次洪道原 天敍 韻</title>,<text>草草坐相對。忽然詩思新。孤燈虛閣夜。微雨大江春。酒態休敎笑。交情倍覺親。他年尋勝跡。此會摠詞人。</text>
<title>曉覺</title>,<text>病枕睡不安。羈夢驚初曉。半壁孤燈淡。虛窓片月皎。寂寞無餘聲。宿鳥嗚寒篠。披衣起獨坐。心境自悄悄。久爲形役勞。厭從塵務擾。偶此作吏隱。地僻喜事少。曾聞至人言。一氣中夜皦。願言養而復。謝世萬緣了。何處姑射子。悵然懷物表。</text>
<title>寒食登滌愁樓</title>,<text>江南客子倦春遊。寒食東風獨倚樓。欲滌旅愁愁不盡。夕陽芳草喚生愁。</text>
<title>入城後訪邊汝厚不遇</title>,<text>客自黃溪來。衣上靑出雨。長安寒食過。杏花猶未吐。終南故人宅。依舊門前柳。我來君不在。獨立延佇久。沈吟日欲暮。山翠滿虛牖。</text>
<title>追渡唐浦。次李仲章 寅爀，李啓以 光夏 申壽玉 璹 歸舟思余韻。</title>,<text>黃昏立馬望歸舟。初月如眉已上洲。無限離愁將逝水。一時西向海門流。其二春風獨上木蘭舟。來泊江南芳草洲。搖蕩離魂尋不得。落花隨浪正西流。</text>
<title>馬上口占</title>,<text>小溪流水落花多。幽逕無人野鳥歌。馬上午來春睡重。靑山一半夢中過。</text>
<title>靑山新軒夕讌</title>,<text>一曲淸歌酒一樽。對君今夕醉昏昏。留連不是牽春色。爲愛靑山繞小軒。</text>
<title>八月二十五日。以親檢田野災實。到石寒村。</title>,<text>昨夜秋霜下。前山一半紅。斜陽衰草裏。匹馬小溪東。極目田原赭。傷心杼柚空。茫然活民策。無語倚西風。</text>
<title>罷衙獨坐</title>,<text>日落衙初罷。門前鼓角休。鳥棲官樹靜。人散訟庭幽。民事憂荒歲。歸心感暮秋。蕭然仍獨坐。微月照簾鉤。</text>
<title>九日</title>,<text>客裏翻傷今日來。又因多病未登臺。淸樽浮蟻誰同酌。佳菊迎霜尙不開。滿目溪山秋色暮。回頭天地夕陽催。終南渺渺音書斷。千里湖西旅雁哀。</text>
<title>接同江</title>,<text>駐馬臨流喚渡催。一年三度此江隈。舟人迎我仍相問。何事風波數往來。</text>
<title>次宋敍九 疇錫 相贈韻</title>,<text>節彼巖巖毖彼泉。幾年天祕待人賢。武夷溪播雲臺詠。安樂窩傳擊壤編。萬事滄桑驚忽變。一麾山水敢云專。摳衣久隔春風坐。回首蓬壺獨自憐。</text>
<title>追記上村舊遊。寄靑山宰 朴世雄。</title>,<text>載酒携琴逸興加。冷泉歸路雪飛花。穿雲乍入神仙窟。帶月仍回釋子家。天闢大羅千嶂合。人通小有一溪斜。丁寧爲結漁樵約。莫把眞源向世誇。</text>
<title>元日。用戊午元日韻。信筆自貽。己未</title>,<text>絶峽重淹歲。殊方再見春。宦遊慙隱吏。家食羨閒人。疾病思歸切。田園入夢頻。盈樽有柏酒。誰與共迎新。其二自愧終無聞。居然四十春。風塵最下士。天地一陳人。心事忘機久。身謀落魄頻。秪今明鏡裏。唯得鬢絲新。</text>
<title>走寄邊汝厚鰲山行中</title>,<text>縣齋三日得同眠。靑眼相逢喜欲顚。握手酣歌眞偶爾。轉頭離恨已茫然。天涯雪裏春生峽。窓外梅悄月掛煙。歸路可能重訪否。鶴樓淸景政堪憐。</text>
<title>走次靑山寄示韻</title>,<text>爽氣西山拄笏頻。幾時歸作葛天民。野花啼鳥依然在。孤負田園二載春。</text>
<title>復用前韻。寄靑山求和。</title>,<text>靑衫破帽走塵中。潦倒平生媿略同。會遂煙霞歸老約。結茅分占水西東。其二江上靑山入夢頻。我生元是一閒民。幽禽喚起歸田興。煙雨霏霏滿眼春。</text>
<title>懷仁道中</title>,<text>攀登犖确倚孤筇。勝地初從險處逢。山勢揷天看崒崒。水聲如雨聽淙淙。陰崖尙帶前冬雪。幽壁仍留太古松。兀坐超然舒一嘯。層雲落照盪心胸。</text>
<title>淸州道中</title>,<text>二月江南春可憐。晩來風日更淸姸。幽泉咽咽林中澗。細麥靑靑壟上田。花信乍傳前夜雨。客行催赴遠村煙。逌然忽起歸山興。東峽何時理小船。</text>
<title>自全義向溫陽道中</title>,<text>路入梧桐小峴西。獨騎羸馬信行蹄。茫茫曠野逢人少。漠漠平林有鳥啼。節序如流寒食近。道途無際夕陽低。江南二月王孫草。句引鄕心處處迷。</text>
<title>自笑</title>,<text>自笑無端過一生。向來何事苦經營。心存文學終難就。志在君民已不成。乾沒風塵羞薄宦。退休江海負初盟。如今遲暮還多病。贏得春來兩鬢明。</text>
<title>曉覺</title>,<text>病移衾枕寄禪房。夜靜微風送佛香。淸磬一聲驚客夢。滿庭晨月白如霜。</text>
<title>任城示主倅李仲章</title>,<text>搖蕩羈魂散未收。倦遊王粲幾登樓。殊方忽漫逢君別。佳節何曾爲我留。芳草連天歸馬遠。雜花生樹亂鶯流。離筵莫奏傷春曲。曲到傷春更惹愁。</text>
<title>臨別贈仲章</title>,<text>梅花落後別黃溪。山杏開時向會稽。遙想峽中春正好。小樓煙月子規啼。</text>
<title>靑陽道中</title>,<text>靑陽官路向靑山。二月行人三月還。到得峽中頻駐馬。杜鵑花發水潺潺。</text>
<title>如愚溪訪李景略</title>,<text>踏石穿林更渡溪。喜君於此得幽棲。他時準擬重來訪。只恐桃花使客迷。</text>
<title>燕岐道中</title>,<text>雨過靑林谷鳥吟。濕雲留作半邊陰。東風習習吹歸袂。落日亭亭下遠岑。已覺吾行爲客久。漸看春色在途深。向來咄咄書空恨。馬上無端盡到心。</text>
<title>踰墨峙</title>,<text>又涉懷仁路。崎嶇苦厭山。棧懸行樹杪。磴迥出雲間。盡日勞攀陟。終朝冒險艱。行逢淸絶境。時自破愁顏。</text>
<title>黃溪歸路</title>,<text>習習和風拂面吹。垂鞭不語馬行遲。仍逢水秀山明處。政値紅稀綠暗時。春晩野橋鶯睍睆。日斜溪路燕差池。偶緣公事頻來往。休道閒遊覓好詩。</text>
<title>靑山陸家莊倭躑躅</title>,<text>前年四月六日。路過此地。馬上望見誰氏堂前。奇花一樹帶雨方濃。爲之駐馬賞玩而去。所謂看竹何須問主人者也。今年五月卄七日。自管城按獄而回。行過此堂。花又方盛。望之忻然。款門卽訪。亦可謂今年花似去年好者也。徘徊嘯詠。不覺日斜。年年來看。已是異事。而早開晩開。有若待余而爲之者。甚可奇也。不可不記。爲詠二絶。一首逸名花恰似美人粧。獨立亭亭媚夕陽。絶勝羅浮山下路。夢中虛對雪中香。</text>
<title>罷官將歸。登駕鶴樓。次板上東岳韻。</title>,<text>一曲淸溪萬疊山。夕陽移席更臨灣。應知去後秋宵夢。長在層松亂石間。</text>
<title>次朴丈 惟棟 贈別韻</title>,<text>道直寧亂黜。才疏合罷官。初衣知計遂。末路貴名完。溧水眞同孟。陽山遠讓韓。臨行慙父老。離酌不成歡。</text>
<title>雨中登羽化樓</title>,<text>丹樓縹緲望如霞。十里秋沙細雨斜。淸福秪今猶不盡。罷官歸路亦仙家。</text>
<title>滌愁樓又題</title>,<text>去年寒食滌愁樓。七夕今年又滌愁。浮世客遊眞似夢。故園歸路更逢秋。茫茫曠野人稀去。漠漠繁陰雨未收。徙倚曲欄無語立。醉來天地入搔頭。</text>
<title>己未七月。罷官歸洛。求借空舍不得。八月晦夕。始寄寓於終南下白江相公舊第。九月一日有作。</title>,<text>繞樹飛三匝。無人借一枝。羈遊欣始托。棲息晩能移。地僻園林靜。磎深洞壑奇。萍蓬誰得定。隨處寄生涯。</text>
<title>秋雨</title>,<text>一夜終南雨。層崖洗更靑。寒聲生古樹。秋色滿虛扃。墨墨成孤憤。涼涼笑獨醒。秪吟詩自苦。添得鬢星星。</text>
<title>渡孔巖津</title>,<text>招招舟子促雙篙。潮退空江水勢豪。西望海門秋色晩。白蘋風冷雁飛高。</text>
<title>省亡室墓</title>,<text>寂寞野村傍。孤墳秋草荒。山如雙蹙黛。溪似九回腸。地下君奚識。人間我自傷。西風數行淚。無語對斜陽。</text>
<title>檜洞檢校收稻</title>,<text>旱澇今年甚。飢荒此地增。天憐數口死。秋賜一田登。刈取奚僮力。輸歸老㹀能。村隣盡流散。來賀有山僧。</text>
<title>三月初二日。向德山馬上口占。庚申</title>,<text>春愁和夢亂如麻。芳草超超客路賖。漢水津頭攀柳絮。廣陵城外見桃花。行藏獨羨安巢鳥。歲月頻驚赴壑蛇。形役半生雙鬢白。媿來塵世負丹砂。</text>
<title>次權致道寄贈韻</title>,<text>離懷悄悄苦難舒。雲樹相思二載餘。天末幾成三夜夢。春來忽得數行書。幽花亂落漁人水。垂柳深藏處士居。聞道山陰可乘興。會移孤棹月中於。其二半窓花影月微舒。淸夜空齋睡起餘。有口不須招隱詠。無心豈必絶交書。官辭峽裏煙霞窟。夢落江濱水竹居。何日得成分華約。子於山北我南於。</text>
<title>白馬江</title>,<text>千古興亡迹似鴻。我來臨眺大江空。落花巖上霏霏雪。猶作飛花落晩風。</text>
<title>山陰縣上官</title>,<text>滿園脩竹一庭梅。公署蕭然面水開。彭澤琴樽元亮至。封丘嘯詠達夫來。目知素乏千金價。誰道初非百里才。作吏於焉聊可隱。會稽山下鏡湖隈。</text>
<title>自笑戲效香山體</title>,<text>自笑西陵十載郞。又除巖邑極凄涼。官因數易無儲蓄。民爲頻饑半在亡。堆案簿書愁未了。滿盤蔬菜苦難嘗。天涯歲月空催暮。唯得靑銅兩鬢霜。</text>
<title>遊智谷寺。遇性脩上人論禪經。辛酉</title>,<text>坐見春事晩。偶入春山行。行行緣石磴。愛隨湖水明。層層躑躅紅。磔磔幽鳥鳴。無人古渡頭。小艇呼僧撑。有寺隱松竹。隔水聞磬聲。塵埃不染地。到來心境淸。況遇修道人。澹然遺世情。手持貝葉書。爲我譚無生。幽賞愜素襟。不知西日傾。自愧縛微官。奔走苦營營。人生貴適意。達者嗤殉名。出洞一長嘯。回首山煙橫。</text>
<title>次李治甫 畬 寄贈韻</title>,<text>鏡湖明月帶吾情。幾度春來照洛城。縱有淸宵無限興。小舟難作訪君行。其二脩竹茂林湖榭淨。古松層壁佛宮幽。溧陽老尉人爭笑。不在山顚在水頭。其三靑山環擁水縈廻。竹裏朱欄向岸開。盡日獨登仍獨下。一春孤負對花杯。</text>
<title>西村歸路</title>,<text>鏡湖春水綠侵磯。沙鳥驚人格格飛。信馬不知歸路永。會稽山下已斜暉。</text>
<title>次卷中韻贈脩上人</title>,<text>目裏名山在。三春負一探。鶴歸雲外洞。花落月中庵。忽罷煙霞夢。仍聞水石談。明朝雙蠟屐。定欲與僧南。右用白軒韻其二我夢仙山已幾巡。化爲孤鶴翅如輪。雙溪水遶臺前月。千樹花開洞裏春。向夜煙霞猶在目。秪今朱墨未抽身。一筇天地無羈絆。物外閒遊媿上人。右用白江韻</text>
<title>鑑湖歸路</title>,<text>細雨初收芳草靑。鑑湖十里花冥冥。斜陽信馬獨歸去。夾岸流鶯和睡聽。</text>
<title>洗硯亭</title>,<text>梧桐影畔小亭空。烏竹叢中百日紅。獨倚藤床成午睡。一池荷葉動微風。</text>
<title>淨襟堂。次松溪韻。</title>,<text>小縣依林麓。蕭然不似官。堂淸襟自淨。溪近夏猶寒。竹籟侵虛榻。花香滿曲欄。到來仍獨坐。山日下簾端。</text>
<title>夜坐</title>,<text>怪來春思忽如秋。淸夜鵑聲喚客愁。寂歷東風花落盡。月移山影在江樓。</text>
<title>晝眠</title>,<text>佳雨廉纖不放晴。縣齋長日寂無聲。吟詩未就仍成睡。心境閒時夢亦淸。</text>
<title>換鵝亭夜坐</title>,<text>夜來懷思自悽悽。鏡水滔滔更向西。獨倚畫欄眠不得。萬山明月子規啼。</text>
<title>贈脩上人</title>,<text>蕭然一衲寄山中。胸次無塵水鏡空。自幸會稽王內史。蘭亭坐上有支公。</text>
<title>脩稧亭夕眺</title>,<text>欲散閒愁未自由。杖藜徐步上高丘。蒼然暮色生江樹。一點漁燈照碧流。</text>
<title>送春</title>,<text>桐花亂落小堂前。簾額微風燕子眠。莫歎芳菲都已謝。綠池荷葉已浮錢。</text>
<title>鏡湖岸。移小梅植瓦盆。置臥理軒。壬戌</title>,<text>早春雪微消。杖策登湖岸。於焉得小梅。睠之興一歎。摧殘有數枝。剝落餘古榦。憐汝積困悴。標格猶可玩。携鍤斸孤根。手自移山館。瓦盆置床頭。土培仍水灌。枯査春意回。病柯芳魂喚。最愛寒影疏。澹月窺窓畔。莫言衆所棄。自是百花冠。芳蘭昔被鋤。老桐曾遇爨。懷奇未見識。古今同一貫。而余亦畸人。譬若溝中斷。離居苦幽獨。喜得賞心伴。恨乏廣平手。賦汝一揮翰。</text>
<title>上尤齋宋先生</title>,<text>憶昨華陽負笈行。及門心骨自然淸。詠歸川上和風襲。燕坐巖前霽月盈。聞道山齋重整頓。夢來谿路尙分明。平生一部文公集。何日摳衣學得成。其二咫尺頭流在眼中。病來佳約負秋風。非緣吏役抛難得。自是塵心擺未空。天外片雲吟釋子。月邊孤鶴夢仙翁。芒鞋竹杖從今始。玉洞桃花萬樹紅。</text>
<title>山陰道中</title>,<text>載酒稽山獨自行。水邊巖壑畫圖明。春來亦覺饒淸賞。誰道秋冬始有情。</text>
<title>丹溪道中</title>,<text>丹溪流水遶丹丘。秀樹明沙洞壑幽。羽客未逢丹未就。葛洪句漏愧三秋。</text>
<title>換鵝亭。留別朴幸爾天與。</title>,<text>竹外長江滾滾流。紅亭暇日坐消憂。蟬吟古樹涼風起。荷落空塘宿雨收。千里幸逢佳客至。一樽須爲故人留。明朝分手情何極。秋草連天喚別愁。</text>
<title>巡審田野至月洞</title>,<text>月洞村南湖水西。到來秋景晩凄凄。風吹枯蔓空荒圃。霜打殘禾只故畦。自愧頻年逢儉惡。更將何策救烝黎。津亭悵望停歸馭。官樹蒼茫鳥欲棲。</text>
<title>重陽</title>,<text>搖落秋霜後。蒼茫暮水涯。殊方人有病。佳節菊無花。書信南來斷。家鄕北望賖。高樓歸雁過。寒月上湖沙。</text>
<title>沙斤驛。逢中興寺闍梨禪一題贈。</title>,<text>白雲臺上白雲秋。每憶中興寺裏遊。今日偶逢禪子語。暮天歸思驛西樓。</text>
<title>紅流洞。次崔孤雲韻。</title>,<text>興來扶病入秋巒。身在煙嵐紫翠間。石上長松松下水。與僧相對夕陽山。</text>
<title>海印寺歸路。寄李美叔 秀彥 巡相。</title>,<text>聞道秋風玉節還。強扶羸病爲登山。千年寺迥層雲外。一壑溪明亂樹間。勝地淸遊仍別席。美人高唱摠愁顏。歸來洞口頻回首。片月依然在曉巒。</text>
<title>喜雨 癸亥</title>,<text>入春方苦旱。佳雨幸知時。漠漠凝香閣。霏霏洗硯池。已多郊外喜。還有縣中奇。移得桃千樹。分栽鏡水湄。</text>
<title>次李春卿 以榮 暮登寫經閣韻</title>,<text>靑山影裏鳥飛廻。江水溶溶遶古臺。一抹村煙殘日落。數聲漁篴暗風來。登臨畫閣隣蒼竹。歸去吟筇破綠苔。欲識主翁今夕興。淡然微月在新梅。</text>
<title>次春卿曉坐凝香閣韻</title>,<text>睡起江樓曉。依微月掛簷。添爐煙脚細。抽匣筆頭尖。冉冉梅香入。霏霏竹露霑。要看天半碧。高捲近山簾。</text>
<title>次春卿詠梅韻</title>,<text>絶艶初先臘。高標自傲霜。扶疏依竹閣。點綴照荷塘。瘦骨中含嫰。娟姿內保強。淸新超濁世。皎潔冠群芳。灞岸吟邊影。羅浮夢裏香。暗風驚逸韻。微月怳仙粧。白玉休橫篴。黃金更引觴。一枝吾欲贈。千里路何長。忽起春來感。仍多歲暮傷。三年東閣老。爲爾未還鄕。</text>
<title>示春卿</title>,<text>小邑官閒塵事稀。更兼山水有淸輝。喜君千里能相訪。憐我三年苦未歸。近渚草生魚欲上。曲欄花發燕初飛。登臨處處皆詩料。吟弄春來且莫違。</text>
<title>再疊</title>,<text>江館寥寥客到稀。坐來汀月已生輝。沙邊宿鷺收拳立。橋上行人帶影歸。萬壑松鳴琴韻響。一庭梅落笛聲飛。官樽剩有新春酒。佳會今宵不可違。</text>
<title>換鵝亭。夜酌別李郞。</title>,<text>裊裊淸歌和急彈。小亭樽酒不成歡。桃花亂落春將暮。桂魄高懸夜欲闌。嶺外來遊應有數。世間離別太無端。鑑湖水上稽山色。叵耐明朝獨自看。</text>
<title>春盡日。渡鏡湖遊烏石村。登春羅龍淵兩臺。</title>,<text>報道韶華是日殘。急呼舟子泛輕蘭。汀花岸柳依然景。鏡水東頭盡意看。其二王孫芳草喚愁靑。鏡水東流不暫停。千里未歸春又過。客遊天地一浮萍。其三臺前春水碧如羅。臺上靑桐覆兩柯。坐愛石間層躑躅。夕陽紅影照淸波。其四千尺危臺獨俯臨。亂藤幽壑水聲深。今日智僊嗟未得。邑人寧識醉翁心。</text>
<title>對雨</title>,<text>頭流山雨帶煙霞。霑灑臨湖縣宰家。春去羈懷無處寓。晩來詩思忽然加。輕鳴窓外千竿竹。細濕庭前一樹花。巖下石泉添活水。爲呼童子試新茶。</text>
<title>我馬蒼</title>,<text>我馬蒼君馬赭。以我馬換君馬。我馬驕雄宜壯士。君馬性馴合儒者。一言相許兩無違。不論黃金價高下。君馬來我馬去。圉人牽出長鞚把。臨分若有戀主意。眷顧依依不忍捨。請君騎我馬。蹙踏胡虜安宗社。我將騎君馬。尋梅訪竹行山野。君莫辨駑駘與騏驥。于今伯樂其誰也。</text>
<title>月夜。登製錦堂左麓臨鏡湖。</title>,<text>靑山雲盡月華生。十里平湖似鏡明。北岸長松南岸竹。悄然唯有子規聲。</text>
<title>夜坐</title>,<text>岑寂空庭淡月明。小齋無語坐三更。微風吹動千竿竹。窓外蕭蕭作雨聲。</text>
<title>湖上對雨</title>,<text>細雨霏霏風滿樓。鏡湖煙浪拍汀洲。平郊落日行人絶。渡口閒橫一葉舟。</text>
<title>縣齋夜會。贈趙聲伯 鳴遠。幷序</title>,<text>山陰嶺外之僻處也。邑有湖山亭觀之勝。而獨余塊然鬱鬱。無與語者。境與丹丘接。丹守趙景冠氏。卽余舊日寮長而兄事之者也。聲伯以景冠氏之督。趨庭之暇。遂來相訪。一見莫逆也。蓋其溫雅之風。翰墨之才。旣不可易得。而況聞受業於老先生之門下。其同門之義尤大矣。聲伯雖與相遇於洛下家居之日。尙宜傾倒。矧今邂逅於天涯寂寞之濱。其得之而相樂。不趐逃藋聞跫。古人所謂忘年友。非謂是耶。聲伯爲同公車之業。往來相會。三年於此矣。其文墨之遊戲。山水之放浪。眞世所罕有。今之來也。適余將罷歸。與之並枕竹齋。明燈淸晤者。五夜而別。於別之夜。聲伯曰不可以無志也。遂題此以贈。握手情如舊。開心恨未曾。知從大老學。喜得少年朋。秀骨眞仙表。淸詞哲匠能。峨洋交旣密。文酒會相仍。鏡水梅疑雪。稽山月若氷。林霏看夕散。江靄對晨凝。瘦石孤竿客。危橋一錫僧。徵歌飛鷁泛。吹篴換鵝憑。春日蘭亭集。秋風赤壁登。筆驅波萬頃。詩聳岳千層。解榻繙靑簡。傳筒染白藤。菁華憐我退。藻思愛君增。獻玉才同屈。懷銅寵獨承。三年推不去。五斗愧難勝。北望誠如馬。南爲意似鵬。爭欣聞管籥。遙賀祝岡陵。臥閤閒堪詑。催科拙自稱。方吟彭澤賦。敢望潁川徵。彩鵲恩書布。雙龍喜氣騰。一樽淸夜語。窓竹照寒燈。聲伯出令曰。先以二十字排韻以書。逐字塡句。有若次韻。且必刻燭速成。違者雖佳不取。遂如約同賦。</text>
<title>元日雪 甲子</title>,<text>悤悤四序易成功。貞則還元理莫窮。正感天時回北斗。更驚春雪落東風。淸增山室仍生白。寒勒江梅未放紅。靜坐蕭然塵不到。一枝香裏對參同。</text>
<title>春感</title>,<text>五載湖亭北望家。漢陽歸路夢中賖。窮鄕雪裏生春色。遊客天涯感歲華。寗子老懷憑白石。葛公初意負丹砂。東風解綬吾當去。江上耕田趁杏花。</text>
<title>感夢</title>,<text>昔別似隔晨。居然過一紀。斯人不可得。悼惜終未已。新春百感集。闃寂空齋睡。婉婉平生儀。忽爾來夢裏。同居如宿昔。言笑多歡喜。琴瑟皆靜好。肴醑更嘉旨。幼女學母粧。稚子讀書史。家和樂且湛。謂與梁孟比。蘧蘧一枕驚。怳怳失余美。向來金玉音。琅然猶在耳。此心旣匪石。有情那禁淚。人間最可傷。一生與一死。曠懷不怛化。媿殺南華子。悄悄坐無言。窓竹悲風起。</text>
<title>鏡湖雨中。喜丹丘生至。呼韻共賦。</title>,<text>醉後吟肩不覺高。一樽風雨對詩豪。平臨越水新開鏡。翦取吳松豈待刀。消却客愁紛似雪。起來春興湧如濤。佳期莫負淸宵月。我有湖邊萬樹桃。余於去年春。沿鏡湖兩岸。栽桃杏累千樹故云。</text>
<title>丹丘縣齋春夜。與趙聲伯呼韻共賦。</title>,<text>丹丘石路鏡湖東。湖水溶溶碧海通。客子出門仍勝地。主人虛館卽仙風。簷邊嶽雪猶含白。庭畔山桃未放紅。相對此時成一笑。世間塵慮淡然空。</text>
<title>寄張斗以</title>,<text>換鵝亭下見梅新。苦憶光風樓上人。嶺外宦遊俱作客。天涯物色又逢春。雲橫智岳參差岫。浪打鑑湖寂寞濱。自是世間淸絶地。悄然幽獨恐傷神。其二高捲疏簾獨倚欄。冥冥風雨滿江寒。紅迷村落花千樹。翠壓汀洲竹萬竿。景物漸佳增客恨。湖山信美共誰看。分明昨夜還鄕夢。飛到龍門八節灘。</text>
<title>趙聲伯聞余欄字韻。和寄二首。次韻以報。</title>,<text>隱隱簾櫳曲曲欄。倚空樓閣夏猶寒。蘭亭醉墨羲之筆。鏡水狂歌賀老竿。已識江山閒者主。請携詩酒故人看。龍巖石上淸宵月。載滿孤舟下細灘。</text>
<title>次聲伯寄來韻</title>,<text>三月江南鶯亂飛。換鵝亭外柳依依。呼兒臨水靑藜杖。有客從山白衲衣。村路偶逢耕叟語。煙波遙望釣船歸。天邊落照低孤嶂。一點殘紅斂夕輝。其二宦遊蹤跡似蓬飛。離索天涯少所依。爲問專城銅墨綬。何如初服芰荷衣。春光冉冉愁看盡。鄕思搖搖苦憶歸。我卜莬裘君識否。漢東山水有淸輝。</text>
<title>次趙聲伯寄贈韻</title>,<text>竹齋閒臥動經旬。傲吏如吾有幾人。射策元非求宦達。佩符初是爲家貧。一床書在心還樂。千首詩成意足申。自笑五年推不去。又看花柳鏡湖春。</text>
<title>丹丘縣齋。與張斗以，金太初 沆，趙聲伯呼韻共賦。是日三月望也。</title>,<text>黃昏來赴故人招。政値浮雲捲碧霄。四縣江山唯此地。一春花月最今宵。詩情已洽三杯後。歸路渾忘百里遙。明日新安回首望。綠楊芳草渺層橋。</text>
<title>登途</title>,<text>人間苦多事。愚智俱役役。況我宦遊者。焉能靜棲息。初來山水縣。臥理喜幽闃。奈何迫公務。數歲不暖席。東風吹征衣。又出正谷驛。依依去湖隈。杳杳指海曲。自笑常跨鞍。髀裏皆消肉。官微任奔走。敢歎賢勞獨。唯憐久不休。乾沒負心跡。山居有誰爭。漱流復枕石。</text>
<title>丹溪望武陵</title>,<text>丹丘自是羽人仍。更有丹溪接武陵。再到眞源留不得。始知仙路杳難憑。架巖茅棟孤村僻。挾岸桃花萬樹蒸。對此益歎身世拙。此生何但媿孫登。</text>
<title>新翻村滯雨</title>,<text>細雨殘春夕。孤村遠客心。山從梨嶺峻。江到草溪深。病骨疲征馬。羈愁惱怨禽。無人慰幽獨。隱几漫長吟。</text>
<title>臺巖村登樓</title>,<text>江畔迢迢客路賖。倚樓懷思渺無涯。殘花滿地春將盡。芳草連天日欲斜。誰識賈生長去國。自憐王粲又離家。塵埃吏役眞堪媿。贏得東風兩鬢華。</text>
<title>永川朝陽閣。用板上韻。示主倅柳兄有道 命才。</title>,<text>連山積水勢彎回。極目茫茫大野開。風雨落花春已去。樓臺斜日客初來。登臨漫詠王生賦。潦倒新停杜子杯。且待遙空新月上。畫欄東畔爲徘徊。</text>
<title>朝陽閣</title>,<text>千尺飛樓倚半空。勢如吳楚坼南東。山圍大野微茫外。江走平沙浩渺中。目是朝昏殊氣象。更兼風雨助豪雄。登臨斗覺詩懷壯。誰道巴陵句未工。</text>
<title>暮春。與居昌宰金太初趙聲伯盍簪于安陰宰張斗以縣齋。呼韻共賦。乙丑</title>,<text>官閒縣僻住溪涯。時把漁竿下白沙。兩地相思春已暮。一樽高會日初斜。東風忽送千峯雨。南陌仍催萬樹花。且倩龍眠輸此景。與君歸向洛城誇。其二自笑鮎魚上竹竿。六年爲客宦情闌。日邊歸雁隨春盡。天畔群山帶雨寒。故友相逢宜耐醉。殘花欲謝更須看。良辰易邁佳期促。秉燭寧辭竟夜歡。</text>
<title>向靈覺寺途中</title>,<text>暫脫塵間累。仍成物外行。花藏仙洞祕。龍隱石潭淸。細雨晴還灑。斜陽翳復明。逢僧問蕭寺。遙指白雲生。</text>
<title>靈覺寺。次趙聲伯韻。</title>,<text>爲惜春將盡。來登雨後山。路穿危石上。寺在亂松間。谷鳥淸幽耳。林花靦暮顏。居僧能愛客。勸我莫催還。</text>
<title>靈覺寺。次張斗以贈別趙聲伯韻。</title>,<text>別語何須索。相携到處詩。偏憐如玉秀。仍作斷金知。對月連床促。看花步屧遲。歸時鏡湖路。樽酒更爲期。</text>
<title>愁送臺。次石上退陶先生韻。</title>,<text>一壑俱奇勝。高臺最絶佳。澄波花影倒。危石樹陰埋。寂寞先生宅。悲涼小子懷。登臨不忍去。春日下西崖。</text>
<title>秋思</title>,<text>蕭蕭疏雨打芭蕉。病起空齋晝寂寥。忽覺鏡湖秋思動。碧梧庭畔有新蜩。</text>
<title>換鵝亭病後。謝張斗以來訪。</title>,<text>秋江物色坐來佳。竹外漁燈照石崖。快閣開襟今夜最。異鄕吟病兩人皆。隔簾杜宇淸難歇。滿榻稽山碧未排。倘使吾君不相訪。可憐幽獨若爲懷。</text>
<title>得家書</title>,<text>幾歲專城奉。今年盡室歸。糧無一甔貯。屋乏數椽依。書信交摧讁。姻親競笑譏。平生安拙分。吾道未應非。</text>
<title>次許珍叔 琡 見寄韻</title>,<text>官扉無事掩斜陽。病裏空尋肘後方。千里戀君瞻斗極。六年爲吏媿銅章。心飛木覓山前宅。夢繞楊根峽裏檣。欲試藍田餐玉法。不須歸去歎空囊。</text>
<title>丙寅元日 丙寅</title>,<text>此地仍爲客。今年又見春。推擠蹲不去。濡滯坐何因。盤乏椒花詠。杯傷柏葉新。蕭然鏡湖長。長嘯鬢成銀。</text>
<title>臥龍亭次壁上韻</title>,<text>細雨濕汀沙。我來披綠蓑。雪消梅始放。春動水微波。山樹籠危石。村煙羃遠莎。桐鄕去後夢。應到此間多。</text>
<title>安陰縣留別張斗以</title>,<text>嶺外同分竹。三年共浪遊。吾今解官去。君獨抱痾留。細雨催離酌。淸歌動別愁。春來多少感。知在仲宣樓。</text>
<title>次李汝挺寄贈韻</title>,<text>心期喜招孟東野。眉宇愛看元紫芝。科甲莫歎遲暮日。詞華不減少年時。歌傳白雪人誰和。琴奏高山我獨知。一夜新梅開映樹。到來窓外忽相疑。</text>
<title>曹萬聚將赴淸道。會宿其第敍別。次洪九言韻以贈。丁卯</title>,<text>離樽此會摠詩流。酒後詩情夜更優。三伏炎蒸收積雨。一天星月滿虛樓。之官瀟灑陶彭澤。抱病淸羸沈隱侯。我輩雄飛應有日。莫敎吟鬢老南陬。</text>
<title>苦雨</title>,<text>淫霖積二旬。溽暑値三伏。陰陰四天垂。漠漠一雲羃。輕霏勢漸大。驟注聲更暴。晝厭虛牖濕。夜苦空簷滴。或恐屛翳怒。手挽天河拆。人言漢江水。已浸堂峴陌。泥濘深沒膝。道上無行跡。我屋旣漏甍。我垣仍頹石。綠萍生前庭。靑苔上四壁。竈䵷昔所歎。釜魚今復覿。久甘子桑飢。誰貸監河粟。悄然車馬絶。脫巾臥終夕。君子窮恐濫。處士貧亦足。古人貴守雌。願爲天下谷。</text>
<title>與沈一卿 漢柱 夜會尹仲綱 世紀 第。用石洲集中韻同賦。</title>,<text>終南積雪霽寒霄。簾外飛花照眼搖。一卷東西家住近。十年南北夢魂遙。逢迎却解曾懸榻。來過偏憐再渡橋。詩酒淹留歸未得。坐看窓月上殘宵。</text>
<title>早春。偸隙訪張斗以山家。呼韻共賦。戊辰</title>,<text>春景城西尙未華。獨騎羸馬到君家。偏憐雅志窮逾固。自笑詩情老更加。臘後山梅初落蕊。雪中溪草始生芽。留連杯酒忘歸去。窓外殘陽忽已斜。</text>
<title>贈別洪汝廓 萬恢 赴安岳</title>,<text>楊山從古擅雄腴。人道西方第一區。春至魚鰕盈罟罶。月明歌管動氍毹。問渠手把郞官筆。何似腰橫太守符。秪是諸兄俱遠隔。錦城雖樂與誰娛。</text>
<title>尹都事復元 以性 挽</title>,<text>堂堂三節日星垂。雙璧聯輝更絶奇。雅望英才流輩冠。淸規至行士林推。平生旣托同門義。未死能忘伏閤時。人與琴亡無限痛。可憐唯有子猷知。</text>
<title>贈別洪季和 萬煕 赴白川</title>,<text>聯翩五馬向西州。天爲吾君愜所求。隣郡已能同魯衛。隔江何況近松楸。紅堆玉粒千囷滿。腥厭銀鱗萬舶收。更有登臨淸絶地。月明甘露寺前樓。</text>
<title>送李伯凝 鼎命 赴北幕</title>,<text>科場蠖屈晩初舒。郞署遲回二載餘。綸綍未裁東里手。韜鈐先掌北門書。宸心自是憂邊切。朝議何曾待子疏。聞說玉堂新薦鶚。佇看徵命下天除。其二元帥臺臨地盡頭。鬼門關外路程脩。雷鳴渤澥三冬夜。雪下陰山八月秋。出塞行裝携一劍。望鄕懷抱倚高樓。君看常侍河西赴。從古男兒貴壯遊。其三寒雨蕭蕭濕菊花。暮天搖落雁南斜。孤臣去國情何極。游子辭家鬢欲華。大漠窮秋明獵火。戍樓深夜動悲笳。知君自有詩千首。幾處留題護碧紗。其四少小交遊鬢已殘。到今離抱莫能寬。人情蟬翼嗟皆薄。世路羊腸覺漸艱。病骨豈堪邊塞苦。貞姿好保雪霜寒。遙憐旅館思親夢。應向長安夜夜還。</text>
<title>玉吉村感懷</title>,<text>蕭蕭寒雨過孤村。寂寞柴門返照痕。經歲重來埋玉地。晩風和淚灑秋原。</text>
<title>新昌旅舍 己巳</title>,<text>宿客夜扣扉。雨餘茅舍淨。明月子規聲。滿庭秋樹影。</text>
<title>贈北隣李君</title>,<text>屛跡西湖上。終年病掩門。不眠吟夜雪。無語負朝暄。靜趣存書几。閒情對橘盆。賴君時訪我。相與講鵬鯤。李來學莊子其二聞說丹陽峽。深藏小洞天。松懸千嶂月。花覆一溪煙。架壑能通逕。燒原可起田。何當共君去。福地送餘年。李說丹陽有異境。可以棲隱。春來將欲往尋云。</text>
<title>元日 庚午</title>,<text>元日無人到。蕭然獨掩關。長風吹雨雪。終夕暗湖山。活計貧逾樂。襟懷病益閒。春來明鏡裏。一任鬢毛斑。</text>
<title>送李汝挺赴梁山郡</title>,<text>憐君洛下苦棲遲。老向江南把一麾。世路卽今難着足。我曹何處可開眉。須知東閣鳴琴日。猶勝西庠倚席時。歸雁乘春飛正北。有懷頻寄故人詩。</text>
<title>贈金察訪應南</title>,<text>到老恭逾甚。循墻有古風。話言多可敬。詞賦一何工。我自憐其志。人誰識此翁。萍蓬江漢上。相對歎途窮。</text>
<title>閒興</title>,<text>幽禽相喚夢初回。扶杖前階步碧苔。賴有閒花長伴我。薔薇落後海棠開。其二松陰兀坐俯江流。長夏孤村轉覺幽。風送櫓聲時軋軋。綠楊枝外有行舟。</text>
<title>次元命汝 聖兪 水雲亭韻</title>,<text>一竿淸趣慕羊裘。江水江雲寄浪遊。水帶山光侵檻淨。雲移樹影傍簷幽。閒居嘯詠身將老。浮世功名意已休。我亦臨江成小築。心隨雲水共悠悠。其二知君詩有謫仙才。況値秋風上古臺。漢水縈廻明鏡轉。龍山隱映畫屛開。休拈柏府凌霜筆。且把松亭對月杯。竟夕閒吟誰作伴。白鷗飛去復飛來。</text>
<title>次趙氏家藏帖尤齋先生韻</title>,<text>至孝淳忠世足師。美聲奚但一時推。名留枌社旌閭楔。澤在桐鄕墮淚碑。要識乃家先德厚。請看餘慶後孫綏。人間寶唾今難得。泣誦尤翁卷裏詩。</text>
<title>呈松都南宮少尹 鈺</title>,<text>追憶平生嶺外遊。居然二十五回秋。松都少尹猶紅頰。麻浦閒人已白頭。往事浮雲空夢想。故情斜日且淹留。霜風浙浙吹▣舍。錦樹寒花滿目愁。</text>
<title>復和</title>,<text>不是長卿故倦遊。蹇驢喜踏萬山秋。境逢詩酒方開眼。語到功名已掉頭。交契本來無老少。離情偏自惜分留。依然曉月當窓白。斷續鴻聲動別愁。</text>
<title>謝沈一卿來訪</title>,<text>故人來訪月黃昏。吟病相如正掩門。喜極南昌催下榻。情深北海未開樽。天寒落葉堆虛壁。夜靜歸潮打遠村。語罷悄然仍獨臥。映窓疏竹小燈痕。</text>
<title>盆竹</title>,<text>裊裊寒枝秀。叢叢碧葉疏。最憐窓畔影。淸映一床書。</text>
<title>盆橘</title>,<text>手種江南樹。孤芳托素襟。誰言渡淮變。留待滿枝金。</text>
<title>趙聲伯與金至叔携酒來訪。要余登兩宜亭舊基眺賞。呼韻同賦。時趙郞亦從。辛未</title>,<text>携酒誰尋病客居。笑呼漁艇買雙魚。飛花郭外春歸後。細草郊邊雨過初。絶岸開襟江浪闊。古亭移席樹陰疏。人間俛仰成陳跡。須記玆遊石面書。其二登臨怳若列仙居。亭下江淸可數魚。茅店遠依煙樹裏。布帆齊上暮潮初。狂吟迭和塵襟豁。野酌無巡俗禮疏。却笑右軍脩稧會。謾留名譽數行書。其三三載離塵濠上居。從容至樂我知魚。殆同阮子悲窮轍。誰道孫公喜遂初。新趣獨留漁艇在。舊情皆向雀羅疏。看君氣義非今世。眷眷江村數枉書。其四柴門處處逐江居。舟集澄潭盡網魚。晩樹啼鶯移席後。落霞孤鶩倚筇初。三生物外深盟在。一醉樽前萬慮疏。欲別斜陽有餘戀。更吟佳句爲君書。</text>
<title>贈別李汝挺謫扶餘</title>,<text>相看脈脈動悲歌。郭外陰雲帶雨過。衰境別離元不可。病中遷謫更如何。燕臣獄裏飛霜雪。楚客江頭製芰荷。此去定知詩有助。落花巖畔月明多。</text>
<title>趙文義 之耘 挽</title>,<text>滄江翁是少微星。人道其兒有典刑。一面便知非俗士。兩心相得到衰齡。功名墨綬官何薄。塵世黃粱夢忽醒。數幅梅花今獨在。手摩遺墨淚雙零。</text>
<title>病中寄沈一卿 壬申</title>,<text>花開江北與江南。春水粼粼綠似藍。景物正佳人抱病。臥聞窓外鳥喃喃。其二款乃聲中午夢回。小窓今始向江開。漁舟處處催抛網。報道河豚正上來。其三東風十里杏花洲。細雨煙波沒白鷗。孤負一春登眺興。夢魂長在水明樓。</text>
<title>到黔陽遠地村亡姪喪家。李聖老來話而去。臨歸却寄。</title>,<text>一江南北各分居。相望盈盈十里餘。我輩漸知衰病甚。比來殊覺過從疏。時當野樹花殘後。行及田家雨歇初。此地可堪重作會。晩風吹淚滿歸裾。</text>
<title>謝辛重三 聖重 來訪</title>,<text>忽喜平生友。來敲水上關。可憐俱病肺。相對兩衰顏。作吏名還薄。歸田食更艱。慇懃卜隣約。欲共暮年閒。</text>
<title>雙鳥寄沈一卿</title>,<text>滄洲有雙鳥。白雪恥毛羽。朝戲玉沙潭。暮宿瓊花樹。翩翩共來往。自樂無所懼。一鳥覊網羅。暫入東華住。平生皎皎衣。盡被緇塵汚。鴟得腐鼠嚇。雀爭殘粟妬。渴飮寒泉水。觝觸逢牛怒。翻飛返故巢。雙鳥重相聚。淸江靜夜月。依舊明如素。方知一枝安。始覺黃粱誤。爲問籠間緤。何似澤中步。雙鳥更相語。勿向人間顧。</text>
<title>又次沈一卿寄來再疊</title>,<text>日午空齋靜。庭禽閒刷羽。薰風自南來。時動簷前樹。旣無外物侵。焉有中心懼。蕭然數間屋。寂寞臨江住。淸江與白雲。皎潔無點汚。不憂俗子爭。但怕化翁妬。自息淵明交。又去孫登怒。久已忘榮辱。何曾戀散聚。倚杖觀魚鳥。隱几對竹素。苟非暮年悟。幾使平生誤。賴有遯湖翁。西林鶴引步。知我苦索居。時時肯相顧。</text>
<title>又次沈一卿寄來三疊</title>,<text>隱侯有佳質。燦燦五色羽。胸襟瑩氷壺。標格皎玉樹。淸詩繼家聲。警語令我懼。樓居更奇絶。爽若神仙住。夙抱幽閒趣。肯爲名利汚。嗟嗟明月珠。竟被魚目妬。得且不足喜。喪亦奚足怒。秪幸吾二人。靜界得相聚。手弄山水絃。心期托雅素。江湖終老約。勿令中道誤。閒宵白沙洲。乘月可緩步。且解陳蕃榻。佇待徐孺顧。</text>
<title>三浦。與洪九言夜會。拈韻同賦。癸酉</title>,<text>相逢恰是故人三。雪後騎驢會水南。老去未除湖海氣。病來猶作酒詩談。江邊竹石新將就。關外山川已遍探。峽裏有田歸未得。對君還覺白頭慙。</text>
<title>砥平縣齋夜飮</title>,<text>龍門山色倚層霽。窮峽春深雪未消。騎馬獨來仍勝境。翦燈相對卽良宵。官醪凸酌寧辭醉。寒月縈牕不肯凋。會待巖花開爛熳。一筇同踏寺門橋。</text>
<title>遯湖拄笏軒。拈韻同賦。</title>,<text>萬點花飛春色闌。強扶衰病共君歡。傾來舊釀傳金斝。煮得新魚上玉盤。細草和煙侵坐暖。小軒臨水覺衣寒。留連莫惜消良夜。自是人生會合難。</text>
<title>次楓巖洪道原寄來草堂詩韻</title>,<text>臨水依山闢小堂。滿纓塵土濯滄浪。須知城市輸農畝。寧把官曹換睡鄕。南嶽雨收添遠翠。北窓風至有餘涼。從今栗里閒居趣。松菊琴書一味長。</text>
<title>又用前韻寄楓巖</title>,<text>病臥江湖獨掩堂。鏡中鬚鬢盡滄浪。閒情嘿在無心境。淸趣吟成得意鄕。雙鷺池荷霑細雨。一蟬庭柳報新涼。憑欄極目生秋興。門外連天漢水長。</text>
<title>田家</title>,<text>蕎麥花明豆葉黃。傍陂籬落帶斜陽。門前水稻離離臥。九月秋高未隕霜。</text>
<title>卽事呼韻走筆</title>,<text>蕭蕭江雨濕秋煙。推却前窓向水邊。黃菊開遲籬下露。白鷗飛近鏡中天。三公不換幽居勝。一醉何妨累月連。暮歲行藏君莫問。老夫今已謝塵緣。</text>
<title>送元命汝赴北靑</title>,<text>驪駒歌罷動行軺。北望關山萬里遙。驛路舊遊曾一劍。塞垣新夢又三刀。霜飛絶漠聞回雁。日落平原見射鵰。何似水雲亭上臥。滿江秋雨落蕭蕭。</text>
<title>次靜齋沈道明 轍 寄贈韻</title>,<text>曾爲嶺海兩浮萍。隣作蘇杭幾閱蓂。晉水秋風聯皁蓋。鏡湖煙月醉紅亭。名區歌詠曾千首。浮世悲懽倏十齡。城市卽今來往闊。白頭江漢任飄零。</text>
<title>瑞山花邊村。訪尹叔兼 之贇 新居。用柏谷集中韻。甲戌</title>,<text>携家移卜瀼西東。憐爾生涯似杜翁。一壑遙臨滄海上。數椽新架白雲中。春來野竹和煙碧。臘後村梅帶雪紅。從古江山淸絶地。托棲終不換三公。</text>
<title>瑞山郡齋。與主倅趙子直會宿。口占以示。</title>,<text>衣濕伽倻洞裏霞。武陵臺下使君家。逢迎相訝舊顏色。羈旅仍驚新歲華。無限西湖今夜月。未殘東閣早春花。一樽淸晤情何極。且賦詩篇醉後哦。其二梅梢新月掛如梳。水國春生雨歇初。官閣偶成三日會。故人相見十年餘。西州傲吏携孤鶴。東海閒翁釣巨魚。閱盡滄桑頭共白。笑來榮辱摠歸虛。</text>
<title>留贈從兄 墍</title>,<text>萬株松下一孤村。西望平郊接海門。物外幽居唯栗里。世間何處是桃源。潮聲罨岸鳧鷖亂。蜃氣浮空島嶼昏。最有奇觀雙石立。夕陽明滅望中痕。</text>
<title>尹叔兼追到栗里敍別。拈韻共賦。走筆相贈。是日大雪。</title>,<text>昔與故人別。今與故人對。故人天下士。文章假大塊。心在羲皇上。手拍洪厓背。襟韻淡無累。標格奇絶代。掉頭西入海。海上山如黛。巢許縱莫追。沮溺猶可逮。鷗鷺托深契。雲煙饒異態。平湖一片月。最入閒中愛。時泛太乙蓮。樽酒舟中載。迥出塵埃外。逍遙樂自在。不意與斯人。並生今世內。相分路幾重。相憶歲已再。辛勤遠訪來。石逕馬蹄碎。握手一相笑。依舊好氣槩。閱世苦變幻。敍懷多感慨。劇談三日夜。娓娓情不耐。對榻到河傾。歸鞍抵星戴。憐我臥江湖。十年愁病肺。強吟贈君詩。翰墨久已廢。欲發且復留。大雪前山晦。</text>
<title>上元夜。雪月皎然。栗里從兄宅。與尹叔兼會飮。</title>,<text>此會眞奇遇。今宵又上元。桂盈天上魄。梅返雪中魂。老伯開蘭室。親朋自漆園。提携縱談笑。相屬一瓢樽。其二積雪浩然白。更添寒月明。樹堆珠錯落。山疊玉崢嶸。出世心能淨。超塵骨亦淸。始知王子興。唯在剡溪行。其三雪作花千樹。仍將月代燈。元宵賞已屢。此景對何曾。客裏逢昆弟。樽前得友朋。明朝一分手。離夢海雲層。</text>
<title>又次叔兼留別韻</title>,<text>花邊湖水深千尺。何似今宵去住情。惆悵臨岐分手後。一輪明月伴歸程。</text>
<title>次韻題李叔固 垈 傍隨窩</title>,<text>遲遲暖旭照窓東。正覺陽回木帝宮。獨過前川閒自適。仰希先哲樂相同。江花得意含朝雨。岸柳無私嚲晩風。看取蓋頭茅一把。是窩求拙不求工。</text>
<title>次韻題金仲惠 盛迪 寧貧堂</title>,<text>架石依林屋數間。占來佳境破天慳。一溪明月桃花水。萬壑淸風桂樹山。靑瑣夢回瞻日遠。紫芝歌罷望雲閒。柴門車馬終年絶。時對田翁爲解顏。</text>
<title>伽倻寺</title>,<text>古㙮金鈐語夕風。一筇來擲虎溪東。厖眉老釋迎相引。雪覆虛庭院院空。</text>
<title>馬上値雪</title>,<text>漠漠陰雲釀雪來。一天飛絮又飛梅。東風匹馬西歸客。携得春光滿袖廻。</text>
<title>歸路馬上口占</title>,<text>江上歸家客。湖中借馬騎。新春仍作伴。殘雪獨吟詩。形役身無暇。年衰病不辭。行裝吾自笑。僮負一花枝。</text>
<title>到家</title>,<text>囊空不得駐松楸。仍作萍蓬故倦遊。歸及吾廬貧亦好。破柴依舊偃江頭。</text>
<title>四月十三日病中。伏聞中殿復位。不勝慶抃。敢用言志。</title>,<text>恭聞騩御返重宸。悔悟荃心快降綸。日月雙懸群品正。乾坤再定衆生親。浮雲一點明何損。白璧微瑕洗更新。從此吾東邦運泰。周南歌詠遍臣民。</text>
<title>稷山客館謾詠 已下飮氷錄○公自敍曰。余以金吾郞。受罪人睦來善絶島圍籬之命。甲戌六月十四日。辭陛。七月初十日。押到康津縣薪智島。栫棘封門。二十二日。復命。往返凡三十九日。行路無賴。不能無吟詠。得詩若干首。合錄一編。名曰飮氷錄。蓋用朝銜命夕飮氷之語。而且當盛暑故云。○今選十五首</title>,<text>華軒縹緲敞雲天。當暑登臨意豁然。睡罷淸香凝枕席。檻前風動滿地蓮。</text>
<title>尼山客館。次板上東岳韻。呈主倅崔使君 寯。</title>,<text>監押非尊使。尼山亦小官。幸投公廨淨。稍覺旅懷寬。得雨花香重。無風竹影安。饋賓多厚意。今日始加餐。</text>
<title>益山訪見女息</title>,<text>若非乘傳過。焉得訪湖居。久別音容隔。相逢夢寐如。我猶孩看汝。爾以老傷余。歸路期重見。悤悤且拂裾。</text>
<title>朗州對月樓。次板上石川韻。</title>,<text>雨歇高樓山色多。獨來登眺思無涯。蠻鄕際海三千里。漁戶憑城數百家。近砌碧梧初隕葉。滿池紅藕已殘花。羈懷搖落秋風早。且倚雕欄待月華。</text>
<title>對月樓滯雨</title>,<text>雨色蒼茫風滿樓。海天涼意動新秋。黃昏獨倚欄干立。滴瀝荷聲摠客愁。</text>
<title>聽潮樓 二絶</title>,<text>千尺飛樓倚半空。灑然雙袂御泠風。黃昏月上微雲散。眼底滄溟浩渺中。其二七月潮頭撼海來。樓中宿客夜聞雷。怳然驚起開牕望。捲地銀山雪屋堆。</text>
<title>馬島鎭</title>,<text>馬島爲邊鎭。蕭條寄海門。官名稱萬戶。只是數家村。</text>
<title>智島放舟</title>,<text>舟人齊唱掛帆歌。浦口秋風向晩多。波神似識催歸意。百里靑山一瞥過。其二天畔群巒點翠鬟。夕陽遙望片雲還。秋風吹送帆無恙。早泊歸舟萬德山。其三船中何必載花鬟。獨倚柁樓騁目還。天際姸姸眉黛綠。舟人指點海南山。其四秋水溶溶綠似苔。早潮纔退晩潮來。金陵行客從雙島。高掛雲帆向北廻。其五千里歸人値早秋。古今島下放行舟。西風吹向金陵渚。冬柏林中有寺樓。</text>
<title>白蓮寺萬景樓。次板上韻。</title>,<text>孤舟解纜寶巖前。緩步肩輿且訪禪。門外喧雷朝碧海。石間飛雪灑紅泉。風篁蔽日寧知暑。冬柏漫山不記年。夜宿高樓逢皓月。自疑飛過洞庭仙。</text>
<title>七月望夜。鰲山館東樓重過。</title>,<text>迢迢江海帶秋廻。何處羈懷得暫開。月到鰲山今夜滿。風吹蟾殿故人來。星河皎潔收微雨。樓觀岧嶢絶點埃。朗詠新詩仍不寐。凭欄更進手中杯。</text>
<title>渡漢</title>,<text>吏隱丹丘臥白雲。此行深喜謝塵紛。依然尙有終南戀。欲去回頭漢水濱。其二三載登臨駕鶴樓。換鵝亭上五更秋。自是吾身有仙骨。一官今日又丹丘。</text>
<title>黃江訪權徵士致道家</title>,<text>淸江碧石照秋花。信馬行行一逕斜。臨水破扉閒不掩。望來知是故人家。</text>
<title>次豐基守任一之 道三 寄贈韻</title>,<text>愛君何但爲同宗。深惜高才不見容。伯樂謾稱知駿馬。葉公非復好眞龍。雲霄子失飛騰志。江漢吾成放浪蹤。遲暮幸隣湖嶺郡。願將詩酒數相從。</text>
<title>島潭</title>,<text>玉潭秋水碧於藍。中有奇巖削立三。獨泛蘭舟看盡日。石門歸棹帶煙嵐。其二層巖倒影鏡中天。水色山光翠滿船。境界難容塵一點。暮來秋月更高懸。</text>
<title>次韋蘇州韻。寄遂菴。</title>,<text>悄悄歲云暮。苦懷江上客。寒颸吹飛雪。一夜埋松石。山陰小舟興。孤負明月夕。遙知掩閒齋。門外無人跡。</text>
<title>赴忠州春操。馬上口占。乙亥</title>,<text>三冬吟病閉門居。跨馬今朝興有餘。深峽雪消春始動。大江霞捲日初舒。新詩得意知神助。薄宦藏身與世疏。無怪謝公頻蠟屐。永嘉山水畫圖如。</text>
<title>謝權生 燮 來訪。仍寄遂菴。</title>,<text>桃腮欲綻柳眉舒。春色依然到峽居。千疊靑山陶子宅。一灣流水戴公廬。輕蓑短篴閒隨艇。棐几明窓靜對書。更喜阿咸來訪我。妙年標格玉蘭如。</text>
<title>解纜</title>,<text>孤舟解纜綠楊洲。江水粼粼碧玉流。山上宿雲猶未散。丹丘昨夜雨初收。其二江盤峽朿水如弓。兩岸峯巒翠掃空。一葉小舟隨意去。不知身在畫圖中。</text>
<title>朝雲峯</title>,<text>朝雲峯接降仙臺。一朶芙蓉向客開。自笑楚襄今已老。莫敎行雨夢中來。</text>
<title>杜陽墓</title>,<text>杜陽丹妓也。能琴善歌舞。二十而夭。遺囑葬降仙臺對麓。蓋其平生隨客遊宴之地。死不能忘云。一點孤墳是杜秋。降仙臺下楚江頭。芳魂償得風流債。絶勝眞娘葬虎丘。</text>
<title>得月</title>,<text>船舷冥戛白沙灣。洲渚蒼蒼遠近山。誰識此行多所得。滿船能載月明還。</text>
<title>早發</title>,<text>曉起淸風江上村。宿雲沙渚有餘痕。丹丘向上多奇勝。催刺蘭舟入洞門。</text>
<title>舟行</title>,<text>幽石澄波着處奇。每敎歸棹故遲遲。臨當欲去頻回首。情似佳人告別時。其二平潭如練十分淸。一縷風來細縠生。兩岸靑山相照影。櫓聲伊戛鏡中行。其三蘭橈徐轉綠蘋洲。細雨江波灑未休。玉筍龜潭看盡意。不妨斜日到丹丘。</text>
<title>玉筍遇雨</title>,<text>歸舟泝危灘。行入丹丘洞。亭亭玉筍峯。聳立特殊衆。上刺靑穹磨。下帶滄江控。三日再相逢。森然魄輒動。霏微一陣雨。更値南風送。天邊紫翠色。呑吐雲煙弄。縱目極淸新。倚棹獨吟諷。仙飊吹兩腋。颯爽瑤臺羾。是雨豈偶然。山靈餉大仲。欲別重回頭。怳若天姥夢。</text>
<title>自忠州舟還。次李金吾 世遇 韻。</title>,<text>孤舟一葉汎潺湲。帶得淸江細雨還。歸到鳳亭明月夕。一樽重對故人顏。</text>
<title>鳳棲亭夜坐懷遂庵</title>,<text>自是丹丘絶世氛。更來虛閣坐宵分。新秋水檻生涼月。積雨山簷有濕雲。遠壑泉聲淸歷歷。半庭梧影白紛紛。相思不見黃江老。何日連床討古文。</text>
<title>次陰城宰尹衡仲 夏敎 韻</title>,<text>峽中飛雨洗新秋。無限詩情在水樓。削出芙蓉千嶂色。噴來霜雪一江流。靑梧葉落蛩初語。紅蓼花開燕乍留。欲下欄干仍更倚。半輪山月上前洲。</text>
<title>向永春途中</title>,<text>路出丹丘東復東。灑然行色帶秋風。深山八月霜飛早。無數楓林葉盡紅。</text>
<title>與永春宰權君 斗寅 同舟觀北壁</title>,<text>翠壁千尋揷綠漪。江光石色盪參差。屛風九疊張雲錦。未必廬山勝此奇。</text>
<title>次永春宰權春卿 斗寅 韻</title>,<text>峽裏淸霜下。江山滿目秋。携樽看石壁。移棹艤沙洲。夕照蒼波急。西風赤葉稠。今宵有明月。歸路更登樓。其二作吏同爲隱。浮江更値秋。孤雲橫絶壁。落日下長洲。峽口層巒合。灘頭亂石稠。煙汀初輟棹。樹外有官樓。其三玉露凋楓樹。蕭蕭古峽秋。相將靑桂楫。容與白蘋洲。雁影遙空盡。蟬聲薄暮稠。歸來更置酒。歌管動江樓。</text>
<title>次答永春宰和寄前韻</title>,<text>官居分占水西東。一會鳴鑼有古風。寧免兒童齊拍手。山翁馬上醉顏紅。其二朝來乍倚曲欄東。浙瀝秋聲落木風。十里沙洲疏雨過。荻花如雪蓼花紅。</text>
<title>永春官閣示主倅</title>,<text>此邑甚淳古。鴻厖似太初。近山時友鹿。臨水秪觀魚。吏趣鳴琴在。詩情對菊舒。蕭然無訴牒。終日訟庭虛。</text>
<title>次權幼晦 煜 寄來韻</title>,<text>積雪虛窓照。孤衾凍作稜。有詩梅贊助。無睡月欺凌。冷淡官雖薄。幽閒興獨乘。仙經長在案。綠字細如蠅。</text>
<title>次尹進士 珏 相贈韻</title>,<text>嗟吾際明時。垂白似馮唐。棲遲五十年。一麾臥江鄕。守拙且安分。貧乃士之常。君子貴達命。何用苦相傷。吏隱山水窟。吾不薄淮陽。</text>
<title>春水滿四澤 月課代人作○丙子</title>,<text>淡蕩山河淑氣新。四邊陂澤水生春。占來寒暑虧盈理。涵得乾坤發育仁。時雨灑添平浩浩。暖風吹漲動粼粼。江南處處如天碧。無限煙蓑月笛人。</text>
<title>次韻贈別朴奉化還京</title>,<text>風塵落拓老袁安。意氣猶憑酒後看。丹峽淹留仙分在。白頭相對故情歡。身閒子脫三生累。形役吾憐一味酸。悵望歸舟隨水遠。可堪扶病倚欄干。</text>
<title>次太初上人韻</title>,<text>丹丘官閣元淸淨。況復溪山好月明。對榻寂寥雲衲影。隔窓凄斷子規聲。憐渠不語能禪定。笑我吟詩太瘦生。坐覺萬緣都夢幻。竺翁眞箇最高情。</text>
<title>又次太初韻</title>,<text>處處江花映玉流。一春多病掩官樓。潮州喜遇顚師至。擬作仙山數日遊。</text>
<title>與遂菴訪仙巖洞</title>,<text>閒筇今始爲君擡。未到仙巖興已催。山鳥澗花皆若喜。玉虹飛處玉人來。下仙嚴其二盡日相携坐樹陰。爲憐山水有淸音。巖頭回首人間世。應隔千岑與萬岑。中仙巖其三山逾淸秀水逾奇。懸瀑喧流觸石飛。我欲休官仍送老。白雲深處偃荊扉。上仙巖其四步步沿溪躑躅香。飛泉如雨灑衣裳。臨歸眷眷重回首。自笑吾行底事忙。</text>
<title>向忠州。暮到遂菴家。</title>,<text>乍出丹丘洞裏天。軟風吹送羽衣仙。灘聲噴薄晴疑雨。山翠空濛濕作煙。躑躅花紅春去後。蘼蕪草綠客歸前。今宵且喜多明月。伴得黃江處士眠。</text>
<title>黃江道中</title>,<text>行行不厭路欹危。着眼江山畫出奇。莫歎殘紅皆已盡。雨餘濃綠勝花時。其二巖花落盡草萋萋。四月深山蜀魄啼。歇馬暫依松樹坐。一叢奇石帶淸溪。</text>
<title>次趙交河 敏行 寄來韻</title>,<text>官樓悄悄獨吟詩。江樹花殘月掛枝。峽裏三年歸未得。子規聲苦望鄕時。</text>
<title>次醉夢李判書美叔 秀彥 寄示韻</title>,<text>聞起茅齋倚小渠。解官歸臥暮春初。門生村酌花風後。野老農談穀雨餘。誰道明時輕爵祿。自言衰境愛田廬。軒名醉夢眞先覺。榮辱邯鄲一枕如。</text>
<title>雨中登亭</title>,<text>山雨淋淋苦不晴。夢回孤枕聽溪聲。籃輿催到南亭上。坐倚虛欄看水生。</text>
<title>舟中呼韻</title>,<text>扁舟西下復歸東。催戛輕橈泝月中。想得丹丘秋正好。兩潭霜葉待吾紅。其二愛看秋葉與秋花。江雨朝來洗白沙。偶繫蘭舟孤樹下。靑煙一縷是漁家。</text>
<title>島潭舟中。次亞使金天用 致龍 韻。</title>,<text>相携何處汎蘭舟。別有仙人洞壑幽。異石通天疑箭括。奇峯浮水怳蓬丘。江連漢上三千里。山鎭湖中五十州。歸向鳳棲亭下路。夜深歌管動江洲。</text>
<title>次韻寄忠牧趙長卿 亨期</title>,<text>磊落奇才冠漢廷。瑩然氷翼照新硎。懸河俊辯鋒無敵。倒峽雄詞筆吐馨。器遇盤根須別利。化同風草不煩刑。何如白首丹丘守。吟病三年臥鳳亭。</text>
<title>早春寄遂庵 丁丑</title>,<text>江山不放未歸人。三見丹丘峽裏春。洞樹巖花皆舊識。澗魚林鳥自相親。琴書東閣無餘事。水石南亭少點塵。矯首白雲生小白。欲抛銅印訪仙眞。</text>
<title>祭竹嶺祠齋宿</title>,<text>古廟空山裏。靈壇屹百層。夜深峯吐月。春早澗含氷。靜界群囂息。淸齋萬慮澄。明神應熟我。三歲薦嘗蒸。</text>
<title>次趙交河寄來韻</title>,<text>僻郡藏深峽。官樓倚水居。獨看花落盡。誰訪病相如。</text>
<title>次豐基守任一之韻</title>,<text>皁蓋浮江下。靑山逐棹移。境深嗟見晩。春盡恨來遲。噴雪灘聲急。撑雲石勢危。不須勤索句。隨處自成詩。</text>
<title>贈坦上人</title>,<text>師從海上來。問我山中景。明月下仙巖。滿溪層花影。</text>
<title>黃江和致道</title>,<text>山中桃竹杖。江上芰荷衣。一笑相迎地。閒花照石扉。</text>
<title>遂庵宅。別慶尹洪叔範。</title>,<text>爲別東京尹。來投處士家。微霜初赤葉。八月已黃花。節物撩心緖。離愁亂鬢華。秋風一行雁。飛散暮江涯。</text>
<title>爲候敬差。夕發郡齋渡上津。夜投買浦倉村。</title>,<text>不因公事強相驅。今夕誰能起老夫。淸夜江山無限景。依然身在會稽途。</text>
<title>次遂庵夜坐韻</title>,<text>雪裏梅花落。虛窓硯有氷。不眠憑短几。無語對孤燈。澹月低金鏡。疏星耿玉繩。相思至明發。江上一高朋。</text>
<title>謝遂庵借自警編</title>,<text>老覺文章不直錢。愛仙耽釋摠徒然。如今盡屛閒書籍。案上唯留自警編。</text>
<title>次族孫璛韻</title>,<text>携書來寄大江濱。愛爾高才席上珍。莫向郢中歌苦調。幾人能得和陽春。</text>
<title>次一之韻 戊寅</title>,<text>東風殘雪上春初。淸坐翛然一室虛。日下望君千里外。峽中爲吏四年餘。病來司馬唯耽靜。老去虞卿且著書。賴得吾宗賢姪會。雄詞不與古人疏。其二自從相遇得相依。窮峽終年好客稀。棲息莫嫌麋鹿伴。淹留須趁鱖魚肥。深春携酒看花去。閒夜聽琴帶月歸。最喜詩牋如朿筍。小奚朝暮叩官扉。</text>
<title>次一之復疊依韻</title>,<text>詩魔交與睡魔依。盡日身閒吏牒稀。臥聽循除泉脈細。坐看穿塢藥苗肥。久留丹峽非吾樂。安得靑春作伴歸。三浦煙波雙島月。桃花洞畔有松扉。</text>
<title>再疊前韻寄遂庵</title>,<text>我愛黃江老。襟懷皎若氷。春風詠歸杖。冬夜讀書燈。至樂輕軒冕。淸規儼墨繩。分山如可許。沮溺願爲朋。</text>
<title>送別金台士肯 構 自淸風移按關西</title>,<text>乘春露冕向西關。征蓋翩翩駟馬閒。爲問練光亭下水。何如寒碧檻前山。三年臥理曾多暇。千里承宣且濟艱。從此仙巖誰共賞。獨留明月照花間。</text>
<title>淸風歸路馬上口占</title>,<text>沿江而去傍江還。來去不離江水間。忽見數枝花映水。夜來微雨過春山。</text>
<title>喜朴郞 弼稷 至</title>,<text>五年江峽獨離群。愁逐春來未解紛。今日始能開口笑。杜鵑花下忽逢君。</text>
<title>向淸風道中口占</title>,<text>林間石路細縈廻。行訪靑山綠水來。陣陣輕風香滿洞。杜鵑花落杏花開。其二峭壁攢峯重復重。大江流水碧溶溶。丹丘過雨杏花發。山鳥一聲春意濃。其三丹丘客到淸風峽。繫馬巖叢坐石苔。片片落花隨水去。使君應識故人來。時元命汝爲府伯待余</text>
<title>惜花</title>,<text>坐惜庭花次第飛。山中日日減春輝。殘紅數點猶堪賞。樹底移樽到落暉。</text>
<title>次蔡同年 錫疇 告別韻</title>,<text>我昔紅顏子少年。春風蓮榜共名懸。樽從洛社花間倒。茶向琴湖月下煎。意氣曾誇懷裏錦。生涯今乏杖頭錢。男兒自有成功日。莫道佳期老已愆。</text>
<title>疊前韻求和</title>,<text>濃陰滿地日如年。公室蕭然亦磬懸。移得仙花隨手種。採來靈藥敎兒煎。霞生疊巘成丹綺。苔點空庭散綠錢。高臥此間今五載。不知何事是吾愆。</text>
<title>又疊</title>,<text>丹丘爲吏已多年。唯有歸心向日懸。哀痛王言聞感泣。顚連民事對憂煎。誰憐勳業頻看鏡。自笑文章不直錢。來去行裝書數卷。更無餘物作身愆。</text>
<title>六月一日雨後登亭</title>,<text>陰雨積一旬。郡齋困炎暑。煙嵐濕棟宇。苔蘇滋柱礎。塊然處幽獨。鬱鬱無與語。今朝喜始晴。宿雲捲洲渚。肩輿上西亭。曠朗開懷緖。靑洗峯巒出。白漲波濤去。敞戶對閒林。褰簾俯平楚。枕簟有餘淸。涼颸自遠嶼。仍呼堤上女。撫瑟歌白苧。半載無懽趣。一朝遽如許。自笑峽中郡。何異幽棲處。淮陽我豈敢。彭澤吾殆庶。獨携一樽酒。悄悄慕儔侶。手掇芳洲蘭。日暮徒延佇。</text>
<title>復登西亭</title>,<text>索居不自聊。水榭展遊眺。層溪勢激駛。倒瀉喧巖竅。南匯羽化橋。北注大江徼。亭前石可數。淸絶塵埃少。仙洞昨夜雨。片片飛花漂。空濛積翠濕。繚繞群巒峭。俯視閒魚泳。仰聆幽禽叫。風來水紋漣。日落山光照。翛然心境淨。可以觀衆妙。地僻我自逸。吏民豈相誚。平生厭紛囂。至趣在漁釣。偶宰山水郡。隱者與同調。安得素心人。賞弄共言笑。欲歸仍更留。倚欄發孤嘯。</text>
<title>霧巖寺</title>,<text>古寺藏深壑。層蹊石作門。樹梢飛磬響。雲外落僧言。帶雨人初到。登樓日已昏。空將少一恨。悄悄對淸樽。</text>
<title>歸舟 信口占詠</title>,<text>霧巖寺裏携衾宿。寒碧樓前解纜廻。爲是丹丘洞裏主。江山迎我畫圖開。其二峽雨新添水勢豪。白頭波上放輕舠。篙師指點汀洲沒。一夜江流四尺高。其三一灘纔過一灘存。斜日西岑已斂痕。不怕今宵無宿處。七松亭下有孤村。其四盡日舟行積翠間。更逢佳雨灑江山。滄波渺渺兼天淨。中有飛鷗似我閒。</text>
<title>題朴藍浦 世華 茅堂</title>,<text>谷口茅堂淨。門前石澗淸。有時眠伴鹿。終日坐聞鶯。野菜香堪嚼。村醪嫩可傾。閒居眞足樂。何必復專城。</text>
<title>贈別尹生萬擧客遊嶺外</title>,<text>愛爾吟詩語可聞。浪遊何事似浮雲。遙知別後秋宵月。時夢丹丘老使君。</text>
<title>次兩友遊島潭相憶見寄韻</title>,<text>丹丘物色入秋新。昨夜江山雨洗塵。舟上二翁亭上老。不知誰是畫中人。其二琪樹西風錦葉新。喜君秋賞迥超塵。茫茫碧水三山下。能泊孤舟有幾人。右答權致道其三縹緲三山望裏新。玉潭秋色淨無塵。病來孤負同舟興。夢作閒雲逐故人。其四山回水曲轉淸新。絶境何曾染俗塵。入洞不留催返棹。愧君行色似漁人。右答元命汝</text>
<title>行野到村</title>,<text>葛穀初紅豆葉黃。山田八月有微霜。腰鎌童子驅牛語。刈粟南村已築場。</text>
<title>次命汝演新字爲長律韻</title>,<text>曉起高樓霽景新。過江疏雨浥輕塵。自來臨水依山郡。便作眠雲坐石人。湖邊仙府隣元九。谷口幽居近子眞。爲問何時更相訪。丹丘一面是三神。</text>
<title>自金灘乘舟向洛。趙交河 敏行 在隣舟寄詩。次韻以報。</title>,<text>隱隱群山遠。茫茫二水分。行携沙上月。伴宿石頭雲。同舫逢元禮。倚樓得趙君。雙南金在席。玆會直千斤。其二雙舟西下與君同。千里煙波一望中。天外層岑三角近。日邊歸路二陵通。長洲雁落秋沙白。遠岫霞生夕照紅。自有無聲詩在眼。莫將吟詠費深功。</text>
<title>次蔡進士 錫疇 韻 己卯</title>,<text>春江江水靜無波。江上虛樓樹影斜。客與主人相對睡。覺來衣袖滿飛花。其二二樂樓前春水波。降仙臺下暮山斜。孤舟欲訪龜潭去。十里汀洲處處花。</text>
<title>向仙巖路上 與李嘉仲，尹就西同遊。</title>,<text>行訪仙巖入洞來。水丹花盡野棠開。携琴載酒窮源後。扶醉須敎帶月回。</text>
<title>次元命汝贈別韻</title>,<text>爲賞雙潭勝。蘭舟幾共登。江山俱作主。來往迭爲朋。花滿水樓月。葉飛秋寺燈。吾歸君獨在。唯有夢魂憑。</text>
<title>又次絶句韻</title>,<text>杭白蘇元千古稀。仙區此別最依依。携將玉岫瓊潭月。寒碧樓前滿載歸。</text>
<title>命汝與余同舟到黃江。將會宿敍別。舟中用退陶集中韻共賦。</title>,<text>丹丘秩滿解銅魚。孤棹飄然返舊居。近日作隣歡不極。暮年分手意何如。高樓明月三宵夢。歸雁西風一紙書。最憶龜潭共舟夕。滿江秋色葉飛初。</text>
<title>自丹丘解歸。追和遂庵贈別韻。</title>,<text>蓴鱸興發早秋時。帶月歸帆掛正宜。但使江山無恙在。一言終不故人違。其二幽居淸闃世間稀。獨與蒼林翠石依。寒水齋中曾宿客。不堪回首放船歸。</text>
<title>和報遂庵別後相憶韻</title>,<text>將辭玉筍故遲遲。漢水歸舟出峽時。從此淸風與朗月。不堪玄度輒相思。</text>
<title>次淸風府伯元命汝別後寄惠韻</title>,<text>客意遠隨江渺渺。離情暗與柳依依。偏憐寒碧樓前月。來伴孤舟向洛歸。</text>
<title>次沈緯卿 漢章 枕上感詠韻 庚辰</title>,<text>六十居然過。吾衰可若何。心從進取少。意向退休多。抛去盈箱素。添來滿鏡皤。君今尙未老。春至莫長嗟。</text>
<title>次沈緯卿偶吟二律韻</title>,<text>病臥江村値令辰。歲華仍與雨聲新。晴窓禽語迎晨旭。暖渚楊條洩早春。門外久無尊客到。案頭唯有古書親。從遊靜界偏相樂。賴得休文卜我隣。其二幽居分占瀼東西。來往何曾避逕泥。春到江樓宜共陟。月明村酒正堪携。功名自判無心取。謌詠相誇得意題。浪跡郊原差足樂。我徒工瑟不工齊。</text>
<title>開窓閒眺。寄沈緯卿求和。</title>,<text>病蟄三冬若死灰。小窓今始向東開。雪消山色靑浮黛。氷拆江流綠潑醅。楊柳岸邊村犬臥。薔薇架上野禽來。營營人世平生事。輸與空齋晝夢回。</text>
<title>次沈緯卿復寄韻</title>,<text>身同病鶻歎飛低。苑樹何曾得借棲。翰墨場中虛送老。利名關上更休迷。桃花豈解能藏跡。芳草無媒自沒蹊。別有世間淸淨界。一江春水浴鳧鷖。</text>
<title>更疊前韻寄緯卿</title>,<text>昨宵葭管動飛灰。漢氷春氷忽盡開。詩社勝情逢舊伴。江村樂事有新醅。梅花已落東風起。柳絮初生細雨來。却望戴公今不見。小舟思泛剡溪回。戴公比一卿也其二傍水漁村高復低。數株松下卽吾棲。人同栗里休官隱。地異桃源使客迷。日暮尙扶登岸策。春來不踏向城蹊。江花發後携君醉。沙上時時伴睡鷖。</text>
<title>三疊復寄緯卿</title>,<text>壺子形容似濕灰。心機肯向季咸開。成虧一致桐枝弄。憂樂都忘竹葉醅。繞屋江山隨日好。滿天風雨送春來。於焉寄跡吾將老。新自丹丘解綬回。其二江天漠漠暮雲低。村樹歸鴉已欲棲。雨意蒼茫烏石暗。煙光掩映鷺梁迷。前溪橋沒添新浪。古岸沙崩失舊蹊。忽有郭煕圖上趣。寂寥洲畔立雙鷖。</text>
<title>四疊酬緯卿</title>,<text>濯我愁腸數斛灰。淸遊欲爲上元開。垂竿幸有雙魚得。謀婦能無一斗醅。莫歎獰風吹雨至。定知佳月破雲來。長江東畔樓千尺。携得吾君盡醉回。其二傍石依林破屋低。自知褊性合幽棲。雙流拆地層瀾闊。三島浮空遠樹迷。滯雨船檣留淺港。隔溪村落擁回蹊。忘機別有閒中友。飛去飛來水上鷖。</text>
<title>再疊前韻寄緯卿</title>,<text>獨木橋西小板門。省羅終日寂無喧。江光入眼聊憑檻。春色撩心且對樽。靜界從來閒者主。道情難與俗人言。北窓高臥羲皇上。何減潯陽栗里村。其二前江昨夜雨初晴。拍岸波濤入戶鳴。隔水層巒多秀色。近林幽鳥盡和聲。行看南浦桃將拆。報道西疇麥已耕。以酒爲年詩送日。鏡中休恨鬢毛明。</text>
<title>三疊寄緯卿</title>,<text>靑山遶屋水侵門。無復囂塵到耳喧。弊褐懸鶉安草坐。濁醪浮蟻愛瓢樽。栽花種藥當先務。干祿求名且勿言。聞道賢豪方進用。我曹端合老江村。其二風驚松露小軒晴。流水循除㶁㶁鳴。遠岫雲霞開晩色。近汀鷗鷺送春聲。將營茆屋牽蘿補。欲貰麰田趁杏耕。手把羲經無語坐。靜窓閒几夕陽明。</text>
<title>夜雪寄緯卿</title>,<text>臥聽蕭蕭響。閒窓雪滿庭。乘風誇散漫。掩月奪淸泠。夜白生虛室。春寒透短屛。朝來江上望。失却數峯靑。</text>
<title>寄遯湖屹村兄弟</title>,<text>昔年題柱慕相如。欲向天門獻子虛。老去不爲當世用。少來空讀古人書。顯揚先業靑氈墜。致澤初心白髮疏。五斗折腰眞可愧。春風歸釣漢江魚。</text>
<title>感春相憶寄遂庵</title>,<text>抱痾臥漢濱。歲華忽已改。汀草綠萋萋。春江流浼浼。悄焉感時物。我懷惄如餒。眷彼玉一人。考槃澗谷在。皭然出泥滓。獨立佩蘭茝。昔我從之遊。以滌胸磈磊。別來今幾日。怳若彌年載。豈止鄙吝萌。省已多尤悔。山中卜隣約。何必秋風待。松根有茯苓。與子期共採。</text>
<title>薄暮</title>,<text>薄暮開窓望。江山畫不如。殘霞與歸鳥。點點繞村居。</text>
<title>寄淸風伯元命汝</title>,<text>飽看丹丘處處山。孤舟滿載水雲還。爭流競秀渾忘却。唯有仙巖入夢間。其二爲問淸風老使君。碧樓誰與醉醺醺。新花細草催詩思。春入江山已幾分。</text>
<title>江上對雨</title>,<text>霏霏細雨濕江涯。無限春光薄暮時。明日試看巖下樹。杏花應拆向南枝。</text>
<title>次緯卿和示涯字韻</title>,<text>煙波北渚與南涯。岸幘長吟眺望時。帶雨歸帆多掩映。却嫌門外綠楊枝。其二休道麻湖地一涯。繁華亦復在春時。漁村互與酒村接。門巷家家歌竹枝。</text>
<title>感詠</title>,<text>室人告以糧盡柴絶。余笑曰。然則當辟穀矣。每講歸農而計未就。偶閱東坡詩。有便思絶粒眞無策苦說歸田似不情之句。可謂先獲。仍感而有作。貧隨我住逐無緣。奈此囊空堗不煙。笑告細君當辟穀。默思長策秪歸田。耕而代祿嗟誰禁。仙則休糧恨莫傳。勿復營營求分外。死生窮達摠由天。</text>
<title>李伯凝挽</title>,<text>我將挽伯凝。把筆先哽咽。哽咽不成詩。欲賦再三輟。何可竟無言。此是死生別。死生之交死生別。欲說平生不忍說。我愛伯凝簡而靜。我愛伯凝雅而潔。伯凝憐我戇且樸。伯凝憐我疏且拙。相逢一笑心莫逆。誼若金蘭情膠漆。君向騷壇襲箕裘。我窺詞場事輗軏。公車宿業老未休。結榻多年共一室。卷北懸燈聽秋雨。城南對酒看明月。晩來同會二三子。品格詞華皆俊逸。謔浪何嫌到爾汝。騁辯相誇爭甲乙。君才百中若靑錢。桂枝再向蟾宮折。歎我衰遲數益奇。獻玉不啻三抱屈。浮世悲歡數十載。中間萬事滄桑閱。直絲氷壺照兩心。交情終始能如一。我從丹丘初賦歸。君自銀臺適辭疾。蹇驢往叩終南宅。依舊門前雀羅設。多君榮利苦退避。愧我塵埃猶蹩躠。歸來江上掩關臥。一病經年人事絶。旬月之間再驚慟。斗以先亡君繼卒。親朋此世只兩箇。一朝盡爲修文奪。獨有西河未死翁。踽踽人間悲白髮。嗚呼伯凝豈再得。彩鳳藏霄蘭委質。私情非獨絶絃痛。一念且爲君王熱。孑孑孤兒未成婚。相國宗祀亦悽切。吾今在世復幾何。地下多有相從日。借問何人知我心。養叔亦曾同硯筆。</text>
<title>寄趙聲伯玄石新寓</title>,<text>滄浪亭子水西頭。五月炎蒸爽欲秋。蹴地層濤呑遠嶼。滿天飛雨打長洲。元規不淺今宵興。王粲聊消暇日憂。勝地更兼詞客在。一樽江漢亦風流。</text>
<title>寄呈金昌寧 夏錫 戚丈</title>,<text>東華無地可開顏。屛跡西郊屋數間。門外溶溶三浦水。簷邊隱隱二陵山。蟬拖遠樹秋風至。鴉帶孤村夕照還。睡罷詠詩消永日。暮年心境喜淸閒。</text>
<title>七月八日。夜會緯卿家。呼韻共賦。</title>,<text>一葉下金井。新涼生此宵。蛩吟喧暗壁。蟾影吐層霄。喜有孤筇客。來從獨木橋。江流門外繞。臥聽櫓聲遙。</text>
<title>又次李進士 彥珪 韻。李生將向永平。</title>,<text>小軒新月數螢流。江上歸鴻叫早秋。半夜吟詩仍惜別。歎君蹤跡似萍浮。</text>
<title>次命汝韻</title>,<text>孤棹來尋月落時。水村烏鵲已棲枝。家貧莫歎無兼味。身病猶能倒一巵。江月滿窓俱不睡。盆梅照眼自成詩。如今始覺安閒趣。堪笑平生見事遲。</text>
<title>追次李士常 恒 相贈韻</title>,<text>昨年春。余自丹丘。過訪士常於洪陽別墅。士常歡甚。語款款一夜。握手而別。追寄二律於道次。余和韻欲報。遺忘未果。而士常忽已千古矣。今檢篋得此詩杜陵翁人日之感。不堪愴然。遂書寄其諸孤。使告于靈座而焚之。蕭然田舍住溪垠。投紱歸來一角巾。靜界閒居眞得地。暮年佳句更驚人。春生海上山容秀。雨過原頭草色新。別後應思今夕會。屋樑明月是傳神。其二悲歡今世杳無垠。感淚悽然尙濕巾。千里幾憑天外字。一樽相對夢中人。懸車謝世行藏穩。移竹栽花計活新。乾沒風塵吾可愧。白頭朱墨謾勞神。</text>
<title>李同知士常挽</title>,<text>我自哭公來。掩淚南雲向。今夏公到洛。我公尙無恙。公歸未云幾。何遽聞公喪。嗟嗟耆舊盡。牢落吾安放。我昔初拜公。公實丈人行。雅操見君子。淸文壓宗匠。爭言北溟羽。可致靑雲上。如何一枝桂。竟自他人讓。棲棲困朱墨。老於州縣長。淸名與仁化。擧世稱無兩。璽書累增秩。華衮承天奬。一子早擢第。晩慶人皆仰。天胡不終福。奄抱西河愴。商山老守腸。斷盡哀猿響。投簪臥湖墅。一室唯几杖。顧余蒙許與。契分年已忘。少托姻婭後。風調猥見賞。終南比隣居。有詩迭酬唱。媿我詞華薄。喜公藻思壯。提携厚瞻輩。步屧頻相訪。看花喚琴娥。得月傾家釀。逮余叩盆日。非公誰復相。慇懃匍匐情。至今銘腑臟。中間別離多。幾勞雲樹望。前春過洪陽。暫稅柴門鞅。握手如夢寐。話舊乍欣悵。多公就閒靜。暮年精神旺。何意厭斯世。騎箕催長往。官亦二品榮。壽已七袠享。於公更何憾。後事獨悢悢。悽涼舊時宅。主喪唯侍養。喟余倀失公。白首徒懷曩。抱病阻遠路。執紼負臨壙。平生慕仰懷。到此都歸妄。一篇薤露歌。哀情徹穹壤。</text>
<title>贈別李京兆啓以 光夏 赴燕</title>,<text>燕山月出照燕山。萬里燕山掛一彎。明破朔雲隨漢節。冷含邊雪入秦關。荒郊薄帳驚鄕夢。古館虛窓慰客顏。待得天東回斗柄。好携蟾影渡龍灣。</text>
<title>暮歸</title>,<text>遙望夕煙生。江村杳何在。孤吟獨歸人。石逕蹇驢背。</text>
<title>次遂庵寄贈韻</title>,<text>虛齋雪夜對寒燈。歲暮江湖隔友朋。忽得瓊琚千里贈。勝來顏範夢中承。其二黃江宿昔共靑燈。自是人間第一朋。久覺此心萌鄙吝。別來淸誨未能承。</text>
<title>自麻浦賣舍還京。次趙聲伯寄示韻。辛巳</title>,<text>高臥江湖十載餘。侯門不願曳長裾。自憐賣舍仍歸洛。何處誅茅可卜居。沮溺耕田期作耦。惠莊臨水共觀魚。須知偃息丘園樂。回視千鍾草芥如。其二煙樹微茫落照餘。湖亭回首悵分裾。誰言城市繁華樂。未若郊原寂寞居。夜雨遙思三浦柳。春風孤負兩江魚。玄汀舊友知心事。投我新詩錦不如。</text>
<title>送韓愼甫 永徽 赴完山半刺</title>,<text>見爾玆行亦丈夫。繁華豐沛舊名都。南樓翫月曾蓮幕。東閣看梅又竹符。孤直向來爲世忤。大才今日應時須。春風奉引潘輿去。花柳笙歌樂事俱。</text>
<title>贈山陰僧禪洽</title>,<text>山陰僧踏漢陽花。來訪山陰舊守家。報道十年人事變。春風不改鏡湖波。</text>
<title>寄謝通川守鄭可叔 悏</title>,<text>通川太守寄書言。杭越何時繼白元。未借一麾春已暮。落花風雨掩柴門。其二昔余童稚戲衙中。手種梨花小澗東。香雪舊枝今在否。也應衰朽與吾同。記余稚少。隨先君在通郡。喫梨。手種其核于澗邊長階下。卽衙內祠前也。余四歲而往。九歲而歸。梨卽七歲所種。歸時長已三尺許。愛其樹戀其地。至今未忘。頃問邑人。尙在而已老云。余今六十二歲。渠亦五十六歲。想衰枝病葉。與人一般。詠庾子山樹猶如此人何以堪之語。仍悵望感舊。聊寄一絶以訊之。</text>
<title>書簡尾寄沔川倅李仲獻</title>,<text>公山館裏醉同眠。往事居然已十年。忽漫相逢仍卽別。滿城風雨落花天。</text>
<title>寄遂庵</title>,<text>汀花蔌蔌草茸茸。環壁澄流掛石松。春盡峽中應更好。近來沂上復誰從。東風一杖仙巖洞。明月孤舟玉筍峯。追撫舊蹤思我否。共題名處碧苔封。</text>
<title>鄭可叔次寄前韻。復和報。</title>,<text>逢萊秀出白雲中。萬二千峯東海東。會待秋風桂花發。吹簫弄月與君同。</text>
<title>李沃川 鳳朝 挽</title>,<text>我哭親朋今已多。獨於君亡最相痛。不痛吾君名不達。有兒已縱靑冥鞚。不痛吾君壽不永。早識彭殤同一夢。痛君親年八十一。高堂喚子嗚嗚慟。想君歸泉目不瞑。使我撫柩心長恫。靑衫白髮共潦倒。詞翰平生情伯仲。秋雨書燈泮東村。春風文酒城南洞。四十年前同榻友。泣挽靈車不忍送。</text>
<title>次趙翊衛錫美 龜祥 詠直廬韻</title>,<text>愛爾官居靜。蕭然似寺門。投壺消白日。留客到黃昏。水蓼疏依砌。池荷散點盆。鷦鷯一枝足。何羨鶴乘軒。</text>
<title>朴都正 泰長 挽</title>,<text>孤竹蓋初傾。兩世交驩若弟兄。薄宦風塵身共倦。積年雲樹鬢俱明。秋花細酌嗟誰續。夜雨殘燈夢獨驚。他日城南經舊宅。不因隣笛自傷情。</text>
<title>次右相韻。呈許夏昌壽席。</title>,<text>何勞靈藥強延年。八十童顏自是仙。鶴髮世稱偕老貴。鳳毛人誦一兒賢。秋生玉管懸弧節。春滿金巵舞彩筵。積善之家宜壽福。定知餘慶更蟬聯。</text>
<title>席上次聯句韻。贈別命汝赴鍾城。</title>,<text>涼飊吹散暑雲遲。正是行人首路時。孤劍頻看肝膽露。一樽相對鬢毛衰。使君兼得從軍樂。騷客應多出塞詩。遙想受降樓上夜。月明橫笛有羌兒。</text>
<title>廚院鎖直。與趙翊衛，李直長太素 挺天 會話。拈韻同賦。</title>,<text>鎖直金扉度旭曛。掛冠何日返郊原。坐看桐葉庭前落。緬憶桃花洞裏村。雨歇禁林蟬滿樹。吏稀公省鳥窺門。官閒身老眞堪笑。宮漏聲中午睡昏。</text>
<title>大殿端午帖 壬午</title>,<text>佳節來時喜雨晴。啓赮新旭照宮城。人間酒泛香蒲暖。天上衣頒細葛輕。百鍊誰誇唐鏡獻。五絃爭抃舜琴聲。薰風殿閣微涼動。分施淸陰是聖情。其二御柳和風動。宮槐瑞日長。艾纏五色縷。蒲泛萬年觴。勤儉宸心切。憂勞聖德光。延英多晉接。近侍幾含香。其三舜殿風薰晝漏稀。細絺初換尙方衣。經筵日午頻開講。申後諸臣始退歸。</text>
<title>李海州嘉仲 萬亨 挽</title>,<text>少日終南會。團圓樂意多。幾拚聯枕話。時和對樽歌。趁約同登岳。携朋共赴科。居然卅載事。忽忽露翻荷。其二楚璞曾傷刖。牛刀始割鷄。治爲諸郡最。名入九重題。累賞仍增秩。遺恩尙洽黎。終知良史筆。書與龔黃齊。其三我守丹丘日。君時鎭蕊城。超陞優聖渥。治理更賢聲。澤潤瀕河福。燈分比屋情。輕橈一江水。不算往來程。其四滿載忠原酒。公舟沂峽來。逢迎誇絶境。歌舞上層臺。玉洞穿花入。瓊潭泛月廻。相留三日醉。不忍送江隈。其五我抱曼卿感。公垂范子恩。三喪移遠窆。一力助相援。肯效今人薄。能將古義敦。慇懃匍匐惠。銜結死難諼。其六乍起經年病。仍分嶺海符。賢勞忘已瘁。才望應時須。鋤櫛群姦息。煦濡衆瘼蘇。膏蘭歸自爇。痛惜幾長吁。其七旅館招魂夜。歸裝欲發時。遺書托一弟。血指戀孤兒。民吏攀輀痛。江山返櫬悲。凄涼洛城外。秋日照空帷。其八不謂鷄岑卜。催公馬鬛封。帆飛秋水遠。旐指暮山重。地下皆親友。人間獨老儂。他時訪宿草。吾涕自無從。</text>
<title>尹仲綱酒席。醉次別兪仲英 命雄 赴成川韻。</title>,<text>縹緲朱欄帶碧流。使君於此作遨頭。曾是少年爲客地。至今魂夢在高樓。其二巫山之下沸江頭。中有仙人縹緲樓。神女夢魂元是雨。使君行色又逢秋。誰令朝右無雙士。領得關西第一州。秉燭莫辭終夜醉。滿堂歌詠爲君愁。</text>
<title>別趙錫美赴善山</title>,<text>趙友錫美之赴善山也。謂余曰。先祖玄洲公曾以五十八歲。莅此府。吾今幸復忝此。而年齒適與之同。亦一奇也。子其以此爲別語。仍以澤堂，北渚兩老贈別玄洲詩示余。使步其韻。余不能辭。敢以蕪語奉和。以代贈鞭。平生得失付天機。晩廁淸班惹是非。羨爾一麾辭北闕。趁秋雙舄向南飛。山梨已赤蜂房滿。野稻初黃蟹殼肥。時物正佳官況足。勝吾窮巷掩荊扉。右澤堂韻其二此府繼賢祖。是孫寧可輕。行年今又合。奇事世應名。餘澤瞻遺構。留題感舊程。欲敎民望副。先化在寬征。右北渚韻</text>
<title>贈別沈侍郞汝器 枰 赴燕</title>,<text>鶴野茫茫道路脩。薊門秋色滿行輈。山河擧目天猶醉。今古傷心月獨留。何日威儀重覩漢。每年朝聘異觀周。憑君爲訪燕南市。尙有悲歌擊筑不。</text>
<title>贈別李行臺周卿 世奭 赴燕</title>,<text>蕭蕭寒雨灑征衣。正是行人首路時。專對外方眞御史。壯遊中國亦男兒。金臺古意秋風感。玉館羈愁夜月知。病負河橋遠相送。別懷無限付新詩。</text>
<title>寫竹歌贈李周卿 志奭</title>,<text>植物皆可寫。難寫莫如竹。不獨取形似。所貴在風格。必令寫者胸襟迥不俗。加以萬勻之筆力。然後下筆始逼眞。一枝一葉皆可目。東方神妙獨數石陽正。而後寥寥更無續。嗚呼絶藝代不乏。李侯今能繼其跡。昨者開屛季珍宅。滿堂凜凜皆動色。苟非胸無塵筆如杠。安能寫竹若此之灑落。我昔同僚識君久。只識能詩不識畫無敵。老夫癖竹仍癖畫。請君爲我寫八幅。新叢抽出鳳尾茁。老榦盤屈龍腰曲。或作脩竿露泣珠。或爲疏林風撼玉。森如節士保淸瘦。耿若忠臣守孤直。最奇瀟湘點點斑。深憐淇澚猗猗綠。憑君揮灑作一屛。張我幽居草堂壁。何須造門不問主。無復借宅勞自植。融神得與此君友。可以忘形對朝夕。君不見文與可畫竹寄東坡。博得一詩至今名籍籍。</text>
<title>次韻題朴士豪 世雄 秋曹稧帖</title>,<text>義村南澗並生東。孰是爲雲孰是龍。屨及師門先祖會。席聯郞署後孫同。湖鄕舊誼今能續。睡老遺風世所宗。盛事揄揚傳一帖。喜看詞翰各臻工。</text>
<title>赴靈光。李聖老，兪正甫 正基 佩一壺。出別於路左。班荊贈詩。立次以酬。</title>,<text>莫怪臨行勸酒頻。驛梅何處寄音塵。湖南此去三千里。雲錦中宵獨望宸。</text>
<title>泰仁縣齋。示主倅李姪宖。癸未</title>,<text>我昔披香亭上過。披香亭上月明多。一樽醉倒淸香裏。風動西湖十里荷。其二春風皁蓋又詩山。樽酒逢君盡意歡。一樣披香亭上月。今宵絶勝去年看。</text>
<title>以事到佛甲村。臨溪對花。</title>,<text>朱墨叢中度歲華。偶因公事到溪涯。湖南物候今年晩。寒食村家始杏花。</text>
<title>法聖浦。次權亞使 以鎭 韻。</title>,<text>角罷漕臺吏散庭。晩移樓艓趁潮生。江山雨洗春容闊。歌管風飄舞袖輕。十里好花隨岸映。二更佳月印波明。名區此會眞堪畫。賓主東南美盡傾。</text>
<title>次李生壽耼韻</title>,<text>客遊千里江南路。不上凝香不是仙。風雨一番春已盡。落花飛絮滿樓前。</text>
<title>與巡相韓公汝允 聖佑 遊邊山。次來蘇寺示同遊諸公韻。</title>,<text>翩翩玉節訪仙山。千丈丹崖喜共攀。海上名區看未遍。不須催赴紫泥頒。</text>
<title>外別堂閒坐</title>,<text>階竹叢叢翠葉齊。橘枝垂實近窓低。齋居小院淸無事。唯有幽禽伴客啼。</text>
<title>法聖浦戰船習操</title>,<text>萬斛樓船擁虎貔。海門秋日照旌旗。揚兵習戰鳴雷鼓。自擬龍驤下蜀時。</text>
<title>宿鳳停寺</title>,<text>古寺荒涼廢院多。雨中黃葉落庭柯。懸燈此夜誰相伴。老釋鬚眉一半皤。</text>
<title>睡餘漫詠。寄金壽卿。甲申</title>,<text>一從恩譴罷官歸。僦屋終南獨掩扉。雨過閒庭飛鳥下。春來窮巷到人稀。平生固已齊榮辱。浮世何曾免是非。日午空齋憑几睡。水村回夢舊漁磯。</text>
<title>贈別報恩知縣辛君受和</title>,<text>湖外携琴領物華。三山樓是使君家。遨頭此日春猶早。洞裏仙桃未着花。其二俗離山下卽松楸。憐我無奴守故丘。敢請使君勤撫䘏。草菴唯有數僧留。</text>
<title>次金壽卿寄示韻</title>,<text>朝嵐夕靄滿窓壟。臥對終南翠掃空。初拆杏花微帶雨。新來燕子細颺風。淸明節過孤吟裏。華胥遊憑短夢中。別有世間奇特事。接隣重會兩衰翁。</text>
<title>送尹叔兼出宰永平</title>,<text>大弨不射鼠。雄劍不補履。銓衡一何誤。小縣屈奇士。可惜龐士元。其才非百里。擧世無人知。唯我獨知子。伯樂去已久。誰拔鹽車驥。高歌行路難。臨岐一長喟。其二子賤宰單父。子游宰武城。割鷄起聖歎。彈琴留頌聲。爲治無大小。君子以道行。況今命長吏。愼簡勞聖情。勿論永平薄。分憂亦不輕。速去救赤子。百里方呼庚。其三東風吹飛雨。春思忽如秋。悵然握君手。驪駒臨道周。聞說永平縣。山水淸而幽。上有蒼玉屛。下有白鷺洲。小邑閒無事。暇日多出遊。我欲撥塵去。共君消百憂。</text>
<title>寄銓相洪君澤 受瀗</title>,<text>性朴多愚戇。言狂惹是非。憲臺踰拙分。名路足危機。屛伏朋知絶。衰遲宦念微。梨園一閒局。遷補莫相違。</text>
<title>次李甥以榮韻</title>,<text>憐君携室累遷居。索米長安計活疏。貂弊楚關薪似桂。鋏彈齊舍食無魚。靑雲半致同窓友。皓首空留滿篋書。窮且益堅男子事。暮年功業莫抛虛。再疊寂寥窮巷閉門居。多病親朋日覺疏。暮歲愧乘桓典馬。秋風恨負季鷹魚。匏樽妙理三杯酒。棐几閒情一卷書。靜裏默觀浮世事。是非榮辱摠歸虛。三疊屈子何須更卜居。此身今與世全疏。名場得失藏蕉鹿。宦路昇沈上竹魚。老去相親唯几杖。病來難廢是琴書。夜看明月生新得。動則爲盈靜則虛。</text>
<title>別禮安宰尹衡仲 夏敎</title>,<text>君行有似謝玄暉老向宣城把一麾太白千峯眞異境陶山九曲大賢祠月明潭淨携琴夜秋興亭空倚杖時隨處遨頭佳趣在定知高價長前詩</text>
<title>次諸公賀姜叔九 錫範 加資韻</title>,<text>莫貴千鍾祿休榮萬戶封育才人亦有陞秩世誰逢堂溢三鱣賀門期駟馬容撝謙何太過自道隗先從</text>
<title>次沈緯卿盆梅韻</title>,<text>姑射山中綽約人氷姿雪態皎然新淸香淡淡煙籠夕素影依依月掛辰獨保孤芳先破臘肯隨浮艶共爭春東華恐被緇塵汚來伴西湖寂寞濱</text>
<title>送黃子羽 一夏 赴萊州 乙酉</title>,<text>君今分竹向萊山。瘴海淹留幾日還。猶勝接天風浪地。白頭磨軋是非間。</text>
<title>大殿春帖子</title>,<text>靑臺暖律屆新元。寶字宜春已帖門。細菜金盤秦地節。綵花銀勝漢宮恩。陽和日逐東風轉。聖德星環北極尊。爭賀太平今有象。頌堯歌詠醉衢樽。其二歲逐宮梅謝。春從御柳回。紫微佳氣繞。黃道瑞曦開。玉食勤周政。金資惜漢臺。仁民惠解化。風動與時催。其三寬詔隨春出漢宮。歡聲喜氣動和風。吾王盛德天同大。匝域潛周潤物功。</text>
<title>追寄通川守黃翰卿 鎭 別語</title>,<text>通州絶境飽曾知。請爲吾君賦一詩。叢石亭眞天下勝。金幱窟亦海東奇。層層玉立蓬山近。渺渺萍浮蔚島欹。盡管風煙閒作主。倘非仙分孰能斯。</text>
<title>次春卿與慶姪崇兒相和韻</title>,<text>山翠茸茸入小樓。臥看松頂白雲浮。西園好鳥藏林語。南澗幽泉激石流。世路羊腸難着足。宦名蝸角莫回頭。笑來張翰思歸晩。蓴菜鱸魚始待秋。</text>
<title>李侍直益之 尙謙 挽</title>,<text>桃花洞裏是君居。淡淡亭西卽弊廬。乘興雪中無返棹。縱談濠上有觀魚。江湖計活貧相似。詩酒襟期樂莫如。他日山陽獨經過。不因隣笛已沾裾。</text>
<title>金龍宮 萬謹 挽</title>,<text>世稱吾榜得人多。儒雅如君更孰過。唐子貶官由讜語。連州改刺亦恩波。芳蘭自以香先折。白玉誰言玷可磨。親老在堂兒又稚。淚和薤露不成歌。</text>
<title>洪秀士 啓英 挽</title>,<text>初驚後彩澤翁家。復喜淸詩絶世華。人似玉梅花早謝。此花飛後更無花。</text>
<title>別金天用 致龍 令公赴龍灣</title>,<text>龍灣自是國西門。雄府關防壯塞垣。天限箕東環大水。地連遼左走中原。張筵夜館雙蛾匝。觀獵秋郊萬馬屯。從古尹玆才望重。此行雖外亦殊恩。</text>
<title>任相禮 道三 挽</title>,<text>卓絶高才世孰諳。棲棲薄宦困奇男。統軍亭上驚人語。擊節當時有息庵。其二廣文寒餓坐無氈。潦倒誰能乞酒錢。留得盛名身後在。卷中詩律幾千篇。</text>
<title>金積城 壽徵 挽 丙戌</title>,<text>吾聞玄圃中。羅列皆瓊樹。偉哉淸陰門。一何似玄圃。君是淸陰孫。並生群玉府。開口卽詠鳳。燦若天葩吐。淸陰亟稱奇。抱撫憐童孺。君齡十四五。大老年已暮。衰病在床第。坐臥不自主。君能善左右。日夜手扶護。寢食及興居。一一唯君付。終始不少怠。有書示奬諭。逮侍先考疾。割指冀救愈。嗟嗟乃如君。眞不忝先祖。況承兩相訓。樂有賢兄父。晩登上庠生。高科期拾取。科榮秪爲親。旣孤更不赴。殘郵與薄縣。抱關安所遇。凜然保氷蘗。唯恐家聲汚。居無數間屋。田乏一片土。棲棲湖海間。漂泊備辛苦。不廢書史娛。只耽山水趣。平生貴節義。卷中多所慕。零落日月編。遺墨那忍睹。伊我於我君。少小托情素。豈獨同榜誼。愛君有雅度。我宰丹丘日。君時淸峽住。山扉我或叩。郡齋君亦顧。自髮靜相對。江月照淸晤。居然十年事。奄忽成千古。秋風吹丹旐。去向楊州路。霑灑滿掬淚。一曲歌薤露。</text>
<title>暮春雨中。寄元命汝。</title>,<text>霏霏細雨送輕寒。春思闌珊不自寬。臥對杏花千樹雪。一樽何日共君歡。</text>
<title>次金休徵 時瑞 醉中贈人韻</title>,<text>重陽未到子先去。把手相憐詩酒狂。處處湖南淸絶地。不知誰共菊花觴。</text>
<title>和國美 李東彥 獄中詩韻</title>,<text>李國美在獄中有詩曰。十載偏蒙雨露私。啗桃矯駕倘爲之。微臣罪大生何益。聖主恩深死亦遲。素志已違忠孝計。幽冤獨有鬼神知。圓扉夜夜悠揚夢。半入萱堂半玉墀。余聞而悲之。爲和其韻。獨立敢言公不私。福居人後禍先之。慈猶投杼讒何甚。笑自藏刀悟太遲。千古至冤今日見。一生純行上天知。漢廷無復將軍在。誰爲孤臣首碎墀。</text>
<title>贈別許水部珍叔 琡 赴黃山驛</title>,<text>驪駒一曲動征騶。雲樹迢迢嶺路脩。水部暮年聊浪跡。驛樓今日又羈愁。海邊春信梅迎臘。天外鄕書雁帶秋。莫惜詩筒頻寄我。九言亡後更誰留。</text>
<title>郭夏叔 昌徵 挽</title>,<text>昨者翁臨陽縣時。佩銅阿郞奉壽巵。今者翁辭陽縣日。衰麻諸子攀靈輀。可憐人事去來異。亦令行路皆傷悲。嗚呼是翁難再得。磊落自是好男兒。翁有雄詞終不第。翁有高才終莫施。官雖玉貂豈云達。薄祿未救家衆飢。蕭然一室漢城西。坐對花竹空吟詩。有子折桂還點額。有孫折蓮稍解頤。只賀翁年近八旬。詵詵庭下多蘭芝。重牢盛事去年春。襲美先祖人間奇。我時扶病與華筵。盡醉不知西日移。此會居然已陳跡。浮生若夢堪嗟噫。伊我於翁兩世交。交情到老無磷緇。少日親朋盡零落。翁今又逝吾從誰。一曲哀詞兩行淚。此心庶或英靈知。</text>
<title>東出 丙戌</title>,<text>東出靑門外。來登上漢船。退休非避世。老病合歸田。篷戶深秋色。蒲帆薄暮天。終南山漸遠。回首自依然。其二渺渺秋江闊。孤舟泝向東。西風催隕葉。落日見歸鴻。自笑非張翰。誰言似賀公。狂疏不宜世。將作釣魚翁。</text>
<title>暮投報恩寺。次僧軸韻。</title>,<text>蘆荻花飛秋水淸。驪陽歸客片帆輕。舟人指點宣陵近。古寺寒燈隔岸明。</text>
<title>追和元命汝贈別韻</title>,<text>止足曾知貴。吾今寵辱驚。羊腸徒自苦。蝸角孰能平。至樂安天放。浮名笑月評。秋風動江漢。難禦浩然情。其二欲掛秋帆去。霜風萬葉驚。田園返初服。歌詠答昇平。遯跡從吾好。狂言任衆評。一樽來惜別。偏感故人情。</text>
<title>渼陰訪三洲</title>,<text>爲訪三洲老。停橈石室村。沿涯扶竹杖。臨水有柴門。別久容雖換。居閒道益尊。開襟到深夜。摠是古人言。</text>
<title>過東淮白雲亭</title>,<text>縹緲危亭號白雲。朱欄隱映大江濆。文章富貴俱陳迹。秋樹蕭蕭夕照曛。</text>
<title>舟中口占</title>,<text>水國秋風晩。蕭蕭白葦花。倚舷遙送目。歸雁一行斜。其二擧目皆秋色。霜楓岸岸紅。泝江舟一葉。三日畫圖中。</text>
<title>舟中詠懷</title>,<text>平生不解爲身謀。乾沒紅塵苦未休。傲骨詎堪當世用。衰容羞逐少年遊。知章告老雖云晩。張翰思歸正値秋。從此優遊聊卒歲。五湖煙月一孤舟。其二高秋九月露爲霜。寒葦花飛木葉黃。故國莽蒼江北去。暮天搖落雁南翔。歸裝楚楚携孤劍。行色蕭蕭倚短檣。巖壑故人攀桂樹。昨來招我有詩章。</text>
<title>江閣夢覺</title>,<text>寄宿李生暾江閣。夜夢睡村李相公拜首揆。與諸宰會于闕中一公廨而余亦與焉。睡覺開窓。曉月滿江。橫雁叫群。回想夢中時世情境。俱非今日意慮之所及。如余斥退者。尤無更進之理。良可怪也。聊賦一絶以記之。江天寂歷雁歸聲。推枕虛樓曉月明。羈夢不知身已退。又隨簪佩入西淸。</text>
<title>舟行六日。連値逆風。望見英寧兩陵。而猶未得達。又將淹泊江村。漫詠一絶。</title>,<text>二陵山色望中靑。猶是孤帆半日程。江神不借西風便。應識遲遲去國行。</text>
<title>歸田</title>,<text>久爲簪組累。恒媿退休遲。性拙難供世。言狂更忤時。跡同秋燕謝。心許野鷗知。縱老江湖上。寧弛魏闕思。</text>
<title>九楊村。訪趙錫美留飮。同賦酬和。</title>,<text>雪後乘佳興。淸江放小舠。吾今釣鼇客。君是倚樓豪。此事非曾料。他鄕會我曹。霜溪有素月。長夜醉村醪。其二一笑相迎兩白鬚。黃驪此會世間無。行來雪棹靑山暮。就宿霜溪素月孤。漫詠多荒徒信筆。濁醪雖薄且盈壺。淸時見棄還堪幸。林下吾將寄病軀。</text>
<title>次錫美</title>,<text>問子幾時到。吾今乘興來。相逢猶舊習。雖老尙高才。閣冷氷生硯。窓虛月映杯。新詩更有助。江雪巧粧梅。</text>
<title>阻雪。又留九楊村一夜。與錫美同賦。</title>,<text>又作明燈話。深宵問幾更。行藏傷暮歲。離合笑浮生。山雪初盈尺。村醪復滿觥。應知別後夢。夜夜漢陽城。其二白首江湖老。芰荷已換衫。奇才君玉蘊。狂語我金緘。別曲琴休奏。離懷手更摻。鷗盟寧可負。無恙有春帆。其三會合眞堪喜。分張且莫傷。此生元逆旅。何處不吾鄕。道趣窮逾樂。詩情老更狂。羊腸千曲險。爲爾戒彷徨。其四鳳與鸞將別。瑤琴更一彈。偶成林下集。疑是夢中看。風雪三宵飮。江山十月寒。長安君莫戀。平地有波瀾。余以是歲暮秋。去國掛帆東泝。來寓黃驪邑村。睡村李相公適遭意外橫逆。蒼黃赴洛。久未得歸。燕鴻悵望之餘。孤寄寂寞之濱。悄悄然無與語者。及十月旣望。忽得趙君錫美書。曰吾自京到九楊村丙舍。且有小酒。願一過也。時當微雪初霽。景致殊絶。余不禁子猷之興。卽以短棹。作訪戴行。入門而一笑相迎。其喜色可掬。仍引觴暢懷。明燈打話。錫美出令曰。吾兩人今日之會。豈可無詩。遂一唱一和。欲罷不能。又値大雪。乃至留連三夜。所賦詩各有十餘首。初約以率意信筆。不求其佳句妙語。蓋皆漫興也。錫美將以明日還洛。余告別歸江寓。各書一通。以爲他日之面目焉。錫美與睡村相公及余俱少時同榻友也。今段之會。惜無睡村相在坐。三日喃喃之恨。惟此而已。是歲卽丙戌也。豐川任埅大仲書。</text>
<title>次李生 熺 韻</title>,<text>窮谷有孤蘭。蕪沒衆草中。幽香不自埋。馥馥隨微風。君詩與之然。獨抱天機工。怳聆古琴瑟。窅默諧商宮。孤吟倚江榭。四壁蕭然空。寒郊及瘦島。自古以詩窮。君今旣有詩。窮莫怨天公。顧我少癖詩。老謝鉛槧功。崑玉忽入懷。金篦如刮矇。不意山陰生。驚殺公安翁。</text>
<title>次李中甫 嵩鎭 見贈韻</title>,<text>自笑花蟲似。唯將古簡饕。朝廷遺此老。田野合吾曹。跡爲離群靜。心因謝世豪。有時閒興到。覓句強濡毫。其二宋玉臨江宅。還依孟氏隣。弟兄皆寶樹。朝暮接芳塵。家以先爲法。書非聖不陳。更嗟金玉什。溫雅語驚人。</text>
<title>睡村相公去秋遭橫逆。蒼黃赴洛。經冬留滯。春後始歸。余於索居之餘。得有杖屨從遊。其樂可知。就宿台閣。仍賦詩相和。並錄之。丁亥</title>,<text>綠野居閒日。龍門謝病時。世緣俱擺脫。衰境數追隨。魚鳥堪供玩。江山更助詩。一樽巖上會。花發以爲期。其二家住水西東。路憑孤棹通。猶嫌三日隔。頗喜一宵同。江送霏霏雨。春生習習風。此間佳趣在。閒對兩衰翁。其三一雨如留客。霏霏不肯晴。懸燈今夜語。同榻昔年情。綠野公初退。黃粱我亦驚。扁舟江漢上。相與保鷗盟。其四石逕穿林轉。柴門傍岸斜。我疑村老舍。人道相公家。世遠塵囂絶。年深野趣加。盈盈隔水地。來往豈辭遐。其五一壑藏奇勝。亭齋不設關。孤煙生夕渚。細雨過春山。野菜能淸胃。村醪不醉顏。悠然濠濮意。相對澹忘還。</text>
<title>再疊前韻</title>,<text>仲春行欲半。佳雨亦知時。谷口花心引。江頭柳意隨。公貧能有酒。我老可無詩。當竢倚樓至。更成明月期。其二不自解西東。竹間幽徑通。誰知遂初卜。殆與浣花同。向闕瞻東旭。開窓臥北風。吾今亦浪跡。江漢一漁翁。其三三日山齋宿。林霏苦不晴。携樽何處客。起我此時情。語自開襟爽。詩仍落筆驚。江湖期共老。魚鳥有新盟。其四一帶煙如織。長林望裏斜。遠風吹海雨。終日灑山家。愧我詩情減。嘉公靜趣加。數忻從杖屨。居室不相遐。其五雨裏延幽眺。臨郊坐啓關。孤舟橫古渡。老樹偃空山。草茁有生意。雲閒非俗顏。前林瞑色至。棲鳥倦飛還。</text>
<title>將歸。聞有原牧之除。更賦一首請和。</title>,<text>幾夜連床話。臨歸更惜分。初收灑窓雨。猶濕宿簷雲。白首嗟爲吏。驪湖愧失群。回頭語鷗鷺。終不負吾君。</text>
<title>自驪村將向洛。次睡村相公寄別之作。</title>,<text>江北江南闢蓽門。望中松石是高軒。田園共退奇緣在。杖屨相從至樂存。此去只爲今歲計。早歸寧負別時言。回瞻彼澚猗猗綠。有斐斯人不可諼。</text>
<title>次金察訪 時瑞 寄贈韻</title>,<text>雲錦亭中會合時。相看一笑共霜髭。雄詞滾滾風生筆。豪興滔滔月滿巵。投去木瓜非報也。別來唐棣詠反而。湖南春色驪湖至。窓外新梅慰我思。</text>
<title>次韻題梅鶴亭詩帖</title>,<text>二水交流一檻前。灑煙巖上寶灘邊。西湖春動梅魂返。東洛秋涼鶴夢牽。帶月曉鐘雲際寺。點星漁火雨中船。韓翁悵望滕王閣。孤負登臨六十年。其二蕭灑終無一點塵。玉山亭子澗之濱。曾留遯世幽棲地。幸有傳家肯搆人。入室暗香煙外朶。對庭淸唳月中身。東方復見林和靖。歸樂高風爽我神。</text>
<title>自驪江向漢陽舟中口占</title>,<text>經年謝病臥江關。分竹于今起廢還。強把琴書移小艇。愧將容鬢照淸灣。靑春欲半日邊路。白雪未消天畔山。安得桃花流水上。一竿長伴野鷗閒。</text>
<title>西郊春夜別席。走次元命汝相贈韻。</title>,<text>聞道關東勝。原爲第一鄕。入秋山色秀。當夏水聲涼。自恨分符晩。休言告別忙。醉中驚落筆。知子繡肝腸。</text>
<title>水村解纜向原州</title>,<text>昭陽江水碧於苔。流繞楊根峽口廻。歸棹遲遲偏惜別。東風欲放岸花開。</text>
<title>平昌客館。次板上韻。</title>,<text>桃花流水繞村居。疑是逃秦舊俗餘。四面靑山環郡閣。一群黃鳥下官除。民風甚古曾無訟。公務長閒可讀書。餉客別誇盤上味。紫芽新蕨錦鱗魚。其二老樹蒼藤咫尺迷。居人亦未辨幽蹊。新遷避石斜穿樾。古步移舟側渡溪。處士家深遊鹿伴。使君樓迥宿雲棲。山如永叔滁州記。無數峯巒碧不齊。</text>
<title>山路</title>,<text>山路深深信馬蹄。兩崖終日子規啼。偏憐石上靑楓樹。罨畫斜陽一曲溪。</text>
<title>平昌峽路。見巖石甚奇。</title>,<text>疊玉層巖面面奇。淸溪映帶綠蘿垂。憐渠獨隱深山裏。千丈高標世莫知。</text>
<title>躑躅</title>,<text>躑躅層層亂石間。繁紅倒映小溪灣。山靈似惜來遊晩。留得餘花慰客顏。</text>
<title>中秋省先墓于三山。歸到忠原之境。馬上口占。</title>,<text>八月關東路。西風酒一壺。斜陽數點雁。秋思滿江湖。</text>
<title>次元命汝韻。寄遂庵。</title>,<text>龜潭消息有誰傳。雉岳秋容拄笏邊。惆悵玉人難再會。秪今離夢月中船。</text>
<title>次李甥以榮原城客館守庚申。用唐律韻。</title>,<text>北風吹雪撲窓寒。共守庚申坐夜闌。如客得歸君豈客。以官爲隱我非官。纖歌倚瑟聲逾艶。醉筆題詩墨未乾。報爾三彭休上訴。已知天命飽艱難。</text>
<title>題日錄 戊子</title>,<text>可惜吾身奈老何。一生言行悔尤多。從今日日須三省。案上玆編是斧柯。</text>
<title>次題守源上人詩卷</title>,<text>春來慵懶病相乘。虛室蕭然小几憑。天姥仙山遊未了。睡魔驚散叩門僧。其二師來江上復何歸。東指煙霞有石扉。自說山中淡生活。松花爲飯草爲衣。其三孤負金剛六十年。忽逢歸釋意茫然。蹇驢安得隨飛錫。賞及山花未落前。</text>
<title>病臥驪岸。用袁中郞集中韻。口號走筆。</title>,<text>臥病囊無藥。對食盤無鹽。靑山不棄貧。朝暮入破簾。江光復何似。西子新開奩。翦刻百卉芳。且喜東風銛。江潭固其分。何用卜鄭詹。況余蒲柳質。秋霜換鬢髥。採駿宜舍蹇。擇鮮寧取醃。羞見金貂子。驕癡附贅閹。且莫誇讜議。李杜曾見殲。所以耳欲塞。所以口欲箝。閒臥北窓下。至趣在黑甜。得詩時一吟。有酒時一拈。倚杖濠梁上。靜觀群魚噞。</text>
<title>訪農巖</title>,<text>輟棹依沙岸。扶筇訪子居。小村花落後。虛閣月生初。久別憐多病。相逢喜講書。三山長在眼。宜與世人疏。</text>
<title>農巖金判書仲和 昌協 挽</title>,<text>孰謂松筠貞。下却農巖烈。誰道芝蘭芳。媿殺農巖潔。嗟嗟農巖子。三代上人物。氣宇藹春風。襟懷皎秋月。胸儲萬卷書。獨明性理窟。詩文洗陳腐。復見漢唐筆。有學可經綸。有藝可黼黻。遺榮跡自廢。埋照光逾澈。天生旣不偶。天奪又何卒。玉樓帝召催。蒼陸奎輝滅。士林係輕重。邦運關存沒。所以擧國人。痛惜咸如一。其二老天不佑善。賢者多窮阨。今日哭農巖。我心寧無慼。奕世名相卿。兄弟並蘭玉。早歲擢龍頭。蜚英雲路闢。奈何中履否。泣血遯荒谷。日月雖改照。謝病仍淪跡。安石竟不起。蒼生亦無祿。布褐不禁寒。菽水不謀夕。位崇家益貧。道高禍逾慼。頻年喪子女。窮獨壽更促。朝得相公書。謂圖泉下樂。吾今葬吾弟。文正公墓側。其三石室古祠前。子居枕江岸。而我過其下。繫舟門輒款。淸晤及論文。娓娓忘日旰。今春又相訪。上堂共一粲。自言苦沈痾。瘦削容鬢換。空對滿架書。閣筆謝詞翰。留我惜分携。饋我山蔬飯。別來未云幾。聞子忽捐館。病裏驚起立。一慟腸已斷。汪汪千頃波。曾發林宗歎。從今白首翁。忍過渼湖畔。三山閣上月。寂寞照虛幔。</text>
<title>次工判尹子由 以道 韻。作慶尹元命汝別語。</title>,<text>梧桐葉落雁呼群。一夜秋聲帶雨紛。悵望已生徂歲感。勞歌況與古人分。蓴鱸逸興君輸我。琴鶴淸風我付君。筵散城西獨歸路。亂蟬千樹若爲聞。</text>
<title>赴密陽。路宿淸川村舍。用睡村相公贈別韻。寄遂庵。</title>,<text>高秋遠逐雁南征。誰折黃花送客旌。寒水齋前今夜月。獨分淸影照吾行。</text>
<title>過商山訪成師傅 晩徵</title>,<text>不見商山隱。居然已十秋。偶因官嶺徼。今得到林丘。形役嗟吾老。塵緣羨子休。悤悤一會罷。寒菊倍離憂。</text>
<title>三浪江倉漫詠。用姚桂巖遊西湖韻。</title>,<text>偶因公事得偸閒。佳境誰知在此間。西子顏開窓外水。文君眉掃檻前山。微茫浦漵帆檣隱。幽絶巖崖竹樹斑。意不在詩詩自就。暮天風雨朗吟還。</text>
<title>寄沈持平汝揆 宅賢</title>,<text>喜聞將毋到柴荊。千里逢迎意自傾。佩虎固宜吾被譴。乘驄何苦子辭榮。天寒大澤魚龍蟄。日暮空村鳥雀鳴。今夕正須相就宿。霜溪素月曉猶明。</text>
<title>次李甥韻</title>,<text>凌波高閣使君居。復有飛樓百尺餘。蘇子夢中人是鶴。莊生水上我非魚。行裝蕭灑神仙近。境界淸奇繪畫如。吏隱此間眞謝世。御風何必更憑虛。</text>
<title>和山陰王山寺僧淸運寄詩 己丑</title>,<text>人自東風鏡水涯。桐鄕老宿寄新詩。王山報道春依舊。古寺叢梅月掛枝。</text>
<title>向大丘。少憇梧桐院。</title>,<text>平生自許是奇男。遊宦棲棲老不堪。一世啾喧分內外。數年蹤跡遍東南。郊原細草梧桐院。巖石層花佛柏潭。今日頓忘行役苦。暮春時物近三三。</text>
<title>在三浪倉舍。寄沈汝揆。</title>,<text>村北村南綠映紅。江山十里畫圖中。蒼顏白髮憑茅棟。宛是臨滁一醉翁。其二三浪江接下東村。春日論文阻一樽。且趁水花猶未落。小輿相訪叩柴門。</text>
<title>在三浪倉廨收春稅。次成進士彥周韻。</title>,<text>哀我顚連未救飢。距心之罪距心知。叨蒙增秩踰千石。報答分憂乏一絲。無麥正傷仍歲儉。索租何望趁春期。祁祁好雨催耕種。願洽公田更及私。</text>
<title>和巡使洪台 萬朝 到嶺南樓書示韻</title>,<text>何幸相迎勝地遭。飛樓千尺壓層壕。舟中過客疑爲鶴。簾外浮山怳戴鼇。愧我詞鋒三舍退。喜君詩格十分高。從今欄檻增顏色。留得紗籠映墨毫。</text>
<title>感秋寄遂庵</title>,<text>梧桐葉落見秋風。明月南樓陣陣鴻。憑欄忽作仙巖夢。二老扶筇水石中。</text>
<title>以事到東萊。贈府伯權定卿 以鎭 求和。</title>,<text>萊州地接海冥冥。馬島東看一點靑。大貝南金豐貢賮。輕裘緩帶肅威靈。樓閒靖遠眠花月。軒敞寅賓讌使星。蠻舶倘從徐巿宅。試詢秦火未焚經。</text>
<title>贈李接慰 世瑾</title>,<text>每憶關東路。班荊斗尾灘。蓬山今日會。萍水又天端。佩竹飛鳧舃。舍綸戴豸冠。高樓歌酒席。且共主人歡。</text>
<title>沈監役 瀷 挽 庚寅</title>,<text>重陽別榜嶺南傳。驚把魁名喜欲顚。得第似吾何太晩。抱關仍舊未曾遷。用之必有可觀者。老矣所操猶確然。親懿故情增感慟。忽聞哀贈聖恩宣。</text>
<title>李參判 思永 挽</title>,<text>春翁門下受深知。許國忱誠盡瘁期。利器自因盤錯見。剛腸不爲捏磨移。三持玉節威風凜。五長銀臺鬢雪衰。卿月未昇才未究。定留餘慶付佳兒。</text>
<title>次贈李甥以榮歸益山 辛卯</title>,<text>憐爾棲棲無所之。奇才落拓少人知。不因窮阨烏能激。休道飢寒或坐詩。携眷旣孤居洛計。移棲苦乏買山資。男兒會有雄飛日。莫愧蘇秦大困歸。</text>
<title>韓參判 聖佑 挽</title>,<text>玉立朝端衆聳觀。淸名直節始終完。再宣仁化烝民頌。三抗忠言擧世難。素性豈移薑桂辢。孤芳獨耐雪霜寒。今如孔老嗟何得。請取黎公奏疏看。其二交情世世弟兄同。相對居然兩老翁。人事悲歡俱幻蝶。宦遊離合摠如鴻。壽星驚晦丹霄暮。喬木悲摧故國空。回首海山詩酒地。獨留寒月掛禪宮。</text>
<title>寄鄭都憲仲淳 澔 甲山謫所</title>,<text>悤悤襆被上門東。一握相分語未終。別後半年音信阻。春來三夜夢魂通。魏書讒謗如山積。燕筆文章過嶺工。君子素心安義命。想應髭髮似涪翁。其二風霜絶塞已回星。憔悴誰憐澤畔形。萬死不渝心膽赤。一生無愧簡編靑。三言可使慈猶惑。衆醉如何子獨醒。聖渥定隨春雨霈。不須頻上望鄕亭。</text>
<title>試院偶吟。示同席諸公。</title>,<text>明經多士藹雲屯。大比南宮亦聖恩。九闕漏聲風外永。一城春色雨餘繁。芝蘭於此初同室。桃李如今盡在門。慙愧是翁空倚席。欲詢書義已忘言。</text>
<title>贈別李郞中 邦彥 以通信從事赴日本</title>,<text>爲誦秋翁誓海文。此行何遽讓淸芬。館臨暘谷三竿日。帆帶蓬山一朶雲。杖節世皆誇陸賈。請纓吾獨媿終軍。人間異事憑君請。倘得全經火未焚。</text>
<title>秋至</title>,<text>忽覺新秋至。長吟擊玉壺。三星流大火。一葉下高梧。暑被風涼殺。痾因雨霽蘇。布帆無恙否。歸思滿江湖。</text>
<title>寄三一子 申斗柄 蔚珍山棲</title>,<text>抛却紅塵萬累輕。入山心跡喜雙淸。知君一粒丹今就。滿地黃金月魄盈。其二心存丹訣跡紅塵。恨未逢師七十春。如今始覺尋眞路。只在吾身不在人。</text>
<title>洪三宰君澤 受瀗 挽</title>,<text>皎然仙鶴下人間。拭目風標迥出班。直則松筠剛則鐵。淸於氷玉重於山。行藏志業神明質。用舍存亡氣數關。歲旱竟孤霖雨望。奈如箕尾遽催還。</text>
<title>騎省分司直廬。次金最良 盛最 述懷韻。</title>,<text>不歷名塗險。那知世味辛。自慙宜去者。猶作未歸人。種藥休憂病。耕山肯患貧。携家東峽計。吾欲及春新。其二不歸緣底事。京洛飽酸辛。着足曾無地。論心幸有人。江山誰禁主。芋栗未全貧。近得家兒報。方營草屋新。</text>
<title>十月卄八日。右台東岡公携酒到尹判書子由家。招呼同庚三友。卽李都正士安，元承旨命汝及余也。李扞城泰卿，李成川春卿兄弟亦以近隣邀來。會者七老。齒過七十者六。獨春卿六十九。此亦世間稀有事也。是日大雪。余適末至同醉。臨罷。咸曰。不可無詩。東岡公使余先唱。敢以拙語呈諸公求和。東岡。趙相相愚號。子由。尹以道字。士安。李弘逸字。命汝。元聖兪字。泰卿。李東亨字。春卿。李東馣字。</title>,<text>城西雪會偶然同。一席團圓七老翁。丞相高軒勞涉遠。尙書新檻喜臨空。目窮千樹梨花白。顏借三杯竹葉紅。末至長卿叨授簡。鄒枚在座敢爭雄。</text>
<title>又次命汝韻</title>,<text>台軒更僕至三廻。喚起西城病叟來。小集便成耆老會。好懷何待管絃開。天公送雪宜投轄。人事如雲且擧杯。後約丁寧須趁臘。主翁窓外有新梅。</text>
<title>李監司子東 海朝 挽 壬辰</title>,<text>生如不偶奪胡催。何處斯人更得來。可主文衡承緖業。倘居公輔有餘才。虛抛大器多年久。薄試雄藩一歲纔。中夜老翁頻撫枕。此情寧獨爲私哀。其二前旬一札報平安。急訃相仍淚自潸。年誼暮齡同折桂。世交平昔本如蘭。東村酒席從今散。南國巡車幾日還。舊贈陽關三疊在。篋中留作翠琅玕。</text>
<title>浣花堂八詠 選五</title>,<text>一番佳雨一番風。遠近霞蒸十里紅。滿眼韶華看不盡。莫敎行處酒缾空。杜陵賞花其二西疇南畝互歌謳。慰滿三農喜雨收。歲未及秋心已飽。一坪禾黍望油油。磻野觀稼其三烏棲山下烏欲棲。烏棲山上日初低。影射落霞紅散綺。半輪含在翠峯西。烏巒落照其四放牧山童出洞門。手橫長篴度平原。夕陽牛背閒三弄。時逐春風落遠村。蘇洞牧篴其五蒼煙帶鎖平郊。薄暮前村近更遙。最是望中微雨濕。海神來展軟鮫綃。滕丘暮煙</text>
<title>尹永平 之贇 挽</title>,<text>老夫不怛化。久知生是夢。同歸早晩事。何用苦相痛。獨於吾君亡。不覺哭之慟。斯人更難得。資稟特殊衆。秋鷹豪整翮。天馬逸脫鞚。才大世莫知。文高科不中。嗟嗟一縣尉。虛老受飢凍。托契五十年。從遊聯伯仲。吾嘗弟畜君。相照心膽洞。佳會劇歡笑。勝景恣簸弄。長歌與短詠。和酬幾吟諷。不謂七十翁。遽抱絶絃恫。惜哉年已暮。倏藏丹霄鳳。若使早見用。材豈負樑棟。風雪漢江路。輤車發倥傯。此別已呑聲。猶將雙涕送。</text>
<title>夢有近族不記誰某。新生男兒。作卷以送。求祈祝之詞。首題以贈。癸巳</title>,<text>兒生必感老人星。奎宿台纏並映明。相業文章兼壽考。世間洪福有誰爭。</text>
<title>元水部命汝宅。見鄭可叔寄詩。和韻以報。</title>,<text>偶到丹丘宅。仍吟谷口詩。殘梅破臘後。微雪上春時。少一眞堪歎。成三杳未期。東風吹漸暖。思共泛花巵。</text>
<title>贈別沈玄玉 玹 赴金堤</title>,<text>湖右多名郡。金堤亦足誇。郊原皆稻穗。亭館遍梅花。信美宜分竹。優閒可及瓜。春風數行雁。無惜寄瑤華。</text>
<title>鄭可叔復和前韻寄來。卽次以報。</title>,<text>今朝忽驚喜。又得故人詩。悄悄孤眠起。依依悵望時。老來無樂事。春到負佳期。闃寂誰相語。呼兒進一巵。</text>
<title>贈別鄭宗之 必東 令公赴江界</title>,<text>春風五馬動鳴珂。且向樽前出塞歌。餘二十年處臺省。過三千里守關河。層城列陣森旗纛。高館張筵擁綺羅。寵擢恩深何以報。望辰應自上樓多。</text>
<title>次洪于海韻</title>,<text>齒豁頭俱白。何須各問年。功名寧拖紫。事業謾談玄。住乏三間屋。歸無二頃田。相逢且相笑。共作飮中仙。</text>
<title>金進士 昌緝 挽</title>,<text>渼湖之哭僅三年。君又如何繼上仙。處地固窮今世少。出天敦孝古人然。吾將一束生芻弔。誰復諸經奧義傳。仲叔俱東阿季逝。相公疇與大衾連。</text>
<title>韓司諫 永祚 挽</title>,<text>榮進之心冷若灰。十年臺省漫低徊。持評醞藉言無過。遇事堅凝志不回。誰謂斯人遲玉署。更看同列盡銀臺。吾今老矣寧傷化。別有中宵撫枕哀。</text>
<title>元參議 聖兪 挽</title>,<text>人間至哀痛。唯有死生別。生者別死者。哀痛亦非一。孰如吾兩翁。臨老遽相失。命汝與大仲。其交世罕匹。托契五十年。驩意如一日。愛君性仁善。坦夷表襮絶。愛君富文詞。健筆波瀾闊。喜君守澹泊。身不隨冷熱。喜君秉公平。口不及黨伐。所以心莫逆。相視笑輒發。況復生同庚。少小社已結。年年樽酒會。歡謔抵日沒。半世老場屋。共歎齊門瑟。科名晩始就。官位相等列。朝班每比肩。映簪雙白髮。且自數年來。余寓邇君室。有暇迭造軒。有懷互飛札。三日不相見。猶復思如渴。君居白門外。寂無軒車轍。蕭然塵不到。滿架唯書帙。窓前手種竹。長嘯臥兀兀。得酒醉不休。得詩吟不輟。平生詩酒興。至死猶未歇。而余不解飮。唯以詩相埓。唱和數百篇。或古而或律。有時語得意。矜誇互擊節。追思湖峽會。比隣同佩紱。淸風與丹丘。素稱山水窟。元白蘇杭遊。千古可相軼。乘興輒命駕。聯翩往來迭。春日鳳亭花。秋夜碧樓月。留連自忘返。歌詠歡未畢。時訪遂庵老。何待剡溪雪。提携賞勝境。杖屨三翁出。孤舟載一樽。幾向龜潭戛。此樂豈再得。至今夢魂溢。嗚呼元命汝。是余風斤質。奈何不同歸。一朝先我歿。非獨爲君傷。傷我形孤孑。從此擬絶遊。擧世棄老拙。嗟嗟元命汝。文雅多所述。惜乎續箕雅。纂修業未卒。誰與更論文。吾今欲絶筆。欒欒一孤兒。對之自哽咽。媿我老病甚。辜負臨壙訣。書亦言不盡。言亦意難悉。悲哉滿腔懷。唯待重泉說。</text>
<title>贈別兪季毅令公 命弘 赴三陟</title>,<text>眞珠觀外竹西樓。五十川涵太白流。倘使斯人非道骨。詎能玆地作遨頭。江山美處行春住。歌管閒時伴月留。絶勝耽詩何水部。秪因梅蕊赴楊州。</text>
<title>金忠州 鎭華 挽 甲午</title>,<text>淸詩豈足盡君奇。蓮榜高名世獨知。至孝早看罹禍日。大才終識典州時。誰將白玉加蠅點。自是蒼生有口碑。皁蓋忽成丹旐返。漢流聲咽送舟悲。</text>
<title>次二閒堂韻</title>,<text>閒不在於水。閒不在於山。閒者主山水。水閒山亦閒。</text>
<title>寄鄭可叔</title>,<text>細雨霏霏濕杏花。想君今日未離家。西疇春事雖云急。且爲詩朋更駐車。</text>
<title>贈別徐麟蹄 宗積 之任</title>,<text>靑山環擁大溪盤。中闢深深洞府寬。此地何年花作縣。故人今日棘棲鸞。官田秫美陶公種。衙閣琴閒宓子彈。絶勝是翁沈苦海。白頭簸蕩困波瀾。</text>
<title>寄題香碧軒 從姪載元軒名</title>,<text>喜聞香碧號新軒。未到先淸老子魂。一朶明花芳馥郁。數竿疏葉影翩翻。猗猗帶月侵書榻。冉冉隨風襲酒樽。兼得孤山淇澚趣。是家何在杜陵村。</text>
<title>送金川倅洪道陳 重疇 赴任</title>,<text>吾將形勝問金川。答道回瀾與朴淵。石帶皇華留萬古。瀑垂銀漢落三天。郞潛京洛曾多歲。吏隱溪山亦一仙。映水樓中閒夜月。有詩無惜遞筒傳。</text>
<title>贈別尹吉甫 憲柱 令公赴星州</title>,<text>纔別鶴林與永嘉。碧珍今日又驪歌。洛中親友樽前少。朝右名流嶺外多。豈獨民憂分漢竹。將兼吏隱對池荷。天門宴後仍辭去。魂夢猶應繞殿阿。</text>
<title>沈高陽一卿 漢柱 挽</title>,<text>嗚呼沈一卿。棄世一何速。誰人不嗟傷。唯我偏痛惜。痛者爲斷絃。惜者爲埋玉。君素不喜交。我本不諧俗。早歲偶相遇。一笑心莫逆。愛君如明珠。溫雅美風格。喜君富淸詞。秀朗傳家則。顧我無一可。君獨取戇樸。論交四十載。終始驩相得。薄宦共潦倒。久聯金吾席。奇氣鬱未舒。相對輒不樂。每憶仲綱第。詩會恣懽謔。明燈互唱酬。一夜篇成百。適丁時運否。俱作江湖客。我居麻浦岸。君在龍山麓。葛巾與藜杖。來往不厭數。一日或不見。有如三秋隔。君家水明樓。形勝冠東國。爽塏得賢主。賞弄窮日夕。花時並袂看。月夜連床宿。最是落帽節。登臨幾泛菊。長歌及短詠。迭和喜逢敵。更有卯君在。詞華聯棣萼。盍簪日復日。箱篋盈詩軸。歲在甲戌初。携手同歸洛。靑衫復郞署。白首猶場屋。行藏縱俱困。相許非碌碌。一第我晩就。嗟君終落拓。驥蹶歷塊蹄。鯉點登門額。可惜靑雲器。棲棲秪銅墨。中多雲樹思。宦遊頻南北。自君解組歸。閒臥滄江曲。憐我老未休。羨君多淸福。君胡遽升仙。厭久留氛濁。訃到疑非眞。驚呼欲喪魄。坐拘朝家禮。出哭已就木。噫我八十翁。知舊盡零落。君又棄我去。益覺身世獨。有詩誰屬和。有酒誰共酌。江樓譚讌樂。從此無復續。君旣位未達。奈何壽又嗇。天報見子孫。餘慶由善積。秋風吹丹旌。明發向赤壁。人間死生別。西望淚橫臆。病違執紼送。且負臨壙哭。嗚呼沈一卿。庶知吾肝膈。</text>
<title>洪正士中 萬選 挽 乙未</title>,<text>少時儕友亦多人。先數吾君席上珍。淸若氷壺懸皎月。藹如蘭室襲陽春。誰知鳳穴初騰羽。終作龍門未躍鱗。詞翰才猷無處展。秪留仁化八州民。</text>
<title>任知事 弘望 挽</title>,<text>三達尊兼五福全。一門宗長兩朝賢。直聲振世登臺日。仁化覃民按節年。耆老班資加紫誥。子孫科第繼靑氈。傷今花樹同歡地。誰復當筵酌最先。</text>
<title>寄天官權尙書 尙游</title>,<text>水部官無事。疏慵處最宜。須令老何遜。閒臥日哦詩。其二諫省初非分。師儒更不宜。冬官閒散地。端合坐題詩。</text>
<title>送金員外 東翼 赴稷山 丙申</title>,<text>微官薄縣未云奇。猶勝長安一布衣。自是書生非俗吏。政聲單父在琴徽。</text>
<title>宋判書玉汝 相琦 夫人挽</title>,<text>配德稱慈孝。仁風梱內宣。封從八座貴。嗣有一兒賢。匣劍龍分鍔。床琴雁落絃。何煩百字誄。應富悼亡篇。</text>
<title>金判書達甫 鎭圭 挽</title>,<text>賢祖之孫名父兒。法家詩禮有成規。氷霜苦潔生無累。薑桂冞辛老不移。主試公明當世服。抗言忠讜聖君知。嗟乎一鑑亡何速。臨絶遺章字字悲。其二早歲科聲再壯頭。文衡赫業繼箕裘。謙謙戚畹尊逾畏。眷眷師門死亦憂。每痛荊花飛已盡。可憐萊子舞長休。一吟殄瘁詩三歎。老淚非私爲國流。</text>
<title>追次李宗甫 泰鎭 寄呈睡村</title>,<text>一疏將留百代聲。此行尤似古人行。心懸魏闕身歸野。廊廟江湖豈異情。其二故國霜前白雁聲。布帆無恙趁秋行。望同蟲鵠分霄壤。奚獨衰年惜別情。</text>
<title>李高敞 尙觀 挽</title>,<text>白眉曾是我知音。仍復從君托契深。卓爾不群多遠識。澹然無累見沖襟。茅椽未就三淸洞。苔壁空留一雅琴。獨爲元龍中夜痛。九原應識是翁心。</text>
<title>贈別李宗甫 泰鎭 赴牙山 丁酉</title>,<text>奇君遊宦異凡儔。詩以開懷酒散愁。傲吏行藏今得所。一麾江海伴沙鷗。</text>
<title>金陵鄭可叔到洛卽歸。走草贈別。</title>,<text>問君何事去來忙。報道金陵麥已黃。京洛此行初偶爾。不如歸伴一糟床。</text>
<title>贈別李伯瞻 喬岳 令公出按海西</title>,<text>驪駒一曲送行輈。昨夜河橋暑雨收。按節已稱當世望。憇棠將見庶民謳。芙蓉堂近花侵檻。孤竹城高月掛樓。庾興於焉知不淺。有詩須寄雁來秋。</text>
<title>城西借寓</title>,<text>借得城西屋數間。脫巾高掛對靑山。世間榮辱都歸幻。物外行藏自在閒。獨有詩騷留棐几。寂無車馬到柴關。秋風已動蓴鱸興。可見江帆不日還。</text>
<title>漫吟</title>,<text>此身當去已多時。老不行休敗固宜。按劍人情終薄惡。摧車世路漸艱危。群言自古疑慈母。三黜何曾慍士師。依舊峽江煙月在。一竿閒趣白鷗知。</text>
<title>申參判華仲 銋 司馬回榜之會。余病未往赴。寄一律。</title>,<text>我公司馬在靑春。高第尊官近八旬。今把菊觴稱慶日。正回蓮榜挂名辰。同年舊友唯三老。當世先生只一人。獨我莫能參勝會。病中瞻望漫勞神。</text>
<title>東岡趙相公亦設司馬回榜之會。蓋是申台同年也。余又病未能赴。追呈一律。</title>,<text>高開慶席菊樽馨。喜溢秋空好月盈。蓮榜正回司馬日。台軒方照老人星。同年耆宰相歡會。早歲庚朋並笑迎。心欲奮飛身臥病。悵然終夕望門屛。</text>
<title>端懿嬪挽 戊戌</title>,<text>粤自离闈六禮迎。愛深佳婦兩宮情。嬰痾尙備居憂節。嘗藥彌殫代某誠。桂謝竟無花一實。婺昏誰助月重明。新頒狀錄人皆誦。懿德將留永世聲。其二鳳翣將移曉色遲。時當問寢欲安歸。凄涼張燭朝陵路。想像鳴環展廟儀。中谷鶯飛春葛長。舊宮蠶浴夏桑肥。祥雲瑞月渾蕭瑟。觸境人間不盡悲。</text>
<title>吳掌令 羽進 挽</title>,<text>繼世圖南壯。蜚英冀北空。政聲三佩虎。風裁累乘驄。雅志居多退。高才展未終。嗟嗟傷惜意。寧盡一詩中。</text>
<title>鄭承旨宗之 必東 挽</title>,<text>瀟灑臨風玉樹姿。又於今世見宗之。直聲前後乘驄日。佳政西南佩虎時。榮晩銀臺纔數歲。慶稀蓮榜並三兒。昨開塵篋先垂淚。疇昔交情盡在詩。其二平生許與異凡流。每憶逢迎勝地遊。明月一樽湖上舸。淸秋雙蓋嶺南樓。峨洋滾滾皆懽趣。雲樹迢迢幾別愁。今日哭君知舊盡。八旬吾獨世間留。</text>
<title>任正郞 璟 挽</title>,<text>吾宗詞翰代有人。歎君才格亦超倫。能詩無乃文憎達。飽學如何賦逐貧。薄宦棲遲行古道。沖襟疏誕見天眞。畸窮一世同羅隱。丹桂應生塚上春。</text>
<title>陽春閣。七友會別元命汝赴商山。追和其韻。</title>,<text>一樽高會對寒花。離思茫茫嶺海涯。人似竹林無俗物。樓同白雪共名家。雨收西郭蛩吟亂。秋滿南天雁陣斜。遙想洛東江上月。幾回憑檻望京華。</text>
<title>鄭成川可叔 悏 挽</title>,<text>我與君相遇。始在于麟宅。一面交卽深。相得甚相樂。喜君腸爲繡。愛君心如玉。吾儕三四人。於君俱莫逆。旣對洪九言。又携許珍叔。然必有君在。團圓不寂寞。相誇語驚人。共笑詩成癖。歌詩迭酬和。杯酒恣歡謔。當時少年會。樂哉難再得。居然各老大。潦倒從微祿。君自度支郞。才望遂日積。遷擢拔流輩。屢典大州牧。淸名與仁化。到處留聲績。我亦連佩竹。悵望分南北。長勞雲樹思。舊遊寧復續。中間聚散多。乍逢旋復隔。及此同衰暮。親友盡零落。獨餘吾兩翁。相對頭雪白。庶幾同城住。杖屨來往數。君胡厭塵囂。脫然輕去洛。廢擧昔所歎。休官今可惜。金陵江上村。耕釣寄棲息。高臥北窓閒。何異陶彭澤。君雖別我去。眷眷情不釋。有便輒寄詩。累筒仍成軸。書來忽告訃。驚痛摧肝膈。溫溫好風調。今世那更覿。人間本一夢。畢竟同歸寂。我今年八十。悼君無乃局。此生能復幾。交期付冥漠。斂未憑棺慟。葬未臨壙哭。欲寄薤露歌。未歌淚盈掬。嗟我滿腔悲。九原君應識。如逢洪與許。爲報長相憶。</text>
<title>己亥元日政。余以年八十。增加一秩。吏判宋台玉汝以詩相賀。和韻報謝。己亥</title>,<text>人生八十極衰年。且莫嘲諧號老仙。玉律回春逢正朔。金緋加秩荷皇天。叨隨宰列初聯武。敢望耆英復比肩。驚喜隋珠光照握。上卿相賀寄新篇。</text>
<title>耆老諸臣親臨錫宴。恩遇之盛。曠絶古今。相與感泣而退。不可無歌詠之作。首輔夢窩相公命埅唱始詩律。以資酬和。辭不獲已。敢呈二篇。</title>,<text>黼座高臨別殿開。老人星帶十人來。一堂同樂南薰奏。萬壽爭稱北斗杯。太祖盛儀歡再覩。聖朝休運賀重回。微臣最沐如天渥。猥擢三資末席陪。其二同醉堯樽酒五行。社筵歸詑賜杯榮。眼前仙樂從天降。頭上恩花映日明。文富未曾當此盛。狄盧何獨擅其名。滿城觀者紛如織。爭頌東方壽域成。</text>
<title>鄭判尹仲淳以病陳章徑歸。到龍湖舟次。寄詩以別。次韻相報。</title>,<text>晴江動歸樴。何異御風翔。蟲鵠嗟難及。雲霄意渺茫。其二來卽翩然至。去卽脫然歸。爲問歸何速。恐貽老鳳譏。</text>
<title>送李伯瞻赴忠州</title>,<text>承明厭直且分憂。才望看君內外優。補闕拾遺纔諫省。剸煩理劇又忠州。詩吟東閣梅收雨。歌頌西疇麥有秋。早晩徵黃恩命下。載舟琴鶴幾時留。</text>
<title>訪趙定而 正萬。坐上盆菊盛開。定而請賦一絶。立書以贈。</title>,<text>久別來相訪。黃花爲客開。欣然餘舊習。留得一詩廻。</text>
<title>送金學士 東弼 赴伊川</title>,<text>金門鎖直老知樞。悵別長吟捋白鬚。萬二千峯秋夜月。夢中能得伴君無。</text>
<title>余自安洞借舍。移寓典洞。李侍直顯之惜別贈詩。走次其韻。庚子</title>,<text>是翁身世眞堪笑。南北東西不定居。携橐縱無三斗粟。行裝自有五車書。出門惆悵今朝別。比屋歡娛一歲餘。步屧時能乘月否。典醫西洞卽吾廬。</text>
<title>金靑山 時潤 挽</title>,<text>故人之子故人同。每一相逢慰老翁。喜見謝庭蘭玉在。詩聲能繼乃家風。其二分竹靑山載病歸。可憐人事半途非。長安北望家安在。一片丹旌寄野扉。其三薤露歌成涕自垂。靑山忍送伯兼兒。君歸爲報吾消息。八十無朋已廢詩。</text>
<title>伏見錫宴日御製詩。不勝摧咽。領相旣已追賡。以示同社諸臣。玆敢不揆鄙拙。攀和仰瀆。</title>,<text>侍宴賢堂似隔旬。子車從殉痛難遵。當時聖藻今初覩。斯世恩榮古罕臻。感誦眞如懷拱璧。寶藏非獨賜杯銀。諸公亦復同吾否。夢拜先王數夜頻。</text>
<title>肅宗大王挽</title>,<text>天佑我東國。聖神相繼興。先王以大德。沖歲式丕承。體法惟姚姒。躬行卽閔曾。深仁及禽獸。至澤被黎烝。銘閤常箴警。圖舟遍戒懲。保懷憂惓惓。對越畏兢兢。德化猶風動。英明若日昇。儒先咸表揭。賢老盡延登。國是昭歸正。官邪廓見澄。睿裁多夬斷。天度出剛凝。悔悟坤宮復。更張泰運升。舊冤伸愍墓。新號上莊陵。永慕皇恩遠。追遵祖武仍。禁中傳璽古。苑後報壇層。一統春秋炳。三韓禮義增。菲躬衣補綻。虛己木從繩。盛世從今見。昇平配古稱。北無邊鄙聳。南絶海波騰。縱有徽名赫。寧揚聖德弘。千秋不刊業。編簡照來乘。其二至矣先王聖。殷周可比隆。心傳精一訓。躬積緝煕功。達孝超今古。純誠貫始終。春秋展原寢。晨夕候慈宮。御講三時輒。臨筵五日同。不遑文食暇。恒惜禹陰空。民瘼憂猶己。天災痛責躬。救荒蠲租賦。捐帑活饑窮。積瘁緣宵旰。遐期祝顥穹。光臨四紀內。違豫十年中。降入耆司日。遵行太祖風。別堂親錫爵。前席竟呼嵩。盛事未云幾。眞遊何太忽。至哀如考妣。窮谷遍童翁。從儉遺音在。方喪古禮通。叫天瞻駕遠。無地答恩洪。御宴曾倍廁。朝班最老癃。寵綸前代曠。榮秩上卿崇。蟻褥空懷願。烏弓秪抱恫。每瞻靈壽閣。雙淚輒盈瞳。</text>
<title>任執義 泂 挽 辛丑</title>,<text>吾宗卓出見風稜。期以先公緖業承。蠖屈幾年長下邑。鳳鳴今日老中丞。堪嗟一疾醫無效。可惜高才展未能。獨喜盛門餘慶在。二郞聲望溢瀛登。</text>
<title>贈別洪子九 得範 赴通川</title>,<text>昔我爲童在郡衙。手栽梨樹小溪涯。別來七十三春過。試訪枯査花不花。</text>
<title>次金子三 壽錫，淳夫 壽鏶 兄弟相贈兩絶韻 壬寅</title>,<text>愧吾何事不歸山。汩汩風塵多苦顏。幸得映波亭上臥。滿江煙月飽淸閒。</text>
<title>又用前韻相貽</title>,<text>不獨怡神江與山。對君兄弟輒歡顏。名亭日與佳朋會。四美二難非等閒。</text>
<title>次金子三兄弟用朴思庵韻見贈</title>,<text>故人呼我促棲山。何事行吟獨佩蘭。羃地煙埃紛漠漠。接天風浪浩漫漫。陰崖雪在猶含凍。春渚陽生尙覺寒。水退瞿塘知有日。莫將孤棹泝危灘。</text>
<title>映波亭夜詠</title>,<text>突兀高亭倚半空。登臨怳若馭泠風。長江大澤雙趺下。曠野群山一望中。地與兩宜相較勝。人將東岳孰爭雄。滄洲獨有黃昏月。來伴欄頭鶴髮翁。其二玄石江流淸若空。映波亭子迥臨風。逢春上日詩三詠。對月淸宵酒一中。愧處朝端唯守拙。笑來村裏自稱雄。休言棄世求閒適。翁不求閒世棄翁。</text>
<title>次答從孫述</title>,<text>一心忠愛死難休。雖處江湖豈忘愁。感泣先朝恩似海。夢中依舊侍龍樓。其二春明一出卽閒休。謝盡人間萬斛愁。望美西方猶未已。白頭終夕倚江樓。</text>
<title>族孫承旨 守幹 挽</title>,<text>光承先業與兒俱。八代巍科世所無。早歲顯榮期遠到。晩來潦倒坐何辜。嗟今一病催歸化。傷我諸宗漸覺孤。泣望鄕山埋玉地。廣陵殘日冷春蕪。</text>
<title>次黃台子羽 一夏 韻</title>,<text>獨立敢言觀此翁。時危自古始知忠。空聞衆怒斷斷噬。誰辨孤臣斷斷衷。故友平生唯我在。此心雖死與君同。今來天借相從地。咫尺江崖細路通。</text>
<title>寄子羽求和</title>,<text>沽得前村酒一甁。與君期會飮江亭。紛紛擧世人皆醉。漁父今應笑獨醒。其二兩老相逢會一江。詠詩成軸酒盈缸。憑欄盡日閒臨水。時有飛來白鳥雙。</text>
<title>觀江一律。又寄子羽求和。</title>,<text>朝暮臨看百態生。江神爲我助詩情。如山洶湧潮頭壯。似練澄泓水面平。逝者如斯誠可歎。觀之有術信分明。吾將永作滄洲老。一葉扁舟泛宅行。</text>
<title>復用甁字韻。寄子羽。</title>,<text>釃來村酒凸雙甁。且對春江倚小亭。請子試看今世事。秪宜長醉不宜醒。</text>
<title>復寄</title>,<text>坐看萋萋芳草生。倚欄江上若爲情。有時閒興憑詩遣。無限羈愁得酒平。杜宇每醒孤枕起。桂輪偏向小窓明。西洲且待春暉暖。問柳尋花與子行。</text>
<title>更寄子羽</title>,<text>屛黜逢迎漢水涯。爲君相賀未曾嗟。老臣憂國言無隱。聖主推恩罪不加。三島名區長對案。二翁奇遇卽隣家。春來自有消愁地。一帶澄江兩岸花。</text>
<title>復寄</title>,<text>春明門外卽天涯。回首終南莫歎嗟。玉土靑蠅徒自汚。朝陽丹鳳更誰加。無從禍福隨安命。有分江山着處家。早晩金鷄恩命下。與君歸賞洛陽花。</text>
<title>復寄</title>,<text>人事無涯生有涯。達觀於此不須嗟。已知歡趣隨年減。猶愛韶華逐日加。隱隱靑帘飄酒店。依依碧柳繞漁家。携樽爲向東風語。催發江頭樹樹花。</text>
<title>又寄</title>,<text>二老臨江住。相隣若有緣。冷風添疾病。多日阻團圓。未解迎徐榻。難登訪戴船。一樽終夕會。且待杏花天。</text>
<title>和報</title>,<text>子請觀時勢。吾將謝世緣。言言離上下。事事易方圓。盡掃長城堞。虛橫野渡船。昭昭應祚宋。誰敢竟違天。</text>
<title>復寄</title>,<text>偪側居南北。江邊小逕緣。我家憑岸陡。君舍對沙圓。有客尋村酒。呼童問釣船。相邀最歡處。雲散月中天。</text>
<title>次子羽壽席相贈韻</title>,<text>與我生年月日均。老君無乃是前身。彭殤不一皆由命。八十加三又見春。兒獻上樽眞勝會。翁逢初度卽良辰。得公同醉人間樂。從少心交老益親。</text>
<title>次金子三韻</title>,<text>赴會江樓且莫遲。是翁初度在今時。隣迎扶杖腰金老。堂有稱觴佩竹兒。極浦遙臨春景早。衆賓皆醉夕陽移。耆筵舊事君休說。語及先朝淚滿巵。</text>
<title>次子羽台更寄他韻</title>,<text>初因罪黜臥江湖。老得安閒孰若吾。佳境正當圓桂魄。晬辰仍遇射桑弧。朝陽子昔翩翩鳳。春浪儂今泛泛鳧。樽酒一歡寧盡興。往還從此短筇扶。</text>
<title>次金子三韻</title>,<text>前去彭齡問幾年。花生兩眼雪盈顚。唯當屛蟄稱閒叟。誰復褒誇號老仙。遇客可無同榻飮。臨江或有倚樓篇。塵埃萬念都消盡。日覺胸中漸灑然。</text>
<title>李安東 益著 挽</title>,<text>親懿深知自少時。英才拔萃大家兒。十州純化嗟誰及。二品崇班恨太遲。靑眼幾年魂夢阻。白頭今日死生離。遙思湖墅傷心處。八卦亭空片月窺。</text>
<title>次子羽韻</title>,<text>小亭終日大江臨。水國春寒晴復陰。素練雲間明遠浦。翠眉天畔露層岑。荊樓賦爲消憂作。夔峽詩多戀主吟。喚起蒲團歸洛夢。杜鵑花上有鳴禽。</text>
<title>復和</title>,<text>江湖勝境與君臨。坐到西窓逗夕陰。近海潮聲喧白浪。遠天山色秀靑岑。和風日至披襟受。佳句時成擊節吟。此老忘機知己久。靜中相友只沙禽。</text>
<title>復用前韻求和</title>,<text>二月將窮三月臨。妬花風冷天常陰。依依映水此村樹。隱隱浮空何郡岑。解榻未成靑眼會。倚欄長作白頭吟。身閒自樂有誰管。羨爾群飛江上禽。</text>
<title>又寄他韻</title>,<text>心樂江湖爲少留。笑吾身世似萍浮。新花拆處頻移席。好月來時獨倚樓。可惜今春寒食過。每懷疇昔洛陽遊。除非一斝前村酒。誰破人間不盡愁。</text>
<title>次復寄韻</title>,<text>離塵棲息似山鷄。愛見江郊草色萋。過客門因垂柳訪。漁人路被落花迷。樓瞻拱極星環北。家對朝宗水向西。尙戀終南回首望。愧聞林下子規啼。</text>
<title>復寄他韻</title>,<text>今年寒食又重回。老覺人間節序催。天遣兩翁江上會。春敎百蕊雨中開。三公不博詩千首。萬事無如酒一杯。盡日洲亭閒共倚。白鷗飛去復飛來。</text>
<title>次更寄韻</title>,<text>西湖勝跡爲君談。何必今人比古慙。岳老舊居亭號兩。洲翁遺宅浦名三。江山若此眞佳境。詩酒如君亦好男。矍鑠是翁閒得地。不須勳業羨征南。</text>
<title>又寄他韻</title>,<text>朝來騁目望沙汀。楊柳初黃草始靑。濁酒三杯移野席。淸江一曲抱村亭。詩情滿腹聊消興。世事傷心不欲聽。唯有隣居黃叔度。白頭相對共忘形。</text>
<title>從孫述餉以新魚。題寄一絶。</title>,<text>爾從何處得鱸魚。三尺銀鱗寄餉余。雪鱠登盤仍把酒。忽生歸興季鷹如。</text>
<title>復用他韻寄子羽</title>,<text>高亭霽後爽然憑。闊遠江山勢益增。大水接天奔浩浩。群峯拔地聳層層。詩如得助誇張子。語不驚人恨杜陵。春晩更逢花柳盛。日携隣老醉同登。</text>
<title>復次以寄</title>,<text>禍福從天問莫憑。任敎衰病逐年增。春江月浪閒千頃。宦海風濤苦百層。獨我先朝蒙聖澤。秪今中夜泣明陵。老臣無處丹心寄。望北危樓日日登。</text>
<title>復次</title>,<text>水榭蕭然盡夕憑。眼中春色漸看增。新花吐蕊粧林薄。弱柳垂絲護岸層。此世莫如閒日月。幾人能得壽岡陵。名亭勝友眞奇遇。把酒吟詩盍共登。</text>
<title>復次新韻</title>,<text>白沙汀畔小亭前。三月春江欲暮天。習習輕風吹客棹。霏霏細雨濕村煙。憑欄遠眺忽生興。岸幘長吟初罷眠。漸覺老翁詩得助。渚花浦柳日增姸。</text>
<title>復次前韻以寄</title>,<text>如將圖畫掛吾前。坐覺壺中別有天。樹色朦朧花似霧。江光隱映水籠煙。春來勝地皆詩景。老去閒人只醉眠。且待樓頭三日夕。一眉新月上姸姸。</text>
<title>三月三日寄子羽</title>,<text>東風三月漢江濱。節物居然已暮春。今日正宜浮白飮。一年初得踏靑辰。繁霜滿鬢終誰變。細雨催花漸自新。兩老於斯閒趣足。不妨俱號葛天民。</text>
<title>復次稀字韻。寄子羽。</title>,<text>玄石名區絶世稀。倚江亭榭敞翬飛。壯觀波浪兼天湧。淸對煙霞捲夕霏。近水繁花迎雨放。繞林群鳥喚春歸。村醪莫道無錢買。已有家童慣典衣。</text>
<title>復次前韻 律法。用王摩詰酌酒與君君自寬體。</title>,<text>春冷如秋近歲稀。綠楊何處見鶯飛。終夕谷風吹習習。暫時江雨灑霏霏。戴白漁翁移艇去。踏靑遊客曳筇歸。三月已看三日過。老人猶着臘前衣。</text>
<title>更寄新韻</title>,<text>是翁詩酒近來加。一笑回思更一嗟。世事已看衣狗變。人言誰辨玉蠅瑕。從天禍福皆吾命。隨地江山卽我家。不醉不吟那可得。暮春花放月生華。</text>
<title>走次新韻</title>,<text>幽居靜闃絶喧囂。唯對前江早暮潮。扶竹相尋從昨歲。煮花初約在今朝。招邀解榻雙翁會。談笑開襟萬慮消。飮罷歸來還掩戶。寂如禪舍坐參寥。</text>
<title>復次以寄</title>,<text>睡覺林間群鳥囂。起看門外大江潮。行藏淡淡宜山野。名利茫茫遠市朝。臨水花明宵雨過。際天峯露晩霞消。憑欄眺賞無人共。別界逢春轉寂寥。</text>
<title>更用加字前韻以寄</title>,<text>幽趣逢春日日加。世間人事不須嗟。君如松柏皆知秀。我似瑾瑜莫掩瑕。疊巘歸雲開畫障。落花流水繞仙家。此中眞樂雙翁在。相對皤然兩鬢華。</text>
<title>更寄新韻</title>,<text>前臨沙渚後崖巖。門逕蕭然草不芟。江舍亦堪當雨庇。野衣今已代朝衫。磯頭斜日漁翁釣。浦口長風賈客帆。對境時時佳興發。杏花村裏寄詩函。</text>
<title>復次以寄</title>,<text>離塵恨不早棲巖。遽見芝蘭盡被芟。南海愁分諸老袂。西湖喜把故人衫。有懷趁日扶藜杖。無恙何時掛布帆。點檢行裝還自笑。一生相伴數書函。</text>
<title>更寄新韻</title>,<text>坐對春光日夕佳。東皇似慰老夫懷。淸江極目花沿岸。芳草連天柳拂崖。世事傷心非我獨。詩篇得意與君皆。時時訪戴緣乘興。手有靑藜足有鞋。</text>
<title>更寄新韻</title>,<text>洲名玄圃與仙同。此地天敎着此翁。近水亭臨明鏡裏。繞花村在畫屛中。韶華滿眼三春暮。世事回頭一夢空。欲把匏樽閒騁望。綠楊堤上倚東風。</text>
<title>復次以寄</title>,<text>不得於時處地同。白頭江上有雙翁。閒情淡醉微吟裏。春色深紅淺綠中。猶勝紛紛行禦魅。何煩咄咄坐書空。男兒大節觀終始。期保忠臣烈士風。</text>
<title>次新韻</title>,<text>東則君家西我廬。幷臨江水隔崖居。日聞汀樹啼黃鳥。時有漁船賣碧魚。將退潮聲侵檻細。半凋花影映窓疏。閒中醉唱詩成軸。事業春來亦不虛。</text>
<title>復次前韻寄子羽</title>,<text>水村遺老本無廬。漂泊江湖亦寓居。春日方宜伴鷗鳥。秋風何待憶鱸魚。落花洲畔行舟近。垂柳門前過客疏。亭上遠飆吹兩袂。浩然飛動若憑虛。</text>
<title>復次以寄</title>,<text>西湖何處不宜廬。玄圃幽閒獨可居。沂上詠歸吾與點。濠梁觀樂子非魚。有情窓對梨花近。無分樽携竹葉疏。淸景一年今夜最。請看江月聳蒼虛。</text>
<title>次崔器之 道文 寄贈韻</title>,<text>吾今老矣合歸農。無德無才一病慵。自笑文章同畫虎。竊慙功業類屠龍。身爲世棄心還樂。家得郊棲膝可容。耕釣湖山閒趣足。子能追我許相從。</text>
<title>喜雨寄子羽</title>,<text>嗟今一雨使人娛。可見皇天救旱枯。際晩陰霏從岳麓。達宵甘霔遍江湖。正當日夜三農望。庶使春秋兩麥蘇。耕種及時吾欲去。田園不去恐將蕪。</text>
<title>次族孫近杜陵草堂韻</title>,<text>烏棲山下杜陵居。蕭灑三間有草廬。四砌名花爲界別。一庭奇石與塵疏。藏身姑比依林鳥。出世誰知縱壑魚。田舍處閒書可讀。古人曾亦帶經鋤。</text>
<title>次崔器之復寄韻</title>,<text>旣退江郊號老農。一生心跡太疏慵。名非日下荀鳴鶴。才乏吳中陸士龍。猥以駑姿叨聖渥。久於鵷列抗塵容。白頭初服今而返。好與田翁釣叟從。其二菑畬經訓舌耕農。飽學多君不放慵。凜爾風裁宜戴豸。赫然雲路早乘龍。誰知黃鶴樓中手。纔得紅蓮幕裏容。可惜陽春無和者。強將高調是翁從。</text>
<title>復次前韻。寄子羽。</title>,<text>映波亭下卽淸江。一水中分繞島雙。殘月有情晴入檻。老人無睡夜開窓。題詩未就空留紙。瀉酒猶存自倒缸。竊獨憂葵忘不得。誰憐白髮抱丹腔。</text>
<title>復次頃日回字韻</title>,<text>玄石亭邊沙岸回。眼看春與水相催。後江奔浪前江逝。今日飛花昨日開。往事轉頭皆若夢。故人携手且含杯。百年未滿唯當樂。寧歎韶華去又來。</text>
<title>登兩宜亭舊址</title>,<text>奇哉東岳兩宜亭。聞道蘭堣比洞庭。渺渺江湖連海白。茫茫山野際天靑。名區物色同疇昔。詞伯風流已杳冥。撫跡徘徊空悵望。古階喬木老龍形。</text>
<title>登栗島</title>,<text>兩翁乘興棹扁舟。扶杖同登栗島頭。江國縱觀窮四境。尙書遺跡照千秋。殘春臺下花皆落。斜日巖前水急流。最愛八株銀杏樹。歲踰三百至今留。</text>
<title>次子羽扶杖習步偶吟韻</title>,<text>亭臨綠水俯靑郊。盤對山蔬與野肴。樗櫟敢希高廈用。鷦鷯自托一枝巢。傳筒迭和三春興。扶杖相從二老交。此外寂寥無過者。落花洲上掩荊茅。</text>
<title>復次崔器之韻</title>,<text>重尋故土我明農。去世心歡處世慵。初似化歸華表鶴。更疑騎返葛陂龍。近人魚鳥知前伴。迎主江山獻舊容。最是暮春沂上路。冠童相與詠而從。昔年余居江上十餘歲矣。今又重 來故云。其二多君歸意在田農。已向朝端進取慵。幾處愁吟湘浦鵩。窮年慟望鼎湖龍。掛帆自古稱無恙。抱道何曾病不容。旣有佳山兼秀水。淸風明月自相從。</text>
<title>趙承旨 鳴謙 挽</title>,<text>晩入薇垣柏府來。弟兄聯武上銀臺。風儀淡雅寧諧俗。雲路遲徊不盡才。纔報投簪深野去。遽聞飛旐故山廻。傷心八十江村老。薤露吟成豈瀉哀。</text>
<title>春盡</title>,<text>靜臥經旬不啓關。忽驚春色已催還。汀花盡落空流水。野草相連只遠山。今日羲輪嗟莫駐。去年龍馭痛難攀。天時人事俱腸斷。誰賀斯翁久世間。</text>
<title>復次崔器之二律韻</title>,<text>不合居朝只合農。至今無退一何慵。安巢喜作知還鳥。處亢羞爲有悔龍。鷗鷺依然前日伴。江山宛爾舊時容。田翁釣叟同遊樂。寧復簪纓貴客從。</text>
<title>余自玄江移向桂陽。黃台子羽惜別。與之同舟來。登小岳樓。使主人李上庠渘呼韻共賦。</title>,<text>來泛巴陵一葉船。岳樓同倚夕陽天。茫茫遠岫浮簷外。渺渺長江遶檻前。放跡相携玄圃老。浪吟誰是洞庭仙。名區此會誠難得。惜別今宵且不眠。</text>
<title>映波亭。八月十五夜。和報子羽示韻。</title>,<text>玄圃中秋異景稠。倘非仙老豈來遊。淸風吹月黃昏上。澄浪涵天素影浮。遙勸姮娥一杯道。且敎蟾兔五更留。今知物外消搖樂。回首紅塵百事羞。</text>
<title>壬寅秋。赴咸從謫所。與李尙書子賓 觀命 同行。至箕城分路。口占贈別。</title>,<text>秋風落葉散飛飛。分路衡陽涕自揮。却羨寒空南去雁。叫群能作一行歸。</text>
<title>謫舍立春</title>,<text>絶域經冬病掩扉。老臣於世更無希。金鷄不日頒恩命。好與靑春作伴歸。其二八十三翁在謫居。立春今日歲仍除。新添一齒如無病。五福稱先不願餘。</text>
<title>甲辰立春</title>,<text>雖論臣罪如山大。自有君恩似海深。霈澤定隨雷雨解。入春陽復見天心。其二又逢春至意難堪。去國離家歲已三。八十五翁今日祝。願扶衰病早歸南。</text>
