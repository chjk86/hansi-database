<title>秋日卽事</title>,<text>秋天曠野寒月明。萬里長雲星河淸。促織始鳴驚懶婦。寒蟬流響知秋成。將爲公子作衣裳。猶聞寒夜搗砧聲。</text>
<title>偶題</title>,<text>秋風萬里鴻鴈飛。長江淸波白鷺眠。百尺雕樓畫閣齊。千重碧樹洞庭連。</text>
<title>秋夜讀書。心氣爽豁。故仍序其事。</title>,<text>東嶺秋月明。蟋蟀當戶鳴。漏閣更鼓深。玉階菊花英。毛詩三百篇。須得人性情。咿唔明燭坐。神氣益自淸。開窓星皎潔。庭邊白鶴聲。</text>
<title>少年行</title>,<text>章臺楊柳繫鞦韆。菖蒲初看五月天。千重碧樹黃鶯裏。九陌紅塵白馬前。蘭陵鬱金滿玉盌。燕趙歌舞匝華筵。臂鷹闘鷄日未暮。綠水長江又彩船。雲間明月出東嶺。歸來君家阿那邊。若問長安繁華事。試看遨遊諸少年。</text>
<title>偶題</title>,<text>秋夜東嶺新月明。靑天長江也自淸。彩棹蘭橈輕搖櫓。沙頭風聲宿鳥驚。</text>
<title>秋夜長</title>,<text>明月皎夜光。促織在戶鳴。星河何歷歷。北風鴻鴈驚。嗟君遠邊戍。晝短苦五更。胡虜聲啾啾。當窓歎遠行。調砧遙望天。千重隔雲山。歎息復歎息。淸淚自霑顔。倚床不能寐。彷徨思心生。曉明何徐長。仰觀參星明。王役未有期。戎衣何日定。我有一壺酒。欲對遠人贈。佳期難再遇。更願凱歌聞。莫道難再遇。生當相逢君。</text>
<title>雙手向空如飛翼</title>,<text>菖蒲向堪把。綠柳臨淸溪。雕樓何崔嵬。上與浮雲齊。年少衆女郞。攬衣正金笄。曳履下玉階。鳴環分東西。紫碧靑靑絲。將繫嫋嫋枝。相賭奮翔起。不覺玉簪遺。纖纖擢雙手。高飛欲向天。更下整巾帶。復登重鞦韆。斜風動地起。可畏高不得。傍人莫送上。不如自輕起。</text>
<title>腹中貯書一萬卷</title>,<text>古之衡門士。何故樂隱居。嗟我陳章甫。腹中貯萬書。綠陰與鶴伴。自歎望靑天。時人不能薦。天子焉識賢。</text>
<title>西林獨鶴引閒步</title>,<text>竹院石菴下。劉子學老成。上書不被用。鬱鬱長嘯聲。介潔翹孤鶴。能引我步行。願君莫愁殺。聞道天子明。</text>
<title>春日佳氣多</title>,<text>梨花暎日佳。心淸景自多。長安繁華客。相逢解珮珂。</text>
<title>夜夜筭緍眠獨遲</title>,<text>金陵商客多。作侶向江口。彩船欲發行。祭神澆奠酒。倚棹說行期。廻舟過瀟湘。金多爲上客。箕坐筭緍詳。猶恐爲人失。夜夜不成眠。姓名不係籍。逐利年復年。可笑農賦苦。財多爲富翁。</text>
<title>紫殿紅樓覺春好</title>,<text>鳳苑欣欣草向榮。龍池澹澹水方生。蝴蝶飛來過粉墻。鴛鴦遊處波盈盈。百丈垂絲御溝柳。睍睆黃鳥相和鳴。物色正如此。天氣又淸明。是知紫殿紅樓春色滿綺城。鸞旗彩仗警蹕聲。淸調玉管吹鳳笙。衣冠拜跪丹墀下。九重春色賀太平。太平天子與天同。化育至德誠難名。春色同萬物。無爲化自成。樓殿雖麗何可逸豫。歲歲春來總章迎。尊周大義亦可觀。夫子書之春王正。</text>
<title>效程夫子體。因次韻。</title>,<text>冠童六七浴沂天。道體先觀子在川。此意千春吾亦樂。花光柳色度年年。</text>
<title>敬次肅宗大王御製上林十景韻</title>,<text>香雲蒼翠接天低。繡霧紅葩畫閣齊。風暖松陰臨砌草。千林好鳥向人啼。右天香看花嘉蓮千葉滿雲塘。魚水堂前翠盖張。正値天淸燈夕好。彩竿簇簇耀祥光。右魚水觀燈竹穿蒼麓萬松岡。下有龍池綠水光。暇日登臨秋色好。芙蓉千朶送淸香。右深秋賞蓮綠陰芳草日悠悠。噴玉飛泉九曲流。閒坐逍遙亭上看。心淸意潔滌憂愁。右逍遙觀泉日暖風和也自波。龍舟汎汎聽鸞歌。今朝喜雨晴還好。桂棹蘭橈興正多。右喜雨汎舟仙漏沉沉露未晞。雲開玉宇月生輝。吾心此夜同淸朗。仰看冰輪倚檻遲。右淸心翫月風送荷香蝶弄來。朝霞紅葉繡成堆。上林最是奇觀處。閒步攜筇到玉臺。右觀德楓林霜天寒意九秋節。豐閣登臨看稻收。惟願八方同此畒。每年每歲似今秋。右觀豐刈稻五色雲光繞玉塘。藹然春氣滿花堂。淸晨出御羣英集。文武如雲試藝塲。右暎花萃試瓊瑤堆處滌紅塵。雪霽天寒月色新。來坐凌虛亭上望。淸都樹木盡成銀。右凌虛雪霽</text>
<title>敬次肅宗大王御製本朝贈左司諫高麗門下注書吉再韻</title>,<text>司諫貞忠節。亭亭似子陵。聖朝崇彰烈。自此士林興。</text>
<title>敬次英宗大王御製長安一片月萬戶搗衣聲韻</title>,<text>玉宇雲開河漢淸。旗亭甲第月新明。別有此中無限興。秋風萬戶搗衣聲。</text>
<title>敬效御製百公詩誠字。敢集成一篇。</title>,<text>天下國家有九經。皆不出於一箇誠。不偏不倚謂之中。擇善固執亦云誠。聖王與天同化育。究其本乎實由誠。堯舜心法惟精一。道心惟微是曰誠。天子諸侯至士庶。格物致知意乃誠。帝王之道本乎孝。洞洞屬屬亦在誠。饗于宗廟社稷時。神無常享享克誠。正安朝廷及萬民。切要之道在先誠。鎭定四方及萬民。亦曰出於人主誠。涵養薰陶啓沃功。雖在講官在君誠。遏欲存理正明道。豈非由于一心誠。鼓鍾于宮聲聞外。意念少差豈云誠。莫曰能知經史書。不以實心此非誠。學問要道在立志。立志功夫不出誠。內實奢侈外以儉。豈可謂之至意誠。好諂諛而外納諫。此亦可謂欠於誠。受寵姦邪謬敬賢。放肆慢忽云何誠。心惡賢人外矯探。此是欺也非曰誠。省約澹素治一道。恭儉愛民在能誠。孔聖亦云節財用。財用之本在乎誠。一粒一粟皆辛苦。究其本則農夫誠。唐堯抵璧崇儉德。虞舜投珠斥奢誠。惡衣菲食卑宮室。豈非夏禹克儉誠。桑林自責宮室崇。大雨千里豈非誠。康功田功卑衣服。周之文王昭儉誠。罷作露㙜衣弋綈。可見漢文節儉誠。景帝能承文帝業。數紀治政去奢誠。晉武嘗務恭與儉。恭儉亦能出其誠。晉元體漢皁囊帷。帷以靑布勵儉誠。唐之玄宗焚錦繡。初政亦有儉素誠。宋仁退食燒羊棗。亦見爲民惜財誠。惜財不是爲吝惜。可見惻隱愛物誠。堯立衢室誹謗木。天下咸知求賢誠。三載考績黜陟明。孰不知其帝舜誠。夏禹承舜治水命。九載成功大哉誠。一饋十起三握髮。須知爲民勤與誠。文王日三朝王季。視察寒暖亦孝誠。出田遇賢載車歸。大哉文王好士誠。鰥寡孤獨必先恤。罪者不孥爲民誠。偃武藏甲放牛馬。可見周武修文誠。豁達大度善將將。亦見漢高用人誠。文帝退却千里馬。亦觀不貴異物誠。能知汲黯社稷臣。知人之哲亦可誠。惟帝知人其難之。然知好惡惟在誠。忠言逆耳益於政。採納直諫亦在誠。易乾首出庶物也。萬國咸寧在主誠。學文之要在乎心。體行之道亦當誠。自古明君學爲本。聞見博而道益誠。修身齊家治國平。亦在乎其勉意誠。帝王之學非琱鎪。恢弘化理出於誠。君德成就在經筵。治道興隆由主誠。臨講審問賢主事。燕處明辨良君誠。效其漢皇六學意。法其夏禹惜陰誠。帝王傳授布方策。古今覽觀亦乎誠。講誦不避寒暑節。惟念日日孜孜誠。不恥博問廣詢也。捨己從人在后誠。從諫不咈人主德。念玆在玆聖君誠。撫育萬民賢君事。先恤四竆聖主誠。推廣中和人主德。撫綏疲瘵王者誠。懋昭大德御衆民。康濟小民安惠誠。法體天地生成德。常懷父母慈愛誠。先春後秋天之道。賞重罰輕君之誠。天人性命究其原。眞實無妄是謂誠。能盡其性盡人性。其惟天下之至誠。太極動靜互爲根。一動一靜孰非誠。五氣昭布四時同。萬物生生皆是誠。日月星辰高照耀。東西運行無非誠。山之高也水之深。或峙或流亦此誠。花開葉敷皆實理。孰謂樹木無是誠。天飛淵躍皆天機。孰謂鳶魚無是誠。觀乎物理驗人身。視聽言動莫非誠。應物無跡操有要。非禮勿視視之誠。知止有定閑其邪。非禮勿聽聽之誠。興戎出好召榮辱。非禮勿言言之誠。順理則裕從欲危。非禮勿動動之誠。藹然四端隨感見。仁義禮智渾是誠。惻隱之心人皆有。如春發生仁之誠。羞惡之心人皆有。如秋收斂義之誠。辭讓之心人皆有。如夏長養禮之誠。是非之心人皆有。如冬閉藏智之誠。惟玆四性卽本然。未有行之不以誠。行則爲王假則霸。王霸之分誠不誠。古人八歲入小學。先生施敎敎以誠。灑掃應對小子學。入孝出恭小子誠。明德新民止至善。大人之學意可誠。曾思著書垂萬世。大學言敬中庸誠。誠其意者毋自欺。自欺便是意不誠。如惡惡臭好好色。人豈强爲卽此誠。心廣體胖德潤身。實中形外知其誠。求之不中亦不遠。如保赤子在心誠。老老長長如恤孤。君子絜矩推此誠。屛諸四夷不同國。愛人惡人仁人誠。所以庸學相表裏。莫謂思傳獨言誠。未有不誠能爲敬。亦無不敬能爲誠。且看周易一部書。六十四卦都是誠。飛龍在天見大人。聲氣相感君道誠。黃裳元吉文在中。順承于天臣道誠。過此以往至未濟。君子之光有孚誠。學者爲學貴實心。讀聖賢書必以誠。豚魚可孚誠所動。金石必透所到誠。虛僞間之誠不是。物慾雜焉便無誠。無一僞也無一慾。期與世人同歸誠。純亦不已乃極工。與天無間合其誠。小子誠心思繼述。百公謹次以百誠。</text>
<title>詠雪</title>,<text>禁苑披香喜春歸。六出霏霏連長天。玉樹皚皚添梅色。銀花浮浮助粉姸。凝雲泱漭舞廻風。東嶺明月團紈扇。夜深無風勢轉嚴。介潔白鶴鳴川邊。</text>
<title>歲首卽事 四首</title>,<text>節應三元萬物新。藹然瑞氣太平春。未明芬苾親看膳。眞殿烝嘗必薦禋。淸晨長樂殿門開。銀燭煇煌照玉臺。元日命停嵩呼禮。宰臣進列問安來。廟宮展謁擇良辰。文武百官佩笏新。祠享社壇占大有。爲民一念感孚神。親臨犒饋訓禁兵。軍樂迭成畫角聲。太廟躳行親祼禮。冕袍鞓帶致微誠。</text>
<title>後苑調馬</title>,<text>將行陵寢習龍孫。太僕內乘爭贊喧。終日苑中金鼓聽。玉鞭繡勒過花園。</text>
<title>明陵弘陵行幸</title>,<text>兩陵展拜擇辰良。前日聚軍左後廂。劒戟森森同日色。旗旄肅肅帶朝陽。</text>
<title>人日試士</title>,<text>桐華晃朗日曈曈。瑞霧朝霞玉殿風。濟濟靑衿多士聚。璇題催奉出廊中。</text>
<title>景慕宮展拜</title>,<text>甲子復還感慕新。閟宮醑酌潔豐均。推恩遍及當時奉。加惠將陳侍衛人。</text>
<title>北苑望拜</title>,<text>天啓聖圖眷大明。賴皇威德小邦平。敬遵故事皇壇拜。忽覺匪風感慕生。</text>
<title>文武殿試</title>,<text>春塘文武試才塲。天色未明玉燭長。童樂盖花金榜列。新恩俊乂近爐香。</text>
<title>健陵顯隆園行幸 五首</title>,<text>辰良日吉幸華城。父老黎民百里迎。愴慟悲懷矚目感。山川樹木何崢嶸。訪花隨柳亭崔嵬。屹屹東西有將臺。維與宅中瞻古蹟。洛南軒上正徘徊。陪從將士息中宵。夜靜無喧聞擊刁。遠望京都川嶺隔。有聲樹木正飂𩙚。八達門開道路淸。平明拜謁陵園行。紅門纔入悲心切。涕淚汍瀾顔面橫。陵園展拜祭儀成。敬詣華寧殿謁行。酌獻致誠悲慕至。少伸小子戀思情。</text>
<title>歷拜南廟 二首</title>,<text>回駕命留扈衛臣。傳聲從往百餘人。將行南廟親審拜。屹屹殿中寶榻新。精忠大節炳如星。漢室長瞻德業馨。有助東方何敢忘。嵬嵬肅肅到今靈。</text>
<title>芙蓉蕖花</title>,<text>皓露浥湘蘂。脉脉在彼洲。娟娟傍水閣。鮮鮮望紅樓。柄柄淸香近。差差綠波流。亭亭是金房。灼灼池塘浮。</text>
<title>題儀宸閤</title>,<text>畫閣參差出。雲樓暉暎斜。長松臨石砌。淸沼覆金花。無事看棋局。醒心啜茗茶。晨輝初上處。璇榜帶紅霞。</text>
<title>登澄光樓</title>,<text>百尺高樓兩新晴。雕欄綺窓帶霞淸。春日正値載陽時。倚檻閒聽倉庚鳴。殿頭能語金籠鸚。其聲咬咬含嬌情。一㨾金盤牡丹花。點出須揷金甁盈。眺望遠近草木新。屹屹王都繞祥光。閒坐無以消長日。投壺擎出放玉床。收却投壺徒腕勞。不如靜坐觀文章。樓上珠簾高捲鉤。殿邊日高有淸香。</text>
<title>月</title>,<text>陰精地理有盈虛。生明養魄月是光。仰明含光如雪凝。台室軒宮華彩揚。日月相耀天之道。出入東西分時行。權不下臣月益明。朏魄示冲君德長。</text>
<title>天道</title>,<text>在上高顯羣所仰。日月星辰布列光。天尊地卑乾坤定。男剛女柔夫婦行。不言而信萬物始。四時五行相副昌。錦雲縠霧有所施。文露光風造化長。天道至公須渾然。氤氳和氣滿玄黃。</text>
<title>日</title>,<text>陰陽之義配日月。懸象著明同運行。日下於天七千里。夜暝晝明衆陽精。下壓坤德兩儀止。上羅乾緯四氣平。銅儀度日敬授時。土圭正景是麗閎。</text>
<title>星辰</title>,<text>北斗七星居其所。仰觀燦爛布陽明。天樞璇璣權衡庚。開陽瑤光魁標淸。景星慶雲自然見。陽榮列布萬物精。壽福祿星須在方。三台郞位各有名。</text>
<title>荷月池</title>,<text>東牕朝旭畫欄邊。半畒金塘一道泉。荷葉未生淸似鏡。藹然春色滿長天。</text>
<title>卽景</title>,<text>扶桑朝日暎畫檻。小池澄光正可憐。樹葉初開鳥欲哢。萬物咸樂造化天。花枝逐風影自動。春日殿中裊香烟。晝漏初遲公事稀。緩吟徐步玉階邊。</text>
<title>後苑</title>,<text>春日和暢氣爽豁。閒步緩吟玉階前。龍池澹澹綠波淸。鳳苑欣欣蘭草娟。百丈柳絲睍睆鳥。飛來相和鳴緜緜。千層㙜榭照紅光。萬疊樹木暎池邊。須看彼岸春意濃。萬歲千秋如今年。不老門前飛鴨池。䲶鴦鸂鶒相遊連。芙蓉池中彩棹高。沙頭風聲驚鷺眠。喜雨亭前春雨晴。可占來秋穀登然。晝睡方覺氣果薰。可知夜間節忽還。往者鶯囀今蟬鳴。可知布時造化天。寒蟬流響樹木間。綠陰芳草夏色延。高居亭上閒無事。長搖紗扇弄飛鳶。玉流泉如噴玉雪。遙看瀑布掛長川。雙手擎進金盤杏。玉器桃楂美香便。管笙笛簫和琴瑟。須如太平南薰絃。夏日秋節相代後。凉風蕭蕭吹人顴。先春後秋天大道。賞重罰愼王者賢。殿角風動萬木喧。池邊芙蓉傍小艑。長天一行鴻鴈飛。楓亭繡帳連池舷。</text>
<title>古詩十九首</title>,<text>嗟君遠邊戍。與我淚別離。鶴關音信絶。遠望南北涯。風凉月如練。君懷那得知。東南有孔雀。雙棲連理枝。孤雲本無依。衣帶豈不緩。君子歸不歸。凱歌何時返。紅顔令人衰。世事今始晩。春恨亦不已。豈可加一飯。二鬱鬱含翠綠。濯濯吐春柳。燦燦繡䲶帳。皎皎玉欄牖。艶艶善舞袖。袖裏見玉手。東園片時春。樓上有少婦。繁華五陵子。何不顧獨守。三蒼蒼雲松中。月出春澗石。天地萬物旅。光陰百代客。長安繁華子。何故自輕薄。歌舞匝華宴。車馬連京洛。金輪玉佩鳴。柳枝鞦韆索。甲第戚里盛。旗亭王矦宅。龍闕何縹渺。浮雲直千尺。角鷹闘雞客。何故顧我迫。四聞君一曲奏。箜篌爲我陳。巫山十二峯。淸曲妙入神。色羞趙飛燕。才過楊太眞。鬱鬱長寂寞。志氣未得伸。臨樓望行人。走馬入紅塵。却得玉壺吟。聲先徹路津。獨守空房中。夜夜何苦辛。五高嵬鳳翔樓。靑天一何齊。繡戶欄干中。白露生玉階。長聞絃歌聲。聊以瀉我悲。昔爲公侯女。今爲子伯妻。相思吟竹竿。閒步正徘徊。女道遠父母。爲女良可哀。月出山鳥驚。星河正欲稀。願言爲雙翔。奮起高高飛。六落花盈我衣。暗香近春草。春風歌吹聲。知是長安道。舊鄕何茫茫。長路正浩浩。勸君一盃酒。千金願勿老。七月明玉樓中。蟋蟀鳴東壁。參星玉衡明。列張何歷歷。春夏秋冬時。時節何復易。東門逢舊朋。白馬將遠適。昔者故友人。長擧振六翮。亂竹開三徑。飛花滿四跡。人之無信者。古人戒車軛。南陌有靑松。淸高詎不益。八物華天寶光。雙龍蟠太阿。委禽結君婚。其贈則女蘿。兩姓成親緣。萬民自有宜。千里遠結婚。嗟哉隔水陂。思君正不見。春日何遲遲。三五二八月。月輪重光輝。松竹長不老。心節何可萎。君子性如此。賤妾亦有爲。九金梯倚銀漢。庭中正發滋。願君有所見。聞君有所思。江村舟已泊。路遠豈可之。其時何時節。春風二月時。十美人鳴箏坐。遙見樓上女。喞喞復喞喞。織女弄機杼。龍門正遠隔。淚涕零如雨。黃河流水濺。歲月還幾許。嘆息復嘆息。脉脉何可語。十一柳色參差樓。鶯啼楊柳道。鳳闕連宮城。院風搖百草。綠水長不絶。靑春長不老。盛衰各有定。揚名何太早。人生雖曰老。豈無長壽考。惟財無以寶。惟德以爲寶。十二斜日送君稀。蹉跎逶迤屬。百花香氣傍。春草年年綠。別後重相逢。喜氣豈無速。晨風動苦志。當寒織正促。蕩子歸不歸。無賴豈拘束。羅帷夕未空。有女顔如玉。樽前發淸歌。能唱楊柳曲。詩詞本如此。音響互舒促。庭中有桂花。階上發躑躅。千重碧雲中。能指妾之屋。十三能弔屈原臺。次訪延陵墓。岧嶤氣浩爽。白雲夾廣路。日暮掩柴扉。江村春色暮。死者復重還。世事豈不寤。朝朝白馬鞍。揚揚浥玉露。人生正無限。無疆長壽固。繡鞍歌落梅。朗然春風度。欲願周郞顧。時時拂絃誤。紈扇團如月。纖纖出袖素。十四雜彈琴瑟曲。欲願豪郞親。香麯成春酒。恰似糟邱墳。樓上靜坐飮。何如閒負薪。洞庭瀟湘江。江淸月近人。故事已往矣。今事亦置因。十五呂仙遊何處。洞庭何所憂。晝夜同時節。何故不遨遊。允出玆在玆。名言玆在玆。衆人物交蔽。乃至於蚩蚩。赤松空安在。可與同遊期。十六歲暮春色至。不復天寒悲。樽中有美酒。篋中有錦衣。旣有酒與衣。不願與我違。角枕何燦兮。夜夜見光輝。有女正宜室。維嘉且美綏。爲借維鵲巢。百兩以迎歸。旣來窈窕德。芬芳動閨闈。願作雙黃鵠。萬里共奮飛。雖曰期有時。何故遙相睎。天日照兩心。喜事從雙扉。十七將軍之一聲。人皆畏戰慄。肅然金鼓聲。鼕鼕鼓鉦列。塞外無花草。蟾兔已望缺。征夫老將回。其間幾往札。相思正難堪。嗟君萬里別。置書妾篋中。字畫毫不滅。區區寸心衷。君豈詳識察。十八尺書遠方來。遺我一端綺。萬里分手別。人心惟頑爾。綠水無時遊。錦裙亦繡被。歌舞是趙燕。此心久不解。君能知此節。亦誰能如此。十九皎皎明月輝。泠泠寒生幃。擾亂心中煩。蕭然長徘徊。錦衣雖云樂。不如與君歸。彷徨嗟哉心。情愁當告誰。信義人中節。淚流霑我衣。</text>
<title>次前人孔雀東南飛行韻</title>,<text>東南孔雀飛。遅遅復徘徊。十三學織蠶。二七能裁衣。笙管無不通。至于六經書。年纔十七歲。適君豈無悲。君子爲府吏。妾心豈敢移。獨守深房中。夜夜仰星稀。鷄鳴始女工。焉敢暫休息。日日勤苦深。不覺春日遅。五匹斷數日。眞謂婦難爲。此身已崎嶇。訴告何所施。欲別君家去。有違三從歸。郞君得聞言。跪稟啓阿母。兒旣八字少。得此不庸婦。雖曰不庸婦。結髮如知友。殆至數三年。亦爲年歲久。女道則不廢。願母誨安厚。阿母曰小子。母乃爲妻區。此婦專無禮。不顧自擅由。吾已置附過。汝豈獨自由。余聞東隣中。羅敷又羅敷。汝母已心定。爲汝百兩求。此婦速出逐。一刻莫敢留。余聞無七去。未有望門母。今若別此婦。誓不再他娶。阿母大怒發。搥床不禁怒。小子果無狀。敢助賤婦語。吾已失義情。吾豈聽從許。府吏憮然立。再拜出開戶。謂婦語哽塞。我豈逼阿母。卿勿恨我情。我心戀卿府。不久當重還。福氣惟相取。以固心志中。無忘今日語。新婦長歎下。請勿謂紛紜。昔者入尊府。期奉永老門。豈意違公姥。乃責罪自專。說我勤苦事。君坐聽言辛。我以十七女。受蒙君子恩。君子終日勞。妾亦望門還。繡襦長垢汚。一心豈生光。腰間所佩持。君贈四角囊。箱中六七十。靑絲自作繩。妾心正斷絶。悲怨在此中。今聞娶新婦。豈望思前人。惟願君子顧。死後重會因。君言感入骨。所恃惟不忘。一聲長歎息。朝日治淡粧。著我自作裙。別我君子通。足躡繡絲履。寶采玲瓏光。雖曰廢黜逐。豈不著金璫。含悲辭阿母。口如含砂丹。蓮步娉婷動。天下無耦雙。阿母抑何心。空然怒不止。厲聲大叱曰。女子出田里。身供菜蔬進。不願貴家子。是乃婦職分。汝則苦余使。長怨無和色。惟知便息裏。新婦聽罪畢。淚出連珠子。恭謝不敏狀。擧眼猶在床。執手小姑別。哀怨付安長。昔日小娘姑。始扶床上將。今日如我長。我情願勿忘。出門登車歸。涕泗零雨行。府吏隨車前。新婦在馬後。知者咸涕淚。俱集大道口。還府相入室。附耳緊緊語。卿不忘我則。我不心他去。吾今當還府。雖在他室焉。心豈相與負。新婦曰感激。豈不燭君懷。阿母若赦則。不久當復來。盤石君當爲。妾豈捨蒲葦。一心相恃重。豈敢他意移。我有父兄焉。性威如烈雷。恐奪我心懷。不能全我懷。府吏意茫然。兩情同依依。入門無顔催。恭修岳母儀。岳母拊掌怒。空然汝自歸。汝貌不下人。汝才能裁衣。箜篌無不通。十六知禮儀。十七遣汝嫁。施命無命違。汝以有何罪。不請而自歸。蘭芝曰無狀。豈無作罪過。阿母大悲摧。心定十餘日。縣守送媒來。我有三郞子。窈窕無代雙。十八已通詩。無不通技才。阿母大喜曰。汝速百兩之。阿女大驚悲。含淚說還時。府吏丁寧約。與女不相離。不意今日事。何可如是奇。姑不許約婚。徐徐更圖之。阿母白媒人。賤家有少女。已適他家門。逐棄小吏家。况豈配郞君。數日媒人去。遣丞懇請還。說有他婚處。不敢違縣官。云有第五郞。未及成嫁婚。丞爲媒人焉。主簿爲語言。太守家郞君。說此令郞君。具幣先定婚。次擇聘此門。阿母謝媒人。女子雖矢重。焉敢違尊言。阿兄聞此事。爲弟豈不煩。言於妹弟曰。何不廣心量。嫁於府吏婦。再嫁得郞君。於汝豈不榮。足以貴汝身。不思周變焉。何故固執云。蘭芝冷笑答。設如阿兄言。先嫁府吏家。後嫁郞君門。豈有廉恥全。亦有貞節專。然而事如此。豈有他辭緣。阿母得聞之。卽報許婚婣。媒人喜滿色。再拜承命爾。還府白府君。下官奉使道。命傳順成緣。府君得聞之。喜不勝懽喜。開曆擇吉日。便在此月內。六合皆相應。正在三十日。日已二十七。速備成幣婚。彩緞紛紛盈。道路如浮雲。日吉鵠舫陳。龍子之旗幡。百兩以迎歸。親檢新婦輪。靑驄紫騮馬。黃金雕玉鞍。三百萬錢金。豈無費絲穿。珍珠具寶貝。皆是第別珍。騶從四五百。列於郡邑門。阿母謂阿女。適看府君書。明日當迎汝。何不理粉粧。莫令事不擧。阿女嗚咽泣。以巾掩口啼。淚水如流瀉。將彼黃金榻。置於玉窓下。左手裁衣裳。右手剪綾羅。已成素服後。淸淚滿衣衫。日暮春色晩。月出鳥驚啼。府吏聞曲折。急急來往歸。新婦已出焉。望見相悲哀。新婦淚如下。府吏何言迎。惆悵情何極。故人復逢來。擧手拍馬鞍。使我如此傷。自別卿面後。世事不可量。果如卿言辭。其時恨約詳。新婦曰嘆矣。逼於父弟兄。不得脫身逃。更何有所望。府吏謂曰諾。今賀卿高遷。卿則安富貴。與郞享千年。余則不久死。相逢黃泉間。卿則貴遷好。不慰向黃泉。新婦愀然曰。悲哉君子言。亦是由逼焉。君子妾同然。黃泉以爲約。白日豈多言。執手哀哀淚。各各還本門。生人作死約。富貴何所論。千萬意辭盡。惟有貞節全。府吏還家焉。升堂拜阿母。今日大風寒。寒風瑟瑟吹。使我如結蘭。今日生離別。令母獨倚單。豈有怨望哉。自然作鬼神。惟願康且直。安康且平直。阿母兩眼高。淚水零如落。汝是大家子。亦仕於㙜閣。獨守尾生信。貴賤情何薄。余聞東家女。有名一城郭。汝可往娶來。爲母便朝夕。府吏再拜還。長歎房中空。作計翻然立。回首作文狀。欲訴太守迫。阿母見兒子。不覺歸靑廬。嗟我黃昏時。人定已下初。魂去不須招。故園長在留。新婦淸節高。慨然入深池。府吏聞此事。心思何不離。亦盡東樹下。嗟哉東南枝。東西松竹新。兩塟宛然傍。府吏雖區區。郞子古人通。松柏之茂盛。左右植梧桐。飛鳥長不空。自名爲䲶鴦。夜夜雨夜月。哀怨達五更。兩家相悲摧。太守起彷徨。後世之人等。戒此勿相忘。</text>
<title>次政院柱聯韻</title>,<text>飄然六仙登玉樓。壯哉一時踐銀㙜。如綸如綍承書頒。必愼必審代撰裁。司謁連來責敎下。中官或傳啓批回。急急夜中具袍敬。呵呵朝上受人咍。六房分掌相遆去。百司統領必致來。忍耐斗座人中傑。察看文書聰敏才。啓板之前一齊會。相揖相拜兩手擡。日高睡困晩仕進。代懸官吏無顔催。披閱日記知故事。酌飮自酌滿玉盃。淸職莫如承宣職。戒頹規例毋至頹。</text>
<title>搗衣篇</title>,<text>關外將軍金氣帶。樓裏閨女玉樓居。龍門音信久未傳。忽得歸鴈傳尺書。玉手開封久歎息。家夫猶在戍河北。鳳凰兩兩棲梧桐。䲶鴦雙雙汎河洲。三五二八風澹蕩。綠楊如織映畫樓。晩粧初成遠思發。曳履浣紗東嶺月。爲君春夜裁衣裳。江村雞唱相思長。䲶鴦床上白玉枕。龍螭爐中靑烟香。殘燈脉脉夜正曙。曙星三五寂寂寢。夢裏關山咫尺近。忽覺金鈿猶在枕。有思有思淚如雨。紅巾拭淚生氤氳。遠別莫如妾人情。朗吟離騷心逐雲。</text>
<title>冦準侍女曲</title>,<text>宋時宰相有冦準。一代功名古人連。歌人置酒欲消憂。消憂非難太平天。淸歌一囀若留情。唐時妙曲今幾年。漁父火舟對愁行。桂棹採蓮女子船。太淸無事懶搖扇。長長夏日歌一篇。遙看春草年年綠。恰似宿鳥沙頭眠。寒梅欲落春色闌。微月東嶺獨空懸。淸曲轉下意思愁。蜂蝶吐香若紛然。牙拍一聲止樂成。靑山猶有蒼曉烟。楚竹蕭蕭太白詩。空山含愁此歌牽。君知侍女蒨桃否。身長飄然如登仙。春園桃李如有吐。林中長聞鳴杜鵑。一幅妙才諷者多。何故恃功欲德捐。素帛雖少出寒女。辭意潔高如揮鞭。一箇女子意思高。復恐冦公專事絃。詩詞自許採納用。此心猶惜帛賜傳。十日出織艱莫大。眼前若看彼桑田。君看前日豪富家。唯有黃塵栢梁前。一粒雖小用則重。一帛亦出女工全。公雖富豪豈無心。一時消日春風延。美人亦羞濫用帛。牙拍時誤歌聲先。大丈夫猶不如女。小妾何故豈帛娟。丹衷欲吐犯尊顔。憶曾婕妤曲詞扇。</text>
<title>宮中詞</title>,<text>九重靑瑣祥霧集。千尺碧雲瑞氣先。仁政門前瑞霞中。鹵簿甲士御榻前。翠樓鳳翔望長樂。納淸門內慈慶殿。鳳頭瑤臺玉枕風。一片桃花春色戀。宣禮門前鵓鴿遊。協祥苑中畫角聲。早逢日暖鑾輿動。挾輦砲槍濟濟行。彤墀朝會陳威儀。春壇試射暎花堂。西庫閱古觀書籍。終日無事曝烟香。白髮尙宮知事舊。黑帽尙膳能言新。簾搖孔雀春日晩。屛在翡翠驚動人。細樂試才分四等。牙拍丁寧深宮中。水殿金風秋色至。可憐御苑楓葉紅。宣化門開望建陽。朝日長聽淸蹕聲。東嶺月上宮花靜。金馬門前廵更行。</text>
<title>雨中春樹萬人家</title>,<text>長安無處不飛花。一色如烟楊柳新。細雨浥塵春樹綠。一任濛灑同四隣。家家戶戶雨意濃。草木亦含滋潤神。龍鳳宮闕參差出。雲裏靑瑣正寅賓。可憐春輝滿草木。盡是天地生育仁。或細或霔物各長。鳥獸孶尾氣氳氤。一陽一燠各有時。萬家千樹雨滌塵。三月長長浴沂天。豐歲歡聲占周豳。岸上碧樹葉正繁。梨桃花發瑞氣臻。君看田畒農夫耕。皆是堯舜太平民。億萬闉中迎春雨。家事稍稍樂新春。</text>
<title>讀詩傳。誦傳關雎三章。</title>,<text>河洲汎雎關關遊。却得遊魚態度眞。始於三百十一篇。逸響互相物外因。荇菜參差左右采。金繡䲶鴦亦林茵。俗眼不知思服意。轉輾反側達宵晨。周之宮人興䲶鴦。關雎三聲章已新。風敎始作二南效。化行俗美樂且醇。君子好逑本難配。不辭艱辛娶陶莘。樂之友之且靜好。寫憂悠悠太姒仁。惟德之行咏關雎。葛覃三章豈不仁。君知純一不已君。周之文王上通神。爲君百兩爲君妃。將期百年奉櫛巾。胎敎端莊太任賢。君子可知文王娠。知一計百聰睿姿。洞洞孝思先五倫。百子千孫繩繩繼。吟咏歎美角獸麟。君看關雎常遊處。耦從不亂定洲濱。靜節自許烈女同。此鳥願與同樂春。服之無斁儉德崇。始覺周家八百振。今日追憶思服事。乃適窈窕淑女姻。</text>
<title>代屈原誦傳漁父辭</title>,<text>江湖舟楫漁父唱。日暮蒼山生夕煙。江村已遠汎汎過。萬籟俱寂月長天。三閭大夫被讒謫。九歌冀悟成辭篇。不忍恝見宗國危。心思欝欝石頭眠。江潭遊焉顔憔悴。漁父一見問心懸。淈泥揚波哺糟醨。何故怊帳彷徨然。漁父莫道我獨淸。皓皓安蒙世塵連。白鷺雖笑烏黑色。焉知烏中淸相牽。芳草汀花悲春暮。林中朝暮鳴杜鵑。江魚腹中身欲藏。靑蠅止棘胡爲焉。達則兼善竆獨善。漁父一辭登絲絃。</text>
<title>將進酒</title>,<text>黃河流水鳴濺濺。長長潺潺復長長。天皇天地皇地。至今長在圓且方。人皇何不留時人。何不人人能無疆。天地也如逆旅乎哉。萬物也如過客忙。一盞一盞更一盞。知我者無妨無妨。願君遙看山水綠。人間不老春茫茫。百年三萬六千日。也飮十萬八千酌。樂我歡我盡酒量。傍人莫笑醉酣暮酣暮。春日莫能追光。今日有意兮樂之。明日兮滿飮觴。調玉管樂未央。</text>
<title>代李太白誦傳襄陽曲</title>,<text>落日西山月東嶺。前路猶遠路不迷。襄陽兒童笑靑蓮。君知竹溪古今齊。滿酌自飮百斗酒。三百杯滿一日中。靑天一張寫我詩。腹中藏書度春風。對酒不覺花滿衣。月近我邊春色遅。淸曲一歌詩人習。宛轉百唱兒童知。五老峯尖取爲筆。揮灑三湘作硯池。淸風明月留連我。鸕勺鸚盃不須辭。鳳管催和落梅聲。爲舞春風醉於斯。殘燈欲滅春風晩。宿鳥多意澗流時。葛衣羽扇雖已閒。倒着花下氣何疲。襄陽諸兒莫笑翁。醉似泥中有精神。莫言昏迷詩人事。一斗百篇是神人。爲君誦傳襄陽曲。嗟君行事已埃塵。莫言埃塵千秋後。千秋名聲豈不眞。</text>
<title>看更燈</title>,<text>殿庭六花飛階前。漏閣初鼓傳報連。掌燈守閽把金火。將開燈門照油綿。楡木爲機以朱染。銅鍮餙燈近荷淵。更鼓將下懸更牌。鐵牌照燈字完全。守衛武卒持鐵杖。跪告某更無事緣。仙漏沈沈難數計。一看更燈知點傳。淸聲雖徹九霄聞。知更知點惟燈然。天晦夜暝四黑色。惟燈照耀三面邊。三日已過更塗紙。內以爲名曰更宣。饋粥饗酒呼武卒。一齊跪飮赤豆饘。坐持竹弓計點數。豈可安穩卧取便。日望燈前饋粥來。燈花照耀心益惓。頭戴虎冑身豹甲。足着狗襪坐獐氈。夜夜與燈爲友伴。年年作式豈可專。一見饗饋粥出來。萬目歡喜豈成眠。一飮盡飮又再飮。更燀復燀又再燀。此豈徒喜飽與充。樂其賜饗還可憐。晝息夜把武卒職。晝閉夜開更燈焉。</text>
<title>懸鈴</title>,<text>殿庭深遠難言傳。玉階銅索金鈴懸。殿中一搖聲聞外。言語傳命莫此先。疊疊相懸易斷亂。急急必傳難解連。於人爲此符信卩。可呼屢百又萬千。懸鈴雖小用則重。可憎驚索動鈴鳶。於鳶高飛見腐肉。一搏將飛索豈全。外人不知此曲折。將謂號令何易聯。鳶性膽大只貪欲。惟敢進取不儃儃。晨朝朝宰肅謝進。鈴聲一下答謝宣。政令不明莫與通。譬如金鈴口防綿。惟恐抵罪望金鈴。長仰金鈴心惓惓。</text>
<title>木枕</title>,<text>制木爲枕制方便。閒坐無事倚成眠。醉酣不醒人事久。淸風忽生耳後邊。非未勿取書枕上。嗟乎日事貪眠先。飯後飮茶先尋枕。他事不顧何事宣。制度雖庸用則奇。養人頭氣輕且偏。高卧枕邊覽古書。萬事無心皆一專。睡來兩手持看卷。春夢已深南窻前。受禀於天體不齊。有長有短豈同肰。何床不可登高臨。先取此枕足登焉。頭捧而卧抑何時。足登而立又何緣。世人不知先後別。須不及於登枕㸐。</text>
<title>曲釘</title>,<text>鑄鐵粹鑞制曲尖。形如丁字名曲釘。色似白玉無瑕玷。嘗如爲友殿門扃。譬如曲釘失一字。雖懸器用豈安停。是故以鐵爲上限。如人有禮防隄形。水澤潺流若洋溢。隄防是忽豈渟渟。冶人作鐵若不堅。是則不知鐵鑄型。於人初不修治己。便是陷於昏與瞑。疾風猝發勢甚急。豈惜海上小蘋萍。以鐵長錐穿穴深。後撲曲釘聲丁丁。防意守口豈可危。修齊敬謹怠何生。曲釘者如人一身。鐵錐則如心所行。心不節制人必亂。曲釘雖小豈忽看。人之無耻無禮者。反不及於此固完。</text>
<title>楓岸紛紛落葉多 立成</title>,<text>歲將白帝蕭蕭風。繡帳楓葉已成紅。洞庭湖上寒月明。彩舳長棹繫水東。往吊瀟湘娥皇廟。靑蓮學士葛衣翁。岸上落葉何紛紛。追憶昔時如夢中。</text>
<title>春日遅遅春草綠 立成</title>,<text>千山萬樹百花發。一羣嬌鳥和鳴時。春意已濃物咸樂。午天日和意遅遅。院院春風楊柳靑。灼灼蕙草香蘭芝。萬物皆受天造化。訪花隨柳效程氏。</text>
<title>洗硯魚呑墨。烹茶鶴避烟。</title>,<text>鳳沼澹澹荷花發。金池圓圓無鬻愆。墨磨數升天中才。漆行一點掌書仙。淸風欲吹驚飛鳥。光輝多影暎藏鮮。文房四友餙珠貝。坐傍一壺買靑錢。瓊蘭蕙質惟汝同。壘麴糟丘不羡煎。精舍三間足安身。可笑萬廈豈勝肰。噴紙彩筆從上起。點繒烏墨登書筵。出自絳池名陳玄。友樂中書交親延。春草茸茸正可愛。閒步携杖卧綠氊。一隻彩船傍池邊。上有一雙建翠旃。潑潑池中遊靑魴。活活澤裏宿黃鱣。物閒自得一雙鵲。空來搖尾庭際羶。風月人間咸樂至。眠沙白鹿正伴禪。天氣漸熱暮春時。非久能聽飮露蟬。天時節時人時好。一揮二寫三繞纏。楮公毛公陶泓具。不借貸乞繁耀廛。看觀天上斗牛明。察憶地下時節躔。黑松使者已滿紙。藏鋒都尉相借連。豈曰二人之才也。亦是一等文學聯。君知靑蓮學士否。至今思想涕泗漣。天子呼來不上船。一斗飮酒詩百篇。滿紙揮書硯墨盡。池魚長呑惟事偏。李白杜甫王建詩。令人讀之耳目便。倉庚于飛日載陽。飛來飛去鳴緜緜。晉人魏舒才氣多。唐時諸子豈追全。能追父風賢且智。又齊八十壽完宣。筆畫可追雲雷篆。文章亦至琬琰鐫。風入竹簾琤有聲。花濃引蝶何不穿。瀟灑淸志洗硯渚。若波山海倒大川。魚胞能藏妙手汴。不已化龍是何緣。深沼汎遊一雙鵝。長天閒飛千餘鳶。茗茶將煎烟起滿。淸酒自暢若丹鉛。風流學士但拱手。淸直丞相豈所捐。仰順陰陽正四時。俯平民生如足旋。一雙白鶴與卿同。忽見靑烟避狀娟。一筆之文能滿紙。一揮之書亦盈船。金雷珠櫱靑鳳髓。雲液露芽仙人涎。嗟我揚才誇郞子。咸拜魏公執策鞭。我言不是虛浪言。一看頗覺鄙者銓。淸儉之德古能及。器飾尙儉皆竹筌。一飮金沙意發出。再傾玉罍志一專。晉代竹林七賢流。豈勝此公獨方圓。日高三丈睡正濃。魏公一飭動諸員。退遊閒詠風月中。霽月醉裏卧坤乾。在家隱然一學士。出朝肅然一念虔。推天下第一福人。任四海位重執權。長祿無窮不已止。任重威盛如反拳。翠林閒在亦好事。不如致仕美稱傳。脫冠解綬友雙鶴。前日禽畜今朋焉。長醉醊茶春日遲。文章詩詞必自先。梧琴翠羽傍座右。綠浦蒼山繞屋前。汾陽長樂亦豈踰。富貴功名如浮烟。</text>
<title>笙歌引駕夾城東</title>,<text>五更三點玉階蟲。一㨾六宮金釵鳳。金鋋畫角天歌吹。玉輅彩鼓人聲弄。靑驄紫騮帶紅鐶。白鸚綠鵒孶赤頷。巫山十二玉宇明。元宵三五銀河淡。玉蟬曉粧紫羅襦。金雀朝飾綠綺裳。玉杯瓊爵喚春雲。金砌珠襪呼夏霞。人間不老牧丹蘂。天上長盛月季花。老時宮人道故事。少年天子樂新遊。白玉窓下春睡足。黃金榻上冬褥停。舞來惜花滿地紅。歌聲興華徹天靑。樓中日日歌聲好。燈下院院吹音傳。七寶闌干掃靑塵。五福花糖新白烟。亭亭曉閣天香遠。翩翩朝旗地苹近。寶盖合鞘鳳頭幷。輕釧藏篋龍尾隱。宛轉鶯兒嬌枝邊。當靜雀雛棲簷淺。鷄唱初罷熨御衣。鸚語乍訖炊天膳。䲶鴦瓦上錚然聲。鳳凰樓下於焉聞。叢叢洗手金盆動。靡靡底火玉燭運。鏡前麝香戱爲佩。架側龍烟吐將馨。闘鷄非雅晶闕看。射鴨不足金池聽。拂堤春柳嫩御溝。裊起秋烟含京都。紅霞錦浪消消漸。紫文靑色自自俱。宮人落釵馬鞍齊。博士留牋騎韉低。雙手擎進白玉盤。一唱曲奏黃璃圭。太平觚稜氣欝䓗。安樂金茸蕙籠矓。曉夢初覺蘭猶靑。夜漏纔罷花自紅。一枕西風驚寒體。三日東窓固暖躬。五十二弦彈夜樓。三十六宮應春宮。</text>
<title>渭城朝雨浥輕塵 七步</title>,<text>春風嫰柳軟軟新。一道淸泉白玉谿。今朝細霏浥紅塵。與君臨別相餞齎。旅舘蕭條無故人。客舍單寂有意齊。萬里綠樹含春情。千重翠林帶雲霓。一杯一杯復一杯。勸君勸進又勸醍。</text>
<title>宮詞 立成</title>,<text>一任惠旨宣偏得。樓上楊柳亦含情。御院中旬已進瓜。却得春風落花聲。飛鴨游聲鳳池邊。宿鳥投林月自淸。莫言春度芳且靑。一端風流自在中。高殿無事惟爇香。能語鸚鵡棲金籠。玉兔將下金烏光。寶欄畫樽春酒盈。錦裘乍重羅衣輕。一隊粉黛繡裳成。金鐶龍孫驊騮色。爲君待乘曉繫邊。春日遲遲角枕上。時時驚夢昭君傳。潺流浣水紗衣洗。明日御衣熨且裁。太平天子駕六龍。萬歲皇爺朝元回。龍笙鳳管導駕前。淸歌朗然白玉㙜。</text>
<title>東役告成</title>,<text>憧憧蕫動東工同。同成曈籠貢桐叢。銅宮紅宮相䓗䓗。宮中夢熊躬通通。崇崇重重廣當長。蓬洞兩景相惚悾。鳳凰將翔上上峯。龍鯨當長想正丈。庭菁將長明聖盛。肯蕫工匠平平成。棟樑成功上樑章。暢嘗盈觴上岡陵。</text>
<title>早朝大明宮</title>,<text>玲瓏幢節劒佩高。宣政門前瑞色連。春草已綠禁籞柳。夏氊無事御榻前。千官玉佩噦噦鳴。一隊香氣藹藹煙。太平天子朝元時。天語旋降五雲邊。宮人彩娥曉粧淸。博士郞中朝儀勤。金馬玉堂貴客等。紫殿紅樓春風聞。玉階羅襪白露侵。珠簾高捲蕙風薰。湖液無風也自波。笙歌管簫匝華筵。一任黃鸝共花啼。千重碧樹鳳沼前。月出東嶺玉輪高。殿前光輝益燦然。仙冠羽衣正縹渺。金甲銀冑何壯焉。宮中日聞雙陸聲。市上朝聽蹴踘遊。桃花千樹鳳凰㙜。梨華萬林䲶鴦洲。君家那邊指東樓。一代豪興動四鄰。洛陽繁華貴公子。金鞍繡韉度暮春。揚揚馳逐入紅塵。安知九重天子尊。銀㙜門閉五鍾到。豹直學士傍端門。傍人莫笑是丈夫。不如樂極今日中。栢梁銅雀高臺處。王孫戚里白馬𩣭。咫尺慈顔爲承歡。敢進一詞正怱怱。</text>
<title>宮詞</title>,<text>爐炭盡燒御茶烟。香醞須出內厨進。紅粧汗濕羅衣邊。紫襟垢去繡裳振。萱草已綠紫玉庭。蘭芝先吐白絲馨。日暖風和金殿中。景佳光輝玉闕上。垂楊堤畔玉女韆。金露盤上仙人掌。晨輝初暎殿角處。舞影歌聲暎綠池。溝上垂絲好鳥和。陌間流水兩岸時。翠眉粉黛揚羅袖。跪到玉階猶帶露。重廊靑鳥欲向啼。兩層紅裳將徙步。五百銀袍金枕風。三千玉女銀釧成。倘佯馳逐穿花開。年年苑中空自淸。桃園桃梨落衣邊。夜色樓㙜玉兔明。不知紅葉闌干中。連呼五六雙陸呼。金釵成列長春殿。玉佩作班太液湖。一聲淸蹕捲珠簾。三殿明珠寶燈香。遙岸春色入建章。紫蘭好時花含情。鳳池澹澹䲶鴦遊。龍舟汎汎旗旛盛。昭容賦詩昆明事。宮娥曉粧日猶冥。斑斑桃花君王近。灼灼華英仙洞靑。梨園弟子彈絃琴。敎坊女樂勝才遊。五色春衫花影風。一隊冬衣猶着裘。寒燈欲滅春夜闌。皓月多意夏氊上。風隔桃花笑風便。一片淸心亦何尙。禁籞十五觀燈夜。御池朗然歌聲長。繡筵鳳笙蛺蝶狂。欄外日遲綠線齊。靑牛白馬道故事。紫電淸霜武庫西。日聞歌吹太平事。年年行樂九城關。魚鑰纔下鈴鐸止。豹直學士吟春山。延華閣下瑞氣連。牡丹㙜側木瓜開。一任光照殿中上。露井銀床冬氣留。露華露靄乍繞榻。昨夜昨日明斗牛。</text>
<title>帝京篇</title>,<text>甲第連甍城闕連。瑞氣先從宣政門。千官玉佩春曉中。噦噦鏘鏘朝至尊。寶扇初開導御駕。披香殿上捧玉軸。殿裏寶榻氣氤氳。宮中玉娥爭雙陸。鳴鞭一聲應鷄唱。九陌楊柳繞金屋。鳳凰㙜上鳳凰遊。春風雲裏龍闕開。紫閣參差日暎斜。三十春光到玉㙜。文物燦然百祿臻。武備肅焉萬軍來。禁苑好鳥向花啼。紫殿紅樓御輦回。五陵年少馳騁遊。繁華壯麗滿城市。綺帳縹渺桃李發。一坐樓閣天半起。月廊千步肅肅儀。霜戟五重燦燦服。聖主推恩萬姓歡。恤民均澤及田里。未央殿前玉輪高。仙漏沉沉到五鐘。千重綠樹應三春。百尺碧雲在九重。元月元正元朝時。少年天子駕六龍。繡勒雕馬金鐶鳴。三五二七少年盛。朝遊東海暮西湖。一代豪興動四鄰。靑陽白鵠春草綠。平秩東作日寅賓。朱輪翠葢戚里家。大平盛時自相親。借問君家阿那邊。馬上寒食暮春度。燕趙歌舞羅帷開。靑牛白馬長安路。</text>
<title>敬次肅宗大王賜海昌尉唐雞韻</title>,<text>玉衡星聚化。巽變積陽南。彩羽咸才五。土塒應唱三。善鳴人所愛。狠闘蜀只慙。莫道奇兼妙。見猫畏不堪。</text>
<title>鳳凰亭</title>,<text>春風想始南薰殿。瑞氣先從於是淸。甲第千甍何壯麗。王宮萬殿正光明。欲看蟠結龍蛟處。先取蔥籠鳳鳥成。竹屋數間傍朱閣。花枝千隊滿綺城。九帿遠設彎弦力。五矢俱中告箭聲。俯瞰龍翔須曰極。眺望長樂永康平。</text>
<title>次前人韻</title>,<text>松下問童子。客從何處去。跪對吾先生。蒼蒼雲邃處。</text>
<title>次前人韻</title>,<text>皓皓素月光。兼浥階中霜。回思籬下菊。低頭思故鄕。</text>
<title>次前人韻</title>,<text>珠彈少年客。揚揚白玉鞭。相逢問君家。手指萬戶邊。</text>
<title>次前人韻</title>,<text>秋風起淸浪。採蓮河洲蘋。羅裙玉腕輕。歌棹相思人。</text>
<title>次前人韻</title>,<text>長信秋風動。蕭瑟露侵韈。錚然簾下聲。房櫳獨明月。</text>
<title>次前人韻</title>,<text>八月秋草稀。白鷹如錦毛。一飛得取來。百里只見毫。</text>
<title>次前人韻</title>,<text>能言辭君王。千里伴金衣。脫籠還歸蜀。隴中來去飛。</text>
<title>次前人韻</title>,<text>山翁醉似泥。桂花自落衣。扶得醉人歸。前村人亦稀。</text>
<title>次前人韻</title>,<text>裸卧靑山下。淸風明月中。閒暇無事煩。隱然道仙風。</text>
<title>次前人韻</title>,<text>我自山水好。平生樂水流。明月懸嶺上。閒過洞庭秋。</text>
<title>次前人韻</title>,<text>依俙長安裏。憶曾春林時。金樓水生風。何日是還期。</text>
<title>次前人韻</title>,<text>東村與送罷。其時猿夜啼。君居東林寺。我稱自竹溪。</text>
<title>次前人韻</title>,<text>嗟我韋參軍。量移東陽吳。浮雲蔽白日。何日得海珠。</text>
<title>次前人韻</title>,<text>愁坐聽梅花。哀怨動江淸。未知閨裏女。幾日斷腸情。</text>
<title>次前人韻</title>,<text>臨高相送㙜。山川何杳極。空山四無聲。惟有人不息。</text>
<title>次前人韻</title>,<text>人舊器則新。寵新忘舊恩。門庭金輿絶。何人對共言。</text>
<title>次前人韻</title>,<text>莫言宮中靜。笙管鳳池迎。惟恐我耳聽。細語風便聲。</text>
<title>次前人韻</title>,<text>問君家何邊。高揖向津口。思鄕意萬重。作書問平否。</text>
<title>次前人韻</title>,<text>六出寒梅發。君自知鄕事。家中無事安。寒梅亦花未。</text>
<title>次前人韻</title>,<text>無人閤梅發。思鄕長歎聲。南雲心逐來。歸心自然生。</text>
<title>次前人韻</title>,<text>月落烏夜啼。江村掩柴扉。春日草綠浥。猶望王孫歸。</text>
<title>次前人韻</title>,<text>山中與禪侶。思想諸妹羣。山川杳何極。遠望南浦雲。</text>
<title>次前人韻</title>,<text>靑眼與君別。能知我兄心。空山春色早。閤中臘梅深。</text>
<title>次前人韻</title>,<text>不見我故人。願借東流水。襄陽問諸老。不見空蔡州。</text>
<title>次前人韻</title>,<text>山鳥飛未稀。人閒月出空。鳥驚月照光。鳴喧流澗中。</text>
<title>次前人韻</title>,<text>平田上下耕。朝暮力耕田。不知津問者。豈知二子賢。</text>
<title>次前人韻</title>,<text>鳥飛山中間。連天復秋色。華子岡上下。情事豈不極。</text>
<title>次前人韻</title>,<text>深林人不知。忽聞人語響。閒步鹿砦中。緩遊春山上。</text>
<title>次前人韻</title>,<text>汎汎輕搖櫓。山川眼前卽。家家江村遠。豈望遙相識。</text>
<title>次前人韻</title>,<text>鳳簫吹水浦。日暮相送君。蒼山日已遠。閒浮一白雲。</text>
<title>次前人韻</title>,<text>明月淸淺灘。綠蒲五月把。夏月風薰熱。猶浣流水下。</text>
<title>次前人韻</title>,<text>人跡相蹤絶。惟聞長嘯嘯。月照我衣邊。誰與我心照。</text>
<title>次前人韻</title>,<text>辛夷芙蓉花。觀景發紅萼。寂寂無人中。空然花自落。</text>
<title>次前人韻</title>,<text>衣裳在始秦。春風爲舞作。莫言秋來好。時時正難着。</text>
<title>次前人韻</title>,<text>秋月淨如素。皎皎如白雪。簾中彈箜篌。願君莫敎月。</text>
<title>次前人韻</title>,<text>相逢隘路間。高揖問家行。闘鷄日已暮。樓頭少婦情。</text>
<title>次前人韻</title>,<text>醉酒橫馬上。市上遊俠人。東樓胡姬中。西陌馬跡塵。</text>
<title>次前人韻</title>,<text>生憎繡孤鸞。朗吟摽有梅。莫言春芳菲。心愁正徘徊。</text>
<title>次前人韻</title>,<text>月出驚棲鳥。風瑟動妾心。君王金輿度。還覺羞忿深。</text>
<title>次前人韻</title>,<text>人生惡爲女。惟願爲丈男。莫以一時寵。無違約且湛。</text>
<title>次前人韻</title>,<text>未央宿承恩。夢中若朝樓。借問庭中草。誰戀長開不。</text>
<title>次前人韻</title>,<text>妾心正如此。長友秋殘燈。無人憐妾情。君恩如天昇。</text>
<title>次前人韻</title>,<text>漢將猛如虎。朝臣賢名馨。何不洗甲兵。長驅單于庭。</text>
<title>次前人韻</title>,<text>何故使賤妾。無依苦孤生。山川何慘憺。劒閣何崢嶸。</text>
<title>次前人韻</title>,<text>自矜嬌豔色。不請畫工郞。自謂獨步世。何故苦邊方。</text>
<title>次前人韻</title>,<text>夢裏龍樓近。覺得天一涯。願言南從鴈。寄我致書耶。</text>
<title>次前人韻</title>,<text>前日龍樓侍。長看鳴玉珂。何故往胡地。忍聽金鼓囉。</text>
<title>次前人韻</title>,<text>單于浪驚喜。可笑意氣豪。長思故國心。抑爲徒心勞。</text>
<title>次前人韻</title>,<text>長安繁華客。馬上橫鞭鞘。自謂氣輕過。長馳秋草郊。</text>
<title>次前人韻</title>,<text>春風三月時。楊柳道傍橋。好鳥鳴睍睆。靑靑千萬條。</text>
<title>次前人韻</title>,<text>春風院院吹。公子王孫筵。金酒盈我樽。傍人滿陌阡。</text>
<title>次前人韻</title>,<text>千山鳥飛稀。樓中有人閒。金章紫綬騎。知是夫婿班。</text>
<title>次前人韻</title>,<text>晴日春洲綠。大道人馬繁。柳柳靑靑絲。花花朝朝寒。</text>
<title>次前人韻</title>,<text>金溪碧潭中。香陌闘鷄村。甲第旗亭宅。春聲千萬門。</text>
<title>次前人韻</title>,<text>落日滿佳春。江村氣氛氛。靑鳥歸傳信。猶有黃鸝羣。</text>
<title>次前人韻</title>,<text>碧天秋月空。落星三五新。嗟哉靑蓮子。黃花笑逐臣。</text>
<title>次前人韻</title>,<text>臨高㙜相送。山川何崔嵬。眺望四方同。知是臨高㙜。</text>
<title>次前人韻</title>,<text>大道直如髮。楊柳黃鳥喈。俯瞰長安市。春日氣多佳。</text>
<title>次前人韻</title>,<text>一鴈過塞外。思鄕軍心齊。又聞古木上。但有杜鵑啼。</text>
<title>次前人韻</title>,<text>將軍少年時。能奪北塞胡。憶曾前日時。乘勝直長驅。</text>
<title>次前人韻</title>,<text>綠樹長安道。白雲一何居。手指東南處。塵起紛紛車。</text>
<title>次前人韻</title>,<text>春風朝復夜。天淸羅衣吹。忽聞浣紗聲。淸淺白石涯。</text>
<title>次前人韻</title>,<text>百物照光明。草木亦明輝。可憐閨裏月。心嘗欲照幃。</text>
<title>次前人韻</title>,<text>斗轉月已明。棹聲汎中江。愁殺山翁釣。柴門聞吠厖。</text>
<title>次前人韻</title>,<text>繡戶朝眠起。春雪如仲冬。雪亦百里飛。妾何千愁從。</text>
<title>次前人韻</title>,<text>金粟鳴箏坐。玉房聽玲瓏。赭白齒新齊。公矦繁華風。</text>
<title>次前人韻</title>,<text>圓月皎如素。三五二八明。長安大道上。惟聞鼓吹聲。</text>
<title>次前人韻</title>,<text>千乘萬騎來。馬後生紅塵。蹴踘過紅樓。金市遊俠人。</text>
<title>次前人韻</title>,<text>龍闕鳳翔翼。太湖池中淸。笙歌引御駕。汎舟舟中聲。</text>
<title>次前人韻</title>,<text>漢將承詔討。天子按劒怒。七德開玉帳。千里動金鼓。</text>
<title>次前人韻</title>,<text>竹峽江津口。平江江水流。江村舟已泊。遠見下前州。</text>
<title>次前人韻</title>,<text>採蓮南湖瀕。桂棹搖櫓輕。風吹宿鳥驚。靑天白鷺聲。</text>
<title>次前人韻</title>,<text>龍驂入春宮。鳳駕出秋池。千官陪燕飮。一筵正參差。</text>
<title>次前人韻</title>,<text>寂寞山中居。繁華市上道。西行千餘里。鼓吹春日早。</text>
<title>次前人韻</title>,<text>春風隨輕輦。丹轂出雲間。彤管秉遊池。氣像一何班。</text>
<title>次前人韻</title>,<text>鷄唱人語連。市上絡繹車。長安大道上。猶有連狹斜。</text>
<title>次前人韻</title>,<text>洛陽春冰開。長安春草綠。五陵貴公子。紛紛花滿足。</text>
<title>次前人韻</title>,<text>大道千餘丈。能識行人多。白馬揚金鞭。朱輪鳴玉珂。</text>
<title>次前人韻</title>,<text>春風百花草。行人亦堪把。公子行路邊。金鞭遺白馬。</text>
<title>次前人韻</title>,<text>洛陽貴公子。相逢垂楊裏。少年三五郞。金覊遊東市。</text>
<title>次前人韻</title>,<text>天下邊無事。四海無一空。萬方太平中。天子拱明宮。</text>
<title>次前人韻</title>,<text>宮花日猶早。江山入宮深。銀臺魚鑰下。玉樓漏沈沈。</text>
<title>次前人韻</title>,<text>月出宮花靜。昭昭天宇明。簫吹鶴仙樓。笙和龍飛聲。</text>
<title>次前人韻</title>,<text>浮鸞殿月高。千房聽砧聲。紅燭迎新秋。池檻水已明。</text>
<title>次前人韻</title>,<text>昨夜未央寵。今日君恩疎。日聞君王過。疑是夢中歟。</text>
<title>次前人韻</title>,<text>太平天子朝。五色藹藹然。召對入西蠻。聖恩如此全。</text>
<title>次前人韻</title>,<text>千林羣鳥飛。一坐樓閣齊。江淸月已近。野中天已低。</text>
<title>次前人韻</title>,<text>從軍少年時。凱歌卽日回。相別期百年。不意勝捷來。</text>
<title>天下太平春</title>,<text>四方天下氣氤氳。瑞色先從氣紛紛。含哺鼓腹老翁等。長歌擊壤意歡欣。</text>
<title>明月滿綺城</title>,<text>春風柳色帶烟霞。圓魄光明萬戶家。城上月光同四海。誰家誰戶月高斜。</text>
<title>日長如少年</title>,<text>春日遲遲萬物新。長長瑞色太平人。花香帶霧春風晩。朝日紅光如昨辰。</text>
<title>暎翠亭</title>,<text>千百萬花三月林。長安若近九重深。東看南岳崔嵬處。朝日紅霞正壯臨。</text>
<title>敬次肅宗大王賜海昌尉唐鷄韻</title>,<text>淸晨早起聽鷄鳴。淸澈三號玉宇明。喔喔央然同决闘。喈喈鼓動勝爭聲。</text>
<title>大雪滿弓刀</title>,<text>微月六花滿黑天。單于乘夜棄營前。案中鐵甲寒且冷。韔裏角弓難彎弦。</text>
<title>詠夏夜 戊辰</title>,<text>却退晝炎夏夜淸。長天萬里玉輪明。一般古意今猶在。須看涼風水面生。</text>
<title>佳孝堂 碧水銀㙜萬種色爲韻</title>,<text>伏以堂宇壯高。棟梁宏碩。丹不施而儼然。意葢由於無斁。䓗籠之瑞氣從起。初日之將紅。氤氳之徍光須看。含春之已碧。時則八日春辰。三月節美。連歡慶而無間。接涵仁之密邇。吐芳香蘂。是玉階之花。無盡甘泉。通金井之水。是乃粤我英考。布其恩綸。嘉慈宮之誠孝。賜先王以印銀。洞洞屬屬之誠。莫非天道之大。勉勉孜孜之德。豈無慈功之新。是故追思瞻看。庶勉靈㙜。感故事而興喟。逮今日之心開。善繼善述之誠。當思周武。承歡承悅之孝。亦勉老萊。予乃擴于心衷勉于方寸。祝寶齡於斯千。寓微忱於於萬。弘仁恭默。此其億萬年之經營。賓陽崇文。亦曰千百歲之固建。此以三字正輝。六宮皆頌。初翼閣之無成。今堂宇之咸種。莫謂茅茨之不剪。猶曰南面之尊。雖爲參差之有卑。宛若九階之重。亂曰邦國安康。孔仁慈德。報春暉之初光。仰睿哲之和色。乃聖乃神。乃文乃武。咸仰英考之烈謨。爲君爲師。爲父爲親。佇見人君之徽則。</text>
<title>天翰閣 鳳吐流蘇帶晩霞爲韻</title>,<text>述夫雲裏翠微。日下朱棟。霽月光而自迎。淸風來而徐送。紅光乍照於欄檻之上。奇哉兩龍。丹輝初暎於罘罳之間。形似雙鳳。若有輾轉往來。逶迤周顧。思前稱之通今。憶因循之參互。蔥籠瑞色。正若殿上金鰲之尾居。藹然佳光。須從簷間玉龍之珠吐。時則五月夏節。八門簾鉤。通四門而開闢。滌一心之憂愁。枝上鶯鳴。覺嬌聲之欲盡。林間蟬響。若桐中之將流。正是集祥其翼。興福其符。考寶簿之傳載。奉雲漢之書圖。丹書鐵券之光。將表王者之封爵。羅幕金樻之奉。咸仰榻上之流蘇。是以天翰其名。宸墨其大。追想昔之聖心。必備衛而張葢。莫謂千金之寶。必稱金玉瓊珠之輕。正是萬年之傳。不羡綾繡錦貝之帶。今則古蹟完移。謨堂敬本。傍大造之後㙜。處崔嵬於禁苑。冕章絳服。謹展拜謁之誠。天閣寶香。猶恨移奉之晩。亂曰今空之閣。每審其嗟。思怳惚之奎翰。望虛空而欽佳。前日之明光。猶帶閣上祥雲。今者之尊敬。正仰堂中瑞霞。</text>
<title>淸心亭 月明白露澄淸光爲韻</title>,<text>述夫高構鳳翔。長接龍骨。天上三光日月星。人間五福衣裳笏。襟千山而望洋。控萬樹而將發。明光照廣天。淸水量長髮。石龜金鶴。將連朝來之瑞霞。貝闕珠宮。亦應夜上之輝月。生白露霜。侵輕羅韈。於是秋風一過。夏雲不迎。紅葉楓林交夏草。素雲凉淸隔時貞。山原廣其盈看。鳥獸樂其正鳴。巍然臨陌谷。俯看指盈名。五色之光輝應節。鳴鑾噦噦。四匝之寶彩敬奉。聲玉明明。臨川光照。彭澤氣生。每當夜靜四空。風生不逆。九月望鄕九日㙜。百羣思雁百行適。心淸閒而意秋。日暮晩而送客。雕閣兼茫茫。畫楹無脉脉。天寶物華之貴。猶帶斗牛之墟。地靈人傑之奇。豈無紫▼(禾+微-彳)之白。無人不安。有處難責。必稱天下之奇。禁籞其遇。雲觀霧樓接地高。星橋風閣連天暮。貪泉酌而味甘。陋巷居而心固。倚欄緩吟。遊望極安閒步。俗士廻駕。逋客之手謝豈當。松子長生。留矦之身從已露。無微不通無物不慕。時則四鼓初夜。五漏將昇。燈燭無明明月皓。氤氳召瑞瑞光凝。勝專在於今苑。景不借於古滕。西山朝雨霽。南浦暮雲登。畫棟之翼如金鸞。殆天之所置。珠簾之捲於玉角。侵人而欲澄。畫以金匝。淸以澄勝。乃者眼前列看。目矚廣迎。千歲萬年千萬歲。長思長想此亭情。鏡一如之澄也。月萬光之霽晴。睢園絲竹。聽鄴水管簫聲。夜深月微。烏啼而霜如白素。天曙星隱。鴻鳴而雲如河淸。寒氣之上。秋色之盈。亂曰高高山上。欣欣爭凉。紫袖昭容搖大扇。猶當今日退何傷。呼黃門之在側。服紫隷之有行。蟋蟀鳴三壁。詩詞記事詳。珠額之筆跡在焉。葢古臣之所畫。璇板之詩體奉矣。亦列聖之寶光。律賦呼詠。六韻不長。</text>
<title>書香閣 五更三點玉階蟲爲韻</title>,<text>述夫紗綺雕窓。繡畫紅戶。前石榴之顆千。後金槍之柄五。千里碧海之金烏。光照於宙合之樓。百尺彩棟之珠簾。鉤捲於書香之廡。是乃杯置海蛤。筆則水晶。春日遅之薄暮。漏閣速之五更。柳上鶯聲。能傳春色之艶好。殿頭鸚舌。那堪失雙之悲喤。乃於書籍在北。文房在南。舞蹈祝而叩九。嵩拜獻而呼三。碧桃樹邊。賞觀宮娥之花揷。紅梅枝上。可憐畫蝶之香含。每看殿前爇香簷邊風颭。玉階傍而蘭芳。金欄灑之梅點。雲影日近。曝書籍之香風。盆裏魚遊。連釣竿之鉤餂。其於臨川朱華彭澤綠竹。掃花落之如雲。歎姿豔之如玉。氤氳紫氣。先從西成之門。蔥籠綠烟。光照東閣之褥。時則三月春節。千行金釵。展彩牋於玉案。聽鳴歌於珠階。珮玉鏘鳴。聲中節於春屋。笙簫和曲。調應奏於志諧。亂曰日暮月出。冬去春風。庭前唳之黃鶴。堦上動之靑蟲。和光午天。不捨程明道之隨柳。太平氣像。每稱我朝鮮之觀豐。</text>
<title>擬周進飯樂章</title>,<text>王者高嵬。樂師奏呈。饔膳濟濟。鍾鼓彭彭。高高下下。鏘鏘之淸。恭惟爰遵盛禮。進酒進羹。五色不亂。八音克明。初進玉食。重上金箏。大夫司徒。矦伯公卿。彈琴筠管。鼓瑟吹笙。萬壽無疆。敢稱兕觥。樂之醉之。其盛其盛。右高嵬一章章十句。初飯。初飯纔下。次鼓進呈。琴瑟調和。鍾柷聲彭。乍上而下。分濁之淸。恭惟克勤克儉。不盈酒羹。盡善盡美。則哲則明。再上金饌。吹籥彈箏。越彼士矦。公伯子卿。我有嘉賓。酢之吹笙。稱彼南山。以獻壽觥。濟之列之。其整其盛。右纔下一章章十句。亞飯。再膳之畢。三奏樂呈。芳菰之列。雅頌鼓彭。下而高而。上和低淸。恭惟乃文乃武。戒滿於羹。神人以和。音律之明。三飯進之。次奏瑟箏。濟濟多士。矦伯公卿。醉我肴饌。樂我瑟笙。拜手稽首。敢進壽觥。不侈不盈。不亂不盛。右之畢一章章十句。三飯。於樂鐘鼓。其四進呈。肴之列也。有聲其彭。日朗辰吉。律和音淸。恭惟式遵式禮。設饌設羹。胄子敎樂。調也益明。四膳進呈。石磬金箏。凡百執事。幾千公卿。被我后德。樂我管笙。恭上之爵。萬壽之觥。如松栢茂。如川流盛。右鐘鼓一章章十句。四飯。</text>
<title>王大妃殿進饌致詞 己巳</title>,<text>慈孝至大。親奉瓊觴。昇平嘉會。祝嵩無疆。七酌旣齊。三絃調和。景春不老。集瑞爭賀。</text>
<title>恭誌先朝奉和英廟祈稔閣御製詩帖 並小序○辛未</title>,<text>我寧考二紀臨御之間。大聖至治。於乎不忘。而觀於此貼。興慕痛切。奉而覽之。敢不服念。因而恭以短詞次之。民事不可緩矣。東海奏豐年。八域極廣。堯風甚依然。</text>
