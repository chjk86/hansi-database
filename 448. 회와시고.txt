<title>三藐寺。次存窩韵。乙丑</title>,<text>翛然掉脫俗緣紆。暇日尋眞學士俱。幽興便從佳處足。新詩寧合此間無。淸溪白石迎塵屐。赤葉黃花蘸酒壺。休說今來非舊約。並鑣同醉卽良圖。</text>
<title>又得宮字</title>,<text>偶逐諸公入梵宮。寺樓軒敞冠吾東。群山破碎平蕪際。大海微茫積氣中。我輩相逢仍勝地。世間何者更高風。登臨最引遊人興。霜後楓林葉葉紅。</text>
<title>次▦▦▦韵</title>,<text>返照霜林盪相射。滿山雲錦更添奇。吾曹勝會仍佳地。色色形形捴是詩。</text>
<title>又次紅字</title>,<text>鯨濤蜃氣盪靑紅。島嶼微茫大陸空。徙倚東臺騁遐眺。海天殘照點歸鴻。</text>
<title>又次迷字 二首</title>,<text>林靄霏霏萬壑迷。晩扶殘醉上危梯。已拚吾輩金沙會。更喜佳賓玉友携。山雨夜鳴霜葉上。海鴻秋度海天西。憑欄何處偏挑興。衰草寒虫入夜啼。一上高樓四望迷。怳疑身跨綠雲梯。方嫌擧白金罍渴。却喜談玄玉麈携。林影纔分禪塔北。鍾聲已落海樓西。山牎夜雨添詩興。倚柱吟時鸛鶴啼。</text>
<title>又次禽字</title>,<text>偶入恒沙界。相逢祗樹林。攢楓經夜雨。喬木結秋陰。托趣盈樽酒。知音在匣琴。不堪離別後。歸路聽山禽。</text>
<title>次李松壑 時興 寄示韵</title>,<text>名區共辦采眞遊。望海秋登百尺樓。氣槩元非今世得。雄詞合向古人求。忘形酒席開雙眼。作劇騷壇讓一頭。怊悵別來秋已盡。新詩和罷却生愁。</text>
<title>次李君 挺天 寄示韵</title>,<text>秋山作伴住多時。酒壘詩壇幸共追。已向名區償宿債。更從蘭室契深知。雲開疊島滄溟闊。月到諸天色相奇。仙賞纔回離索久。夢中時復接芝眉。</text>
<title>次釋來答三顧韵</title>,<text>千秋伊呂並高名。誰遣先生亂世生。三顧草廬恩旣重。再噓炎運業將成。風雲契合同魚水。泡沫呴嚅化蜀氓。誓竭忠貞興漢室。他年壠上返躬耕。</text>
<title>次伯氏韵</title>,<text>屠龍壯志撥年衰。正値芹宮視學時。千里佇看神駿騁。九重將結聖君知。無那北闕靑雲客。難和陽春白雪詞。莫歎霜蹄今蹔蹶。會須昭代鳳毛奇。無那一作莫論。斜日丹墀對。</text>
<title>次後萬壁上韵 後萬卽新院主人也</title>,<text>木落淸霜後。溪添曉雨餘。征人炊晩飯。里老薦香蔬。宇宙容踈放。行裝任卷舒。藜床聊借宿。那羨屋渠渠。</text>
<title>次伯氏韵</title>,<text>江空木落鴈嘶秋。萬里晴波泛白鷗。終日隨流來又往。不關人世有深愁。</text>
<title>次恒坤韵</title>,<text>小築曾開水石間。數椽茅屋繞靑山。風塵拂袖携筇去。世上功名不博閑。淸宵皷角報更深。星斗迢迢萬籟沉。默坐焚香塵慮淡。箇中期保歲寒心。星河錯落夜雲平。天外時聞鴈一聲。徙倚危欄淸不寐。滿簾秋月故鄕情。香殘睡鴨裊靑烟。旅館寒燈惱客眠。讀罷離騷夜將半。拓牎時復看秋天。北望雲烟萬里開。倦遊情興轉悠哉。天高木落秋將盡。此夜頻傾泛菊杯。</text>
<title>次老杜九日韵 四首</title>,<text>重陽仍令節。遠客且深杯。勝會天應借。羈懷醉始開。東籬花正發。南國鴈初回。陶令今千載。何人送酒來。蠲眠頻索句。取醉强拈杯。佳節遒難盡。羈懷撥不開。秋從今夜去。寒逼大冬回。長嘯愀然坐。西風拂面來。蕭蕭虛館靜。羈思集深杯。巖楓經雨盡。籬菊傲霜開。那堪送秋去。况是隔年回。塞鴈還多意。長空叫月來。倦客悲秋夜。佳辰泛菊杯。霜侵吟榻冷。風颭短簾開。宇宙人空老。江湖鴈復回。寒聲動蕭瑟。山葉撲簷來。</text>
<title>菰院。贈李尙州啓而。</title>,<text>鳧舃朝天去。蟾宮折桂回。知懷經世志。賀得出羣才。並榻琴軒靜。連鑣驛路開。離歌當歲暮。雲外斷鴻哀。又行役人空老。天時鴈復回。艱虞逢世變。蹇拙愧吾才。客路千山暮。秋雲萬里開。行裝唯一劍。彈鋏意悠哉。</text>
<title>又得愁字</title>,<text>麻衣聯皁盖。談笑失愁。賓館成佳會。長程辦勝遊。虫吟菰院夕。鴈度竹山秋。逆旅仍相別。驪歌意轉悠。</text>
<title>又得靑字</title>,<text>客舍秋霜白。歸程亂岫靑。寒鴉啼樹抄。曉鴈起沙汀。宦興如啖蠟。鄕心若建瓴。南遊仍歲暮。嬴得鬢星星。</text>
<title>次淸潭菴僧韵</title>,<text>閑雲出岫鳥飛還。倦客歸來臥故山。淸磬一聲僧入定。焫香禪榻淡相看。江城霜落鴈初還。竟日開簾對遠山。紅樹白雲無限好。滿林秋色盡情看。頭陀山月十分淸。沙際時聽宿鴈驚。虛閣夜深人語靜。寒林葉葉捴秋聲。</text>
<title>偶吟 二首</title>,<text>他鄕秋作客。長夜夢還家。看斗愁移柄。挑燈喜結花。山雲依檻宿。江月入簾斜。歲暮秦京遠。歸應雪滿車。淸秋容易過。乘興到山家。度壑看楓葉。循籬采菊花。林披鷹眼疾。網密鯽鱗斜。尊酒成佳會。醉歸月滿車。</text>
<title>鹽峙周童子餉紅柿。詩以謝之。</title>,<text>風雨前秋滯孤店。愛君文彩詠高軒。殷勤此日携霜柿。來訪深山厚意存。</text>
<title>遊苕麻寺</title>,<text>度壑踈鍾迥。緣溪細路分。烟霞開凈界。泉石絶塵氛。寶殿依紅樹。閑僧禮白雲。蕭然幽事足。終日醉醺醺。</text>
<title>又得歸字</title>,<text>樓外層巒碧四圍。樓前落日澹暉暉。淸泉白石當輕策。晩靄晴嵐和客衣。梵誦歇時山籟靜。佛燈微處雨花霏。閑僧敲磬雲林暮。石逕携筇踏月歸。</text>
<title>又得溪字</title>,<text>疊疊雲巒曲曲溪。幽尋此日入攀躋。風敲萬壑松濤壯。靄羃千林客路迷。寶殿層陰連白塔。頭陀晩景上丹梯。齋僧燒罷僧歸院。淸磬聲中日欲低。</text>
<title>得遊字</title>,<text>淸秋遠客辦奇遊。落木寒雲古寺樓。應識山靈嗔我去。故將風雨滯歸輈。</text>
<title>又用溪字 三首</title>,<text>爲訪叢林繞碧溪。雲山千疊且孤躋。金沙凈界踈鍾逈。花雨諸天寶月迷。澹靄透簾籠坐榻。寒風捲葉颭層梯。幽吟此日塵機息。徙倚危欄夕照低。雨洗靑山綠漲溪。興來今日且窮躋。寒雲晩羃千林暝。落葉全埋一逕迷。禪幌繞龕金化佛。寺樓臨壑石爲梯。歸筇滿惹烟霞色。薄暮踈鍾出洞低。靑山盡處卽寒溪。勝槩全輸蠟屐躋。樓壓翠嵐禪幌冷。殿依紅樹佛燈迷。登登霧暗黃金界。步步雲生白玉梯。淸磬一聲僧入定。石門鴉亂夕陽低。</text>
<title>卽事書懷</title>,<text>空山歲暮掩寒窓。歸臥林園酒滿缸。跡廁明廷慚第一。時多國士譽無雙。雲巒簇簇當簾額。蓬藋蕭蕭斷谷跫。何物人間能似我。白鷗汎汎弄淸江。山繞茅簷月印窓。靜中唯對濁酒缸。身歸綠水靑山曲。夢逐滄波白鳥雙。苔逕每忻容緩步。蓬門幾度枉隣跫。明朝且伴漁翁去。十載塵纓洗碧江。靑燈談笑倚書窓。白酒新芻濃滿缸。鵾化北溟元有數。驥騰南國亦無雙。虛簷月入初成晤。空谷天寒屢枉跫。京洛每思鄕社會。暮年歸興滿滄江。靑山數疊擁軒窓。與客蕭然對酒缸。落日飛鴟聲啞啞。寒天歸鴈影雙雙。雲深漢水迷魂夢。歲暮空山喜足跫。行李幾時歸赴洛。一帆搖曳下淸江。向夕輕寒透客窓。逢君且發昨醅缸。淸宵對月人三四。玉宇呼霜鴈數雙。旅榻忻成良友話。柴扉不許俗人跫。應知馬首東去日。千尺層冰塞漢江。</text>
<title>寺樓晩望。憶仲氏。當在游苕麻寺下</title>,<text>數疊靑山綠水濱。寺樓顯敞切秋旻。禪林物色渾堪賞。只恨登臨少一人。</text>
<title>歸心</title>,<text>歸心迢遆獨憑軒。十月溪山雨雪繁。回鴈未傳南國札。客窓頻▣北堂萱。雲陰晻靄山千疊。愁緖紛繽酒一尊。薄寒捿鴉飛欲盡。夕烟深處閉荊門。</text>
<title>明朝將歸洛下。留別諸君。</title>,<text>靑燈談笑酒初醒。遙夜寒牎聽雨聲。明發更催京洛去。白雲流水捴離情。</text>
<title>途中書懷</title>,<text>南遊一月着征鞍。歲暮懷不自寬。行旆去隨鴻鴈遠。弊裘歸犯雪霜寒。山當馬首看千疊。路似人心劇百盤。惆悵漢京猶在夢。爲言旅徒且加餐。</text>
<title>次伯氏南漢觀操韵</title>,<text>軍聲鞺鞈海山騰。百雉層城半夜登。▣地風雲連萬幕。滿天星月混千燈。轟砲震壑雷霆鬪。積氣排冬岳瀆蒸。如得當時頗牧將。虜廷寧復事金繒。</text>
<title>向法華寺。途中口號。</title>,<text>偶逐兒曹興。來尋秪樹林。千峰留雪色。萬壑逗秋陰。境寂遊人少。山深怪鳥吟。寒僧鳴夕磬。殘日欲西沈。</text>
<title>偶吟</title>,<text>年來埴久冥行。志業空踈愧未成。白雪陽春元寡和。黃鍾瓦缶謾同聲。難將一世浮榮事。換▦千秋不朽名。商量此身遅暮計。拂衣唯欲老江城。</text>
<title>又用前韻</title>,<text>臘雪條風感歲行。酒醒虛館夢難成。愁看半壁殘燈影。厭聽中宵畫角聲。塵世卽今無好事。達人終古㗛浮名。歸心且與年光促。夜夜寒窓夢洛城。</text>
<title>次孟襄陽韻</title>,<text>靜裡看朱書。端居卧弊廬。理窮吾道蘊。心與世情踈。性本陽初復。天時歲又除。三時勤省察。惺惺儘靈虛。</text>
<title>元日。次弇山韻。</title>,<text>南國春光一夜饒。寒威着處更難驕。酌來樽葉名爲栢。頌去盤花認是椒。東閣勝歡當令節。北堂佳氣藹元朝。呼盧且與群兒戱。垂老童心尙未消。臘盡春回景物饒。早梅矜艷柳生驕。生涯已許唯憑酒。世味休言若擣椒。天外又逢靑帝節。日邊時夢紫宸朝。歸期且卜今旬復。山雪江氷定未消。崎嶇偏向宦塗饒。貧賤田生且莫驕。薄質慚同秦社櫟。晩年歸護越山椒。周南一病悲留滯。極北千官想早朝。逢春倍切憂時念。霜着顚毛也不消。陶園蔣逕興偏饒。終古誰能貴不驕。莊叟自甘同槁木。屈平何苦詠申椒。閑中交契輸泉石。案▦詩書了夜朝。深巷春來經過少。臥看金鴨篆烟消。</text>
<title>又得蘋字</title>,<text>昨夢汀洲采白蘋。鷺眠鷗浴滿江春。谷風習習噓生物。楊柳依依愁殺人。芸閣靑藜元不分。小山叢桂可爲隣。出門望遠劃然嘯。雨歇長堤草芳新。</text>
<title>琵琶潭</title>,<text>和山山下水如藍。流作琵琶百尺潭。循岸不妨揚素浪。捲簾聊復挹晴嵐。堂開綠野堪娛老。位峻黃扉未脫驂。他日會須分華半。一區南北共幽探。</text>
<title>龍仁縣齋。喜黃君 晩曾 見過同賦。</title>,<text>雲樹蒼茫隔舊容。西河離索古今同。如今邂逅風塵裡。夙昔從遊翰墨中。南岳豹文猶隱霧。北溟鵬翼佇摶風。琴尊此日逢迎地。綠柳春晴淡靄籠。湖天秦樹阻音容。何幸淸歡一夜同。休羨故人霄漢上。尙看交態酒杯中。千秋謾詠凌雲賦。萬里行乘破浪風。醉後新詩題壁半。也應他日碧紗籠。離奇蟠木籍先容。楩杞才猶社櫟同。已喜萍逢千里外。可憐蓬累十年中。華筵秩秩淸宵月。春鳥嚶嚶綠柳風。莫歎雲泥今日隔。人生貴是謝樊籠。</text>
<title>又得遊字</title>,<text>尙憶曾同翰墨遊。聲華藹蔚盖南州。春風會面渾靑眼。永夜論心各白頭。人世只今歌雪曲。丈夫從古困萍逢。偶共琴軒榻斗酒。詩篇且蹔▦蹔留。西蜀長卿倦薄遊。子虛聲價動中州。鵬程忽失搏羊角。浪跡應須信馬頭。三刖未收懷璞淚。十年空賦伴牢愁。詩篇斗酒聊相▣。虛舘春風且共留。東來當日采眞遊。白雪高風動洛州。妙歲聲名湖右擘。暮年栖息海西頭。左思謾道傳三賦。平子誰憐咏四愁。却恨雷公難再遇。牛墟紫氣至今留。</text>
<title>又得車字</title>,<text>官堤草綠上春初。㜻彼吾君且枉車。江海十年身已老。風波百折鬢全踈。詩成野館梅花煖。酒重賓筵柳葉舒。明發更催京洛去。別來音信托雙魚。春晴官柳綠敷初。征客新膏赴洛車。聯榻喜成萍水會。把杯愁看曉星踈。中年懷抱添愁惡。末路行藏任卷舒。努力丈夫臨別語。化鵬須學北溟魚。</text>
<title>又得斜字</title>,<text>春滿河陽麗景斜。琴尊多暇懶開衙。墻頭綠柳新搖影。堦面靑苔漸吐芽。靑眼剩忻同對榻。白頭且莫歎靡家。擡來醉眼看天地。世事紛紛任鬪蝸。</text>
<title>過琵琶潭南相國宅 九萬</title>,<text>靑山中坼碧潭開。丞相亭臨柳岸隈。此日逢迎新酒熟。急呼烟艇下灘迴。</text>
<title>又用前韵</title>,<text>勝地今看別業開。孤亭寄在白雲隈。淸潭一曲深無底。興滿蘭舟擊汰迴。</text>
<title>又得尋字</title>,<text>夙駕踰秋嶺。茲亭仍獨尋。樹端靑嶂合。巖下綠潭深。幾歲調梅鼎。今來守桂林。先憂在進退。重見古人心。</text>
<title>送金載邇赴鏡城</title>,<text>天地日蕭索。其如離別何。客程連白草。飮餞折黃花。歡意洛中少。故人關外多。乘流聽坎止。行矣愼風波。</text>
<title>九日。同崔兄汝久甥大登蚕頭。</title>,<text>淸秋來倚國師壇。漢北山河入醉看。塵路行人如蟻聚。帝城佳氣欝龍盤。杯傳令節關心綠。楓帶新霜盡意丹。向晩蚕頭舒一嘯。竹風松籟擁高寒。</text>
<title>送洪九言出守密陽 二首</title>,<text>聞說密陽府。嶺南樓㝡高。䧺州仍勝地。傲吏卽詩豪。臘破輕紅蘂。春濃淺碧醪。秪應明月夜。時復憶吾曹。好去凝川守。天寒雪滿途。往時愁賦鵩。今日喜乘鳧。行李唯琴鶴。官居勝畫圖。獨憐蘭省客。爭奈鬼揶揄。</text>
<title>送趙德而慶源傳諭之行</title>,<text>氷雪鐵關路。胡爲君遠行。迴波龍起洛。啣命馹催程。山到磨天峻。雲連大漠平。男兒要歷覽。臨別莫傷情。</text>
<title>李進士 時興 挽</title>,<text>憶曾秋寺共淸尊。風雨蕭蕭夜向分。詩罷石壇霜葉墜。酒醒山閣曉鍾聞。泥鴻一去同春夢。遼鶴千年謝世氛。惆悵襟芝峰下宅。獨留松月白紛紛。</text>
<title>月夜。與甥大同賦。得光字。</title>,<text>秀薄送淸影。仰看明月光。薰風吹滿地。渥露厚如霜。瓠葉味雖薄。鹿鳴思正長。吟君詩句妙。標格自陳王。再疊渥露塗庭草。沈吟坐夜光。墻頭花似海。簾外月如霜。詩自幽閑得。興因杯酒長。芳園今夕會。何遽讓潘王。</text>
<title>棃花得花字</title>,<text>千門桃李鬪豪奢。更有冰葩殿百花。經雨淡粧梅讓艷。着香寒色雪羞華。開時已遣遊蜂亂。落處渾疑粉蝶斜。獨洗朱鉛擅奇麗。可憐嬌似舊東家。</text>
<title>赴東園會</title>,<text>今日春歸盡。千門花亂飛。故人眞率會。邀我醉芳菲。</text>
<title>傳諭左相。曉向高陽。馬上口占。</title>,<text>夙駕踰沙峴。前山朝日光。穹林藏曙驛。候角動高陽。官柳縈烟細。郊棠挾路香。爲迎良佐遜。寧歎此行忙。</text>
<title>尹兄汝寬挽</title>,<text>末代饒奇袤。惟君獨古心。處家聞善行。對面識冲襟。每喜雙珠弄。那知二竪侵。高堂有鶴髮。噭噭涕涔滛。有美吾中表。家風襲舊聲。靑氊宜守業。白首未成名。誰識人如玉。空悲夢得瓊。外庭日蕭索。臨挽倍傷情。</text>
<title>往浴椒泉途中。逢柳悠遠。並轡偕行。少歇溪上。口號求次。</title>,<text>艸深留渥露。波恬躍潛鱗。今日班荊地。淸談對故人。</text>
<title>倒用前韵</title>,<text>我是游方客。君今赴洛人。偶乘濠上興。相與玩遊鱗。</text>
<title>午歇栗林下。次伯氏韵。</title>,<text>樛林密葉結層陰。過客頻留爽滿襟。何處一聲驚午睡。晩蟬鳴在栗林深。</text>
<title>夜宿村舍</title>,<text>夜尋村逕入荒蕪。旅舍蕭然四壁無。風露透帷寒不寐。擁衾唯待曉鷄呼。</text>
<title>又次伯氏韵</title>,<text>漢水終南映帶來。山河從古儘佳哉。雲端隱約瞻雙闕。戀主微臣首幾擡。</text>
<title>別悠遠次伯氏</title>,<text>歸鞭蹔滯更何傷。並轡渾忘客路長。忽漫相逢又相別。斷鴻江浦使人傷。</text>
<title>洪參判萬鍾挽</title>,<text>豐山家世自淸流。擢貳卿班寵渥優。心上渭涇無芥滯。眼中江漢渺萍浮。陰陽有患勞氷爨。露電催期失壑舟。簪筆又看珠樹在。祗應他日繼先休。</text>
<title>金梁途中</title>,<text>曉霧迷還斂。朝曦翳復舒。溪聲新雨後。野色仲春初。樹繞依山店。烟籠傍岸居。行行述所見。倚較向空書。再疊佳節淸明近。春山淑氣舒。柳搖風轉處。溪駛雨過初。鳥語弄晴景。人烟淡野居。南來無限興。輸入彩毫書。</text>
<title>征馬</title>,<text>征馬嘶淸曉。春風賦遠遊。雪消山欲動。天闊樹如浮。漢北白雲思。江南芳草愁。夕陽溪畔路。隨意看沙鷗。再疊南州春二月。連轡辦玆遊。烟靄村邊合。陽和草際浮。聯翩耽美景。酬唱失愁。盡日忘機處。晴波點白鷗。</text>
<title>我行</title>,<text>原野蘼蕪綠。我行行傍溪。幽禽集灌木。老馬㥘春泥。晩靄籠村暖。歸雲度嶺迷。悠悠川路遠。山外夕陽低。</text>
<title>竹山。次仲氏韵。</title>,<text>治亂相乘百歲間。始知天意若循環。卽今聖代無邊警。從古空城護竹山。鷲嶺雲埋殘堞隱。摩尼月照麗譙閑。升平且許通南北。盛漢何須閉玉關。</text>
<title>迦葉村。次仲氏韵。</title>,<text>南州歸客又重來。村落依然傍岸開。歧路十年長役役。鬢毛長向此中催。</text>
<title>次仲氏韵</title>,<text>[本文缺]</text>
<title>又疊溪字</title>,<text>雪盡靑縈岫。冰消綠漲溪。逕斜欹亂石。衣濕點晴泥。百折雲梯坼。千重嶺樹迷。振衣登絶頂。回視衆山低。</text>
<title>長坂途中</title>,<text>幽溪決決亂山深。薄霧踈雲易夕陰。鸛雀拖烟歸野樹。鵓鴣啼在嚮春林。愁頓失連轡語。佳興全輸倚較吟。南來且喜鄕園近。一抹頭陀露碧岑。</text>
<title>又疊間字</title>,<text>深谷逶迤疊嶺間。亂峰回畓若星環。暝雲初起鳥歸樹。斜日欲沈牛下山。佳節且看三月近。浮生嬴得百年閑。鸎啼燕語垂楊裡。傍岸人家掩竹關。</text>
<title>過上草平</title>,<text>東風吹煖艷陽天。芳艸萋萋柳拂烟。黃鳥巧當幽樹囀。白鷗閑倚曲渚眠。客度春山晴景裡。僧歸古寺夕陽邊。南遊剩得奚囊富。一景看來一賦篇。</text>
<title>次仲氏平字</title>,<text>晴川芳艸接天平。春滿湖山並轡行。千里故園回客駕。一年佳節近淸明。凌風燕翮輕初疾。隔樹鸎聲澁未成。幽興此來何處最。野桃溪柳捴詩情。</text>
<title>爲汝公所謾。往槐山破馬墳而無所驗。歸路無聊。聊吟短律以自警。</title>,<text>妄信靑烏說。來尋鶴嶺厓。牛眠元不易。馬塚果無埋。可笑人人惑。從知處處皆。平生今日後。庶幾悟齊諧。</text>
<title>茅山山齋。雨中閑坐。次東坡咏雪兩韵。</title>,<text>春城微雨晩纖纖。着處東風破凍嚴。爲客厭看沙岸柳。供盤曾乏水晶鹽。苔紋正爾新侵砌。燕子從渠自閙簷。褰箔小軒頻北望。暮雲埋盡漢山尖。開軒癡坐數歸鴉。深巷蒼苔斷客車。沙岸風搖新柳絮。村園雨放小桃花。門關栗里淵明宅。春滿茅山道士家。垂老正饒江海興。烟波隨處學漁叉。</text>
<title>次仲氏歸字</title>,<text>江南艸綠燕初歸。滿眼芳菲二月時。山閣捲簾朝雨細。野亭欹枕午風遅。茶甌酒盌俱牽興。溪柳園桃捴可詩。塵陌幾年長役役。故園今赴白雲期。</text>
<title>又疊天字</title>,<text>疊壁穹林擁峽天。深山日落斷人烟。懸崖路細羸驂倦。亂樹雲深宿鳥眠。秪向明星分斗北。遙尋候火走溪邊。玆行辛苦多懺悔。歸臥茅齋咏一篇。</text>
<title>夜臥口占</title>,<text>奧室微溫處。春宵細雨時。正宜高枕臥。何苦坐吟詩。</text>
<title>又賦六言</title>,<text>半壁孤燈暗暗。春山細雨霏霏。不眠獨坐長夜。遠客思歸未歸。</text>
<title>又用前韵</title>,<text>聽雨山齋夜。春深艸綠時。園桃應盡發。酬唱可無時。千里愁黯黯。一簾踈雨霏霏。江南春色將晩。遠客何時得歸。</text>
<title>春雨得農字</title>,<text>方春時雨降。萬物自然濃。但覺東皇澤。難尋造化蹤。山溪淸激激。岸艸綠茸茸。經理西疇事。深宵語老農。</text>
<title>雨中閑坐</title>,<text>閒牎睡起澹忘言。春雨霏霏晝掩門。好鳥自來喧翠柳。鄰翁已去倒淸尊。輕嵐入座濃初滴。芳艸侵堦綠正繁。佳節一年寒食近。小桃開遍水邊村。</text>
<title>又疊前韵</title>,<text>洗耳年來厭俗言。捿遅可以老衡門。湖山夜雨詩千首。桃李春風酒一尊。新燕語闌簾影轉。晩鶯啼處柳陰繁。蕭齋盡日無多事。步屨斜陽訪杏村。</text>
<title>又疊纖字</title>,<text>烟波閑弄徽文纖。遯世還如釣澤嚴。蒙叟自能輕紱冕。韓公何苦歎虀鹽。生平不負山當戶。到處相隨月入簷。更向林園掩關卧。滿庭春艸綠抽尖。</text>
<title>三疊纖字</title>,<text>宿雨初晴雪復纖。仲春風日倍冬嚴。偏憐輕冷欺紅蘂。忽訝靑山似白鹽。鴈陣驚寒回北翮。燕兒隨煖傍南簷。幽人煖酒仍題句。凍筆呵來觸口尖。</text>
<title>夜董磨石之役。次仲氏韵。</title>,<text>鍊彼他山石。課敦將及晨。屈伸元在臂。俯仰亦隨身。滅四方求彩。磨稜漸覺磷。明朝將更勵。須如鏡面新。</text>
<title>又占絶句</title>,<text>黃昬盛取水邊沙。鍊得它山石四窠。吾道下工還類此。只言如琢又如磨。</text>
<title>又疊濃字</title>,<text>一春旱頗久。三日雨初濃。灑處微聞響。沾來細有蹤。田家方慰滿。花意正丰茸。欲趁好時節。耕耘學老農。</text>
<title>復用歸字。奉別仲氏先歸。盖趁三月製故也。末句及之。</title>,<text>秦山漢水送將歸。草綠江南怨別時。客意愴離徒黯黯。行車臨發更遅遅。空吟謝氏池塘句。誰和彭城夜雨詩。聞道泮宮春試士。好將詞賦趁佳期。再疊留滯周南獨未歸。鳴鳩乳燕住多時。波深漢水魚書斷。路隔秦山蝶夢遅。沙岸忽分鴻鴈影。春風空賦鶺鴒詩。應知故國鸎花晩。馬首東歸可卜期。</text>
<title>先山石役。經營有年。今始畢役安排。以識追感之懷。時戊辰二月也。</title>,<text>表𡑞微誠久未成。諸孤夙夜費經營。琢磨幾歲治牀卓。排列今朝賁塚塋。行路認來應下馬。享禋▣處可麗牲。雖然闕却龜趺樹。莫謂粗伸不肖情。</text>
<title>龍仁琵琶潭。卽南相別業也。其水泉之奇勝。甲于一境。玆賦一律記之。</title>,<text>琵琶潭水碧於苔。百尺危亭壓釣臺。波漾百尋朱拱去。霧籠千疊碧山來。先生柳向門前種。隱者花多堤上栽。徙倚曲闌春寂寂。獨憐魚鳥不相猜。南公亭子澗之濆。爲愛軒牎近白雲。天際群巒靑簇簇。檻前春水碧沄沄。縱然廊庙紆籌策。卜得林園謝世氛。聖代卽今經濟急。不須移勒北山文。樓前潭水拍苔磯。樓外千峰碧四圍。柳岸風輕鸎已亂。蘋洲日暖鱖初肥。溪山是處堪娛老。塵慮醒來便息機。徙倚危闌幽賞足。閑心還共白鷗飛。</text>
<title>往琵琶潭途中口占。</title>,<text>爲訪烟霞窟。春風辦此行。山光添晩景。鳥語弄新晴。艸愛茸茸綠。溪尋曲曲淸。浴沂遺興在。倚較一含情。</text>
<title>觀山坂放火</title>,<text>春山初放火。烈焰接天長。却訝風霆鬪。渾疑渤海揚。狀如焚赤壁。勢急燒咸陽。俄頃千山黑。慘然令我傷。</text>
<title>騎省秋夜。次崔擎天韻。庚午</title>,<text>鳴蛩嘶鴈攪寒眠。起看星河闕角連。遂有故人相晤語。始知茲會亦因緣。潘生轉切淸秋感。郢客新傳白雪篇。從古奇才多轗軻。不須臨鏡歎流年。</text>
<title>二疊</title>,<text>苑樹蒼凉曳夕陰。小軒淸坐一燈深。樽前病起逢秋色。省裡朋來話夙心。雲氣近連天北極。漏聲遙度殿西林。此中詩語渾蕭瑟。和却吟蛩喞喞音。再疊蒼龍西畔起層陰。簾幕重重一院深。衣袖未除湖海氣。佩環難作市朝心。淸秋感興吟叢桂。中夜懷憶故▣。此地偶成文字會。百年交義在知音。三疊庭畔翳然松栝陰。一尊淸話故情深。搏鵬未擊千層浪。老驥猶懷萬里心。宦跡可憐營斗粟。詩名剩羨動詞林。紛紛末路啁啾裡。却喜重聞正始音。</text>
<title>茅山丙舍</title>,<text>對酒悲歌惜暮年。相看鬢髮各蒼然。城南往跡渾如昨。一枕今宵喜更聯。</text>
<title>茅山丙舍。同延聖輝 世華 次孟襄陽韻。辛未</title>,<text>纓冕我非願。駕言歸故林。端居唯好靜。空谷不嫌深。隱几聞黃鳥。開樽傍綠陰。偶成朋酒會。相與細論心。</text>
<title>又次摩詰韻</title>,<text>寂寞空山裡。柴扉晩不開。嬌鶯佳樹語。好客石門來。移席濃陰重。吟詩夏景迴。狂歌吾輩在。莫怪勸深杯。</text>
<title>與汝公 李翼望 聖輝訪沙潭之勝。延正萬斯直。亦從焉。馬上。次李白韻以示。</title>,<text>雲林獨樂豈傷廉。底事風塵久滯淹。淥水沙潭存夢想。白頭星署愧郞潛。龍蛇正爾尋幽壑。鸎燕從他閙畫簷。聞道山中薇蕨好。不關人世有魚鹽。項聯。一作生平不願留華屋。林壑唯思架短簷。余方爲騎省。故第四及之。</text>
<title>登七寶領。次斯直韻。</title>,<text>振衣千仞領。衆壑破深幽。可以游遐眺。因之散客愁。重林陰蔽日。五月凜如秋。躋險仍平陸。吾徒且莫憂。</text>
<title>萬景臺</title>,<text>萬景層臺上。翛然生隱心。樹端靑嶂合。巖下綠潭深。鳥語淸人耳。林風爽客襟。不知山日暮。隨意坐繁陰。</text>
<title>沙潭。次聖輝韻。</title>,<text>忽覺靑山坼。仍看碧玉流。何須富春釣。恰放剡溪舟。晤語關關鳥。生涯汎汎鷗。今來爲幽興。欲去更遅留。</text>
<title>又次聖輝韻</title>,<text>曾從物外起田園。遯世年來晩計存。杖策已經千疊嶂。沿溪忽見數家村。幽棲剩喜塵機遠。是事難從俗客論。可識吾君多道氣。携家將共入仙源。</text>
<title>空林寺</title>,<text>穹林窈窕護禪宮。遊客沙門杖屨同。霽月微升雲木外。天花亂落梵香中。幽居自愛留潭曲。晩計唯期守桂叢。淸磬一聲僧入定。上方深處佛燈紅。</text>
<title>次聖輝韻</title>,<text>年來多病宦情微。三逕新開遂賦歸。滿壑雲霞供眺望。傍籬花木報芳菲。飛觴每醉靑山月。無客常關白竹扉。暇日偶尋仙境去。一竿潭曲涴塵機。</text>
<title>次劉長卿韻</title>,<text>煙霞霽色上吟筇。興入前山翠幾重。僧與白雲幽壑出。客携晴月寺樓逢。思攀後穎叢生桂。夜臥空林第一峰。花雨歇來香飯熟。數群禪鳥趁晨鍾。後穎。在華陽下流。是王考碧梧公別業。</text>
<title>出空林口號</title>,<text>偶然聯袂訪仙源。㜻彼諸君可晤言。信宿禪房歸意懶。團欒杯酒故情存。山湧亂雲籠峽樹。客乘踈雨下沙門。它年擬結求羊侶。一曲淸潭自作村。</text>
<title>途中。使汝公呼韻。</title>,<text>年來世味飽辛酸。準擬風塵早掛冠。試向名區停策望。碧天無際瞹雲巒。</text>
<title>墩星城下。有層岩淸潭之勝。少憇口占。</title>,<text>午憇淸潭曲。層岩儘絶奇。阿誰專此壑。唯與老儂宜。</text>
<title>馬上口號 六言</title>,<text>山中微雨朝歇。物外遊人晩行。卜築淸潭一曲。定應終老吾生。</text>
<title>歸後。聖輝有約來宿。病不果。悵然賦此。</title>,<text>晩出仙山裡。衣巾和白雲。淸宵元有約。征路蹔相分。簷開唯對月。人到錯疑君。怊悵掩關卧。松聲空自聞。</text>
<title>喜聖輝，斯直，仲錫 延時萬 輩見過。同次唐詩韵。</title>,<text>幽人在浚谷。高臥度三春。時出柴門外。愛看芳草新。綠蘿陰覆逕。黃鳥語留人。是處堪娛老。投簪學楚臣。</text>
<title>從侄維坤家盆梅方盛開。次維坤韵。此下。係南征錄。辛未冬。以繡衣下往湖南。</title>,<text>天地氷霜後。寒梅獨占春。淸香與踈影。端合伴幽人。</text>
<title>常住寺。贈德賢上人。</title>,<text>南天渺無極。遊子意凄然。征役幾時歇。年華殊可憐。海山新有雪。野寺淡生煙。欲話客行苦。老僧相對眠。</text>
<title>大芚寺。贈文信上人。二首</title>,<text>擁傳遊南紀。雲山翠幾重。春風大芚寺。明月法王峰。聽梵依蓮宇。參玄響佛鍾。拈花微笑意。吾欲問禪宗。又偶到長春洞。攀援冬栢花。山臨滄海盡。路入白雲賖。叢竹藏苔澗。踈鍾認梵家。一年今夜月。誰與醉流霞。</text>
<title>途中逢雪</title>,<text>我行衝雨雪。驅馬向南關。水闊球林浦。雲開月出山。乾坤春欲動。𡽹海客未還。缺</text>
<title>壬申秋七月旣望。爲覲東郡。出城偶吟。</title>,<text>東關歸思正茫茫。一騎乘秋發漢陽。華岳雲烟晴冉冉。長城草樹晩蒼蒼。王灘立馬愁將夕。水驛聞蟬嬾就凉。堪笑此生何事業。十年形役鬢如霜。</text>
<title>宿龍津傴僂亭</title>,<text>江月明於鏡。江雲復送凉。漁歌來渺渺。客棹犯蒼蒼。幽獨愁難遣。逢秋意正長。今宵好晴景。誰與共吟觴。</text>
<title>過月溪</title>,<text>淸秋望不極。匹馬去遅遅。近峽山皆聳。沿江路轉危。人生何自苦。天意本無私。後凋有松桂。終焉托晩期。</text>
<title>宿萬義驛</title>,<text>關嶺渺無極。行人行且歌。水聲潦後壯。山色峽中多。涉險身全老。憂時鬢欲皤。故鄕千里隔。中夜望星河。</text>
<title>南江泛月</title>,<text>亭下南江白。亭前秋月輝。舟人渡頭語。渚鴈夜深飛。露氣微侵座。蘭芳暗襲衣。歌聲復淸切。令我不能歸。又蘋洲初解纜。宿鴈近人驚。月逈江流穩。天高露氣淸。佳姬彈錦瑟。游客引金觥。醉後高歌起。明河猶未橫。</text>
<title>次舅氏寄徐台韵。却寄徐台。</title>,<text>雙鳧飛向楚天來。都護新營壓海開。關以嶺東稱勝地。鏡湖之畔有屳臺。桑楡景合名區老。卿月光聯列宿回。中歲別懷元作惡。况堪秋氣日悲哉。再疊東方千騎擁軒來。楚地風烟萬里開。長對碧山褰短箔。幾携明月上層臺。年華海國虫催晩。尺素江陵鴈帶回。怊悵屳區違共賞。白雲流水意悠哉。</text>
<title>寄李令子文 用舊韵</title>,<text>秋來望月憶君多。中歲離懷較若何。未見歸田彭澤賦。誰憐去國伯鸞歌。天涯書札憑鴻鴈。歲晏衣裳戀芰荷。試采臯蘭遙騁目。關山無極水增波。又關塞渺無極。其如長別何。不須吟葛誕。唯聽喜桑歌。朔月低香岳。秋風渡薩河。南飛有鴻鴈。書札莫蹉跎。</text>
<title>新興途中</title>,<text>日落衆山暝。林風吹客衣。鳥穿紅樹度。僧向白雲歸。苔磵緣崖細。梵鍾出洞微。長歌入叢薄。霜葉欲翻飛。</text>
<title>鑑湖贈主人崔琥</title>,<text>鑑湖有遺名。千秋風月淸。▣▣▣▣▣。▣▣▣▣▣。竹樹蒼煙合。蒹葭白露生。看君多道氣。▣▣▣▣▣。</text>
<title>寒溪。訪金隱士子益。不遇。</title>,<text>厓谷窅無極。盤桓叢薄間。永懷商嶺隱。空作剡舟還。月出寒溪寺。雲深雪岳山。岩阿有桂樹。它日倘重攀。</text>
<title>望海</title>,<text>東面望滄海。乃知天地寬。但看元氣合。不見兩儀端。日月中間出。魚龍深處安。百川非灌此。䟽鑿定應難。</text>
<title>中元夜。登詠月樓翫月。</title>,<text>樓外滄溟萬里平。樓前孤月十分明。星河渺渺天容闊。霜露凄凄夜氣淸。北望雲山迷舊國。東來書劍滯荒城。中宵徙倚闌干曲。嘶鴈鳴虫共客情。又秋氣日蕭瑟。薄遊東海濱。若無今夜月。愁殺異鄕人。影轉寒山動。光涵積水新。淸輝同萬里。何處是西秦。又中秋皓月影團團。獨上危樓永夜看。河漢欲斜人語靜。滿天風露不勝寒。</text>
<title>西齋夜坐</title>,<text>海上秋氣早。草虫日夜鳴。天時遽如許。雙鬢皬然明。蕭蕭桐雨冷。嫋嫋竹風淸。幽人起遠望。城郭暮煙生。</text>
<title>東關途中</title>,<text>去歲南征今歲東。人生形役百年中。天時已近陽來復。世事空傷道益窮。關嶺極天唯鳥雪。石林啣日也終風。缺</text>
<title>奉呈舅氏</title>,<text>靑牛何日出秦關。寥落三年臥海山。剩有歸田彭澤興。深知鍊藥葛屳閑。蓬萊樓閣雲煙裡。積水魚龍嘯詠間。想得官梅應破臘。與誰携酒訪春還。</text>
<title>次徐尙書從兄寄示韻</title>,<text>自笑風塵跡太奇。還從東海訪安期。天邊節序招搖轉。關外山川雨雪時。散誕誰憐居士病。狂踈任受俗兒欺。年來忘却機心久。鷗鷺回翔且莫疑。</text>
<title>又次至日寄示韵</title>,<text>沕穆玄機窅不窮。一陽初復衆陰中。來從七日看生理。動着潛雷認化功。行令曾聞占雲物。閉關端爲代天工。遙想玉樓新德政。九重歡樂萬民同。</text>
<title>寄宋檢討玉汝</title>,<text>西河離索向誰開。霜雪天涯尺素回。百折風波餘短髮。十年湖海困奇才。東山歲晩聊攀桂。南國春生早放梅。落落晨星愁入望。自憐深臥白雲隈。</text>
<title>次玉汝寄示韵</title>,<text>楚澤何須效獨醒。醉鄕新許托昬冥。秋來臥病嶺東峽。歲暮題詩湖上亭。媿我飄飄同汎梗。思君落落若晨星。遙煩尺素勤相問。春近山中桂樹靑。</text>
<title>宿萬義驛</title>,<text>孤村夕日牛羊下。村北村南靜白茅。永夜爇松煙旖旎。寒廚炊粟響咆哮。林中曉聽狐鳴急。雪上朝看虎跡交。缺</text>
<title>過暗谷</title>,<text>東關歸路接西河。歲暮悠悠旅思多。屭奰層冰封峽口。楂杈老木菀巖阿。飢鼯竄竇縱橫去。山鬼猜人隱見過。形役百年無了日。可憐勞者自爲歌。</text>
<title>寄呈徐台從氏</title>,<text>琴軒晴晝篆烟生。默坐焚香道味淸。砌竹含風簾外整。官梅妬雪閣中明。重關客路雲撗嶺。故國歸心月滿城。獨有臨瀛老仙伯。郵筒數見往來輕。</text>
<title>奉次舅氏寄示韵 三首</title>,<text>客遊窮峽內。僦屋大江西。臥病憐秋士。啼飢愧老妻。深知養吾拙。不必嘆棲。誰知窮通理。漁歌下碧溪。十年嬰世網。汩汩走東西。拙宦初投笏。塵緣未去妻。好尋靑嶂邃。終老白雲棲。早晩成招隱。扁舟入剡溪。旅泊淹東峽。新居類瀼西。地偏稀俗客。釀熟問山妻。自分明時棄。深懷隱者棲。春來逐花水。擬入武陵溪。</text>
<title>次趙春川寄示韵</title>,<text>失不憂愁得不欣。紉蘭爲佩護芳薰。年華鼎鼎當玄沍。世事悠悠到白紛。峽口江深龍蟄窟。海濱春近鴈呼群。煩君尺素新居問。高卧花山萬壑雲。</text>
<title>除夕</title>,<text>天涯除夕長爲客。去歲湖南今峽東。頌罷盤椒愁鬢改。爆殘園竹覺年窮。星河影動孤村夜。燈燭光搖亂樹風。想得九重春意滿。千官曉入大明宮。</text>
<title>癸酉元日</title>,<text>椒盤栢酒答良辰。隱几蕭條自愴神。峽裡山川仍臥雪。天邊節序又逢春。梅花不負條風意。蓬鬢空隨歲色新。堪笑此身眞瓠落。五年長作倦游人。又客裡逢元日。山中改歲華。無心傾栢酒。隨俗頌椒花。柳拂春光媚。梅含雪色誇。爲獻高堂祝。靈籌海屋加。</text>
<title>奉次舅氏寄示韵</title>,<text>一臥花山峽。煙蘿重復重。夢迷靑瑣闥。身寄白雲峰。攀桂堪忘世。茹芝足禦冬。微忱猶惓惓。祝聖效華封。</text>
<title>安州李令子文。有絮紬之餽。詩以謝之。</title>,<text>宦遊西塞幾時迴。又見東風候鴈來。尺素遙從千里到。綈袍認爲一寒開。山中臥病攀叢桂。關外逢春聽落梅。想得天涯回首處。百祥樓上月徘徊。</text>
<title>又疊前韵。寄玉汝。</title>,<text>風波一去醉眠醒。至道初聞在窅冥。闔戶久淹生白室。携壺誰訪艸玄亭。江湖浩浩來春水。天地悠悠改歲星。獨有情根懷舊侶。夢中鷄岳數峰靑。瑤琴一別悵難開。又見東風回遯世。幾懷幾懷商嶺隱。逢時空惜洛陽才。春來遠意搴芳杜。病起離愁對落梅。獨鳥南天歸渺渺。終然極目大江隈。</text>
<title>敬次北麓宋台丈辱和之什</title>,<text>閒來尊酒定常開。獨樂園中醉幾回。朝野尙存安石望。江湖虛老范公才。幾年夢結鷄山月。萬里春隨驛使梅。淸洛臥龍今古事。寄言漁者莫爭隈。</text>
<title>次玉汝寄示韵</title>,<text>楚峽千重寄一身。舊交星散閴芳塵。思君夢逐湖雲迴。久客愁將渚柳新。風雨已催寒食節。酒杯難遣異鄕春。年來萬事都如幻。唯有靑山不負人。</text>
<title>南宮上庠子固 垣 金休徵 鼎瑞 白明遠 光世。要余尋花于水墮寺。三從 寅商 渭叟氏。雖武人。亦從遊焉。于時暮春三月也。</title>,<text>春深水墮寺。雲凈白蓮臺。愛逐碧山遠。因尋芳草迴。晩晴啼鳥緩。新雨雜花開。登眺意無極。臨風憶謝才。</text>
<title>又得春字</title>,<text>湖山一夜雨。花柳萬家春。祓稧遵遺事。風雩憶古人。緤驂靑樹下。洗爵綠潭濱。莫道斜光逼。煙霞發興新。</text>
<title>又得紅字</title>,<text>新晴恣遊賞。襟袖散微風。垂柳幾許長。濃花無數紅。籍蘭臨水岸。携酒訪禪宮。千載淸沂興。深知在此中。</text>
<title>再疊臺字</title>,<text>淸遊乘霽晩。春色滿香臺。古寺濃花發。深林怪鳥來。雲扶蒼壁立。山抱碧潭開。缺</text>
<title>昨今兩年。朝家連有優老之典。而其一則以余曾忝侍從故也。一家連有喪病。未遑稱觴之擧。乃於端陽設小酌。以侈上賜。兼退行初度。于時伯氏宰水城。故高城舅氏。江陵徐兄。亦來與焉。誠異鄕奇會也。席上。各賦數律以記之。</title>,<text>海天梅雨細。琴閣竹風凉。錦瑟淸珍簟。瓊漿凸壽觴。萍逢重嶺外。荊會十洲傍。道氣全家重。何須憶漢陽。</text>
<title>次舅氏韵</title>,<text>東樓佳節會連枝。彩服飄翩紫綬垂。壽席尊罍臨碧海。晴天簫管雜靑絲。魚龍出沒徵歌際。龜鶴騫騰獻祝時。取醉莫愁西日暮。一眉新月上西池。壽曜祥光四座垂。斑衣交映紫荊枝。薦桃露浥千年實。長命香凝五彩絲。高閣錦筵留客處。異鄕佳節浴蘭時。從來至養專城備。何用浮名上鳳池。</text>
<title>次舅氏徐從後人追寄以紓懸▦之懷 當在下</title>,<text>層城䨪雨晩纖纖。五月風凉颭綠新。薦碧桃仙仙露濕。欲將滄海壽觴添。紫芝歌曲商山皓。彭澤琴尊晉代潛。怊悵異鄕星散地。暮雲晴靄楚山尖。</text>
<title>又次舅氏韵</title>,<text>琴軒褰敞郡城傍。夏簟淸凝燕寢香。北海風流開勝▦。南樓歌管作端陽。雙鳧路入蓬山迥。孤鳥天連楚國長。惆悵又成雲雨散。一篇遙賦送君章。</text>
<title>別舅氏徐從</title>,<text>東方奇會動星文。北海佳賓捴使君。蒲酒斝尊香汎汎。錦筵絲管日紛紛。人分度索洲邊路。路指巫山峽裡雲。三疊渭城須莫唱。西河從古怨離群。又人世有離合。別懷殊黯然。滄溟深幾許。驛柳綠如煙。獨鶴蓬山外。雙鳧鏡水邊。秪應今夜後。兩地月孤懸。</text>
<title>追寄徐從氏</title>,<text>嶺海萍蓬集郡齋。使君曾是位聯槐。巖廊夙昔丹心見。塵世于今白眼皆。函谷關收周史氣。離騷賦怨楚臣懷。異鄕星散還惆悵。歸臥花山獨掩柴。</text>
<title>寄達卿氏 次仲從氏韵</title>,<text>蓬山瑤草碧迢迢。客夢悠揚怨短宵。東閣壽尊違共薦。一篇聊寄郢中調。</text>
<title>將歸復用煙字。呈伯氏仲氏求和。</title>,<text>東郡成高會。先歸意渺然。堂萱靑向日。池草綠如煙。怊悵峽中別。徘徊滄海邊。明朝回望處。關上白雲懸。</text>
<title>臨別。次伯氏韻。</title>,<text>一曲離歌動落暉。遅遅不發戀椿闈。年年此別愁無限。只願秋風早賦歸。</text>
<title>度嶺。次仲氏韻。</title>,<text>昨日高堂別。重關匹馬歸。飮愁滄海淺。凝睇白雲飛。路轉猶蒼莽。山回但翠微。徘徊久不進。林暝暮禽稀。</text>
<title>別仲氏後。用留別韻。寄呈。</title>,<text>西征鞍馬蹔遅留。尊酒他鄕別思悠。細雨帆張元禮棹。夕陽人倚仲宣樓。池塘草長頻回夢。鴻鴈天分幾喚愁。只有泛波亭下水。蒼蒼遙接漢江流。</text>
<title>又次途中寄示韵 二首</title>,<text>東遊聯棣萼。西上攬征鑣。地隔花山峽。天長洛水橋。別離雙鬢改。漂泊一身遙。獨有臨江月。中宵影動搖。脉脉臨杯酒。遅遅動客鑣。垂楊深灞岸。芳草滿河橋。驅馬秦關險。懸帆漢水遙。周南獨留滯。身世獨漂搖。</text>
<title>寄淮陽尹使君子由</title>,<text>春山如黛大江流。江上靑林古驛幽。別久乍淹仙令舃。興來同刺剡溪舟。星辰落落悲中歲。楊柳依依結遠愁。黃鳥一聲心緖亂。夕陽聊倚仲宣樓。</text>
<title>次尹使君韵</title>,<text>江山輞川勝。花竹武陵春。賣藥追康伯。耕雲慕子眞。琴書差違俗。魚鳥自親人。爲問東州守。何如原憲貧。</text>
<title>寄玉汝</title>,<text>風塵一別五年餘。黃鳥聲中鬢欲踈。遁世幾吟招隱操。避人新著絶交書。桃花水接神屳窟。楊柳春深處士居。欲折芳華遺遠者。江南極目斷雙魚。</text>
<title>花山雜詠</title>,<text>煙消日出大江東。鷄犬深林井落通。千畒桑麻均雨澤。四隣耒耟尙民風。移床獨釣閒情得。倚杖歸樵晩色同。漁笛一聲驚白鷺。雙雙飛入水雲中。江上孤村度一春。江臯晩色正氳氤。無邊碧草萋萋長。不斷靑山面面新。落日雲霞工變態。晴天花鳥見精神。冲襟悟悅忘言久。五柳高風竟可親。林亭淸夏凱風長。燕雀生成草樹芳。已信乾坤無病物。起看時物弄流光。桑楡日永千家靜。五月江深草月凉。負杖莞然聊一笑。興來歌曲動滄浪。楡柳深深晝掩關。兒童鷄犬共幽閒。尋屳此路桃花浪。招隱高歌桂樹山。盡日和光魚鳥際。新晴喪我水雲間。區中煩惱知多少。欲作龐公逝不還。衡泌棲遅咏考槃。烏巾墊角布衣寬。白雲流水柴門靜。深樹鳴蟬竹簟寒。幾歲潛藏周柱史。明時落拓漢郞官。高車駟馬元非分。千載同歸七里灘。夏木陰陰覆廣除。雨餘淸氣下空虛。天機活動庭前草。樂意從容川上魚。永日硏窮羲氏卦。晴牎點檢紫陽書。流行坎止吾纔了。卒歲優游不願餘。</text>
<title>復用流字。寄贈淮陽令尹移領洪州之行。</title>,<text>行止悠悠任坎流。浮雲天地九門幽。東關乍返飛鳧舃。南國新移載鶴舟。治郡名高循吏傳。閉門窮賦畔牢愁。從茲一別山川間。千里相思明月樓。</text>
<title>次寄朴學士士心</title>,<text>天時滚滚一陽生。尙看艱難各飽更。淸世豈容吾道拙。宦塗惟喜子名成。盤中苜蓿憐孤咏。江上梅花寄遠情。努力歲寒須自愛。北風飛雪滿秦城。</text>
<title>又用前韵。寄鄭兄士瞻謫所。</title>,<text>聖世如何薄賈生。投荒不是坐紛更。風塵萬事同金注。憂患中年佇玉成。受玦倉黃秦塞謫。綛蘭哀怨楚臣情。相思每向中宵望。河漢應連鐵甕城。</text>
<title>復次前韻</title>,<text>歲暮山中百感生。滄桑閱眼幾回更。琴書一院殘年計。松菊三蹊小築成。梁苑倦遊▣▣▣。楚臣哀怨獨傷情。汎波亭下長江水。日夜奔流到漢城。</text>
<title>水城郡齋。喜延君聖輝至。同賦。</title>,<text>移家仙峽裡。高臥水雲間。江海垂竿好。風塵拂袖還。入門惟翠栢。繞屋但靑山。命駕高朋至。相看一破顔。</text>
<title>次聖輝韻</title>,<text>靑眸開處揔萍蹤。嶺外新春春釀濃。扶得習家池上醉。却來靈隱寺前逢。雪深古郭迷寒鶴。月出滄溟戱白龍。閉戶向來甘寂寞。對君今夜破愁容。</text>
<title>次聖輝遊字韻</title>,<text>東來復共采眞遊。官柳春風傍郡樓。尊酒重成香社會。林塘忽憶浣花幽。蓬山舊路尋黃鶴。滄海晴波逐白鷗。此地萍逢天借便。高歌短詠喜相酬。</text>
<title>有感</title>,<text>盛際啣恩拂袖進。入宮翻見妬娥眉。三年嶺海靑春過。萬事乾坤白髮欺。詞藻久慚鸚鵡賦。浮名虛上鳳凰池。倦遊十載身全老。久矣東周夢亦衰。</text>
<title>夜坐郡樓</title>,<text>滄海杳無際。宿莽謇誰留。去國憐同病。逢春起遠愁。三更海生月。萬里客登樓。多少殘年事。惟將白鳥謀。</text>
<title>次聖輝過洪川別業韻</title>,<text>偶入白雲谷。攀援叢桂林。一歸誠得計。萬事已無心。時攬衆山色。俯聽流水音。平生江海約。惟與白鷗深。</text>
<title>又用前韵</title>,<text>古郭門臨海。寒山月出林。幾年愁結夢。今夜細論心。醉憶靑春事。歌傳白雪音。一笑留歡地。相看故意深。</text>
<title>鈴齋卽事。次聖輝韻。</title>,<text>鈴齋無事卽詩家。郭外晴巒報歲華。地近扶桑春早暖。夜來新發幾枝花。</text>
<title>又次聖輝韻</title>,<text>幾年流落別秦京。嶺外相逢更有情。東閣已成文酒會。風流不减謝宣城。</text>
<title>望海</title>,<text>天地東南有巨壑。波瀾遙接玉河津。惟聞漢使乘槎日。不見秦童採藥辰。境落微茫元氣合。羲娥推轉萬邦新。群屳更住蓬萊上。玉樹金光太古春。</text>
<title>聖輝告歸。悵然賦此。</title>,<text>關外春風未換衣。湖西千里送君歸。欲知它日鄕園會。只在花紅草綠時。</text>
<title>送聖輝歸淸安</title>,<text>官柳靑靑春日遅。故人相和百篇詩。湖山勝會猶牽夢。嶺海重逢若有期。萬事莫論星散後。一杯宜把月明時。煩君試向關雲望。似爲浮生管別離。</text>
<title>又用前韻</title>,<text>春風關嶺路逶遅。倚醉高吟送君詩。千里倦遊滄海遠。十年虛負白雲期。杯尊艸艸留歡地。楊柳依依恨別時。它日擬成鄕社會。幾回人世合而離。</text>
<title>喜聖輝見過同賦</title>,<text>蓬門一笑眼俱靑。桃李濃陰又半庭。今日逢迎欣舊雨。向來離別悵晨星。功名愧我同秦贅。詞賦多君學楚醒。明發又尋關北路。塞天愁看暮雲停。</text>
<title>在騎省。次徐君望韵。</title>,<text>詞壘建牛耳。中兵掌羽林。聲名淸世重。恩渥聖▦深。禁省同持被。良宵阻討襟。孤吟當雪月。幽興在山陰。切切風生院。蒼蒼月上林。夜闌寒漏永。天近霱雲深。把酒忻聯榻。論詩爽滿襟。歡然觴詠地。苑樹欲移陰。</text>
<title>次金生韵</title>,<text>久作西遊客。歸家廑浹旬。園林猶舊色。時物已新春。酒熟堪成醉。梅香故近人。茂陵消渴後。休怪處閑頻。</text>
<title>送李令春卿 東馣 出守江界</title>,<text>離筵又逼餞東君。五馬驂驔出塞云。西蜀舊聞廉叔度。北平今得李將軍。陰山校獵風生幙。錦席笙歌月在裙。試向受降亭上望。鴨江橫帶夏夷分。</text>
<title>奉審靖陵。歸路欲訪申兄公獻。阻風雨未果。賦一絶以申悵缺之懷。</title>,<text>大江春浪弄淸漪。興滿扁舟入剡時。寒食一番風雨惡。白雲孤島阻佳期。</text>
<title>試院。示孟持平萬澤，李正言肇求和。</title>,<text>踈槐弱柳半庭陰。泮水東頭一院深。高枕雨聲傳永夜。閉門秋色灑前林。歸鴻響徹雲天逈。病客愁連蟋蟀吟。一笑幸逢雙學士。好將朋酒細論心。</text>
<title>鹽州朴使君 泰淳 見過。夜坐同賦。此兩首。當在騎省上。</title>,<text>旅舘深秋月。留懽共一宵。興憑詩句遣。愁借酒杯消。取醉憐狂態。當筵愛細腰。團欒歌舞地。俗子任囂囂。</text>
<title>又用前韵</title>,<text>鹽城使君至。細語落秋宵。涉險身全老。憂讒骨欲銷。滄洲堪避跡。紫綬亦稱腰。莫嘆淹荒邑。惟忻遠世囂。</text>
<title>示亞使 當在上</title>,<text>歸心深北極。宦跡共西陬。談笑明河側。笙歌畫閣幽。月憐城夜白。鴻聽海天秋。衮衮相逢地。何須賦四愁。</text>
<title>送夏坤入洛赴試</title>,<text>海岸烟霜日色微。今朝送爾趁秋圍。西風玉井蓮花滿。折得亭亭一枝歸。</text>
<title>元朝有感</title>,<text>斗柄回躔又放春。暮年感夕感懷均。頌椒盤裡迎三▣。爆竹聲中走百神。憂緖不隨寒律變。鬢華還與歲華新。乾坤報答嗟無力。丘壑端宜老此身。</text>
<title>僑居𩿨湖。次洪士吉韻。</title>,<text>塵纓一濯大江頭。興滿煙波范蠡舟。獨有丹心猶未折。楚洲芳杜喚新愁。孤帆泝上漢江頭。酒榼茶鐺共一舟。終老已從𩿨𪆽約。百年何事伴牢愁。西風擊汰晩潮頭。興入山陰訪戴舟。江海卽今還浪迹。不關塵世有憂愁。人間榮辱入搔頭。宦海風波幾覆舟。塵世機心吾已了。海𩿨飛下莫相愁。十載風塵白盡頭。此身還似上灘舟。江間極目波浪闊。謾學張公詠四愁。軒冕年來已掉頭。滿天踈雨臥孤舟。閑來剩得江湖興。一曲滄浪散百愁。漢水風波怕到頭。狎𩿨亭畔繫虛舟。歸心尙切西方戀。采采芙蓉起遠愁。</text>
<title>所僑。卽李台伯祥亭舍也。感而賦此。</title>,<text>憐君一去夜臺幽。隣笛山陽幾喚愁。江閣祗今餘舊迹。不堪登眺倍沾眸。</text>
<title>次凌虛亭韵</title>,<text>東湖第一此名亭。雨後千山滿箔靑。白鳥滄波新興發。行吟寧效楚臣醒。斜陽獨上狎𩿨亭。捲幔羣山四面靑。一曲滄浪何處發。也敎塵慮已全醒。漢津東畔有高亭。亭外羣巒簇簇靑。盡日悠然憑曲檻。水聲松籟酒初醒。鶴老何年創此亭。水光山色共撩靑。却將無限滄江興。留與閑人醉復醒。漢水東頭相國亭。檻前華岳數峰靑。傍人莫道江湖樂。進退憂如醉未醒。新晴水色漾孤亭。一抹遙山似染靑。逃暑欲成河朔醉。滿江𩿨鷺喚人醒。</text>
<title>送洪使君 萬恢 出守茂朱 當在上</title>,<text>茂山南畔淥江斜。此地曾停使者車。高枕夜延寒閣月。捲簾晴納赤城霞。名區又送王喬舃。道氣偏濃許椽家。安得一投簪笏去。復從屳令覓丹砂。</text>
<title>仁顯王后挽</title>,<text>夢月休祥著。承天壼德隆。東朝曾愛日。南國又同風。服練覃陰化。抽簪贊聖功。宸章誌徽烈。炳煥賁幽宮。往在屠維歲。軒芒乍翳陰。否逾光地道。復乃見天心。紫極乾坤正。黃逵日月臨。元良猶己出。奚羨百斯吟。德配天行健。資生地勢坤。盛儀淸廟展。深戒濯龍存。哲範留彤管。眞遊返白雲。春來閉蚕館。忍見女桑繁。未驗靑囊術。終纏素奈悲。喪從先后儉。恩軫下民咨。曉月迷鸞輅。寒風掣蜃旗。園陵敦匠地。淸血倍沾頤。</text>
<title>春宮痘患復後。次孝伯志喜韵。當在上</title>,<text>銅龍問寢會千官。上苑春生閣曉寒。夜半前星增氣色。朝來內竪報平安。宗祊慶溢開亨泰。雨露恩深澤槁乾。騎省小臣恭獻祝。萬年長奉兩宮歡。</text>
<title>尹台子由丈。與趙垂之同舟來訪於狎𩿨亭。呼韵同賦。</title>,<text>山陰逸興寄扁舟。共上東湖百尺樓。老去衣裳思芰製。倘來軒冕等雲浮。危▦捲幔邀靑嶂。曲渚移尊近白鷗。人世卽今無此樂。未應長日伴牢愁。</text>
<title>李左相 世白 挽</title>,<text>屈跡猶循政。閎才果晩成。登庸搮衆望。特達荷宸情。正屬時艱會。彌勤日贊誠。休休恢雅量。赫赫恥浮名。關節包公簡。門庭向相淸。中書少塵牘。子舍乏金籯。疾病緣勞悴。疇咨阻聖明。逝川誰挽住。穹廈莫扶傾。末議叨樞席。餘光仰火城。江扉限牽紼。臨挽淚縱撗。</text>
<title>自鷗湖舟下涬州</title>,<text>薄暮乘舟下幸州。海門風物動新秋。煙波浩渺無涯際。欲挾飛屳汗漫遊。秋氣動天地。歸心湖海間。全家浮漢水。旭日下龍山。簪紱夢猶懶。乾坤身自閒。蓴鱸興不淺。吾欲老江關。薄暮棹謳發。秋江初月高。微吟望河漢。歸意渺烟濤。</text>
<title>次松崖相國韵</title>,<text>高秋歸興滿靑山。此去何須綛楚蘭。北望愁懷猶渺渺。南來行色路漫漫。危蹤縱隔金門遠。客意先驚玉宇寒。塵世機心吾已了。好隨𩿨鷺弄晴灘。</text>
<title>次元命汝</title>,<text>棲息新移綠水隈。蒹葭霜薄荻花開。江湖漫浪眞吾分。廊庙訏謨愧菲才。宦跡已隨駑馬倦。歸心還似旅鴻催。秋風試揭孤蓬望。一片終南翠色來。</text>
<title>金潭漫興</title>,<text>槐安夢罷一炊餘。故里歸來賦遂初。丘壑已堅終老約。風塵已艸絶交書。志存後樂空懷范。年近知非却慕蘧。無事但營供歲計。滿天霜露護秋蔬。</text>
<title>送徐兄季容赴燕</title>,<text>獨卧空山楓桂林。凄凄霜露集秋深。此時又送朝燕使。老我何堪蹈海心。弱國金繒存積恥。大明天地入重陰。君行定過灤河庙。孤竹淸風灑至今。</text>
<title>奉寄明谷</title>,<text>秋深霜露曉凄凄。獨臥空山思轉悽。此日重開松菊逕。何時又共水雲棲。芝山苔沒看棊石。竹里舟撗弄月溪。招隱詩成聊極目。邵城西畔海天低。</text>
<title>寄孝伯</title>,<text>金溪一曲卧烟霞。病起西風感歲華。和月夢歸天北極。看雲愁結海西涯。小山幽隱吟叢桂。老圃寒香對菊花。寂寞秋江龍正蟄。故園端合共懸車。</text>
<title>次夏坤韵</title>,<text>坎止流行一任天。聖恩如海許歸田。松風虛閣聽寒雨。秋水踈籬生白烟。魚聚曲潭還極樂。鳥依深樹欲牽眠。猶憐皓首憂時切。永夜山牎夢未圓。幽居新占洞中天。雨後秋深種秫田。藜杖每尋松桂月。荷衣常染薜蘿烟。靑山長對不知厭。白鳥時來相與眠。缺搘筇獨自望寒天。閒課園丁藝菊田。歸鳥晩衝山郭雨。野人孤渡水村烟。秋齋寂寂堪高臥。世事紛紛只醉眠。新占金溪淸絶地。全家喜得此團圓。小築曾開此洞天。老年生計在耕田。柴荊淅瀝鳴秋雨。墟里微茫羃暮烟。滿壑白雲參靜坐。隔松寒籟攪閒眠。缺</text>
<title>文谷金相國遷葬挽</title>,<text>蒼蒼天理竟難知。欲說龍蛇不盡悲。一瞥滄桑時事變。千秋宇宙大名垂。辭傳楚澤留腔血。精感楓宸入夢思。人世百身終莫贖。忍看滕室更新移。</text>
<title>文谷夫人挽</title>,<text>忝登陶館幾回春。壼範慈儀孰等倫。德配先朝老丞相。養隆八座大夫人。至哀忍說城崩日。神會仍看劍躍辰。東閤十年重掩淚。台星已晦㜈星淪。</text>
<title>與兒輩往靈水庵設泡。少憇洞口盤石。聯句。</title>,<text>偶設軟泡會。己 筍輿晩自行。夏坤 洞雲和袖潤。己 石瀨韵琴淸。夏坤 纈壁霜楓赤。當杯老菊明。己 十年塵土裡。今夕始閒情。夏坤○時笛人琴師俱從</text>
<title>再疊前韻</title>,<text>薄晩入深谷。山風吹客裾。白雲隨蠟屐。紅樹擁禪居。岸幘淸溪畔。鳴琴小醉餘。上方知不遠。踈磬出林徐。偶逐兒曺去。秋山作此行。興隨雲共遠。心與境俱淸。古寺幽花晩。深林落照明。鳴琴坐苔石。誰識此時情。</text>
<title>空林寺</title>,<text>焚香石榻篆烟斜。風雨蕭蕭滯梵家。深院客來紅葉墜。上方僧定白雲多。遙林暮色催歸鳥。古壁秋光有晩花。蓮社不違他日約。故園今日已懸車。</text>
<title>贈瑛上人</title>,<text>山風吹客面。山雨晩霏霏。石瀨幽泉響。霜林落葉飛。臨當虎溪別。重把遠公衣。他日開蓮社。相期淸道機。</text>
<title>出寺門</title>,<text>步出寺門路。宿雲猶未收。客臨幽磵水。僧度亂山秋。倚杖楓林晩。吟詩桂樹幽。重來今十載。深愧雪盈頭。結語。一作軒裳終有累。吾欲老菟裘。</text>
<title>次處興韵</title>,<text>路入三山訪列屳。九霄笙鶴杳千年。禪牎偶與高僧話。花雨霏微色界天。</text>
<title>次軸中韵。贈興師。</title>,<text>石榻燒香對韵僧。襟懷烱澈玉壺冰。幽吟采菊吾差樂。抄笑拈花爾可能。霜後萬林紅片片。雨餘孤峀碧層層。憑渠欲問西來意。無盡恒河一點燈。花滿雙眸雪滿鬚。年來厭却轂丹朱。身隨凈界流水遠。興在禪牎片月孤。投笏端居眞得計。對僧閒睡是工夫。生平枉費移山力。可笑愚公不免愚。</text>
<title>福泉寺</title>,<text>攀桂心逾遠。看楓意自閑。秋風福泉寺。微雨俗離山。老宿猶傳說。先王昔往還。東臺更登眺。疑出白雲間。</text>
<title>獅子庵曉起</title>,<text>佛殿寒燈度寂寥。亂山風雨夜蕭蕭。朝來始拓山牎見。百道飛泉在樹梢。山雨曉初歇。山僧開竹牎。白雲如漲海。何處是鷄龍。</text>
<title>贈淸上人</title>,<text>香烟晴裊一燈明。遙夜禪牎聽雨聲。獨與閒僧相對睡。上方淸磬萬緣輕。</text>
<title>寄趙生碩運</title>,<text>秋日迴鞭轡。言尋處士家。入門看老竹。留客賞幽花。詩酒閑情遣。丘園樂事多。淸談猶未洽。歸路更停車。</text>
<title>閒居卽事</title>,<text>亭上白雲合。亭前綠水深。圍棊侵竹影。隱几負花陰。自得幽閒趣。遂忘塵土心。到門無俗客。山鳥亦淸吟。</text>
<title>咏松</title>,<text>大冬霜雪摯。草木皆變衰。後凋有松栢。歲寒堪托期。</text>
<title>咏梅</title>,<text>雪後寒梅發。淸香如可掬。休令狂蝶窺。恐洩春消息。</text>
<title>次延聖輝韵</title>,<text>休言江漢仰威名。虗擁臨溟百丈城。試向伏波樓上望。女眞殘壘有烟生。</text>
<title>除夕。同聖輝次竹陰韵。</title>,<text>參差星宿已回天。滚滚流光劇逝川。春意欲生殘雪外。歲華彫盡早梅邊。深杯淺碧開官釀。孤燭凝紅裊篆烟。白首老臣丹悃切。九重惟祝帝堯年。</text>
<title>次何大復韵</title>,<text>島嶼冥冥春復生。西來杖屨滯孤城。歸心浩浩川俱駛。短髮蕭蕭雪共明。臘盡殘梅猶艷色。天寒病鶴自悲鳴。匡時無力身全老。浮海乘槎萬古情。</text>
<title>次明人韵</title>,<text>江海相逢慰索居。南樓老子興何如。才名可惜鹽車驥。契闊空憐涸轍魚。把酒寧期千里外。論詩却憶十年餘。明朝送汝湖鄕去。回首陀岑界碧虛。一年孤島歎愁居。羨爾行藏任自如。去就幾慚南國鴈。風雲尙阻北溟魚。湖鄕酒釅逢春後。官閣梅嬌過臘餘。明發又成臨海別。獨淹賓館似逃虛。</text>
<title>得遊字</title>,<text>金溪雲水昔從遊。一笑相逢又沁州。翫月南樓同嘯詠。開尊北海領風流。憐君未試屠龍手。愧我猶淹載鶴舟。歸袖欲衝寒雪去。不妨今日更遅留。</text>
<title>送聖輝南歸</title>,<text>好去延陵子。南歸意渺然。天時當雨雪。地險有山川。幸接平原飮。同吟謝眺篇。相思它夜月。應照畫樓邊。</text>
<title>聞淸安縣設行老人宴。次伊日席上韵。</title>,<text>聞道淸塘縣。重開洛社筵。祥分南極曜。壽並大椿年。允矣行嘉政。儼然集衆屳。士林誇盛事。看取頌辭姸。</text>
<title>洪參判挽 受疇</title>,<text>朋知星散各衰年。况復存亡淚眼邊。隔海聞君今又逝。浮生如夢只堪憐。向來鵷列聯修武。從此騷壇失聳肩。想得終南秋日會。忍看塵篋舊詩篇。</text>
<title>我聖上殿下卽蒞寶位。已三十年。自下請擧稱慶之禮。上謙讓不許。累請不已。始承兪音。以今年月。進宴于仁政殿。上下盡歡而罷。實千載希覯之慶也。不勝區區抃祝之忱。謹次▣▣▣韵。</title>,<text>天臨黼座化暉長。金殿前頭廣樂張。左海波涵三紀澤。前星色映萬年觴。雲韶半雜岡陵祝。彩萼微薰雨露香。別有區區規警意。謙冲宜軫履盈方。</text>
<title>宋判書 奎濂 挽</title>,<text>名門潛德說雙淸。公又謙冲寵若驚。晩暮優閒同洛社。風流篤厚卽西京。耽開書卷消長日。好占江山愜素情。爭覩九笣丹穴羽。早將牛耳主齊盟。床下曾陪杖屨親。菀然眉宇見精神。襟懷瑩若堂前月。談笑薰爲座上春。不待三郞堅一壑。早知元佑有完人。百年寧順應無憾。留得芳名簡冊新。洛中潦倒客。關外遠遊人。別久唯看月。書來已過春。秪應神共會。休歎夢非眞。努力勤相勉。鳴琴政化新。今世論才子。如君復幾人。折腰營斗粟。有脚頌陽春。忽於詩篇得。如承笑語眞。相思秋夜近。晴月滿樑新。閨門慶福世無倫。遐袠稀年又十春。養極三藩觀察使。尊爲八座大夫人。叢蘭競見芳芽茁。壽婺長瞻瑞彩新。轉眄哀榮驚嬗變。板輿行處返靈輴。緋袍銀帶映韶顔。當世耆英福履完。有子已看冠獬豸。抱孫爭賀長芝蘭。湖藩惠澤棠陰滿。路哀歌薤露乾。舊與賢郞深托契。不堪臨挽倍悽酸。似君榮福古應稀。賀酒爭傳金屈巵。玉井蓮花蟾殿桂。沁園餘慶屬淸時。</text>
<title>李羅州 徵楫 挽</title>,<text>淸江之後有賢孫。志業期昌相國門。骯髒晩爲銅綬吏。廉能屢被璽書恩。交壇日月沉長夜。酒肆山河接厚坤。爲是同庚情更重。不堪題挽淚瀾翻。骯髒一作傲骨。廉能一作能聲。</text>
<title>金判書 昌協 挽</title>,<text>淸如冰玉藹如春。詩禮名家世有人。黼黻高文追董馬。淵源正學溯關閩。危悰幾閱滄桑變。盛代虛沾雨露新。可但滔滔江漢在。三洲明月尙精神。雲吉峰高渼水淸。千秋留得不刊名。窮來已見求仁切。退後方知處義明。石室風烟空一壑。三山几杖泣諸生。百身難贖詩人痛。從此儒林失法程。七旬偕老古應稀。象服鸞書百祿宜。聽說鹿車同鮑令。何嘗蚕織累公儀。西湖好就蒙山隱。南極先藏婺曜輝。遙想相公深慟處。澗阿春及採蘋時。</text>
<title>大報壇。敬次御製韵。</title>,<text>大報壇成肇祀親。時維蚕月屬和春。衣冠濟濟班行簉。磬管鏘鏘醴幣陳。昔被隆恩銘在腑。今瞻寶座淚沾巾。追思豈但微誠寓。窃願寧陵聖志遵。胄閥蟬聯冠海東。休休又見古人風。高懷脫灑沈眠後。宦業差池坐嘯中。半歲久纏漳水疾。秘方無賴越人功。忘年契許兼姻好。淚漲春潮溯峽東。</text>
<title>喜延君聖輝夜過。同賦。</title>,<text>歲晏空山霜露淸。客懷何耐送秋情。千林暮亂烏鴉色。十月寒催鴈鶩聲。閉門一壑風松靜。欹枕高樓夜水明。獨有戀君心未折。爲隨葵藿向陽傾。一室啚書四壁淸。端居誰識此間情。秋晴遠峀看雲氣。夜靜危樓聽水聲。萬事糺紛雙鬢改。十年歸去寸心明。聞說前村新釀熟。不妨今日對君傾。孤村籬落一溪淸。歲暮來尋見爾情。十載東華縻宦跡。早年南國有詩聲。幾歎塵土埋寃氣。媿乏涓埃答聖明。高吟小醉渾閒事。直到三更竹露傾。</text>
<title>僑居冰湖夜坐。次杜律韵。</title>,<text>江水蒼蒼江霧霽。高樓待月坐淸宵。露床凉引虫聲發。風岸波涵樹影搖。跡謝朝端投紱冕。身從物外混漁樵。自歸將印無多事。吟嘯漁樵度寂寥。</text>
<title>同韓相五 世良 次杜律韵。內外俱叶</title>,<text>相公臺榭枕江水。逃暑君能出郭來。拙跡已從朝右掃。好懷仍爲故人開。浮瓜亦足新味味。有酒何論潑舊醅。今日幸成河朔飮。莫催歸騎盡餘杯。</text>
<title>次松崖相公韵</title>,<text>昨上元戎節。超然出世塵。江湖舊盟在。魚鳥日親人。江光淥且凈。江月亦徘徊。不知黃閣夢。能向此中來。匹馬衝炎出郭來。高樓一咲好懷開。休言束帶趍鵷列。爭似持竿上釣臺。雲在水流俱自得。鷺飛鷗浴不相催。鳴蟬欲歇歸程暮。把臂臨江更洗杯。</text>
<title>喜李文卿見訪</title>,<text>枉駕西湖喜見君。問余何事卧江村。危蹤自放淸凉界。短夢猶懸紫宸門。蠻觸方爭看世變。機關已息凈心源。相逢一笑無多語。坐待滄浪月欲痕。</text>
<title>鄭成川 悏 見過江僑。詩以謝之。</title>,<text>江上柴扉啓曙烟。江樓忽枉鄭成川。人間立脚還無地。世外藏身別有天。雲在水流俱自得。鷺飛鷗浴更悠然。箇中眞意誰能識。興滿澄湖月弄舡。</text>
<title>趙定而，金汝裕遠來相訪。同賦。</title>,<text>持竿日日上苔磯。每被閒雲挽不歸。大澤魚龍俱得得。新晴鴈鶩自飛飛。淸時敢忘君恩重。暮境其如宦興微。身退幸成江海志。綠漪深處涴塵機。</text>
<title>歸來</title>,<text>風塵拂袖好歸來。滿地江湖眼目開。靑嶂尙留康樂屐。白雲長護子陵臺。沙鷗影裡晴波闊。漁籧聲中夕照催。盡日高樓無一事。不妨吟歗更深杯。</text>
<title>又得書字</title>,<text>紅塵已艸絶交書。歸卧江湖興有餘。爲問人間爭腐鼠。何如濠上玩游魚。心隨流水同淸凈。身與閒雲共卷舒。㝡是君恩猶未報。夢魂長繞紫宸居。</text>
<title>聖候閱月違豫之餘。幸獲康復之吉。此誠宗社無彊之休。今當賀禮。不勝抃祝之至。敢綴蕪辭。以效歌頌之忱焉。</title>,<text>恭聞聖候報平安。喜氣今朝塞兩間。宗社有靈應默佑。士民同慶各懽顔。紅雲色動瞻龍衮。玉佩聲回整𪆽班。從此海東開景運。小臣稽首祝南山。玉體冲和德日新。更看天地布陽春。金縢不復煩周冊。寶訣何須問越人。萬物昭蘇迎泰運。千官蹈舞賀重宸。靑宮勿藥仍同慶。抃祝歡聲八域均。</text>
<title>海南客舘。敬次先君子韵。壬申</title>,<text>南關千里路漫漫。海上春寒水氣寒。細雨獨吟蠻館靜。孤城南眺海門寬。先人繡服何年過。古壁紗籠掩涕看。持斧按廉今又忝。恐孤庭訓敢求安。</text>
<title>圜扉。送尹巨卿謫忠原。吳大哉還錦城。</title>,<text>囚服一相送。黯然傷別心。中原芳艸滿。錦嶽白雲深。獨自遊梁獄。誰能慰越吟。生平丈夫淚。於焉更沾襟。</text>
<title>送趙幼亮之任沃溝</title>,<text>連城高價壓群屳。漢署經年雨露邊。列宿初辭天北極。雙鳧遙向海南偏。還珠異政徵佳頌。將鶴淸風仰昔賢。容易銅章歸笑領。羨君今日着鞭先。重對三年面。寧愁十日霖。尊前猶故態。病後亦狂心。各有滄洲趣。誰和白雪吟。何當同接手。江漢伴沙禽。</text>
<title>次徐兄韵</title>,<text>隆隆何日復燃灰。可惜風儀自傑魁。千里海邦悲久滯。六旬花甲喜重回。年登耆耋明時彦。鬢變蒼浪舊日孩。聖主欲開仁壽域。洛中高會趁春催。滄洲吏隱古溟州。晞髮扶桑辦遠遊。手弄鏡湖孤島月。眼看楓岳萬峰秋。屳區老去酬淸債。芳艸春來喚客愁。它日會成歸去賦。水明殘夜臥江樓。</text>
<title>次舅氏韵。仰賀回甲。</title>,<text>男兒壯志設弧辰。花甲重回甲戌春。滄海鏡湖今傲吏。聖主廊庙舊宗臣。天生自是需傑時。岳降方知稟氣淳。南極老星增彩色。佇看眉壽在仁人。</text>
<title>雪後。訪乾鳳寺。</title>,<text>東閣官梅巧耐寒。起看天地早春還。翻鴉欲吐城頭日。策馬來尋雪後山。灞岸吟詩輸逸興。山陰皷柁有餘閑。回鞭更入金沙路。踈磬寒鍾暮靄間。</text>
<title>又用前韵</title>,<text>庭院推鹽作乍寒。携尊何處訪春還。千村景霽搖銀海。萬壑寒雲聳玉山。寶界已知留凈債。浮榮安得博長閑。閉門不學袁生卧。盡日盤桓松桂間。</text>
<title>寺樓朝望</title>,<text>曉上東樓望。乾坤氣色豪。銀波兼海闊。玉岫界天高。爲問龍門賞。何如鳳寺遨。朗吟招隱操。四顧興滔滔。</text>
<title>又得堂字</title>,<text>雪埋脩竹院。月上撒花堂。佛力慳甁水。禪心結願香。烟撗雙塔聳。露滴萬松凉。夜靜鍾初歇。寒雲護石床。</text>
<title>與黃生道謙同賦。得春字。</title>,<text>倦遊東海上。霜鬢又逢春。山雪幾時盡。閣梅無數新。寧期天外地。忽見洛陽人。莫問吾行止。除非學楚臣。</text>
<title>又次淸字</title>,<text>獨無簪組累。高臥海山淸。地闊雲生嶺。天長浪打城。賞梅春酒熟。留客燭花明。傾盖終今夕。題詩慰遠情。</text>
<title>次黃生摧字</title>,<text>雪後鳳巖寺。曇花半欲摧。我隨雲共宿。客與月俱來。院裡香烟細。簷前鵓鴿迴。今宵好晴景。相對且含杯。</text>
<title>又次頭字</title>,<text>夜宿白雲寺。寺樓滄海頭。魚龍風浪靜。鍾磬竹房幽。霽月臨牎近。香烟出洞浮。此間逢韻客。渾欲破春愁。</text>
<title>又得鳴字</title>,<text>夜宿鳳岩寺。寒鍾時自鳴。雲扶雙塔聳。月轉萬松明。玉麈禪談軟。金繩覺路平。焚香烟縷碧。相對澹忘情。</text>
<title>又得同字</title>,<text>雪後恣遊賞。乾坤高下同。群山藏破碎。巨海讓漫空。直以心期遠。非關眼界通。氷花与玉屑。詩語較誰工。</text>
<title>寄玉汝</title>,<text>千里客遊遠。逢春猶未歸。風波玄髮變。功業素心違。起撫川流速。行知天道非。平生飛動意。四顧一沾衣。</text>
<title>[失題] 當在上</title>,<text>山川一夜準高深。玉界長風快散襟。四望乾坤豪興發。振衣西鳳白雲岑。</text>
<title>微服遊康衢 二十韵</title>,<text>欽明唐帝帝軒儔。萬國咸寧仰大猷。治化已登三古盛。聖心猶軫兆民憂。風謠欲向康衢采。微服親勞暇日遊。火德當年承帝嚳。土堦行政蒞中州。庭前蓂莢知旬朔。屋上茅茨謝雕鎪。曆象星辰時敬授。協和邦國澤旁流。垂衣已協無爲化。煕績方知罔覺修。聖德嵬嵬天共大。淳風皥皥日臻休。時雍旣致民於變。博施猶嫌化未周。周訪幾勤詢億兆。一遊何處 一作將欲 占治不。山龍換着尋常服。玉趾潛臨九陌頭。瑞日祥雲同眴煥。黃童白叟共優游。淪肌自得如春澤。皷腹惟聞擊壤謳。耕鑿豈知蒙帝力。詠歌多是樂天庥。仁風化雨薰腴遍。壽域春臺喜氣浮。德合乾坤無扎閼。光同日月燭深幽。群生始識皆同樂。八彩今看已解愁。聖澤豈徒光四表。神功更復照千秋。吾王亦霈衢尊化。至治期回左海陬。今日小臣華祝獻。聖君明德與堯侔。</text>
<title>閒居感懷 三首</title>,<text>棲遅晩計寄衡門。高卧雲山酒一尊。碧艸▦生蔣氏逕。靑春已度辟彊園。乾坤萬事輸閑夢。江海三年祝聖恩。衣袖浣盡塵色。洞雲溪霧自成痕。抵掌詞壇幾效顰。可憐孤唱發陽春。琴尊散誕淹屳舃。嶺海支離笑此身。自是鷽鳩思决起。非關尺蠖欲求伸。待君更就歸來賦。携酒重尋漢水濱。右屬舅氏弧辰此日仍周甲。暮景飛騰任捋鬚。東海春風愁裡度。終南山色夢中孤。將欲洛社成高會。欲畫鴟夷當一壺。從此益膺松栢壽。平園長保百年娛。右屬徐兄</text>
<title>晩計</title>,<text>林泉存晩計。幽討興由由。老去懷三樂。悲來詠四愁。垂綸東海上。採藥北山頭。休道簪纓寵。恐爲猿鶴羞。</text>
<title>懷歸</title>,<text>北極瞻望地。東溟欲暮春。暄禽留客語。歸夢度關頻。渺渺山川逈。依依楊柳新。朙朝入屳峽。麋鹿獨相親。</text>
<title>寄徐兄</title>,<text>海岸留殘雪。林園受春遅。終違習池醉。虛負洛山詩。花鳥懷君日。芳菲滿眼時。平生飛動意。可惜逐年衰。</text>
<title>中殿端午延祥詩</title>,<text>天回騩馭乃如初。快覩乾坤氣色舒。日月重臨丹桂苑。風雲長護紫宸居。歡聲競動千年祝。陰化仍宣六載餘。佳節又當蘭沐日。二南歌頌協關雎。御士調騩馭。尙衣進翟褕。長秋章再覩。甲觀日三趍。合自乾坤作。神應社稷扶。更當重午節。萬姓献嵩呼。乾坤氣色一時佳。瑞日晴光轉玉堦。萬物發生資盛德。陰功陽澤共無涯。禮敎覃嬪御。陰功贊弋綈。再臨中壼德。妊姒亦難齊。</text>
<title>宣城老妓盈盈。卽亡友朴定齋謫居時館人。道定齋事甚悉。而語輒汪然出涕。仍感而贈之。</title>,<text>吾友何年謫。猶稱朴佐郞。憑渠仍有感。往事至今傷。</text>
<title>示亞使 戊寅</title>,<text>畫樓西畔海漫漫。暇日携君一快看。錦瑟佳人添客興。靑雲學士洗儒酸。豈知孤竹千年地。好接平原十日歡。京洛交遊寧有此。不妨今夜共團欒。</text>
<title>送兒輩後。懷事甚惡。聊賦一律。</title>,<text>自謂百年老。終傷萬事非。爲因亡日近。今送尒曺歸。古郭雲陰積。長程暑氣微。悼亡兼別意。相看兩依依。</text>
<title>七夕</title>,<text>天上雙星會。人間七夕遊。梧桐飄一葉。天地又新秋。月影淸煩暑。虫音動客愁。長吟望河漢。今夜意悠悠。</text>
<title>喜雨</title>,<text>祈祈興一雨。水舍晩凉生。恰慰三農望。將看萬寶成。却回如醉念。翻作欲狂情。從知吾國運。庶幾復昌明。</text>
<title>李靈山 延普 挽</title>,<text>我昔記先友。誰先相國數。芝蘭旣同臭。膠漆諒非固。平生念王室。相對露肺腑。郭南追隨地。幾回侍杖屨。矯矯兩家子。忻然淡情素。靑衿映竹馬。來往走風雨。譬彼鴻鴈鳥。同聲以相慕。淸峻王家駒。璀璨謝庭樹。嵬嵬黃閣業。永期靑氊付。吁嗟不遇時。虛弃棟樑具。鹽車困逸足。枳棘鎖瑞羽。漁陽頌兩歧。蜀郡歌五袴。君才豈止此。君齒尙未暮。竟跼長途騁。遽承前月訃。中間閱悲歡。簪舃苦散聚。主別常惻惻。死別常哀訴。葬蜀憐文翁。死淮惜長獳。誰謂仁者壽。斯言久已誤。綿漬阻一慟。素車違遠赴。 悽然聽隣篴。灑涕湖中路。昨夜天寒雪滿程。靑燈旅館㗛相迎。平生眷眷憂時意。擬濟顚連十萬氓。</text>
<title>哭內兄趙僉知</title>,<text>哀哉嘉林翁。於我卽內兄。少小稱偉器。詩禮續家聲。才名踵倚樓。聲價傾連城。文章是餘事。孝友出性情。行義旣修㓗。明時宜策名。有才苦無命。白首無所成。落拓同子雲。數奇類北平。風塵一長嘯。拂袖歸泌衡。潛光伏湖右。樂彼南畒耕。居然登大耋。洛社追耆英。鴒原共湛樂。黃髮對紫荊。方忻壽曜輝。遽催岱宗行。眞遊乘大化。飊輪返太淸。首夏金潭曲。季兄來相迎。恭問公起居。可與眞屳幷。吾家盛群從。鴈陣秋天撗。年來各參商。湖月徒盈盈。淸霜一侵剝。蘭蕙紛摧莖。人事易嬗變。劃若飛電驚。所以達觀士。脩短齊殤彭。往者國有慶。推恩覃八紘。高年賜緋玉。公亦同被榮。所悲恩旨宣。不能及其生。况公祈蜾蠃。天道儘難明。吁嗟命之薄。令我心怦怦。蕭蕭整靈輀。將附荊山塋。百年風燈促。萬事逝水傾。適余滯江關。歲律空崢嶸。南雲不可攀。雪涕風悲鳴。悽詞且寫臆。惻惻悲思縈。</text>
<title>喜垂之見過。共登汎虛亭。</title>,<text>客從龍浦至。共上泛虛樓。海近潮平岸。江空雨洗秋。尊前猶舊態。世外自淸遊。赤壁千年事。吾曺亦勝流。</text>
<title>又用前韵</title>,<text>西風初輟棹。細雨更登樓。碧樹蟬鳴夕。空江鴈度秋。共吟臨海作。仍續泛舟遊。</text>
<title>月夜。舟下涬洲。</title>,<text>江月蒼茫裡。扁舟犯夜行。依依來岸樹。漠漠辨官城。畫角忽高厲。水禽相應鳴。舡人莫催櫓。河漢未西傾。</text>
<title>李監司 德成 挽</title>,<text>筆法人稱大小王。鵬程况復早翺翔。淸陰不改霜臺栢。晩節行看露菊香。三道惠留游刃地。十年身老積薪場。居然萬事風燈促。涕淚無從自滿裳。訪我金溪春正深。扁舟繫纜萬松陰。黃鸝砭耳樽前語。白髮驚心病後侵。勝事今來渾一夢。遺篇尙在祗幽吟。</text>
<title>次玉堂諸學士韵</title>,<text>[本文缺]</text>
