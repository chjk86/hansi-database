<title>傷春賦 乙丑</title>,<text>予觀夫大鴻之攸肇兮。固運化而無窮。推溫冷之異候兮。審榮悴之靡同。恭惟東皇之施命兮。言夙駕乎蒼龍。輪七杓而旋斡兮。越天津而遵東。時百卉其旉華兮。何佳氣之葱籠。霑零露之漙灤兮。挹香雲而冥濛。瞻芳原之肥膴兮。濃蒼翠而斜綺。蘭芝生而盈阿兮。亦取覽夫桃與李。碧荔滋而脩柯兮。丹延舒而垂蘂。祥風徐其翺翔兮。使吾心和而容喜。盻中谷之幽藹兮。與長洲之芳芷。掇茳蘺而延佇兮。掬蒼波而嗽齒。肆有欣於向榮兮。謂芳菲之固可恃。邀佳人而同遨兮。無竢乎瓊華之離披。予乃東津溟滄。西䋸崆峒。俯瞰盤谷。仰闚閬風。采杜蘅而喚臭兮。攬蕙茝而修容。贈瑤草而固結兮。念姿質之丰茸。旣同情之可愛兮。願以此而長終。忽狂吹之一遭兮。乃零落而無遺。蘭蕙委而蕪穢兮。蕭艾生而參差。誠吾服之姱美兮。亦豈從夫菉葹。旋予馬而弭鞭兮。復悽愴其臨岐。惟所懷之有人兮。恨未迨此佳期。曰芳菲之不足信兮。吾將歸來乎與誰。豈若夫喬嶽之松。淇園之竹。上凌穹蒼。下離風塵。何亭亭而猗猗兮。閱百歲而靡淪。固君子之所取兮。願得相從而比倫。</text>
<title>漏船賦 幷序○庚辰</title>,<text>今年五月。余過閔礪山于漏洞。其客有張姓者。誦所謂漏船賦。而諱其作人。但云一隱者所爲。觀其屬辭命意。極令人大息。是以况己可。况天下不可。余欲面請其指。而不能得也。遂賦此使之流布。幸其人之聽覩何如爾。余命奇兮。少長道塗。西涉拆沙兮。東踰萊嵎。川瀆廣博兮。莫測陬隅。而况鯨鼉號怒兮。蛟龍突擊。覽子攸載兮。用是安適。罅郄不補兮。乃滲乃瀝。雖有繻袽兮。苴塞罔功。雖有稍工兮。關捩罔從。何不與我兮。裝餘皇而駕蒙𧘂。粤昔哲人兮。遺此䂓矩。禮爲維兮義爲㯭。植若盤泰兮。動若雷雨。游四海而歷九州兮。亡跌蹉濟衆生兮。亦不自多。苟樂夫湛溺兮可奈何。</text>
<title>斥鼠賦</title>,<text>十有一月癸巳晦。風多雪甚。先生方處于室。與其家人。量薪計米。慽慽肰憂其無有也。已而若有足跡之聲。自堂廡間而來者。猋劃雜遝。跳驤喧豗。衝撞甁盂。攛綴樽罌。如偸竊者。管鑰是發。乍作而息。恐人覺察。如婢僕者。飮食是私。或出而入。與徒咨謀。先生曰此何異也。家人援策啓關。號吒而語曰。鼠爾生誠微。旣小其噉。一粒一粟。乃飽而厭。爾軆誠便。旣疾其足。何適不可。而來我屋。糲飯菜羹。恐且不繼。安有餘澤。於爾獲逮。傾甔倒石。寔爾才智。有則食之。我不爾詈。語未畢。而先生曰此果鼠也。夫鼠與人。雖不同物。天地之初。遂具毛質。生於虛宿。貧固其命。出於宵夜。食固其性。穴於近人。居固其處。割殘之肉。收餘之黍。所求幾何。得喪存焉。以彼觀彼。詎不悶憐。且諺有之。乞而不敷。猶或可說。况剖其瓠。我而無有。必將自止。他而使適。又甚非義。而子憂子憂。而毋憂鼠憂也。家人於是大笑。釋策閉關。反席而坐。鼠亦隨安。</text>
<title>九日上望海寺 乙丑○十八歲作</title>,<text>菊珮茱囊徧上山。重陽時節未曾閒。漁村近住鵾池外。市舶遙通蝟島間。醉客豈嫌吹帽去。貧僧猶解乞齋還。故人有酒頻相送。盡日巖扉亦不關。江湖秋滿杜陵城。夾㟁蘆花見月明。客舘晩炊甘海味。商船早發候潮聲。尼坡渡口寒山近。吉串津頭古木平。自愧重陽樽酒會。靑袍綠髮一儒生。</text>
<title>李南涯郊居 二首</title>,<text>倒柳晴莎覆四邊。門臨長港可容船。荒田繞堰初添築。小市通橋始販鮮。野鹿易馴隨客後。沙鷗難熟避人前。春來已識爲詩苦。一炷明燈失醉眠。山望太近野望遙。故遣雲烟未易消。驛店少行驚怪火。湖田多浸畏狂潮。詩題松寺逢僧寄。酒熟桑村見客招。醉夢不知經曉雨。起看新漲入平橋。</text>
<title>六月山亭卽事</title>,<text>溽雨西晴日稍和。懶來沽酒聽漁歌。山中高樹凉風早。海上諸村瘴霧多。蜂窠一帖工調蜜。鷰尾雙行巧點波。說道東陵苽已熟。仙翁歸後更如何。舊墨潺漫遍一樓。蓬漁諸客憶同游。人家對暎靑山郭。野路回通綠水洲。雙溪草色平烟歇。一樹蟬聲古洞幽。孤舟南浦歸將釣。海鳥如今莫更愁。</text>
<title>別吳岐亭</title>,<text>凉雲霏翠繞江城。客惱涓涓倚日橫。酒德尙堪遺世事。儒名多是誤人生。埜竹捿深宜鳥性。池荷交密覆魚行。應知後夜相思夢。澹松聲不耐情。</text>
<title>贈金石痴</title>,<text>早歲家貧學遠游。東歸猶未見淸流。小井泉甘全甃石。平溪水落自成洲。海上人家常苦雨。山中砧杵始知秋。相逢却恨今猶晩。此地邪能得久留。</text>
<title>次吳雪峰</title>,<text>村家籬落背江城。積靄濛濛晩不晴。幽蘭自解占秋節。亂竹猶宜聽雨聲。慷慨每傷當世事。踈慵多負故人情。一頃烟波南浦裏。漁舟從此付吾生。</text>
<title>梁休溪 珪 見過 二首</title>,<text>八月高秋鴈已歸。微霜殘葉自相依。吳田晴稻甞新飯。楚水枯荷憶舊衣。行雲度樹慵難斷。暮鳥眠沙靜不飛。浦海十年孤負約。由來岐路古人稀。郊郭天寒古木齊。游人晩自杜陵西。遠鴈背霜秋更至。亂鴉捿樹夜猶啼。林昏小徑行多曲。野逈諸山望已低。孤懷夐閴無堪語。解棹明將訪剡溪。</text>
<title>江亭晩眺</title>,<text>閒來扶策過南塘。屬玉雙飛落晩陽。民貧野有平萊色。地僻山多怪草香。薄雪覆城春更凍。高樓臨水夜常凉。從此磻溪歸去好。庸才非是待文王。</text>
<title>次李二翠</title>,<text>反覆人情似奕棋。端居恍惚自傷時。山連暮郭南來遠。鳥向平蕪獨去遲。殘梅就盡無遺萼。古柳經燒未有枝。靜坐便能知養性。不須方外覓丹砂。</text>
<title>書樓獨坐</title>,<text>逈靄漫空暝鳥飛。書樓悄坐漏聲稀。江村古木居民少。海市浮橋賈客歸。新隣幸卜潯陽宅。舊約便尋渭水磯。問道十年終未得。幡肰自顧愧儒衣。</text>
<title>次金夢岡</title>,<text>謾作詩篇遣覆甁。相携復過水南亭。苦竹耐寒宜晩翠。孤山經雪未全靑。高秋海色晴因見。半夜潮聲靜更聽。百年烟火人皆醉。楚客何須勉獨醒。</text>
<title>次吳蓬漁</title>,<text>埜笛留人強倚樓。荒陂幽麓帶寒流。吳州夜阻相思夢。楚澤春迷獨醒愁。暮雪西山初掩戶。朝氷南浦始通舟。夫君定有雲霄翼。會見飛騰到洛州。</text>
<title>次趙玉垂 冕鎬 寄意</title>,<text>駑馬畏輪轅。愚夫戀家室。黃河本不淸。笑我候千一。可念一叢桂。年年生在山。如何不歸去。猶自走人間。自笑翁白髮。心寒足不寒。夷行蜀路險。躡歷茅公壇。曰艶水仙花。入此雲母室。色光日日新。世路亮非一。滿發蓮花世。叢生桂樹山。芸芸復職職。生死此中間。</text>
<title>井村書齋。贈禹聽棋。</title>,<text>交游重見謝玄暉。雅藻淸華世盖稀。驛店燈昏孤犬吠。津橋雪暗晩鴻飛。鄕民戶斂茶錢稅。野客盤供荳莢肥。更憶明朝樽酒別。岐堤春水送人歸。</text>
<title>次朴野隱</title>,<text>閒居猶得夜相尋。江月微明石逕深。委柳條長平地面。垂藤蔓直入潭心。性拙早辭游酒博。才踈端合臥雲林。觀君爲學眞淸苦。枕上精朱點易吟。</text>
<title>宿龍華寺</title>,<text>九日重陰一日晴。禪房來聽誦經聲。庭前積雪無人掃。曉起空驚虎豹行。</text>
<title>夢梁伯圭 珪</title>,<text>當時豈道夢中逢。石竈烹茶苦未濃。忽被傍人相攪覺。龍華寺裏五更鍾。</text>
<title>銀山寄梁伯圭 珪○壬申</title>,<text>東西遂作路岐分。百里音書杳不聞。地曠馬牛常放牧。山深麋鹿自成羣。踈鍾晩度三溪月。落木寒生五嶺雲。正憶杜陵秋社酒。菊花多少屬陶君。</text>
<title>客中</title>,<text>山人自愛有茅廬。又是淸溫夏令初。阮籍猖狂終嗜酒。王修枯槁但儲書。荻葉已開江路暗。梅花纔落野籬踈。田園晩覺歸耕計。寄語隣翁借水車。</text>
<title>次吳岐亭</title>,<text>極浦遙山翠若流。吾鄕俱是瘴瀕州。家貧每有楊雄賦。世亂常多杜甫憂。柘葉貼靑藏晩巷。蒲芽爻白出晴洲。荒苔古壁名空在。十載猶能記舊游。</text>
<title>朴氏山齋</title>,<text>半日旋晴半日陰。江蘺六月槿花深。西城隍裏雲遮寺。北浦橋邊雨照林。隱市嚴遵能有道。登樓王粲豈無心。淸泠便是桃源地。只恐他年不易尋。</text>
<title>閒居</title>,<text>野人無事起常遲。曉日依微𥴩柳枝。戶外早鶯啼已歇。睡來聞得覺來知。</text>
<title>與三四同志約游邊山</title>,<text>春日陰陰春水多。無情烟草碧於紗。漁舟不與行人管。係在江邊風自斜。</text>
<title>紀游</title>,<text>暮到扶風邑。覓店舍安宿。朝起視之。海上千峰。出沒隱見於水雲之間。意甚汪溢。庶幾與神仙遇。乃知秦皇，漢武馳神役形。無足多怪也。卽行二十里。入開巖寺。行裝祗與一驢同。石逕微茫入草蓬。到寺江山皆有主。離家妻子亦爲空。百年門掩松林外。十里泉來竹梘中。往事三韓年代遠。居僧爲我說頗通。旣至。命僧造午飯。飽食輕裝。皆芒鞋竹杖。不巾不衫。從寺後直到遇金巖。巖盖方廉削立。高不知幾百丈。下開大窟。如屋壁狀。可容數百人。題名畢。因坐石酌酒。各飮數杯。循巖至東北隅。得一窟掛在巖腰。曰機巖。俗傳古有神女織錦處。披棘攀蘿。石磴艱險。足不可移。李伯曾不肯往。戱之曰。君輩皆與章子厚。一般人物。衆皆大笑曰。君安知非赤壁之二客耶。將軍何日此登臨。姓字人間傳到今。但恐李沂歸去後。莓苔中裹政難尋。初五日。早起束裝。西踰一嶺。若靑林，露積，捿雲等洞壑。頗寬廣。水石亦奇勝。行二十里。抵實相寺。自策疲驢出縣城。西來數日境尤淸。山從鷲嶺初多色。水到龍湫始有聲。忘世亦非憑酒力。入山終不避詩名。老僧具進黃精飯。飽喫還要上月明。午飯畢卽行。路遇土人。問龍湫所在。旣至。見瀑布一道。望之如白練帶。下有窟穴。淵深不可測。今尙有龍居云。水流東去幾時還。龍氣微腥石氣寒。始信太初排置巧。人間自有兩廬山。回步覓路。向月明而去。草樹掩翳。石磴巉絶。一步一息。胷滿氣熱。汗流霑衣。寺在邊山之最高頂。坐挹群峰。俯臨洪溟。使人神精脫灑。如在鴻濛。時見天地之初判剖也。初生海月細於鉤。行向淸光在處求。奇石每從林外見。淸泉直到竹間流。閒難銷得雲常住。高不飛來鶴亦愁。但恨世緣猶未盡。下山明日白人頭。日將暮。登落照臺。一輪誰使晦光靈。從古凄凉酒易醒。破暈漸能懸半月。餘稜猶自發孤螢。傷心芳草迷湘浦。極目歸帆下洞庭。政是美人相屬處。轉身無語入綃屛。初六日。下山行三十里。至采石江。列坐沙灘。倒甁痛飮。令馬僮輩。收拾棋子。斑斕五雲色。石似此江稀。海國魚鰕足。山鄕花木肥。何時營別業。是處置漁磯。岸上誰家在。人間晝掩扉。暮投格浦店歇宿。七日風雨遽至。小止待晴。江頭畫角已吹殘。曉日微微隔雨看。共說行程多少算。蹇驢移係碧欄干。午間乃發行三十里。至鵲塘浦。浦當水陸交會。每年三月八日。海人與陸人。商賈於此。街舖聯絡。舟船簇比。倡優雜技。各呈其能。笳皷之聲。晝宵不絶。十七八女娘。當壚把酒。目誘而心悅。吾行適在其時。又爲雨滯。因寄宿於店舍。籬落蕭條水岸斜。居人強半是漁家。年年舟舶歸來候。寒食棠梨開遍花。牛皷銅錚作樂時。打魚初自七山歸。生來學得胡僧舞。踏裂身邊大衲衣。張舖埋鍋水廟前。燒殘樗木不生烟。夜深骰子無人拈。便就壚頭少頃眠。女娘隨日換衣裙。做個心情到十分。要識最佳人在處。覆竼門外客如雲。杏花天氣過淸明。漁皷鼕鼕 報雨晴。俱是京江船上客。一年只得一逢迎。八日喫朝飯訖。卽行二十里。入來蘇寺。有前朝鄭學士知常詩。因用其韻。一條微路掛枯根。絶壁垂藤不可捫。賴有住僧能執爨。爲無來客輒扁門。雲烟窟裏啼蝙蝠。松檜林間宿狖猿。休向蓬萊樓外去。纔移跬步卽塵喧。九日。命僧前導。上鷲嶺菴。背負絶壁。面臨窮壑。其地僅容數間。屋簷鈴之水。墮於千仞之下。令人心目俱駭。此中居住卽眞僧。身在蓬萊第幾層。昨夜銀河高潔處。一星人道是龕燈。余之此行。頗窮諸勝。若靑蓮，獅子等菴。皆不足數。下山行二十里。抵茁浦。浦乃漕倉所在。商船海舶。輻湊於此。居民數千家。皆以販賣爲業。亦有豪富者。盖南中之一都會也。日暮宿于酒家。滄浪吹起白鷗飛。江上郞船幾日歸。帆到來時齊喝問。羣山也是七山非。梅子微酸荻柔。大同裝發在中流。朱旗畫皷迎神去。十里珠簾半上鉤。暖風微月此春宵。小杏花邊起管簫。待到鷄鳴歸去訖。瑤臺仙夢一何迢。</text>
<title>銀山村舍 二首</title>,<text>荊扉對翠微。恰得取淸輝。谷靜聞猿斷。山深見鴈稀。孤林遺綠歇。晩果亂紅肥。郊田秋務急。呼火夜方歸。野日半陰晴。欺間每獨行。流泉通澗響。落照返山明。病木猶遺燼。荒田久廢耕。秪憐當世事。到手却難平。</text>
<title>牛馬 丙子</title>,<text>牛馬傷人豈足誅。祗將一語化羣愚。吾看郡邑多君子。自古功名不可誣。</text>
<title>自笑</title>,<text>蚕者常寒耕者飢。終知造化喜人痴。從今斷去經營意。獨掩柴門坐賦詩。</text>
<title>野人</title>,<text>野人目無見。行處盡禾麻。今歲足天雨。桔槹閒在家。</text>
<title>桃花</title>,<text>開時有雨落時風。看得桃花幾日紅。自是桃花身上事。風曾何罪雨何功。</text>
<title>鎭安縣</title>,<text>五月田家出稅錢。縣城如掃長官賢。野人相見無他語。但道蠅蚊不得眠。</text>
<title>延豊途中</title>,<text>山路崎嶇秋日昏。馬蹄擊石火光翻。溪頭店舍無人語。槲葉籬邊苦喚門。</text>
<title>蓮池口占</title>,<text>十六韋家解守紅。曾聞隣里不相通。如何手執靑羅傘。立在江南風雨中。</text>
<title>閒居次梁伯圭 珪</title>,<text>杏花終日不關門。坐看啼鶯度水村。自是農家宜忌在。手持新曆記田痕。</text>
<title>悼亡四絶 丁丑</title>,<text>三十行年一孺人。不嫌郞賤不嫌貧。自從蘭蕙無香後。减却儂家太半春。自學操針十五時。郞衣長短慣曾知。韋帶布衫寬大樣。更無人製入身宜。績燈常减數升油。送與書房備過秋。粉字銘㫌郞手寫。如今政得自家求。但言家事不言身。遺囑鈿釵與後人。多少手椷如昨日。一回看檢一傷神。</text>
<title>哭內後自傷</title>,<text>有鳥生西海。雌䧺幷追隨。惟不啄陳朽。亦不飮汚池。况是遭饑年。本乏稻粱資。雙飛來越郡。寄捿喬木枝。向人仰乳甫。一飽九常饑。雌病遂不起。荊榛俱委靡。䧺翔歸故鄕。徘徊若有思。將行旋更止。此情良可悲。山長水亦遠。會合終無期。</text>
<title>題林亭</title>,<text>野客林亭特地寒。前臨陂水戶庭寬。碧梧高柳安排好。合作人間畫本看。</text>
<title>翻時調二絶</title>,<text>春入田園事更多。培花種藥若誰何。山童曉起工批竹。一簇門扉結已過。一樹梧桐用意栽。借巢秪待鳳凰來。紗窓日暮聞烏鵲。急遣家僮更打回。</text>
<title>陂塘</title>,<text>陂塘淸淺不成波。行向隣家借釣簑。格格水禽飛去晩。江村草色雨中多。</text>
<title>秋意</title>,<text>海天初霽碧綃光。一夜梧桐寫急凉。自愧晩生怊悵意。淡雲微月滿瀟湘。</text>
<title>生日有感 丁丑</title>,<text>六月五日黎明初。粘米作飯海藿羹。茹蔌之羞陶瓦器。要看菲薄達精誠。老母拜神多發願。使男壽躋耆耋貴。公卿敢問緣何故。謂沂是月是日生。憶曾落地甚纖微。淸於氷雪朗瑤瓊。執時恐塌吹恐颺。可憐襁褓養兒情。談命說相無虛年。皆言平地立功名。十歲學古文。十五學縱橫。十八學莊老。二十有五學章程。三十學性命。稍尋逕路蓁荊。悠遠未知何日到。蹇衣出脚令人驚。請母易祝語使男。身無疾病性聦明。齒不班殤夭。位不過田氓。讀書以致聖賢。力耕以奉父母。終年樂太平。</text>
<title>卜居</title>,<text>寓舍春來少喜歡。猛意要看紫牧丹。料識丈人非不惜。用情分遣幾多般。杜鵑名鳥亦名花。鳥語花光較少多。鳥要不如花更好。山家二月管繁華。稍逐樵夫問藥名。蘆花竹葉是黃精。年來了覺功名誤。勉向山中學養生。</text>
<title>春日游峽</title>,<text>峽谷何重疊。遙望不見端。藤木覆蹊徑。石嵌發空寒。幸時風日美。行衣稱裌單。澗水懸流高。亦自作層瀾。臨水手團飯。未必用匙餐。出門第幾步。便諳行路難。</text>
<title>白馬江懷古</title>,<text>白馬南流天塹開。如何送得敵船來。不料當日笙歌地。却遣行人坐綠苔。</text>
<title>四月</title>,<text>四月麥未熟。朝雨放微寒。田家有好客。兒女競窺覸。楡柳初成圃。鷄豚自出欄。犂鋤便手把。畦地種蕙蘭。所種非需用。余意何悠漫。但令芳潔在。飢窮亦可安。</text>
<title>自遣</title>,<text>不施屛幛不施床。野客眠多敵日長。靑草瘴來江水急。黃梅雨去海天凉。家中長物惟茶銚。身外隨行是藥囊。但幸遭逢無事世。十年高枕杜陵陽。</text>
<title>酬李君</title>,<text>李君才學得俱全。玉似淸明石似堅。亂後酒盃論舊日。行中詩卷備新年。埜人畚鍤禾橋市。賈客魚塩桂島船。是夜草堂風雪足。一爐微火費談天。</text>
<title>夏夕</title>,<text>夏夕亦時凉。窓間野風入。田家無宿糧。杵臼夜來急。野人多雨碧堤村。大製簑衣濕不翻。却說稻秔歸去晩。石榴墻外月初昏。</text>
<title>野齋</title>,<text>野齋多掩門。晝坐轉沈默。脩竹看無人。亭亭徒自直。</text>
<title>白紵詞</title>,<text>江南白紵雪無色。輕纖奪得蜻蜓翼。交刀剪落不停手。另作郞衣合時則。一鍼一線抽心肝。待君穿着在家看。昨朝騎馬去風飄。向誰眼裏誇妖嬌。事君甚似作衣難。惡見他嗔好見驕。</text>
<title>有懷</title>,<text>陂塘五月水如藍。蓮葉翻翻蓮刺篸。縱使折來無寄處。美人迢遞隔江南。</text>
<title>次朴子和 齊鏞</title>,<text>君家住在茂龍間。絶壁連峰定幾還。一夜旅燈傾倒盡。從今德裕掌中山。歷盡狂灘更亂岑。故人用意遠相尋。雖慚鄭朴人爲玉。莫謂秦書客易金。楊柳讓山圭半下。芙蕖占水丈餘深。古來江浦饒岐路。但恐蹉跎失本心。太半風光此水鄕。楝花開後葦條長。詞賦故人收用盡。讀時惟覺肺膓香。</text>
<title>開眼亭</title>,<text>銀河夜凈斗牛星。自着芒鞋到水亭。澗氣太淸林氣薄。能令筋骨一時醒。溶溶溪水澈空澄。上有層亭供客憑。認是山村生計苦。家家夜績照松燈。</text>
<title>謾題</title>,<text>早晩銅錢買羽衣。蓬萊山頂學高飛。壺巖脩竹開巖石。倩問行人幾日歸。</text>
<title>林泉</title>,<text>但得林泉勝。猶能忘客中。澹如啣至味。脫似悟眞空。樹色常看雨。溪聲每認風。山深人自靜。更合讀參同。</text>
<title>石室雜詠</title>,<text>幽雲渰渰雨濛濛。石室無人竟日空。病起忽驚秋已晩。楓林寂寞滿江紅。</text>
<title>聞獵客鳥</title>,<text>余寓銀山。夜聞一鳥聲甚宏暢。狀若獵客呼呶然。山之嵌竅。應而震裂。使人凄爾而悲。劇爾而懼。亦足以興鄕國之思也。問於土氓。則曰古之獵客死而化是。盖以其聲相近故云。荒藤古木晩參差。憶昔追人共獵時。一隻高鷹呼不見。南山峰壑盡堪疑。</text>
<title>鵝湖四絶 戊寅</title>,<text>鵝湖春水美於酥。一飮能令起槁枯。寒食桃花開徧盡。漁人得辨武陵無。野水門前一尺流。初生鵝鴨卽能浮。人間自有滄洲在。奔走如何二十秋。湖上人家原自稀。鱸魚如此我安歸。風光記得淸明後。水岸菖蒲一寸肥。杏花番到日初溫。酒病無因脫憫昏。睡起一籐行自強。直隨流水過前村。</text>
<title>客舘卽事</title>,<text>如何旅食洛城邊。山杏花開又一年。睡起不知多少雨。石間新得尺餘泉。</text>
<title>杜陵</title>,<text>杜陵寒食草齊天。舊柳新蒲水岸邊。數寸鯽魚堪可釣。夜深猶有未歸船。</text>
<title>端午 丙子</title>,<text>野桃山杏一齊新。尙道風光不暮春。但看秋千多伴侶。今年知是去年人。</text>
<title>客中</title>,<text>一夜鄕關入客樓。鳥飛東去水西流。著愁祗擬登高遣。及到登高更著愁。</text>
<title>懷鄭君</title>,<text>鄭君懷玉野田間。躬種茶瓜晩未還。盡日沈吟人不問。一家樓上數峰山。</text>
<title>夜宿錦江 己卯</title>,<text>錦江春水一篙增。盡夜風濤睡未能。十五馬僮談道里。手持鞭策去挑燈。</text>
<title>漢水</title>,<text>漢水流凘已早春。馬蹄皆是入城人。年來我亦知程路。不用沙頭更問津。</text>
<title>呈許性齋尙書 傳</title>,<text>晩歲終南是退居。一方烏几一區廬。文章自有鍾彜字。宰相猶無擔石儲。柳裏池塘纔受艇。花間門巷不容車。老來憂國精誠到。屬進東宮輔導書。</text>
<title>雪中觀梅</title>,<text>雪壓梅枝盡意斜。只敎開得數三花。正緣不作繁華色。獨住春風在自家。</text>
<title>同鄭聖完上夢山</title>,<text>晴莎綠柳小斜橋。生住佳人字玉簫。郞在漕船期不到。今番又是第三潮。</text>
<title>長華旅次</title>,<text>旅懷牢落鴈翔高。昨夜微霜入澗郊。疲馬與人同徑路。孤舟爲客㥘風濤。雙槐老去形神健。一檜秋來意氣豪。世道得喪元有日。尊前不必著憂勞。</text>
<title>四月霜</title>,<text>聖上十四年。四月己丑朝。主人寢未起。擁衾倒閴寥。里翁不解事。排門競叫招。指余看屋宇。炯若糜瓊瑤。輕寒㥘草木。薄冷達窓橑。羣生顧若驚。氣沮象蕭條。六陽不壓陰。誰使爾恣驕。周詩刺正月。時宜致厥祅。伏惟聖日脩。宮壼絶妖嬌。宰輔尙忠賢。左稷右咎陶。祗恭答帝命。玉燭隨均調。如何有是災。令我獨憂焦。求人旣不可。遂疑天道昭。</text>
<title>郡賑 二首</title>,<text>徂歲遭大饑。目見餓殍盈。聖人宵晝念。郡縣方承迎。發倉乃古道。捐廩亦私情。至如抄富戶。計貲作課程。所徵或踰力。榜楚令人橫。奸吏任存拔。苞苴暮夜行。擊石魚俱死。搜林鳥數驚。旣使大民病。小民失聊生。假貸終無方。我田不得耕。雖乏賑救實。幸圖能政名。豈忍利凶歲。用爲一己亨。四月麥尙靑。野人聚號叫。昨日見縣帖。遣吏周循徼。執住富民糓。不得私糴糶。要待甚饑時。賑恤是官料。衆愚信不疑。幸望急如燒。如何却納公。使我失情竅。不看氓夫哭。但看官長笑。田家無窓牖。日月何時照。</text>
<title>鳳城九日。寄黃雲卿 玹，柳洛中。濟陽。庚寅。</title>,<text>重陽空有菊花開。卧病無心戀酒杯。世路政宜長引去。家書常勸早歸來。眉顔已與鰲山熟。歲月還幷鴨水催。待說旅懷誰得會。故人迢遞隔蓬萊。</text>
<title>十一月丁丑。抵大邱府。</title>,<text>五年重到達城樓。羅綺笙歌屬舊游。政憶烟花迷客夢。卽看風雪動鄕愁。山川可喜霑殘墨。歲月還驚入弊裘。四十腐儒天已定。如何奔走不知休。</text>
<title>寄內</title>,<text>夫年妻命竟難欺。四十行來苦別離。馬足已穿爲客地。鷄聲常到憶人時。愁成欲與枯桐語。夢覺惟敎短燭知。若使在家能了此。鏡中無日放蛾眉。</text>
<title>余自辛巳後。往來嶺湖。計其足跡所及。盖走智異一匝也。撫念行役之苦。悵然有作。</title>,<text>智異之高定入天。馬頭終日仰蒼肰。雙峰拔起知無際。九郡周圍覺有邊。靑鶴道人今不在。白雲居士古相傳。東南盜賊何時盡。待向林間去種田。</text>
<title>正月九日。暮行至家。辛卯。</title>,<text>春初氷雪薄沙堤。一路兢凌響馬蹄。江口宿禽驚客起。樹頭新月照人低。杯盤政可招諸弟。笑語猶堪慰病妻。獨愧出游無所獲。布囊依舊倒提携。</text>
<title>送還朴內求禮</title>,<text>相尋辛苦躡風塵。忍使回船洛水津。旅舘諒非携眷地。離樽甘是薄情人。歸家旨畜須加意。在路眠餐要愛身。屈指鳳城行到日。門前桃杏迫殘春。</text>
<title>三月廿七。李進士 喜愚，李進士 稱翼 約游桐華寺。</title>,<text>禪家如何恁地淸。茶爐經卷不禁情。行深但記三橋度。坐久惟聞一䧺鳴。偶自春來添酒病。今於老去厭詩名。尋僧亦在奔裏。短策疲驢付此生。</text>
<title>題金致昊畫扇</title>,<text>滄江直瀉樹林間。不見村閭只見山。晌午漁人歸喫飯。虛舟還使白鷗看。</text>
<title>北砲樓。次李竹峰 寅龍。</title>,<text>南游復何意。觝冒雨兼風。世事須觀變。功名已覺空。千家郊郭外。一笛戍樓中。嶺徼俱爲客。不堪辨鴈鴻。</text>
<title>趙周八 駿敎 見訪</title>,<text>風雨相仍巷路回。板門終日待誰開。瞻望眼逐孤鴉去。剝啄聲隨畫角來。四海如公猶布褐。百年幾處此樓臺。椶鞵藤杖頻經過。却以多才愛不才。</text>
<title>六月七日。草堂書事。</title>,<text>草堂重理槅窻紗。客去香銷日亦斜。直以米塩多役志。祗緣書釰久辭家。墻頭翠雀啣梅子。池面紅蜓立藕花。江浦風光知不減。病夫還自滯天涯。</text>
<title>庚寅十一月。余之赴大邱也。黃雲卿 玹 以詩見贐。語意切至。翌年六月。偶閱書笥。得其藁於紙堆中。追讀再三。次韻答之。</title>,<text>匹馬嶺南路。風雪迫殘歲。丈夫不自食。仰哺終非計。世間宜口少。敢復擇薑桂。獨有梅泉子。憫我走丸勢。作詩加勉戒。讀之堪墮涕。客舍坐經序。形神欲勞弊。主人重恩顧。亦難遽拂袂。乃覺古君子。所以愼交際。書此寄白雲。去到山窻底。</text>
<title>次趙周八</title>,<text>林下眉髯帶翠微。坐談須待夕陽歸。詩人不是忘彜鼎。志士常多托布衣。湖堰築完菱蔓老。野田鉏畢荳花稀。如今肺病治應好。一盒丹砂造水飛。</text>
<title>達城秋興</title>,<text>年來經歷不敢陳。浦雨山風此一身。少日琴書多物故。他鄕匏果已甞新。南營皷角千家月。北堠輪蹄十丈塵。水閣雲樓題詠徧。未妨呼我作詩人。自喜南來身力強。相隨笳皷走街坊。佳辰便就人家醉。法吏猶容我輩狂。楊柳烟邊生薄暮。梧桐雨裏送微涼。眉山玉水俱堪愛。爲是風光似故鄕。</text>
<title>傖父</title>,<text>傖父今年四十四。猶有髩白未甚熾。間有一兩莖。拔去不令肆。可堪與流輩。追逐作游戱。探囊得數錢。輒向酒家醉。人生取樂無窮達。且將一手幷塗抹。食不必舖張。宅不必高濶。但有會心處。便是好生活。布衣帶不拘撿。熱時開胷寒卽掩。天機常自安。卧起隨床篳。生不皺眉死瞑目。古人以此爲眞福。</text>
<title>行路難</title>,<text>行路難行路難。不知則已。知而故犯眞堪歎。凡人口軆生都具。無食覺飢無衣寒。更兼家有父母室妻孥。訶責呼號多所需。手脚倉皇住不得。東去西來尋坦塗。卽自出門第一步。山皆坑𡐛水津渡。覆車敗船日相望。使人足腿爲之罷軟。心膽爲之驚懼。雖然內憂旣重外還輕。猶將驅策赴前程。日暮道遠吾何爲。悲歌嗚咽不成聲。安得愚公移山精衛塡海。廣陸平原隨處在。此事必無誰不知。古人今人空相待。</text>
<title>謝徐藍田 藍田名其玉。本大邱妓也。頗工於詩。年四十餘。退居漆谷府架山之陽。廵使李公召至營。一日訪余于所舍。留飮盡日而去。</title>,<text>三年留食達城烟。客意蕭條只自憐。蘇小宅邊雲北去。薛濤窻裏日西懸。相逢政在酴醿地。一飮頗宜蛺蝶天。寄語琴湖江口水。從今不許渡歸船。</text>
<title>余之赴仁同也。約赴徐藍田山莊。失路未果。以詩寄之。</title>,<text>非是箕林未易知。行人自去作迂遲。祗緣我少看花福。已識君多詠絮詩。雒水春帆相望處。烏山夜火欲殘時。此情如可銷除得。不信前人有所思。</text>
<title>金仁同 演夏 約游東雒江。以公事不得出。余携酒獨往。江在仁同府西十里。有不知巖精舍。故張旅軒顯光藏修處。</title>,<text>春江載客借漁舟。楊柳蒹葭是渡頭。翠浪鯽魚翻遠見。晴沙鷗鳥立閒愁。徵君事業看何處。使我沈吟向此洲。病拙幸無官守責。一樽猶得辦奇游。</text>
<title>端陽日。泛舟東雒。次金仁同韻。</title>,<text>手掬滄波灌醉顔。歸來因復卧林間。數家墟落原臨水。十里平蕪始見山。野俗饋櫻佳節至。官門停稅暫時閒。蘭舟蕩漾笙歌發。直待南風定後還。</text>
<title>交龜亭。次申淸泉 滃 韻。亭在聞慶縣北三十里。</title>,<text>平生忠憤意。多發道塗間。莫問龍年事。須看鳥嶺關。維皇曾設險。有守豈憂蠻。矯首望南斗。天雲行自還。</text>
<title>北砲樓。望見野作者有感。</title>,<text>達城城外卽田廬。南阡北陌連溝渠。鳴蛙拍浪雨初足。送錢街市販塩魚。諸家丁壯出耕作。鐸聲滿路走秧車。饁婦頎肰髖髆大。蓬頭晨起不經梳。絞䯻野花猶自好。夫妻相見輒絶倒。塍朧已平稉稻長。樽酒隔水羣呼噪。城中官吏莫來擾。爾輩衣飯從何到。去年租稅欠餘在。當幷子母今年報。百飢亦有一飽時。室家團聚奚怨咨。愧我爲儒三十載。棄捐鄕土長奮馳。湖南膏壤未甞少。歸把犂鋤眞便宜。伊今筋力向衰暮。縱能心悔不能追。</text>
<title>與李馨五小酌 壬辰</title>,<text>似君不合卧雲林。何事携家到碧潯。往日瞻望雲正遠。來時徑路雪初深。室貧流水稱生計。年老靑山證道心。但恐聖朝終一出。病中休得毁冠簪。</text>
<title>贈李馨五</title>,<text>四十行年七尺身。冠服絶殊江南人。脩眉白晢潔於玉。不容著得些兒塵。買得餠湯龍庄市。坐談時事風雷起。多少機關都捐盡。一見待我如鄕里。眼前得失何須論。往者莫追來者存。楩楠從古稱良材。鄧林千里移株根。如今老大到連抱。未應委折隨秋草。自憐瘦蹇望難及。遂令出處兩其道。豈敢布衣輕公侯。迂踈不厭棄山邱。家中種竹漁竿長。待看三浦生凘流。</text>
<title>贈趙長一</title>,<text>趙君元是浦海士。幅巾大帶無拘束。老僕耕田兒讀書。室中自具羲皇俗。客來鷄黍供歡欣。口語未甞道不足。地爐手撥榾柮火。五更風雪對床宿。向見文字甚豊贍。若入太倉量陳粟。及見筆字尤奇遒。遂幷晉蜀立成局。但怪蒼天不無意。如何賢達多茅屋。</text>
<title>謝李承旨 建昌○甲午</title>,<text>謫舍來看眼更新。如何致此禮相賓。踈慵自作難醫疾。退散惟存不去貧。山郡聽笳今夜雨。漢城沽酒十年春。浮萍流水人間事。幸有詩篇記得眞。夫子何須歎道窮。江南詞賦未全空。誰知招隱非高操。我見離騷是變風。旅食飽經菰米白。歸裝催及杏花紅。鄕人不識王程急。可敢相留㢓海中。</text>
<title>豊城二月。贈李馨五。</title>,<text>豊城烏鳥盡驚飛。惟有詩人不我違。王粲登樓今已晩。韓康賣藥幾時歸。樽前自覺心肝是。鏡裏還憎骨相非。從此提携蕭寺去。一甁淸水洗塵衣。鄕里相從二十年。如今追憶正茫肰。踈狂我已推前輩。離別人應惜此筵。醉眼看花非盛壯。春愁無草不牽綿。知渠近日衰尤甚。硯墨凋零几案邊。</text>
<title>鳳泉菴。次許星五 奎。</title>,<text>十年寥落一儒生。却就齋居寄老情。澆藥自能尋澗道。借書時復到州城。花間几席春將暮。竹外筇鞋雨適晴。來此已知非俗客。敎他猿鳥莫相驚。</text>
<title>贈李馨五</title>,<text>高人常獨往。未必在幽深。從吾移嶽麓。訪爾到湖陰。老復顔如玉。貧猶字直金。平生經濟策。已矣負初心。</text>
<title>行赴完城。留飮南原府。次許星五。</title>,<text>相携二百里。許子亦風流。夜貰龍城酒。朝呼鴨水舟。誰家能倒屣。於世恐謀裘。何似歸山去。躬耕待有秋。</text>
<title>李馨五訪余鳳城。留數日乃歸。乙未</title>,<text>黃昏旋自縣城來。爲愛諸君有異才。林下風吹書卷墜。澗邊星照酒甁回。休辭夜話留人久。却恨春歸被客催。近日自知踈懶甚。滄江竹牖不常開。近日離家尤愛山。春來巾屐費躋攀。樓臺宿客香烟裏。花木迷人亂磴間。一路喜君筋力健。同年驚我鬂毛班。林僧已識吾貧病。慚愧茶錢未償還。旬日離家便欲回。枳花深處寺門開。江邊白鳥看孤往。縣裏靑山約再來。年老已無逢世意。詩高還有濟時才。豊城別後多移變。一倍傷心此酒盃。江南風氣麥天涼。暫借禪房坐燒香。醉夢已驚臨別路。沈吟不覺到斜陽。菖蒲葉自經春短。楊柳枝能與日長。造物不知詩句好。枉敎吾輩作奔。百事傷心夢不成。春宵容易抵鷄鳴。雲間野寺花應老。雨裏江村火獨明。對酒不須論素蘊。歸山今已負蒼生。詩家繩尺無人久。便欲輸君作主盟。</text>
<title>鳳城</title>,<text>鳳城城北里。移買數間茅。酒博邀新欵。衣冠負舊交。花非爲汝艶。鷰自近人巢。墟市門前路。任他日叫呶。</text>
<title>觀漲</title>,<text>七月十八日黃昏。人言水入城東門。携妻挈子升高去。室中什物寧須論。滄海桑田不可詰。須臾平地深於膝。南岳之高三千丈。眼前蒼翠忽相失。國家今遇更張時。洗盪汚穢欲無遺。天意有攸在好事。將報黎首元知時。</text>
<title>追賊華陽有感 丙申</title>,<text>昔聞華陽好。今見華陽惡。土冦藉爲險。輒自占丘壑。伊我提兵來。法當一掃廓。只緣殿廟在。未敢行焚掠。從古所難處。狐鼠有憑托。</text>
<title>自京還至尙州。諸舊識設酌二香亭。</title>,<text>昨夜商山舘。雙笳慣耳聲。來遲荷已老。坐久月猶明。征役客相慰。羇官人所輕。歡呼傾一郡。未妨呼狂生。</text>
<title>大邱府述懷。示金松堂 成喜，嚴素泉 柱廈。</title>,<text>來此殊非索俸金。吾公眷遇意何深。大邱郡守頗通問。樂育齋生亦見尋。望道有年終引退。歸田無計却沈吟。如今嶺外俱爲客。直以安危托素襟。</text>
<title>游架山</title>,<text>脚步生來判不能。名山猶自盡情登。纔因菊飮同三郡。直到楓深得一僧。寂寂馬鳴南院月。蕭蕭人語北房燈。吾看天柱高無比。是處還非第上層。</text>
<title>留別</title>,<text>此時懷緖不須言。却恐支離抵日昏。兒女安能無涕泣。行人亦自有田園。楓間馬足翻秋色。荷裏衣衫帶酒痕。他日夢思頻到處。詠歸亭北小林軒。</text>
<title>贈別洪玄風 弼周</title>,<text>永嘉府裏舊同年。行住東西益悵然。滄海正當三變日。玄都安得再來緣。離情已判猿膓斷。信字須憑鴈足傳。可恨洛江流不盡。明朝還肯放歸船。</text>
<title>游達城</title>,<text>早起藍輿出郡城。但看民吏有歡聲。黃花在處山醪熟。白鳥來時野笛淸。文字已知成物累。功名終覺誤吾生。明朝酒醒須歸去。魚稻江南一路橫。</text>
<title>丁酉除夜</title>,<text>倦游三載始歸家。妻子皆驚鬂髮華。不獨今年成棄擲。鷄鳴天曙可如何。</text>
<title>求禮同朴明府 恒來。訪柳洛中。戊戌</title>,<text>野渡孤舟不設篷。吾行政及午初鍾。魚塩海接村前水。藥草山連郡後峰。老不忘君憐杜甫。貧能供客許茅容。松門竹逕居相近。旬月猶堪一再逢。</text>
<title>午後。歷至鄭江南田舍。滯雨。</title>,<text>現有詩篇答歲華。使君騎馬到村家。山橋踏破鷄膓草。野圃看殘鶯束花。醉手把盃猶恐墜。昏眸書字不妨斜。娟娟梧竹三更雨。燈外時聞起宿鴉。</text>
<title>晡時小晴。出至西麓。隔江望黃雲卿所居。</title>,<text>松櫟陰森石逕回。隨行隨止到林隈。因敎穩處安床簟。却待涼時進酒盃。落日一丸愁裏去。長江千里坐間來。故人知在南山住。極目浮雲撥不開。</text>
<title>次日還到柳洛中宅</title>,<text>柳氏池臺自覺深。祗緣人事不相侵。門前碧水占生計。屋後晴雲證道心。似此江山須一醉。况吾賓主揔能吟。歡呼不怕踈狂甚。官吏相看亦弛禁。主人亦在客來時。泉石幽居歲月遲。宿戒膳羞魚不乏。重尋程路馬先知。郊林處處饒梅子。野俗家家善竹枝。今夜又從西閣飮。白花新月弄迷離。</text>
<title>留別柳洛中</title>,<text>浮名老尤厭。脫屣遂西還。移家江上樹。訪道郡中山。問爾年相近。知吾髮亦斑。馬鳴人已起。相送出荊關。</text>
<title>同朴明府游華嚴寺</title>,<text>乍晴旋雨轉霏微。盡日書樓見客稀。野外冠中參地主。山中魚鳥共天機。蒲芽出水寒猶短。柳絮和泥懶不飛。吾郡溪岑如此好。十年奔走愧儒衣。官道輕塵早洗空。藍輿東出柳條風。千家霽色郊原外。一郡懽聲皷角中。齋飯侑人缸菜綠。柬書招客印硃紅。吾鄕詩派來應久。况復諸生藻㴓䧺。</text>
<title>贈宋厚春</title>,<text>樽酒相逢鴨水陽。杜鵑花盡日初長。貧來行槖惟琴譜。老去吟衫渾墨香。世路不須憂爨桂。功名猶自計收桑。已看白髮不相貸。寒食淸明何太忙。</text>
<title>與王贊之 師瓚 少飮 戊戌</title>,<text>自君高卧掩柴扉。無怪伊來見面稀。今日入城非所料。隣家沽酒不須歸。雲山我且携藤策。世路人誰愛布衣。獨愧平生鵝鴨性。泥中飮啄失騰飛。</text>
<title>朴明府席。同柳洛中，黃雲卿小飮。</title>,<text>江湖四月水涵空。移坐東樓却有風。民屋不移山影裏。官門猶靜市聲中。池蛙脫尾萍初綠。野雀成雛麥正紅。百里烟花治績在。使君不獨是詩䧺。</text>
<title>螢</title>,<text>南州風候早。四月已看螢。脈脈江花暗。依依野草靑。微生無所補。造化不相停。幸爾光明在。猶能自鑑形。</text>
<title>新竹</title>,<text>新竹靑黃未到堅。籬間風雨已翛肰。主人待取長竿去。買下西江一釣船。</text>
<title>雨中書感</title>,<text>竹枕藤牀一室淸。強邀隣叟乞占晴。纔看水到田頭沒。却怪雲從岳帶生。天在適中猶未易。人於怨上亦何輕。神堯自有治洪術。不害茅宮致太平。</text>
<title>思</title>,<text>曲禮曾聞儼若思。功夫只在未萌時。紆回不許離胷次。凝結還應見眼眉。初似馽猿要自在。終如奔馬欲何之。原知一念成差繆。爲聖爲愚却待誰。</text>
<title>同朴明府游泉隱寺</title>,<text>曾聞寺裏有甘泉。一飮能除胸膈懸。馬足政交初霽日。蟬聲多在欲涼天。官厨有酒人皆醉。禪室無塵客自眠。安得移家相近住。茶爐經卷送餘年。</text>
<title>聽蟬</title>,<text>一聲高切一低回。遂把槐梧盡裂開。寂寂踈鍾僧閉院。蕭蕭涼簟客登臺。鳴號爾自求何事。感慨吾猶愧不才。湖海秋風從此至。樽前獨起賦歸來。</text>
<title>留華嚴寺少飮</title>,<text>野雨霏微不見絲。逢君蕭寺一開眉。詩篇縱已緣貧廢。酒盞何曾以病辭。山鳥夜深啼自苦。澗花春冷發偏遲。禪家歲月猶人世。却報更鍾第五時。</text>
<title>華嚴寺歸路。同朴明府歷訪柳洛中。</title>,<text>蕭寺歸來野水生。村閭幾處釀初成。君家有子門迎慣。我輩無官屧步輕。落日人呼漁艇遠。微風客入石樓淸。江南近日詩尤少。相視安能不起情。</text>
<title>哭李丹農 建初</title>,<text>牢落江湖二十秋。今來又減一交游。文章經濟俱堪惜。顚倒飢寒自此休。枯骨祗須留漢口。歸魂不必往坡州。他年俘虜終難免。死者應知生者愁。丹農病卧漢京旅舍。余往見之。氣息垂絶。而曰吾輩能免俘虜否。其眷戀國家之意如此。沒後都中士友醵金。送葬廣州。</text>
<title>七義閣</title>,<text>秋來石柱路。心膽忽崢嶸。山似征旗影。江爲戰皷聲。雙崕堪據險。七義此捐生。每歲精禋處。齋房又告成。</text>
<title>羅鶴皋 鎭斗 席。送金副尉 鍾振 赴江界隊。</title>,<text>將軍騎馬出灣中。解使團徒不敢東。釰匣開時看曉月。弓膠合處覺秋風。憐君有酒能相送。愧我無衣可與同。一別悽涼今記否。達城城外藕花紅。</text>
<title>次洪大邱 弼周</title>,<text>自休官後認君賢。不走風塵只卧眠。爲吏亦曾緣有酒。未歸還是坐無田。靑燈起對花前月。白首追論嶺外年。獨抱妄言何處說。人間春夢正悠肰。</text>
<title>春日述懷</title>,<text>旅食南村歲月長。春來更覺減容光。山禽自有驚人語。野草終無媚俗香。警吏帖來催出客。家兒書到勸歸鄕。生平悔讀岐扁字。可惜囊中未試方。</text>
<title>長歌 壬寅</title>,<text>美人看日墮西海。一枕春夢問安在。鶡鴠叫罷梟飛殘。遺毛落羽徒相凂。鄰家矮短何多詐。掌上三千弄傀儡。便把受藏作牙儈。眼前倐忽起雲靄。朝生暮殺輒開口。馬蹄東來動光彩。我坐痴聾雖見欺。欺人不得云無罪。但恨五千四百歲。玉帝老矣失其宰。福善禍淫終不應。任他氣運隨遷改。風露微涼河漢斜。葛衣未可久相待。却有蟪蛄仰天笑。平生熱性不知悔。日月豈曾爲爾住。須臾萬事成葅醢。正是當年身篤病。他人入室吾其殆。</text>
<title>金藕亭 觀杓 別十餘年矣。遇於京師。喜甚有贈。</title>,<text>多少黃花動客愁。相逢不是故山秋。江南魚稻知應好。一夜踈燈話舊游。知君夙有不覊才。今日詩非昔軆裁。驚怪如何工益進。却言得自石亭來。石亭平日喜談詩。五十年來不少衰。安得重携一樽酒。大堤堤上柳花時。不見休溪六七年。髩毛應似我蒼肰。近來亦喜吟詩否。消退風情更可憐。金堤一郡幷三家。從此湖南亦足誇。他日有修黎獻集。海珠山玉也搔爬。</text>
<title>次金藕亭</title>,<text>人間路徑苦難分。盡日南山看白雲。漢水久晴澄似練。楓林將夕赤於焚。非緣驅遣長爲客。不料蕭條復見君。家自昔貧身又老。年來經歷不堪聞。欲寄鄕書道路賖。如何鴻鴈一行斜。愁多却怪蟲相語。病久還驚菊已花。老去此身非許國。秋來何處不思家。自知顔髮頹唐甚。猶復樽前惜歲華。</text>
<title>三虎詞</title>,<text>大中兩虎見相持。中虎還望小虎助。因此逗遛失機會。恐爲大虎一口飫。世人亦多咎小虎。吾責中虎望非望。大虎雖大何足畏。遠來疲弊力應傷。但能一擧推其頭。皮毛脚足隨紛披。四家五戶均分肉。腥血縱橫三萬里。吁嗟乎中虎今日之勢。可謂一不休二不住。不鬪只有死一字。鬪有死生兩條路。如何捨此而趨彼。致使看官惜且驚。君不見四海九州椓椓處。盡是英䧺拍手聲。</text>
<title>天然亭賞蓮 癸卯</title>,<text>西郭經過向夕陽。荷花忽見大於觴。城中車馬誰相顧。野外池塘自在香。苽果甞新知客久。樓臺懷舊近秋涼。儂家亦在江湖處。烟雨其如道路長。</text>
<title>游月波亭</title>,<text>淸風熱雨熟苽時。樽酒登臨慰所思。岸外靑山皆北向。沙邊白日已西垂。林郊政擬尋雲客。羅綺誰料見雪兒。却是漢江千里地。長歌痛哭揔相宜。</text>
<title>獄中聞日俄和議</title>,<text>昨夜風霜裂瓦溝。寒燈不獨一身憂。人間何處托黃種。天下今年生白頭。馬島帆檣迷舊路。龍川草木動新秋。他時成敗何須說。男婦相携出滿洲。</text>
<title>桃洞少集</title>,<text>桃花多處路微通。尋覓重來關廟東。高卧正爲今日事。長吟還有古人風。遼陽兵馬思量外。漢水雲烟指點中。詞客未歸春又晩。終知文墨不論功。</text>
<title>鷺梁朴主事 基俊 江亭</title>,<text>鷺梁烟水入新秋。亭舘家家合一游。嵐翠不離村裏路。空明自在岸邊樓。平沙滿目人何往。落日關心客自愁。鱸鱠恐非王室計。莫敎張翰作淸流。鐵板長橋得再過。爲君題作漢江歌。孤舟漠漠誰知岸。明月溶溶自起波。夜久星河光漸遠。秋淸沙鳥夢應多。良宵一飮難常獲。樽酒餘存復幾何。江村睡起早潮生。柳浦荷洲一樣淸。鷄犬不驚漁棹影。蛟龍應怪鐵車聲。秋來自覺添強健。老去終知負聖明。欲向四忠祠下去。野花怊悵不堪行。</text>
<title>如今</title>,<text>如今五載客京師。又是梅漿向熟時。近日議論爭雇聘。誰家勳業是漁基。年來病酒常多悔。春去歸田未有期。盡日南山翹首處。茫茫雲鶴獨何遲。</text>
<title>非鶯詞</title>,<text>鶯非鶯鷰非燕。如何俗眼無眞見。鷰鶯只做鷰鶯看。西施嫫姆却相眩。馬港美人十五六。僑住壇南茅覆屋。去年不幸白衣會。豪家富宅絶絲竹。歌舞嬋姸徒自高。漢城何異空谷逃。鷰非鷰鶯非鶯。非鶯爾亦失其遭。須知天下材賢士。古多落拓風塵裏。伊呂不遇湯文時。莘耕渭釣此而已。</text>
<title>東詣日本泊馬關 乙巳</title>,<text>秋來風雨覺微涼。獨倚艙門旅緖長。和約區區何足補。至今人笑李中堂。</text>
<title>舟中贈李鴻卿 信媛 女史</title>,<text>舟中俱是漢城人。忽地相逢轉地親。裙帶男兒從古有。隣邦休怪往來頻。</text>
<title>登凌雲閣</title>,<text>故國西望涕淚傾。游人非爲憶歸情。諸公解讀波蘭史。不向君王一說明。</text>
<title>聞潤哉被執。士圭棄官去。</title>,<text>鄕書和淚不堪看。一友爲囚一棄官。昨夜海西遙望處。殘星缺月動天端。</text>
<title>讀皇城報</title>,<text>九年十月廿一日。潄玉軒前黑似漆。客兵入衛刀槍鳴。文武百官皆股栗。大使六十長虹來。手把約文口呵叱。曉星明滅月慘澹。此時措置非無術。司外部者小才是。平居讀字聲譽溢。盜名欺世何能久。本相露盡可題筆。誰料五百年宗社。此奴手裏送交畢。權李區區何足責。諸子不過是蟣蝨。皇天未必容奸人。旣爲罪魁安得逸。蓮池之水今猶在。莫待他年煩斧鑕。可憐江石韓參政。一聲痛哭天蕭瑟。衆目瞿然都改觀。平地泰山高無匹。江戶夜深人不眠。四壁啁啾多蟋蟀。</text>
<title>哀閔參政 泳煥</title>,<text>一死非徒自潔身。免敎天下責無臣。從容二字還堪恨。不見東來痛哭人。</text>
<title>哀趙議政 秉世</title>,<text>聞公被拘去。意謂死其宜。屈指待西報。暮鴉天一涯。</text>
<title>公舘歎</title>,<text>使乎從古難其才。朝廷愼擇何如哉。况復列強多事時。星軺豈爲花鬮來。夜輒長燈明就眠。官俸自足買閒錢。九年十月西行人。呑韓一計心胷塡。此乃國家存亡秋。別時奚暇私相求。堂叔內從非有間。一言提托不能周。可憐水閣老相公。去作軍囚無路通。坐看吊客應羞顔。天地寥寥夕照中。</text>
<title>諸生歎</title>,<text>從今奴隷國。不必賀生兒。留學能無愧。懽呼亦有時。人心嗟已去。國計况敢期。旅舘莫開戶。夕陽烏鳥悲。</text>
<title>送韓伯絳 甲 歸國</title>,<text>故園非復我山河。一策西歸可奈何。四萬人家漢城裏。似君忠憤未應多。</text>
<title>丁未六月十三日。出獄押向仁川。</title>,<text>來時兵衛不須煩。同日朝飡歇。啓獄扉出吾輩。用繩縛手腕。自門外載之人力車。日本廵査及憲兵。皆持凶器。兩行排立。至停車塲。其到仁港下車亦然。已而配搭于軍艦光濟號。 街路看官亦失魂。切笑書生還有力。強隣猶自戒嚴存。</text>
<title>十五日抵珍島</title>,<text>亟發知非法院裁。如何人悔至斯哉。孤舟失路梅亭去。同日已晡。抵珍島後洋。換乘小輪船。駛行數時。水窮不得進。遂登陸問之。是梅亭浦。而過郡治已三十里矣。 群縛成行橘峙來。領去廵査。再加繩縛聯綴。如魚貫然。倒走而北踰橘峙。 家國淪亡曾已决。堂階易處更堪哀。旣到郡入警部。分派所置。吾輩於階下。自去據堂而坐。 多蒙地主相傳掌。客舍門前一逕開。少頃招致郡守付之而乃得解。於是郡守遣人于各店舍。分定舘居。</text>
<title>居月餘。土人漸相慣熟。亦有致慰問者。</title>,<text>同來謫客集如鴉。邑里相看共歎嗟。北顧可憐無地住。南行還覺有天涯。郊林處處冬靑樹。漁網家家秋白花。絶國土風殊不惡。游人亦得耐經過。</text>
<title>聞歌有感</title>,<text>湖南原是老夫家。今夜何堪聽蹋歌。人事悲懽隨日異。漢城回首碧山多。</text>
<title>西麓晩眺</title>,<text>一路微茫草樹天。登臨秋意更悠然。須看社稷終何寄。可念山河似此憐。漠漠荳田橫落日。遙遙塩戶起孤烟。還歎野俗淳厖甚。猶自歌呼樂有年。</text>
<title>李博士 光秀 自雙溪寺歸。以詩相示。</title>,<text>州人皆說好雙溪。野寺依然澗水西。衡嶽一觀心自急。新亭餘淚夢猶啼。王程安得歸先鴈。客枕常多卧後鷄。獨笑病夫今六十。風情亦逐歲年低。</text>
<title>同尹韋觀 忠夏，尹主事 柱瓚。往雙溪寺道中。</title>,<text>行盡岡巒歷磵溪。斜川洞口日將西。羞人野婦回身立。怕客村兒掩面啼。竹裏誰家惟吠犬。稻間一逕自呼鷄。山居眼見多佳趣。只是吾生走路低。</text>
<title>到雙溪寺。復用前韻。</title>,<text>樵夫遙指是雙溪。竹柏蒼然尖札西。室凈尙堪留客宿。僧貧便欲向人啼。經鍾夜去驚村犬。齋飯朝來飼里鷄。好境原非深處在。如何俗眼自看低。</text>
<title>八月十五夜</title>,<text>沃州城外海山寬。天宇無雲夜向闌。老去已知明月苦。年來多在異鄕看。蘭花寂寂烟光歇。梧葉涓涓露色寒。客裏佳辰經過慣。如何此地獨悲酸。</text>
<title>見樂祖書有感</title>,<text>吾家亦自有春秋。不悔今來在沃州。父子相禪雖未怪。君宵幷進竟無由。安能絶跡從黃鵠。况復知機愧白鷗。買屋將爲終老計。此心安處卽滄洲。</text>
<title>寄謝老室</title>,<text>曾逢命客談榮枯。女兒每與男兒殊。某姓婦人八字好。早年配得良家夫。不必干時事。不必趨仕途。平生畏避桃花路。寧識世間多美姝。只向室中求喫著。生子生孫痴且愚。猶自撫弄金珠輕。百年如是共歡娛。顧自淑人歸我後。食不充膓衣不膚。下以操井臼。上以奉舅姑。孰有孰無心算苦。纔過三十凋顔朱。更兼夫子喜交游。一歲在家一月無。嫁女婚男渾不知。輒持短策走京都。垂暮一官來意外。俸餘亦可贍妻孥。不向時人隨俯仰。却把朝奸謀討誅。今又爲流千里去。天涯離別堪嘆吁。致使卿卿長痛恨。欲作答書辭多拘。此乃本生時日惡。須怨蒼天莫怨吾。</text>
<title>丁未除夜</title>,<text>眼前六十去如鷹。自覺踈慵逐歲增。陳跡皆堪爲後戒。餘生那得待中興。當年恨不刺秦檜。他日知多悲李陵。家國經營俱失敗。相看還復愧孤燈。</text>
<title>翠雲亭小酌 戊申</title>,<text>林下鬚顔帶翠微。吟觴盡日不知歸。山河古已分玄海。風俗今猶愛白衣。地僻野花多自發。人閒溪鳥爲誰飛。此中泉石殊非遠。車馬如何得到稀。</text>
