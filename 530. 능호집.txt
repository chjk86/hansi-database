<title>夜坐 丙午</title>,<text>淡月來雲端。淸輝滿高閣。睡起捲簾坐。風恬花自落。</text>
<title>和成士儀 範朝○癸丑</title>,<text>穆穆淸宵月滿山。有人看易水東灣。寒天萬木無生意。不信輕雷動地間。</text>
<title>感懷 甲寅</title>,<text>先人弊廬今誰主。行過南皋每懷古。壁藏古經三百卷。園有李梅桃杏樹。幼時我卧王考膝。香爐錯刀隨意取。移家十年五易里。夢游必在南澗戶。萬事不如垂髫時。呑聲忍淚心膈苦。</text>
<title>次三淵詩</title>,<text>睡起披襟坐。床書縱復橫。高峰紅日上。喬木烈風行。靜密觀梅萼。紛綸聽鳥聲。客談遼薊事。管氏感余情。</text>
<title>月波亭 乙卯</title>,<text>扁舟欲喚杳難攀。樓在空明一氣間。水積天東生皓月。雲收京北會靑山。年深畫棟龍蛇變。夜靜游人簫鼓閒。極目長洲多遠思。風悲喬木野烏還。</text>
<title>忠烈祠拜林將軍像</title>,<text>下馬祠前日未生。手擎高燭畵分明。寒山氣結鬚眉怒。朝水聲長履舃鳴。王降寶書天地感。戰餘金甲鬼神驚。東方百代尊斯廟。留待中原有義兵。</text>
<title>上明谷東岡謾吟 丁巳</title>,<text>豈無看花伴。獨行我心悲。人趨花盛節。不樂未開時。花衰目已倦。陌上無春騎。感彼東君意。開落俱無私。癸巳南閣望。萬木正葳蕤。幽馥未奮輝。新柳導春姿。比如犧畫象。人文漸開之。如今經十日。花多少見枝。澗黃初的爍。巖紅已陸離。待到微雨宵。薰風穆先吹。玲瓏造化心。獨有凝香知。登岡有誰偕。佇望聊自怡。淑氣浮雙闕。晴輝麗長逵。愛玆昭華節。似是昇平期。明辰固爛漫。留余看花衰。</text>
<title>鳥山記事</title>,<text>行近西巖午酒醺。農謳樵唱隔村聞。天長海鶴挐荒野。日暮山龍吐旱雲。徑曲草昏誰問路。池華風定自潛文。偶逢嘉樹邀隣叟。爲讀殘碑上古墳。</text>
<title>記新邑村叟</title>,<text>峽翁形貌怪。衣短弱孫牽。終老木皮室。傳家鬼麥田。呼鷹秋草白。射虎槲林玄。勞力亦無譽。拜人氣傲然。</text>
<title>磨霞嶺望金剛山</title>,<text>登岡天地白。我馬欲飛騰。秋霽雲無力。風剛鳥不勝。崑崙遙擢玉。姑射細分氷。照海孤光動。開霄萬象澄。衆巒分浩氣。眞宰示良能。秘斲三神骨。秀摧五嶽稜。淸輝分日月。靈籟夾鵾鵬。德耀人皆仰。名尊世莫增。未愁吾道晦。如睹聖人興。爛燦徒盈目。巍峩竟怕登。控思靑鶴翥。驂欲火龍升。斷髮身應潔。齋心道自凝。直登觀海水。俯視小丘陵。</text>
<title>贈體華</title>,<text>我到白華菴。長懷百淵子。氣凌毘盧頂。目窮滄海水。致雄何爲者。得交天下士。聯袂木石間。演經氷雪裏。遺踪滿空山。流芬在百祀。嗟哉華上人。爾顔渥而美。</text>
<title>天一臺</title>,<text>丹霞吹散洞天逈。日落危臺風滿衣。萬瀨自含明月瀉。千峰欲化霽雲飛。稍疑太乙浮蓮至。未信麻姑看海歸。悄倚長松無限思。瑤琴遠在北山巍。自一作爭</text>
<title>碧霞潭</title>,<text>火龍所滀渟。萬瀑注汪洋。回磴徑轉滑。數潭幽而凉。繚壑彤霞深。夾路翠木長。忽驚洞天曠。碾開雲日煌。凝佇履欲響。仰首神俱翔。鎔石鎖中黃。偃風磨穹蒼。淸瀑轟成雷。積氣瀉衆香。翔舞不定影。將噴更悠揚。激石始成湍。蕩日稍放光。谷螭傳餘響。幽鳥和陰岡。冥觀意自得。于以濯塵裳。尙恐歲華晩。幽崖鎖氷霜。移杖蒼峰下。悄悄發淸商。</text>
<title>宿摩訶衍</title>,<text>雪葉風湍滿壑喧。禪堂靜夜擁虗樽。世無眞聖吾安仰。海有神山道尙存。醉喚九龍驂日月。夢驅羣佛歷崑崙。遠遊偏感靈均意。漢上歸來灌我園。</text>
<title>內水站望毘盧峰</title>,<text>百疊香城拱揖勞。勁風不斷轉虗濤。蒸蟠灝氣東天小。逈瀉晶光北斗高。雲白中原遙度馬。日紅瀛海半沉鰲。偏邦亦有山嶽壯。上帝無心降人豪。</text>
<title>九龍淵</title>,<text>淸光望已遠。幽響坐林聽。赴壑羣湍勇。翀霄一氣靈。洞昏深瀉月。石坼細騰星。莫測潛龍意。晴宵雨晦冥。</text>
<title>三日湖</title>,<text>輕舟漾秋水。四顧山穆然。隨意過南坨。沿洄北渚邊。素鳥止圓沙。朱鯉躍淸漣。盪槳至中嶼。翠木蔭其顚。巖淨明霞縈。荇弱微風牽。環流看畵閣。倒影涵秋天。蕩漾雲日暎。冥濛空翠連。幽吟桂樹辭。永懷古游僊。述郞何爲者。永郞不知年。南安亦渺茫。古字迷石鐫。溯洄不可求。登高目杳綿。巖臺遺余佩。石門裳復褰。日暮魚鳥愁。山海凝如煙。</text>
<title>甕遷道中</title>,<text>明沙入望霽光鮮。白鳥雙飛目杳然。晴霱逈連徐市國。崩城半入野人天。洪濤沃日迷鯨背。層嶂如雲擁馬前。稍覺淸風生兩腋。不須虗廓問眞僊。</text>
<title>觀海</title>,<text>漭洋何所止。凝望極傷神。至靜含元氣。常淸待聖人。鵬遲僊月滿。鰲老島花春。逐浪漁舟子。憑君欲問津。其二乘桴欲焉往。吾道信悠悠。蕩潏無聲處。鴻濛有氣浮。雲從花地起。魚入蓋天游。莽杳靡涯際。瀾濤只馬頭。其三魚龍齊鼓舞。靈怪贊神君。沉木天香氣。藏山蜃閣雲。日涵凝遠響。風靜爛淸文。高嘯倚叢石。招呼跨鶴羣。</text>
<title>三釜淵</title>,<text>泱泱野中水。歲暮誰窮源。淸曉褰余裳。僕夫愁路昏。永懷冥棲者。古道霜雪繁。溯洄遵長渚。揭厲度石門。穹壁仰圓泓。瀑水風雷奔。湮欝生玄嵐。滀泄藏靈根。振湍崖谷裂。幽咽傷我魂。老螭潛自吟。百鳥啾相喧。憑湍悟顯微。妙用固無言。在山花木潤。注海舟檝存。悠悠流日夜。此意共誰論。巖棲空有跡。桂樹難可援。出洞寒日舒。悵望數峰尊。</text>
<title>次伯氏韻</title>,<text>弟病兄愁鳥山中。風昏凍林雲碧色。病起始泣兄不住。扶病出門望歸翼。尺牘時來語悽苦。賣書東郭謀斗屋。小郞衣單剝紙衾。長嫂勞飯盤無簌。極知憂患將玉成。皺眉仰屋兄愼莫。卧念天地多怨情。終古英雄更寂寞。時危漸覺布韋榮。先人最訓琴書樂。兄須緩歌弟善笑。日慰高堂歡無慽。繁花競春百鳥和。携我朋酒出門適。北磵洋洋堪濯髮。休向南山經故宅。柳邊松下微吟歸。兒整書丌候將夕。玄言靜觀包犧文。一氣潛養虗室白。幽愁共和靈芝曲。寒棲自愛交竹栢。歧路鬱鬱車難行。更嗟人情隨雞。願言白頭同一室。松菊淸華擥盈匊。</text>
<title>峽友申子翊 思輔 來訪共賦 戊午</title>,<text>叩齒十年誦伯陽。南原種秫草茅荒。寒山雪擁幽蘭屋。春水花迷怪石航。且復離羣隨鳥獸。時能翫世學漁商。期君濯足龜潭上。墨葛書磐伐木章。</text>
<title>江春</title>,<text>野鳥鳴飛弄雲天。龍岡西畔訪同年。春暄牧馬隨芳草。江穩羣童運巨船。老柳無風花自落。夭桃醺日氣方姸。閒吟未覺迷行徑。遠巷依依起夕煙。</text>
<title>馮北海落花詩。極其新巧。出之無窮。余欲效之。纔得三篇。倦而止。</title>,<text>花發只憑風雨和。和風膏雨更摧花。餘紅未淡紛紛灑。殘馥猶淸陣陣加。飄落錦筵終斂笑。濺成泥土亦無嗟。花根不滅花心在。雨急風顚奈爾何。其二橫空漠漠任飄颻。返樹如羞落地驕。照破虗塵分色相。流隨野馬競逍遙。長街落絮紛來送。淸沼浮萍靜相邀。潔性終無依附想。風回芳馥上雲霄。其三一樹桐花異盛衰。朝敷暮落獨西枝。偶藏喜鵲分香落。忽囀嬌鶯並蒂虧。數合牧丹觀邵易。節逢梅實感周詩。蒂香滿地無心掃。待到桐花自落時。</text>
<title>贈元雲伯 命龍</title>,<text>夜淸龍嶽白雲飛。盪漿應過斗尾磯。桐花落盡生明月。獨掩煙江白板扉。</text>
<title>驪上</title>,<text>白露凄淸霣竹梧。草荒江逕馬行紆。秋雲日隱龍門樹。積水天明龜尾湖。行訪義倉喬木在。來觀鄕射野堂孤。我心却羡漁商客。釃酒包魚日夕娛。</text>
<title>舟游冠江亭下</title>,<text>二陵東望暝雲平。纖月盈樓灝氣明。秋水靜看天地意。洞簫幽徹鳳凰鳴。孤鴻警露星河燦。老鯉呻風木石淸。良夜不堪思遠道。中流莫奏櫂歌聲。</text>
<title>神勒寺東臺</title>,<text>露白葦花洲渚空。巖臺日落灑微風。潛鱗跳月星文碎。老樹生雲嶽氣通。欲問龍圖秋水逈。空留佛骨石龕崇。商颿過盡歸鴻暝。陵栢蒼蒼極望中。</text>
<title>贈金子君保 喆行</title>,<text>人之淑躬。履道冲夷。侃侃文忠。昭德綏汝。儆爾潛居。念爾遠朋。穆言和衷。物無不從。無行曰孤。神其軔汝。無言不誠。天其訊汝。伐桐爲琴。良工尺之。揉桑爲射。聖人的之。尙貞無私。神其內腴。我言匪諛。敢申僕夫。</text>
<title>大灘</title>,<text>大灘莫交語。柂轉愼莫興。層湍忽噴焰。江陷日色崩。夾舟羣巒馳。碾石雲雷騰。回愁上水者。捨命挐孤繩。來往只爲利。蹈危非其能。君看耕田樂。終歲守丘陵。</text>
<title>細灧盤花</title>,<text>細灧盤花撒作雷。石根如馬舟飛回。雲煙曉擁龍門轉。星月流成驪水來。河神聽鼓長魚出。商女凝歌幽鳥哀。乘浪不煩持檝力。沙頭漁者意勞哉。</text>
<title>敬次高梧軒梅花詩</title>,<text>蹙榦空査老更新。寒花奮發氣機神。光籠竹牖淸通月。影瀉金罇密漏春。潛晦古根依潔土。逈流奇馥襲幽人。莫言芳郁同蘭蕙。嘉實終看鼎鼐親。</text>
<title>七月望日。與任子伯玄 邁，仲寬 薖 兄弟，李子胤之 胤永。賞荷西池。共賦荷花詩。余得八首。己未</title>,<text>芬芬郁郁水西東。菱島蓼堤一氣籠。色燦絳河魚潑浪。香薰淸月鵲飜風。琉璃擁燭移紅萼。蔗桂和霜飮碧筒。玉佩華衣相與映。芳菲攬取滿堂中。其二雲淨平池白露滂。秋花自動不禁香。采歸紅萼風吹手。灑落明珠雨滿塘。惱殺水僊遺寶佩。湧來金佛放祥光。浩然濯影漣漪裏。穆穆淸宵月彩長。其三燦燦瓊華照水紅。雲波搖影錦玲瓏。露寒珠斂千池月。夜靜香生八面風。翠鳥獨來餐寶粒。玄龜知樂繞幽叢。淸芬未襲佳人袖。朝暮攀援有小童。其四浪開魚躍澹雲殘。寶萼英英萬卉觀。宛在水中流彩遠。搴歸木末拾香難。秋淸紫氣沉龍劒。夜靜金莖晃露盤。欲贈美人携結佩。芳華晼晩悵憑欄。其五蘭舟不至柳拖煙。獨自姸姸濯露鮮。香裛澹霞薰草木。影涵輕浪爛雲天。素華織出雲裳淨。綠翠裁匀紈扇圓。沐月凝霜生百寶。橫塘秋水自淪漣。其六華池日落翠陰陰。紅蓼白蘋白露沉。秋水靜含魚龍氣。蓮花潛動天地心。纖雲罩彩繞芳渚。素月和光穿密林。自在淸香鼓萬物。無人虗閣弄瑤琴。其七濯纓已在蓮塘上。香露瀉回注頰牙。雲表霽峰通淑氣。柳頭朝日浣淸華。一團汞轉無量葉。萬朶莖分不競花。薄海腥薰愁看汝。文山不獨墨蘭葩。其八霜露不禁擢晩華。正逢君子駐游車。珠明一點擎枯葉。香守初紅心落葩。黃菊花開傳苦節。玄淵氣積斂春芽。池波有盡芳塵在。岸蓼渚蒲爾可嗟。</text>
<title>西池與任李諸公賦</title>,<text>夜凉堤上宅。秋氣繞雲蘿。正當魚龍蟄。不禁蟋蟀多。微風荷墜露。纖月檜生波。惻惻聽雞 缺。和君對酒歌。</text>
<title>和李子伯訥 敏輔</title>,<text>俛首烏紗慣。還家睡思催。瘦妻眉復攢。親友簡疎來。負米知眞孝。牧羊愧晩才。讀書遺會計。重慕漆雕開。其二風雨雞聲曉。微官動我愁。燈孤坐永夜。蟲歇感淸秋。柱史出關馭。磬襄入海舟。此心竟寥落。送客涉滄洲。其三鬱鬱繁雲色。崇朝鎖北岡。秋陽衰菊冷。驟雨襍花光。抱易迷三聖。吟騷廢九章。永懷吳季子。論樂及中方。</text>
<title>子翊得畵帖。考其印識。皆中州人。余用古隷題裱曰啖脂山栢。逐幅寫小詩以寓意。錄五首。何文煌效倪淸閟</title>,<text>空江散幽馥。不見畵舫來。倚閣數株樹。猶疑懶瓚裁。</text>
<title>謝採效伯虎</title>,<text>植杖看秋樹。無人坐薄陰。有懷題落葉。林鳥聽孤吟。</text>
<title>潘澗潑墨</title>,<text>客歸靑嶂合。山靜落淸瀑。登樓望君馬。繁雲生萬木。</text>
<title>何文煌小景雲水</title>,<text>湛湛門外水。雲重只聞聲。送君東郭路。樹際有橋橫。</text>
<title>謝嶼白描道人看洗硯</title>,<text>老樹根通泉。小童手洗硯。道函書萬字。頭白古瓦片。</text>
<title>感秋和李伯訥。因懷海嶽游人。</title>,<text>落景依依星出空。秋聲淸澈萬林同。老龍雷雨蟠歸海。寒檜雲天鬱送風。白髮應長劒客老。黃花未歇酒杯窮。故人此夜能無睡。巨嶽洪溟看月中。其二霜鴈連聲下遠空。南皋晩眺與誰同。萬塵消歇明秋日。二氣橫分騁遠風。伐輻可堪山木老。乘桴欲略海雲窮。緬懷燕市悲歌侶。擊劒相邀酒肆中。</text>
<title>續題李胤之西池荷花軸 庚申</title>,<text>暮倚繁花候水僊。芳華采贈綠雲邊。絳唇吐月幽香遠。珠佩臨風寶彩圓。宛轉却望靑鳥外。輕盈如近白蘋前。極知芳潔難移性。剪取塵裾濯上淵。其二漠漠乾坤多浮萍。百金誰惜片萼零。薰風濯淨繁花素。玉露磨圓萬葉靑。苦意鍊到秋天肅。芳根生時濁水靈。此地曾不通香海。薝葍千林奈爾腥。</text>
<title>贈宋子士行 文欽</title>,<text>之子休官歸。不失一布袍。朋知相與喜。里人或謂高。外慕哂塞馬。初志問誅茅。只恐後之人。悶時惜爾曹。禮樂竟在野。天意長蓬蒿。澒洞華夷交。沉冥僊佛逃。痛心見被髮。善世竢拔毛。退修道猶嗇。豈惜身長勞。小官秉出處。善類賦離騷。泥行畏不義。一世羞同包。慨余出無適。近不樂南皋。僦園杞菊荒。微官妻子嗷。講道憂孔朱。和詩廢邵陶。獨行悔敢寡。决歸氣應豪。春動南郭柳。氷决銅梁濤。舟車任所之。憂患堪長拋。未謂爲小節。潛居德業牢。箴言豈不諒。日月逝滔滔。尙歎琴說長。未和招隱操。</text>
<title>和金子孺文 純澤</title>,<text>落木寒泉響轉哀。荒岡車馬有誰廻。移盆最護重陽菊。閉戶頻驚十月雷。醇酒爲人銷夜永。腐儒無計答天災。著書論道須良友。敢怨玄冬霰雪堆。</text>
<title>送金進士日進 益謙 游燕</title>,<text>負劒携書多苦情。憐君歲暮入長城。可憐季子觀周路。易水前頭弔慶卿。其二大凌河水濺車盡。狼子山雲秣馬殘。可憐每歲金繒役。不道遼西行路難。其三野燐蒼蒼多漢骨。車中夜宿獨歎歔。風雨晦冥雞不唱。篝燈暗誦晩村書。其四歲暮深河卧老柳。天寒華柱杳僊翎。江南萬里紅雲盡。落日休登望海亭。其五貂裘亂撲雪花斑。日黑風悲山海關。關外錦車流不斷。哀歌誰問季文蘭。其六市經半襍胡音翻。未忍攜來敎子孫。雨磨土蝕周王碣。猶守文宣古廟門。其七海波不沒嗚呼島。野土可增安市城。殺盡强兵與義士。誰開遼瀋四千程。</text>
<title>南壇 辛酉</title>,<text>春日尋南壇。古原靑松冷。所遇多勞懷。悱惻屢引領。神門纏荒棘。靈壝石不整。野馬滚上壇。汚渠通玄井。慨此穆淸地。便爲荒絶境。百祥豈不原。古禮國所秉。未導仁后誠。豈無玄天警。牲玉徒自陳。霈澤違淑景。嗟嗟有司臣。精念內自省。</text>
<title>國典每歲暮春。親祀大報壇。三月四日。陪班感賦。是夜雨。</title>,<text>景德將明報。荒壇監苦心。春歸東海滿。花到北山深。雨泣冠裳會。天聽磬管音。嗣王篤忠孝。歲祀必躬臨。其二爀爀神顧享。后來昊天從。壇花宋子淚。園木肅王封。淸廟如聞瑟。靈臺復鼓鐘。今宵猶苦短。誰復記春冬。</text>
<title>偶書</title>,<text>花樹暎臨韓氏園。無爲山閣眺東原。不嫌草坐供親友。自愛茅堂似野村。苔綠滿庭春雨細。松陰移箔暮雲繁。幽懷日日思微醉。笑倒葫蘆酒未存。</text>
<title>吳氏別墅淸泠閣。與尹子子穆 冕東 賦。</title>,<text>虗閣澄澄曉靄明。石泓春水漾林淸。巖花亂落隨波盡。空谷無人與濯纓。巖一作繁</text>
<title>雨中約諸公游道峰。分樓字。</title>,<text>泉飛石動洞天幽。萬丈峰寒紫翠浮。繞壑松聲悲不絶。滿空花氣黯將收。良朋未到雲渾徑。皓月猶遲雨灑樓。莫上舞雩臺上望。秪應林鳥暮哀啾。</text>
<title>又次雪巢韻</title>,<text>山鬼唫春古壑幽。殘經自卷滿虗樓。林峰悄碧擎天立。風瀑哀鳴抱石流。夷夏一塵花水淨。唐虞半日洞雲悠。極知靈氣猶昭爛。瑤佩星旌憺遠遊。</text>
<title>又賦</title>,<text>步拾芳馨揭我裳。舞雩臺下水洋洋。空山日落玄雲合。古廟春深翠木長。花老不知經萬曆。草昏何處叫三王。可憐吾道寄荒谷。籩豆難酬盛德章。</text>
<title>玄石滄浪亭。與湛存子李公 明翼。感次中州李處士鍇秋懷詩。</title>,<text>日暮魚龍霧雨收。中流鼓枻問何求。風林轇轕悲生響。雲岫聯綿黯動愁。江海幾時無惡浪。乾坤一氣信淸秋。待來霜月湖心照。朱杞黃花醉甕頭。</text>
<title>和金孺文用工部寫懷韻</title>,<text>游道文自見。漓之便入俗。利義謬雙行。身志失箝束。古書讀冞晦。來日苦不足。立言懼王僭。悶時發誼哭。猛獸未之驅。神龍將焉燭。善世終有命。淑身斯遠辱。實理猶服田。眞文卽味粟。一反洞靈根。浩然水趨谷。秋潭涵星月。春山發紅綠。定命委大化。濯志守貞獨。斯言矢靡悔。良友許衷曲。可以處夷貉。不愧混樵牧。</text>
<title>次張丈 震煕 杜谷精舍作寄題</title>,<text>門臨杜谷小塘隈。日數文忠墓柏廻。自補遺經傳子讀。恒留醇酒待賓來。身藏老圃唯餐菊。家在孤山舊種梅。已忘飛騰少年事。驊騮卧草綠沉苔。其二松荒谿谷墓門隈。草際荒碑弔古廻。司馬家殘遺草在。叔敖孫老負薪來。全輸小圃環秋菊。爲待嘉賓護病梅。野外招邀談故事。莫敎深徑長莓苔。</text>
<title>宋士行袖壺來賞庭菊。宋子時偕 益欽 繼至。</title>,<text>幽居心獨苦。抱甕滋庭菊。秋深而無酒。花開遶我屋。故人爲攜壺。來與慰幽獨。鋪席向中庭。連峰延遐矚。更際微月升。會此林颸穆。出我靑石杯。芳華攬盈匊。一餐淸心肝。微醺代薰沐。且慰遠遊心。莫傷時運促。</text>
<title>凌壺觀雪中謾述呈北隣</title>,<text>故人營我屋。乃在南山側。南牖環茂林。北牖 缺  今日大雨雪。背寒不得曝。閉牖而不可。露坐延遐矚。積素收塵氛。連峰爛汞玉。瓊枝前轇轕。蒼檜氣甚穆。却嗟龕中梅。畏寒不放馥。物性異貞脆。天意存孤直。君看陽春後。褐衣誰不足。自古明哲人。不以衰世縮。此意同歲暮。吾道付窮谷。沉歎茅檐下。寒靄散朝旭。</text>
<title>冬暖無雪。冬至後四日初雨大雪。經宿已瀜消。憂惻有賦。謹呈雪巢執事。</title>,<text>玄穹猶下雪。荒草愼萌芽。肅爽先風御。冥濛夾日車。僊盤和玉屑。佛手鋪金沙。忽憶瓊樓冷。偏愁紫塞賖。淹冬噤越犬。傡日墜堯鴉。慄冽曾無怨。瀜暄敢自嗟。陰氛噓野馬。枯木竊春華。龍戰微陽盡。龜藏六氣差。鑠流埋玉土。爛剝鏤氷花。山黑餘高檜。庭荒肆老鵝。掃知糞壤熱。遺惜寶瓊嘉。氣候元多戾。天功固莫加。高雲猶鬱渤。陰雨劇橫斜。聖祝省躬惕。愚憐曝背誇。迎冬欽服輅。調律驗吹葭。至德方參化。諸公且忘家。反風由一念。塞霧破羣邪。皓返乾坤色。淸通水月涯。解穿東郭履。重潄子卿牙。嶽潔宜晴牖。梅遲任凍葩。</text>
<title>戱賦凍梅示宋士行 壬戌</title>,<text>東郡廵將能彈琴。庭有一盆古梅樹。始從人家力奪歸。根傷三年數花吐。花大萼綠香如霧。我謂名花不論價。念君豪情無所慕。放筆爲作松梧圖。借看幽豔慰歲暮。移置凌壺之寒舘。繞以羣書密衛護。靑條屈出琅玕長。寒査灌看銅銕鑄。草樹霣落花心生。菩蕾綴枝珠堪數。我謂此樹神骨勁。能與主人受寒沍。羞借束薪偸天功。獰風虐雪任吼怒。屋寒不嫌人客疎。花遲正待晩節固。不謂枝榦暗受凍。英華已竭勞灌注。慘憺莫見東君心。玄陰漠漠難告訴。悵然不覺中心煩。擁將破盆迎朝昫。朝昫照之力猶微。抱入深房催溫具。凍妻寒兒幷不顧。却歎此樹心性暖。忍使屈辱隨婦孺。重謝家貧與花聽。寄送鄰家莫我忤。枝活花開一任汝。我亦攜酒乘月赴。君不見絶巘古松葉如絲。凌霜忍雪絶依附。</text>
<title>弼雲臺看花。韻用曲徑通幽處。賦五篇。</title>,<text>度谿不知遠。登岡俯崖谷。城闕何窈窕。山河自相屬。和風吹乾坤。萬卉交紅綠。車馬窮懽賞。士女競歌曲。榮華一夕歇。往來成陳躅。感物增惋傷。懷古延遐矚。日暮倚長松。永歎起我僕。其二流水曲通村。山深花氣暝。醉歸不省馬。芳草夾林逕。其三漠漠含淸靄。菲菲送遠風。眞看香作海。未信色成空。曉岫微分碧。斜陽返照紅。不愁天地濶。淑氣自流通。其四綠深紅淡雨初收。行訪雲岡路轉幽。每歲看花非舊伴。一春無酒慰新愁。提攜莫忘斯丘樂。聚散須同盡日遊。水遠山長望不極。重重煙樹繞朱樓。其五片花落地頭堪白。馬踏落花那忍去。來歲共賞花開初。記取林壇攜酒處。</text>
<title>金子稚恭 肅行 挽 癸亥</title>,<text>昔與子華氏。訪君淸風閣。論交頗深湛。傳詩愛淸削。名牋出日東。新釀泛梅萼。爛漫文墨戱。脫略規繩縛。玆事那復有。朋知轉蕭索。與君哭泉舍。涕淚亦旣涸。留我獨看花。那忍經西郭。大家關時運。善類多命薄。文忠舊池舘。竹樹將焉托。澗虗風湍咽。梅枯雨蘚落。並與琳琅散。寂寥平生作。庭檜有分植。灌培悲根弱。</text>
<title>與諸子約泛月不諧。集李胤之白石山房分韻。</title>,<text>夜雨荷塘滿。涵波嶽翠長。本期湖海濶。因赴石壇凉。徑草抽輕碧。林花落細芳。山禽知習靜。飮啄就君傍。</text>
<title>會澹華齋分韻</title>,<text>短檐陰樾薄炎暉。留客傾壺興不微。栽得綠蕉聽雪卧。掃來白石取醒歸。日長花度延門盡。潭靜雲移太華飛。卽此已存濠濮想。潛魚游鳥與忘機。度一作落</text>
<title>近聞湛齋習懶廢詩而忽寄二篇。天眞爛漫。而俯仰感慨。極寫悼躬之懷。知己之語。嗟乎。以雕鏤爲工而不誠其辭者。豈知湛齋之詩之高也。</title>,<text>悵然孤坐眞無事。偶爾閒吟亦有時。腹裏詩書從我廢。世間憂樂許君知。荒丘獨卧春雲薄。老樹留看皓月宜。卽恐一醺還抵罪。高樓明月與誰期。時有酒禁答其意其二閉影息交那可得。悲來聊復和君詩。衣冠已許牛羊共。肝膽應敎草木知。歲暮紫芝爲誰秀。夢中黃石與余期。將心不敢煩龜策。悄對黃花一攢眉。</text>
<title>樹檀</title>,<text>我初居無屋。故人實營之。我屋初無樹。而今日華滋。桃柳遂掩翳。竹梧交參差。分根自他園。灌培從手爲。弊心非一日。良愧無屋時。點檢有不慊。嘉植或芟夷。惟玆古檀樹。不遺衆力移。敢忘良朋貽。實抱貞固姿。垂華拂檐雲。轉陰淸書丌。亭亭絶依附。內含香芬奇。詠歎怡我情。此意故人知。</text>
<title>次湛齋寄贈韻</title>,<text>密雲開復翳。注目郭南山。憂道玆身大。信天萬事閒。黃虞春盡處。夷夏醉眠間。永慕梁夫子。出關遂不還。</text>
<title>景福宮會李都事士浩 時中 氏兄弟共賦</title>,<text>匝地松聲老。滿天嶽翠流。飛花雲鳳磚。深草石麟溝。風暖猶吹水。日紅憶當樓。先王有民庶。臺沼許春游。</text>
<title>李主簿 廷彥 挽</title>,<text>今晨風露冷。李老入重泉。沒世伶官簡。和光米氏顚。曾無微伎見。誰許盛名傳。樸野貌仍古。冲夷性固全。前湖煙水濶。短砌菊花鮮。釣艇眞容我。酒杯敢信天。江山存薄俗。貧賤賴前賢。笑讀潛夫論。傲吟乞食篇。巧星宵有命。窮鬼座相延。學舍悲新面。汾河戀薄田。無人憐白髮。有子托靑氊。歌哭同歸盡。乾坤倍廓然。永言懷故老。誰復誌新阡。泣涕書丹旐。通家舊少年。</text>
<title>梅湖兪處士 彦吉 挽</title>,<text>荒沙白露莽秋天。來哭梅翁大海邊。雷雨收聲餘衆草。蛟龍斂跡閴玄淵。祖宗養士今俱盡。朝野遺乘孰謹編。實有片言爲衮鈛。曾持明見釋瓊篿。時平邵子猶高卧。世濁靈均欲學僊。秋菊露華聊獨飮。芙蓉木末暮難搴。蕭條帝伯皇王業。寥落風花雪月篇。半世藏名樵牧裏。沒身憂國菜羹前。朝論未識徂徠正。黨議惟尊有道全。苦愛梅花曾不種。潛觀易象莫須傳。三光晦蝕悲純黑。萬象磨礱悟一圓。忽向深山思痛哭。獨悲中夜警淸眠。五噫歌發心長苦。三笑圖傳地故偏。空谷結廬占吉夢。荒畦鋤草有豐年。田家美酒十千斗。君子嘉禾三百廛。豈有靑精使我好。曾無白髮受人憐。澤中窮士惟相與。杜谷村翁肯惠然。雞社豚壇頻欵曲。農謳漁唱共留連。可憐荒谷寄風雅。誰許空言質聖賢。海內弟兄俱濩落。夢中歌哭日推遷。秪今萬事歸泡幻。宿世丹心照汞鉛。鍾子琴亡無處鼓。延陵劒在有誰懸。花朝訪我凌壺觀。海月留期載酒船。紫洞明霞深窈窕。烏山落照極聯綿。陳辭欲拜七星嶂。抆淚應添方石泉。漠漠風塵禽慶約。星星鬢髮阮劉緣。極知離合無今古。更道存亡孰後先。寒月此宵擊磬海。春山何處耦耕田。恨憑銅狄經千刦。魂駕玉虬覽八埏。直是布衣尊鼎呂。猶應奇氣化雲煙。</text>
<title>秋夜留申子翊宿凌壺觀共賦</title>,<text>南洞舂杵夜猶鳴。卧看星河轉北城。寒山落木將心逈。白露黃花滿眼明。安得古人共孤燭。待來淸月把深觥。秋懷欲和猗蘭操。匣劒牀書動不平。</text>
<title>偶書示宋士行</title>,<text>高似魯連堪許友。世無朱子孰爲師。便向空山拜石丈。百花時鳥與余期。其二更添一牖君休笑。夜卧多風警睡眠。千嶂月來宜雪夕。百花香送向春天。其三淡月殘星光欲滴。滿天紅旭漸生暄。雀喧已在叢薄裏。牢睡山人不開門。其四下土昏黑更多塵。願天經年六花墜。十日瀜風吹我庭。一花銷盡一垂淚。</text>
<title>宋子堂雪後漫書長句</title>,<text>孟冬十月雷雨惡。黃鐘已動雪不作。獨開南牖坐歎息。直愁陽林吐華萼。今日皇天初下雪。微風不起雲漠漠。雰霏密灑寂無聲。堆瓊積玉窮雕琢。神功普遍得無樂。寒松碧竹氣彌烈。微草不敢動甲坼。起望北山便叫奇。萬峰皚皚參寥廓。騎馬走赴隣朋期。銅鼎煮蔬洗石爵。醉後微月出東方。六極皛瑩心魄濯。寒光轉映枸杞檐。老榦屈鐵光皭皪。廵檐永夜吟不輟。不愁寒凍透齦齶。雙手掃得瓊粉多。團風摶月仍細嚼。濯膓浣胃樂何如。玄酒大羹功力薄。俗子紛紛夏蟲若。此夜天時眞得正。一氣肅爽刷氛濁。便欲起舞寒梅下。麤詩大筆撼山嶽。</text>
<title>宋士行寄詩曰越王殘鱠銀花亂。南土長腰雪色香。更有玉妃和羹手。請將皛飯待君嘗。爲余嗜氷白魚白精飯。又設羹以速之。用宋人戱語也。余近嚼雪蒸栢。恐被臟神之訴。和寄一笑。</title>,<text>冷茶嚼盡雪花素。苦飯蒸多柏葉香。極知瘦骨賦窮相。銀鱠玉炊訝許嘗。</text>
<title>爲宋士行扇上作山居圖。與洪子養之 梓 題聯句以記之。逐句拈韻。不拘夷澀。以不漏畵中一物爲令。畵細如絲。字細如豆。</title>,<text>靈襟運妙境。雅意嚮幽人 養。懷袖赴千嶂。樓臺寄一塵 行。冥尋雲不隔。極涉海無濱 靈。仇穴傳非妄。桃源坐送神 養。洞回知地異。峰逈訝天鄰 行。野服應存古。林花別紀春 靈。峒陰隱泠珮。庭綠薦芳茵 養。石榻薰荷氣。茶爐近柏身 行。虗池開一鑑。空瀑拖雙紳 靈。樵遠勞歌夕。寺高韻磬晨 養。岸霜貯楓檞。園籟鎖松筠 行。巖構屛衡木。煙蹊少過輪 靈。泓崢輸獨樂。經濟未云貧 養。舞罷林停鶴。騎餘草歇麕 行。頤神隨雉飮。潛德謝龍伸 靈。燕坐深茅棟。遐觀岸葛巾 養。詩應聽山僕。酒爲迓溪賓 行。杳瀰雲淙繞。嶙峋石筍陳 靈。嵐光看抱璞。川蜺識藏珍 養。有事惟牛牧。無心定鳥馴 行。冥觀吾喪我。玅諦幻非眞 靈。福地神靈諱。全功造化嗔 養。淮南仍驅犬。華胥尙遺民 行。僊枕山河秘。神樓日月新 靈。未須游汗漫。卽此葆厖淳 養。密樹思因屋。虗舟欲問津 行。寤言托情素。玄對學沉淪 靈。吳壁尋聲久。宗琴撫響頻 養。寧勞秋再熱。但覺日相親 行。舒卷存吾道。前期信大匀 靈。</text>
<title>元曉罷太廟祀班還家。宋子餉柏酒魚鮓。對燈一醺。頓釋流年之感。又聞前夕杏洲金愼夫 謹行 寄贈手書太極圖。遂作一詩。謝二君子厚意。甲子</title>,<text>元日淸晨拜嘉貺。封書一函酒滿壺。宋子念我足憂愁。金子儆我學荒蕪。密排細楷送銀鉤。釀取寒泉分松腴。絶勝邵子太和湯。辨知濂溪太極圖。感歎厚意若爲謝。拂丌細酌仍長吁。憐我三年廢古書。未有一日作歡娛。黃菊種多無醇酒。金丹未就成老顱。一愁一添生白髮。一年一得遠黃虞。陽春又到能不悲。百花滿眼眞須臾。忽欲焚筆廢著書。便將裂裳隨庸奴。使有百壺了萬卷。酒盡卽愁心便枯。重感良友向我深。窮廬敢歎吾道孤。樽罍告罄不永傷。殘編在手獨自愉。放歌醉墨了一燈。紅旭出林照寒廚。</text>
<title>渡銅雀津。同元房 駿祥 氏賦。</title>,<text>靑草白沙夾岸廻。華峰曉色紫暾開。長江夜雨行舟駛。春水遙從四郡來。</text>
<title>過氷峙李忠武公 舜臣 塚</title>,<text>落日下平陸。谷崖紛回複。行尋忠武葬。仰歎氷岡矗。維昔龍蛇運。八路交卉服。陵園迷象設。翠華指鴨綠。中興賴數公。誓心扶傾覆。義旅重峰烈。良將我公獨。血尸起師徒。焦林伐戈戟。國存琅州捷。寇有閒山蹙。姦諛遂陰掣。兵機有拘束。烈士肝塗地。忠臣繩縛腹。九死再糾旅。苦心天實燭。忠純郭河陽。練達趙充國。尙憶島山戰。身殉氣猶肅。鼓角餘漲海。旌旗變雲木。大義有感激。天將爲痛哭。爲公卜佳兆。乃營玆山麓。一草誰敢剪。萬古永爲式。古碑欲下馬。林昏淚滿矚。</text>
<title>溫泉</title>,<text>神泉餘駐蹕。古碑守行宮。丹液春成霧。雲膏夜飮虹。永觀三聖澤。不渴五湯功。洗髓同黎庶。咸歸壽域中。</text>
<title>鵲川野中</title>,<text>漭漭麥風動。雰雰夕靄連。殘山千點濶。平野一望圓。歸燕背荒堞。牧牛信長川。行尋上黨郡。弔古北亭前。</text>
<title>華陽洞有感</title>,<text>峒陰滴瀝恒多雨。林卧凄凄生百憂。悵望玄雲繞古廟。忽愁紅日下虗樓。巖花亂落春全謝。澗溜哀鳴夜未休。循遍蒼崖讀宸翰。孤臣血淚和鵑流。</text>
<title>巖棲齋。次洪養之韻。</title>,<text>雲碓自舂鳥深啼。水丹花密洞徑迷。擎天壁上斜陽盡。煙雨濛濛滿一溪。</text>
<title>凌江洞共子翊賦</title>,<text>渾渾蒼江流。水深崖徑窄。行尋劉阮洞。得此隱淪宅。墟里依林樾。田疇紆川脉。一村雞犬靜。四顧雲巒積。回岡水淪漣。㟏岈洞門闢。穆穆松聲會。皛皛交穹石。淸溜注汪洋。珠璣紛跳擲。餘響滿空山。發源自古昔。上下濯余手。灑掃代枕席。暗馥流灌木。和鳴振錦翮。回望雲起處。寂寂圓嶂碧。佇立如有待。怡神獨無射。古亭煙蘿合。蒼崖澹將夕。</text>
<title>舟下酒浦。里人競來勸酒。與子翊賦。</title>,<text>舟下灘聲疾。沙回落景曛。連峰流似馬。疊浪滃爲雲。到岸嘉林翳。尋村雜蕊薰。提壺多故老。欵欵勸微醺。</text>
<title>龜潭舟中。與宋士行共賦。謝李丹陽 奎鎭。</title>,<text>積水龜潭濶。連峰玉筍稠。江山於此大。雲日自生愁。谿叟魚穿柳。使君酒滿舟。相將簡禮數。洗勺在沙頭。</text>
<title>盆菊盛開。無酒無客。可愁而亦可怡悅。閉戶孤坐。有懷宋士行。</title>,<text>卽知無酒猶無愁。不有黃花鬢髮白。僻性不愁花不繁。繁花解引看花客。其二未有醇醪沃我面。且將淸水灌花根。根到明年花更發。但敎幽馥滿虗樽。</text>
<title>謹次伯氏韻</title>,<text>對山疑故宅。面水昔開門。病眼殘書錯。愁眠古枕存。塵埃俱短髮。風雪共虗樽。安得同攜手。歸耕老檜村。</text>
<title>贈子翊</title>,<text>靈籟玉溜聲澒洞。錦屛山神夜作樂。聽之者誰古無人。徵淸羽和誰哉覺。大江渾渾輾雲雷。光氣鬱浡玉筍嶽。老龍中蟠數日月。洞天丹篆風雨剝。維舟巖下一傷神。漁謳商鼓音啾濁。倒石瘦松波撼寒。我欲伐之琴磬斲。鼓擊通神龍來學。其二四州山水淸而深。僊洞雲巖宜畊織。古來未聞隱淪者。走販魚鹽不力穡。錦鱗松蕨不肯食。安得與君耕桑丹淸間。雞鳴而起日入息。着我畵舫龜潭中。更架雲樓雪洞北。中藏古劒與銅鼎。古書寶篆皇明刻。梅菊竹桐分庭植。雲濤杳冥相和唱。落花滿山無人識。</text>
<title>甲子冬。吳子敬父 瓚 攜其二姪 載純，載維。 讀書于桂山洞。李胤之金孺文，尹子穆與麟祥。皆往會。童子執書來問者三人。子穆讀論語。孺文讀孟子。餘人讀書傳。朝飯後共讀朱書數篇。凡逾月而罷。谷深日靜。人客少至。惟宋士行，金元博 茂澤 一至卜夜。權亭叔 震應 移日而去。吳聖任 載弘 以病不能會。間日來往。又移梅龕竹石。擁置座隅。配以盆蕉。屋甚煖。蕉葉猶瑩碧不凋。缸中養文鯽五六頭。潑潑可翫。香鼎星劒文房雅具皆備。有時評翫移晷。書課或斷。聞者笑之。然講磨之樂。莫尙於此會。每於暇日。講當世之事。朋友出處之義。痛切深微。畢殫肝腑。而朋友之靜躁堅脆。言論之分合異同者。皆爛漫剖析。得於此會者爲多。盖與同志講業一室。而久與之處。起居語默之間。尤見其天眞耳。後二年丙寅。麟祥錄其所得詩數篇而識其會。</title>,<text>古木荒橋近夕陽。江南消息碧雲長。瑤琴月照誰相問。寶鼎香沉夜未央。繞屋寒山含遠籟。隔林孤鶴警淸霜。乾坤漠漠饒風雪。一樹幽芳使我傷。</text>
<title>記事</title>,<text>梅花不禁墜。蕉葉莫須長。廢掃存庭雪。毁冠漉燒香。潛居猶有事。放意或成章。抱磬歸無地。雲樓卧處凉。</text>
<title>分停字時近冬至</title>,<text>荒庭送客暮岑靑。竹簡烏皮靜掩扃。蕉葉暗舒南日長。梅花微動北風停。爐香和夢朝周廟。劒氣回宵繞斗星。懷古詩成心獨苦。悲吟空谷有誰聽。</text>
<title>兪坡州 彥哲 挽 乙丑</title>,<text>夜誦琅然尙褧篇。墻頭竊聽歎公賢。瓊琚在佩淸文晦。金鼓臨戎壯略宣。懶補詩書藏古壁。笑看冠劒耀凌煙。秋花老圃餘繁雪。垂柳衡門照遠天。送葬故人齎漬酒。傳經孤子泣遺氊。梅翁爛藁憑誰正。湖月坡雲恨黯牽。</text>
<title>崇陵齋舍。謹次雪巢韻。</title>,<text>池華澹空綠。林日遞微明。初發繁花氣。自來好鳥聲。神門春籟合。象設曉雲生。肅肅陵前柏。猶含雨露情。</text>
<title>過鳥山草堂。憶兪泰中，張季心 至中 舊游。感次壁上韻。</title>,<text>十年重到鳥山中。雲沼依依照晩空。梅老淸文餘古壁。季心醇酒憶高風。籬邊卧柳千條碧。徑曲疎花數朶紅。桂樹歌長誰共和。獨敎麋鹿伴幽叢。</text>
<title>追次石山丈 普祥 韻。記永春寧越游事。</title>,<text>百花亭下大江回。穹壁參天削不開。春州太守風流足。美酒輕船載客來。記北壁其二風流勝地首重回。世事如雲潑不開。安得重探銅柱窟。叩舷一聽五音來。記南窟其三御風臺逈朗吟回。夢繞僊岑碧玉開。尙記諸公詩滿壁。莫忘山客挐舟來。記亭淵</text>
<title>約鳥山諸丈游西海烏耳島。路中有作。</title>,<text>牽牛飮澗水。叩角感余情。憑問耦耕者。永懷擊磬行。野花經雨潤。島月共潮生。泣過梅翁里。挽歌欲再成。</text>
<title>張敬之 在 孤山別業</title>,<text>錢塘細柳繞庭中。柳外茫茫海滿空。半壑窻櫳宜夕月。小園花藥長春風。晩潮近接吳門白。落日遙㘅若木紅。悵望神州荊棘暗。西湖誰問古梅叢。</text>
<title>上船王石臺</title>,<text>拍拍勁風吹石頭。孤颿天際漭生愁。半邊日射彤雲出。萬點山隨巨海流。芳草汀洲懷帝子。殘花涕淚望神州。登高不耐生華髮。且向滄波數白鷗。</text>
<title>翌日再上石臺</title>,<text>烏耳山荒堪皓首。靑泥坂黑淚霑衣。歸舟欲問朝天路。極目愁看落日暉。玉貌先生何處去。金陵王氣望中微。可憐海岸春猶到。玫瑰花發繞漁磯。</text>
<title>島村十三夜</title>,<text>沙花煙草不分痕。海岸悲風裂石根。欲候水仙生白髮。未逢山鬼到黃昬。雲濤汗漫自千古。星漢昭回近九閽。獨卧漁村淸露夜。離騷一讀一銷魂。其二更登高頂渾無地。曠望淸宵不復昏。跳壑魚龍孤月出。漫天波浪一身存。雲埃淨盡分空色。沆瀣餐多接混元。擊汰中流堪遠適。便窮星宿到崑崙。</text>
<title>西池李胤之園亭。拈韻得用拙存吾道。只賦用字。有事罷還。</title>,<text>歲晏心轉悽。拙道寡人用。依山共結屋。卉木隨意種。秋實亦自成。客至助寒供。留與談今昔。旣歸還憂恐。芚晦固有命。論著或近訟。古書多已忘。數篇猶暗誦。爛史續典謨。村歌渾雅頌。更待刪正手。誰分夷夏統。沉歎窮廬中。此意無人共。尙欣冠裳博。漸知林泉重。野言敢無諱。猶堪徵杞宋。</text>
<title>和宋士行桂坊雜詩</title>,<text>未卜溪山勝。思歸稻蟹鄕。微官增悔吝。薄酒汨歡傷。蟬寂林暉暗。蛙繁洞雨凉。泥塗深沒膝。多士有封章。其二官微難報主。身病感親年。負耒無歸土。抱書對暮天。北山雲在望。南澗屋新遷。種蔬先廟側。慈母一懽然。</text>
<title>直中寫懷寄宋時偕</title>,<text>天門霜露候晨雞。晩到公堂倦馬蹄。紅葉卧聽凉籟過。白雲晴望遠樓迷。江南漸近梅花信。山裏猶荒杞菊畦。邀友講書思暇日。皋蘭寺北卜幽棲。</text>
<title>直中</title>,<text>衰懷竟少睡。秋夜不分時。黃花含露重。皓月漏雲遲。忽感中州事。因憐數子詩。江南多樂土。梧竹種栽宜。</text>
<title>秋日有感。書贈宋士行。</title>,<text>田家多樂事。竊祿愧明時。常少窮經暇。偏憐力穡遲。黃花空自服。紅葉謾多詩。偶入西巖徑。秋泉潄濯宜。</text>
<title>次申子成甫 韶 寄贈韻</title>,<text>漫漫長夜幾時闌。消取三甌野酒寒。老檜微分殘月影。明星悵望曉雲端。芭翁素像參山對。石室遺書倚菊看。遙念漳河氷雪裏。僊人涕淚濕銅盤。</text>
<title>次答李伯訥詠友述懷</title>,<text>神交未識面。友道競修容。李子存香骨。芝山改斧封。升丘悲薄俗。執紼少游從。弊褐與名馬。誰憐碨磊胸。右李子獻可 獻輔海嶽多風雨。舟車怕涉危。還家知有樂。歧路莫須悲。師友道堪息。文章格舍奇。招君棲桂樹。晦父有遺辭。右李子自述披帷圖史在。閒靖道偕之。喚友存陶徑。哀時廢屈辭。伊周古鼎小。虞夏片花奇。墨戱時驚俗。謂君學懶癡。右李子胤之布衣與近體。斗室自生風。滄海尋蹤泯。白雲立志洪。簡編空在壁。藥餌且存躬。雜佩休相贈。道尊草澤中。右申子成甫窮通存吾命。先哲不言因。元禮門空峻。陽明學未醇。且憑文道責。須作孔朱臣。寂寞雲雷象。乾坤自閉人。右宋子士行</text>
<title>南壇雨後。金元博來訪共賦。</title>,<text>野望多嘉樹。稍分郭外山。馬行靑草裏。鶯囀翠微間。喜雨携壺醉。深田散策還。綠蒲何獵獵。溝水自汪灣。</text>
<title>敬贐牧谷李公 箕鎭 按節西關</title>,<text>鼾睡西樓釋主憂。公來公去六丁謀。花濃浿岸停牙纛。草長湖田戀牧牛。却引小官寬禮數。敢將微語贊戎籌。白鵶谷口山如畵。迎取輕舟過急流。</text>
<title>金元博來賦園居</title>,<text>柏陰已滿地。淸夏掃林房。蔓綠縈山翠。蕉明瀉日光。畦泉承灌勺。谷鳥近移牀。負手頹墻下。新花嗅細香。</text>
<title>舟下杏洲。宿金進士愼夫草堂。早起留詩爲別。與蒼石子共賦。</title>,<text>夜向水廬宿。朝評竹樹奇。買山空夙志。浮海杳前期。洞雨吹花暗。渚雲度柳遲。澗阿歸待月。懷子倚樓時。</text>
<title>天汝 衍祥 氏惡醉客而喜淺斟烈酒。余直內資寺。日飮白燒酒一壺。取贈戱賦。</title>,<text>內醞一壺淸如泉。持勸南郭蒼石公。石公有酒氣彌烈。一酌令人氣如虹。蔗漿桂肉相和煎。臙脂火榴如染紅。懶夫熱客不許飮。嗔我酒薄未澆胸。</text>
<title>和金子季潤 相肅○丙寅</title>,<text>文章只許關風敎。道學惟尊謹踐履。無賴縹緗盈棟宇。繁辭從古近名利。其二道載文成元一轍。聖賢千語復其初。先秦兩漢猶無取。世人傳誦八家書。其三明道淑身資講討。眞交不在淺深情。君看薄俗多知己。一笑一嚬總爲名。</text>
<title>待雨戱賦季潤氏園政奉寄</title>,<text>凉風不宜雨。懶農多閑愁。瓜子多苦蒂。菊苗半垂頭。蔓堦石竹花。莫敎小女繡。少女布裙嬌顔瘦。</text>
<title>同天汝氏赴洪汝範 疇海 梅花飮。梅已衰謝。而祖東 箕海 氏來自杏洲共醉記。與安士定 杓，金愼夫天汝，沈聖游 觀 諸君子。結社湖上。春秋講書。而丁未上元。與愼夫泛月前湖。祖東來共舟。醉吟跌宕甚爲樂。春社講信已廢。悵然有作。丁卯</title>,<text>淡雲一壑靜。寒日萬林空。梅發春愁集。朋來酒性同。醉歌記元夕。棹月在湖中。舊社誰傳信。停杯惜短叢。</text>
<title>梅</title>,<text>脉脉送淸馥。葳蕤結遠思。微颸元自襲。皎月若爲期。正愛開時早。留看落處遲。護査苔蘚古。猶作耐寒姿。</text>
<title>李宣傳 亨德。湛翁之長子也。俊雅能文辭。而以將薦出膺命。士友惜之。已而病卒。年甫逾弱冠。湛翁不忍泯其跡。書其文行。以示親戚故舊。麟祥爲作挽詩以悲之。</title>,<text>玉貌明眉巷無人。雕弓在手拜紫宸。髫齡自有鳳凰夢。聖代曾多熊虎臣。駿馬寶刀空委土。繁花弱柳爲誰春。可憐郤縠詩書業。虗擬中權心膂親。</text>
<title>菊酒旣熟。不能飮。花事又謝。卧念丙寅春。宋士行兄弟病癘沃州山。有懷酒惜花雜詩。遂次其軸中詩以寄。</title>,<text>甕頭三嗅九英香。笑道次公醒亦狂。病胸不耐澆淸酒。且勸親朋獨盡觴。其二遠花雲淡春天淨。深柳煙拖曉岫長。時憑客到開窻望。終日鳥鳴近卧床。其三檉柳扁柏含新翠。玉簪金燈苞嫰莖。條風膏雨經幾度。閉戶猶知草木情。其四小鍤委庭屐沒苔。芳園欲涉興全衰。風吹病柳無時已。雀啄殘花劇似猜。其五病起山庭落蘂多。更憐雙梨謝東阿。恨殺狂風吹掃盡。餘香飄落小溪波。其六作事雖疎種樹工。蔭檐垂戶翳雲空。縱然宛死斜衾裏。却有靑林送好風。</text>
<title>宋士行訪內資直廬有賦。追次以寄。</title>,<text>不須官酒累心閒。卧對三峰翠靄間。煩君墨葛書顚草。留鎭東樓扁醉山。</text>
<title>赤間關硯。贈宋子戱作長句。</title>,<text>方池大硯重如鐵。乃生日東之國赤間關。烏雲紫氣瀜成質。潤浸洪濤苞神山。黯黯引墨發淸華。禿毫壞牋渾生顔。藏君沃北之野幽篁室。贊君造書驚區寰。古隷嚴重草書疾。筆雷墨雨驅使閒。片石有功君子收。浮磬槁桐同斒斕。嗟哉紫硯生百蠻。</text>
<title>和洪養之澗亭韻</title>,<text>洪子南澗僦舍。乃麟祥先人之廬而再易主。有人就舍南石澗構草亭。扁以枕泉。與洪子淸遠舊堂隔數岡。林泉之觀。略相彷彿。記與洪子晨夕逍遙於晏華之壁。聽淸之檻。爲樂曾多。余今鄰近舊廬。而洪子居之。喜又有過從之樂。而感念小少游戱之事。遂和洪子二詩以寄懷。失其一首長夏輪蹄少。幽棲卉木深。晴雲來倚枕。谷鳥會鳴琴。靜友時復過。新與共斟。移牀花裏坐。西北眄靑岑。</text>
<title>訪李胤之於金堤郡樓</title>,<text>馬瘏車嶺谷。舟滯錦水洲。樂此風雨夕。對君竹間樓。別久憐舊疾。秋至多新愁。微官日奔馳。愧君獨淸修。枕書廢魯經。懷誥記虜酋。委蛇跡難明。愴怳淚潛流。時命乃如此。古道將焉求。坐久風鐸靜。曉欞思悠悠。</text>
<title>過雲峰如恩峙。路傍石上。刻萬曆癸巳歲仲夏月。征倭都督劉綎過此。感而有賦。</title>,<text>荒荒衆山交。赤暉黯生凉。亂潨濺征。陰風裂客裳。古道日崩坼。戰墟雲漭洋。維昔劉都督。奉詔征蠻方。五月度雲峰。萬里辭吳閶。血汗灑甲馬。瘴氛鑠綠槍。緩驅執金鼓。顧眄生雪霜。渾渾三丈石。當途襲容光。公命磨其顚。大字刻琅璫。永紀萬曆事。鎭此二南疆。新秋草樹繁。前夜風雨狂。玆石在空山。猶噓雲氣長。墜盡行人淚。哀此如恩岡。</text>
<title>向矗石樓紀行</title>,<text>野菊斑斑木實紅。驛亭荒竹起秋風。丹城郡遠煙沙合。白馬山孤草樹空。寒壁盪雲鎔積鐵。長波閃日卧晴虹。行尋矗石樓前水。征馬悲鳴入晉中。</text>
<title>贐通信使</title>,<text>戎錦百箱勞我心。大夫羔袖瘴氛深。周天北望羲輪仄。禹貢西悲碣石沉。玩象艱貞存素履。獻身夷險抱丹忱。越山採葛何時已。倦和征人雨雪吟。其二瑤珮華衣獨自傷。繁霜正月詠東皇。天窮不辨乘槎路。斗逈空尋採藥航。泣向滄溟扶日轂。夢登河漢捧雲章。龍蛇起陸愁重說。聖德曾回草木光。其三征馬顧鳴出漢城。滄洲前路劇愁生。聊憑六漠驂玉馱。欲向三山射金鯨。秋浦文章風水爛。松雲石碣日星明。淸宵鼓枻空懷古。橘酒蘆觴許細傾。其四玉管銅絲饒苦音。靑娥彈劒髮衝簪。錦帆雲泊珊瑚樹。彩轄香傳橘柚林。涉盡東溟賓日出。仰觀南斗在天心。可憐海內多兄弟。未信神州久陸沉。其五一曲離舟淚滿觴。沒雲臺下水茫茫。荒莎改岸愁麻女。老石鳴波訊磬襄。夜靜琴書參海若。春晴冠珮照蠻方。島花水竹韶光遍。回憶龍樓獻祝章。其六象笏朱衣鎭鰐魚。舵樓百尺擁羣書。到蠻載籍非秦故。涉海冠裳是漢餘。日月浮杯餐積氣。風濤撼枕宿歸墟。腁顔鬒髮神攸勞。領取夷王問起居。其七蹈就魚龍意郤閒。天長蠻海徙鵬艱。烏雲自盪三郞廟。赤日如焚富士山。八敎遙宣趨卉服。五經傳誦解雕顔。彩樓百里連朱舫。大帶深衣看往還。</text>
<title>發通度</title>,<text>我行曉發通度寺。凍石慘慘山風冽。路逢揷羽驅馬者。兩馬服重蹄無鐵。加鞭挑鞚疾如電。嚙銜噴沫成氷雪。盡載長棰與濶杖。朱漆殷殷色如血。自道南州老衙班。往迎萊釜信使節。太守嚴明親監膳。酒肉不豐玆杖决。余聞使臣廉且簡。憫汝南州民力竭。疾行减廚行千里。御人駟馬或饑渴。數州太守心自勞。日收萬錢供帳缺。汚吏峻杖民不信。嗚呼紀綱日崩裂。兩馬服重哀莫說。</text>
<title>海雲臺</title>,<text>元氣鴻濛不可凌。風雷生壑霱雲蒸。茫茫六極蒼波湧。冉冉中天赤日升。萬物歸根惟有水。純陰苞象不成氷。從來巨浸無今古。誰數恒沙閱替乘。其二孤島浮天巨浪凌。蜃樓鮫織淡霞蒸。春風欲動茶花發。水鳥猶翔桂魄升。便喜捫星看紫氣。遙愁含火燭玄氷。乾坤莫補傾南北。理數堪悲末運乘。</text>
<title>沒雲臺</title>,<text>爛汞蒸靑織錦紋。百神奔會祝融君。風雷自震鳴虗壑。天水微分起斷雲。閱看萬變魚龍宅。放着一身鳥獸羣。未識乾坤波外大。果傳瓊島絶塵氛。</text>
<title>路過文義縣。縣距塗谷甚近。口占寄宋子兄弟。</title>,<text>文山識坦路。塗谷近幽居。處士應高枕。故人未下車。馬前山翠襲。春早野風徐。目送停雲遠。無人寄尺書。其二三入銅龍署。初分竹虎符。榮親猶意足。行道歎身孤。楡柳停車盖。雲山繞酒壺。慈顔有喜邑。笋蕨近家廚。其三邑小爲官拙。猶應樂事眞。野樵參俎豆。村織解經綸。卧待一川月。行看萬柳春。頻過謀劇醉。不必選芳辰。</text>
<title>三月廿日還郵舘。夜得文山消息喜賦。戊辰</title>,<text>簷竹號風不成夢。壽奴喚燭枕屛開。驚喜文山消息好。故人不死寄書來。其二故人多病讀醫經。劇信陳根關性命。衰時百草無眞氣。只恐難醫君子病。其三運氣日衰堪下淚。古來癃疾多賢豪。一身强健中心病。諂婦薄夫太劇勞。</text>
<title>題李胤之寫天王峰 張子和扇</title>,<text>地窮惟有海。峰逈更無雲。茫茫八極內。淸籟四時聞。</text>
<title>嶺南樓</title>,<text>古堞秋山積翠連。澄江徐動畵欄前。霜含萬木迷沙岸。月會疎篁照錦筵。不辨淵翁鼓枻處。永懷天將駐戈年。嶺南煙瘴千餘里。再上玆樓聽管絃。</text>
<title>洗兵舘西樓</title>,<text>跳壑魚龍撼古壕。譙樓鐃吹夜嘈嘈。秋淸星月南來大。海濶雲山北望高。三路水師弢劒戟。八艘風角靜波濤。可憐忠武橫戈地。惟有漁翁理釣舠。</text>
<title>吳敬父山天齋。觀新鑄銅爵。懸氷燈賞梅。取螺甲飮酒。金進士伯愚 尙默 亦攜壺榼而來。</title>,<text>古器稱心製。嘉餐賴友來。氷燈淸耐燭。螺甲巧成杯。醉肚眞成鐵。浮名極似灰。崢嶸星漢夜。寥落看寒梅。</text>
<title>贈惺岸禪師。師在方丈山碧松菴。</title>,<text>吾道已長熄。禪敎聞猶廢。莫通狗子性。硬誦栢樹在。南僧淨惠者。始倡華嚴會。細剖玅嚴品。微茫功德海。奧旨潛析毫。豪談或緩帶。有時騎駿馬。走赴達官待。弟子多聰明。臨死受玄戒。采晴貌深淳。惟善氣亢介。余愛岸師高。由樸入脫解。冷官呼不至。難經讀便罷。過余寒竹館。抗言在義禮。移阡營父葬。訟官爲門弟。出家篤人倫。中心誠愷悌。無以儒釋分。贈詩戒衰世。</text>
<title>沙驛雜述。次金元博韻寄贈。</title>,<text>沙城春酒醉無醒。午夢偏長數樹亭。多愧微官難報國。三年不解馬醫經。其二萬竿篁竹繞欄生。卧處凉風自古城。遙憶蘆溪嘉木下。攤書搗藥有閒情。其三風雨南溪夜若何。藏書千卷憶山家。慵婢和睡看屋漏。老婦嗔燈卧沉痾。</text>
<title>仲秋月色甚明。上驛舘南樓。聽鼓數檛。老婢持酒來勸。連倒四五杯。南來後戒飮。始一醉也。步到長街。溝水淪漣。四顧人聲寂然。戱招隷人牽二白馬鉤百于庭。又步到數樹亭廵篁菊。有懷宋士行。漫書一詩。</title>,<text>高樓擊鼓卧淸宵。古木荒溪響遠霄。明月漸升寒水靜。天王峰逈片雲收。牽回白馬當軒立。笑傍黃花把酒澆。老友文山能劇醉。脩篁書屋有誰邀。</text>
<title>罷官歸路。游上峽。路過楊根。口占識意。己巳</title>,<text>龍嶽上門泉瀑。龜潭十里峒峰。興來負書攜酒。好趁月白花濃。</text>
<title>次謝鄭丈文述 重獻 氏寄贈韻</title>,<text>寥落東峰草木居。大賢門巷客來疎。惟有花山老驛卒。年年傳到舊丞書。</text>
<title>金進士季潤寄詩悼亡友。次韻。庚午</title>,<text>丁卯上元。月甚明。與兪子太素 彦淳 曁季潤。步鐘路劇醉賣貂樓上。兪子攜橘酒已飮盡。相攜入廣通橋酒家。復倒數杯。緩步踏月。訪吳敬父。夜深而罷。戊辰上元。麟祥在嶺南。季潤氏病卧傳詩曰。病吟良友隔。寂寂上元愁。月復今宵好。人難舊日游。未忘沽酒市。空憶賣貂樓。乘興欲相訪。殘燈爲爾留。余未及和。而太素旅歿花園。則玆詩若成讖者。不忍復與季潤作翫月之飮矣。庚午上元。雲陰少月。尤令人悽愴。季潤與余俱同城而在。而太素之墳草已宿矣。季潤寄詩三篇。皆用前韻。悲苦不可讀。余和其意。已歎寒雨集。月白更堪愁。托夢期良友。傳詩續舊游。煙銷沽酒市。山暗賣貂樓。主人何曾識。哀怨此地留。其二我淚已霑臆。君歌復苦愁。應知脩夜寢。猶戀上元游。㶑灧雲藏月。浸淫雨滿樓。空中無唳鶴。徒感筆談留。甞與兪子作筆談說理。兪子有空中唳鶴。有聞有不聞之語。</text>
<title>張敬之挽</title>,<text>愷悌自循性。淸明不近名。交眞憂薄俗。姻好倒深情。共室忘懸榻。同飡廢耦耕。幽懷竟莫洩。山木有悲聲。其二梅海誰知路。茅山氣不淸。直須忘夭壽。未忍泯聲名。孝友尊張仲。經綸許魯生。寂寥文史業。空抱寸心明。其三春深古潭曲。萬點送飛花。桃李連園栗。茱萸蔭圃瓜。自榮空谷裏。留衛故人家。莫作牛羊道。年年踐草芽。其四猶慰老親念。生男已十年。孤山餘柳屋。淸峽有棉田。雨護藏書壁。香添集古編。士儀謀子室。花果長門前。其五騎牛入海時。與子醉淋漓。痛哭梅翁宅。行吟落照詩。浪喧靑草暗。風勁紫棠萎。玆土竟何樂。漬綿告後期。</text>
<title>感懷和李胤之</title>,<text>有田不種黍。莫歎蔓草厚。零雨已滿野。良耜亦在手。倂力勞我鄰。及時爲春酒。漸長門前柳。樹頭占回斗。草露已霑菲。溝水已沒笱。時運不暫息。田功自歲首。多謝里中士。苦意在獨守。其二萬物俱備我。百世非難知。猶有本末序。式遵博約辭。嬰兒在腹中。動靜與天隨。及玆靈明長。或昧慈順儀。淑身賴羣書。檢心求良師。有言涉六極。終老竟逶遲。其三脩短固有命。呴噓非正理。久負窮經心。便愁抱痾死。一氣觀中夜。九陽以潄齒。潛伏隨牀龜。靜運如春蟻。此心泯感應。衆理何所倚。忘言便無用。受形終有毁。寥落竟何成。百歲分一指。其四道義猶梓材。文章卽輪輿。一運均體用。鳴鑾和疾徐。世運迭衰旺。吾道有卷舒。博施終俟命。窮固始著書。從心達天則。徇名意易沮。遷固紛漓眞。韓蘇多涉虗。誰知巷謠者。列經能起余。其五俗薄禮無徵。古器泯諸夏。願從村野際。得此耕桑暇。飮射邀隣好。登降相勞謝。壺矢在中堂。桐絃聲如瀉。雖微古則存。意眞吾有藉。其六蒼蒼樹陰交。曉日生棟梁。燒我古栢香。整我大石牀。前聖有微言。簡冊昭休光。學詩理情性。用書叙皇王。微肆示循序。浩妙極成章。大業在定名。時義歸遯藏。百家誰抗尊。萬遍空自傷。其七築室啓四牖。繞庭卉木稠。開花十二月。有君百花頭。護梅尊大冬。培菊冠素秋。朱夏看荷花。春來抱苦愁。哀彼幽蘭貞。化爲蔓草柔。北地花已遍。東來根不抽。豈無雨露滋。羣芳競雕鎪。誰憐漢上翁。抱甕淚潛流。其八我與胤敬父。作象古尊彝。魯鼎失圓盖。殷爵無銘辭。尙憶文廟享。得微宋子遺。鎔鑄費苦心。奉持抱深悲。神靈不如古。法則猶在玆。寘之典謨側。永寶子孫宜。其九北苑有荒壇。賤臣願無死。樂悲檻泉音。禮簡珪璧祀。每感聖祖訓。忍痛編山史。神州已被髮。滄海誰投履。完節石室叟。秉義華陽子。南明紹正統。遺臣附外紀。片土未殄祀。無君猶有俟。此義建天地。忍忘包深耻。筆削未容私。有來晣終始。其十聖人宰萬物。原初畫一卦。載籍充棟宇。理義入纖芥。遂無至愚人。眞性日以壞。剖經道彌晦。演史義有詿。混淪及衰季。夷夏莫分界。正名信漁樵。潔身托聾聵。誰有論著者。俾爾愚蒙戒。有幽莫逃形。禹鼎列神怪。其十一幼少抱幽憤。誓心死沙磧。秘笈演奇門。妙詮述劒客。而無精誠感。誰分眞妄跡。老淚欲成矐。孤笑手空擲。博浪空雲沙。魚腹餘壘石。敢忘正理存。空言猶威爀。其十二脩竹千萬竿。荷迷大堤頭。不愁江南遠。幸見君子留。孤燭繼淸晝。羣書慰幽愁。始正名山紀。欲具浮海舟。九曲和櫂歌。五嶽空神游。於焉聊寄趣。與世便無求。正名自東魯。托意尊西周。知己有數朋。容身得高樓。駕言赴幽期。望遠智嶠秋。其十三漠漠智嶠花。深入火雲冷。一陟天王尊。始覺八極永。湖海黯成霧。日月中無影。躡雷大瀑根。磨霞神檜癭。竟迷草菴僧。誰分胡麻餠。悲吟叩山鍾。醉卧生漢靜。其十四盤池初無名。李子始卜居。削崖開素石。引蔓蔭茅廬。汗漫依空潭。萬朶開芙蕖。仰睇華嶽明。高雲照丌書。卽此怡我情。誰能徇毁譽。淸眞鎭薄俗。幽貞返古初。灑掃及戶庭。莫敎塵侵裾。片花猶含芬。一草誰敢鋤。立言自適意。而不涉玄虗。其十五蓬廬開四戶。繞榻連峰矗。遠雲更嶙峋。羣卉何芬馥。下有幽澗長。時禽鳴在谷。娛樂神爲斲。應接弊耳目。閉戶思反約。圖書溢箱櫝。百家競立名。舊史堪多哭。我心日棼擾。衆理有反復。著書非聖心。妙用在幽獨。其十六古來眞交道。多在幽潛者。遺形木石泯。存神辭言寡。結交招榮辱。同心迷眞假。嘉樹散輕陰。淸泉中自瀉。抱書聊日涉。我憂獨自寫。</text>
<title>奉謝金上舍定夫 鍾秀 南園分韻之作。因簡同遊諸公求和。</title>,<text>幽泉淸在耳。良友靜留言。雨濯崩崖壯。霞標列嶂尊。密移桐下席。深閉柳陰門。投紱歸須早。種花已滿園。</text>
<title>陪退漁 金公鎭商 丈游神勒寺得廻字</title>,<text>淸江疊嶂暝雲堆。喬木蕭森繞古臺。不必登高傷歲暮。懶翁碑下放歌廻。</text>
<title>雲潭雜詠。和李胤之。辛未</title>,<text>江倒中臺瀉。山從太白分。四時涵爽氣。百里拖香雲。霞月千峰濕。風花衆石聞。峩洋聊見志。外史述奇文。其二入谷多幽賞。無愁磴路分。源窮明峻石。山缺矗奇雲。觀物元無跡。忘言孰有聞。東峰隱居士。丹篆索銘文。其三空江自擊汰。連嶂氣微分。醉興傳蒼水。時憂到白雲。忽過幽澗曲。偶會好禽聞。寥落竟誰遇。掃苔戀石文。其四夢有高人遇。日與塵事分。老顔孤照水。閒性靜看雲。琴向泓龍鼓。歌傳山鬼聞。劇憐嵇叔夜。晩作絶交文。其五不禁生白髮。憂樂更難分。度世空憑月。忘情已了雲。花猶存色象。鳥自泯聲聞。筆硯從君燒。留看畫卦文。其六薄俗容吾放。名區與子分。文章尊木石。性命配山雲。自分多憂患。任他有見聞。空潭秋日靜。風水自成文。其七列嶂參霄漢。泠飈一鶴分。洪濤轉白石。老木出彤雲。月駛漁舟過。山空樵斧聞。杳然八極外。誰作遠游文。</text>
<title>述平岫軒義林池游事。敬呈李丈 在。</title>,<text>堤州政堂高入雲。四郡千峰平如帶。半夜虗簾生靈籟。晴晝遠花匝明靄。公庭不聞蒲鞭聲。淸坐日日酒自酹。于勒臺迷白雲積。義林池動朱鯉大。小舸容與蕩空碧。姣舞細樂望晻藹。我丈鶴衣珊瑚纓。吏民共醺罇酒霈。經綸自歸廊廟上。形骸永棄水雲外。願築小山池中央。繞岸靑荷蔭高檜。棹舟千回隨風轉。日行百里與月會。金波雪浪濡大筆。寫取淸文交珠貝。</text>
<title>宋士行歸去來館雜詠</title>,<text>方山方山蓄厚德。下有故人屋。貞吉如松栢。長年侶鶴鹿。歸去來館櫟泉多好石。醉卧宜淸秋。聞君葺山館。猶作未歸愁。濠濮間想樓雲度自無礙。月升猶復遲。依依凉籟發。淸賞在漣漪。閒靜堂結構開荒谷。編茅復引柯。存心在屋漏。眞樂靜時多。響枕軒孤卧有誰期。鳴泉到澗沚。儘敎淸夜長。流響自盈耳。嗜至菴秋陽與曬腹。此樂眞忘饑。傳心千載下。寥落與誰期。秋月檻皎皎新秋月。流輝曲沼東。捲簾凉露重。照此竹欄空。潛沼潛魚尾宛轉。終日在深淵。靜看雲影過。牽動水中天。麻褐磯古人有羊裘。收釣大澤涘。夢裏遇黃虞。誰知麻褐士。淸遠池曲沼秋波瑩。淸光堪遠眺。登樓見夕陽。歷歷映衰柳。蒹葭溪魚梁深不見。蘆岸多風露。移杖聽秋聲。溪翁夜有遇。釋耒臺晡時每掃灑。觀稼與余宜。春酒賽田祖。娛玆釋耒時。澹泊園園中花已謝。秋菊色眞嘉。數畦輸冷馥。聊此作光華。丘壑門跨澗通柴門。興來時濯足。但存丘壑情。休和滄浪曲。息交門草門獨板扉。羣卉不開徑。繞床書萬函。卧處礙琴磬。</text>
<title>桴亭雜詩</title>,<text>閒美洞老姑塘上石如雲。細草濃花春寂寂。道是長江納遠流。漁翁休信一篙力。積素臺滿天靑嶂曉生雷。五郡雲濤如馬來。可憐捍水一孤石。日日崩湍落素苔。花灘中江浩浩素湍明。夾岸丹葩濯水聲。豪絲急管繁會奏。終古無愁舟楫傾。玉筍峰矗玉凌空絶纖毫。中江擊汰極望勞。積雪層氷誰復到。靜聽寒日落松濤。氷谷松長石出靜春天。古壑空明待月圓。靑峰入水渾無徑。素土犂雲始有年。中正皋松靑沙白小圓丘。宛轉千年枕碧流。看取衆峰多秀色。湖心終日漾孤舟。多白雲樓百疊蒼山萬疊雲。雲中軒檻望氤氳。春雨每宵薰草木。山光雲影澹無分。魚鶴洞古木吟風騎鶴塚。奇花垂露釣魚臺。細草平沙山下路。且從樵牧問眞廻。返棹石采掇巖花幽怨多。欲回蘭棹水生波。僊馭不來明月遠。中流愁唱杜香歌。渾元壁渾元一氣截洪河。高浪頑雲未敢過。待到中空生皓月。淸光千古看鎔磨。銅僊掌抱琴空山候水僊。僊掌孤石望娟娟。金丹玉露消息斷。水遠山長動哀絃。龜峰山勢欲牽神禹榨。江光宛出洛書文。交回四十五玄象。半是奇峰半作雲。降僊臺玉露金風滿太淸。巖臺夜靜有秋聲。自在空江流皓月。此心惟許對神明。爛柯臺伐木丁丁勞我思。鷰山樵子問爲誰。且喚雲臺千日睡。僊山無事學看棋。卓筆峰寒翠凌霄日吐雲。影涵潭瀨自成文。憑將直氣編山史。種竹培松答聖君。蓮花峰雲靄空濛滿長湖。芙蓉城外氣色殊。孤棹沿歸萬川月。衆峰團作一荷珠。麥僊墟三月未看宋子書。幾時結屋僊臺上。休和壁上靈芝詩。共聽雲中打麥響。二皓臺天淸空峽細雲移。二皓臺邊古木悲。更回蘭棹沿秋水。白露蒹葭有所思。石柱灘雷奔轂擊過雲愁。朱鯉文魴愼出游。與許頹波容砥柱。龍門有客共孤舟。芙蓉城丹崖千丈絳雲扶。霓駕星旍影有無。幽期逈指三花樹。靈藥重分九節蒲。雲霞嶂爛柯臺下晩風和。石柱灘邊繞好花。棹盡月華衣袂濕。始知連嶂帶雲霞。桴亭棹歌無節樂還愁。風靜行桴浪動休。磬襄入海知何歲。麻女看桑已白頭。</text>
<title>與李士晦 明煥，吳敬父，李胤之游三藐寺。</title>,<text>秋高寒嶂參禪坐。筧水自鳴倚石聞。紅日已沉滄海濶。卧看樓下度殘雲。其二老釋忘言只愛睡。木魚銅板了無聞。客到靑峰開石扇。掃來黃葉和秋雲。其三天際孤颿何所適。中流鼓枻杳難聞。愁看日落荒山外。猶有殘紅寄斷雲。其四寒泉繞枕欲成雨。松檜蕭森響遠聞。海山萬里秋宵霽。不許遙空起片雲。</text>
<title>墨溪宅。陪伯氏賦贈子翊。</title>,<text>雲樓賴君築。龜嶽有藏書。浪暗梨花岸。霞蒸怪石居。耦耕聊自給。捆屨莫敎疎。十日塵城飮。山醅較不如。</text>
<title>金進士伯愚，金進士定夫，李大雅用康 惟秊。將游五郡。歷訪雪城縣齋。用弇州朱山人過碧瀾亭韻。</title>,<text>懶收書卷酒初醒。皓月留賓竹裏亭。野話敢爭太史筆。朝臣多占少微星。越中煙水連天白。湖上春林帶雨靑。孤棹行尋禽慶約。丹陵松醑滿銅甁。</text>
<title>贈嶺海遷客</title>,<text>逐臣瘦馬巷無喧。白筆前宵干九閽。未信潮州多惡浪。偏憐水國近芳蓀。南來暖日重溟濶。北望浮雲太華尊。讀罷賜書無箇事。松醪一酌醉忘言。</text>
<title>次澤風堂樂歲新居韻。呈南川李丈。壬申</title>,<text>奔注無時已。淸明竟莫增。遐翹渾一色。高陟到幾層。初霽雲猶錦。微昇月似氷。繞牕添爽氣。紫翠與相仍。右牕間列岫薄薄透新旭。微微曖遠霄。傳光飄玉屑。浮采繞銅標。吐納神龜旺。潛藏文嘼嬌。無愁几杖濕。延矚坐淸朝。右東嶺朝霞煙火連墟落。山棲樂不孤。依微縈絶岸。平漫滿長湖。遠樹籠初小。殘山點欲無。憑玆占樂歲。添載野庄圖。右驛村炊煙長江流自穩。風颿意俱閒。浪駛鎔遲日。雲輕拖衆山。已忘乘瀨險。無復運篙慳。植杖憑涯岸。漁商問往還。右風浦征帆落日生殘角。嗚嗚動古城。時平開夜戶。山靜警淸聲。偶會鳴榔過。因隨衆籟成。餘音裊雲表。鸛鶴自飛驚。右江城暮角鐘動秋霄靜。東臺白月奇。警睡淵龍起。惺心石佛知。未晨猶有事。出寺已分歧。料理無聲處。初成枕上詩。右甓寺晨鐘</text>
<title>敬呈季父赴定山縣</title>,<text>民勞心獨苦。新法吏難爲。沙老絃歌絶。江祠竹樹悲。簿書妨跌宕。丘壑歎逶遲。紅日珊瑚館。遙思聽海時。</text>
<title>敬次退漁丈驪江泛月詩。牧隱韻。</title>,<text>輕舠搖曳杳雲端。春酒千鍾上客顔。淨鋪平湖昇霽月。剗開暝靄繞羣山。且觀夜氣聽鐘後。莫問時憂鼓枻間。綠浪明沙三十里。諸公歌曲劇淸閒。</text>
<title>續次謝退漁丈詩意</title>,<text>莫將煩惱上眉端。野酒三甌作好顔。濯足歌長觀逝水。採芝心苦仰高山。繁花嫰柳垂簾後。幽鳥孤雲倚枕間。忽棹輕舟尋古寺。竹州傲吏趁淸閒。其二夔龍禮樂滿朝端。放郤雲霞上老顔。飮犢無人歸潁水。釣魚有道卧春山。陳辭夢入金門裏。染翰香餘玉署間。種藥課花良獨苦。衰年講學未須閒。</text>
<title>雨中謾述。贈金子士修 敏材。</title>,<text>渙渙牛灣水。光涵萬卷樓。容吾淸夏卧。窮覽古人愁。壁簡猶徵魯。墳書孰信周。繁文屬末運。衮鉞愼潛幽。其二畊稼猶勞力。懶眞有業存。納江成大澤。規岸入平園。網得朱魚壯。籠收紫果繁。取贏聊自給。終老酒盈樽。其三厚祿添吾罪。妻兒未解譏。已遵新法密。莫救故人饑。野水違攜杖。山雲不上衣。懷歸空躑躅。病馬老能肥。</text>
<title>有感</title>,<text>交人莫求備。一言存吾師。求友莫求多。一人猶近私。且有窮達分。莫敎名毁隨。天運日以閉。文道漸分歧。自無大人德。孰扶世敎衰。資補亦有命。吾生心獨悲。抱影空谷中。頭白誦虞犧。其二立誠辭則達。大業在文章。無以僻陋移。豈逐時運喪。中正有常軌。簡肆發輝光。自我抱窮愁。求道之四方。放言空濩落。中心內惻傷。正朔寄草木。禮樂問漁商。後有罪我者。誰窺名山藏。猶堪箋洪範。圖書述洋洋。</text>
<title>謹次退漁丈旣望泛月詩</title>,<text>驪河西畔月華垂。遙憶漁翁放棹時。登望白蘋秋近遠。醉歌幽咽老龍知。</text>
<title>梧山田舍</title>,<text>田舍依泉壑。經丘卉木光。嬌桃烘日短。老栢逬雲長。過澗通沙井。循崖到石梁。涉園秪數里。峭壁瞰溟滄。</text>
<title>登石葩嶺觀海</title>,<text>石葩嶺上望西海。風駕洪濤萬里來。無賴神州哀淚下。莫敎仙子逝舟廻。靈烏島下沉斜日。雙鯉堆邊吼衆雷。打鼓祭魚何郡子。重溟不禱積陰開。其二菱村梨洞路微茫。衣袂寒侵沆瀣光。圓月漸升天地靜。孤颿遙度海山長。每憑逝水懷千古。更上高岡望八荒。梅翁磬友俱成土。獨耐悲吟伐木章。</text>
<title>金伯愚顧齋賞梨花。醉書傷春。</title>,<text>顧齋東墻一樹梨。花開離披結庭陰。素輝溶月繞高檐。微香度風透疎襟。今日日烘芳欲歇。片片落英愁鳴禽。摘花煎糕嘉可餐。留花結實看秋林。只爲數賓供一歡。不惜片花抵萬金。河豚之蒸膏如油。小麯春酎綠堪斟。雲箋杏管堆君牀。寫我一篇傷春吟。古梅花隕牛灣上。丁香樹垂龜潭潯。昔與亡友樂玆辰。欲過巷北淚淫淫。八株老梨花如海。醉夢軒中夜正深。枯桐誰問淨水寺。梨花滿庭莫按琴。</text>
<title>尹原州 潝 挽</title>,<text>風度恢偉漢士高。眉端不見處心勞。洪溟巨嶽尋師正。怪石名花斂氣豪。厚義急人忘報施。微官到老有恩褒。懷公忍過蟾江水。野渡孤舟未進篙。</text>
<title>與李胤之兄弟舟游龜潭。轉入舍人巖。卜居于丹丘。將以校南梨花村爲歸。</title>,<text>漾舟寒潭永。移杖白石尊。年年有此會。歸宿老梨村。</text>
<title>歸路宿嘉江。聽琴石李處士彈琴。漫吟以贈。</title>,<text>病翁琴曲憑誰聽。翠石黃花悄在傍。正際薔薇山月白。秋湍瀉下七絃長。</text>
<title>拜退漁堂留宿有賦。歸拜疊贈。謹次奉呈。</title>,<text>憂國愼衰疾。存神賴古書。忍忘山外事。長卧水邊廬。道玅觀培樹。經綸訊釣魚。客來疑義析。眞樂在幽居。其二廢艇時代步。閒丌惰整書。醺遲宜野釀。卧穩愛田廬。夜雨抽新竹。春湍進巨魚。興來灑葛墨。扁我白雲居。</text>
<title>復次贈金子汝雨 說澤</title>,<text>菊花深引斝。蕉葉淨宜書。晻映依林逕。蕭森近水廬。酣歌時叩角。彈鋏自忘魚。久擬龍門野。隨君賦卜居。</text>
<title>贈湛存子赴任洪川</title>,<text>鳳頂超塵滓。仙風易作秋。參天環素嶂。沐日蕩紅流。古雪三淵屐。纖雲五歲樓。不知形役苦。從子汗漫游。</text>
<title>伯氏休官有賦仰正</title>,<text>吾兄自近道。貞固見眞情。薄宦委蛇了。漫吟澹漠成。澗雲依水度。庭草信根生。倦把書供枕。古書動不平。</text>
<title>追和吳敬父梅花八篇 幷序</title>,<text>辛未春。吳敬父與李胤之。次孤山梅花詩八篇索和。余懶不能湊思。一日在雪城路中。口占得三句曰。烈士無心妬芳姸。幽人頭白卧丘園。寒査不作雲雷象。素萼猶開日月昬。無那矯揉存勁骨。縱敎枯槁有香魂。忽心動廢吟。歸語家人曰。余賦梅發得花心。但恐余命終窮。未幾敬父登第。再獻直言。謫死於魚江之濱。則三句語若爲敬父讖者。余擬續和諸篇而不忍綴語。壬申冬。余病疹濱死。至仲冬月八日。忽夢遇敬父於街上。皁冠博袍。懽然如平昔。余心知其已歿也。謂敬父曰共之山天齋。或文卿之室叙話。敬父諾之。余忽自念山天齋荒穢已甚。不忍使敬父見。遂相將向一室。亦非文卿之居也。室中有盆梅一樹。老査如石約二尺許。亦非敬父平昔所植也。敬父因忽不見。竟不能交一語。悵失惝恍。覺來失聲一慟。夢固偶會。而有感觸中心者。病間遂續成落句。追和諸詩。寄贈胤之。以識悲心。烈士無心妬芳姸。幽人頭白卧丘園。寒査不作雲雷象。素萼猶開日月昬。無那矯揉存勁骨。縱敎枯槁有香魂。也應落地鳴哀玉。萬卉摧殘爾獨尊。士一本作女其二碧蕉烏竹耐摧殘。君在桂山花不寒。梅塚漸荒魂欲斷。氷燈已碎影誰看。擁來老榦寒山重。開遍高花瑞雪乾。芳樹依依回夢蝶。雞鳴風雨夜將闌。其三夢决魚江手剪荊。朋來梅發雪霜幷。天心養得玆花大。海內難容一士淸。蕙珮荷衣同姣服。氷根銕榦逬幽情。無言也有銷魂處。淨水絃長落素英。其四良友雖亡心猶在。此生那忍不種梅。萬木空山悲日短。孤芳幽戶占春廻。月和桂香葳蕤瀉。風敲竹影隱約來。儘敎銕石膓堪斷。脉脉花飛莫點杯。其五靑條雖好莫簪頭。春在初花碎郤休。淸影背燈微破夢。冷芬沉斝細添愁。未交珠珮引風遠。若有香塵與月留。卧雪園中誰復過。草茅深逕衆芳羞。其六直須花發淚便乾。夢裏看花忘愁難。纖月一枝山河小。輕雷半夜雨雪寒。潛噓冷馥透心入。細數殘英繞樹看。赭鬣銕蹄山子馬。賞梅那復遞吟鞍。其七惱殺遺珠七聖迷。黃芽一氣暖生臍。沐來日月淸英擢。排得風霜病榦低。道眼消磨銅狄老。神游𣶈瀁玉樓題。世間誰有榮枯想。李白桃紅自滿蹊。其八嘉樹空堂遇子時。夢中猶忘和前詩。風來黯黯流寒馥。月出蒼蒼壓老枝。照看白髮渾如舊。開向玄天敢自私。酹酒花神吟獨苦。南柯不暖北雲吹。記甲子冬。敬父邀諸友讀書于桂山洞。敬父所竹蕉二盆。置梅龕中。蕉亦經冬不死。其後敬父治卧雪園。築山天齋。冬月每會諸友賞梅花。嘗作氷燈懸花樹。酣飮達曙。借李胤之山子馬邀諸友及期。敬父旣歿。李士晦爲之種梅于敬父塚前。此爲梅花始終。而余嘗訪敬父。敬父得盈德淨水寺之石桐。命工製琴。未及合腹板。余命琴曰淨水。書鐫于琴腹而膠之。至今不記銘辭。而槩以琴破而後銘出。始見其苦心遣辭。其後聞魚江亦有淨水寺者。命名與銘皆爲讖。豈不悲哉。丙子秋日。始錄詩于梅花軸。以示金定夫。詩中用事隱晦。故識之。</text>
<title>春日南澗林園。共次唐人韻。甲戌</title>,<text>小園春自翳。種植且勞心。曲沼浮紅萼。深壇貯綠陰。雲拖輕蘂過。峰壓病槎臨。送客還孤醉。林中聽好禽。</text>
<title>送秋日。與李廣文 演，金元博諸公集南澗。</title>,<text>灑掃留高友。重期澗屋凉。衆峰宜雪月。喬木繞雲霜。止酒從秋盡。硏經及夜長。相看玄鬢改。衰菊惜年光。</text>
<title>積石西臺</title>,<text>登高如有遇。望遠暗凋顔。截海長風島。流雲積石山。斷鴻迷華夏。殘日落荊蠻。坐歎篙工力。移舟巨浪間。</text>
<title>檀君祭天臺</title>,<text>積翠曈曨繞絳霄。檀君臺下海迢迢。沉餘寶玉流雲氣。燒斷天香轉斗杓。誠意昭明看出日。神功溥遍在淸宵。鴻濛誰記開荒歲。崩石苔花古雪銷。</text>
<title>詠菊次天汝氏韻</title>,<text>花黃葉翠剪裁均。荷訝太濃梅苦貧。冷艶自宜風霜節。遲遲榮落爲幽人。</text>
<title>有感簡李廣文</title>,<text>少睡微醺夜已盈。疎星磊落動雞鳴。燈前古劒通心烱。枕上寒梅入夢淸。懷友雪園空下淚。和詩蘭谷未成聲。人生百感何時了。獨抱殘經皓髮明。</text>
<title>將游海上。早發向平丘。適會李廣文入砥山。聯騎出城。</title>,<text>孤懷瀉老友。峽路趁天明。野入秋光逈。雲開嶽色淸。弊書容在袖。瘦馬解離城。寥濶意何極。前湖煙浪生。</text>
<title>宿二水村</title>,<text>行歌暮返古蘭坡。偶會孤舟棹素波。天接龍門星斗窄。水分麟峽雲雷多。細看微雨沾衰草。卧念凉風動老柯。店媼解釃新稻酒。牀蟲櫪馬醉聽過。</text>
<title>車泥峙</title>,<text>歇馬泉甘驛。負杖車泥峙。暗草過人頭。冷泉鳴石趾。僕告晝嘷虎。有聲如鉅齒。連峰漭似霧。北截海氣紫。我行未云勞。孤懷敢自恃。哀彼海賈人。日走枯魚市。擔負脊無肉。穿行絶峽裏。猶有錐刀利。曾無賦役使。巑岏嶺上田。耕者多餓死。</text>
<title>車泥村叟</title>,<text>山叟面如獸。欵門便笑迎。凝塵掃土室。細斧劈松明。沙熱黃粱飯。鹽芬紫菜羹。欣然同寢食。卧問曲淵程。</text>
<title>約華陰使君入雪嶽未果。行到麟洲。次韻奉寄。</title>,<text>滄海相期普門天。不堪遲暮雪渾顚。僊飆已覺麟洲遍。秋月初昇鳳頂圓。獨自攜琴桂樹下。空懷散髮菊花前。波濤日日瀉春峽。雙鯉傳書思杳然。</text>
<title>山中述懷</title>,<text>夜永秋山夢不成。洞龍行雨有雷聲。孤心自照懷良友。衰髮空明抱古經。朝日獨看晴嶂色。中林誰和商歌淸。閉門巖下淪漣水。那得重來濯我纓。</text>
<title>永矢菴遺墟</title>,<text>淵老傳奇事。山居趣彌濃。夜深水簾洞。秋霽高明峰。便向雲邊舞。時迷雪裏蹤。寂寥禮樂志。歌曲自舂容。其二間世生豪俊。文明振華夷。未應耕鑿志。直是帝王師。氣數歸窮命。天人入玅思。偶與溟嶽會。浩蕩發聲詩。其三經綸一文道。軌轍我何宗。靜老爲邦志。潭翁析理功。大綱尊宋子。誠意仰重峰。融玅規繩外。先生亦發蒙。</text>
<title>尋普門舊路</title>,<text>山深禽鳥不聞聲。坐石微吟信杖行。紅樹千重雲自濕。靑溪萬仞月同明。奇峰顯晦參神鬼。大海澄空見性情。惆悵古人心獨苦。普門隱者竟無名。其二空壺短鋏日隨余。海嶽孤游意自如。漸喜天機文史廢。妄悲時義友朋疎。雲寒梅老碧山隱。草沒淵翁白板廬。荒谷誰知經宿處。哀歌莫問出關初。</text>
<title>觀音窟</title>,<text>六時波撼五山摧。斧鑿茫茫混沌開。盡捲滄溟歸一壑。平漂日月夾羣雷。滿樓天樂無風鼓。撒地龍珠作雨來。吐納空光十二柱。骨寒金佛首愁回。</text>
<title>義相臺候月出</title>,<text>已望絳河通沆瀣。不分銀闕近蓬萊。滄溟靜夜看秋月。義相高僧有石臺。赴壑魚龍潛攝浪。滿天霜露淨消埃。茫茫八極渾淸肅。碾送氷輪㶑灧來。</text>
<title>翼日看日出</title>,<text>紅日遲升坐永宵。梨花亭外繞祥飈。已吹紫氣旋坤軸。漸看淸霄轉斗杓。巨浪鎔舂汞鼎熱。重雲嵂屼火山銷。儘敎八表輝光遍。護得凝霜覆草苗。</text>
<title>入繼祖窟。居僧已鎖門而去。戱書一詩留佛卓。</title>,<text>浣衣普門瀑。晞髮東海日。朝上天吼山。披尋繼祖窟。石僧鎖扃去。卓留小金佛。獅子吼無聲。牕蠅投不出。六合本昭曠。道妙存靜密。笑爾蠶縛輩。納身凍石室。木佛寒堪燒。沙飯莫憂失。留詩空堂中。以告我誠實。</text>
<title>華嚴寺吟一絶。使天柱長老聽。</title>,<text>老僧攝心苦。夜卧不忘珠。下庭望秋海。明月照霜顱。</text>
<title>寒溪觀瀑</title>,<text>神嶽千峰擁。天河一氣分。滀藏深日月。鎔鑄出煙雲。瀉輝松鎖合。飛沫石芬馧。搜源易懾魄。陰雨灑紛紛。其二不聞神鳥響。雷轉大乘天。晴日虹生壑。絶峰雲决泉。顥淸通帝座。幽冷隔人煙。隱隱鳴珠珮。僊飈更肅然。其三巖臺環萬木。倚杖眺寒空。日隱排靑壁。雲蒸飮素虹。陰風吹淅淅。急雪下濛濛。君看成潭處。始知積水功。</text>
<title>出洞</title>,<text>出洞秋花芬。中空過雨雰。潭迷神女跡。㙮絶異禽聞。一水流紅葉。千峰鎖白雲。何時深谷裏。抱犢事耕耘。</text>
<title>余嘗在智異。鑄行劒。準正統尺九寸。及入雪嶽。行住坐卧。雖悄獨而劒常隨身。恃而無懾。歸到葛山。馬上累句成篇。</title>,<text>正統九分尺。鑄刀半臂長。純鋼采方丈。法火鍊眞陽。赤電騰神焰。玄濤瀉膩光。盛工鎔出妙。哲也刻雕良。綰鞘雲雷象。鎭環嶽瀆祥。孤光照皓髮。爽氣透剛膓。雪嶠棼嶔嵂。溟滄浩汪洋。獨行用自衛。靜夜最難忘。虎豹遂潛跡。魈魑敢逼牀。舞殘秋月白。彈倒海風凉。倚斗空懷古。成虹未正方。精誠存利用。道義看含章。自許神俱旺。深愁物不剛。洞明噓一氣。磨淬度千霜。卽此良朋在。未須老匠傷。</text>
<title>舟下宿康靜島。早發有賦。</title>,<text>移舟紅樹過長堤。太華羣峰翠剡齊。露下蒹葭天共白。星漂河漢月微低。漁燈照水看文鯉。村鼓和風送曉雞。初旭漾瀾江霧重。鳴榔已過渼陰西。</text>
<title>北廵九闋。奉贐洪評事養之。</title>,<text>繡旗雕劒匝雲明。上將韎韋下榻迎。但敎時平長卧鼓。醉評廵路海山淸。其二神鳥常鳴赤島樹。神龍不動赤池波。窮荒聖跡行尋遍。海日偏明西水羅。其三肅愼舊墟沉楛矢。徽欽疑塚出犀杯。磧雪野雲空弔古。悲歌暮上撫夷臺。其四魚游澗下駐行車。海碧松寒處士廬。與許寒門含火力。北人猶誦五經書。其五淨水佛前琴誰奏。魚江濤瀨響自悲。北有羇魂招不得。歸輪爲唱素華辭。其六玉虬誰憐度世思。金丹歲暮鬢華催。長白山頭太始雪。剜君塵髓濯神來。其七海山雪霽月升時。吹打轠轤帳下兒。獨聽畵鼓聲悲壯。嗔遣佳人舞劒遲。</text>
<title>西齋檢書有感。次金伯愚長韻。</title>,<text>築書三千卷。我室自深聈。衆蠧食煙煤。古紙生塵垢。移燈照短丌。迎日入半牖。奧義只數篇。聖師餉我厚。感玆沒身業。神明內自扣。善世余有志。尙古非無友。結交記玄髮。意氣酒盈卣。華辭多欺心。淸談易戕口。包羞懷微祿。食力拋舊畆。秪今悔吝積。古訓思順受。文道固循性。彌綸猶在手。一正華夷辨。後來豈無取。草木多虗樂。山澤悔遊走。思與一世人。同道勉固守。衰時忽慟泣。前夜復醉嘔。君詩眞苦語。素心莫虗負。內信理命全。何憂顔貌醜。願言雲潭上。耦耕期皓首。</text>
<title>訪北山鄭處士 履和，汝素金從史 用謙 不遇。</title>,<text>病後騎驢倦欲墜。微雪出門到北里。溯澗不遇鄭處士。逾岡且討金從史。夾路松風交寒翠。中空嶽色何淸美。那得對此終日醉。謂君閒坐在山裏。討一本作訪</text>
<title>萱堂晬辰 乙亥</title>,<text>兒孫彩服爛盈庭。小閤梅花設帨馨。雪拖長松當戶碧。雲扶華嶽倒樽淸。時回糓日延晴景。歲樂春正頌古經。綠鬢朱顔宜百福。崑丘桃核數仙齡。</text>
<title>出峽歷拜退漁丈。欵留打魚。謹次舟中韻。</title>,<text>瀰瀰驪河平。岧岧龍嶽淸。中流進小舫。回首望層城。留待輕陰盡。重期夕月明。沿洄江漢近。鼓枻不勝情。其二罇酒樂升平。長湖夏木淸。賓筵盛珮服。𣏾綱遇干城。卽此存經濟。未應負聖明。閒愁添皓髮。孰解世臣情。</text>
<title>湛存齋李公挽</title>,<text>存沒猶常理。高標極難忘。虗明眞性氣。磊碨富文章。永負彝鐘鏤。遂沉寶鍔光。西湖千頃水。落月送 缺 長。其二國士折腰久。微官與子譽。耒陽休問驥。單父莫觀魚。直以襟期爽。從他榦節疎。衰時將相業。寥落竟何如。其三華館北山下。游懽記始終。老梅垂月白。秋果墜霜紅。窮友多豪飮。哀歌到極工。每憐金日進。骨腐草原中。其四憶在滄浪榭。長江澹遠思。汀雲候月暗。岸柳送帆遲。永釋靈均策。同吟李鍇詩。托心千載下。無事不勝悲。其五秋日登東嶽。題書撫石巓。滄溟方吐月。鳳頂直連天。霞鬱淵翁宅。薇殘雪釋年。郡齋歸共榻。相誦閉門篇。其六五月鐘崗雨。留君縶白駒。劇憐玄鬢改。更笑草樓高。贈別胡麻子。催成玉筍圖。東山終老約。執紼問前途。</text>
<title>謝任子仲由 遾 贈碧石松根二枕</title>,<text>茅棟可樂南澗曲。行住坐卧聽寒玉。縱有竹凳與藤杖。寢向衡木幘常落。懶不具枕十六年。慵來習卧蓬鬢白。君贈碧石何淸凉。松根巃嵸宜偃息。攜到中澗靈芝石。左右枕向濯香瀑。穩敎希夷取牢睡。夢與蒙叟同躑躅。風珮淸淸和夢長。起來拂衣花棼錯。願君抱來春酒甕。巾葛不用共糟粕。御史問之叩首謝。小臣愛酒期戢木。</text>
<title>朴汝信移宅三淸</title>,<text>君有龍洞小屋只一間。妻兒坐卧常卷曲。春來不受條風淸。秋冬苦礙朝暾𣋉。出門便訪鐘崗人。朋來促膝門徑窄。素心晨夕不辭勞。悅君閒靜好顔色。葵羹麥飯不滿卓。名繪法書盈百軸。小山白虎俱眞蹟。壁掛蓬萊大字灘隱竹。一朝謝客揖門外。已賣小屋具糜粥。猶攜一擔書畵箱。不換千金與寶玉。僦居三淸之洞白蓮峰。松下石上閒曬曝。</text>
<title>南澗會尹子穆</title>,<text>晩步頹塘上。遙山翠黛分。微風含老樹。秋色澹高雲。靜友偶相過。淸泉與共聞。從來同拙道。願入野人羣。</text>
<title>記澗中重陽之遊。簡尹子穆。</title>,<text>漠漠隱文谷。草深路難分。明湍垂斷石。層巘碾細雲。樹性培時見。書香枕處聞。前宵嘉客過。不許竟離羣。其二登皋日正午。入洞路微分。晩壑猶存菊。秋天不礙雲。風霜懷故友。海嶽負奇聞。前日涉江誦。終期猿鳥羣。其三衆芳君院是。朝嶽此山分。截徑行蟠竹。疏潭駐落雲。靜情衰共得。機事懶無聞。入澗歌伐輻。老樵與喚羣。</text>
<title>用除夕元宵韻。和正金子舜咨 相岳 棣案。丙子</title>,<text>傾河轉斗曉光初。白髮添長戀歲除。酒盡瓦罍存宿醉。氷瀜銅管有新書。夢占採藥名山裏。春禱耕雲大澤居。花密不分高卧處。任敎車馬故人疎。長一作愁</text>
<title>雨</title>,<text>天意常憐園翁疎。經旬行雨澤有餘。漸長嘉木迷行徑。不斷幽花繞卧廬。雲氣透明牀下劒。泉聲吹合枕中書。便思鼓枻龜潭水。水濶峰稠何處漁。</text>
<title>與諸公入北營志感</title>,<text>畵樓空翠望霏微。日落秋山車馬稀。萬木含風分色象。孤花照水漏天機。泉通夾闥凄生響。雲繞深壇黯不飛。記得暮春陪祀夜。雨連鐘磬聽依依。</text>
<title>與天汝氏瞻望健元陵共賦 戊寅</title>,<text>松檜深嚴鳥莫譁。紅門正對遠峰斜。常多雨露霑微草。不斷雲霞繞暮花。盛德永懷乘六御。陳辭未敢就重華。崇岡十二渾佳氣。南嶺回望起歎嗟。</text>
<title>感懷示南州諸公</title>,<text>惻惻南州路。往來成古今。錦水淸且遠。湖山秀而深。衰暮憐舊交。遠游多悲吟。逝者空入夢。生者重勞心。學稼竟無施。懷祿損孤襟。告我同志士。眞意在丘林。</text>
<title>靈沼亭</title>,<text>魚游春水渙。尙憶翠華留。金薤中梁峻。靈荷曲嶼幽。祥飈回夜半。明月在雲頭。歌頌傳三后。洋洋慶澤流。</text>
<title>先祖文貞公遺惠碑在錦營東路邊。嘗見嶺南西門外亦有之。敬記所聞。</title>,<text>文貞莅南服。風敎一日敷。春秋問耕稼。兩馬緩前驅。廵路無行塵。列州無行廚。謳吟動婦孺。枯槁涵喣濡。衎衎澄淸志。進以贊洪謨。公來布時雨。公歸運斗樞。有煌十尺碑。刻鏤臨大衢。終古湖嶺民。墮淚爲踟躕。</text>
<title>靈圭碑</title>,<text>公州路南一丈石。上刻靈圭大師名。師在萬曆辛卯歲。始遇重峰趙先生。饋師一飯誓義事。傍有三僧同苦情。島夷射天指來歲。妖氛掃天天鼓鳴。花宮一笑謂公癲。秀吉渡海師始驚。灑泣出山報國士。禪杖戒刀爲悲鳴。天龍人鬼聽誓師。風雷打怪琅州城。轠鼓一似海潮音。戰血與和旃檀淸。莫問君恩與佛恩。感公丹心向人明。雨愁雲慘錦山中。七百義骨高墳成。一珠在中潛放光。萬古不滅師心貞。故里誰鏤黃絹辭。生死義重聲名輕。行人頂禮馬停步。此路何曾荊榛生。儒生解攻淸淨敎。人臣不辭寵祿榮。北來行客動悲歌。麻浦石碣空崢嶸。</text>
<title>朴景命 新源 雲華林居</title>,<text>湖海望空濶。矮檐卧榻斜。橫渠穿碧石。灌木隱朱花。枕透神香月。函開篆劒霞。春深衰夢在。征虜度鳴沙。</text>
<title>黃山泛舟和趙大雅養而 涵 韻</title>,<text>坨轉微分錦石巓。晩潮吹月到門前。偶憑鼓枻逢漁父。便欲攜琴候水仙。古院路昏交竹栢。荒臺目斷繞雲煙。故人多在漁商市。湖海悲歌莫浪傳。</text>
<title>訪玉室隱居</title>,<text>涉江心轉苦。野行草露湑。寶光非古寺。玉室迷荒墟。感我同堂親。離索已歲餘。入門眉目明。促席心膽舒。陰谷觀節序。矮檐護詩書。義命存一身。時運竟何如。極知古道親。漸與物羣疎。憂戚未催老。名聞何關余。尙愼貞悔分。神明伺潛居。燦燦庭下花。孰主榮落歟。歲熟且饑寒。懶奴付耕鋤。從古畎畆憂。不愁老窮廬。</text>
<title>龜谷示許士輗 鏇</title>,<text>理數俱原天。析之道不純。煌煌河洛文。發自無極眞。四易象敎同。九範體用陳。渾淪不息妙。宇宙一車輪。末流競穿錯。主理數爲賓。性命淪空寂。文道分駁醇。上聖咸通靈。天德豈不神。一念苟靜修。萬物備吾身。模象涉玄虗。妙用竟何伸。邵子亦肆言。此道未反淳。嗟哉建極功。百世竢聖人。</text>
<title>冶隱劒</title>,<text>九谷道人壁上劒。孤鋒烱烱一尺餘。爀日倒輝寒無影。斷虹照空氣黯噓。此劒乃是高麗鑄。傳自門下吉注書。鐔心細鏤金烏字。重鏤冶隱標公廬。烏山古雲浸繡花。烏山碧竹淸光舒。腐夫佞臣那得親。剪荊誅茅宜山居。公是麗臣秉史筆。國亡身存意何如。嘉賓未聞陳洪範。聖主猶式商容閭。稱臣獻章傳疑史。問劒不言一長歔。</text>
<title>同春堂</title>,<text>四山窅而遠。樂此中丘平。下馬古堂下。永懷宋先生。風徐庭徑濶。日遲窻櫳明。浩蕩韶光積。芬耀卉木榮。挺然手種栢。獨與氷雪成。觀物測眞工。一德貫元貞。輔贊先內修。禮樂及時亨。王業旣壯固。奮伐至蠻荊。優優進退義。懇懇畎畆情。遭會感明良。氣數悲虧盈。猶遺杖屨墟。世葺樑棟傾。濺濺堂下水。終期到海淸。</text>
<title>哭宋時偕墓</title>,<text>深松盡處有高墳。西望千山起遠雲。誰識下埋天下士。有來孤客淚澐澐。</text>
<title>贈宋聖一 堯傅</title>,<text>志士不違道。先民多力耕。感彼夷門叟。終老未藏名。其二西山采樵翁。賣樵不問價。不識田中金。誰復揮鋤者。</text>
<title>宋石谷墓</title>,<text>櫟泉之北谷阿深。松栢鬱鬱悲風長。荒墳短碣中晻翳。嗚呼石谷宋子藏。苦心秉義死靡悔。當日抗疏明倫綱。葩翁師道尊山嶽。先朝士氣如雪霜。寄語樵童與犂叟。石谷之墳勿毁傷。</text>
<title>黔潭保晩亭</title>,<text>花遠古亭下。輕舟緩棹還。大賢遺松栢。淸夏有江山。雨剝棟樑峻。雲餘几杖閒。寂寥龍卧處。寒石揷蒼灣。</text>
<title>琅州客堂遇渼湖金公 元行 叙懷</title>,<text>客游重舊識。客心惜日暮。擧燭感鬢髮。促程戒風露。我行自黃山。華陽將東溯。僕馬賴人有。糗粮幷厚具。膂力俱不强。存沒淚多注。向者四海志。樂此一壑赴。草木寄性命。海嶽當韶頀。吾道固迍邅。時運日回互。且願存老眼。玩象有常度。氣數繇人錯。公莫咎氣數。邪徑敗良車。輪輻猶如故。縱然車全焚。手中斧復鑄。感彼伐檀者。不同磬襄趣。愼莫陋夷邦。莫悲厄運遌。敎遵殷師敷。命受皇明布。羣聖示章程。大猷存冕輅。莫泣光嶽昬。人自倒冠屨。依歸有東祠。正名有大報。有如積晦夕。負魄線陽吐。永恫式微詩。賢良日沉痼。私闘操戈戟。國家多蠧蛀。俗學遂徇利。大倫托俑塑。道統有斷續。豈若繩葛附。苟明春秋義。尼晦朝暮遇。聖狂不混轍。漢賊不幷驅。淑身斯正邦。歸仁一日裕。一念苟不純。百尺虧進步。莫以時命論。重爲禍福誤。我言固愚迂。公言莫憂懼。巴蜀猶有土。崖海舟無路。悠哉華洞水。揭厲可以渡。</text>
<title>琅州記事</title>,<text>樵唱農謳樂自忘。琅州太守古循良。春眠和熟胡麻飯。嘉客留聽伐木章。野濶雲浸文烈碣。山深花擁一治堂。吏民未覺肩輿遠。復有幽期櫟水庄。</text>
<title>送元子才 重擧，申翊卿  游上峽。</title>,<text>劇憐東郭路。環翠萬峰稠。難得同心友。共登上峽舟。城闉遠啾雀。波浪近浮鷗。排悶存詩道。憑君迭唱酬。</text>
<title>次子穆甫韻奉寄</title>,<text>與君在城闉。未道樂韋布。一丘苟同歸。巢許竟何慕。靜觀卉木情。眞窮潭巖趣。栢園不種蔬。荷渠莫投罟。怡心息欣嗟。信命誰怨惡。開書忽下淚。古人心長苦。且掃室中塵。安坐共淸炷。</text>
<title>金用休 命柱 游四郡。追次晩歲書懷韻以贈行。</title>,<text>移棹爛柯想。鳴琴天籟廬。雲淸放玄鶴。雪淨見丹書。大澤涵春氣。羣峰切太虗。懷君在中沚。卧數落梅疎。</text>
<title>次卓犖觀韻</title>,<text>靜觀園裏事。欹枕草樓閒。老笋心難折。微花色耐斑。道孤存短髮。交淡少腴顔。卓犖羣書外。蒼山與共攀。</text>
<title>與胤之元博，子穆諸公。拜道峰書院。拈韻共賦。</title>,<text>光風潭水蘸天靑。擊石幽吟獨自聽。階下老梧悲鳳鳥。壁間朽竹廢麟經。挽回氣數存丘壑。鎖斷雲霞護戶庭。湖海路長山日短。不堪烏鵲噪林冥。其二積氣晶熒萬古靑。中峰虗籟逈淸聽。一丘顯晦分夷夏。二老行藏操正經。風埃路入蒼梧野。雲氣春生古栢庭。薶骨白雲雖已矣。高山流水且沉冥。其三昭曠亭邊萬木靑。風湍幽咽舊時聽。故人子穆有孤抱。淸夏山門與再經。尙記桃花迷遠壑。可堪秋葉下空庭。天時反復存衰眼。留待輕雷破沍冥。其四廟門荊棘剗還靑。風雨雞鳴和淚聽。南渡諸公堪忍痛。東林君子廢窮經。靈芝不秀空循壁。枯檜含華宛在庭。看取苦心終不滅。夜深月照水花冥。其五古栢寒杉倚悄靑。中皋鳴鶴九霄聽。光風轉水吹月上。寒壁擎天有雲經。銅狄易磨仙洞日。玉虬難訴太儀庭。瑤琴欲奏招隱士。桂樹花飛雨冥冥。</text>
<title>又分韻</title>,<text>肅肅萬峰色。常明古院前。雲雷感垂象。日月仰麗天。繼珮掇芳草。陳香酌泂泉。永輸薰沐志。矯望檜壇邊。其二曠朗層欄外。寬閒古墅前。卧牛宜茂草。歸翼信晴天。掃榻雲雰石。經橋蔓溜泉。中臯如有候。惆悵到林邊。其三願期春夜永。重到古祠前。花水淸連月。雲巒蔚際天。忠賢一心法。王國大林泉。典冊猶尊秘。依歸木石邊。其四告朋有好事。隱沒此山前。伐輻猶勞力。耦耕眞樂天。幽香不辨樹。穹石自鳴泉。時復忘喧寂。看雲遠鳥邊。</text>
<title>喜雨和玄谿二篇</title>,<text>聖主憂勞澇旱兼。朝霏十日落纖纖。雲奔不斷眠龍動。露禱移時衮繡霑。振濯谷崖山色正。流長江海瀑源添。已看衆鳥忘啾啄。野水漫漫過葦蒹。其二雨灑兒童競下堂。雰飛南澗入鐘崗。盆荷自動傾珠細。畦菊多欹揷竹長。石广虹垂雙瀑瑩。茅樓雲缺數峰蒼。郤憐賣屨菱村叟。借耒移秧未遽央。</text>
<title>與諸公遊北苑。各賦一絶。</title>,<text>荷氣上朱欄。夕雲生翠木。行隨流水遠。繚繞古壇曲。</text>
<title>北苑花八解。和李胤之用諸公韻。</title>,<text>北苑花正好。山深人不來。空潭有朱鯉。雲影與徘徊。雲氣無晨夕。常從古壇起。濛濛作細雨。下灑淸泠水。古水靑如玉。哀鳴無已時。下流多白石。上有翠藤垂。藤蘿翳日月。巖徑草花深。更望花深處。林中有素岑。遙岑候素月。木末采紅萼。夜深生靜香。淸籟與之濯。濯香繼余佩。照此朝日凉。橫塘千點露。箇箇瀉荷香。荷露和我淚。空山生秋陰。無人奏玉軫。唱斷水仙吟。仙人在海中。瓊樹無寒暑。可憐北苑花。空逐東流去。</text>
<title>大報壇篇。復用寘在迎風寒露之玉壺九字。余拈在字。</title>,<text>瓊沙積成山。隱秀萬松內。晴晝下雲雷。靈雨振荒穢。羣木象羽儀。四時花晻曖。中有大報壇。義正事莫晦。神皇保我邦。毅皇澤汪濊。維壇有周禮。追遠儼升配。肇惟宣文心。寧考實煕載。春祀躬麗牲。君子德靡悔。球磬有哀奏。圭幣共芬酹。賤臣亦駿奔。循墀聽珩珮。淸雲灑六極。斗月燭參對。肅明睹玉乘。穆穆降神賚。夾門朝江漢。小丘奠崇岱。禮成日出東。君臣掩淚退。有事正門外。練戎大鼓轠。兵賦集四方。機密在西塞。漢時羽林軍。岳家麻札隊。猶堪救中原。萬斧山海碎。掛弓石空峻。踏雪夢猶礙。永歎壬丙變。尙有殉國輩。悲結車轉膓。發言謂我吠。著書思折衝。文道亦崩潰。典冊將墜地。士儒不硬背。假義徇名利。淪彝襲謬悖。聖心獨勞苦。憲章正萬代。禮始九級尊。恩篤三臣逮。壇荒便爲夷。士惰誰敵愾。華洞廟共尊。冽泉門豈廢。二帝有明靈。先王左右在。爀爀揭日月。牖昏常詔誨。補天爲柱石。補衮須作繪。補石工與榮。築土重一塊。玆壇且反顧。維士莫憒憒。甘心被髮哭。忍忘釜鬵漑。花甲莫須問。陽秋猶不昧。敢告諸君子。努力愼自愛。直筆藏山澤。一士重鼎鼐。四海安所適。東極有天戴。溟滄無涯岸。金嶽積素黛。登高斲石髓。躡空吸沆瀣。磬襄心不滅。麻姑田再艾。常見皇壇存。天日閱蟻螘。</text>
<title>簡友</title>,<text>遍籬點綴鴛鴦蔓。夾徑離披姊妹花。莫惜塵街三百步。幽香來拾野人家。</text>
<title>記澗皋少叙。奉呈西隣二君子 尹子穆李敬思商穆 求和。</title>,<text>涉澗多暇日。寥落有送迎。白露濯園栢。寒淙瀉哀聲。連峰集虗牖。逈與秋氣成。散步雲壁遠。偶坐藤蔭晴。忘言賴舊交。感物懷孤情。先聖有正經。微義已眞明。而無尊信者。假借心匪誠。慨念四海內。難得壹士淸。淵明寔負氣。仲連非徇名。此道亦蕭條。悲歎皓髮盈。</text>
<title>尹子穆自蘆原石郊歸林居。感物有賦簡寄。</title>,<text>古榻爲誰解。高樓取懶眠。巖泉存舊友。簡冊補衰年。淚灑東林石。歌哀北苑泉。羣遊紀勝事。獨往訊幽悁。觀稼蘆原遠。尋地石墅連。雲標孤嶂峻。珠瀉萬荷圓。虗樂生尤悔。眞工在鑽硏。玩占時義晦。讀禮古箋偏。久雨仍觀物。羣芳盡失姸。重鋤紫草佞。欲畵素馨賢。月令憑花史。豳歌驗菊田。震雷方照夜。蛙鼓敢騰淵。歎息梅壇下。逍遙柳檻邊。閉戶存吾道。江湖付釣船。</text>
<title>立春 己卯</title>,<text>半壁詩書稱心讀。一庭花樹應候開。靜塢留客忘言坐。淸夜鳴琴有月來。</text>
<title>病枕漫書示兒輩</title>,<text>今日微凉動。鳴蜩在深樾。正愁霜露交。哀此羣芳歇。自剪庭梧葉。不礙東山月。</text>
<title>秋日使兒輩拈韻共賦</title>,<text>秋至無賓友。掃看一室淸。懶雲消老興。敗葉剗浮名。久忘乘桴路。空餘擊筑情。癡兒不學稼。猶願一經明。又賦素花香露嗅淸晨。秋氣蕭森對昊旻。欲敎世界回玆夜。此意昭明質鬼神。又賦繞壁候蟲催人起。園木澄澄曉生凉。西掖樓殿望依微。纖月蒼蒼含秋光。可憐天時屬搖落。靑荷玉簪猶噴香。病夫敢忘四方志。櫪馬向風鳴更長。</text>
