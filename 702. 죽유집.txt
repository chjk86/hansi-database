<title>次朴監司 啓贒 紫溪十六詠韻 戊辰</title>,<text>紫溪谷口谷邃林深絶世塵。此間端合臥高人。幾秊魂夢山中到。面目今看總是眞。龍湫 湫有上下崩湍雷吼注深湫。千載神龍此泳游。莫向遊人嗔蹴踏。來窺非爲夜光求。洗心臺 在龍湫上下之間碧玉溪流淸且深。昔贒於此幾登臨。客來斜日臺邊立。山鳥聲中萬古心。紫玉山 在獨樂堂右丹崖蒼壁揷中天。幾代名區秘世傳。一自先生卜居後。令人長詠考槃篇。獨樂堂 在紫玉山下無復摳衣升此堂。堂存人去感余腸。當秊獨樂尋何處。月白堂前溪水長。舞鶴山 在獨樂堂之南仙區豈獨武夷山。舞鶴峯頭鶴去還。直待天風吹滿袖。玄裳跨去倘同閒。溪亭 在堂後。亭之前後植以松竹。皆先生手植。七里灘應讓一頭。風流不减披羊裘。數椽亭舍人安在。嶺上閒雲春復秋。觀魚臺儘非魚也詎知魚。物我須看率性初。在古先生今相國。難將至味筆於書。詠歸臺臺邊陪賞趁芳菲。沂上如從點也歸。上下同流千載興。松陰坐久到天機。淨慧寺 自獨藥堂纔一里蘭若雲深不記秊。蒲團蹔憇聽談天。當時三笑成陳跡。窓畔尋詩獨慕贒。寺窓有先生手寫澗深魚戲鏡。山暝鳥迷煙之句。澄心臺 在寺前最爲佳處尋源步步轉幽深。古樹千章擁後陰。荷簣祇今知也未。月明吾欲抱瑤琴。濯纓臺巖回境僻少人行。溪到臺前分外淸。爲報滿山猿鶴友。重來容我濯吾纓。道德山偃蹇溪西翠幾重。羣山低揖獨專䧺。新名換取高人象。疊巘層巒仰更崇。俗名無義。今改道德。華蓋山掃黛穿雲溪水東。千巖萬壑若相從。捫參安得峯頭立。洗盡生平芥滯胸。紫溪 在獅子巖前。溪之上流。不受纖埃隔世喧。流長况接泗洙源。微蹤却踏紅塵路。他日溪頭費夢魂。獅子巖錦幛屛回蘸碧潭。眞源到此更竆探。巖邊倘借幽棲地。雲與平分築小庵。</text>
<title>自洛辭歸。次扶桑舘板上韻。庚午</title>,<text>暮風吹雨亂峯低。夕矣將棲杙上鷄。萱舍計程三日外。楓宸回首五雲西。殘紅滿地春强半。芳草籠煙路欲迷。客裏吟魂禁不得。強開行硯和瓊題。</text>
<title>次友人韻 三首</title>,<text>一庭珠露浥疎林。心境須從靜夜尋。物不接時當善養。目無看處最宜箴。陽開陰闔機還妙。晝短宵長理更深。推枕起瞻星斗望。長風送月到天心。夜來風雨枕邊聞。曉望西山擁白雲。生理慚同沾涸轍。淸詩羡覺琢雲斤。衰軀經夏添殘疾。涼籟先秋送一分。十里煙霞忽回首。遙天數隊鴈呼羣。吉來何待卜龜釵。滿紙瓊琚慰老懷。君我金蘭要守獨。世人雲雨莫論皆。囊羞楡莢塵生瓮。客謝柴扉草上階。自笑吟詩全病廢。殘編爲子拂塵埋。</text>
<title>朝回 丁丑</title>,<text>懶從朝罷臥柴荊。楊柳輕風小睡成。鷄黍熟來呼解酲。霽煙和月枕邊明。</text>
<title>差敬陵執事。次洪太古 迪 韻。</title>,<text>崇朝勞望信回遲。欹枕沉吟思有爲。飛絮撲簾春似海。落花堆院雨如絲。騷壇能手知難敵。淡水交情本不期。永夜山齋成獨坐。杜鵑啼血最深枝。是韻頗再疊。有無端更起鄕關興。梅柳如今長幾枝之句。今皆忘之。</text>
<title>受暇南還。滯雨大平院。</title>,<text>冷雨疏煙鎖一山。征人愁坐掩柴關。簷花點滴珠成凍。爨木橫牙火欲殘。飢馬齕蒭聞枕外。倦僮捫虱隔爐間。萍蹤滯洛追堪笑。胡乃歸程又未還。</text>
<title>到尙州。牧使鄭公 崐壽 設酌。淸風郡守金禧䄵及他士友在坐。劇歡夜分罷。</title>,<text>商山佳會雪紛紜。纖唱淸絃閙夜分。滕閣二難逢勝餞。蘭亭一詠畢贒羣。尊開笑語愁顔破。燭滅香芬醉耳聞。退臥南軒不知曉。滿簾朝旭暎紅雲。</text>
<title>高靈小樓。敬次外曾祖松齋李先生韻。</title>,<text>人生七十古來稀。遼鶴頹波不復歸。殘雪亂峯征鴈盡。長天極浦落霞飛。江山聲畵珠輝壁。蓬梗殘支涕灑衣。六十一秊環舊甲。當時門士已無幾。松齋歿於正德丁丑。而今秊適環丁丑故云。</text>
<title>再疊</title>,<text>關河迢遰鴈書稀。臘盡天涯客始歸。山舘夜闌人語靜。江城雲暝雪花飛。涼分老樹風生檻。桂白新枝露襲衣。讀罷遺詩重起敬。燒香端坐戒差幾。</text>
<title>明川歸路宿淮陽。贈府伯尹敬修。二首○戊寅</title>,<text>問路投名府。逢君數日淹。淸淮橫匹練。仙嶽聳孤尖。出塞朱顔改。驚秋白髮添。酒醒人復散。新月一眉纖。社稷臣空老。鸞棲歲欲淹。琴書安榻靜。城郭擁峯尖。遣興詩方就。銷愁酒更添。留連攀勝會。非爲楚腰纖。</text>
<title>題狼川原川驛樓</title>,<text>萬里投孤舘。歸田興末裁。煙橫秋峽暝。樓靜暮江哀。竊廩供多病。臨民媿不才。卽今俱釋負。消息問園梅。</text>
<title>魯陵致祭時。次李承旨 海壽 韻。辛巳○㫌善郡守時</title>,<text>錦水傷心碧。長安極望通。孤城明返照。宰樹愴秋風。往事樵歌晩。淸塵暮靄空。駿奔多感激。盛禮百秊中。</text>
<title>桃源仲春雪後。贈寧越儒士洪仁浹，高宗慶。二首○辛巳○此下關東錄</title>,<text>暮風吹雨吼前灘。春半山城不耐寒。萬峀歸雲生暝壑。一宵新雪鎖重巒。泥封綠印詩成軸。睡罷黃紬日幾竿。况有兩朋來自遠。客愁如海罄交懽。一萬靑山十八灘。凍雲和雪釀春寒。飢烏啼散歸深樹。旭日初昇射遠巒。錯道功名成鳳棘。還將心事負魚竿。澄江會趁桃花漲。穩泛輕舟愜素懽。擬於花節泛舟錦江。故末句及之。</text>
<title>金剛行。同高卓卿，張仲隣，李仲綏。夜飮洛山寺呼韻。</title>,<text>禪房半日謝塵喧。眼底銀山沒舊痕。歌舞一燈關外會。忙程忘却滯征轅。是日海濤極惡</text>
<title>寺僧詩軸。次松江韻。</title>,<text>春半來敲月下扉。宿雲籠樹滴霏微。一聲銅笛海門曉。松露滿簾棲鶴飛。</text>
<title>豐巖郡海山亭。次板上韻。嶺東奇勝。此亭爲最。世稱竹西樓誤也。</title>,<text>坐來淸料摠詩供。江沫靑蕪淡又濃。鰲極眼竆銀萬里。楓巒玉削翠千重。何須仙浦遊三日。要上毗盧第一峯。却憶太平廵幸遠。邦人猶自說東封。郡有四仙亭，三日浦。毗盧金剛上峯。光廟幸金剛廵東海。</text>
<title>楡岾寺。次同行張仲隣韻。</title>,<text>檜栢千章翠作陰。亂峯遮斷洞門深。方知眞境諸天近。十里穿雲送梵音。</text>
<title>圓通僧性煕詩軸次韻</title>,<text>八萬峯頭錫。三千嶺外人。相逢虎溪上。聊作遠公親。春風梨雪洞天陰。一笑渾忘塵世身。</text>
<title>正陽寺眞歇臺小酌 金剛奇勝。萃於此臺。</title>,<text>眞歇臺前屬暮春。長歌晩酌道吾眞。悠悠千古來遊者。借問金剛閱幾人。</text>
<title>仲隣見和。再疊。二首</title>,<text>萬二仙峯九十春。煙雲掃盡露天眞。銀屛玉骨撑千劫。産得英豪幾箇人。秋山誰道勝於春。澗綠巖花更見眞。自是遊人隨著眼。仙山元不管遊人。</text>
<title>又用別韻</title>,<text>一夜正陽寺。千峯同寂時。灘聲驚醉夢。殘月欲尋詩。</text>
<title>懷淮陽伯尹敬修</title>,<text>萬仞岡頭霽月時。碧雲飛盡玉參差。懷人渺渺千山夜。一曲淸淮贈所思。</text>
<title>宿表訓寺。贈主者慧淸。</title>,<text>蘭若雲深刱幾䄵。摩挲短碣事茫然。費浮中土殫民力。施及東韓拓福田。萬瀑飛流喧淨域。千章老栢蔭諸天。逢渠數日攀淸賞。莫是浮生了宿緣。元英宗戊寅。立碑施錢巨萬。</text>
<title>萬瀑洞。再疊前韻。</title>,<text>自恨奇遊負壯䄵。筇枝筋力任頹然。雲邊未償三生債。湖上將蕪數頃田。鶴去臺空攢束劒。神劖鬼削吼飛泉。仙區歲月閒多少。何日抽簪斷俗緣。有金剛臺棲鶴峯</text>
<title>送圓通僧性煕</title>,<text>萬壑僧歸院。三淸鶴送音。一杯相笑罷。山日落溪陰。</text>
<title>普德窟。次呂聖遇 大老 韻。</title>,<text>九萬層臺醉臥邊。從今悔覺井觀天。羽人何處吹簫去。笙鶴飄然下紫煙。</text>
<title>妙吉祥彌勒臺</title>,<text>飛下千峯入洞天。懸流百道割晴煙。山靈恐洩春消息。不遣殘紅逐逝川。僮僕折躑躅戲擲。潭木盤洄不流。</text>
<title>宿妙吉祥。次仲隣韻。</title>,<text>萬里羣山總下風。乾坤誰復並玆峯。若爲做得擎天力。千古難憑造化翁。</text>
<title>遇雨留示仲隣</title>,<text>領略奇觀取次回。倦投蕭寺小溪隈。無端漲霧三更雨。添得飛泉萬壑雷。總化營丘神筆畵。俄成西子淡糚臺。天公變態竆奇勝。不用衡雲謁廟開。</text>
<title>三月三十日</title>,<text>春老餘三刻。花殘尙一枝。隔林數聲鳥。催我送春詩。</text>
<title>妙吉祥雨後。將向外山。</title>,<text>寒溪雨後弄靑淙。綠樹蒼山總改容。一宿仙龕神頓醒。出山空媿舊塵蹤。</text>
<title>佛頂臺。復疊前韻。</title>,<text>躑躅花邊緩節回。縱探溪曲與巖隈。雨過山礐磨蒼玉。風簸松濤散殷靁。萬里鯨波輸靜榻。別天雲日落空臺。凝眸剩得供詩料。復見厖眉碧眼開。寺有老僧仁允。多蓄名家題卷。</text>
<title>佛頂臺卽事</title>,<text>躡盡蓬萊幾萬峯。一筇來倚小臺風。從今始覺乾坤大。北極南溟望眼中。</text>
<title>自成佛庵下楡岾</title>,<text>千樹花明日。雙鳧舃破雲。行吟豪興動。長嘯下山門。</text>
<title>贈楡岾僧彥寬 初遇於楡岾。同遊內山。○山暎。樓名。</title>,<text>遇爾淸眞界。穿雲八萬重。三生酬宿業。九仞悟新功。海日明山暎。巖泉和暮鐘。留衣吾豈敢。贈別語非工。</text>
<title>百川洞溪上吟</title>,<text>紫霞仙洞首頻回。淸興前宵浩莫裁。塵累百䄵終未了。夢魂長繞正陽臺。</text>
<title>瀉珠臺。次仲鄰韻。</title>,<text>不盡仙山興。臨流弄碧羅。淸吟催簿吏。堪笑俗緣魔。</text>
<title>淸澗亭韻 海東勝地</title>,<text>金鰲極望擎三島。笙鶴時聞下一雙。江海十秊歸未得。白鷗明月自蓬窓。</text>
<title>再過峴山。又遇雨。</title>,<text>春盡東關萬里歸。馬蹄香蹴海棠飛。巫山自古閒雲雨。宿客重來枉濕衣。巫山。襄陽別號。○僕夫有㤪色戲吟。</text>
<title>燈夕。同黃淸之，裴景孚。宿鏡浦金子溫湖亭。子溫懸燈設酌。坐中次李仲和韻。</title>,<text>午醉鏡湖上。晩潮風浪生。蓮燈花露散。長笛故園情。</text>
<title>崔時中香湖亭次韻 二首</title>,<text>風流從古說西湖。還有淸奇此景無。車馬宦遊湖外路。主人高枕老仙區。時以考官歷向襄陽故云屋上靑山更枕湖。琴罇棋影落虛無。鵬搏鯨戲看千變。海月江風自一區。</text>
<title>題餘糧驛 二首○壬午</title>,<text>征袖凌晨帶露痕。隔江郵舘水侵門。歸雲潑墨籠千嶂。急雨飜盆暗一村。詩擬杜陵悲劒閣。身非劉阮落桃源。家山南望還千里。叢菊煙篁幾費魂。桃源。郡別號。寒江得雨綠添痕。萬木驚霜葉打門。鴉散曉雲歸遠峀。鳥迎簷旭下前村。空爲棲鳳樓中客。擬泊乘槎水上源。數夜旅懷增一倍。澹煙殘月暗消魂。棲鳳。郡樓名。江出五臺。漢江源流。</text>
<title>陪方伯小集錦江亭次韻 亭在寧越</title>,<text>脩程長夏擁靑油。江上危亭事事幽。不用登臨重感慨。淸罇一洗古今愁。</text>
<title>題七原黃汝坦溪亭</title>,<text>一曲滄灣老樹秋。仙居會似此亭不。銀唇膾雪傾深酌。睡到黃昏枕石頭。</text>
<title>送黃監司 廷彧 入洛仍赴京 甲申○在忠州</title>,<text>千頃煙波漲遠汀。彈琴臺下去留程。春風別恨驚杯面。落日江流送棹聲。膽照百秊能幾日。歌殘三疊若爲情。樓巖便是西郊路。專對休須負一生。</text>
<title>庚寅六月伏日。與金伯善 福億，金惇叙 富倫，崔善遇 慶會，梁季明 子停，金剛叔 成遠，丁應龍 巖壽，鄭經明 大休，金期聖 師魯，金國舒 永暉，林公直 檜。遊息影亭。作星山溪榭濯熱圖。用惇叙韻。</title>,<text>溪橋舍馬費攀緣。翠竹蒼松小洞天。皓首黃冠採芝老。靑編丹竈棲霞仙。雲移夕照明歌扇。風送秋香襲舞筵。笑殺村兒齊拍手。不曾驚破醉翁眠。時有八十歲四老在坐。亭主搆捿霞堂。○捿霞之捿。圖本作飮字。</text>
<title>又用前韻</title>,<text>聚散如雲亦有緣。一場憂樂儘關天。壺觴勝致追江左。臺榭風流總地仙。錦繡秋光明瑞石。松篁露氣滴華筵。溪橋秉燭歸瀟灑。爛醉渾忘午夜眠。瀟灑亭名</text>
<title>山陰道上作 壬辰</title>,<text>竄身天嶺夜。風雪換鵝亭。殘生不可問。何處覓神京。壬辰冬十月。賊圍晉陽七日餘鋒四到。吾時在廵使金士純幕府駐山陰。聞賊迫近十里外。昏夜與諸公避向咸陽。數日賊挫退。以晉山守金時敏，昆陽守李光岳等死守勝捷也。卽隨士純還山陰。道上吟此絶。時趙伯由丹城宰，張義國昌原，金洛山陰。同甘苦。</text>
<title>夏寒亭。醉次太守李澣韻。二首○甲午○在草谷</title>,<text>簪盍成奇會。梧桐落晩秋。不知周顗恨。爭道醉翁遊。水雪驚三夏。風煙又一秋。散愁聊勝集。莫道是淸遊。</text>
<title>悠然堂。次壁上韻。金公大贒堂號</title>,<text>秋雨前宵急。新流漲遠灣。淸罇開落日。翠黛忽遙山。政値干戈滿。空嗟書劒閒。休辭亂離醉。醒後鬢催斑。</text>
<title>次黃從事 汝一 韻 乙未○在江陽。黃汝一會元從事元帥府。將廵向湖南。別贈此絶。</title>,<text>臘盡關河客出西。暮秊風雪助悽悽。他時待得兵塵淨。沒道從前鳥擇棲。</text>
<title>盧公愼宅。次徐廵察 渻 韻。丙申○在江陽</title>,<text>春鳥數聲江水喧。尋花奇會欲黃昏。岳堅政帶風流陣。塵漲何勞掃舊痕。聞廵使自岳堅。將到孤査江上。載酒而往則已還。追至公愼第夜飮。</text>
<title>孤査亭。和徐廵察次壁上韻。是日七夕</title>,<text>臺空樹老古亭濆。閱幾凡亡與芝存。滕閣二難詩欲就。仙橋七夕會將分。攀遊直待江涵月。乘興還耽瓮潑雲。擧目忽生周顗恨。湖山只做倍憂君。</text>
<title>溫溪次景泓韻</title>,<text>細雨動高奇。歸心待明發。罇前舞如意。相思幾箇月。</text>
<title>孤山精舍。敬次退溪先生韻。戊戌○琴惺惺齋蘭秀別業</title>,<text>夙將簪笏謝朝端。乞得淸涼一半山。峽外兵塵猶滿目。盟深鷗𪆽不曾寒。</text>
<title>題晩對亭 二首○記在下○宋上舍川至所搆</title>,<text>路迷疑別境。山擁只君廬。劘壘酒爲陣。枕流風是梳。沙明屛疊翠。月白室兼虛。晩對題新扁。從今免索居。門上無凡鳥。罇前儘可人。樓虛風助詠。江靜月傳神。幾歲溟鯨吼。何時尺蠖伸。鷗邊甘托契。養拙老湖漘。宋君明經屢試不第</text>
<title>寄裴晦甫 應褧</title>,<text>天地空流血。兵塵化幾人。登高莫縱目。攬景更傷神。衰鬢從他改。愁眉沒處伸。飄零同作客。悵望暮江漘。</text>
<title>效權應仁摘松雪赤壁賦字。模得十絶。</title>,<text>露白蒼江上。山明赤壁秋。杯罇樂遊客。風月屬漁舟。天地一瞬耳。滄波逝不竆。飛仙挾不得。詩酒托長終。吾侶漁樵子。扁舟小洞天。不曾知世變。何用羡登仙。有客橫長槊。孤光上斗牛。美人西望地。歌㤪一聲秋。歌舞曾遊地。空餘江自流。吾生葉上露。人世壑藏舟。坐上盈詩友。罇中酒不空。一生長得此。何樂更無竆。天地亦一物。我生則有餘。淸風明月也。聲色從皆虛。耳洗長江水。襟淸絶壑風。世間千萬變。一笑盡成空。山水縱橫地。登臨興渺然。千秋是風月。擧酒問蘇仙。主人方獨酌。有客來問余。吾知樂吾樂。客亦焉知魚。</text>
<title>摘鮮于樞所寫前後赤壁賦字。模作夏寒亭十絶。</title>,<text>聖峯春花造化看無處。潛從木上知。聲來風動後。色絶月明時。烽山秋月水落露正白。風淸天更高。千山洞一色。萬里見秋毫。滄溪落照返影明蒼壁。波光渺接天。登臨不盡興。薄暮更茫然。鸛浦漁火燃斷江風過。時明擧網餘。一生謀適口。非復是知魚。蟠洞驟雨㫌槊立千萬。虎豹又橫攀。疇驚睡龍起。變化須臾間。前郊牧笛興在長疇草。聲從絶岸風。歸來衣不脫。吹斷月明中。凝寺曉鐘萬物正寂寥。何處來淸響。欹枕夢方驚。月在西山上。北村暮煙日暮橫復斷。風前半有無。漁樵一生樂。更有他山乎。鐵呑晴嵐十里橫蒼鬱。山光望復明。主人高枕處。長夏雪霜生。小白霽雪西望竆巖壑。橫空小白雄。千秋四時雪。影落酒罇中。</text>
<title>夏寒亭夜坐有感</title>,<text>亭上炎天雨氣淸。涼陰滿樹動秋聲。霽煙羃岸蒼屛暝。皓月籠沙白練橫。階下露蛩愁更咽。枕邊殘蠟暗還明。北來忍制南鄕淚。衰鬢新添四五莖。</text>
<title>次謝蟠老惠韻 時蟠老送蓮葉酒一封。朝前一酌。陶然醉倒故云。</title>,<text>淨友腹心從事贒。啣枚約束問奴星。升虛襲我愁城破。一洗根塵苦海淸。</text>
<title>次韻贈李大仲 介立</title>,<text>聞說淸奇數嶺南。羡君於此卜幽庵。相逢山院求題贈。柳綠花明思不堪。</text>
<title>試院秋夜 二首○己亥七月。別試二所考官時。酬和成帖。</title>,<text>嶺月侵帷燭影低。露蛩悽咽曉雞啼。驚回半夜傷心夢。已落匡廬一髮西。故山匡廬遶郭葱籠瑞氣鐘。淸晨北望舞羣峯。天敎一洗兵塵靜。依舊山河百二重。</text>
<title>考院卽事</title>,<text>運回周命屬維新。一網初恢選士辰。儀自漢官重覩日。慶從天陛化同春。金沙混眼嗟吾暗。璞玉藏懷竟孰伸。鎖院淸秋還勝會。他秊能記聖朝人。平倭褒勑初降</text>
<title>李庾林亭次朴嘯皋韻 二首○庚子</title>,<text>庚子夏。與裴晦甫，權景仰，金公濟，琴皡如，李善膺，權伯武，朴汝仁諸君。邀會信宿醉散。林亭之勝。爲一邑最。千尺蒼崖類琢成。翛然一曲美林亭。臺圍老樹炎天爽。人傍危巖鏡面行。身外簪纓終斷夢。枕邊鷗𪆽摠忘形。物纔有底還非有。好與亭翁共隱名。亭舊無名。坐中請名。故有末句。亭主秊近八袠。謹愿無名譽。臺非斧鑿自天成。佳木葱籠作野亭。小水護田搖麥浪。老虬垂地翳人行。溪魚沙鳥俱知己。汀草巖花各賦形。此日登臨還感慨。孰能詩繼昔贒名。</text>
<title>退溪先生文集刊訖。庚子五月之朢。祭告于陶山祠。雨後携五六人登天淵臺。次金止叔三絶却寄。兼呈月川丈求敎。</title>,<text>道在天淵豈古今。江臺雨後綠波深。偶成簪盍風乎詠。誰識當秊舍瑟心。墜緖茫茫宛在今。陶山嶷嶷洛江深。請君莫把瑤琴弄。恐把無心作有心。時李君述皷琴一步差來始覺今。路迷非遠况求深。遺編指掌千言語。只在澄明一片心。路迷一作改途</text>
<title>次愛日堂重修韻 五首</title>,<text>物有隳成故乃恒。慶從堂改看川增。先基怕棄勞心匠。不學工倕巧衒能。右重新心豈存亡兩㨾施。一堂興廢一江湄。不須新扁方追慕。舊額看來覺轉悲。右換名風滿虛堂月滿川。四仙遺跡想茫然。荊花不復相輝映。空付遊人和短篇。右四皓蟠桃結子憶當時。香▣霞杯映陸離。長得孫枝專一壑。任他圓蓋爲君私。右傳後聾巖仙去太平春。山仰風流久益新。一上高臺倍惆悵。渚煙浦柳暗邊塵。右寓興</text>
<title>踏靑日禁直。次宋僉知晉甫韻。辛丑</title>,<text>雲鎖淸明雨。魂驚禁漏風。罇空誰擧白。爐近愛炰紅。塵跡羞初服。淸詩起老翁。鄕山催入朢。吾去子能同。宋詩有華山分一半。應隨杖屨同之句。故末及之。</text>
<title>秋日西亭。送琴皡如 復古 入洛。次太守李景明韻。</title>,<text>賓朋交贈酒三行。愼過羊腸路百橫。微雨一簾秋色裏。若爲臨別破愁城。</text>
<title>聞太守李景明乘舟下船巖。步上希玉亭基卽還郡。二首</title>,<text>秋深東閣挑詩興。準擬山陰訪戴安。回棹却嫌猶俗想。孤舟蟬蛻 缺 淸湍。身兼吏隱饒仙賞。欲向溪山秘往還。堪笑銅章猶在袖。已驚行跡落人間。</text>
<title>輓金訓導 夢得</title>,<text>夙將游藝擅文場。衡泌空吟老一鄕。拋却舊書彤管手。竟輸餘慶白眉郞。專城纔享三牲養。卜宅還歸萬世藏。綠樹去秊牀下拜。風儀如昨淚霑裳。</text>
<title>柳西厓 成龍 大夫人輓 壬寅</title>,<text>勳閥簪纓華德門。慶由中饋久彌敦。崇封牲養三從極。遐算龜齡一代尊。滿地槐陰遠條葉。盈階蘭茁毓仍昆。請看卽做關休戚。誰道靑烏旺九原。</text>
<title>西臺醉裏。次呈龜鶴主人。五首○癸卯</title>,<text>淸遊雨散憶前昏。奇會今宵聒醉言。從此管絃魚慣聽。誰知在昔作荒村。暮鴉歸盡日將昏。鶴駕晴容靜不言。絶境爲公天乞與。况從遊老在鄰村。一臺煙月自晨昏。今古遊人幾永言。莫道名區近城市。蒼屛遮斷別成村。一上高臺洗眼昏。欲竆模寫轉忘言。平蕪遠峀俱詩料。魚稻郊煙自一村。雷斧何秊斬老虬。斷溪中注作龍門。化工應賀公爲主。莫喚龜臺托後昆。</text>
<title>輓金公濟 蓋國</title>,<text>命矣斯人而至此。老蒼無語竟茫茫。三秊血泣皋魚隕。百里絃歌叔子亡。屈指世間誰儷美。傷心泉下玉埋光。交非早晩論肝肺。衰淚千行落曉霜。公濟居父喪有至行。足不出廬外。纔禫而繼逝。莅官到處。惠民淸謹。余亂後甲午。始相見心知之。</text>
<title>輓從弟 淦</title>,<text>余季資良絶等倫。飮多唯覺更眞淳。故山危涕交揮夜。蓮萼榮筵綵舞辰。弱子孤孀竟疇托。臭蘭沙鴈慟誰因。椿陰滿院君何去。松月悽涼樹谷春。</text>
<title>輓琴惺惺齋 蘭秀○二首○甲辰</title>,<text>閹茂孤山夏。攝提浮乃春。觥船倒溪月。漁艇膾沉鱗。陳跡雲煙散。生涯醉夢塵。山陽忍聞笛。題輓更霑巾。當時二百同蓮榜。晩歲吾南只四人。汝止已歸君又逝。白頭何處話情親。</text>
<title>浮石寺。次朴子澄 漉 韻。</title>,<text>眼闊天低野。雲開寺面陽。登高堪作賦。攬景便傾觴。海嶠風塵滿。仙家日月長。今宵不醉倒。何處更顚狂。</text>
<title>西臺醉裏。送龜鶴亭主人希玉赴花山。</title>,<text>拋却龜臺臥暎湖。未知奇勝此間無。澄潭紅葉淸秋色。都付吾儕盡醉娛。萬曆甲辰之後重陽。龜翁自京來赴花山之任。郡守盧君，權君景仰，朴君子澄曁與吾。送別於龜鶴亭。酒未半。龜翁起去。吾四人仍大酌劇飮。時溪臺兩岸。秋色政佳。醉裏書此絶。走一童趕呈于行㫌之下。飽德山人竹牖吳大源拜。</text>
<title>答朴子澄請會 二首</title>,<text>無馬無奴一令公。城東邀飮斷追從。遙知開口成諧笑。醉倒黃花第幾業。我愛池塘好。蒼松菡蓞秋。何緣覓酒伴。盡興辦淸遊。</text>
<title>朴子常 成範 家。次朴子澄韻。二首</title>,<text>簷線催冬晷。盆香落晩罇。相逢歲寒友。醉倒是何村。世間無限花千片。只見君家傲雪花。不怕醉狂同阮謝。却驚詩韻倒陰何。</text>
<title>鵝川全泰之家。次琴皡如。諸友輪設菊會</title>,<text>飮罰人爭取觶升。罇前狂興老逾增。不愁鶴峀煙光紫。庭際松明替短燈。後至者皆罰觶</text>
<title>翌日又會金成澤家。席上口占聯句。</title>,<text>有朋自遠村。皡如。 諧笑且開罇。大源。 日入千峯暮。汝翕。 林深一逕昏。皡如。 詩成聊遣興。醉別欲忘言。雲樹明朝隔。秋香獨滿園。大源。第四句後。乘醉徑出。馬上足成。</text>
<title>再疊却寄</title>,<text>水北水南村。君家幾對罇。暝煙分翠巘。初月破黃昏。纖唱凝三疊。新詩寫五言。柴扉歸獨掩。誰與解文園。</text>
<title>題王抑庵落花詩</title>,<text>讀皇明通記。出題試儒。因書絶句于後。桃李無心開又落。人心自動謾悲忻。香車寶馬東華夢。摠是浮空一片雲。附王直詩最愛東園桃李花。可堪飄蕩委泥沙。人生榮謝皆如此。不用臨流起嘆嗟。王直位躋三孤。八袠後謝政歸第賦此詩。後人譏其不知足。直英宗時人。爲侍從三年。爲冢宰十六秊。</text>
<title>金孝先 善源 家菊飮紀遊。呈席上諸友。二首</title>,<text>玩菊頻携伴。呼觴屢肆筵。丹丘秋色暮。雙栢露華鮮。月魄鵝川上。槐陰碧沼邊。玆遊詩不就。酒數問靑蓮。丹丘張山甫居洞。雙栢朴子常堂號。金家古槐立池邊。主人剪紙求詩債。有酒如泉不問錢。殘菊數盆秋盡後。古槐長篴夕陽邊。</text>
<title>朴子澄數三士友。在伊院索酒。戲報。</title>,<text>家貧尙有壺天趣。院勝徒餐露菊英。分送一團眞氣味。可挑淸興和同聲。</text>
<title>凍雨不赴朴子澄菊飮</title>,<text>淸觴斜日朋簪盍。衰柳前溪雨暗村。皓首衝泥還自㥘。明朝有意且開罇。</text>
<title>權景仰 斗文 家會飮</title>,<text>秋香已謝猶存竹。雪嶺橫天酒力微。二十人攀奇勝會。不成濡首不言歸。在座者二十人</text>
<title>題朴仲植 檜茂 盆竹</title>,<text>脩竹千竿憶故山。數叢寒葉對牀看。寬心錯道憑歡伯。醉裏愁城破轉難。</text>
<title>次陽川許僉知 澂 韻 二首</title>,<text>詞源三峽倒奔流。筆落驚人泣鬼幽。不學騫驤存老馬。空思浩蕩媿輕鷗。泉傾茶鼎翻魚眼。簾捲遙山上玉鉤。再荷杜陵詩和贈。暗投明月豈曾求。十暑萍蹤劒外流。一廛鳩拙剩淸幽。桃溪花晩鋪紅錦。柳港舟橫近白鷗。世亂未聞醫國手。愁來空喚釣詩鉤。安貧誰道追淵憲。束帶從前笑赤求。夾詩有不在溫飽之語。末及之。附原韻 二首溪波湛湛繞村流。七日吹笙洞壑幽。雅朢淸名陶世範。玉環猩帶狎沙鷗。春郊把酒花糚錦。秋閣彈琴月印鉤。更有家庭詩禮敎。人生此外復何求。別村花竹帶淸流。寄傲新軒特地幽。秋月遙岑緱氐鶴。春風近渚浣溪鷗。炊粱得喪觀欹枕。畵餠功名唾曲鉤。擺落塵埃游物表。一生溫飽不會求。聞淸貧著稱。有末句云。</text>
<title>又次許陽川寄權景仰韻 二首</title>,<text>擬瞰騷壇昧大家。滔滔成飯謾炊沙。戰鏖詞老降幡竪。吟苦賡篇斗柄斜。歲暮竆濱迷縞帶。天寒何處酌流霞。布衾鐵冷身龜縮。默數平生到曉鴉。滿地兵塵沒舊家。萍浮蓬轉逐風沙。昏眸對卷花全翳。病手拈毫字半斜。白屋怕寒堪臥雪。丹爐底術可餐霞。覊愁賴遣逢詩老。日費傳筒案落鴉。</text>
<title>龜城館。次許陽川韻。主倅盧公及權景仰，南汝容同會。○二首</title>,<text>滿城寒樹暮煙籠。耿耿星河夜色空。滕閣二難成盡醉。頻收燭跋欲殘紅。詩成誰復護紗籠。興人淸罇萬事空。莫道衰翁豪氣盡。耳邊薌澤醉裙紅。</text>
<title>夏日西臺宴集 乙巳○二首○御史丁君好寬會渠司馬榜友金止善等九人。吾與花伯，希玉爲所邀。劇飮夜分罷。</title>,<text>煙雨霏微滿一船。東南賓主摠詩仙。不知當日滕王閣。更有分司壓勝筵。纖歌凝處步生蓮。急喚龍眠好事傳。情境古今人自老。幾從雲散憶當秊。右次花伯韻。座中謀作畫軸故云。</text>
<title>謝鳳城試接諸士 諸士求考所製。兼以筆墨銀唇。具啓寄謝。</title>,<text>二友誰敎扣席門。波臣繼踵破蔬園。空勞槐市諸贒意。揀別金沙媿眼昏。</text>
<title>權彥晦 春蘭 池亭會散後。寄朴子澄。兼呈花伯。</title>,<text>佳丘奇會偶然成。最愛淸幽彥晦亭。秋色浸荷紅謝靨。松陰匝岸翠圍屛。雨尋村逕脂朝舝。月負花軒對夜甁。投老浪遊贏薄倖。竊符誇與運心兵。</text>
<title>九秋念日。會金善源家賞菊。次敬差柳浩叔韻。</title>,<text>輕風杯面綠生波。賓主淸談到爛柯。醉裏題詩聊遣興。何須書罷學籠鵝。柳詩有投詩乞與黃花去。何似羲之換白鵝句。</text>
<title>秋盡日。敬差官柳湙，太守李舜民，助防將權震慶。曁朴子澄訪飮。三首</title>,<text>菊老秋殘鴈叫天。分司皀蓋共開筵。長生何用求方外。痛飮逢場則是仙。落霞孤送遙天。白酒蒲茵當錦筵。驚座醉狂輸老醜。滿溪風月屬詩仙。嶺外風雲接海天。誰敎鱗羽化賓筵。從他歲暮輕搖落。不管形忘作飮仙。</text>
<title>寄朴子澄 二首</title>,<text>昨日東皋問子來。鶴飛雲盡暮鴉回。前溪雪滿吟肩聳。誰借牆頭共倒杯。龍潭病友聞吾訪。把酒慇懃說阻懷。一約山房成信宿。好緣還怕坐魔乖。</text>
<title>無題效李義山</title>,<text>楚天蒼茫楚江遠。暮雨閒雲渾欲疑。霜月鴈驚欹枕後。愁眉煙抹倚樓時。氷紈玉指擎杯重。白雪櫻唇按曲遲。自是分明還夢幻。汀蘭采采贈相思。</text>
<title>再疊</title>,<text>曲曲闌干樓十二。香羅玉佩覺來疑。鏡奩孤影幾相弔。泉竇哀灘無歇時。紅焰謝缸花落盡。碧天如海月生遲。蓬萊歲晏波淸淺。靑鳥慇懃慰所思。</text>
<title>偶吟</title>,<text>楚天雲盡桂殘華。蓬島微茫水自波。魂夢欲尋迷半道。五更風雨枕邊多。</text>
<title>輓鄭藥圃 琢</title>,<text>驚聞樹介在龍蛇。無復都民手額加。茂德際危歸鼎鉉。英姿入畵映山河。甘從老圃栽寒蘂。嗤向東園賦落花。幾載拜牀今白髮。淚隨眷輟灑煙霞。</text>
<title>輓琴僉知 怡</title>,<text>學士風流後。名宗數鳳城。福徵居五一。恩秩亞公卿。玉潤相歸宅。蘭生香滿庭。驚聞南極墮。悽斷䪥歌聲。</text>
<title>輓宋德久 福基</title>,<text>詞場早騁摘蓮葩。冶縣名宗數巨家。花卉滿栽觀造化。圖書盈揷送生涯。危時一命恩纔荷。暮歲沉痾事已嗟。川至昔亡魂欲盡。更將餘淚灑煙霞。</text>
<title>夏寒亭。次李善應送別韻。丙午</title>,<text>北來誰喚臘梅香。思入新秊倍憶鄕。且問瘦吟詩百首。何如快倒酒千觴。春溪氷泮川華亂。暮閣歌殘遠客傷。賴得親朋攀勝會。莫言今日是離場。</text>
<title>寄花伯金希玉令公 三首○丙午</title>,<text>龜鶴亭中訪玉仙。滿溪春色鬪淸姸。故敎臘後開和杏。氷艶穠妖覺㢠然。訪梅東朢雲山翠幾重。春深梅閣桂華濃。遙知玳席香風暖。四皓罇前欠一翁。四皓。使花伯書中語。花伯，彥晦，壎之及吾。皆同庚也。花山刺史偏思我。尺素催呼爲說懷。縱被病魔乖勝賞。好緣休負上歸來。歸來。花江上亭名。</text>
<title>寄龜臺，花伯。三首</title>,<text>西臺喚友洗春愁。綠暗紅殘事事幽。解佩暮江人不見。莫言明府欠風流。水咽煙顰翠黛愁。倚欄終日愛淸幽。傍人莫笑閒醒醉。遣興誰知摠勝流。春去何愁却有愁。有詩誰瀉我懷幽。空驚白髮催朝夕。焉得傷時第一流。</text>
<title>次韻却寄權景仰 二首</title>,<text>病前防愼最宜當。肱折誰知慣所嘗。葱白只能治肘後。心頭暗結本無方。陽春佳句和誰當。咀嚼還如雋永嘗。對菊細論期卄八。忘憂有藥更何方。附元韻病中何物口相當。縱見珍羞不欲嘗。唯有南山山外宅。滿園葱白屬醫方。</text>
<title>龜臺歸路。馬上吟補戲句。寄權南川。香奩新語</title>,<text>蕭蕭衰柳掩重門。新鴈驚秋度北村。日暮長安人不見。傷心雙袖舊針痕。</text>
<title>又用痕字</title>,<text>纖手輕輕玉一痕。相思脈脈暗銷魂。那知弊線還成祟。縱換新衣非我存。</text>
<title>又吟翻案</title>,<text>二郞回語定非眞。贈送蓮花古有人。疑信竟成心裏病。寬心應在夢中身。</text>
<title>暮春念一日。赴金希玉令招。與權景仰，李大仲，朴子澄。同賞西臺梅。夜分醉散。丁未○二首</title>,<text>龜鶴亭中玉雪姿。西湖消息隔秊思。如今勝會看愁絶。怊悵淸羸倍昔時。去秊賞梅。滿枝奇絶。今見瘦損。殊不似昔日。羞作爭姸上苑姿。甘將枯苦閟心思。誰敎妖杏芳鄰並。開落徒知比一時。傍有杏花一樹盛開</text>
<title>自遠堂。次朴汝仁 善長 韻。二首</title>,<text>四月之初。愚叟洞權俊臣士榮爲置酒邀之。吾與金希玉令公，權景仰，朴汝仁，權伯武，李正字徽音，朴正字𤥚等赴往。仍往落花巖。極歡而罷。巖在洞西數里許爲愛春光盡。呼朋倒瓮淸。仙區今日會。爭賀老翁行。不覺前山暝。唯耽此會淸。臨流不忍別。孤往惜君行。希玉獨往其農舍</text>
<title>次黃承宣 是 及諸君詩。追寄權士榮。叙盡當日之會。三首</title>,<text>錯比荀家聚德星。觀瞻欄道擁窓欞。氣鍾川嶽天輸勝。美盡東南地炳靈。簾外洗糚團雪白。罇前按曲閙樵靑。玆遊倘借龍眠手。淸賞無勞出戶庭。簾外梨花盛開倦路塵沙兩鬢星。透風高閣怕憑欞。賓朋滿榻薰鄕井。觴詠臨流暢性靈。花落斷巖山媚翠。春殘幽澗柳搖靑。黃昏醉散饒佳興。莫遣丫鬟唱後庭。頷聯以下。幷言落花巖之遊。午坐淸溪到見星。君家醉倒臥風欞。一觴準擬開幽欵。兩斧還愁伐最靈。雲散此時頭共白。萍逢何地眼俱靑。關門懶味難醫癖。春草隨緣綠滿庭。</text>
<title>輓柳西厓 三首</title>,<text>間氣鍾英睿。精忠著亂離。丹心去邠日。白髮備邊時。龍臥終淸洛。山頹喪筮龜。天爲竟莫識。百世有眞知。勳業歸韓范。淵源泝洛伊。十秊憂國淚。兩表沒身辭。未習鹽梅卜。空驚箕尾騎。西厓鎖寒月。慟涕豈吾私。黃流玉鑽映渾金。陶冶元元化在心。能縮都民加額手。爭輸市賻也誰禁。都中市民聞相公喪。爭收賻物委送云。</text>
<title>輓金開巖 宇宏</title>,<text>攀桂同寅歲。承恩幾鳳池。方期終活國。誰道遽騎箕。士類哀相切。親朋淚最滋。緘辭助䪥露。悲哽不成詩。</text>
<title>次裴明瑞 龍吉 韻。題李大仲契會帖。</title>,<text>勳啓徐羅五鳳年秊。銘徵牧老慶緜緜。于門槐植名輝帛。范宅張居義薄天。仁里偶同風返後。賓筵旣翕畵堪傳。憑君勝事還悽惋。落盡荊花尙瓦全。</text>
<title>省吾堂八詠</title>,<text>映帛興亡百變餘。聖經諸子集盈車。晴窓日閱胷千古。笑殺徒誇曬腹書。藏書樓淸濁非難知水性。要須觀水出山初。多君取義名齋額。剪棘培蘭且勿徐。養蒙齋百卉從他讓冠渠。最憐馨德混泥淤。依俙弄月程夫子。玉色金聲陋巷居。賞蓮軒晩日投竿弄碧虛。相忘不比犗鉤魚。可憐渭老隨車後。千古風流一半餘。釣魚磯偃蹇蒼顔不入廬。登臺遙朢興何如。悠然本色眞宜晩。雨過閒雲自卷舒。朢山臺懷分爛色曾聞說。井汲纖阿更起予。須信萬川圓一月。呑和茗飮也荒疎。汲月井不種閒花栽隱逸。寒英要待雪霜餘。陶籬韓圃秋香晩。日覔南鄰泛瓮蛆。種菊塢曾讀神農本草書。半生蹤跡混樵漁。空將袖裏靈丹手。培植黃精日把鋤。栽藥圃</text>
<title>醉裏次龜鶴亭主人韻 二首</title>,<text>夏炎能幾換秋涼。愁緖俄然入醉場。不是蘭亭卽杜曲。何辭一擧累千觴。初秋旣朢動新涼。欲喚蘇仙滚一場。且問洞簫赤壁夜。能如卄七士同觴。</text>
<title>南行省故山。咸鄕親友六十餘人。會慰檢巖川上。次李汝閒贈詩。</title>,<text>鯨溟幾載塵南漲。尺素誰傳鴈北賓。遼海鶴歸自狐首。故基松長已龍鱗。親朋滿坐罇方灔。杮栗盈秋宅不貧。一讀君詩增一感。鼎津還渡淚沾巾。</text>
<title>九月初三日到桃津。訪朴君寶 廷琬，君信 廷璠 昆季。三首</title>,<text>靑山兩岸竹千竿。菱唱漁歌碧樹間。三渡桃津今白髮。江魚能記舊容顔。招招渡口日三竿。畵裏江村十步間。下馬門前相楫了。主人曾是十秊顔。半生閒把釣鯢竿。槐國魂驚胛熟間。江渭幾勞樑月夢。淸罇相對各衰顔。</text>
<title>朴而玉宅。次朴叔彬 而章 韻。</title>,<text>作客今千里。逢場此一時。溪山摠圖畵。罇酒到沉暉。賓盡東南美。人言七十稀。明朝雲散後。魂夢每於斯。</text>
<title>訪朴子澄林皋新刹</title>,<text>十月之朢林皋下。偶似蘇仙步雪堂。東浦南川栗溪老。從君醉作四翁狂。希玉景仰同會。林與臨聲相似。是日適小雪。請名新舍以雪堂。月日蘇仙後赤壁遊也。</text>
<title>林皋寺僧詩軸。見鶴峯，西厓詩。</title>,<text>鶴老已仙厓相逝。可憐遺墨卷中看。斯文興喪渠何與。誇得淸詩耀世間。</text>
<title>輓李俊秀 己酉</title>,<text>人道于門壽祿幷。庭槐宅相孕精英。馳驅龍節澄東海。妙割牛刀化幾城。肝膽一生輸古鏡。音容半世渺晨星。那知笑別雞林路。和淚題詩寄九京。</text>
<title>輓金元</title>,<text>荊花纔落鴈摧翔。仁壽難諶柰老蒼。䪥露古歌新宅兆。夕陽鄰笛舊池塘。音從絃斷悲知己。蘭茁其芽摠毓芳。托契暮年君忽去。白頭題輓淚霑裳。</text>
<title>李廷薰慈堂輓</title>,<text>鳳城華閥孰居前。學士名家世降贒。門賀案眉宜主饋。魂傷鸞鏡泣移天。螽斯慶毓川增際。龜算嗟驚日昃秊。猥忝源派違執紼。白頭題輓淚潸然。</text>
<title>題朴仲植翠香亭 仲植請題四友</title>,<text>憶從手植光陰幾。偃蓋傾池作臥龍。岸柳牆桃一樣色。蒼髯要看到竆冬。松 池上松。皆嘯皋先生手植云。南國千竿碧玉身。蕭森還愛數叢筠。請君且莫隨風土。虐雪嚴霜變本眞。竹 階竹經冬變黃云培植須人著力深。愛從陶後孰知音。遍栽中正除紅白。霜下分明萬片金。菊錯比寒梅無好枝。最憐馨德混淤泥。依俙光霽濂溪老。身落汚官不自卑。蓮</text>
<title>臘念會翠香堂。飮者琴皡如 復古 等士友五六人。盆有寒梅政開。而不與於四友之列。坐有言之者。余謂曾子之不與四科。當時偶不及門耳。仍各次皥如韻以補之。</title>,<text>獨秀孤芳冰雪交。貞魂似憾楚舟膠。忘形物我輸心地。移植殘盆對暮朝。爲愛冰姿作淡交。絶絃誰解續鸞膠。歲寒且對論心友。罇酒何妨夜徹朝。</text>
<title>仲植顧名思物。植檜庭階。幷作六友。而名其堂云。</title>,<text>名命著膺先聖意。要觀眞色植庭隅。他時老幹千尋直。大廈將傾待爾扶。</text>
<title>贈別留都士友</title>,<text>莫把功名較早遲。恩垂白髮映江湄。親朋醉別無他贈。到底須忘得失機。</text>
<title>輓全汝沃 漑○二首○壬子</title>,<text>榮州顯閥數無多。爭道全君是巨家。性素木強羞俯仰。名登鄕論少疵瑕。趣深農圃閒成癖。祟劇風邪剩抱痾。有子有孫終大袠。甘從一寐樂無訛。來往玆鄕四十秋。暮秊投老作幷州。夙聯瓜葛輸親欵。幾共杯觴滌旅愁。司馬榮筵歸永訣。西龜者會痛長休。傷心病漢門常掩。回首烽岑淚不收。汝沃兩壻中司馬。前月設慶筵。</text>
<title>輓李僉知晩福</title>,<text>熊津名胄世龜城。夙稟山西學五兵。妙手穿楊推絶耦。魁姿映玉老逾榮。傳家之業傍枝茁。皷缶而歌大袠傾。雨散西臺泉路隔。剩將哀淚灑丹㫌。僉知無嫡子。有庶子女。</text>
<title>輓金元吉 幾善○癸丑</title>,<text>耄住世經憂患幾。聞君奄忽最堪哀。那知名薦鄕闈日。便是魂驚漢水隈。鶴髮倚閭明喪已。蘭芽毓茁慶膺來。傷心耆舊西臺會。誰復罇前侑一杯。元吉晩占鄕試。因赴會試死。殯于東湖之上。</text>
<title>輓權舍人 昕○癸丑○舍人乃廵使權公昐之弟</title>,<text>吉昌華閥甲吾邦。胄系陽村我所降。郞選廟廊推第一。名騰鵷𪆽更無雙。纔聞姜被分棠茇。忍看荊花隕漢江。仁壽難諶天漠漠。悲歌悽斷不成腔。</text>
<title>輓朴居昌 廷琬○二首</title>,<text>首義殲江賊。褒恩宰縣官。粗酬報國志。還抱釣鯢竿。漁牧新亭迥。桃津舊墅閒。男兒只如此。心事蓋棺觀。朴君亂初唱義兵殲賊。褒功宰兩縣。姻好通家久。心知到老深。風塵身遠落。樑月夢頻尋。擬更開顔色。云胡遽訃音。悲歌助䪥露。把筆淚盈襟。</text>
<title>故閔居昌 應祺 內子黃氏輓</title>,<text>柔閒淵靜稟純坤。中饋稱宜配德門。鸞鏡半生愁盡瘁。庭蘭中折獨傷魂。天榮猥荷甘盤舊。泉賁偏承聖主恩。忝拜升堂違執紼。悲歌和淚瀉哀寃。伯嚮子興業仕察訪。先歿於黃氏在世之日。伯嚮當宁王子時師傅。追贈承旨。</text>
<title>送東浦令公入洛。仍作赴京之行。</title>,<text>龜臺煙雨暗江干。遙想西行嶺路難。匏繫一隅甘濩落。鵬搏萬里孰追攀。扶桑日晏鯨波靜。遼海塵晴塞月寒。賀至歸來春尙早。故園梅柳倘同歡。</text>
<title>輓詞[鄭經世 愚伏]</title>,<text>覿面論交二十秊。詎因瓜葛有夤緣。浮生會合元難數。畏道音書亦未傳。拋印但間歸養疾。厭棼誰料去昇仙。傷心案上留東史。一度繙來一愴然。</text>
<title>輓詞[沉喜壽 一松]</title>,<text>嶷嶷天資近道眞。世間尤貴讀書人。才長政事時難遇。學富文詞氣未申。從古南儒聞見博。于今東史發揮新。秩躋卿尹猶爲顯。皷缶而歌大袠春。丘園重疊荷恩光。五馬趨朝月値陽。宣室雖無新際會。公車還有舊褒揚。飄飄孤鶴歸華表。炯炯雙珠去玉堂。又有孫郞文若秀。傳家善慶遠彌昌。</text>
<title>輓詞[李安訥 東岳]</title>,<text>東京舊尹早明經。晩見門闌奕世榮。八郡能名循吏傳。三朝宿德老人星。封章語切輸忠悃。賜賻恩深軫聖情。小白山高洛江闊。春秋筆法簡編靑。</text>
<title>輓詞[柳根 西坰]</title>,<text>交遊四十六秊強。白髮離懷兩渺茫。頃拜靑松來暫見。誰知數月遽云亡。諸孫鵠峙兼蘭茁。二子薇垣與玉堂。作尹東京非稱德。追封三代荷恩光。</text>
<title>輓詞[李尙毅 少陵]</title>,<text>曾挹淸標山澤仙。小堂高燭洛江邊。靑雲北闕非初志。白首南州有宿緣。驛使纔傳庾嶺信。乾文俄晦壽星躔。一時耆舊今誰在。目擊遺編倍愴然。</text>
<title>輓詞[李埈 蒼石]</title>,<text>武陵家業本詩書。到老淹精世更稀。竹牖開來渾去暗。芸編閱處遍探微。崇班二品垂金袋。餘慶諸郞煥錦衣。雋望一時方有屬。豈知南極閟祥輝。古家餘澤儘悠哉。蔓福皆從種德來。堂上長期春未老。庭中仍喜桂頻開。洛城遺愛神君化。唐鑑新編史氏才。東郡祗今耆英盡。舊遊回首但興哀。</text>
<title>輓詞[金玄成 南窓]</title>,<text>嵩雲嶺樹久相思。何幸之官詣闕時。但喜重逢如夢裏。那知永訣向天涯。交期更指黃泉路。資送維翻䪥露詞。東史汗靑成纂要。芳名亦足古今垂。</text>
<title>輓詞[鄭廣成 齊谷]</title>,<text>桂籍聲華早。雲程步武遲。貂蟬身老日。琴鶴政淸時。寶樹方聯彩。黃粱遽熟炊。生芻無路奠。回首遠含悲。</text>
<title>輓詞[鄭廣敬]</title>,<text>圭璋聲望冠當時。紫陌鸞坡夙羽儀。畵戟淸香殘境趣。白雞黃黍夢中悲。鮐文見背仁能壽。卿月騰班宦豈卑。不盡人間身後慶。靑雲聯彩謝庭枝。</text>
<title>輓詞[尹暉 長洲]</title>,<text>昔時東堂拜後塵。最承高義出同倫。至今卷裏名猶忝。回首南中意更親。八十光陰誰可得。子孫榮達豈無因。何知此日成千古。欲寄輓詩涕滿巾。</text>
<title>輓詞[奇自獻 晩全]</title>,<text>南翁齒德世誰肩。鄕社爭推大尹贒。見說兒孫多國器。卽知詩禮是家傳。瓊華忽報催朝露。玉樹終嗟隔夜泉。他日山陽經舊館。可堪聞篴涕潸然。</text>
<title>輓詞[丁好善 東園]</title>,<text>高軒罇酒十載前。綠髮蒼顔望若仙。玉棺遽從天上落。芳名空入海東編。世家曾仰丈人行。况是論交玉雪郞。推案百里違執紼。晩風吹淚濕哀章。</text>
<title>輓詞[李民宬 敬亭]</title>,<text>不朽由來在立言。如公福德庶幾焉。位同三品兒孫顯。秊俯八旬伉儷全。政績西京循吏傳。文章東國史要編。他時先友碑題後。三復哀辭淚逬泉。</text>
<title>輓詞[李民寏 紫巖]</title>,<text>早擢黃金榜。康強八十春。著書嚴史筆。棲棘牧疲人。乳復連州穴。珠還合浦濱。典形今已矣。孰不淚霑巾。</text>
<title>輓詞[金涌 雲川]</title>,<text>去冬仲月哭東浦。今暮之春哭老爺。天固不遺人齒德。贒何同遇歲龍蛇。靑鳧仙舃雙飛遠。素鏡悲鸞隻影斜。所慰庭前多寶樹。羣材賁國且榮家。</text>
<title>輓詞[金坽 溪庵]</title>,<text>二品官班八十齡。赫然家慶動瞻聆。歌鍾歡宴觴千日。朱紫榮輝萃一庭。臥治不妨山郡僻。長眠忽入夜臺冥。高堂盛事隨流水。南極愁雲暗老星。</text>
<title>輓詞[李介立 省吾]</title>,<text>捧袂江陽郡。從遊草谷鄰。晩知情獨厚。衰境意彌親。講學開心惑。論懷露性眞。儀形無復覩。東望淚盈巾。</text>
<title>輓詞[金榮祖 忘窩]</title>,<text>栢老歸眞未一秊。大人今又卜新阡。追思先友堂堂盡。可耐人情日日遷詩社共嗟盟失主。鄕閭謾羡福膺全。一編東史平生力。留與聲名萬古傳。</text>
<title>輓詞[沉惇]</title>,<text>蜚英關嶺踏金門。耆德通班衆所尊。家産石麟爲世瑞。身隨野鶴出塵昏。後生儀範終無托。先子交遊幾箇存。惆悵龜城風雪夜。琴罇當日荷慇懃。</text>
<title>輓詞[趙纘韓 玄洲]</title>,<text>喬嶽精神俶儻姿灑然風格早矜持。要津俯仰難隨俗。外簿繁殷易出治。歷試府州綿歲月。暫歸田舍轉流離。携家計就龜州晩。戀闕魂隨象魏馳。久服顔公書法妙。更驚班老史才奇。處鄕議礭無非雅。訓子方嚴摠是規。玉署廕中雙璧廻。翰園叢裏一獅隨。八旬偕老安能得。五福有全不可期。印綬乍投旋厭世。禮官遙降特紆私。自從爲郡叨承誨。欲就哀辭淚滿頤。</text>
<title>輓詞[成安義 芙蓉]</title>,<text>軒昂古心貌。綽綽一平生。人仰三尊貴。天申五福榮。愁雲迷鐵岳。落日淡巴城。每憶南中語。悲來不盡情。</text>
<title>輓詞[全湜 沙西]</title>,<text>江左名宗說德門。除公斯世孰三尊。箕裘業繼難兄弟。袍笏牀聯衆子孫。萬石家聲光寵極。五州仁化典刑存。龍蛇不貸今秊會。身後哀榮亦足言。</text>
<title>輓詞[李潤雨 石潭]</title>,<text>遑遑州郡道難行。歷仕三朝作老成。壽至耄期無憾恨。官躋京兆足哀榮。簪纓滿座人爭慕。鸞鵠充堂世共驚。病蟄未能供執紼。謾將荒拙寄微誠。</text>
<title>輓詞[李大期 雪壑]</title>,<text>昔秊龜鶴亭中會。今日那知隔世期。晩歲功名躋鬢玉。妙齡科第摘頷髭。兩朝歷仕忠勞著。八袠將垂壽考頤。更有麒麟聯𪆽序。人間福祿似公誰。</text>
<title>輓詞[李彦英 浣亭]</title>,<text>福祿人稱郭子儀。東方今日孰如之。擢蓮折桂高名赫。頂玉臨民異績施。魯里問安頭幾頷。朗陵執紼衆咸悲。雙珠俱有同秊分。寫訣難堪淚滿頤。</text>
<title>輓詞[文景虎 嶧陽]</title>,<text>人間遐福似公誰。三達之尊世更儀。簪笏滿牀皆峻望。瑤環繞膝是英姿。偏承字惠曾多日。猥荷慇懃積幾時。仙馭從今長已矣。末由挽紼不勝悲。</text>
<title>輓詞[趙靖 黔澗]</title>,<text>久繫蒼生望。重分嶺外符。尊兼齒德爵。惠及鰥寡孤。一疾因勞悴。諸郞致婉婾。榮哀人莫幷。行路亦嗟呼。</text>
<title>輓詞[朴齊仁 篁巖]</title>,<text>痛哭哀何盡。情親獨我君。幾秊雲樹隔。此日死生分。玉軫從今斷。峩洋孰有聞。空將雙雨淚。灑與北歸雲。丙秋赤蘿館。論懷肝膽通。儀形更離闊。念憶竟何竆。約共菟裘老。終違計莫同。關心九原路。無樹不高風。</text>
<title>輓詞[呂大老 鑑湖]</title>,<text>福器鑄天眞。和容座上春。螽兟由積善。鮐壽驗爲仁。厚分推先契。深情托後人。白頭失知己。制淚自霑巾。</text>
<title>輓詞[朴而章 龍潭]</title>,<text>靑雲路闊蜚騰早。丹桂枝芳喜慶因。琴瑟閨門春藹藹。兒孫內外羽兟兟。恩光已深追三世。壽考仍臨享八旬。五福人間似公少。獨思先契暗傷神。</text>
<title>輓詞[金中淸 槃川]</title>,<text>接人辭氣悃無華。持己常期玉去瑕。向老劬書功愈密。平生爲善福宜遐。九天優渥兼雙胤。三世同朝又幾家。倦臥淮陽歸計得。豈知閒頂便凋花。</text>
<title>輓詞[成汝信 浮査]</title>,<text>曾卜芳鄰襲玉芝。通家來往許心知。夜闌池閣詩千首。春老溪堂酒一巵。滿地干戈長作別。連天雲樹幾相思。屋樑殘月驚孤夢。回首榮州淚自垂。</text>
<title>輓詞[金澤龍 操省堂]</title>,<text>高門緣係退陶門。况此從遊分義敦。伊院居常論素業。龜亭時復展淸罇。積牀象笏由餘慶。滿眼雲仍裕後昆。最恨周王同賞約。忍題哀輓淚成痕。</text>
<title>輓詞[安璹 樂園]</title>,<text>白髮三朝老。靑丘一代英。詩書傳世業。簪笏滿家庭。北闕恩方洊。南柯夢忽驚。展看東史纂。哀淚自河傾。</text>
<title>輓詞[河渾 暮軒]</title>,<text>溫厚由眞率。慈詳出本然。曾期黃閣老。遽作玉樓仙。落月江東曉。歸雲嶺北天。新阡何處是。濡筆淚如泉。</text>
<title>輓詞[任屹 龍潭]</title>,<text>慟矣白巖丈。風流不世才。縑繪鸞鳳翥。咳唾火齊堆。雲路逾卑晏。黃金獨立裴。幽明今忽隔。誰與玉匙開。</text>
<title>輓詞[柳仲龍 漁適]</title>,<text>康寧甲子擬喬松。木稼無端遠訃凶。逼古淸詞凌鮑謝。至今遺愛說黃龔。雙麟瑞世家聲大。一鳳儀朝寵渥濃。風樹悲懷雖罔極。三槐食報代重重。</text>
<title>輓詞[金是柱 開湖]</title>,<text>天乎胡不眷吾東。纔奪龜翁又我公。玄鶴雙輪乘郞月。靑鳧兩舃躡輕風。人間講義知難再。地下修文想與同。小子傷心最何事。涼涼末路失依宗。</text>
<title>輓詞[郭𡺽丹谷]</title>,<text>天柱新摧世共悲。狂瀾橫潰孰張支。達尊自致輿人慕。富貴那曾素養移。一室貂蟬渾視幻。四時風月獨凝思。金晶壇宇歸冥漠。勳業空紆聖主知。簪組相傳起一門。晩耽文籍臥江村。緘章魏闕敷忠悃。賜節杭州荷聖恩。丹鼎未開罹葛恙。靑山有約返陶園。更營兆域東岑麓。淸節餘風裕後昆。趙淸獻公退老領杭州事。晏平仲遺命葬宅後。後名之曰淸節里。</text>
<title>輓詞[朴漉 醉睡]</title>,<text>昔我贅許門。公已上賓筵。山寺共書燈。巖溪同膾鱗。朋罇或詠歌。追隨月幾弦。蛟龍豈池中。圖南躍泮淵。雲泥路雖殊。笠轂情相堅。踽踽離羣鴈。齟齬露江邊。契活十餘載。智者卜林泉。重逢喜欲狂。相對暢幽情。華山分一半。往來相後先。春花幾戲遊。秋月飛玉船。材大古難用。置閒莫推遷。枳棘棲鸞鳳。爲澤不爲川。何圖庚子日。又値龍蛇秊。國失蓍龜老。鄕無地上仙。哀榮禮旣備。在公何憾焉。而我固無私。知心非偶然。詩酒期長老。牙琴遽斷絃。孤影何所伴。攬鏡鎖寒煙。西門不忍過。衰淚灑新阡。</text>
<title>投贈詩章簡牘</title>,<text>贈吳大源 退溪先生憶我題詩和昔英。當時身不綰朝纓。浪遊蹤跡追堪笑。佳處軒楹記尙明。庭際官梅柰絶。池中明月幾虧盈。今秊又負南行計。慙媿平生累世榮。送判校澐侄赴任陜川 叔父春塘遠向江陽去。棲棲阮始平。每秊隨外補。何暇入王城。久別心常慽。相逢恨轉生。滯頑堪送老。板附豈要名。世亂何時定。離懷此日幷。解懸羣望切。許國一身輕。海徼兵塵暗。朝廷簡選精。應分九重念。蘇濟一方氓。擧目山河異。傷心夜月明。兩鄕皆失業。雙鬢欲添莖。廢砌蛩啼露。寒江鴈打更。束裝臨北去。旋旆復南征。親舊誰相問。風煙獨慘情。溪邊空竚立。揮淚望行㫌。以內贍正將向京。旋除陜川。憶江陽倅澐侄 春塘遠憶江陽倅。晴窓坐自朝。寒蛩吟喞喞。落葉響蕭蕭。去住情相切。關河路幾遙。他時能解綬。樂事寄漁樵。憶澐侄 春塘井底平生媿謏聞。飄飄未得賦凌雲。修身欲學曾三省。判事還同陸五斤。北嶽雪埋春色杳。東溟煙散曙光分。從前鹵莾秊來甚。愛爾才華自不羣。白巖八景 幷序○李蒼石埈庚子冬。余薄遊秦中。吳判决先生在禁直。書抵余曰白巖吾舊居也。家臨淸洛。有山水之勝。兵後不得歸。餘十秊矣。回首狐丘。不知隔雲嶺幾重耶。想五柳荒涼。無復陶令之宅。百花蕪沒。亦非杜陵之庄。卽今轉客都下。歲且向晏。永夜孤夢。空繞煙江白鷗之畔。敢以白巖十勝書上。願得君有聲畵。掛之宴坐。以寓臥遊之興。顧余筆力不逮。誠不足以副先生之請矣。翌秊春。公謝病還龜城。路過丹陽。叙寒暄畢。復以徵拙吟不置。辭不獲已。遂於拄笏之暇。草草吟就。錄呈案下。鉛刀刻猪。豈能以少逼其眞也。靑山宛轉似靑娥。雨後黛色添天斜。靚糚更被輕嵐助。玉貌依然籠碧紗。翠暈朝來入畵簾。寒光日暮齊棲鴉。幽人對此心悠然。夢魂那肯落東華。右闍掘晴嵐江水秊秊淘玉屑。十里迷茫袞晴雪。莎草靑時覺轉明。蘆花白處渾未別。夜窓每喜曙光早。夏簟便宜泠氣徹。箇中何事最難摹。落鴈翩翩影明滅。右鼎津明沙鳴鳩乳鷰日將午。隱隱雷車響玉宇。俄頃一陣風南來。倒卷雲江作飛雨。郊頭柳絲嚲萬腰。牀上蘭香濕一炷。一杯未盡銀竹收。但見靑煙羃浦樹。右長林晩雨雨晴潭水磨靑銅。寒蟾影落澄波中。靜如沉璧動躍金。氷光練色涵玲瓏。明河低影地若浮。纖雲斂盡天逾空。怳然坐我通明殿。泠泠沆瀣淸心胷。右南溪霽月秊來苦厭世情澆。石底明泉爲淡交。紅塵永辭蹋九街。白玉長憐流一條。時將淸疵濯我纓。令人頓覺除煩敲。何緣煎作東阿膠。淨盡黃流千丈淆。右石泉濯纓柳風吹水文成綺。磯頭愁倚忘機子。簇簇者魚幾百頭。大餘一尺小如指。悠然而逝帖然來。潑潑洋洋問誰使。魚乎莫羡點額榮。一生行雨眞苦事。右柳磯觀魚遮山映水春光融。造物偏施栽剪功。應知綺席餞東君。紅裙步出瓊瑤宮。糚腮幾泣枝頭露。舞袖飄香簾外風。何因乞取百花幡。護却猩紅萬千叢。右春岸躑躅寒江一夜白露凝。靑楓萬樹紅霞蒸。艶枝欲吐二月萼。絳焰疑懸千炷燈。日出何嫌照灼迷。雨洗更喜光輝增。當時九九遣花開。寄語七七休自矜。右秋山錦繡右十景中。旣有晴嵐，晩雨。則其下暮煙，黃雲。意似重疊。故刪去之。僭踰極矣。適官冗叢沓。未得別修候札。仰恨而已。只祝梅霖燕居。令軆千萬。白巖十勝 趙玄洲纘韓自明窓外無眞像。故借山光作定姿。淺抹斜陽搖縞帶。捲簾長在晩晴時。闍掘晴嵐生憎皎皎津沙白。一任行人踏去廻。可但夜深疑月色。更敎春望訝雪堆。鼎津明沙無限層陰天際合。翠帷靑蓋列郊墟。斜風過雨微茫色。欲倩龍眠畵不如。長林晩雨村墟暝色誰先得。處處人家起夕煙。颺翠搖靑還不散。一時濃羃野桑巓。前村暮煙瑤溪霽夜偏多月。携酒人來似畵圖。靜會遊鱗羣食處。金波微動渚禽呼。南溪霽月極目湖田秔稻熟。不知霜落暗相催。若非海戍屯雲近。無乃黃河天上來。東野黃雲潑潑幽泉寒瀉石。靜憐如玉響琮琤。纓唯可濯何煩足。笑殺滄浪濁更淸。石泉濯纓溪畔苔磯垂柳下。朝來暮去不曾閒。貪看魚子相忘樂。吾亦還忘把釣竿。柳磯觀魚秊秊躑躅花開岸。照耀千層水底明。開落專勝武陵岸。何曾妄引世人行。春岸躑躅金飈一夜霜華重。疊紫千峯萬壑同。莫向世間輕富貴。自身長在錦屛中 秋山錦繡白巖十景 春塘千丈高峯一劒孤。晴嵐如絮遠還無。若非當日龍眠手。定是營丘水墨圖。闍掘晴嵐鼎水秋淸帖▣瀾。汀洲處處寫驚寒。平沙極目明如雪。付與輕鷗任往還。鼎津明沙村北村南雨脚飛。平林藹藹轉熹微。▣枯盡慰農人望，更入前溪溪水肥 長林晩雨暝色蒼茫接海雲。炊煙橫帶暮江村。等閒未得酬淸償。誰與茅簷共一罇。前村暮煙窈窕前溪月滿川。淸宵水月兩嬋娟。雪晴須待山陰夜。欲放幽人訪戴船。南溪霽月田間幾許薦豚蹄。滿畒黃雲隴上齊。豐楙如今偕往寗。太平煙火樂羣黎。東野黃雲湖上朝來麗景晴。詠歸春服晩風輕。溪邊石竇淸泉在。杖策尋源更濯纓。石泉濯纓籊竿垂了釣魚絲。陌上和風柳絮時。騷人更得濠梁樂。盡日忘機坐石磯。柳磯觀魚千層舊日聞嵩少。想見蒸霞岸變容。爲愛香幐多少萼。狂風翻作暫時紅。春岸躑躅滿山紅樹飽淸霜。却笑停車去又忙。何似溪亭無外事。秊秊長占好風光。秋山錦繡補遺二絶悽涼霜露曉光虛。寥落星河亦有無。十里江城調畵角。輕風吹送小單于。山城曉角逶迤長路接城闉。日日奔忙有幾人。誰識主翁高枕處。晴窓不到馬蹄塵。官路行人題竹牖精舍 李蒼石先生於燕居之室。竅作小牖。喜其暗去而明生。取朱夫子竹牖向陽開之語。命之曰竹牖。徵余語以識之。紙薄筆鈍。尤覺沒彩。若加刪潤。更得二郞筆藻餙良幸。暗室初看竹作欞。不嫌淇岸削靑靑。陽輝忽曬新書架。縹氣初來古玉屛。瞥瞥眼塵渾拂拭。惺惺心地本虛靈。何緣一就焚蕤裏。妙訣丁寧聽喚醒。奉呈竹牖令公 趙玄洲今夕知何夕。乾文聚福精。執經高講幄。便養邇專城。二子皆時哲。諸孫摠世英。八旬雙鶴髮。誠孝足生榮。竹牖席上次玄夫韻。蒼石仙人臨絳縣。瑤草掇黃精。淸夜飛瓊斝。華筵擁火城。芳辰憐晼晩。盛會續耆英。歲歲吾何幸。叨忝左席榮。答吳大源書 朴嘯皋在驪病中。聞君出宰山水郡。一賀唁唁。八方盤錯之地。不爲不多。而必以利器試之於十室之邑。此何等說也。然蓄而發之。必有其日。此賀在唁中者也。答吳大源書 柳西厓天降大割。國變至此。普深哀慟。卽日謹承辱問。仰慰實多。禮式成服事。此間之議。亦多異同。以事言之。五禮儀旣以文書到日爲言。當待公文之至。次第擧行。無可疑者。但今則聞方伯遠在海邊。文書之至。未知何日。而聞訃之後。凡百禮節。不容晏然如舊。而哀情在中。久抑不行。亦似未安。不知何以處之然後。可合於情禮而無違於國典也。如鄙生者。以罪廢之臣。卽不敢與於成服之列。則於事本無所拘。而又不必等待他人。故初四日得府吏之傳。卽出江舍。西望號哭。其後第六日。又出江舍。變服而已。此乃生自處之道。不可例論於他人也。鶴峯志行。不可泯滅。以平日分義交情言之。則鄙拙不容辭。而方爲世所攻。其家子弟兩耳必聰。豈不聞時議。而謬有所屬。以累其先人耶。假使求之。生亦不敢應也。奉謝吳令公書 韓久菴百謙竊念世分。無便一候門牆。但切景慕。不意玆者。伏承令賜辱帖。仍得審林居動靜神相。暇日工夫。專在書史上。令人且感且慰。不任區區。百謙自少多病。不得專意學業。中秊又因親老家貧。汩沒蔭祿。荏苒之間。齒髮遽如許矣。苟保性命之外。無足與人道。上秊與舍季同在散中。又得見東史纂要。相與感歎吾令丈用意之勤。因以所疑。僭附其後。以自慰耳。亦不敢以是求多於先輩也。不圖此紙得達左右。千里酬酢。如影響也。其紙頭所題。無不明白簡當。切中鄙病。謹依指敎。並加刪改。其所去就從違之意。又別具一通以稟之矣。然附驥尾而傳遠。亦非蚊虻之本望。不敢當。君王記亦嘗借人暫見。今又得蒙示序文見之。備知其撰述終始曲折。維如此而後可爲全書敬服之餘。自慚前日僭論之太早也。嘗見史略。麗季昏㬥相繼。天厭人棄。其亡固有說矣。至於閨闥隱暗之事。極其醜▣。狼籍載錄。維恐後世不聞知。君子棄婦絶友。惡言猶不敢出口。陽村乃麗之世臣。亦嘗建事昏朝。革命之際。死生雖不敢易言。其何忍至此。尋常爲陽村恨之。今纂要。此等醜穢之說皆刪去。眞得作史之軆。甚善甚善。但節義補遺中。元天錫又見遺。九泉中一言之譽。猶有數耶。錄載別紙。然無及矣可惜。朴上舍一紙。極其博洽。令人感服。其說與令丈答問。相爲出入。故不更作別狀。此意轉謝幸甚。節屬竆陰。伏祝令爲道倍加珍毖。</text>
