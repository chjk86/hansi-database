<title>宿重興寺。用孟浩然韻。</title>,<text>龍宮象外闢。慧燈透靈照。松風爽塵襟。白雲供閑眺。觀空自無有。遂悟蓮花妙。鳶魚証聖理。儒釋亦同調。山窓對高僧。猿鶴聞談笑。白月湛淸池。靈香泠餘燒。霜鍾殷碧殿。曙霞生遠嶠。明朝下山去。回首發長嘯。</text>
<title>苦雨 丙午</title>,<text>陰雲久密蒙。靑天無白日。冥冥宇宙內。雨聲喧不絶。風霆助其虐。勢若天河决。山嶽欲摧折。鬼神慘凜洌。百川相噴薄。萬竅共叫聒。前者未休歇。隨者還勃窣。噏忽勢轉急。威怒不可遏。不辨川與陸。氾濫浩蕩潏。䨧曀亘三旬。樹木渾墊沒。墻屋半頹傾。碧苔緣房室。虗囪半夜卧。夢醒凉入骨。孤燈風撲滅。夜色昏如漆。唯聞亂溜響。繞屋鳴徐疾。不暇愁沾濕。憂國心絓結。旱澇自由孽。聖代宜無失。吾疑造化權。或非眞宰出。古有堯湯聖。治理絶無匹。浲水氾中國。漫作龍蛇窟。桑林責自勤。七年憂旱魃。伊時罹此害。經緯豈不密。分明二聖事。持此足慰豁。安知今日雨。不爲終寧謐。我欲明此義。爲向昧者說。跪讀堯典文。三歎帝咨切。</text>
<title>漂商行 丁未</title>,<text>可憐漂海商。九十有五人。自言泉漳客。生少居海濱。每憤中土裂。天步方艱屯。販貨充軍儲。徇國不爲貧。五月辭鄕土。遙向日東垠。張帆拂烟瘴。捩柁淩波臣。層飈激陽侯。驚濤噴嶙峋。日月蕩洶湧。天地入渾淪。危命寄一葉。萬死喪我神。浮沉到此境。永擬歸鄕隣。豈料免鯨鯢。復入犬羊倫。昔日死爲懼。今日生苦辛。蹈海悔不死。苟活恥帝秦。人生抵險艱。懷抱向誰陳。故鄕隔雲海。擧目無六親。北風吹朔雪。流淚濕行塵。聞此感我心。髮立衝冠巾。皇朝三百年。四海同王春。孰非吾兄弟。癢痾皆切身。况當死生際。豈可徒嚬呻。雖非我殺汝。計拙活窮鱗。上負神宗恩。下忘經理仁。楊碑不再讀。媿汗發顔新。</text>
<title>大興洞</title>,<text>朝自普賢峰。歷遊諸伽藍。晩入大興洞。妓潭連馬潭。奔川射峽壁。喧聒雷雨兼。淸泠水石氣。沉浸潤衣衫。路狹動千盤。樹木天半參。高松漲寒濤。烟色迷楓柟。憇石復臨水。按誌窮幽探。栢栗有遺樹。題明今尙談。穹窿太宗㙜。苔滑御道沾。日出高難攀。且宿觀音庵。陰陰古石窟。有佛栖烟嵐。尋勝意何極。蹤跡類瞿曇。一杖更無餘。芒鞋不用驂。高懷望寥廓。天風吹髮髯。明日朴淵上。呼龍坐危岩。</text>
<title>次金富賢武溪洞韻</title>,<text>嵩華天上出。武陵塵外闢。淸境豈云遠。魂夢勞永夕。追凉昔登攀。彷彿接仙客。溪風入巾舃。山雨洗崖壁。天籟激水石。奔轟動虗寂。赤脚踏烟虹。飛洒淸骨脉。岩潭想行跡。幽鳥坐苔碧。抽毫和新咏。媿我纏形役。</text>
<title>公山旅舍。書懷寄世衍。</title>,<text>我髮已星星。我心日慼慼。寶書落蠧粉。古劒生苔碧。廓落無所成。取笑褐寬博。但慕古人風。大小不量力。决飛時控地。培風運溟翮。而我素貧賤。侯門常阻跡。陰陰桃李蹊。不逐尋春客。唯有數三友。追隨窮日夕。高風尙豪儁。不拘當時俗。酣歌互枕股。夜闌星斗落。倚壁一高吟。四座耳爲側。詩成書在紙。許我能述業。虗名竟何補。入門空四壁。未免室人戒。甘受宗黨責。天生我踈放。欲改而不得。暯年出湖關。風霜振林麓。匪兕率曠野。遵渚隨獨鶴。羈遊强加飡。辛醎違性適。咄嗟可奈何。壯心轉蕭索。飢寒念爾輩。能無面生赤。綺紈任隣兒。歌管窺行樂。憶爾懸弧日。期爾必騰躍。衰門弄璋慶。致賀並隣戚。喜極淚還墮。祀事有所託。提携日置膝。蒙茸髮覆額。突爾頭角成。漸看氣食肉。及今丈夫身。志氣方卓犖。使汝欲名節。名節多落魄。使汝欲富貴。富貴多險厄。不富腹常飢。無節還齷齪。所以爲人難。詹尹釋龜策。豊悴自有命。豈可人所克。爲人不外求。吾家有素學。家風愼勿墜。永世保貞白。</text>
<title>憶鷄龍山 雪峯五松㙜。在雞龍山。</title>,<text>期遊在何處。五松天下奇。㙜高出雲間。松老盤龍枝。冷風晝夜吹。雪峯當夏寒。可以騎白鶴。天路在一搏。北瞻岳嶂稠。南指滄溟寬。東西日出入。神馬超汗漫。不有神仙質。安得登其上。曾扶綠玉杖。倚松披鶴氅。手招安期生。共傾靈露漿。至今猶彷彿。夢想仙㙜傍。</text>
<title>西穴寺蒼鷹</title>,<text>人傳西穴寺。石窟近僧屋。夜夜石窟中。蒼鷹來栖宿。狂豪聞此言。持網往求得。我亦發衰興。共登西山麓。陰厓雪尙在。古窟寒氣積。暗泉鳴深竇。懸氷珠錯落。窺伺到夜半。山月映石壁。但有鷹栖跡。不見風霜翮。何處雲雪裡。蒼藤坐古木。我欲得此禽。一擊狐夜哭。雉兔不足數。秪堪供饋食。</text>
<title>題說劒後</title>,<text>莊周亦豪士。說劒趙王門。吐爲三劒論。英彩動乾坤。瞋目語難者。一朝皆喪魂。誰知林下士。發此英儁言。奇文映後世。三復倚華樽。</text>
<title>春谷書齋。占韻賦之。</title>,<text>短衣苦雪霜。逢春意頗好。詩書可討論。訪君無昏早。紛紛夸毗子。誰知有此老。芳蘭本自潔。靑松永相保。朱紫塞亨衢。貧賤從吾道。</text>
<title>塞上曲</title>,<text>挽弓挾槊馬上飛。探穴生擒虎子歸。紫髯碧眼何昂藏。萬人辟易方覺稀。歸時白龍堆下雪。朝來猶濕黑貂衣。</text>
<title>溫泉宮</title>,<text>維年丁未夏四月。煌煌法駕幸溫泉。山河盤屈勢如龍。佳氣䓗籠繞回旋。宮舘連甍煥新彩。楊柳風晴含細烟。靈源一脉地底出。玉甃無塵鏡磨姸。陰陽造化功莫窺。素烟歊沙朱火燃。聖祖廵遊尙可徵。文字分明劖在堅。遺基宛然古制存。精工妙理分鑿穿。吾王豈是好逸遊。事異驪山貪留連。愆和未收百草效。殷憂宲爲宗祊先。仙衛三出漢水南。父老爭拜鑾輿前。王念春農力未遍。特敎湖伯煩費蠲。群▦不▦犯秋毫。行朝無事但晝眠。將軍號令肅秋霜。司馬淸鑑明鏡懸。部署籌畫不遺銖。扈衛方覺文武全。太醫來傳聖躬寧。玉色膚腴沉痾痊。東朝問寢曉旭昇。喜氣直與祥雲纏。皇天默佑神保護。萬姓謳歌洪祚綿。湯盤已著日新銘。熏風又入解慍篇。銀甕白雉不足祥。時雨淋漓滿平田。小臣拜獻祝堯詞。聖主千年更萬年。</text>
<title>寂照庵。賦得天摩謠。</title>,<text>平生遺世志。落落無所羈。手携桃竹杖。口吟天姥詩。久聞天摩雲水窟。思欲一見窮討披。今朝來坐寂照菴。淸都物色呈毫絲。文普淸凉勢孰當。菩提法聖雕剜奇。西南蘿月並天峯。雄作門關不易窺。群峰羅立碧相連。龍奮虎躍爭追隨。宛如趺坐會僧佛。飛來或恐移須彌。鍾簴儼國器。劒戟威豹彲。逶迤展彩屛。㟮屼竪豊碑。巧歷不可窮。丹靑難庶幾。天香靈鷲想何如。赤城霞標徒爾爲。丹崖翠谷蓄靈氣。雲㙜石蓮光參差。岩房石髓縱如鐵。古澗應長三靈芝。悵望風飈那可躡。願接神仙氷雪姿。嗟吾白髮已千丈。山僧拍手歸來遲。雖然琴心昧三疊。空門庶可依慈悲。夜深山窓語三車。簷前月色堆琉璃。丈夫安能折腰走俗塵。山中風月可以長遊嬉。</text>
<title>贈庾述夫，李子春。兼示外甥金富賢。</title>,<text>一自詩亡王德衰。千秋正聲何微茫。尙看蘇李綴微響。建安黃初復紫黃。紛紛百家迭酬唱。分錦裂繡成文章。獨有徵君抱玄眞。天然古色無雕粧。餘波涓流氣已細。齊梁玉㙜徒芬芳。雲龍風虎起隴西。復令才傑盛於唐。歌行浹浹律法正。骵格森嚴諧羽商。王楊盧駱始草創。中間李杜乃闡揚。一唱駈除六朝艶。雲流嶽立天開張。廬山天姥吐崢嶸。吳蜀風烟果肚腸。上窺風雅下追騷。曹劉咨嗟鮑謝忙。後來蘇黃尋墜緖。吟成只見餘糟糠。遺篇須獲六丁餘。又恐風雨隨電光。披翫不覺誦萬過。口角流沫眵生眶。吾友鄭子愛入髓。往往佳句窺其堂。卽今零落歎山阿。無奈餘生叫寒螿。論詩賴有庾與李。猶是雲間雙鳳凰。晩有吾甥亦好詩。庾李壇上來翺翔。數子淸論薄層霄。未知我言太踈狂。</text>
<title>三淸洞。酬洪秀才。</title>,<text>春日遅遅白麓觀。洪厓仙子邀我遊。淸瀅道骨映氷雪。乃是天上浮丘儔。飮我瓊漿贈以詩。詩淸白雲飛素秋。才媿古人黃鶴樓。眞仙妙曲安可酬。且與徘徊石壇側。綠草茸茸春氣浮。三淸羽客今不見。瑤凾秘訣將焉求。洪厓子爾眞仙。其乃風塵吾白頭。</text>
<title>題朴行源家山水障子</title>,<text>南隣故人示我一幅障子啚。云是谷翁神解岑老淋漓處。素知二公非凡士。更於此啚見神助。如此奇畵何曾見。畵出古人文酒會。溪潭岳麓動我前。使我便欲踏烟靄。我昔與君亦作山水遊。未知好事還能繪。三淸舊仙觀。武溪雲水窟。更令二畵手。拂拭氷紈匹。蓮峰白麓與春㙜。置諸君家壁上靑㟮屼。乃知今人不减古人興。留與此啚倂作君家物。畵中之山一爲歌。怊悵勝遊今白髮。</text>
<title>今夕歌</title>,<text>今夕何夕兮月滿中秋。桂影流輝兮露濕簾鉤。鴻鴈度遠天。河漢橫高樓。高樓逈且寒。幽怨倚箜篌。曠佳期兮秋夜長。酌金罍兮誰與酬。今夕何夕兮月滿淸溝。月不長盈兮溝水東西流。</text>
<title>題韓蘇石鼓歌後</title>,<text>有鼓有鼓嘿鼉吼。劖文勒功如龜碑。周火再燃舊績恢。鐫石作鼓留弘規。雷霆不近鬼護呵。古器流傳光聖姬。韓公好古出凡倫。一篇千載興嗟咨。後來坡翁復大唱。巴蜀精英降峨嵋。二公歌詩繼吉甫。頡頏前後爭雄雌。奇恠不屑用蛇神。天然墨花何淋漓。大風泱泱振唐宋。頹波更起百代衰。森嚴義取典謨文。無邪思入淸廟詩。抽黃媲白是一役。翡翠蘭苕綺麗爲。不有干將斬兕蛟。利刃誰別天下奇。宣王十鼓埒九鼎。筆力可以千鈞支。一唱風雲運鑪錘。揄揚大寶光價彌。幾年埋沒隨沙礫。蒼苔古藤烟雨滋。何人載致數駱駝。安置太學免敲隳。自周漂轉凡幾世。文字剝落珊瑚枝。初無竹帛太史記。又無賢聖詔後時。賴有斯文代各興。前者吹塤後和箎。千秋遺事乃大彰。明月出海人皆知。吁嗟石鼓今何在。尙吟其詩展兩眉。崇朝擊節意不猒。澆膓安得千酒巵。泰山刻石只濫耳。可與盤鼎存其辭。二公之後世屢遷。四海幾見風雨吹。至今腥塵汚黃啚。誰把天戈駈四夷。中興大業豈易見。遠矣瑞鳳鳴于岐。腐儒三復石鼓歌。感慨空有涕垂頤。</text>
<title>明月篇效初唐骵</title>,<text>美人含笑出洞房。明月流輝照金塘。金塘碧沼泛淸光。楊柳芙蓉沾露凉。芙蓉楊柳幾斷膓。空敎月照珊瑚牀。此時望月夜未央。此夜相思關塞長。良人塞上憶故鄕。少婦閨中夢沙塲。春去秋來意難忘。鴈度螢飛年貌傷。昔年對月羅杯觴。共君不羡雙鴛鴦。杯行逶迤月入廂。寶瑟凄淸激金商。東城南陌轉銀潢。桂影金波繞鳳凰。鳳凰樓高出雲傍。五侯七貴連畵堂。今夜對月君遠方。正如牛女遙相望。牛女隔河河無梁。夜夜淚濕雲錦裳。河邊七夕烏鵲翔。樓上三更獨彷徨。彷徨露氣濕蘭芳。夜夜孤眠廣寒孀。班姬團扇憶昭陽。趙女歌舞侍君王。昭陽卷衣近御香。長信掩鏡啼殘粧。可憐月色動天章。可憐恩愛隔宮墻。誰家衣思自忙。何處吹簫響飛揚。玉簫淸歌雜笙簧。翠蛾嬋娟映鴉黃。輕身起舞金步障。羅袖翻風搖明璫。誰知征婦把筐箱。愁聽月色啼寒螿。</text>
<title>次洪秀才朴淵詩韻</title>,<text>淵上之遊。閱四春秋矣。杳如夢中。洪秀才次東文選所載許琛朴淵詩來示。僕其覺夢耶。起余多矣。不知許詩之如何。而眼前之雄峙。怳重入天摩。踏朴淵望飛瀑。奇哉奇哉。安得携手再遊淵上。看揮筆絀廬山耶。覺衰病頓生氣也。然何可啚也。吁。我昔飛上天摩峰。兩屐踏破千芙蓉。下飮神淵萬古淸。脫冠濯髮銀河傾。輕珠跳石散飛沫。䧺虹跨壑電鞭掣。白日雲氣隨飛龍。龍鳴風雨忽起千崖中。聞說鞭龍事可恠。靈幹氣槩天地隘。蝘蜓小物何足道。遺血點石千載快。古事流傳捴虗語。但見飛泉百丈許。日不可窮劫難渴。不知眞源活水來何所。卽看洪厓傑句可敵廬山筆。安得與君再向淵上遊。</text>
<title>壯士吟</title>,<text>樽有數斗酒。試爲壯士吟。少遊圯橋上。黃石知我心。西登碣石望龍庭。北入燕市問荊軻。悲風蕭蕭白虹寒。感慨猶聞易水歌。歸來欲叩閶闔門。天關白日飛電光。將軍拜驃騎。丞相宴金張。叱咜䧺風生。英名動四方。黃河千丈向身瀉。泰山不難移座傍。白壁黃金用如土。賤士不得沾糟糠。毛公一薦定從約。碌碌餘輩何足比。古來笑自薦。何以啚遠事。千里馬飢思蒭豆。龍泉未試空䧺壯。長嘯出門歲已暮。秋風歘起洞庭浪。壯士吟聲正悲。盛時一去復何爲。</text>
<title>憶漢陽諸友</title>,<text>揮鞭出長安。辭爾龍鳳群。春寒猛冬臈。湖嶺塞雪雲。跋涉長途駿馬瘦。雄劒徘徊錦水濆。瓷甖酒薄不成醉。野腔無調眞可笑。風流詩豪子山輩。醉裡忘形無老少。片言重泰山。千金擲毫髮。登高㙜望四海。擊玉壺歌白雪。一斗百篇氣凌雲。華岳高標如短碣。安得置身爾坐傍。一飮一唱同遨遊。蓮峯春日把臂處。千里相思回白頭。</text>
<title>公山旅邸。賦得雞龍山歌。</title>,<text>腰間佩玄珠。手中携玉杖。口誦遠遊賦。落落靑霞想。天風吹我珮杖去。雞龍之山高萬丈。萬丈丹梯不可攀。霧雨濛濛濕鶴氅。前有猛虎吼裂千厓石。後有林杪颯爽嘯魍魎。恠物惝怳不足數。喑啞叱咜雲片片。一呼潭底老龍出。金甲火鬣生赤電。鞭龍直跨似騎馬。雄虹導前雲爲殿。奔泉喧轟助我勢。大石巃嵸平如甸。須臾忽上峯頭坐。千崖萬嶺繞逶迤。㟮天疑觸女媧石。明月半輪齊峨嵋。怳然箕尾傅說來。彷彿笙簫秦女吹。繫龍岩前太古樹。拔劒便欲開憤懣。叱爾山靈數爾辜。蓄址當年胡不獻。聖祖承運啓大業。萬靈來依歸尺寸。鎚爾峯巒火爾穴。駈出天外爾奔遁。妖讖白石爾莫信。華山佳氣期億萬。翩翩更躡最高頂。汗漫眞遊期盧敖。百濟封彊一瞬盡。萬里山河分秋毫。東望羲和掛日之扶桑。西指方朔三偸之蟠桃。海上仙島不知幾千萬。蓬萊何處壓金鰲。金鰲千載骨已霜。無乃蓬山漂海濤。洪濤巨浪湧天門。長風吹雨洒我袍。咲脫雲袍曝晴曦。暫踞雪峰揮彩筆。群峰聳蓮揷靑冥。彩霞搖練明春日。白鶴如雪向我舞。蒼兕黃熊來屈膝。忽然迅飈閶闔來。萬壑松濤動溟渤。我亦牀而起。長嘯望四海。四海不可極。壯懷遽爾怠。杖劒下山麓。放龍歸窟宅。歸來旅邸試一吟。龍山歘見移几席。萬峰烟霞壁上靑。一泓滄海杯中白。紛紛萬古愁何在。氣岸縱橫豪百尺。洋瀾硯池五老筆。李白狂興同磊落。龍山之歌興未了。更向何峯岸吾幘。</text>
<title>靑鶴篇 幷序</title>,<text>余素慕金剛山水之奇。未免匏瓜之係。流光荏苒。奄及白首。雖有勝緣。衰謝力倦。則恐艱於登陟。去歲春暮。略治濟勝具。與居士人失意東歸。歷討金剛內外。固是暮年壯遊。而又見靑鶴於望高㙜。仙姿昂昂。逈出塵表。非如江湖間俛仰噪啄之類。一見心淸。飄飄然有遐擧之想。今余病卧窮廬。已浹三旬。衰意日甚。追念去歲淸遊。又慕仙鶴之矯勁飄逸於海岳間。爲賦靑鶴。以抒病伏中寥寂之懷云爾。一鶴飛兮白雲間。靑毛紫脛蒼玉質。簸朝霞兮晞𡺚崒。摶層颸兮入寥濶。愛胎化之靈禽。托瓊姿於仙窟。露零珠樹。鳴戛山月。逐彩鳳於丹丘。遠昏鴉於林樾。餐沆薤而充膓。羽翮勁而鮮潔。神旺氣淸。道參仙佛。嗟伊人之衰病兮。伏衾枕而壹欝。𨗿仙山之峻極兮。羡爾鶴之飄拂。吾將永與爾蹁躚兮。一萬二千曇無竭。</text>
<title>短劒歌</title>,<text>匣裡秋水一尺餘。神光作虹衝斗牛。芙蓉耀鋩雪映鍔。蛟龍騰逃鬼神愁。高堂淸夜吼幽音。霜飈颯沓天爲秋。樽前斜明隙月光。露氣泛灧凝玉鉤。醉筵挑燈客傳玩。論價不惜千金求。此是南蠻百鍊剛。巧絶工藝無匹儔。膏以鸊鵜斂越砥。鋒光鍔彩寒射眸。携將神物擬報君。配之琴書床上留。據案高歌日夕撫。猛氣雄志橫嵩丘。自從初買未曾試。倐忽年光今十遒。繡昏苔生掩星文。何年王匣隨驊騮。劒兮劒兮奈爾何。白頭相看淚橫流。</text>
<title>題淸輝驛壁</title>,<text>平生負豪壯。半世逐征鞍。看劒郵亭夜。高歌行路難。</text>
<title>地藏庵</title>,<text>十笏禪房小。千年佛窟幽。虗窓近西澗。決決聽寒流。</text>
<title>僧伽寺</title>,<text>寺在群峰上。開窓見海流。超然萬丈外。身與白雲遊。</text>
<title>次廢寺韻</title>,<text>山晩烟生樹。苔靑雨洗橋。古寺僧不見。空廊黃葉飄。</text>
<title>次東溟公韵。贈雪海上人。</title>,<text>凝爲雪山雪。渙爲滄海水。空色本難名。師乎何所比。</text>
<title>錦江鷄龍山歌</title>,<text>春雨廉纖。竟日獨卧寓所。不勝寥落之懷。賦此六首以自遣。宲優孟之抵掌。豈云詩乎。錦江綠如酒。龍山高揷天。我歌錦水曲。直上龍山巓。又愛江必歸海。愛山不屈腰。志士死不變。山高水迢迢。又江欲植芙蓉。山欲養鸞鶴。芙蓉作裙裳。鸞鶴爲羽翼。又江若可取去。錦江無一杯。山若可負去。龍山無一堆。又仁者能好山。智者能好水。我無仁智術。狂歌山水裡。又莫道高萬丈。莫道深千尺。瀉江筆能濡。拔山詩有力。</text>
<title>崔子長齋成。有卧遊之志。手築假山於庭際。忽如地出。何論少文之啚哉。春谷子過而留詩。余步其韻。用戱子長云。</title>,<text>咫尺庭邊峰。勢如千里屼。笑煞博陵子。一朝奪造物。</text>
<title>題畵</title>,<text>箕山與穎水。天下小秋毫。不是陶唐化。焉能有二高。又怳惚神人履。英雄變化時。也知黃石略。終與赤松期。又抱膝吟梁甫。雄啚卧草廬。三分天下計。已畫出山初。</text>
<title>少年行</title>,<text>白馬探春子。東城南陌花。出門不知處。春盡始還家。</text>
<title>聽琴</title>,<text>五月炎氛散。松風爽似秋。不知絃上韻。疑卧澗邊樓。</text>
<title>長安道</title>,<text>甲第繚垣北。高樓上碧雲。門前車馬簇。知是霍將軍。</text>
<title>奉恩寺。留別初上人。</title>,<text>爾與靑山住。吾將倦馬歸。出林江水濶。離思倍依依。</text>
<title>暮春</title>,<text>桃花春雨濕新紅。小閣寒生燕子風。天氣困人凝睡思。晩鸎啼在柳陰中。</text>
<title>次塞下曲韻</title>,<text>大漠秋雲殺氣多。單于飮馬白狼河。千軍夜出陰山下。滿磧寒霜拂劒花。</text>
<title>春日感懷</title>,<text>今年又負華山遊。病裡詩情頓覺休。春色已隨流水盡。空留鶯語喚人愁。</text>
<title>郊行</title>,<text>溪流激激石杈牙。野鶴盤天日欲斜。駈馬獨歸芳草路。杏花晴映兩三家。</text>
<title>宮詞</title>,<text>池上枯荷倒綠房。井邊梧葉墮金甃。朝來院院凝秋思。認得南州進橘柚。人日昭容自殿來。手將金勝揷屛隈。探春試向沉香閣。已見梅花帶雪開。璇窓日照畵雙蛾。茜縷重封繫臂紗。巴牋小幅纖纖字。偸寫宮言送主家。</text>
<title>奉次蒼厓族叔韻</title>,<text>簷燕喃喃簾幙低。病中春意正悽悽。呼兒數問花消息。纔道溪南又苑西。</text>
<title>夜坐憶山寺</title>,<text>小軒東畔月如燈。桐葉秋光白露凝。憶得去年蕭寺宿。桂花香裡對高僧。</text>
<title>宿佛成庵</title>,<text>山中一宿借禪房。竹榻無塵聞妙香。半夜老僧呼客夢。塔雲樓月共蒼蒼。</text>
<title>新竹</title>,<text>纔逐春雷破綠苔。更憐新葉蔭墻隈。那知不有參天意。會見丹山鳳鳥來。</text>
<title>次儲光羲韻</title>,<text>垂柳陰陰夾小蹊。短橈咿戛入淸谿。採菱兒女紅裙濕。拍水鴛鴦錦翼低。</text>
<title>竹枝詞</title>,<text>菱葉參差蘭葉香。碧峯如黛隔淸湘。江頭處處歌聲起。半是迎郞半送郞。儂家白帝城邊住。此去烟波千里餘。瞿塘去歲寄衣到。湘浦今年不見書。</text>
<title>林子昭書齋夜吟</title>,<text>雲月呑吐互陰晴。風澗疾徐鳴不平。宿客未眠過夜半。小軒簷幙十分淸。</text>
<title>漁村</title>,<text>沙村日落掩柴扉。江上飛禽各自歸。獨有漁翁篷底睡。冷烟踈雨滿簑衣。</text>
<title>扈駕至果川。雨中作。</title>,<text>龍氣成雲雲作雨。吾王大德亦猶龍。莫愁江上㫌竿濕。且喜郊原草木濃。</text>
<title>遊文殊寺石門</title>,<text>雨歇雲飛太華峯。石門秋色上衣濃。洛溪細路行行遠。倚樹時聞古寺鍾。</text>
<title>藥樓雜詠</title>,<text>雨過前峯與後峯。峯前峯後氣蒸濃。深知疊浪輕如綺。多少林巒翠幾重。右北岳晴嵐朝來西岳玉千層。虎踞龍盤氣勢增。疑是雪山眞面目。十方無垢白毫凝。右弼峯霽雪㶑㶑殘陽半嶺斜。穿林映水帶紅霞。樓㙜幾處緗簾捲。一篴橫吹閃暮鴉。右鞍峴落照的的雲間數點紅。九邊消息片時通。依俙三五踈星影。掛在松林翠靄中。右終南夕烽花近蓬萊剩占春。含烟帶露妬粧新。和風盡日吹香氣。醉殺衢樽萬姓人。右上林烟花</text>
<title>炭峴望松都古城</title>,<text>時來戎馬統三韓。運去盤龍勢亦殘。覇業至今無處問。古城斜日下層巒。</text>
<title>送人入燕京</title>,<text>荊卿匕首金㙜駿。壯跡空聞竹帛間。幾洒千秋感慨淚。送君今日入燕關。</text>
<title>武溪洞旅舍。用杜詩韻。</title>,<text>六月初出彰義門。七月仍留武溪村。賴有山水絶淸勝。對水看山愁莫論。溪村宛似避秦村。林麓成墻不設門。水石喧喧鳴澗谷。烟霏淰淰鎖朝昏。溪上離離無數石。林中寂寂兩三家。獨携藜杖坐溪畔。照眼還憐石竹花。使我難忘是東澗。白雲潭上坐來頻。沉吟日暮不歸去。留待丹山鶴背人。山中唯有白雲來。拄杖望雲吟幾回。似與遊人曾有約。飛來飛去照山林。</text>
<title>遊三淸古觀</title>,<text>潭底有時吟古龍。片雲含雨墮前峯。須臾爽氣生林壑。習習松風吹短筇。濯髮淸溪百丈泉。嘯登蓮麓踏虹烟。黃昏飮罷獨歸去。世上誰知有謫仙。雨濕蘭芳滿水涯。時看山鹿喫瓊花。石鐺松火藥初熟。夕翠生林日欲斜。</text>
<title>三月晦日</title>,<text>病裡逢春又送春。花開花落只傷神。玄都舊日尋芳地。勝賞如今有幾人。千樹飛花萬點紅。飛花飄蕩不禁風。可憐春色落何處。一片西飛一片東。</text>
<title>寒食日次韻</title>,<text>春光暖泛博山烟。病骵偏宜雨後天。試向晴簷開倦睫。好風吹動柳條邊。</text>
<title>地藏庵。贈宗侃山人。</title>,<text>朝自白雲峯下來。石林秋色滿高㙜。超然物外尋眞興。題贈山人一笑開。</text>
<title>塞下曲</title>,<text>高㫌獵獵拂胡霜。萬甲光連海月光。夜斫遼河千帳虜。朝來腥血染沙塲。碣石天高海霧收。烽烟不動薊門秋。平明擊鼓分牛酒。大將初拜定遠侯。</text>
<title>與林子昭期遊奉恩寺</title>,<text>湖上曾憑古寺樓。滿林風雨暑氛收。今朝又欲同君去。興似搖搖不繫舟。</text>
<title>述夫與諸益踏靑。翌日以筇字韵作追憶三淸洞詩。余用其韵以戱之。</title>,<text>放浪手中携一筇。風塵無處可相容。白蓮拳石何須說。去踏金剛萬二峯。</text>
<title>客中書懷</title>,<text>抱膝長吟意若何。凌雲志氣轉消磨。無人解把盈樽酒。聽我勞勞客裡歌。</text>
<title>雪後天寒。擁爐獨坐。</title>,<text>野風吹雪渡江來。春色那能入酒杯。二月湖中寒食近。一花無意向人開。春寒瘦骨欲重裘。盡日爐邊作楚囚。嘿筭東風餘幾許。一年虗負揷花遊。</text>
<title>待京人。過期不來。</title>,<text>思家數日出門頻。野外歸驂盡別人。鄕夢幾回疑未定。待來消息始知眞。早晩家中寄我書。書來又恐說何如。塊然獨向虗簷坐。一日愁長萬里餘。</text>
<title>公山旅舍。贈咸善伯。</title>,<text>他鄕獨對故鄕月。今夜還逢故鄕人。明日錦江分手後。客窓孤月倍傷神。</text>
<title>楊州旅舍</title>,<text>客裡秋懷轉覺悽。老來書劒氣全低。飛騰未跨楊州鶴。卧聽窮村半夜雞。</text>
<title>題閔漬岩盤石</title>,<text>披襟偃卧白雲中。午酒初醒洞壑空。五月炎天衣袖冷。奔川激石帶長風。</text>
<title>送李子春赴南兵營</title>,<text>詞人膽氣逐戎旃。夏月寒生寶劒蓮。北出關山千里外。馬頭風雨近胡天。莫道關山行路難。六花兵甲亦堪觀。平生悔讀書千卷。白髮如今滿溺冠。</text>
<title>除夕</title>,<text>人世忩忩幾歲除。每逢除日意悽如。芸芸萬物相生滅。我是乾坤一贅餘。</text>
<title>送贊上人還歸楓岳</title>,<text>憶曾同上望高㙜。笑看翩翩一鶴來。仙想至今唯有夢。白雲滄海使人哀。</text>
<title>武溪洞。次李白韵。</title>,<text>一條銀瀑劈蒼烟。去作西南萬里川。濯足高歌意如許。欲揮峯筆寫靑天。芒鞋步踏碧溪烟。仰見長虹飮玉川。欲識神仙栖隱處。畵開嵩華洞中天。</text>
<title>秋夜獨坐</title>,<text>積雨初收夜色淸。銀河如練玉輪明。開簾久坐梧桐影。葉上時聞墮露聲。</text>
<title>春帖</title>,<text>殘雪成泥柳欲黃。暖風吹斝酒生香。逢春萬物均含意。誰似詩翁發興狂。節物回還不誤期。年年花底好相隨。一盤新菜盈樽酒。渾室團圓喜動眉。</text>
<title>漢陽行</title>,<text>漢水波瀾天地來。終南秀色古今開。煌煌聖德無終始。山作瑤㙜江作杯。宮闕連雲日月低。千官拜舞鷺班齊。須臾朝罷公卿出。馳道楊花散馬蹄。前有終南後白麓。駱峯鞍峴擁西東。樓㙜處處開紋繡。日暮笙歌楊柳風。夾道通衢西復東。香車寶馬度春風。駱山王子歸朱邸。壯義公主出金宮。燕市駄來百㨾錦。越羅杭綺品皆殊。尙方有令徵求急。皆向張徐宅裡沽。紅粧帶月度松橋。邏騎休禁骵府招。寶瑟淸歌膓欲斷。山亭夜夜燭花燒。錦衣年少氣凌虹。躍馬從西又向東。自言丞相殷勤接。大將軍今欲紀功。</text>
<title>禁中秋思</title>,<text>秋天澄霽色。初日照高梁。御苑霜梨熟。天階露菊芳。▦▦非俗士。鳴玉緫仙郞。有客思歸切。遙瞻南鴈▦。</text>
<title>三淸洞避暑</title>,<text>石苔承步滑。山翠上衣濃。濯髮䟽虹澗。吟詩倚竹筇。天長黃鶴路。地逈白蓮峰。醉後添凉思。淸風韻古松。</text>
<title>宿薪院</title>,<text>日暮行人少。山家早閉門。鴈呼沙上月。砧動水南村。客裡誰相語。燈前獨斷魂。筭來行漸遠。明日過西原。</text>
<title>靈通寺</title>,<text>春日靈通寺。花開僧院香。山禽過庭語。騷客得詩狂。冠岳勢猶壯。麗碑苔半荒。淸溪濯纓處。石老雲蒼蒼。</text>
<title>與諸友遊少林窟</title>,<text>折得丹楓樹。手中霜色淸。徘徊石溪上。淅瀝風泉聲。一字吟來重。千鍾物外輕。此間無別事。杯酒只堪爭。</text>
<title>春夜憶諸友</title>,<text>庭月籠春色。隔窓花影繁。淸光供獨坐。良夜與誰言。賦得江郞筆。豪思北海樽。東湖期不遠。携手陟祗園。</text>
<title>感懷。用洪秀才韻。</title>,<text>知己古來少。英雄跡自孤。伶俜隨薄俗。偪側困危途。晩托詩人社。時尋酒肆壚。長風吹萬里。濯足戱江湖。</text>
<title>題文殊洞石上</title>,<text>磴道千盤險。攀危屢住筇。石苔經雨凈。林葉帶霜濃。未脫世間役。空懷方外蹤。自憐幽澗上。秋水照衰容。</text>
<title>贈別李子春</title>,<text>駈馬關西去。北風大漠來。將軍住節地。薩水抱營回。入幙曾書檄。含恩幾曝腮。千金養賢士。終始念君才。</text>
<title>登雪峰</title>,<text>絶頂靑雲抄。登臨意自雄。眼前封城小。天外海濤洪。跋扈任公釣。神奇夏禹功。誰知大鵬化。一怒運大風。</text>
<title>上草菴</title>,<text>依岩一衲住。遍地莓苔生。鸞鶴林中養。芝苓鼎裡烹。出雲淸磬徹。通竹細泉鳴。到此看空寂。能無遯世情。</text>
<title>遊甲寺</title>,<text>度壑穿林遠。芒鞋濕不乾。高樓休倦脚。斜日下層巒。岳色禪龕潤。溪風佛骨寒。僧厨無雜味。新綠薦蔬盤。</text>
<title>寒食</title>,<text>遠遊驚節序。春色異鄕催。苒苒逢寒食。迢迢把客杯。野烟芳草綠。江日嫰花開。鄕思送湖鴈。聯翩向北迴。</text>
<title>憶兄</title>,<text>哀疚三年淚。沉痾九死身。羈遊還此日。愁思不禁春。棣萼詩難寄。鴒原夢獨親。別來同苦念。俱是白頭人。</text>
<title>對雨。用杜詩韻。</title>,<text>野外春雲濕。蘺邊細草生。井添垂柳影。窓得小溪聲。暎雀依林靜。輕𩿨歷水明。看花來日興。霽色滿高城。</text>
<title>武溪洞</title>,<text>隱見溪中影。浮雲去復還。悵望無世態。久坐對秋山。葉積踈林下。泉鳴亂石間。紫芝歌不淺。園綺憶商顔。</text>
<title>大行大王發靷日。在公山志感。</title>,<text>遠想秦京裡。神轝出禁中。影寒黃道月。聲颯翠華風。玉几留宸極。蒼梧閉閟宮。帝鄕雲路隔。空墜鼎湖弓。</text>
<title>元日</title>,<text>佳辰傳栢酒。忽覺歲華新。城雪迎初旭。江梅報早春。南雲猶楚客。北斗遠瞻秦。此日親友會。稱觴憶旅人。</text>
<title>贈別李子春</title>,<text>遠逐將軍節。春風嶺路千。開營桑海上。伐鼓瘴雲邊。衣褐參戎策。揮毫映幕蓮。臨行何所贈。媿乏繞朝鞭。</text>
<title>李子秀茅亭作</title>,<text>簡略城西宅。淸談是好期。地幽苔色遍。階靜樹陰垂。數片滄洲石。孤叢嶰谷枝。看君眞吏隱。閑趨少人知。</text>
<title>三淸洞</title>,<text>白首憐狂態。仙壇獨撫松。燒丹灰已死。抱石霧猶▣。亂瀑鳴幽壑。層陰下夕峯。披襟舒一嘯。鸞鶴杳無蹤。</text>
<title>題高弘載書齋</title>,<text>北里題詩罷。西隣日暯歸。杯樽隨處有。意氣古來稀。夜久燈花落。庭昏雨色微。搔頭朝欲起。愁絶趁衙衣。</text>
<title>秋日憶山中</title>,<text>佳期每不遂。悵望白雲歸。楓葉爛秋色。石門餘落暉。步林侵雨潤。甞果摘霜肥。坐想山中興。空令身欲飛。</text>
<title>白蓮菴。贈懶白上人。幷序</title>,<text>余於金剛遊也。見鶴於望高㙜。以未得見大沙門爲恨。今見我師於白蓮菴。留宿一夜。聞般若心經。然後知全吾金剛遊也。臨行以一律。爲他日面目之資焉。蓮舍依林麓。經窓入翠微。鳥啼深省處。花落久禪衣。刮膜蒙今啓。迷塵悔昨非。山遊亦多事。明日又東歸。</text>
<title>與諸益遊仁慶宮後苑</title>,<text>路入仙源邃。沿溪樹影重。坐來憐錦石。醉後愛風松。井想宸遊數。雲猶御氣濃。共携詩酒興。㟮屼對西峯。</text>
<title>夜宿三淸洞</title>,<text>地闢神仙窟。山圍太乙壇。脫身朱夏熱。揮麈白雲寒。月掛樽前樹。風生頂土冠。眞人若可遇。吾欲問還丹。</text>
<title>與子春遊三淸洞</title>,<text>携手坐松石。別懷今日開。聽君湖外咏。酌此山中盃。傲鳥窺人過。閑雲度壑來。仙㙜遙極因。鸞鶴幾時迴。</text>
<title>七夕</title>,<text>天上靈星會。橋邊瑞鵲飛。悠悠從古恨。脉脉淚沾衣。纖月橫銀浦。輕雲度錦機。須臾一夜盡。迢遆隔年歸。</text>
<title>寓居北里</title>,<text>萬事悲雙鬂。孤燈落一花。雨聲寒不絶。秋氣夜偏多。長嘯非關興。深居異避譁。虗窓近曙色。獨坐意如何。</text>
<title>贈別李子春赴全南右水營</title>,<text>湖右海南縣。水軍節度營。辟書今日至。鳴劒孟冬行。氣與波濤壯。心於瘴癘輕。元戎方有待。此去可論兵。又歲暮風霜重。故人向海隅。浮雲去不住。別意與之俱。檄倚將軍馬。詩成烈士壺。邊頭且無事。何處展奇啚。</text>
<title>擬雪後朝天</title>,<text>鳳城鍾曉雪初殘。珠樹玲瓏貝闕寒。藹藹晴雲凝碧瓦。蒼蒼落月凍金盤。歌成郢曲仙郞唱。花作宮梅玉座看。此日共知沾聖澤。佇聞嘉穗萬民歡。</text>
<title>大駕幸仁慶宮椒井</title>,<text>鑾輿初幸舊離宮。碧澗縈林御道通。祥鳳舞迎珠樹上。彩雲飛入幔城中。靈源巧鑿仙人井。聖意偏憐造化功。願與蒼生除疾病。千秋壽域樂年豊。</text>
<title>送李子春赴完山幕府</title>,<text>相逢之處卽相離。聚散居然一夢疑。河上去年曾折柳。樽前今日再題詩。泥深雪後郵亭路。春促湖南幙府期。正是江天鴻鴈北。莫令書信到來稀。</text>
<title>寄庾述夫</title>,<text>邊柳靑靑磧雪消。詞人正耐醉嬌嬈。新翻樂府文章好。縱獵春城意氣饒。遙羡塞門無束縛。獨憐窮巷任蕭條。平生我亦思投筆。時向西天撫寶刀。</text>
<title>秋夜禁直</title>,<text>秋思悽悽易斷魂。壁燈孤照雨聲喧。流光荏苒催寒節。半世蹣跚踏禁門。病渴難沾仙掌露。題詩空憶菊花樽。輕舟短棹應無恙。何處江山不故園。</text>
<title>奉次溫泉韵</title>,<text>溫陽自古有靈泉。聖祖神孫狩後先。一室天香湯上泛。四時陽氣地中宣。湖關日月低仙仗。燕峀雲烟護御筵。大德從來知有壽。擬將華祝獻堯年。</text>
<title>寓居北里</title>,<text>身似窮猿不擇林。數椽聊且寄書琴。草荒深巷無來問。雨過踈簷獨坐吟。上苑蟬聲喧夕照。北山霞色帶秋陰。浮生一任隨緣住。莫使閑愁謾惱心。</text>
<title>禁中立春</title>,<text>龍池龍躍水中春。氷坼波生楊柳新。藹藹祥雲輝紫極。遅遅麗日屬良辰。千年河水歸嘉瑞。萬壽南山對聖人。佇見黎民歌擊壤。堯天雨露四時均。</text>
<title>次人武侯廟韵</title>,<text>古廟丹靑積素塵。至今遺像拜行人。當年翊戴歸先主。亂世忠貞見老臣。日月長懸丞相表。風雲不盡錦江春。莫論漢賊興亡事。詞客千秋感慨新。</text>
<title>奉別洪川黃使君</title>,<text>初平奕世是仙眞。新領山鄕遠俗塵。海上蓬萊分咫尺。雲間鷄犬接村隣。深林虎豹逃藏日。一縣桃花爛熳春。閑卧自然玄化遍。手斟瓊液奉慈親。</text>
<title>與諸友遊三淸洞。用唐詩韻。</title>,<text>靈區盡日步山衢。澗水泠泠翠壁隅。松偃十尋靑羽盖。岳蹲千古玉香爐。晴雲影落題詩石。綠樹凉添泛酒壺。須倩虎頭傳勝事。風流不讓竹林啚。</text>
<title>詠史</title>,<text>英雄心事最堪悲。永夜燈前掩卷遅。可惜廉頗思趙日。還憐樂毅去燕時。畵牛竟售田單策。膠柱空爲白起資。成敗古來皆若此。虎爭龍闘一圍棊。</text>
<title>與諸友期遊白蓮峯未果。留飮子昭書齋。</title>,<text>蓮峯物色屆芳年。好事無端乏勝緣。坐想溪流淸瀉玉。遙憐壇草綠如烟。雲霞不入詩中地。日月還分洞裡天。把手更期休暇日。松間石上醉陶然。</text>
<title>遊奉先寺</title>,<text>古寺尋來度幾溪。雨餘烟靄望中迷。臨堦下馬鍾初動。倚樹看山日欲低。金碧煥簷蓮座淨。袈裟說法梵音齊。白頭媿我風塵客。謾愛雲林未定棲。</text>
<title>秋日與諸友遊蕩春㙜。山雨大來。仍留造紙署溪閣。</title>,<text>春㙜終日步山岡。夜宿武陵溪上堂。風透破窓燈影亂。月昏哀壑雨聲長。平生自有烟霞疾。放浪焉知鬂髮凉。乘興不愁巾屨濕。更憑危檻盡餘觴。</text>
<title>遊武溪洞。翌日書懷。</title>,<text>昨日同携詩酒朋。春㙜石窟恣探登。林間暝踏千峯雨。溪上仍吟小閣燈。勝地追遊知幾許。暯年光景易飛騰。歸來寂寞空齋卧。天姥烟霞一夢憑。</text>
<title>寂滅菴</title>,<text>蔓草籬籬舊道塲。春來空有雨花香。陰墻梵字含苔綠。老檜龍身拂霧長。往跡無因窺法相。此生何計上慈航。窮途擧目迷歸處。日暯山風吹滿裳。</text>
<title>奉別金水使赴全南左水營</title>,<text>韜鈐家世本雄啚。閫外新分卧內符。千里折衝須武略。一邊形勝是方隅。節臨左邑風行令。楗閉諸蠻水作區。遙想海營鯨浪息。笑延參佐日投壺。處處梅花照旆㫌。將軍千騎雪中行。天低鰲峀靑無際。風挾鯨濤怒不平。壯士玉壺談大略。佳人錦瑟奏邊聲。莫嫌瘴海飛燕跕。絶勝窮儒老一經。</text>
<title>寄題故人山庄</title>,<text>欲去不去故人庄。白雲流水歸夢長。已著淮南桂樹隱。更聞盤谷蛟龍藏。石床丹籙少塵想。蘿幌淸風生夏凉。早晩期君雲霧裡。此心耿耿何時忘。</text>
<title>觀武溪淋瀑</title>,<text>疾風駈雨震山隈。華岳層雲暗不開。萬壑奔川成怒瀑。千厓轉石殷驚雷。勢如白馬潮頭跋。雄挾黃河天上來。入夜喧豗聲不絶。却愁漂沒蕩春㙜。</text>
<title>與諸友會韓子藥樓</title>,<text>岳寺纔同僧鶴群。衣衫猶濕石林氛。坐來高閣飛踈雨。望裡何峯是白雲。一代風流傾洛社。百年詩酒動星文。塵區自有樓居好。不必丹丘問羽衣。</text>
<title>香林寺。憶同遊諸子。</title>,<text>秋色蒼蒼滿石屛。白雲飛落紫苔扃。題詩岳麓林中寺。憶醉梅花湖上亭。今日舊遊隨世故。暯天離思對山靑。寒泉落木饒淸響。安得聯床永夜聽。千仞翺翔鶴不群。蔚藍天逈隔塵紛。雨餘山水含僧氣。霜後峯巒揷劒文。大地何年曾立塔。道林無處不生雲。願騎白鹿靑厓裡。行訪茅山第一君。</text>
<title>病中次金富賢韻</title>,<text>窮居伏枕謝群才。勝宴空令爾輩開。只擬丹砂文武鼎。休爭綠蟻淺深杯。殘年臈近溪邊柳。生意春偸雪裡梅。照眼諸篇聊慰病。一時豪彩亦奇哉。</text>
<title>送金富賢山寺讀書</title>,<text>抱痾正憶禪齋靜。見爾擔囊向白雲。烏几一吟詩欲贈。石門山色眼中分。空潭挹雪烹香茗。丈室懸燈讀古文。舊日沙彌如問我。爲言潦倒縛塵紛。</text>
<title>三月三日。庾述夫與諸友遊三淸洞。余病卧書齋。悵然賦之。</title>,<text>春暯佳辰岳麓㙜。蘭亭遺俗屬群才。留連澗草縈新服。痛飮山花笑大盃。佳句何人推俊逸。白雲惟我阻徘徊。閉門終日深深卧。歎息流年老病催。</text>
<title>次杜詩白帝城韻</title>,<text>白帝城高天欲愁。眼中吳蜀盡憑樓。千秋割據英雄去。萬里羈危客子遊。北望風雲連朔氣。西來山嶽散江流。當關莫道金湯險。看取興亡一轉頭。</text>
<title>次張實齋梅花詩韻</title>,<text>踈影淸香兩絶奇。幽人不可廢吟詩。茶殘小閣僧歸後。月半空庭雪霽時。香吐參差竹裡萼。影橫淸淺水邊枝。何須說與東園賞。妙在人間春不知。江上無人雪擁村。尋梅不覺到黃昏。山頭片月初生魄。竹裡孤芳欲返魂。纔放一枝便成畵。未安數句還空樽。此中眞味淡如水。不有孫逋那可論。十年不見山中梅。詩句尋常亦帶埃。今日山中山雪霽。梅花樹下一筇來。寒香便欲換凡骨。白雪怳然開玉㙜。如此淸光何處見。坐携明月不知回。苔半枯槎雪半枝。踈花數點特環奇。曾逢野寺行吟處。尙記溪橋影落時。霜裡瘦形惟我似。月中淸韻少人知。玄都莫說桃千樹。只是春風艶冶姿。</text>
<title>贈山人行習</title>,<text>靑天璧月高難挹。碧海驪珠豈易探。孔釋古今能孰繼。簡編糟粕使人慙。二家源派雖云異。一理分明本不嫌。夫子無言佛空寂。了然神妙見同參。</text>
<title>塞上曲</title>,<text>海上秋雲拂畵竿。城頭暮角響初殘。衣無少婦城南寄。地接單于漠北寒。古塞屯田荒草合。長城飮馬獨流乾。還問幙府揀兵馬。都尉明朝向賀蘭。振鼓天山風滿旗。將軍原野獵歸時。金鞍踏雪羌胡馬。寶鋏生虹燕趙兒。幕裡飛觴能解醉。城南戰骨不曾悲。最憐楊柳梅花曲。月色燈光映翠眉。</text>
<title>公山旅舍書懷</title>,<text>終南回首阻音塵。錦水勞歌作遠人。雙髩易凋行路險。一瓢堪受在家貧。湖雲解凍初含雨。野雪消花已讓春。物色題詩添客恨。驛梅無賴動精神。歸來長鋏滯南州。豪氣全除百尺樓。雪白漢城牽遠夢。草靑江路喚新愁。乾坤納納空悲嘯。湖海悠悠獨倦遊。每被欺凌心轉拙。他鄕不可久淹留。</text>
<title>寄洛中諸友</title>,<text>消息湖關隻字無。錦江還似一成都。詩篇未售元戎幙。楊柳偏憐客子壺。千里雲山迷北望。九霄風翮媿南啚。心膓寸鐵探猶在。知我其唯舊酒徒。仙㙜景物近如何。詩酒風流定匪他。芳草暖添晴後色。白雲飛落醉時歌。異鄕誰共尋春興。勝地空憐濯錦波。彩筆驚人年少事。衝星氣象已無多。</text>
<title>遊洞鶴寺</title>,<text>知名洞鶴愜曾聞。殿宇新開後劫焚。盡日窓喧舂壑水。半天樓入度山雲。蓮花妙法非塵牘。金粟如來是我群。信宿禪房淸意足。異香生袖濕氤氳。峰峻烟霞未解陰。蕭條朔雪護禪林。溪聲不猒流僧梵。花色全慳助客吟。鴈塔幾人名剝落。鶴岑今我嘯登臨。恒河沙復沙無數。箇箇黃金照佛心。</text>
<title>呈公山李判官</title>,<text>公山控扼是雄州。半刺風流亦古侯。名閥早知多補衮。大才聊欲試分憂。碑騰百里區中頌。箸贊元戎幕裡籌。北闕黃金褒美政。過都他日見驊騮。</text>
<title>人日</title>,<text>今日熊州節屆寅。故園歸思益傷神。香仍過臈盃中蟻。綵動迎春勝裡人。柳色不禁新歲物。梅花空報舊佳辰。緬懷高適題詩興。異代風流悵莫親。</text>
<title>立春</title>,<text>東風吹雪氣氤氳。水底魚龍欲作雲。林鳥已知花裡語。村翁相告野中耘。登盤細菜來何處。滿眼新醪憶舊群。節物漸看時序換。客愁南北路猶分。</text>
<title>次統軍亭韻</title>,<text>衝冠壯髮倚崔嵬。漠漠胡天眼一開。落日初臨荒戍盡。皁鵰橫歷大江來。浮雲西北燕關滿。幾日衣冠漢使迴。華檻醉筵今寂寞。笛中楊柳暯吹哀。</text>
<title>次永嘉㙜韻</title>,<text>雙眼乾坤有此㙜。長風萬里海天開。鵬過直辨三千水。龍戱常愁咫尺雷。採藥秦童定何在。連檣蠻舶數能來。登臨忽洒傷時淚。不擬觀濤作賦才。</text>
<title>雨中與諸友。會韓子藥樓。</title>,<text>好是韓康賣藥樓。酒樽碁局客常留。峰雲狼藉風駈雨。宮樹參差氣覺秋。倚檻山川供賦興。騁眸天地入神遊。欲將勝事誇他日。安得丹靑似虎頭。</text>
<title>題中興寺樓上</title>,<text>石門殘照影參差。岩上鴉翻楓葉時。一壑泉聲僧閉戶。滿樓秋色客題詩。雄啚已廢將軍堞。妙躅猶存太古碑。明日欲登蓮岳去。嘿思千仞倚欄遅。</text>
<title>送林子昭赴燕</title>,<text>裨將燕行是或非。似君膺選古來稀。腰間白羽恩光動。手裡金鞭意氣揮。千里壯遊徑鶴野。九邊寒色攬貂衣。高吟不作衰年別。佇見靑天有怒飛。</text>
<title>重陽後二日。與諸友遊蕩春㙜。</title>,<text>約來不來九日筇。今朝始得步高松。山風故欲吹狂帽。詩興還同詠兩峯。千古酒盃何限醉。百年天地更相容。霜鴻落木催遅暯。黃菊丹楓處處從。</text>
<title>奉別京畿姜水使。</title>,<text>明時秉鉞出儒冠。文武才能古亦難。節度雄名兼府伯。韜鈐餘力濟窮殘。蛟龍澤近㫌門濶。島嶼雲影羽扇寒。三道樓船歸統轄。幙中談笑息狂瀾。殊錫將軍印如斗。勳封又襲舊家聲。榮光滿路鳴征駟。壯氣衝波沒巨鯨。共識聖朝宜補衮。只緣陰雨重修兵。赤心報國紆籌策。永保金湯海上營。</text>
<title>送庾述夫赴燕</title>,<text>廣陵危悃相公伸。歘見陽春布澤新。阮藉自來名下士。范雎寧久簀中人。乃知附驥馳方遠。不獨凌雲筆有神。策馬翩翩西出塞。男兒得意是通津。天下雄關燕北門。爾令駈馬歷城墩。商姬賣酒衣皆繡。戰士彎弧臂似猿。易水悲風孤劒動。金㙜落日覇啚翻。從來庾信哀詞賦。古國興亡莫再論。</text>
<title>上息菴金尙書</title>,<text>天爲邦家命大材。藝均文武事皆該。身當社稷安危際。望協乾坤整頓才。白日揚㫌兵屢閱。靑雲曳履講尙陪。宸心倚重非徒爾。新賜金章幙府開。盛業輝煌奕世傳。尙書風彩相公賢。承家大志靑萍在。報國孤忠白日懸。賦就誇胡推羽獵。策存無戰止戈鋋。始知任重唯弘毅。武略文猷緫獨專。三十年來餘病癯。早從門下挹英啚。光懸台宿連卿月。氣肅牙璋與虎符。恩渥更霑新雨露。弓裘不改舊䂓模。大哉前後經綸業。瑞世奇毛峙碧梧。</text>
<title>三淸洞避暑</title>,<text>雨洗天壇瓊樹林。烏巾恰好步凉陰。白雲逈帶神仙氣。流水淸含太古音。封禪有文披玉檢。鍊丹無術化黃金。悠然一發薊門嘯。萬壑松風散我襟。</text>
<title>次高弘載藥樓韵</title>,<text>四面靑山兩眼來。一軒淸景洞無隈。雨收溽暑今朝去。雲帶秋陰萬里迴。豪興任他圍賭局。老吟猶得免浮盃。飄然末至者誰子。復見相如不世才。</text>
<title>憶林子昭。時在奉恩寺。</title>,<text>遙想禪宮獨坐凝。暖風晴日滴簷氷。梅花亭古巢馴鴿。貝葉經殘問老僧。每夜雲林空有夢。少年湖寺數携朋。多君物外耽閑趣。散步香㙜塔影層。</text>
<title>李子春挽</title>,<text>天無私覆理無疑。見爾平生最可悲。人世百年終結舌。九原何處細銘碑。離歌詎復關山曲。痛哭如今薤露詞。萬事盖棺俱已矣。煢煢獨奈有妻兒。</text>
<title>松都懷古次韻</title>,<text>衰草荒原見故都。麗家大業此窮途。只今符讖傳雞鴨。從古山河壯版啚。雲冷高㙜龍御斷。日沉千嶂鳥飛孤。傷心善竹橋邊水。嗚咽東流倍起吁。</text>
<title>中興寺。次玉湖族叔與李子秀用盧綸韻見寄韻。</title>,<text>滿樓峯色綠生陰。一枕溪聲晝夢深。慧日轉空橫石塔。法雲垂地鎖珠林。非關謝朓登山興。正似維摩抱病心。藥鼎經床岑寂甚。披蘿誰肎遠相尋。</text>
<title>與諸友遊少林窟</title>,<text>▦花峰倚白雲㙜。秀色葱葱自北來。一日陰晴無▣候。萬林烟靄未全開。移筵喜得蒼苔窟。脫帽頻呼綠酒盃。眺賞世間難衮衮。更携餘興共遅回。</text>
