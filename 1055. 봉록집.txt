<title>寄李子華 夏祥</title>,<text>溪亭頗瀟灑。松栢繞爲林。微風漾曲池。白雲生遠岑。未到山中廬。已有塵外心。其二微雨藹蒼翠。草木日以長。孤襟澹無慮。幽逕悄獨往。水流那終極。禽啼自下上。其三雜花昏如霧。朝日上層壁。寂寞抱孤桐。夷猶在中壑。高人不可攀。悵望雲山曲。</text>
<title>過南漢叟 紀雲 家不遇</title>,<text>一逕寒華發。滿庭黃葉飛。園林九秋盡。鞍馬幾時歸。地僻聽殘籟。天長見落暉。孤亭臨水閉。棲鳥度巖扉。</text>
<title>稚松</title>,<text>護出荒榛裏。栽臨碧澗潯。弱根能得地。踈葉未成陰。已蓄干霄氣。先存傲雪心。棟樑應汝待。樵斧莫相侵。</text>
<title>閒趣</title>,<text>我家谷口住。穿樹一蹊微。風暖幽禽語。門深過客稀。草華孤自映。林雨暗成霏。時向淸溪去。逢人坐不歸。</text>
<title>懷南海叟 紀溟 兄弟</title>,<text>風泉流日夜。虫語繞亭㙜。南子歸何晩。西園歲欲催。潭虛雲不住。山暝月初來。萬事愁搖落。長歌酒滿杯。</text>
<title>郊居</title>,<text>雨氣通畦白。雲陰覆郭低。酒醒西閣暮。幽鳥向人啼。</text>
<title>郊園</title>,<text>郊園多暇日。坐卧一樓閑。岳色隨時改。牛歌幾處還。春陰浮野草。水氣帶荊關。桃李催相發。霏微雨滿山。</text>
<title>送子華發靷。夜坐有感。</title>,<text>靈車西渡水。一去復難親。何處起新塚。寒燈泣故人。草虫鳴切切。山雨墮頻頻。物候淸秋異。孤居誰與隣。</text>
<title>咏秋月</title>,<text>樓高時極目。明月夜多寒。一氣含淸露。斜輝動遠灘。暗驚愁裏照。偏入客中看。相送餘情在。隨人下曲欄。</text>
<title>杖策</title>,<text>杖策行山逕。逢人坐水樓。鳴虫與寒杵。寥落四隣秋。</text>
<title>甕牖梅</title>,<text>仲冬。余往候沙川川西。新搆一草屋。用甕口作牖。牖中蓄小梅。從其內擧火。影在半壁。如月輪升天。見者皆絶倒。用座中韻。賦呈一詩。梅龕甕爲牖。留看曉燈前。影滿月中樹。花搖鏡裏天。稚陽藏氣穩。虛魄抱光專。䨥美長相合。孤高化外權。</text>
<title>別子靜族叔 亮行 歸驪江</title>,<text>澤國荒寒不可行。龍門寺下問歸程。山川儘美非吾土。骨肉相望在北城。松閣杯樽天欲暝。峽灘帆楫雨初晴。雲林何處同携手。離別風塵白髮生。</text>
<title>到玄江。和主人韻。</title>,<text>白髮無塵事。滄江有草廬。天光浮酒斝。帆影度牀書。飄泊還成趣。狂歌不願餘。時時輕棹出。細雨釣春魚。</text>
<title>潮月</title>,<text>月出猶含郭。潮來欲蕩扉。圓輪豈曾缺。逝水有時歸。一理元微竗。千秋自是非。金波渺萬里。長嘯坐漁磯。</text>
<title>薄醉</title>,<text>薄醉西湖酒。高樓枕簟淸。無停水空逝。欲墮月猶明。船語侵籬過。漁燈繞砌生。風烟極瀟灑。卜築背孤城。</text>
<title>江山</title>,<text>江山往跡水滔滔。獨夜登臨漢北臯。逋老村墟餘古木。尙書門巷雜荒蒿。遙汀颿逐踈星轉。絶岸樓爭落月高。竹裏故人多感慨。巴陵西去買春醪。</text>
<title>夜望</title>,<text>滚滚滄江水。雲濤百里開。深涵山翠靜。平泛月輪來。孤颿寧愁濶。輕鷗不見廻。風烟迷極目。橫笛坐高㙜。</text>
<title>細雨</title>,<text>雲烟遞明晦。江白雨生虛。借勢風高處。交光日漏初。漁期猶可緩。農務不堪踈。十里平蕪綠。冥濛隔水居。</text>
<title>舟游西湖</title>,<text>積雨初收巴陵郭。江日澄鮮江水綠。村南老叟來相待。官舫晩艤倉樓側。泛泛中流絲管發。烟濤百里望何極。蒼槐陰深逋老邨。半月墟傳古相宅。長灘西下更渺然。蚕頭倒影千丈碧。狠石盤互魚龍窟。樛枝隱約鵂鶹壁。山川幾閱華使游。父老猶傳滿江曲。翠軒三洲極汗漫。我亦扁舟溯遺跡。文章一代仰高名。人生百年如過客。雲空水逝寧須問。有酒盈樽且堪樂。沿洄上下不可窮。鳴櫓長浦日已夕。驚禽磔磔雲沙濶。遠烟澹澹洲渚白。江光暝色紛蕩薄。長歌短唱意自適。請君莫輕此日游。歸到城南應相憶。</text>
<title>有懷</title>,<text>倚杖柴門逈。東風雪滿臯。深松元自翠。纖月未能高。遠客春同住。孤歌夜復勞。雲濤上游濶。二月有輕舠。</text>
<title>雪夜送客。仍懷東林有作。</title>,<text>客來雪初積。客去雪猶翻。明月幾時出。遙山不肎昏。窓間留短燭。床下倒虛樽。政憶袁安宅。寥寥獨閉門。</text>
<title>書感</title>,<text>靑橋積雨漲深溪。白麓歸雲繞遠堤。獨有庭松迎我立。誰將樽酒爲君携。游絲極目千家靜。落日傷心數鳥啼。一別江樓人事變。城南舊路草萋萋。</text>
<title>送鄭大以 師濟 南歸</title>,<text>北谷窅且曠。中有細路縈。時物日華滋。幽禽相和鳴。風雨一蕩薄。落花滿孤城。東天猶自暗。西日忽復明。別思渺何極。春陰苦難晴。仰視浮雲色。悠悠還北征。</text>
<title>朝起喜晴</title>,<text>澗柳風輕聽鳥歌。巖扉日出見人過。空原處處春耕早。夜雨山中水脉多。</text>
<title>過韓魯瞻 泰增 故第。感懷。</title>,<text>老馬尋幽逕。蒼狵識舊顔。如何開榻處。空自掩荊關。寒日無多照。浮雲不復還。樓居眞逆旅。埋骨竟靑山。</text>
<title>過齋谷李聖輔 明翼 家</title>,<text>毁譽身外在。哀樂夢中過。窮巷掩門卧。春愁奈病何。斜陽空復照。芳草不禁多。家國平生恨。滄浪一曲歌。</text>
<title>東山歌</title>,<text>東山少年喜脫略。志如鷹準貌如玉。漁樵浪跡人爭笑。卿相遺裔誰復識。歲律其暮北風烈。悲歌過我城西宅。擁爐寒窓松炭熱。彈棊靜夜梅花落。醉來忼慨縱高咏。欹巾不整自風格。揮灑千篇鬼神驚。八叉奇才世無敵。啁啾誰能抗聲調。凌駕時復出頭角。盛名從古易招尤。何不逡廵蘊其德。</text>
<title>竹裏館夜集</title>,<text>中洲鴻鴈夜猶徂。月出樓㙜斷岸孤。匹馬江天遲不發。故人樽酒劇相娛。數邨燈火微分嶼。遠樹星河欲蕩湖。官舫前游多歲月。巴陵山色隔荒蘆。</text>
<title>送客</title>,<text>樓㙜三月暮。鞍馬數人歸。夕照翻沙鳥。春陰動水扉。烟波空浩渺。崖路轉依微。經歲覊游恨。江城聽鴈稀。</text>
<title>再過江上春望</title>,<text>雨晴沙渚濶。駐馬望悠然。巾服迎新旭。山川憶舊年。野鴻初背郭。江柳盡浮天。爲問維舟處。巴陵烟水邊。</text>
<title>雨晴</title>,<text>月與天光滿。江通野色長。蒼蒼迷一望。凉意曉侵床。</text>
<title>微雨</title>,<text>樓閣平如滿。空濛雨氣來。棲鴉渾不動。遠樹暝難開。稀滴簷間竹。輕沾石上苔。山童還有課。巷北種桃回。</text>
<title>霖雨乍開。過巷南拈杜韻。</title>,<text>雨聲時斷續。入洞更多聞。側徑喧流水。空墻起暝雲。林蟬頻自墮。風鳥未成群。漠漠中峯黑。西樓不可分。</text>
<title>夜雪</title>,<text>孤城今夜雪。極目自生愁。黯黯霾高月。駸駸度遠樓。風雲色初變。江漢勢同流。爲客驚相看。西方歲月稠。</text>
<title>獨立</title>,<text>雲嵐生澗壑。松石繞柴門。獨立空山道。遙望隔水邨。天晴看正色。月落有餘痕。淸境默相會。題詩到北園。</text>
<title>上元</title>,<text>王孫俠氣昔年多。海妓猶傳愛愛歌。明月西橋愁白髮。幾人簫皷巷前過。</text>
<title>早夏眺望</title>,<text>滄浪水濶繞齊陽。小嶽樓高夏日凉。碧樹流鶯深不見。佳人寶瑟醉相將。縣門皷角灘聲轉。邨落鷄豚野色長。歸棹晩移高馬渡。江天柳絮意茫茫。</text>
<title>過李易甫 普行 杵浦別墅</title>,<text>路出蒼槐岸。波瀦白鳥居。微風動舟楫。落日滿村閭。背郭常無事。臨湖或講書。耕田人盡出。隣媼賣靑魚。</text>
<title>四忠祠遺墟</title>,<text>老木西江渚。忠臣舊廟門。秪今餘數礎。何處問遺魂。城日晴常翳。林鴉晩更喧。悲歌春漠漠。歸棹近黃昏。</text>
<title>晏起</title>,<text>楊花飄蕩映三池。境僻柴門睡起遲。老檜蒼山樓寂寂。深藤白日雨垂垂。鶯啼古洞春歸後。鵝浴淸溪水暖時。南郭騷人多白髮。閒愁寄我落梅詩。</text>
<title>暮雪</title>,<text>暮雪無端緖。重陰翳燭輝。風高頻灑幘。樓逈更侵衣。凍鵲驚人落。寒狵吠客稀。風流西北巷。多醉竹軒歸。</text>
<title>齋居</title>,<text>我牖向東開。恰受朝日暾。對書還不讀。冲漠意彌敦。孤影獨相守。顧視如可言。天遊在一室。衆竗卽此門。虛己守玄牝。澄心勒奔猿。千秋李伯陽。著書得其源。</text>
<title>龕梅</title>,<text>孤根盆上土。踈影雪中天。懶發還驚臘。深居似惜年。淸癯隣水石。瀟灑絶風烟。獨出群芳首。春光暗自專。</text>
<title>紫霞洞歸路</title>,<text>林蹊多曲折。獨往意逾閒。不識泉鳴處。樓高落月間。其二衆壑微添雪。柴門曙色寒。故人松下立。隔水遠相看。</text>
<title>夜過山家</title>,<text>三五昏星老木墟。烏鴉飛盡碧天虛。高人自有巖居樂。翁看寒梅兒讀書。</text>
<title>秋夜</title>,<text>簷鐸風不定。林臯雨欲斜。危樓臨水出。響急滿池荷。</text>
<title>對月</title>,<text>亭亭月初滿。層閣逈臨堤。遲上陵松外。先明水店西。圓輪看更大。晴影望還迷。流照淸樽裏。騷翁卧北溪。</text>
<title>宿南漢寺。有感。</title>,<text>驚鴻爲誰急。老菊更堪憐。風雨孤城夜。樓㙜九月天。佛燈愁共照。松籟夢相連。今古不平恨。憑欄聽石泉。</text>
<title>夜坐</title>,<text>霜落天逾碧。山空月轉明。草虫如有意。飛入竹間鳴。</text>
<title>飛花</title>,<text>亂逐春愁動。高侵曙色迷。隨風時入戶。羞殺滿庭泥。</text>
<title>西園</title>,<text>君來自滄海。我病在城根。不見十數載。重逢舊林園。對酒不相酌。高哦望石門。翳翳垂柳逕。蒼蒼老槐原。返景忽相照。鳴禽稍復喧。氣候變朝暮。幽趣在忘言。隨處且爲樂。聚散何足論。</text>
<title>幽居</title>,<text>翳翳谷中雲。茸茸原上草。無人問幽居。落花長不掃。</text>
<title>西郊</title>,<text>步屧穿林出。嚶嚶野鳥鳴。風花一村暗。雲日半川明。春暖客衣重。谷深僧語淸。書菴知遠近。松樹暮烟生。</text>
<title>與得初弟。會太古亭。命韻共賦。</title>,<text>溪嵐林雨氣昏昏。薄暮鳴禽滿樹喧。春盡長安稀出洞。山深太古獨關門。空園松翠分三逕。流水桃花繞一村。靜裏頻成眞率會。晴霞谷口故人樽。</text>
<title>西溪。與漢叟同賦。</title>,<text>林鶯啼不盡。流水一樓淸。地僻眠常懶。春歸髩獨明。岸花風處落。庭草雨中生。隣友留相看。樽醪澹澹情。</text>
<title>店次。未曉徑發。</title>,<text>古木烟生暗。蒼山月照虛。偶然騎馬出。轉覺與人踈。野色行無盡。泉聲去有餘。橋西迷失路。何處是村居。是。一作覔。</text>
<title>暮投永山村</title>,<text>峽星稀更出。崖雪凍仍留。鳥雀投林盡。吾行亦可休。</text>
<title>登駕鶴樓</title>,<text>危閣崢嶸細路橫。西風寥廓起遐情。三淸僊馭幾時至。九曲風灘盡日鳴。蹙蹙群山盤地小。茫茫廣野接天平。石門騎馬空惆悵。十二欄頭暮靄生。</text>
<title>黃澗道中</title>,<text>南州荒絶爲誰留。行役悠悠歲暮愁。層嶂揷天猶有路。長風捲地獨憑樓。經霜老栢渾深翠。出峽鳴灘盡急流。千里家鄕頻入夢。錦江波濶繫孤舟。</text>
<title>曉行</title>,<text>蒼蒼月西沒。悄悄客南征。前路猶多險。覊愁轉不平。松雲深更暗。岸雪遠還明。馬首江聲濶。樓㙜出錦城。</text>
<title>會蘭谷</title>,<text>北門一路繞蓮岑。㓒叟西來淚滿襟。孤鶴蒼茫頻顧影。斷絃悽咽不成音。水流古洞樓㙜盡。雲起空園草樹深。歸卧長安還作客。重陽風雨動悲吟。</text>
<title>尋嵐㙜不遇</title>,<text>雲蘿迷澗曲。華岳碧嵯峨。何處問遊子。移時坐北阿。松聲一逕暮。禽語古墻多。日落平沙濶。孤懷且復歌。</text>
<title>月夜。過遠心庵。</title>,<text>巖高橫細路。寥濶洞中天。淸滿空庭月。孤生暝竈烟。鵲棲田際樹。人汲石間泉。寂寞茅齋裏。蕭條憶舊眠。</text>
<title>到嵐㙜。聞嵐叟 趙宗林 往留南山下。徑歸溪園。</title>,<text>已知南郭遠。猶望北山峨。曳杖歸空巷。懷人立斷阿。鳴虫霜後少。流水月中多。坐惜秋光晩。詩成獨自歌。</text>
<title>送人至平沙</title>,<text>鳳麓嵯峨石逕迷。離愁黯黯隔溪棲。晴沙上下分人影。斜月猶懸古廟西。</text>
<title>家弟中癸酉進士。應榜歸家。</title>,<text>丹雘石門開。日月長相照。襴衫與幞頭。來拜文忠廟。</text>
<title>十月十八日。過祀事。曉隨家弟行省掃淹峴。</title>,<text>風雨廣陵道。今行不敢遲。空餘諱日淚。無奈昊天悲。癃疾猶吾在。榮華豈汝期。燈前泣相送。鶴髮有偏慈。</text>
<title>雨晴出東郊</title>,<text>並轡東門路。天晴意渺茫。廣陵逢十月。落木見寒霜。野日當人出。灘雲傍馬長。林烏自有樂。繞樹競飛揚。</text>
<title>省先墓志哀</title>,<text>露積峯高下馬行。松楸入望淚先橫。窮民從古元多恨。穉弟如今得小成。故里風霜經百劫。他鄕簫皷上孤塋。泉㙜倘有承歡地。願續人間父子情。</text>
<title>夜過鶴汀</title>,<text>樓㙜林際出。鸛鶴月中翻。不覺舟行疾。已聞人語喧。簫歌臨渚逈。邨落近江昏。問爾意何似。西湖是故園。</text>
<title>舟入杏湖</title>,<text>舟行不知遠。忽已過江城。近岸人家出。遙洲漁火明。波光風稍定。颿影月初生。更有笙歌響。能令閭里驚。</text>
<title>明日舟發</title>,<text>杏浦東南松竹幽。龍臯橫斷大江秋。可憐落日回舟處。空憶前宵泛海遊。高帆含風簫更咽。鳴灘雜雨鴈同流。城南歸路連潮濶。父老相望立渡頭。</text>
<title>次得初韻。贈金季潤 相肅。</title>,<text>蕭踈華髮又逢春。混跡風塵誰與親。麋鹿山林元自適。猿狙冠服竟非眞。道書官廨懸燈夜。御膳天門待漏晨。末路淸高惟汝在。橫金鳴玉幾多人。金季潤斷科。從蔭路出。故云。</text>
<title>捉魚吏</title>,<text>捉魚吏捉魚吏。四月五月長江曲。扁舟逐波去復廻。鬢髮髼鬆坐蓬屋。日日鞭扑遍閭里。直恐銀鱗不盈尺。朝瘴暮靄衣盡濕。江風刮面面皮黑。無復豪情跨汗漫。苦有職事相迫促。茅屋烟火極蕭條。日暮且向江邊宿。</text>
<title>漫題</title>,<text>梧桐百尺覆墻幽。竟日高吟卧北樓。送客出門山色暮。碧天明月在欄頭。</text>
<title>遊大隱巖</title>,<text>崖斷雙溪合。林深一逕紆。山光連古郭。人影度平蕪。絶壑風來遠。長松月出孤。新醪沽滿眼。隔水有招呼。</text>
<title>閒行</title>,<text>倚杖柴門數遠鴻。西風華髮石橋東。霜林墻角高低見。樵路山腰曲折通。洞濶孤雲飛不去。潭淸秋日照成空。興來往往高歌發。萬里灘邊有老楓。</text>
<title>送李文素 英冕 南歸</title>,<text>南峽親朋少。君歸意若何。聽鷄林下屋。立馬雨中坡。衆壑秋聲起。孤城曙色多。寺樓講書約。寥落竟離歌。</text>
<title>偶吟</title>,<text>郭北有長谷。谷盡出高樓。里巷人不到。白日閒悠悠。眠食任其眞。衣帶懶不收。山鳥啼冥冥。墻花落枕頭。閒趣自相關。窮餓豈足愁。嶽色當戶牖。長對片雲浮。</text>
<title>會城南</title>,<text>岳麓行相近。樽醪坐更遙。寒花不嫌晩。細雨欲侵朝。華髮驚秋盡。高情厭世囂。天風多落木。江漢路迢迢。</text>
<title>雪中。與客會洪伯孝 樂純 家。梅花爛開。促膝高吟。不覺夜深。及出門。客又奪騎徑走。余病不能徒。遂還入開戶。伯孝獨坐梅樹下。意翛然可樂。相視一笑。拈韻賦一律。</title>,<text>臘梅消息動。幽興在君家。醉客徑騎馬。閑人獨看花。雪窓明短燭。石鼎煑餘茶。一笑廵簷坐。天寒意更賖。</text>
<title>雪中。與季潤登西㙜。</title>,<text>巷僻人烟踈。山寒車馬絶。郞官興獨高。折竹掃巖雪。</text>
<title>上元吟</title>,<text>甲戌上元。治酒食。會得初精舍諸人。迎月而至。聽鷄而返。淋漓迭宕。以極其樂。而今分散南北。前遊之跡。漠然不可復尋。况大雨徹宵。咫尺不能通。如隋城伯，連山客。遠不可致。在京者。亦皆阻絶。意悒悒不樂。爲述長句。以見余志。去年上元醉相邀。共踏明月郭西橋。今年上元愁孤卧。獨樂亭下雨蕭騷。長安禁酒酒未沽。簫皷聲沉街燈滅。隋城連峽路云遠。南郭高人書亦絶。阿季又與洪子病。幽期寥落越山顚。勝賞豈獨上元月。一年之中十二圓。雖無綠酒杯中滿。自有明月天上懸。何時與君共携手。去看淸輝九街前。</text>
<title>上元雨</title>,<text>去年看明月。今年聽寒雨。寒雨滴滴廣通橋。橋上橋下人如霧。踈星出沒天色昏。不見人面但聞喧。喧聲稍息雨不絶。中天明月幾時出。看月莫如上元好。踏橋莫如九街道。嗟爾長安遊俠子。雨中擊皷徒懊惱。</text>
<title>滄海月</title>,<text>滄海月滄海月。月色寒通金剛雪。蕩漾銀輪波濤驚。削立玉屛氛翳絶。君從滄海郡。過我漢陽城。安得携君月下去。共上峯頭吹玉笙。人生局促塵埃間。寥落篇詩寄遠聲。</text>
<title>會西園述懷。示諸宗族。</title>,<text>乾坤一浩蕩。頭白漢城塵。志苦懷明主。身衰念老親。平生存至性。忠孝重斯倫。有蔚淸溪曲。爭稱厥里仁。綱常長不墜。繪像儼如新。洞有皇明日。山藏太古春。雲仍居並屋。棹楔仰爲隣。傳世遺風遠。良辰脩稧頻。園林稱地勝。杯酒見天眞。濩落風塵夢。優遊花樹茵。榮名豈足慕。庸德只堪遵。試聽五倫曲。遺詞泣鬼神。</text>
<title>登雲㙜觀燈</title>,<text>十里樓㙜繞管絃。群燈搖蕩接風烟。夜珠街逈星俱動。曙鏡橋高月共懸。平壓千家光燭地。遙連雙闕氣薰天。禁城誰作山棚會。浴佛淸光萬古傳。夜珠，曙鏡。皆地名。</text>
<title>待客</title>,<text>流水潺湲山鳥啼。幽期怊悵故宮西。無端風雨催春盡。一樹桃花落滿泥。</text>
<title>咏落花</title>,<text>繁華非夙昔。飄蕩任西東。脉脉背人遠。冥冥墮地同。輕風吹更起。落日映還空。送客靑春暮。孤吟倚舊叢。</text>
<title>和季潤韻。示金景玉 福鉉。</title>,<text>漢水流千里。風花愁殺人。飛騰平日志。旅泊幾年春。捫虱單衣弊。騎驢白髮新。長歌愁薄暮。車馬滿城塵。</text>
<title>送別</title>,<text>浮雲漭蕩海生波。醉哭醒歌恨若何。騎馬長安春欲盡。錦州城外落花多。</text>
<title>隣舍命韻</title>,<text>花陰開小逕。柳外出層樓。斜陽將作別。高處逈生愁。泉脉池常滿。山光鳥共浮。靑驢嘶更去。離思動南州。</text>
<title>朝起落花滿庭</title>,<text>園林日日損春華。車馬初稀水上家。知是東風前夜急。滿庭飛落隔隣花。</text>
<title>寄遠</title>,<text>江漢向東流。鴻鵠正高翔。人生各有願。天涯長相望。浮雲萬里起。明月忽無光。誰辨蠅矢巧。難展驥足良。風波畏相及。掇棹少彷徨。志事易蹉跎。沉憂結中膓。世人詎能識。親愛獨嗟傷。</text>
<title>登屋後小麓。暮還。</title>,<text>花木經春晩。樓㙜永日閑。境深有誰至。興盡且孤還。巷口隨流水。墻頭望遠山。隣兒偸杏走。含笑倚荊關。</text>
<title>歸家</title>,<text>吾家溪上住。瀟灑遠塵衢。雲氣深生屋。墻陰半出梧。飛流濺馬渡。空谷應人呼。路入松亭去。山光隱有無。</text>
<title>出谷</title>,<text>崖古逕苔綠。泉鳴壇樹凉。斜陽催別恨。人影度橋長。</text>
<title>雨晴</title>,<text>蒼凉萬里瀨。霽色滿高軒。日出遊人至。風輕浣女喧。靑槐連北巷。流水抱西村。獨與陰晴會。終朝坐忘言。</text>
<title>聽雨懷人</title>,<text>停雲迷遠陸。積雨暗高園。今夜南歸客。相思何處村。溪流空復漲。林月只長昏。忽憶看花夕。天晴卧北軒。</text>
<title>山行</title>,<text>行到空山裏。臨流獨倚杖。古屋如斷岸。蓬蒿生其上。人語在深處。炊烟或微颺。依依石門間。靑山長相向。古意正那際。欲去還惆悵。</text>
<title>別江都相</title>,<text>魯泮撤師席。周郊頒策書。人應須國器。地是近王居。海日迎征旆。江雲擁畫車。甲津秋水盛。懷古意何如。</text>
<title>書懷</title>,<text>落月西城夜。飛花北里春。寸心無處見。末路更誰親。衰朽非緣疾。窮居不怨貧。空餘千里夢。江海有歸人。</text>
<title>閑居 三首</title>,<text>余家在萬里瀨。正與東岳相對。月出其巓。光動前灘。灘邊棲鵲。𠹳𠹳驚起。又有林木間。簫聲寥亮。不見其處。余徘徊良久。有感於心。用著于篇。以示同志。屋東鑿小牖。俛仰對高山。月出有常處。雲起忽無端。邂逅成文彩。玲瓏照其間。灝氣無時發。使我長相看。右東嶽明月拂秋樹。驚鵲失其群。誤落淸溪沙。旋入故宮雲。孤影已不見。哀音尙有聞。夜色共蒼茫。遠近那可分。右驚鵲山氣多悽黯。秋陰滿孤城。簫聲忽高起。裊裊雲間橫。石瀨一何急。落月還復明。隨風入我處。惆悵倚空楹。右遠簫</text>
<title>下鄕</title>,<text>下鄕有賤士。衣冠弊不鮮。暮宿西江曲。朝行南郭前。達官自何來。吏卒爭喧呵。昔者同席友。今日車上坐。意氣驕且盈。揚揚過九衢。屛營市巷側。貴賤一何殊。車行若流水。倐忽不可留。瞻矚盛容光。仰望亦何由。猶復立踟躕。顔色要蹔親。視之如不見。羞殺行路人。榮貴豈足恃。故舊難棄捐。咏彼車笠謠。空懷古人賢。</text>
<title>約會城南</title>,<text>高枕雨連郭。鳴琴風在軒。淸秋望不極。臨水有孤村。</text>
<title>早過墻西</title>,<text>巷僻多朝露。峯高出遠暾。隣家人未起。庭樹鳥爭喧。細澗鳴巖竇。寒花倚草根。秋來頻獨往。凉意滿林園。</text>
<title>西風</title>,<text>西風日夕起。惆悵倚荊扉。畦菜霑踈雨。園槐翳落暉。寒蟬鳴更急。飛蜨去無依。惜此芳華盡。坐令玄髮稀。</text>
<title>好雨</title>,<text>籬根響流水。屋角來淸風。松林遠起色。細雨一濛濛。園藿與畦菁。滋綠迷西東。霈澤一何均。生意各不同。廵圃日有事。長歌一村翁。</text>
<title>田家歎</title>,<text>八月霜未落。田家草樹盛。人烟時斷續。行潦被石逕。今年節候晩。黍稷猶未熟。老叟扶杖行。小兒隨且哭。終歲服其力。無以充口腹。廵田亦何益。垂淚還入家。達人何由知。窮者爲相嗟。顧彼巷南宅。僕御日飽歌。</text>
<title>秋雨</title>,<text>嚴霜不早降。惡風亦已休。寒雨忽爲灾。平疇蕩洪流。早禾偃不起。晩禾汩未抽。水冷難結實。何以望其秋。</text>
<title>林居雜咏</title>,<text>山齋白日閒。楡柳垂其陰。黃鳥久已寂。玄蟬發淸音。抱志守寂寞。歲月空見侵。</text>
<title>明月</title>,<text>秋空萬里長。明月自徐行。皎皎揚淸光。盈盈凝素精。浮雲忽相踰。蕩若波濤驚。非無埋暈重。已自出輪高。四方同一照。天衢何其遼。濶能包山海。細可辨秋毫。懸象本自明。幽陰詎敢欺。我願保其光。萬古長如玆。</text>
<title>秋夜</title>,<text>落月含山盡。秋陰翳孤村。幽人不能眠。曳杖出柴門。虫聲一何悲。寒露滿草根。時節不相待。令我憂思繁。</text>
<title>送人</title>,<text>寒鴻兼落木。風雨滿西林。無那窮年感。空爲遊子吟。暮雲多去色。流水少停音。千里黔中峽。悠悠攀桂心。</text>
<title>寄人</title>,<text>寂寞西山曲。高人所隱居。雲雷藏布褐。日月在詩書。薖軸誰爭汝。峨洋獨有余。古賢能自慕。今世故相踈。江遠聽孤鴈。天長跨小驢。夢魂千里濶。節序九秋除。落落雲出峀。蒼蒼月到閭。留詩長在篋。披讀一長歔。</text>
<title>送仲女歸懷川</title>,<text>九月懷川道。悠悠送汝行。峽灘日夜流。脩坂際天橫。養汝深閨裏。不識門前程。一朝離父母。千里懷遠征。南方稱樂土。秋穀亦已成。汝去無飢寒。吾衰自傷情。嬌婉常在側。撫愛如珪珩。孰謂爲人妻。我猶視孩嬰。但願執婦道。屬屬無自輕。</text>
<title>入江都</title>,<text>城闕中流望。孤舟古甲津。日星先祖烈。龍鳳聖王眞。天濶空遺恨。江寒不見春。故人迎遠客。歌曲淚沾巾。</text>
<title>參忠烈祠致祭</title>,<text>空設金湯險。重看甲子回。蒼茫江霧裏。祭祀廟門開。留守牲肴薦。侍臣香燭來。子孫逢此日。恩極更生哀。</text>
<title>遊集勝亭暮歸</title>,<text>危崖千尺聽潮生。庭樹風來海氣橫。自是湖山稱絶勝。更看亭閣抱孤淸。江都留守時維纜。栢府名官早濯纓。畫角雙鳴愁日暮。雲濤浩渺接高城。</text>
<title>早春出獵</title>,<text>海色連天山路微。獵人行疾紫騮肥。忽看雌雉田間起。直放胡鷹樹外飛。橫掣碧霄雲漠漠。倒翻蒼壁雪依依。平原日落騁餘快。宗海城邊搏兎歸。</text>
<title>海島</title>,<text>海島春光薄。寃氛常作陰。城高時極目。事往常驚心。列鎭滄波濶。行宮白日深。山河空復壯。惻惻動孤吟。</text>
<title>過牧馬塲</title>,<text>微茫野色接晴空。駿馬千群嘶向風。恩賜多歸卿相宅。年年牽入大明宮。</text>
<title>夏日</title>,<text>赤日在天中。熇赩不可當。當午坐如塑。掩門城市傍。一心先自定。九竅欲生凉。至道不在多。所寶唯神明。入火火不焦。入水水不溺。外累寧相妨。內修宜自力。嗟爾道上人。逐逐何所役。</text>
<title>暮歸有電光</title>,<text>飛電天中出。大陸一晦明。閃閃如相逐。燁燁旋復生。倐忽度北岑。樓㙜時有光。纔分白石澗。已失碧梧墻。翻覆苦無端。前路不可行。</text>
<title>過白虎武壇</title>,<text>山西多出將。射壇不曾閑。鳴鏑晴空外。懸帿夕照間。行人頻住看。棲鳥急飛還。隔水遙相語。弓師偶識顔。</text>
<title>山家</title>,<text>嶺頭積雪消。澗曲陰氷含。寒暄殊咫尺。人家多向南。</text>
<title>秋日</title>,<text>秋登華山頭。俯視漢陽程。白日出未高。烟靄漲孤城。穰穰塵土間。誰能保性靈。萬化迭流遷。好惡移視聽。天時忽已晩。風氣自凄淸。登高若無依。悔懊從中生。富貴一時樂。聖哲千載名。蒼穹臨在上。寸心空復明。</text>
<title>題李季贄 命玉 畫扇</title>,<text>翳翳重峯日。閑閑古峽民。樹根微有路。村落自成隣。風帆一江暮。烟花兩岸春。武陵不可到。空對畫中人。</text>
<title>秋夜無眠</title>,<text>弼雲山色碧嵯峨。草屋蕭條在澗阿。永夜風聲眠不得。古宮西畔老松多。</text>
<title>桐葉雨</title>,<text>踈踈雨聲落。翻翻桐葉輕。細落桐葉鳴。亂落桐葉鳴。桐葉鳴更急。雨聲轉覺密。聲踈猶可聽。聲急愁欲絶。</text>
<title>遲暮吟</title>,<text>天上日月行。人間節序移。陰陽迭相蕩。強壯已及衰。夜夜漢城陌。鍾聲無時輟。憂端從何來。俛仰生白髮。一死人皆有。虛生竟足悲。羡彼庭畔樹。榮悴不自知。</text>
<title>早春。和得初韻。却寄。</title>,<text>坐弄春光萬里灘。人間離合路漫漫。敢言丘壑成高隱。無那風塵作小官。宮漏初殘東陌曙。林花遲發北山寒。小樓側畔新增檻。流水歸雲獨自看。</text>
<title>尋草屋丈人不遇</title>,<text>破屋依山麓。秋高意若何。空敎丹鼎在。謾抱素書過。流水斜暉盡。寒城落葉多。高人不可見。前路但樵歌。</text>
<title>到淸潭</title>,<text>山光連古木。雲氣滿虛樓。中有盤陀石。玲瓏水亂流。其二投餌碧潭曲。群魚爭來食。倐忽驚復散。水淸人影落。其三蘿逕鳥爭啼。松橋人獨歸。夕陽峯外盡。林木變淸輝。</text>
<title>入淸潭後麓</title>,<text>白石靑林帶雨痕。木蓮花落水爭喧。世人但道淸潭好。不識山中別有源。</text>
<title>江遊</title>,<text>龍湖多高樓。𪆽梁多古木。烟波通上下。櫓聲來相續。其二前船棹歌發。後船人語喧。何來白馬客。招招垂楊村。其三潮落平沙出。天空明月來。中流並雙楫。搖蕩過釣㙜。</text>
<title>二月雪</title>,<text>二月猶逢雪。孤城愁殺人。飄飄如欲別。脉脉蹔相親。濕重微生旭。寒輕暗動春。路穿松樹去。風落點衣巾。</text>
<title>移家北里</title>,<text>移家西入柳邊村。流水淸沙絶市喧。雪岱高人頻駐馬。雲㙜學士晩敲門。連墻碧草微分逕。繞屋深松自作園。境僻人閒迷去住。城陰入座暮鴉翻。</text>
<title>會北里</title>,<text>北山本我里。門巷帶溪沙。買屋多松樹。治田半草花。高車來上客。薄饌愧貧家。窮病何須問。題詩興更加。</text>
<title>會得初家</title>,<text>城路殘花落。宮橋碧草滋。忽驚春色晩。更覺我來遲。日暖鳥鳴屋。雨晴荷出池。破琴手自撫。幽意默相知。</text>
<title>送客關東歸。次杜詩韻却寄。</title>,<text>神仙不可見。白首卧風埃。送客關東去。騎驢巷北來。花飛滿城郭。春遠在蓬萊。浩蕩尋山興。終應採藥回。</text>
<title>北里遇嵐叟</title>,<text>漢城春欲盡。旅食恨如何。妻子他鄕遠。烟花古里多。窮途餘短髮。往事起悲歌。莫向嵐㙜宿。荒墟老碧蘿。</text>
<title>入素楞窟</title>,<text>苔上空階鳥雀閑。孤僧禮佛萬松間。烟生古窟深莊屋。逕斷層崖不設關。釰榭淸光溪抱石。春㙜浮翠草連山。小窓虛白塵緣息。便欲貪禪宿不還。</text>
<title>上北山絶頂</title>,<text>昏星明如月。群山小如垤。轉覺靑天近。所見頗恍惚。脚下蒼蒼烟霧積。萬戶樓㙜爭出沒。世人苦不足。長自事蠻觸搏逐。誰爲東郭㕙曠達。難逢北海若。乾坤一浩蕩。蹙蹙焉所適。忽有天風起半空。我欲乘之遊八極。</text>
<title>危橋行</title>,<text>危橋如半月。頹朽勢如絶。下視黑潭深如窟。搖搖支一木。慄慄並雙足。半膝匍匐直恐墜。孤立虛空無倚着。性命在一跌。毛骨凜生粟。程期縱有限。行止宜自愼。多謝繼來者。前有險路莫輕進。</text>
<title>曉過嵐㙜</title>,<text>水碧映殘霞。松深鳴怪鳥。漆翁髮如霜。獨坐山村曉。</text>
<title>懷母</title>,<text>老親在京國。違面已三朔。飄泊淸淮西。遲徊錦城北。歸路入江湖。孤燈翳草屋。輾轉未交睫。或恐夜夢惡。玆地非故土。四顧無親戚。尺素憑誰傳。山川渺不極。</text>
<title>送客歸山中</title>,<text>昨夢與君語。今朝見君面。夢見以爲眞。今見如夢見。世事本如此。得失那足眷。乃知曠達士。不作兒女戀。</text>
<title>上元遊客</title>,<text>長安俠少夜相過。御苑東頭問酒家。明月年年橋上醉。不知華髮此中多。</text>
<title>大雪行。寄村南諸益。</title>,<text>我廬在北臯。君家在南橋。歲暮懷感慨。悲歌日招邀。獰風一夜動白岳。大雪紛紛迷八極。銀闕崔嵬玉山高。恍惚東西無畛域。擧足沒兩膝轉頭。駭雙矚山河。咫尺成千里。欲往從之何由得。譬如蓬島仙。鸞駕鶴驂渺莫親。又如太古世。鷄鳴犬吠徒相聞。三千大界渾歸一。群彙衆品捴失眞。姸醜不自別。好惡安所設。尙餘寸心在。持照氷潭瀅相徹。</text>
<title>西湖與數人遊晩發</title>,<text>西看滄溟水。登臨百尺樓。靑山浮漠漠。白日去悠悠。雲生何處島。天濶獨歸舟。一曲僊簫斷。烟波動別愁。</text>
<title>觀漲</title>,<text>白石城頭逈濯襟。風濤餘勢蕩高林。兩涯牛馬徑流濶。萬里魚龍夢澤深。大地靑岑愁欲暮。中天白日積生陰。茫茫世界迷東北。江漢舊遊不可尋。</text>
<title>送閔順之 百順 歸驪江</title>,<text>日暮客行遠。城隅樹蒼蒼。欲望雲外帆。蹔登屋後岡。蕭颯東來雨。應復沾君裳。舟行苦逶遲。江路一何長。天風吹寥廓。百草委其芳。日月不我與。鬢髮化爲霜。不樂將何爲。離別情內傷。</text>
<title>志感</title>,<text>往歌來哭再經秋。萬里江湖一小樓。玉樹可堪埋地朽。金丹無復上天遊。碧空圓濶餘晨月。積水蒼茫有逝舟。石徑苔生爐火冷。成連琹操謾悠悠。</text>
<title>惜別</title>,<text>地濶浮雲散。山空落月新。松風催欲曙。相看白髮人。</text>
<title>內軒</title>,<text>的的墻下桃。皎皎水中蘋。婦子有高範。一室淸無塵。朝餐纔已徹。綦巾倚窓櫳。敝箕覆木臼。漿甔在其東。承祭與接賓。飮食靡不通。壼政各有條。和氣靄盈堂。聾癡我何知。勞苦子獨良。百口賴以活。一身閑且適。非子轉運力。誰能專此樂。更願多生男。使我綿血續。</text>
<title>火棗歌。呈李僉樞壽席。</title>,<text>翁家在三山山中。有千樹棗。秋深霜落。爛如蒸霞。翁取以服食。已累十年矣。皓髮丹顔。步履便捷。人皆以飛仙稱。翁固寡慾宜壽。而棗之力居多。豈古景陽玉紋之遺種歟。翁今年八十三。以壽得僉樞秩。其子孫設宴稱慶。願得余詩以侑其歡。搆火棗歌一篇。庸伸賀忱。南方有三山。火棗出其間。八月九月天微霜。千顆萬顆爛生光。有如繁星綴雲端。又如珊瑚照海瀾。山中老翁摘之食。靈液津津上頰丹。滿屋韶光薰作醲。人與物性同化融。護林不煩杏園乕。折枝肯學葛坡龍。紫誥一夕天上回。獨許丹鳳口含來。大宴初開瓊樹下。雨露新渥動草萊。燦燦其實映彩服。南極星光暗相射。物外桃花武陵家。雲中鷄犬淮南客。何如老作太平人。高卧林泉享祿全。弔詭曾聞大如瓜。服食今見化爲仙。奚獨冥靈五百春。不讓瑤桃三千年。請君培根如盤石。傳之世世壽且樂。</text>
<title>傷別</title>,<text>天風吹髩髮。歸思問如何。浩蕩巴陵酒。悲凉壯士歌。江通萬古白。月到五更多。臨別重回首。樓㙜在北坡。</text>
<title>溪樓</title>,<text>細酌樽常滿。不彈琴自橫。流水忽高響。庭空夕照生。</text>
<title>正月大雪中。送宋永受 載禧 赴嘉陵。賦雪以別。</title>,<text>大雪紛紛濕滿巾。天寒相送到溪濱。林中已失初來逕。橋外難分獨去人。江郭渺茫空入望。山居孤絶逈無隣。憑君欲問仙源路。萬樹瓊花別有春。</text>
<title>奉別副學族大父 時粲 再謫黑山島。臨別口占。</title>,<text>洛城觀者擁如山。征馬遲遲夜出關。二十一年滄海路。紅顔白髮去來間。</text>
<title>對鏡中人</title>,<text>虛明開天地。對我有一老。白髮共蕭踈。蒼顔同枯槁。借問彼爲誰。骨格巧相肖。對語不聞語。發笑輒相笑。形骸安足論。肝肺已先照。好惡本無歧。何往不同調。回看白日暮。爲汝且長嘯。</text>
<title>雨晴</title>,<text>雨晴泥滑滑。谷口見人稀。草屋烟生濕。松門日照微。亂流爭失道。餘靄欲成霏。濠上觀魚客。還應坐石磯。</text>
<title>遊西園</title>,<text>石梯緣危逕。雲構跨絶壑。秋光澹蕭瑟。逸興在林薄。披尋閱幽賞。行到翠屛曲。朝霞猶未散。微凉動水石。仰睇雲間鶴。俯弄松下瀑。碧山高自出。流泉鳴相續。造化偶一會。觀者且爲樂。</text>
<title>簡潔城宰</title>,<text>海濶釣鰲處。山空放鶴餘。送君爲吏去。憶我結廬初。雨露荒原暮。風烟古里踈。民閭行問俗。應復爲停車。</text>
<title>送金伯高 鍾厚 歸廣陵</title>,<text>馬行靑草裏。鶴鳴古松間。可憐春日暮。送君廣陵還。</text>
<title>臨大野吟</title>,<text>落日倚山門。送客下平原。平原十餘里。鳴灘九曲水。水遠山長逐眼轉。行者如蟻路如線。渺渺天爲際。遲遲遙相見。君行應不停。登高視之如不行。驛樓在其北。官市在其側。居人多豪富。輕裘肥馬爭馳逐。君獨胡爲困泥塗。一曲悲歌雙涕落。</text>
<title>蟬</title>,<text>晩蟬登木號。寥亮動西樓。寒風吹轉急。哀音如相求。前身本非汝。蛻累爲誰愁。日月會有期。冉冉及淸秋。時來還復至。運去不暫留。一氣均推遷。得失豈曾謀。自古漆園夢。變化蝶與周。</text>
<title>寄嘉會弟 履亨</title>,<text>烏山一面接滄溟。蒲荻冥冥水入庭。自是故園多百感。秪應秋夜掩孤扃。西峯落月重相對。南浦歸鴻獨自聽。猶喜窮途尋舊業。竹樓深處貯群經。</text>
<title>閑興</title>,<text>浮雲流水晩悠悠。蠟屐穿林路轉幽。白雪嶺高迷佛座。蒼霞谷靜掩書樓。種桃肎許漁郞至。賣否應敎虎迹留。靈境從來多說怪。秪堪高卧度春秋。</text>
<title>簡江東宰李健仲 命植</title>,<text>時人爭惜屈。傲吏逈超群。一去掛秋帆。相望隔暮雲。江天空渺渺。世事劇紛紛。墨綬腰間在。猶應答聖君。</text>
<title>望西崦</title>,<text>輕風拂溝柳。艶日照園花。紛紛車馬響。半入吏部家。</text>
<title>上東欄</title>,<text>五馬關山路。孤舟廣陵洲。日暮松聲起。惆悵倚虛樓。</text>
<title>歸北嶽</title>,<text>靑雲不可到。白雲不可攀。獨有華山色。依舊滿荊關。</text>
<title>照鏡</title>,<text>天昏暫爲別。日出更相逢。對坐空明裏。無言意萬重。</text>
<title>晩蜨</title>,<text>雀嘴尖如鐵。蛛絲密作羅。莫向樹間舞。磵曲有草花。</text>
<title>申甥 思暹 寓舍</title>,<text>村落靑山口。書燈松樹林。能存外家性。重得異鄕心。破竈烟初冷。踈窓雪更侵。回看白石渡。流落恨何深。</text>
<title>寄耽羅謫客</title>,<text>朝趍紫闥暮耽羅。南渡滄浪意若何。百萬驊騮千樹橘。奇觀從古此中多。</text>
<title>送山中歸客</title>,<text>地險候鷄發。天長借馬乘。風烟迷古驛。雲雪到中陵。弊褐無全絮。踈髯有結氷。白頭豪興在。岱曲去呼鷹。</text>
<title>哭李翰之 普翰 几筵</title>,<text>昔來問君疾。雨雪暗松扉。今日靑春晩。故人何處歸。草生侵藥竈。花落在書幃。萬事空餘淚。虛堂對夕暉。</text>
<title>壺觀亭歌。哀李大諫 存中。</title>,<text>昔聞玉壺仙。今見玉壺亭。人在玉壺裏。心與玉壺淸。玉壺天地一何曠。下視塵世愁冥冥。暴虎非爲勇。斬馬非爲名。輕身一出犯龍鱗。手把琅玕萬人驚。鯨波涉盡滄溟濶。歸卧玉壺更超忽。世棄我我亦棄。遙興輕擧托恍惚。玩世何必汝南天。竄身眞同白頭僊。烟雨一夕化鴻濛。去逐玄冥遂不旋。已將此身超溷濁。寧知世路爭傾覆。獨有玉壺一片月。夜夜流照雙鳳闕。</text>
<title>東樓驟雨</title>,<text>白日雨聲急。高樓驚午眠。披襟當曲檻。回首失炎天。靜立空山木。爭鳴百道泉。忽思黃峽夜。身在逆灘船。</text>
<title>深秋</title>,<text>園林一以晦。殘燈照屋楹。雨入窓間灑。葉走地上鳴。萬象極蕭瑟。破屋背孤城。激激灘流急。烈烈風氣獰。遠近迭遞響。軒軼如相爭。驚狵觸人眠。懶鷄㥘天明。窮居聊爾爾。怡然觀物情。</text>
<title>寄李從 徵逸</title>,<text>嶺海推奴者。率皆貪利而往。遇害而歸。往往埋沒山谷間。不聞消息。今李君徵逸。爲窮貧所累。犯風雪决死生。徒步向密城，大丘等地。其情可哀而其事絶可危。余指陳得失。力挽其行。而終不肎聽。爲作一篇詩。以諷戒焉。淵藪在窮徼。錐刀藏殺機。一爲南去客。還者古來稀。風聲嶺外急。日色海中微。節序與人事。秪堪歸掩扉。</text>
<title>南方行</title>,<text>寒風來自北。白雪紛紛落。不向面前灑。偏從背後積。道逢北歸客。皮肉凍裂無人色。目酸涕冷光流離。凝作髯氷橫垂臆。我顔尙敷腴。排寒獨南趍。揮鞭騁長途。據鞍披長襦。天氣雖同沍。向背各自殊。持心從古貴達明。莫把行裝乖物情。苦樂在須臾。去就安可輕。</text>
<title>南謠</title>,<text>朝發中本村。夕投曲橋南。我體頗肥大。弱馬力不堪。急風吹廣川。白石互齒齒。鞭策到中央。灘深遂顚躓。衣裳盡沾濕。身重不能起。眉鬚雜塵沙。手脚被泥滓。未暇歌滄浪。啞然發一笑。</text>
<title>送人</title>,<text>山閣秋生早。松橋夕望昏。白首滯南國。破屐過西園。月出侵隣曲。虫鳴滿草根。三年旅食恨。空憶錦江村。</text>
<title>北里賞雪</title>,<text>雪壓層峯勢欲摧。城樓高處望皚皚。長天無滓人孤立。衆象歸虛物不猜。積素已埋幽徑盡。餘花還逐夕陽來。崢嶸歲色如相競。嬴得人間白髮催。</text>
<title>述懷示諸君</title>,<text>西嶺含落日。東城上孤月。萬古迭晦明。流光不暫絶。忽復聽晨鷄。中心惕若驚。我有天畀重。顚倒及衰齡。欝欝感時篇。凄凄惜老章。自笑經濟志。屢發窮廬歎。前非今乃覺。用意愧汗漫。曉天澹虛明。塵囂一以空。回光照本初。聖哲與人同。直緣物累蝕。坐令心竅昏。富貴由人致。德性自我尊。此意誰復識。緘辭寄南村。</text>
<title>陪慈親往舍弟任所</title>,<text>辛巳九月二十五日。自上特除履復爲沔川守。十月初九日。履復先赴任。是月二十一日。余陪老親往。二十五日。履復出迎新禮院。其夕宴郡南道融村。二十六日。始抵郡。郡濱海而居。土膏沃。飯稻羹魚。生理甚饒。自羅麗至我朝。兵戈未甞及焉。人以福地稱。且距吾鄕。不百里而近。親戚皆來會。二十七日。宴郡閣。余以一律示座中諸人。又屬履復和焉。五馬南趍畫角喧。淸秋除旨自天閽。老親遂獲專城養。穉弟能爲太守尊。此地千年稱樂土。吾家今日祝洪恩。郡樓開宴多親戚。重喜山川接故園。</text>
<title>入郡南城</title>,<text>眉岑半面束成鬟。霅水餘波淺作灣。畫角聲高曉天濶。彩樓飛出白雲間。</text>
<title>示申郞季修 光遜</title>,<text>落落夢山高。滔滔沔湖長。萍水偶相合。歡讌在異鄕。珍羞出中厨。淸歌繞高梁。張燭梅軒雨。潤壁生輝光。老拙逾見醜。淸俊更覺良。坦腹何須道。詩書常在床。志氣本淬礪。謔浪亦非荒。乘龍眞善喩。雲霄佇相望。</text>
<title>尋大東谷舍姊寓居</title>,<text>高橋直西巷。老木大東家。爲是姊顔近。還忘客路賖。山深輕虎豹。林暝趁烏鴉。齒髮同衰邁。窮村感歲華。</text>
<title>述懷。寄沔南。</title>,<text>昨夢夢阿慈。今夜夢阿慈。夢中見顔色。焉知瘦與肥。歲暮山川濶。各自勞夢思。知我夢見日。政是戀兒時。其二常願官養早。官養未必願。常恨家食艱。家食未必恨。在家長會合。在官別離多。官養非不好。莫如早還家。其三故鄕不可違。城市不可適。市居率遊食。鄕居能力穡。力穡養吾親。足以代其祿。行當歸故鄕。耕稼共爲樂。</text>
<title>壬午正月十五日。復發南行。到江上望月。</title>,<text>江山本淸曠。江月復澄徹。試問長安道。誰看江上月。</text>
<title>夜征</title>,<text>百里吳山曲。行人去涉川。深宵尙爲役。長路不遑眠。雪積驚橋斷。氷高㥘馬顚。依俙高樹出。野店月中天。</text>
<title>戎串津記見</title>,<text>潮退行騎馬。潮滿行乘船。騎馬愁沒溺。乘船畏覆顚。蚩蚩浦上氓。濟人以資生。撑篙凌風濤。脫袴衝淖濘。責受行客錢。高下無定數。况當天氣寒。氷雪塞前渡。牛馬屯如雲。商旅愁欲哭。乘時競論價。麤豪意何極。見多走如騖。捨小唾不顧。臨危恣與奪。憑險設好惡。利慾奪人性。睢盱見物情。寄語當路客。取捨愼莫輕。</text>
<title>頌禱歌</title>,<text>君恩如天地。天地廣無垠。家有老母不得食。臣抱至情苦莫伸。繡幰一日動榮光。阿季佩符天南方。官厨甘旨積。供奉靡不適。苟可酬此恩。磨頂且不惜。君德如河海。河海深無極。母病在床十二年。母心悅豫病自釋。如醒得朝柝。如魘得晨覺。蔘朮腐陳豈效靈。實賴皇穹雨露澤。如可報此德。粉骨尙不足。壬午正月十八日。吾母八十初度夕。雨雪初晴春煦舒。華筵秩秩敞高閣。子孫儼成列。左右珍羞錯。朝膳宰一牛。暮膳宰一犢。淸歌寶瑟響相接。夜以繼日窮歡洽。啣君恩頌君德。臣身未達何由答。仰瞻北斗明蒼穹。俯愧微軀如壤虫。欲攀天路攀不得。磨頂粉骨徒深衷。臣與臣母幷手祝。祝君之壽天地河海與無窮。</text>
<title>獻壽歌</title>,<text>明日如今日。明年如今年。吾母千年壽齊天。滄海有時變。陵谷有時遷。吾母四時福如川。川流無盡天長碧。舞彩兩兒頭髮白。莫嫌頭髮白吾母。應見兩兒髮還黑。兒髮還黑樂無極。吾母臨之長壽福。</text>
<title>晴</title>,<text>霹靂闘空盡。孤城霽色連。樓明當落日。江碧抱長天。浩蕩望何極。寂寥神更專。靑春幷爲力。花木萬家烟。其二驟雨一翻覆。千峯洗作癯。鴻濛天色改。狼藉物情殊。谷靜虹中起。崖喧水下趍。虛閑竟無事。鳴鶴在庭隅。</text>
<title>登西麓觀燈</title>,<text>天濶憑高望。寧愁眼力微。騰騰光欲妬。趁趁勢如圍。大地還嫌窄。繁星轉覺稀。長安三萬戶。一夜遍生輝。</text>
<title>今年有大獄。沈輝遠 煥之 以金吾郞。承命入濟州。</title>,<text>天濶耽羅國。孤帆萬里濤。亂民猶不靜。賢士獨多勞。瘴霧迷滄海。風霜換髩毛。王靈應有濟。簡拔荷隆褒。</text>
<title>簡黃石城 槃</title>,<text>士寬有志當世。且其才優於理劇。薄玆邑。欝欝不自得。然地有江山之勝。事簡訟稀。琴歌淸艶。亦足以娛懷。况士寬從仕十數年。能得便近邑。使兩尊人享其專城之樂。邑大小又奚足論哉。士寬臨別。設酒食會朋友。請余爲詩。而余方有戒。不與人唱酬。待其到邑日。作短律以寄。石城非不薄。山水也淸眞。郡起自中野。江流捴下津。訟庭閑白日。歌妓媚靑春。爲吏休嫌屈。君家有老親。</text>
<title>獨坐。寄東隣諸客。</title>,<text>峯高秋日暮。草閣背孤城。誰作重陽會。獨懷千古情。黃花照眼破。踈雨隔籬鳴。無復江州興。獨堪得句淸。</text>
<title>秋雨</title>,<text>秋雨微成濕。空林曙色分。朦朧溪有月。瀟灑谷生雲。仰面稀難見。憑欄細更聞。山中寒意重。簷鵲聚爲群。</text>
<title>晴雪</title>,<text>茫茫行路絶。獨立北山隈。雲闕明相照。虹橋逈獨開。地勢如重闢。天光不盡來。園林埋欲遍。何處去尋梅。</text>
<title>流光</title>,<text>流光不可駐。廓落我平生。杞國憂天志。萱堂愛日誠。途窮猶有待。歲暮忽如驚。木石身俱老。風霜髩獨明。歌吟徒自激。棲屑竟何成。夜盡孤燈在。纏綿抱苦情。</text>
<title>寄金剛遊客</title>,<text>金一元生長綺紈。能超然有山水之樂。不與家人謀。東走入金剛。嘯傲不返。若一元者。非所謂遊方之外者歟。余寤寐此山。而今老白首矣。時或於夢中。見萬二千峯。然依俙不明。如月在重雲。又從謙翁。畫得知其山名水號。而尙不得一見其視。一元眞壤虫之不若矣。一元請余言甚勤。送行後二日。偶得一首詩。以寓余飢渴之思。長對窓間畫。空尋夢裏眞。秋高又送客。頭白倍傷神。萬瀨風聲合。千峯雪色親。毗盧他日望。應憶卧遊人。</text>
<title>懷遠遊客</title>,<text>羸馬山中路。孤樽水上樓。九秋明月夜。千里故人愁。落落乘桴志。悠悠拔宅謀。寒天空自碧。萬事入搔頭。</text>
<title>月夜與順之登樓</title>,<text>當空月初滿。邀客上孤城。何處不同見。虛樓似獨明。寒添霜髩色。淸澈玉壺情。莫問橋東路。難逢此夜晴。</text>
<title>過江塘廢寺</title>,<text>鳴灘風外急。孤塔雨中昏。無復石門壯。空餘金佛尊。驚鼯緣壁墜。乳雀繞簷喧。百刹雲俱滅。人烟只數村。</text>
<title>雪中懷金養汝 相直</title>,<text>海山春到晩。風雪意無端。忽憶故人病。倍愁今夜寒。行程迷古驛。離思隔層巒。東望若千里。天長獨倚欄。</text>
<title>過廉谷</title>,<text>間余居憂得死疾。沉淹十數年。今始因事至西湖。轉入廉谷。伯舅同樞公三年已過。兩庶舅又相繼淪沒。里閭蕭條。非復舊日之盛。孤露殘喘。無所依賴。遂漬淚爲詩。以見余哀。喬木墟烟裏。荒蹊野水邊。餘生今白首。萬事泣蒼天。臘雪明松塢。春燒犯竹田。門閭搖落盡。何處問新阡。</text>
<title>觀妓舞</title>,<text>萬東軒高衆樂淸。雙娥拜起舞盈盈。揄袂低仰若無力。整鬟逡廵故多情。會以繁音節以律。銀燭紗籠影輝明。華筵中闢淨如水。寶襪踏塵塵不生。藐姑氷雪凝作膚。神女雲雨化爲靈。若進若退來何遲。乍離乍合去還輕。轉身忽作風中旋。墮簪側佩紛相鳴。逸氣欲凌峨嵋雪。艶容暗妬滄海月。千巧百態無不當。觀者如堵擁軒墻。高管急絃且莫催。長夜漫漫樂未央。</text>
<title>咏衰梅</title>,<text>衰梅以歌舞名。尤善男唱。聽之甚爽然。一日歌未闋。而嗚咽不成聲。余問之故。其郞在夢山下者。豪俠有風流。夜深月明。迭唱歌爲樂。甞乘舟出海口。遇大風溺水死。今爲官吏妾。而非其願也。臨去。爲唱一曲歌。請以詩和之。余遂用其名。賦三絶。香殘舊臘緣。花老兩年春。黯黯如抱恨。寂寂不成嚬。其二全開還欲謝。半凋更覺姸。氷魂淸欲絶。婆娑雪中天。其三影孤愁當月。花踈畏受風。笛聲何處起。秪恐落滿叢。</text>
<title>夢山曲</title>,<text>上山望故郞。下山思故郞。十年無消息。一別滄海長。蛟鰐爭其肉。孤魂招不得。那能化精衛。日夜啣木石。海水猶堪斷。此恨不可極。其二妾有前夜夢。夢與故郞遌。相望如有恨。相近如有訴。短袴着在脛。亂髮如濕線。欲問死後寃。已非生前面。握手一長號。倐忽不再見。其三故郞善爲曲。新夫不解曲。非無舊唱闋。恐被新夫謫。一唱聲嗚咽。再唱涕流離。傍人莫怪問。妾心自不知。去向峯頭唱。浩蕩臨海湄。</text>
<title>寄伯孝</title>,<text>白馬城高鴨水長。山河萬里是關梁。自有寸心酬聖渥。定看雄略鎭邊疆。西門鎖鑰須人重。北路風埃接地荒。塞上應添雙鬢雪。夢魂秋夜繞高堂。</text>
<title>寄巷南</title>,<text>我病君衰晩接隣。白頭諧謔見天眞。數畦荒圃墻東屋。三日餘香席上賓。地濶晴岑多入戶。日長啼鳥獨親人。紛紛世事寧須問。時去時來澗水濱。</text>
<title>夏有大風寒。時候乖常。</title>,<text>江天五月欲重裘。陰氣侵凌滿一樓。漠漠帆檣爭失手。荒荒稼穡入搔頭。半天星月凉如曙。大地風沙捲欲秋。聖代非無仁愛警。堯霖湯旱古今愁。</text>
<title>夜涉川歌</title>,<text>岸頭馬西走。水中月西走。馬旋向北走。月亦逐馬不敢後。馬足在地上。月輪在天上。其勢本孤絶。何事走相競。川路茫茫意無端。駐馬臨流長發歎。</text>
<title>登弼雲㙜花柳。視去年尤盛。遊客閙熱如市。</title>,<text>絃歌社壇北。花木故宮西。每歲春如昨。層崖路不迷。遊人競錯面。停騎簇連蹄。頭白猶餘興。松陰獨杖藜。</text>
<title>寄濟州謫客</title>,<text>余聞鄭校理履煥。淸直慷慨。有其祖先之風。每欲一見而未及見。丙戌春。䟽救儒林。上怒命竄耽羅島。百僚又相率請加律。末乃减其死。荐棘海中。顧余無雅契。不能知所存淺深。然此一事。差強人意。爲之嗟嘆。詩以寄意。逸鷹常遠擊。彩鳳蹔孤翔。邦國言爲重。山林道有光。天高猶雨露。歲暮更風霜。上格精誠在。終應聖德彰。其二謫限黃庭晩。時憂白髮侵。平生不識面。千里尙同心。海島雲生棘。江城雨滿林。山川南北濶。寥落起長吟。</text>
<title>紙鳶</title>,<text>剪楮爭爲戱。群童走若狂。巧憑一絲力。直到九天長。仰面人皆立。翻身鳥共翔。晩來風色變。餘勢更茫茫。</text>
<title>漫興</title>,<text>風雨重門掩。溪橋柳色新。窮途嫌白眼。衰髩愧靑春。原憲豈曾病。嵇康獨保眞。吟詩苦成癖。步屧過西隣。</text>
<title>路傍。有餓殍。</title>,<text>北風雨雪滿山門。僵死何人枕竹根。尙有破瓢持在握。空餘寃淚凍成痕。高天不覆溝中瘠。落日誰招道上魂。欲識姓名無處問。寒烟稀濶閉孤村。</text>
<title>賽皷</title>,<text>賽皷憑崖逈。秋雲澹七星。棲龕金佛在。隔水石燈靑。絶壑深無地。叢林黑有靈。女巫爲誰禱。歌舞日冥冥。七星巖名也。</text>
<title>踰艮嶺</title>,<text>浮生多白髮。駐馬碧山陲。路熟曾輕險。年衰更覺危。天光垂野濶。雲影度橋遲。目極羅施浦。茫茫往事悲。往芝湖時。每由此嶺。故云。</text>
<title>過芝湖志感</title>,<text>落日韓山道。荒園鄭氏村。孤墳連草沒。破屋帶烟昏。寂寞重泉恨。遲廻舊日恩。迎門老婢在。對客掩啼痕。</text>
<title>羅施浦發船</title>,<text>險津行有限。潮滿始乘舟。風力移時定。波光極望流。碧天平不動。落日逈生愁。萬里浮家志。長吟倚柂樓。</text>
<title>披香亭夜集</title>,<text>十里平原數疊巒。當簷明月大如盤。潭連上下涵天碧。樓出中間拓地寬。寶瑟聲稀雲度席。繁荷香重露侵欄。歸驂更駐門前路。吾祖遺碑秉燭看。</text>
<title>閏七月七夕</title>,<text>淸漢寧愁濶。西風故更遲。常年一別恨。今夜再逢期。月峽偏多意。星槎妄欲窺。雲橋二十載。烏鵲不違時。</text>
<title>夜坐客館。懷季潤。</title>,<text>水濶湖西郡。天長漢北城。偶來同作客。先去倍傷情。驛路雲初暗。官樓月更明。寧愁山海阻。百里共陰晴。</text>
<title>玉屛溪</title>,<text>噴薄寺前水。縈廻一曲明。何曾下流濁。自是上方淸。壁立驚天巧。潭停見地平。秋高金塔路。霜葉亂山晴。</text>
<title>石門瀑</title>,<text>老僧引我去。山路入蒼蒼。聳起雙崖立。狂奔一水長。雲霞常帶濕。林木自生凉。靈韻時相合。風鍾度石梁。</text>
<title>夜會東隣曉歸</title>,<text>夜迎明月至。曉隨明月歸。流水東西岸。相對掩松扉。</text>
<title>過外村舊基</title>,<text>壠墟人種麥。烟雨石湖濱。華屋夢中事。羸驂劫後身。靑山不改色。喬木自生春。哀樂頭成雪。還驚物候新。</text>
<title>順之被官厄。詩以致意。</title>,<text>曾參豈殺人。三至母乃走。群吠吠其聲。指無無亦有。白日京兆府。秋毫安可逃。持心如空水。鉤奸用深條。微機一差誤。狂言互憤激。仁獸食生草。惡泉凂孤竹。眞假已莫辨。寸心焉能暴。始識賢俊士。有時蒙詬辱。</text>
<title>西橋與順之作別。懷思甚搖落。爲次唐人韻。却寄。</title>,<text>霜菊初殘朔鴈悲。北風寒雨別離時。可堪嘶馬催前路。聊復停杯問後期。細澗添源流更遠。澹雲無力去還遲。社中舊客頭如雪。願借郵筒數寄書。其二倚伏悠悠白髮新。名塲得失異天眞。毁言多出求全地。直道翻成喜事人。鳳麓酒闌天欲曙。驪江梅發峽藏春。時淸肯學窮途哭。破屋詩書坐更親。</text>
<title>渡海曲</title>,<text>積水茫茫千萬里。赤日湧出扶桑裏。三神 缺 事傳譎怪。五層傑構更侈靡。平生大眼隘八區。杖節遙臨地盡頭。奚獨文章舞海若。會見忠信慴蠻貊。彈丸一島指作萍。樓船百丈坐如屋。鱷風鯨濤豈足愁。王靈所曁得安流。富士山頭氷雪積。徐福祠前水雲白。漆齒嬌娥倚橘樹。蠻拍嘈嘈擁彩鷁。奇形雜種列土産。把背喚腫駭觸眼。不有長風破巨浪。誰能觀盡天下壯。男兒到此不虛生。匏繫天東空馳情。</text>
<title>路中遇邊文甫 憲國</title>,<text>落日紫繡橋。忽漫逢故人。豈無朝晝見。邂逅情更親。北風天地寒。霰雹浩無垠。拊背問覊屑。携手到水濱。市肉切作湯。呼酒脫我巾。醉來感慨多。傲卧視風塵。歌吟搔白首。談謔憶靑春。落魄兩無猜。汗漫露天眞。可笑富貴人。千古張與陳。</text>
<title>述哀</title>,<text>寒飈從北來。庭樹鳴摵摵。物候空相催。哀寃寧有極。迢遞廣陵山。霜霰日夜積。峽灘不成氷。峽路苦紆曲。塋域寄層岡。逈絶無人跡。土中亦應寒。衣衾不已薄。天地一空濶。日月再回復。愾廓竟何及。血淚長霑臆。</text>
<title>題鄭謙齋畫</title>,<text>盤屈勢如動。蒼欝氣全濃。虛堂風雨夜。直恐化爲龍。右盤松舟動前灘雨。帆高絶峽風。雲天萬里濶。孤古着漁翁。右漁舟</text>
<title>寄沈大圭 鉍</title>,<text>黑髮化爲絲。兩顴全槁枯。風雨席門窄。矯首望天衢。廓落靑雲志。飄泊白山隅。暑潦漲環堵。寒飈逼肌膚。生涯極蕭瑟。麁糲不盈盂。天意在增益。人事轉崎嶇。猶自懷千古。逸氣橫八區。斯人苟虛老。誰復望桑楡。</text>
<title>率爾吟</title>,<text>林間宿雨晴。城頭落月明。邀朋酌酒坐五更。秋光日以催。白髮滿頭生。少者已老老者病。百年之生亦不贏。西㙜楓菊晩。北園水石淸。奈何相逢不爲樂。狂歌擊壺萬古情。</text>
<title>書懷寄巷南</title>,<text>白石城高萬木凋。朱樓迢遞壓層臯。秋聲半夜如流水。邂逅松壇月影高。其二驪浦先生久絶書。鶴城居士近何如。霜鴻叫侶碧天濶。愁殺北風吹滿裾。</text>
<title>秋懷</title>,<text>華嶽欝崔嵬。樓㙜臨絶臯。愴悢懷遠道。寥廓望碧霄。天風萬里來。落葉中飄飄。流光一何速。朱顔亦已凋。三山不可見。感慨發長謠。其二石灘響高枕。林雨灑虛壁。燈火大如豆。照我心肝赤。山深朱鳳逝。殿高蒼鷹擊。悠悠天地間。冥冥日月白。涇渭有誰別。滄波流不息。其三窓前冽泉出。靈液夜中浮。虛明素華積。淵通玄德優。鑿到九仞深。演爲萬人揫。天時欲向沍。或恐凍不流。猶堪濯我罍。及玆明王求。其四凄凄白露寒。的的黃花發。秋光一蕭散。我髮明如雪。古人不相待。淸標在書帙。西山多苦風。東籬生明月。邂逅眼中來。悲歌轉激烈。</text>
<title>紙梅</title>,<text>朝看花如故。暮看花如故。不逐春風開。肯將臘雪妬。其二從誰假形骸。無時見榮悴。塵劫空悠悠。長懷度世志。</text>
<title>過得初家</title>,<text>弼雲峯下玉溪邊。瀟灑高軒見暮天。黃菊數叢當砌發。紅榴一顆出墻懸。其二我家在北君家西。步屧相隨度曲堤。落木山園稀見客。秋霖門巷或成泥。其三谷棲何異野人廬。哀樂悠悠短髮踈。歲暮寒厨愁婦病。燈明夾室課兒書。其四秋水空虛照物淸。寒山寂歷向人明。墻東自有棲遲趣。肎學林間傲世情。</text>
<title>述懷示諸友</title>,<text>天地莾無際。日月空復明。正路久已蕪。誰復作群英。野荒泣孤麟。山高鳳不鳴。詭怪迭相出。偏陂苦不平。獨有山林士。寂寞守殘經。其二萬化出此心。一理隨動靜。未發已含象。有用皆根性。形色固不同。上天各正命。直出氣不掩。於焉見其正。推明在致曲。鄕人且爲聖。其三隔窓無所聞。面壁無所覿。此輩如枯木。至理豈眞識。神光必有照。靈㙜升新旭。無適自能齊。以敬猶不直。吾道貴自然。光明有天德。其四河南滌其源。新安始大闢。乾坤一幽晦。群蒙隨孤燭。天畀寧有異。人巧侵相蝕。浮華終非道。鈍根猶近學。所以射鵠人。反視自求益。</text>
<title>早起漫題短律</title>,<text>南簷隨意坐。山屋事多眞。夜雪平埋壑。朝暾出近人。心虛能照物。地曠不生塵。忽覺天遊趣。孤高道與隣。</text>
<title>再疊謝順之</title>,<text>沉默存時義。和光混假眞。誰知同浴地。自有獨醒人。惓惓懷當世。悠悠溯往塵。窮途聲氣感。早晩德爲隣。</text>
<title>三疊酬李季良 最中</title>,<text>龍斷爭趍利。委蛇獨保眞。琴樽稀俗事。冠冕得閑人。海嶽窓間畫。輪蹄巷外塵。悠然休退志。野屋更成隣。</text>
<title>四疊寄李叔語 彦默</title>,<text>王孫髩如雪。布褐蘊淸眞。高尙華山老。長懷閬苑人。貌癯應學道。氣傲欲超塵。龜馬千年跡。殘編獨與隣。</text>
<title>五疊哀大圭</title>,<text>文酒餘吾淚。衣衾斂汝眞。虛論天下事。難起地中人。哀樂東流水。賢愚萬古塵。飄零身後恨。靈位寄他隣。</text>
<title>六疊屬文甫</title>,<text>我豈墻東隱。君爲谷口眞。琢磨存古道。馳逐愧時人。志曠如容物。襟踈不受塵。脫驂高義在。昨夜哭東隣。</text>
<title>七疊示黃汝良 杞</title>,<text>世晩誰爲道。風漓不見眞。直卿元苦志。叔度是高人。壁破無長物。甑虛有積塵。群童日趍學。喬木水西隣。</text>
<title>八疊懷沈景洛 淳希</title>,<text>文章恢地步。氣義見天眞。豈獨爲奇士。還應配古人。虛襟藏水月。遐想凂風塵。歲暮蒲川曲。書燈雪滿隣。</text>
<title>雲㙜賞春</title>,<text>昨夜雨連城。今朝花滿眼。淑氣渾成霞。曈曈出日晩。</text>
<title>坐雲㙜後麓看花</title>,<text>地僻蒼苔逕。天晴白谷家。城中幾萬樹。獨愛一村花。</text>
<title>長太息</title>,<text>朝起長太息。夜坐長太息。念汝奔走九街道。憂心怛怛幾時釋。白日雷霆奪人魄。群腰亂領掣馬足。天黑雨如霔。天晴日如曝。時有獰風動地來。揚沙走石迷咫尺。三日不得食。五日不得宿。血肉之軀何由敵。職事非不重。性命亦可惜。直欲携汝西出郭。棄絶世事醉卧杏江曲。</text>
<title>我生</title>,<text>我生挺爲人。神明出萬彙。趍道何曾遠。執柯一流睨。眇少六尺軀。中含天地大。虛靈通群聖。俛仰橫四海。氣機自不息。觸物或相蔽。苟能挾雙輪。天德直可抵。綿綿用不勤。微微存常在。燕蠖如臨淵。頭上自有帝。</text>
<title>送春</title>,<text>東皇遞時令。一氣互盈虛。施博何曾有。功高不自居。飛花風色盡。落照雨痕餘。白髮來相餞。淸樽谷口廬。</text>
<title>出息機亭谷口</title>,<text>春日晴還暮。風花飛更多。孤亭隱不見。歌管隔林坡。</text>
<title>會翠滴堂拈農巖集韻同賦</title>,<text>樓高成久望。落日澗西門。琴度新翻曲。花迷舊問源。經過生白髮。哀樂有深尊。不見承明客。孤懷誰與論。</text>
<title>出城</title>,<text>白雲起平野。紅日上秋山。忽覺塵囂遠。長留物色閑。江童釣魚立。田婦帶狵還。應有村醪熟。黃花繞竹關。</text>
<title>繫舟</title>,<text>霧中人立如去。風外鳥飛却廻。短棹來停水渚。高樓逈出山隈。</text>
<title>遠眺</title>,<text>霜葉寒花映畫樓。登高忽復作覊愁。滄江一道生斜日。無數靑山古廣州。</text>
<title>路中</title>,<text>曉行十數里。靑蘿迷長谷。不識江流近。但愁山路惡。往往宿霧間。鳴灘露一曲。浮鷗浩安適。大魚時跳擲。物性欣自得。人生愁行役。山川莾空濶。霜風寒淅瀝。年光不相待。臨歧多感激。</text>
<title>哀申將軍舊跡</title>,<text>鳥嶺豈平地。㺚川非險防。戎衣一古墓。遺恨大江長。其二成敗一時事。精忠萬古魂。山河增氣勢。長護北宸尊。其三慘澹龍蛇厄。煩寃虫鶴愁。松風與寒雨。並入惡灘流。</text>
<title>早行</title>,<text>地僻行人絶。松深宿鳥翻。纔經崖路險。更有峽江喧。羸馬風沙色。弊袍霜露痕。出林頗踈宕。往往見孤村。</text>
<title>對錦屛山</title>,<text>瀟灑淸風縣。窈窕明月閣。前有三兩峯。峯勢均相敵。長江鳴不息。一棹凌虛碧。嬌娥倚舷立。淸唱間絲竹。白雲冉冉起。時復繞山腹。遲廻不忍別。移舟繫石角。</text>
<title>過玉筍峯</title>,<text>白日度西岡。餘輝蕩孤艇。蒼蒼峽氣變。渺渺江流逈。酌酒忽擧眼。層峯當我頂。揷地蒼玉列。凌霄碧筍挺。又如金粟佛。偃蹇露瘦頸。形狀逐棹移。所見殊俄頃。中流一回望。白雲生半嶺。遊僊幾日還。惆悵撫頹景。</text>
<title>回船</title>,<text>觸石人爭喧。逆風舟不去。終日兩山間。還來泊故處。</text>
<title>閑興</title>,<text>上灘齊撑篙。下灘徐搖櫓。坐領江山趣。不覺行旅苦。玉筍一何奇。龜潭行且覩。峽江淸澈底。遊魚如可數。烟波通鳥道。松石錯漁戶。何用窮其源。卽事多淸古。掇棹一長嘯。落日在平莽。</text>
<title>過羽化橋書悲</title>,<text>韓山李胤之喜文章。淸曠有高志。尤好神仙之術。其大人宰丹陽時。築羽化橋大川上。上置一茅亭。日琹酒爲樂。及死。自言仙歸金剛。作數疊詩以歌之。其子士春繼其業。頗有當世名。以非辜罹東市禍。時人悲之。今余過此郡。撫念舊跡。涕淚沾襟。爲賦一絶。以招其父子之魂。萬里靑天是帝鄕。劒痕琴疊兩茫茫。滄浪獨有人間淚。羽化橋頭逝水長。</text>
<title>遊龜潭</title>,<text>峽行三百里。玆遊最愜賞。攀蘿窮險絶。皷枻凌浩蕩。疊嶂忽中開。一曲蘊秀朗。初日上孤村。漁艇互來往。境僻峯多怪。潭蓄水無響。往往驚倒影。雲壁聳千丈。水鳥泛空碧。天色露莽蒼。何待塵垢濯。已令心志曠。路出蒼霞口。悠然發浩唱。潭東。有蒼霞亭。</text>
<title>客愁</title>,<text>月出江村靜。天高江水碧。寒松生夜濤。衆壑深如積。遠客不成眠。浩歌倚層壁。有妻在京城。有弟滯南國。音書一何曠。雲山空復隔。壺酒携在傍。愁多不能酌。</text>
<title>上僊巖</title>,<text>突兀壁勢高。逶迤山脉大。層石白如雪。奔趍衆泉會。噴來能成瀑。喧處或作瀨。片雲澹在天。亭亭浮孤盖。笙鶴若有期。松栝雜淸籟。秋光晩蕭瑟。四望絶塵𡏖。曠然天地內。臨流發長慨。</text>
<title>中僊巖</title>,<text>丹丘饒山水。東遊盡所歷。蒼蒼萬松間。一路互紆曲。淸澈百丈潭。噴薄雙流瀑。氣勢頗雄偉。雷霆蕩相激。靑林掛我巾。澄波濯我足。白日不可留。孤光翳峭崿。遲徊出山口。何處問金液。</text>
<title>下僊巖</title>,<text>上仙猶淺露。中仙亦矜壯。緩步入瓊潭。蘊藉愜幽賞。足躡白玉階。目眩紅錦帳。泉流碧鱗鱗。朝日中蕩漾。淸輝媚幽獨。虛明集萬象。山霞濕草徑。谷鳥和孤唱。仙界無時盡。三島更入望。島潭。號稱三島。</text>
<title>山中見人家極瀟灑</title>,<text>應有仙狵守碧關。更看村犢飮淸灣。世間險路幾時盡。物外遊人長自閑。卧木橫連千仞壁。鳴泉透出萬重山。高吟不覺秋天暮。墟落烟生宿鳥還。</text>
<title>舍人巖</title>,<text>塵寰苦喧啾。人情殊欣慽。西風吹素髩。迢迢入山谷。此巖名頗異。疑有古人蹟。靈泉一曲明。絶壁千尋直。鳳鳥無消息。秋霄空自碧。寥廓起遐情。攀躋跂層石。境淸不敢唾。俛仰更流矚。</text>
<title>遊島潭</title>,<text>繫舟凌瀛閣。危欄俯層島。蒼茫六鰲骨。浩蕩三山道。人言石門裏。飛仙長不老。天寒玉圃烟。歲晏金光草。迢遞不可攀。頭髮空自皓。靑冥望何極。霜月明如縞。叔夜去不還。素書從誰討。回望隱舟巖。瓊波流浩浩。石門中。有仙人畓。又多靈草。故云。</text>
<title>歸旅舍</title>,<text>復棹水中舟。還尋巖下路。隔水見村烟。蒼蒼江色暮。</text>
<title>見醴泉守李明中。歸路有詩。</title>,<text>峽邑秋光動碧梧。畫欄高處酒盈壺。靈泉逈自峯頭出。應爲祥禽抱九雛。守有九子。故云。</text>
<title>閑趣</title>,<text>騎驢柳橋西。觀稼縣門北。大野平如掌。秋光無間隙。南俗善用車。軋軋走雙轂。約束爭趍事。銍刈紛相錯。下民徒食土。安知聖主力。風雨一以調。禾穀涵膏澤。千村饒酒食。缶歌日爲樂。</text>
<title>遊凌波亭。次唐人韻。</title>,<text>繞壁長灘漾作波。滿林蒼翠暝生霞。靈源一路橫今古。漁子何年問落花。亭名出自唐人語。至今傳稱爲桃源。</text>
<title>歸路</title>,<text>通衢望何極。步下石橋東。高閣淸臨水。鳴琴逈在空。寒天生皓月。踈柳起秋風。忽憶丹丘勝。雲山路不窮。</text>
<title>南橋。次得初韻。</title>,<text>高月縣門靜。蒼烟野路長。天晴一携手。夜久數斟觴。絲竹無停響。亭㙜起遠光。西風頭共白。楓菊是他鄕。</text>
<title>凌波亭口號</title>,<text>凌波一逕上崖遲。百尺朱欄壓水湄。此地從來頻作別。嬌娥慣唱怨郞詞。</text>
<title>別金子容 得厚</title>,<text>歲暮松聲急。夜深燭影微。對酒還惆悵。他鄕送客歸。</text>
<title>朝陽舘送子容</title>,<text>天高野濶聽晨笳。搖落離筵惜歲華。白髮新詩山上草。黃鷄舊曲鏡中花。官樓月落樽猶在。驛樹雲深路更賖。莫道東江風浪惡。比州他日宿君家。</text>
<title>懷人</title>,<text>鳴鴻飛落長渚。斷靄橫連碧岑。去向何村獨宿。來憑水閣孤吟。</text>
<title>別得初</title>,<text>霜天極望濶。畫角起孤城。遂作他鄕別。那堪白髮生。曙星臨水動。落月背山明。征鴈獨何意。飛過鐵瀨鳴。</text>
<title>行程</title>,<text>蒼蒼一水暮。落落萬松寒。促駕及中野。斜暉欲下山。雲鴻鳴不住。林獸走相看。荒歲村多警。遲廻度石關。</text>
<title>鳥嶺</title>,<text>鳥嶺三十里。形勝天所設。三關皆崔嵬。上門最突兀。山勢奔相競。到此始盤結。昔在壬辰歲。島夷大猖獗。陵寢再震驚。鸞輿遂播越。關防無所恃。社稷危如髮。我來撫舊蹟。周覽增愾怛。羊膓苦屈曲。龍湫深蕩潏。山谿晝多霧。沉沉不見日。險阻有如此。籌策一何拙。北吊申將軍。㺚川長嗚咽。</text>
<title>夜征</title>,<text>古峽松風繞石梁。淸州一路走茫茫。地高忽覺泉聲逈。天濶還愁野色長。度嶺羈鴻同見月。投林棲鵲共侵霜。白頭獨有尋山興。時復逢人問華陽。</text>
<title>客路</title>,<text>天氣何栗烈。客愁轉茫然。長路行不盡。羸驂凍欲顚。獰風吹捲雪。飄散如霧烟。京國不可見。義城渺何邊。骨肉苦相乖。行役又暮天。雲鴻爭叫侶。饑烏啄野田。物色共蕭條。遲徊惜殘年。</text>
<title>寄宅淳</title>,<text>神駒常睨道。儀鳳豈棲林。有此禀生異。自然期望深。氣逸橫當世。詩淸得古音。天涯相別恨。衰淚欲沾襟。</text>
<title>華山雜咏</title>,<text>鴻毛或重泰山輕。巫峽先生得善評。自是山林多性氣。何曾衮鉞博時名。休論天道有弦望。始覺人情怯死生。萬事風塵腸作熱。北窓輸與一樽淸。其二霜髩蕭踈六十秋。悲歡榮辱劇悠悠。漆園蝴蝶空餘夢。畫閣麒麟浪作愁。老木千章生皓月。飛泉一道有高樓。溪山物色無今古。雙佛依然石嶺頭。其三弊屋荒寒碧海濱。貂裘愁殺漢城塵。窮途魔鬼曾誰遣。小榻燈精獨我親。積仕應爲一行吏。輔仁難得九分人。莫言口腹爲吾累。陋巷單瓢古亦貧。其四盡日松簷背曝暄。筧泉激激灌蔬園。窮居稀接朝中貴。飽喫時逢晩後飡。著述文章迷歲月。升沉宦跡信乾坤。風流不减阮家巷。貧富東南各有邨。</text>
<title>歲寒亭。次杜律韻。</title>,<text>花木春光暮。西園晝掩關。狂歌輕白首。淺酌駐紅顔。逕僻行留客。樓高坐看山。迢迢黃峽路。飛舃幾時攀。</text>
<title>會西社。抽杜韻同賦。</title>,<text>飛樓高百尺。偃息故人心。老去稀相見。春來偶蹔臨。庭空紅萼發。門逈碧山侵。瀟灑塵喧絶。樽醪坐更深。</text>
<title>追和餞席韻。寄奉安使季良座下。</title>,<text>南遊不是問幽期。藜閣重攀白髮垂。名嶽風烟藏玉牒。上卿家閥擢金枝。王程豈敢論衰疾。臣職還應記命思。東出蓬壺幾相憶。大關嶺外少親知。再入史閣。故首句云。</text>
<title>去歲。季良謫甲山。解歸未幾。又出按北節。賦詩以別。</title>,<text>汀蘭採盡野棠春。雲物關河得再親。白首能輕邊土惡。丹心偏祝上穹仁。東隅垂翅寧忘莒。北斗回杓始出秦。父老夷山多識面。逢迎還似故鄕人。</text>
<title>北伯餞席。謹次三淵集韻。</title>,<text>遲廻辭禁闥。惆悵背林廬。玉節重關外。棠花四月初。謠俗隨地見。寵簡自天除。一路承宣責。車前有諭書。</text>
<title>謝扇巾見遺</title>,<text>愛人爰及烏。古語得天眞。團團手中箑。側側頭上巾。此物誰所遺。惆悵望故人。雲嶺高接天。襜帷不可親。所貴豈在物。懷君以爲珍。東籬時漉酒。西風或蔽塵。朋遊空寥落。衰髮各紛繽。志意苟不隔。千里是比隣。</text>
<title>對月</title>,<text>北塞人猶遠。西城月更團。淸光同一照。愁思各千端。已覺淸秋盡。那堪此夜闌。盈虛浮世感。樽酒獨憑欄。</text>
<title>鐵嶺歌</title>,<text>鐵嶺橫天鳥道賖。行人到此起長嗟。孤雲絶頂今何似。歌曲猶傳李白沙。</text>
<title>夢與季良飮酒</title>,<text>風雨孤燈卧碧山。簫歌大纛出重關。故人顔色忽相近。千里杯樽一席間。</text>
<title>過壽谷</title>,<text>凉飈一夜起。關塞隔天涯。不見今三月。孤吟繞曲池。荷香風捲幔。匏葉雨連籬。惆悵登樓望。山長北鴈遲。</text>
<title>寄季良</title>,<text>匏樽侵夜色。霜髩惜年華。好是月重滿。奈何天一涯。凄凄生白露。寂寂見秋花。節物不相待。幾時還到家。</text>
<title>懷北關和杜律韻</title>,<text>別來幾入夢。席上尙留香。關路千重隔。天時七夕凉。承流先德化。從事貴含藏。敢道分離恨。朝廷仗老蒼。</text>
<title>寄密陽宰養汝</title>,<text>相府一何深。黃峽亦云逖。乖張各成濶。惆悵懷往躅。暇日頻相邀。惟子有良覿。松亭聽妓樂。花園開朋酌。南遊忽相迫。天長送飛舃。畫閣臨水起。井閭紛鱗錯。簇簇萬株栗。猗猗千竿竹。山雉與江魚。可以供朝夕。地勝饒物産。娛老頗自適。聚散固常理。何必恨離索。猶有尺素書。山河不長隔。</text>
<title>壽聖洞歸路命韻</title>,<text>暝靄回頭合。遙岑滿眼靑。谷虛琴逾響。瀑冷酒頻醒。無數寒花發。移時過客停。石梁歸路逈。秋日下亭亭。</text>
<title>對得初</title>,<text>浮雲嶺南路。明月澗西村。千里初停駕。高樓夜有樽。思煩頻作夢。喜極却無言。郡紱終何賴。秋風入故園。</text>
<title>樂院直中</title>,<text>層欄望不極。雲物漢陽城。眞有樓居勝。長聞天樂淸。高秋風色逈。靜夜月輪明。在職常無事。歌詩頌太平。</text>
<title>秋夜。聽琴命韻。</title>,<text>踈雨鳴虛閣。秋風起廣庭。七絃與之作。一氣自然靈。流水聲相雜。高林葉盡零。餘音淸滿聽。凉檻酒初醒。</text>
<title>登長卿 履長 家後園</title>,<text>何來一麓走蜿蜒。華嶽終南擁後前。日午樓㙜平滿地。雲開閶闔逈浮天。長橋去馬迷如夢。晴郭遊人望若仙。遼濶風光摸不盡。停毫直欲喚龍眠。</text>
<title>曉起</title>,<text>水中靑天色。松間白露痕。境深人不見。鷄鳴何處村。</text>
<title>夜坐</title>,<text>草虫爲誰織。簷蛛巧結絲。二物不相藉。邂逅亦自奇。</text>
<title>峽行</title>,<text>北踰寡悔里。石棧頗屈折。鑿鑿漢瀨氷。峨峨楚峀雪。蒼驢小如狐。悲鳴不可越。冬天積陰沍。白日忽西沒。山谷一何深。川陌轉蕭瑟。我行殊未休。一逕穿林樾。風掣鳥雀藪。雲暝乕豹窟。艱辛屢易境。長嘯懷激烈。</text>
<title>路中</title>,<text>荒年橫盜賊。薄暮絶行人。垂老頻爲役。窮鄕少所親。落月低山角。重陰接水濱。回蹊忽聞響。風檜繞前隣。</text>
<title>襆被</title>,<text>襆被蒼驢背。借眠朝日暄。孤高生野趣。瀟灑絶塵喧。谷口還無路。峯頭或有村。棲棲空白首。何處問田園。</text>
<title>畏乕</title>,<text>慘慘崖谷雪。颼颼松栢風。怒乕凌白日。商旅不可通。去歲殺里媼。今歲殺樵童。行者競懷懼。結侶出山東。馬腹多懸鈴。人腰各帶弓。猛獸日以橫。生民日以窮。時運有如此。浩歌望蒼穹。</text>
