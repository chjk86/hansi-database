<title>次韓栗翁靜居賞春論象數三韻</title>,<text>至人論易不論書。羲畫周經捴緖餘。楊柳吟風心境活。梧桐翫月世緣踈。乾藏月窟秋聲動。坤闢天根春意舒。自笑侯芭懵大道。玄經白首歎紛如。天地無心豈有書。半生辛苦惜三餘。靑袍身世生涯困。白首霜臺事業踈。深仰醉鄕仙界近。從知壽域歲華紓。一年花事誰評品。投贈新詩錦不如。莊周化蝴蝶。列子御泠風。祗脫形骸累。安知造化工。千名分一理。萬化起心中。幸賴金箆刮。從玆發困蒙。</text>
<title>沙溪金先生挽</title>,<text>五賢遺緖孰推明。牛栗眞傳集大成。考據禮經垂典則。精硏心學到明誠。治平係運民無祿。出處隨時道則亨。慟哭終天恩未報。更追凾丈願他生。</text>
<title>次朴丈 以恒 書堂瀑布韻 二首</title>,<text>潼關之北洞天幽。寂寂長川世外流。樵童牧叟安能會。千載朴公來便求。使山非靜谷非幽。安用崩奔盡日流。開渠送向人間去。好作農人急旱求。</text>
<title>入直春坊。吟寄崔輝叔 薀。</title>,<text>人間萬事不如意。咄咄中宵倚小窓。志士工夫期百世。男兒事業小偏邦。浮雲改變天難朗。古栢高孤風易撞。遙憶南鄕舊釣侶。月明蓬底宿秋江。</text>
<title>寄曹守而佐幕關東</title>,<text>萬二千峯碧海東。曾驅笙鶴御長風。宸居誤讀黃庭字。浮世空成白首翁。仙馭羡君遊凈界。胡塵愧我眯紺瞳。憑傳數語安期伴。幾日金環降紫宮。余少時。有入紫微宮。謁天帝之夢。故及之。</text>
<title>風詠亭。次退溪先生詩韻。</title>,<text>野服黃冠早退休。芝眉曾豈上閑愁。園中眞趣猶三逕。檻外仙山卽十洲。誰識詠歸追揖讓。空將詩酒慰淹留。高人一去瑤琴斷。臺下江空月萬秋。</text>
<title>送洪元老 命耉 赴任安東 二首</title>,<text>禁城春暖瑞光浮。儀鳳初辭十二樓。雞舌幾趍天北極。綵衣今向嶺南州。名區形勝三韓最。明府才華一代優。游子十年慈母線。臨歧不覺淚先流。乞郡爲便養。之官寧有辭。觚稜還入望。親舊惜解携。東閣鳴琴後。西山柱笏時。天涯倘相憶。時復寄新詩。</text>
<title>李掌令 誠源 挽</title>,<text>京洛擇交久。眞源公獨存。偏親終未養。神理豈堪論。後事珠雙顆。陳蹤月一痕。從今懷舊淚。不忍過西門。</text>
<title>金副學 槃 挽</title>,<text>一生羹慕在樑摧。病裏驚聞薤唱哀。虞殿羽儀歸閬圃。鯉庭詩禮閉泉臺。裂天餘痛摧蘭早。蹈海初心駕鶴迴。薰沐世恩山未答。白頭題挽淚盈腮。</text>
<title>送金浩浩 灦 佐幕關東</title>,<text>笙鶴磨訶洞。琴歌鏡浦樓。平生勞夢想。今日送君遊。</text>
<title>送朴學魯 日省 赴任咸平</title>,<text>秋風作別意何如。滿目湖山落木初。五馬名區偏得意。十年覊䆠獨沾裾。鳴琴竹閣閑鴉墨。舞彩梅庭侍板輿。乘興會尋方丈未。巖花溪竹是吾廬。</text>
<title>送李東野 坰 赴任靈巖</title>,<text>月岳南天秀。神山海上連。侍臣無外補。仙吏有前緣。橘柚千家月。魚塩萬井烟。遙知過完府。舞彩更蹁躚。</text>
<title>卧病京邸。夢歸南鄕舊居。因寄林淸臞載叔 墰。</title>,<text>此身曾是玉京仙。謫下猶來方丈邊。夢乘黃鶴南溟去。八萬神峰花接天。余少時夢入紫微宮。謁天帝。有白面年少。揖余坐上席。帝授余天機書三卷。余再拜而出。玆因歸夢。聊述舊緣。勿訝幻誕。幸賜辱和焉。</text>
<title>再和前韻。奉寄淸臞。二首。</title>,<text>人謂非仙自謂仙。主張風月政無邊。問渠那得閑如許。祗保胷中一箇天。一年風景問詩仙。爛熳鶯花何處邊。病客忽驚佳節晩。春衣欲典艶陽天。</text>
<title>寄臞仙載叔</title>,<text>落盡山花漢水西。故園芳草夢中萋。無端一夜思歸恨。付着東風杜宇啼。</text>
<title>趙察訪 平 挽 二首</title>,<text>志節堅貞孰似君。襟懷踈宕亦超羣。生涯流水何曾着。世事浮雲不欲聞。滯病每嗟山海阻。臨衰那忍死生分。魯連未遂逃秦志。反向泉臺羡起墳。世路知音少。逢塲獨有君。舊遊雲樹阻。㐫報亂離聞。衰疾身如寄。幽明路欲分。秋風憂國淚。兼洒向孤墳。</text>
<title>郭僉知 海 挽</title>,<text>大庭身世葛天民。衰季誰知有古人。尊酒去年開勝餞。草堂今日掩佳辰。胡氛深矣慙含垢。鶴馭飄然羡離塵。黃菊滿籬重九過。病中題挽獨沾巾。</text>
<title>郭生 溪 挽</title>,<text>人生樂處在安眞。浮世榮名草上塵。抱朴久欽傳再世。連枝忍見哭三春。時憂帶病空垂淚。死別逢秋更愴神。霜菊向殘佳節過。一盃難喚九原人。</text>
<title>幼新德甫。在普賢寺讀易。吟寄一絶。</title>,<text>白雲紅樹共重重。人在芙蓉第幾峯。夢乘黃鶴山頭去。讀易聲中月一窓。</text>
<title>高掌令 傅川 挽</title>,<text>世德忠貞靑史傳。家聲詩禮白眉賢。襟懷冲淡雲中鶴。藻思淸新水上蓮。烏府風悲千歲栢。故山門掩九秋天。峩洋人世今誰在。回首南天哭仲宣。</text>
<title>李經歷 應魯 挽</title>,<text>京洛年來取友多。眞淳更有似公麽。梅仙隱市窮猶樂。陶令安時困亦和。跨竈得男知蒔玉。乘龍擇壻看騰梭。都門何處親朋哭。獨鎖承明淚似河。</text>
<title>宋定山 致中 大夫人挽</title>,<text>三從媲德向來欽。况與庭蘭分義深。纔過樹風殫血泣。忍聞薤露報凶音。哀榮已了人間事。期耋猶歉孝子心。鎖直承明孤執紼。他年一吊化仙禽。</text>
<title>直春坊。夢崔輝叔。因寄一絶。二首。</title>,<text>我愛孤雲入夢頻。海山千里共精神。三生幾許修淸福。更向頭流作主人。獨爇名香坐。羲經讀一周。心齋知已久。今夜夢頭流。</text>
<title>張僉知 昇世 挽</title>,<text>石交三世豈偶然。明發懷人淚徹泉。八袠康寧仍頂玉。六年榮養勝腰錢。鄕隣稱德貽謀遠。蘭蕙盈庭種福全。名䆠已成身不在。令人偏痛戊申年。</text>
<title>赴召時次郭丈 瑢 餞席韻</title>,<text>離筵方告別。忽見畫中詩。驛騎催歸路。川原日暮時。</text>
<title>吳龍潭 腆 挽</title>,<text>老子掄交取近仁。一看眉宇得天眞。昇沉豈合論衰世。靜拙端宜比古人。三璧鴻輝傳世業。兩城慈澤泣遺民。題詞更洒無窮淚。冥漠重泉亦愴神。</text>
<title>金主簿 復興 改葬挽</title>,<text>風儀欽仰自孩提。往事如今涕淚傾。講席餘薰猶昨日。荒阡宿草已周星。浮雲逝水人間事。北斗南金身後名。堂搆幸存思孝子。更從先壠卜佳城。</text>
<title>出城後。連夢世子渡江流涕。有感寄玉堂諸益。二首。</title>,<text>國事傾危孰使令。儲君辛苦度王庭。迂儒白首無窮淚。恥向窓前讀聖經。連夜覊愁夢鴨汀。伶仃鶴駕向龍庭。三更起坐流雙涕。明滅殘燈照古經。</text>
<title>亂後</title>,<text>思量時事涕沾衣。大計如今識者稀。欠死從臣餘白髮。瀋陽歸夢獨依依。</text>
<title>杞平君大人兪 大逸 挽 二首</title>,<text>邇來人事捴堪傷。驚却春樽告訃忙。大老卽今皆厭世。小車何處更尋芳。胡塵病骨支離苦。仙路雲鄕縹渺長。誰念老萊終毁性。公私揮涕寫哀章。相門餘德世難傳。不忝家聲是大賢。晩歲腰金參白社。早年跨竈託靑氊。胡塵豈願龜齡享。雲馭還歸玉府遄。花柳滿城佳節過。一盃難喚九原仙。</text>
<title>權生 允中 挽</title>,<text>擺落榮名混在塵。丘園甘作一閑民。村醪到手寧論濁。野蔌登盤不㤪貧。慚我臨危猶惜死。羡君無病反歸眞。草堂風雨重陽過。獨對黃花淚滿巾。</text>
<title>張長城 㬇 挽 二首</title>,<text>百歲交期此日休。欲論陳迹涕雙流。逢塲誰似君靑眼。浮世惟餘我白頭。鶴髮猶望五馬覲。丹㫌却返九原幽。江南一自亡嵇阮。故國風烟捴是愁。時危兼抱疾。死別又逢秋。世事難期日。浮名不及漚。寒齋佳節近。旅櫬客程脩。此日都門哭。安知逝者休。</text>
<title>崔察訪 徽之 內挽</title>,<text>媲德閨房秀。移天落異鄕。幾嗟兄弟遠。終悼子孫亡。積善天難必。修仁壽不長。三喪竟埋玉。行路亦沾裳。</text>
<title>戚弟丁 瑨 挽</title>,<text>古來人所憾。賢後竟陵遲。天道貫幽現。世情拘盛衰。雲烟朝暮變。星斗古今垂。此語驚聾耳。窃期知者知。</text>
<title>解官南歸。訪張孔明不遇。</title>,<text>故鄕歸路入秋山。駐馬溪堂半日閑。門掩白雲人寂寂。獨憐籬菊帶霜斑。</text>
<title>權居昌  內挽</title>,<text>女士膺餘慶。性資淑且眞。移天家訓肅。主饋壼儀新。浮世無三紀。空阡又一春。屋成人已去。鱞淚自沾巾。</text>
<title>次沈處士 玧 五宜軒詩韻 沈公以花草自娛。取古語松宜於雪。竹宜於風。梅宜於月。菊宜於霜。詩宜於酒。名其軒。</title>,<text>蕭洒主人室。胡爲名五宜。貞心撑雪榦。勁節闘風枝。冷蘂迎霜嫰。淸香帶月奇。篇詩與斗酒。病㥘歎吾衰。</text>
<title>宿洛東江店</title>,<text>三春行李滯長程。回首苞山却有情。暮入漁村因假寐。洛江新月夢中明。</text>
<title>次林府伯 堜 詩韻 二首</title>,<text>久病謝塵事。溪山轉淸幽。未留軒盖賞。花柳却生愁。前對仙山千疊峀。後臨花柳萬重家。此時卧想遨頭樂。芳草晴川一望賖。</text>
<title>題朴 以恒 書堂</title>,<text>老境深盟付白𩿨。蹔開茅舍對芳洲。湖山日暖梅初動。江谷春迴地自幽。南國王孫今日過。濟都公子昔年遊。若爲留待花時暮。桃浪千層泛小舟。</text>
<title>送張幼新赴任長城</title>,<text>遠客惜解携。淸秋到漢津。數聲北歸鴈。孤舟南渡人。凄風起蘋末。離恨滿江濱。送君五馬行。千里倍思親。那堪掩空舘。寂寞送佳辰。</text>
<title>早春 月課</title>,<text>天時人事向來新。冉冉春華屬上春。㱀玉乍呈梅蘂坼。淺黃纔看柳條匀。雪霜消後仁風扇。牙甲掀來蟄戶伸。禁苑恩光催淑氣。御溝流水綠粼粼。</text>
<title>效康節首尾吟 四首○月課</title>,<text>幽人非是愛吟詩。詩是幽人悟性時。身上乾坤初廣運。心中日月本昭垂。開他桎梏由深造。滌却塵埃在不欺。始覺誠明達天德。幽人非是愛吟詩。幽人非是愛吟詩。詩是幽人見道時。誰說陰陽分太極。纔明坤復認玄機。流行費隱初無間。貫徹精粗豈異歧。始識直方通大本。幽人非是愛吟詩。幽人非是愛吟詩。詩是幽人歎世時。不物三皇心迹在。無私五帝典章垂。雕虫本領加榛塞。試士經綸轉背馳。整頓乾坤惟一字。幽人非是愛吟詩。幽人非是愛吟詩。詩是幽人感物時。蟣虱處褌貪血食。黽蛙坐井恠天池。寒江秋月誰能會。寶匣瑤琴謾自奇。變化昏蒙無別語。幽人非是愛吟詩。</text>
<title>憂國願年豐 月課</title>,<text>遭逢昭代聖恩深。輔國慚非旱作霖。但識時豐爲上瑞。誰知天聽自民心。穰穰豈特禳田願。皥皥要看擊壤吟。爲向康衢歌此曲。想應流入五絃琴。</text>
<title>淵明採菊 月課</title>,<text>東籬霜菊萬株明。盡是春來手種成。露浥衣裳穿小逕。香生爪甲掇繁英。山翁政欲浮新醞。稚子還須洗破觥。興罷不歸拄杖立。南山暮色入詩情。</text>
<title>宋玉悲秋 月課</title>,<text>巫山巫峽水遄流。玉露初飛歲已秋。萬木歸根皆瑟瑟。群虫閉戶競啾啾。本來無事何關意。每到逢辰還自愁。目極江南人已去。楚鄕餘恨至今留。</text>
<title>雲從龍 月課</title>,<text>神物池中躍。須臾據大空。蒼雲四方集。甘霔八荒同。誰識山川氣。能成造化功。人而不如物。深望滿朝龍。</text>
<title>浙江潮 月課</title>,<text>忠臣死作不平潮。欝結千秋㤪未消。毅魄英靈隨白馬。雪山銀柱立靑霄。三軍組練連吳粤。萬皷轟闐自暮朝。二句缺。</text>
<title>效建除體 月課</title>,<text>建卯月初圓。除却春一半。滿樹寒花開。平川已氷泮。定知才不逮。執鞭安用求。破愁酒無力。危鬂颯已秋。成毁莫問天。收身當在早。開卷閱書史。閉門宜却掃。</text>
<title>冬至賦</title>,<text>自乾坤之肇判。有二氣之錯行。春與秋其代序。互消長其分明。覩四時之來往。深有感於此日。當衆陰之凝閉。迴一陽於剝極。斗柄建子。黃鍾應律。月申黑道。日行南陸。添一線於宮裏。動六管之浮灰。弛玄冥之嚴威。鳴地下之殷雷。惟一元之不息。謇條達其生氣。兆泰來之微漸。動萬物之生意。始芸香而荔挺。將舒柳而放梅。咸替舊而就新。信暖氣之潛催。百官駿其奔走。賀元氣之有復。元一歲之曆。首三百之日。嗟天道之於穆。兩儀來往而已。自春生而秋殺。紛升降而不止。陰始萌於仲夏。至十月而極壯。迨風霜之搖落。陽疑無而消喪。幸碩大之一果。不見食而尙在。木有復生之時。陽無可盡之理。天機動於半夜。由地底而俶載。吹寒燼之微焰。起陰罅之群吠。昭初九之一爻。有餘脉之不滅。寔三春之諸陽。咸自此而著發。偉天道之流行。日發育其萬物。咸盛衰之有數。豈但二氣之反復。惟人生各有太極。具健順於性中。應萬事而出入。本虛靈兮無不通。因物累之所蔽。乃厥初之或戕。然一端本明之軆。終不至於牿亡。當夜氣之或萌。是群陰之一陽。彼匍匐而入井。我惻隱之拳如。驗端倪之所發。識本軆之權輿。惟不息而自強。火始燃而泉達。推此理而見之。亦可比於邦國。當其國步斯頻。道義昏塞。陰類用事。雨雪其雱。有人特起。義氣堂堂。十寒一曝。嚴冬春陽。致其君於堯舜。閑小人之爲惡。惟去奸而用賢。是存陽而斥陰。盖天人一理。豈有彼此。肆古先王。順時撫事。閉關息旅。輔相天地。箴曰。順天之道。惟我聖辟。審厥用舍。明厥黜陟。操存此心。克明峻德。何以克明。因其所發。擴而充之。與天爲一。</text>
<title>志者氣之帥賦</title>,<text>天地之帥吾性兮。人各有此太極。然形氣之所役兮。揔行屍與走肉。苟非此志之爲將兮。吾知難免於胥溺。肆百軆之從令兮。認統御之有術。原厥初之生民兮。禀二五而成質。淸濁之旣有異兮。亦粹駁之不一。彼九竅之分官兮。曁四肢之司職。皆不思而蔽物兮。矧多方而引欲。手足喜其安逸兮。耳目娛其聲色。夫孰非氣之所爲兮。儘誘物而馳逐。是軆中之賤小兮。譬無將之徒卒。有冦攘而投閑兮。或憑陵而抵𡾟。丹田化爲綠林兮。胷海變作潢池。天君於是惕然兮。恐忝帝之明命。知無主之乃亂兮。執精一而施令。朕主靜而在內兮。捴出治之大柄。惟汝志自我而出兮。肆分符而司動。雖千萬而必往兮。省厥躬而直壯。敦詩書爲韜鈐兮。說禮樂爲律令。臨智水而開池兮。倚仁山而築壘。修禮義之干櫓兮。敹忠信之甲冑。淬孝悌之鋩刃兮。礪道德之利器。開正路而發軔兮。闢廣居而弭節。透誠關而深入兮。指聖域而爲極。信天下之大勇兮。誰匹夫之能奪。寔大者之先立兮。焉小軆之敢背。彼形氣之群卒兮。動丕應而傒志。憤𢜀化以和平兮。懦頑變以興起。革恐惧而安定兮。換暴戾而愷悌。堂堂陣正正旗兮。敢五兵之侵越。赫赫靈濯濯聲兮。自六之退縮。誅淫聲於黑坎兮。斬美色於金郭。掃蟊賊於情田兮。逐好宄於慾海。蘯舊染之汚習兮。煥維新之至理。何昔日之亂邦兮。今直爲此樂地。惟其志旣有以立兮。致崇廣之功業。窮天地而可大兮。亘萬古而不挫。晉楚失其富貴兮。孟烏奪其勇力。參三才之在此兮。定萬事兮由是。將固貴於顯比兮。卒亦待於善養。配道義而不悖兮。塞穹壤而匹量。孰餒矣而卧墻兮。爭浩然而賈勇。放六合而卷密兮。寔神兵之無敵。信上下之同德兮。夫豈難於底績。噫。世人孰無此志兮。善將之者鮮矣。皆瞽走而狂征兮。夢寐裏兮生死。竟自壞其長城兮。甘冦賊之隳突。余事帝而尊帥兮。恒如臨於對越。决義利之心戰兮。期子夏之造德。顧擿埴之倥如兮。恐落落而難合。然有爲者若是兮。豈聖訓之我欺。推吾帥而盡天地之性兮。窃自慕於先師。</text>
<title>輓詞[金堉]</title>,<text>執義聲名久。人稱博洽才。耽經能獨究。游藝又兼該。一病悲時命。三年莫往來。湖南地靈盡。萬古有餘哀。禮曹判書金堉</text>
<title>輓詞[李景奭]</title>,<text>學究先天早着功。聖朝經幄渥恩融。靑蒲數進期期語。白首長懷耿耿忠。一卧漳濱從此別。幾年湖外阻高風。追尋舊跡渾蕭索。臺栢寒聲落照中。吏曹判書李景奭</text>
<title>輓詞[金集]</title>,<text>晩捷高科綴鷺班。幾年蘭珮扣天關。心遊前哲經書裡。跡近威顔咫尺間。臺閣論思方倚重。丘園將息早投閑。可憐千古存亡恨。永隔湖南萬疊山。副護軍金集</text>
<title>輓詞[李楘]</title>,<text>南中從古盛儒臣。踐履推君第一人。正義幾陳開卷日。直聲多擅伏蒲辰。硏朱深究後先學。絶韋能通二五眞。賢者云亡天喪我。白頭遙望倍沾巾。完山李楘</text>
<title>輓詞[尹履之]</title>,<text>南紀遙傳訃。驚心伐木詩。斯人難再見。世道入深悲。夢到烏臺畔。身遊白玉墀。向來含感意。留與四郞知。戶曹參判尹履之</text>
<title>輓詞[曺文秀]</title>,<text>百子諸家貫。天文地理俱。世方驚邃學。天忽閟眞儒。風雨朝朝晦。山蹊日日蕪。傷心講筵上。無復見淳夫。夏寧君曺文秀</text>
<title>輓詞[呂爾徵]</title>,<text>竝直春坊晩識君。淸霄秉燭細論文。乾坤奧義窮搜到。性命微言實飽聞。世路榛蕪知己少。湖山寥濶隔年分。天涯竟阻生蒭哭。南望題詩淚滿雲。兵曹參判呂爾徵</text>
<title>輓詞[崔葕]</title>,<text>光沉芳歇向山丘。萬事惟看逝水流。華屋眼中君不處。宿痾身上我將休。巷連楊柳成姻好。班逐簪纓共䆠遊。庶盡交期九泉路。暫時相別莫深愁。㠉梁崔葕</text>
<title>輓詞[尹絳]</title>,<text>東方季世大儒生。學貫天人見道明。玉署論思香案近。書齋問難聖經橫。纔陞三品寧酬德。更有羣兒不墜聲。湖外白雲空入望。無緣執紼淚雙傾。大司諫尹絳</text>
<title>輓詞[李㬅]</title>,<text>何幸當年御李君。益聞吾所未曾聞。韋編獨悟羲經旨。氊席兼通帝典文。最恨中間消息斷。那知一別死生分。歌成薤露憑歸使。淚盡南天日暮雲。承政院右副承旨李㬅</text>
<title>輓詞[李之恒]</title>,<text>一世皆蒙學。硏精獨有公。玉堂仙吏望。臺省諍臣風。久病南湖外。終歸九地中。平生敦厚義。千里涕難窮。司直李之恒</text>
<title>輓詞[崔薀]</title>,<text>凝然而人莫敢侮。敢侮者獃漢也。油然而人莫不愛。不愛者宵人也。身若不勝衣。而處臺閣則足以擧烏孟之任。言若不出口。而談道術則足以摧髡衍之鋒。嗚呼孰謂以如此之才與德。而奄忽遘癘中道以歿。使我老於同里。而不得爲東阡南陌之過從也耶。㠉梁崔薀</text>
<title>輓詞[閔光勳]</title>,<text>我丈時英特。天資出流俗。讀書破蘊奧。燦然大義闢。處世惟忠勤。溫然禀質卓。閬苑儀峻步。栢府抗風節。江湖幾有憂。泉壤未歸魄。世上萬事非。人間六袠促。芝蘭旣幷茂。餘慶自樹德。南原府使閔光勳</text>
<title>輓詞[李起浡]</title>,<text>草野當年萬乘前。天機妙處說窮玄。滿筵學士皆鉗口。一代恩光莫比肩。世事忽捐衰病裏。精靈應傍水雲邊。幽明正値興亡日。添却山陽淚似泉。持平李起浡</text>
<title>輓詞[黃暐]</title>,<text>鵠立淸朝第一流。十年經席渥恩優。論思共惜逢時晩。江漢終悲卧病秋。留與雲仍餘慶在。是知儒雅故人求。陪遊京口還如夢。獨向蒼天哭白頭。正言黃暐</text>
<title>輓詞[李興浡]</title>,<text>覺得天行妙。名登紫極知。爵躋華顯日。年近老成時。一疾頻聞痼。重泉竟作悲。隔江高四尺。何處可相隨。禮曹正郞李興浡</text>
<title>輓詞[金沇]</title>,<text>痛矣君先逝。如何我獨遺。他人吾不識。惟子是相知。遠記初逢日。云當弱冠時。交期在一笑。心事得雙眉。有意相先獲。出言兩不違。追隨如影響。和唱似塤箎。風雨山窓下。雲烟野水湄。論文朝憘憘。言志夕怡怡。少讜容爲友。多聞視若師。窮通各有命。聚散苦無期。雖有經時別。何曾隔歲離。沉沉嬰二竪。忽忽過三朞。仁壽終無賴。和緩竟不爲。依俙樑上月。彷彿夢中儀。隣篴悲難勝。雅琴奏爲誰。衣沾今日淚。篋有去年詩。學博思唯愼。才高行亦修。玉堂持正義。烏府辨羣疑。臺閣風猶在。巖廊器未施。歲寒無限意。非止哭吾私。扶寧金沇</text>
<title>輓詞[崔徽之]</title>,<text>猗猗仙李盤根大。柯葉布覆靑丘內。爾來二百六十年。鉅公名卿知幾輩。况是孝寧多賢孫。公乃大君之七代。天資醇厚近道眞。辭氣雍容遠鄙悖。早歲窮經志已切。自擇嚴師質疑晦。聡明勤苦衆所推。出入諸家無滯礙。利器深藏待時來。蕫策晩向明庭對。羣公交薦達聖聡。立登靑雲鳴玉珮。銀臺玉堂染翰光。栢府薇垣諫䟽在。潘輿綵服展榮養。武城牛刀勤勞徠。險阻艱難幾備甞。奉公惟知盡忠愛。方當晉陽狼狽時。瀝血號天辭慷慨。五旬危陴三尺雪。至今想得心獨碎。憂時轉輾抱沉痾。解組初非因老退。寧知華扁竟無賴。倐忽光陰六十載。路人聞者共嗟惜。何况親知悲可耐。鯫生昔在童子日。濫抱羲經荷勤誨。芳隣韋杜講古風。婣好潘楊去俗態。幽明容易永相隔。舊來好事知難再。公之兩孫我外孫。敎養期無舊業廢。雲水縣西鍾嶺側。福地先歸是賢配。延津釰會卜玆辰。夙駕靈輀攀不逮。含哀強寫尺紙輓。洒涕空陳一觴酹。前察訪崔徽之</text>
<title>輓詞[金之純]</title>,<text>結交今記甲辰秋。四十年來兩白頭。君籍桂林拱北極。我蟠泥滓滯南州。平生襟袍誰相似。此日魂車挽不留。怊悵一般淸意味。九原應與邵翁遊。浪州金之純</text>
