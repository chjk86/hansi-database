<title>詠月呼韻 九歲作</title>,<text>昨夜姮娥失玉盤。化爲圓月出雲端。淸光萬里能均照。天下人人得仰看。</text>
<title>楊白花</title>,<text>楊白花種在深宮裏。宮園春色正芳菲。上下得意誰禁爾。一夜風吹去飄蕩。遂不歸遂不歸。歸何時使我獨坐。愁春幃愁春幃。衣帶日覺减昔圍。安得江南風反吹。吹爾箇箇向北飛。</text>
<title>大堤詞</title>,<text>大堤高大堤高。漢水漾漾流其前。叔子已死元凱去。來者皆慕山公顚。風流太守樂遊客。勝日追遊興翩翩。油壁小車靑雀舫。淸歌妙舞列錦筵。此輩但知宴遊樂。山水眞意誰能識。花柳盡被俗子汙。千秋不復能有色。嗟爾俗子莫近前。曾經山東李太白。</text>
<title>短歌行</title>,<text>斯辰斯夕。陳醪開筵。尊長在上。卑幼在前。獻壽進舞。調絲拂絃。鶴鳴于廂。鴈叫于天。醉且樂止。夜以爲年。人生幾何。且樂一時。日出于東。終復西移。誰能如水。往而不衰。我有丸藥。王喬之貽。上奉吾親。次及同鄕。施隣施邦。入口壽長。於千萬年。此樂無央。</text>
<title>行路難</title>,<text>君不見太行高。車顚馬仆在須臾。君不見滄海深。舟敗楫摧喪其軀。山高水深誰能犯。古來相傳不可越。吁嗟世人徒知山海險。不識世路眞險絶。請就今日人情說。人情高人情深。太行爲夷滄海乾。分明談笑俄頃間。眼前石劒脚底瀾。纔聞張陳心如漆。復道田竇族相殘。看取今日按劒者。盡是當年含杯歡。畢竟難借舟車力。幾人到此起長嘆。嗟嗟四座且莫喧。試聽小子行路難。</text>
<title>白頭吟</title>,<text>一唱白頭吟。使我心煩憂。再唱白頭吟。使我眞白頭。白頭吟白頭吟。請君爲我莫三唱。人生由來皆有情。耳聞此曲久悽愴。世上難保丈夫心。朝東暮西何輕薄。昨日將比掌上花。今朝翻成眼中棘。美惡愛憎雖萬變。前後都只一人心。嗟呼文君君莫嘆。千載何限男兒白頭吟。</text>
<title>燕歌行</title>,<text>燕山十月百草死。北風慘憺雪花飛。胡人馬肥弓力健。獵出平原萬騎圍。月滿星奔無虛發。潛狼駭鹿不能伏。就中林間白額虎。利爪森森勢如戟。奮勇聊復一箭殪。意氣直欲摧山嶽。黃沙十里列雲幕。洗羽割鮮開野酌。胡笳幷奏羯鼓動。間坐靑娥傾國色。酒酣日暮各自歸。白馬嚼齧黃金勒。年年射獵以爲樂。生不懼漢家天子多雄略。</text>
<title>東門柳曲</title>,<text>東門柳東門柳。陌上日夜車馬客。柳枝靑靑向人低。別意慘慘愁春色。酒酣攀折最高枝。贈我今朝遠行人。山川迢遰早歸來。來及明年柳色新。東門柳東門柳。人間離別知多少。遂使長條不復有。</text>
<title>少年行</title>,<text>誰家少年年十五。自詑意氣不草草。昨日戱入平樂遊。今朝醉向靑樓倒。銀鞍白馬自生光。日暮馳過長安道。長安道上千人聚。觀者爭道郞君好。</text>
<title>妾薄命</title>,<text>陌上桃李樹。開花花正芳。東風一夜吹作惡。花飛片片落路傍。路傍窈窕誰家娘。對之雙淚霑衣裳。平生爺孃所嬌兒。十五遂得嫁同鄕。郞心如水無定止。歡愛暫時不能長。自從新人從閣入。妾身遂成眼中芒。新人百顰還爲美。舊人百笑皆爲狂。一朝却踏來時路。琴瑟雖在誰復張。明月之璫繡腰襦。人賤不復能有光。正如春花辭故枝。何時更得見春陽。爲告天下無限有情娘。寧至白頭老閨裏。將身勿嫁薄倖郞。</text>
<title>估客樂</title>,<text>江中淡淡寒波息。江上盈盈白月輝。東西盡是估客船。帆檣簇簇此中圍。去年載得十萬去。今年載得百萬歸。聚來金錢賽江神。楚巫起舞吳嫗唱。散市懸燈遞相迎。須臾倒盡十甕釀。夜久月落人聲絶。醉來亂卧無禮讓。平生但將如此老。百年剩受天所餉。吁嗟估客眞可樂。何必要紆靑拖紫相與將。</text>
<title>採蓮歌</title>,<text>南湖蓮葉暗。北湖蓮子密。輕舟一日能百迴。沿波來往無休歇。美人顔色如紅玉。却與蓮花都無別。日午兩岸輕風起。吹得歌聲與客耳。</text>
<title>鄭將軍歌 幷引</title>,<text>昔我孝廟。懷縞素問罪之志。號召域中有武勇人。于時鄭將軍時凝。以武擧高第。被親用寵且絶等視。無何孝廟棄羣臣。斯義遂不講焉。世且煕煕太平。則顧無所用將軍矣。屈卑下甞一守龍川。僅比李廣右北平耳。年七十餘。歸西湖。名其室曰知止。家貧無所得酒。時或雪中入山。射虎狼禽鹿。從野老。乞酒爲樂。酒酣輒爲野老道孝宗時事。慷慨悲歌。雖不盡解聽。皆敬歎焉。如是數歲死。余及見其晩年。其人公忠廉潔。有奇氣勃勃射人。勇力徒末耳。每語及丙子。輒奮怒欲死。扼腕裂眦。常曰。吾當孝廟時。謂將朝夕涉鴨水。手磨渾鐵槍。今苔蝕盡矣。幸未死一得當單于。當復無恨也。望之可識其爲孝宗遺民也。余固迂踈儒。喜交魁傑士論兵。將軍顧喜書。以故能得其歡心。相對輒竟日乃罷。人見者咸恠異之。以爲彼白面者。何用老介士相得。余初不恤也。今其死矣。嗟呼。夫夫國士無雙。可無述乎。有客有客鄭將軍。望之人人慴威風。力扼南山老白虎。勇摧北關雙黃熊。平生春秋左氏傳。攘夷尊夏義略通。孝宗年中策虎榜。傾班爭瞻眞英雄。禁苑故事中日射。輒召將軍試神弓。須臾百矢無虛發。至尊含笑回重瞳。賞賜千萬出內帑。路人皆嘆恩數隆。聖心豈徒養汝身。欲申大義垂無終。鼎湖一夕龍去遠。落拓遂與凡人同。遅徊下位五十載。眷眷一心國耳公。向來數公運化權。趍者目下致高崇。將軍掉頭却不向。秉心直入古人中。時平空棄頗牧才。身老遂負衛霍功。殘年閒卧西湖上。櫪間老死玉花騘。破屋蕭條只容膝。短褐飄零不掩躬。晩契已與丘壑堅。世心盡逐鷗鷺空。夜歸不恠灞陵尉。知止欲隨鴟夷翁。獨有雙行未乾淚。說到孝宗見眞忠。嗚呼如今誰復識此人。古來何限將軍死困窮。</text>
<title>石郊</title>,<text>一出非容易。秋光正未殘。歲登山稻熟。霜入菊花團。亂逕逢人問。幽泉駐馬看。吾庄來指點。蕭瑟野雲寒。</text>
<title>反觀菴閒居。次東人韻。</title>,<text>闢地新成小屋閒。好風幽鳥日相還。詩因習氣猶時得。門待可人常未關。病木當階多古態。遙岑入戶送蒼顔。百年活計當如此。適意何論市與山。</text>
<title>林塘雜詠</title>,<text>出門投輕策。無心過前渠。偶逢樵者語。竟夕不歸廬。其二擧頭見高岡。低頭見行人。可歎閒者少。朝暮來去頻。其三愛向東岡去。無日不夜歸。村歌行相答。草深露霑衣。其四皎皎雲間月。泠泠田中水。芒屨穿陌過。幽興轉未已。其五山氣晩來佳。杖策登荒陂。欲知無限意。都在忘言時。其六閒來隨樵伴。入谷日已西。前度知幾歲。所經溪路迷。其七日暮愁思繁。出門登槐陌。四望平郊遠。歸鳥低雙翮。</text>
<title>牛川</title>,<text>山中發興興何奇。湖上探春春不遅。麥隴芽抽新雨足。樵林雲起小蹊疑。杏花尋處關心酒。野舫遊時滿意詩。觸目欣看佳境遍。浮生眞欲老於斯。其二吾家亭子斗湄邊。滿眼風光正可憐。乳燕含泥歸後院。遊龍拖雨過前川。持竿時占蒼苔坐。閉戶孤成白日眠。無事人間堪自樂。何須方外學神仙。</text>
<title>韓家庄。次叔父韻。</title>,<text>谷口溪流出。韓家未到知。迎暉老牸曝。穿樹小鶯移。蕉葉傾村酒。桃花引客詩。徘徊不盡興。更欲占秋時。</text>
<title>詠庭前梨花</title>,<text>一枝墻角出。脉脉正嬋娟。玉露朝來濕。粉肌雨裏鮮。在條誰不愛。落地我偏憐。更欲携樽過。東風且莫顚。</text>
<title>題韓逸人郊居</title>,<text>四面皆蒼野。依山且小堂。殘花猶作態。老樹不成行。犢飮通川水。鵝喧打麥塲。平生愛靜僻。日暮尙彷徨。</text>
<title>出塞行</title>,<text>日暮轅門外。思家無限情。憑高試遠望。不見玉關城。</text>
<title>遠遊篇 幷引</title>,<text>自楚三閭之有斯作也。漢魏之際。多見繼起者。然都不過涉虛憑空。神仙誕妄之語。此所以上接莊老。下起嵇劉者。余有歎焉。乃述此篇。其詞則甚俚。其義則君子。或有取焉。聊存之。遠遊復遠遊。吾行孰絆拘。超然馭神馬。八荒歷須臾。過蒲抵平陽。至治慕唐虞。吾生一何晩。不及見都兪。還駕返鄒魯。遺風想先儒。企陞夫子堂。長揖游夏徒。周旋禮義間。中心自忻愉。憑高忽反顧。世路何曲迂。紛紛榮利塲。憒憒竟疲痡。聖人有大道。誰能與相趍。世旣笑我狂。我亦歎世愚。欲下心不忍。欲留奈身孤。搖搖情難聊。太息以踟躕。</text>
<title>夜步感懷</title>,<text>中宵明月出。流光滿太虛。微風自南來。松竹偃階除。歎息我何故。兀然坐茅廬。愁來苦無方。樽酒亦難舒。寒暑迭相代。日月不暫居。紛然生且死。循環如轉車。此道亮天理。誰能免玆歟。惟彼聖與賢。千載流永譽。</text>
<title>侍叔父携李伯溫 瑋，洪虞瑞 鳳祚，夏瑞 龜祚。出南郭。過武人柳鉉家。主人呼韻。走草贈之。</title>,<text>柳氏園亭好。蕭然稻陌東。興來雙屨出。客復數人同。老馬靑林下。雕弓敗壁中。多君愛國意。敎子盡懷忠。</text>
<title>林塘旣夕</title>,<text>荊門來返照。扶杖過西隣。木葉秋先赤。江光晩更新。雲遅猶在峀。鳥熟不猜人。谷口樵歌動。還疑隱者倫。</text>
<title>石郊歸路。望一村庄。絶幽林木。翛然可喜。故迂其路穿過。口占。</title>,<text>不知誰氏居。森然萬木繁。一道淸泉流。兩陌黃雲翻。籬落行鵝鴨。陂田散狵豚。村婦少逢人。携兒覘柴門。去城無十里。風俗諒更惇。余本靜者倫。欲此避世喧。</text>
<title>湖樓旣夕</title>,<text>晩來羣動息。寂寂月初生。鳴鴈正南去。流風滿意淸。松端凉露滴。柳外一船行。病我方無事。江樓獨掩荊。</text>
<title>次叔父漢上亭韻</title>,<text>江頭獨坐數行舟。極目波平似不流。日暮林間黃葉下。西風吹得入高樓。</text>
<title>十五夜。坐看江水。金波滉漾。復有十餘小舟。連續流下。景狀奇絶。心目駭動。遂賦一詩。</title>,<text>暗暗乘風發。雙雙出港前。帆輕山忽後。灘駛鴈爭先。隱暎沙邊樹。掀開水底天。宵深棹歌起。不辨是何船。</text>
<title>淸宵</title>,<text>散步娛淸宵。山風吹巾幘。櫓響來近浦。月影下蒼壁。林間坐不歸。愛此凉露滴。</text>
<title>遠望</title>,<text>江樓坐遠望。聊得息神情。山葉歸無著。灘舟下有聲。抱村柴徑細。臨渚鷺眠淸。未解朝來醉。新詩且自成。</text>
<title>內谷朴生愿幽居</title>,<text>爲愛君居僻。相携坐麥塲。中年拋俗事。晩歲老江鄕。黍稷秋盈野。兒孫日繞床。慇懃更有勸。松下起茅堂。</text>
<title>鷄鳴。舟下滄津。望湖亭作。</title>,<text>扁舟乘曉發。咿戛下蒼茫。洲渚飜星月。陂田帶露霜。山風吹棹駛。水氣透衣凉。惆悵吾亭遠。唯看霧樹長。</text>
<title>山城曉發</title>,<text>曉日東門外。山霞尙未收。數村經亂弊。一澗逐人流。路險羸驂㤼。天寒病僕愁。吾行嗟役役。今夜宿何州。</text>
<title>淸心樓</title>,<text>魂夢徒然他日往。嘯歌還是這回狂。江流遠合忠州大。山色遙連雉嶽蒼。天遣諸公曾跌宕。神扶傑句永輝光。未須方外求仙去。卽此猶能世慮忘。</text>
<title>神勒寺次韻</title>,<text>秋風艤棹古江潯。梵宇陰森閉短岑。葉脫東㙜添水駛。晝淸深殿出鐘音。浮圖永壓千年骨。冥像猶𢥠一世心。門外殘碑堪可讀。踟躕不覺日西沉。</text>
<title>驪州村舍</title>,<text>神勒寺中參佛去。淸心樓下泳舟迴。村翁喜客携燈看。隣媼迎神送酒來。發篋殘書成快讀。傾囊佳句檢新裁。籬前數步仍江岸。一夜愁聞鴻鴈哀。</text>
<title>湖亭。用叔父韻。</title>,<text>乍到江樓興欲仙。幅巾藜杖日娑然。花間晝永閒棊局。柳外風生蕩釣船。罷社隣翁方倚醉。遊春村女強誇姸。歸來掃榻仍無事。默誦南華第一篇。</text>
<title>月夜泛舟</title>,<text>息屨亭前喚小舟。慶安川口弄篙遊。雲開月色垂江面。村遠燈光出樹頭。風定白魚時自擲。渚淸雙鷺夜猶浮。星稀露下衣裳冷。浩唱中流興未休。</text>
<title>湖樓漫詠</title>,<text>湖舍斧斤今已斷。春光正値我來初。穿花往買村中酒。濯足歸看案上書。野老種耕連岸陌。隣人問訊接襟裾。歸逢親友猶堪詑。學得持篙與打魚。</text>
<title>夜</title>,<text>山中看日暮。携杖出林頭。松火人歸屋。江風雨入樓。吠狵聞暗徑。歌艇識中洲。徙倚仍長嘯。淸愁不自由。</text>
<title>次老杜韻</title>,<text>雜樹圍亭子。靑春養病身。雨過蒼壁潤。花發一村新。行藥登山早。垂竿下水頻。晩來無所事。扶杖過同隣。</text>
<title>雨後望遠</title>,<text>睡起春天氣候淸。携筇緩步出扉行。溪南百畒平蕪綠。盡是前宵雨裏生。</text>
<title>樓上夜集。使鄭后僑惠卿呼韻。朴士亨泰亨執筆。以速爲主。不停疾書。</title>,<text>入夜江干月色遙。林中漁子暗相招。沙明眠穩鷺依渚。路暗聲喧人渡橋。舟遠尙憐淸唱到。花迷猶認細香飄。扶歸小屋仍無寐。題得新詩燭影搖。</text>
<title>趙石澗云仡舊址懷古</title>,<text>靑草湖邊繫艇來。小桃花下獨徘徊。人間風雨知多少。苔蝕溪前舊石㙜。</text>
<title>柳林</title>,<text>來穿千樹柳。藉草坐吟詩。溪晩風搖細。林深日照遅。歌同樵子和。酒許野翁持。何處鶯啼切。聞聲不見枝。</text>
<title>短歌</title>,<text>遙望前山下。欝欝多佳城。問是誰家塚。盡是公與卿。當時列朱戶。氣勢何崢嶸。今日閉一抔。荊棘徒茂榮。草間卧短碣。墳前躍鼯鼪。見之心潛傷。低頭涕縱橫。信知萬理虛。不足勞經營。人生如朝露。盈盈待日傾。及此百年內。庶可修芳名。</text>
<title>自忘憂里陪祖父。至東山堂書壁。</title>,<text>乘朝陪杖屨。野墅散幽情。山滌前宵雨。林啼半日鶯。移秧人盡出。遶屋水孤鳴。偶與隣僧遇。談禪氣味淸。</text>
<title>用歸窩兪判書 得一 獻祖父韻</title>,<text>歸來長夏掩荊扉。世外雲林境絶奇。刳木引成三丈瀑。開軒新揭百篇詩。座能迎客常同醉。山許分人豈獨私。從此行藏聊自定。何須更慮稅車時。</text>
<title>佛巖寺。次前人韻。</title>,<text>行愛林間衆壑奔。緣流盡日得山門。蓮華著道同僧寂。磬子惺心與客聞。寶殿灰應千劫死。高巖樹或百年存。祗園合在人天外。終古層巒鎖白雲。</text>
<title>題僦屋。贈主人邊翁。</title>,<text>多君愛客意。茆屋許相容。庭小能留月。簾踈好受風。棊高傳庾子。藥竗驗神農。盡日閒無事。還忘坐市中。</text>
<title>忘憂値雨</title>,<text>埋峀黑雲垂淰淰。橫空白雨墮紛紛。山中一夜添新水。百道泉聲枕上聞。</text>
<title>陪祖父。返忘憂歷典農李家。</title>,<text>來從王十里。坐憇李家園。爲業開桑樜。無憂長子孫。枯藤全抱屋。老樹自成門。閒土詢居者。吾將避世喧。</text>
<title>許明仲 星 山居用伯溫韻</title>,<text>黔潭幽且邃。中有故人居。門蔭雙株柳。床欹數卷書。踈簾留野雀。寒日暎溪魚。還笑顔生陋。無心較步車。其二依山開小屋。寥落似僧居。入谷朝耕石。携燈夜讀書。秋塲無積粟。親養有肥魚。以子方前古。恰如徐仲車。</text>
<title>石湖亭。曉起有懷叔父禁直。</title>,<text>曉起江樓月意孤。開窓坐聽葉聲枯。遙知此夜金門裏。一枕寒眠夢石湖。</text>
<title>三田渡有感</title>,<text>憶曾龍駕久圍中。羯鼓腥塵八表同。驕將金城徒使酒。謀臣石畫但和戎。終看聖主蒙憂辱。無復男兒奮義忠。千載書生空感慨。回頭落日涕盈瞳。</text>
<title>陪祖父。自忘憂至東山。旋卽歸去。行色甚怱可歎。</title>,<text>手拂蒼苔坐小溪。巖風不斷野禽啼。題得新詩猶未了。又隨殘日出林西。</text>
<title>陪祖父。出遊東山。</title>,<text>愛此秋光滿眼中。蹇驢終日轉山東。三聲旅鴈寒雲遠。一樹巖楓早葉紅。爛果林間時自墮。淸泉草底暗相通。村家處處收新稻。五里炊香聞上風。</text>
<title>夢坡山 幷叙</title>,<text>丙戌八月二十九日。夢至坡山。所見一如平昔。覺來不勝悽愴。遂爲詩三百二十字。首叙兒時之樂。中言喪患之慘。末及疇昔之夢。以發心中之悲。吾有二弟皆幼。不見當時。俟他日長成。觀此有以識之爾。書于楊山。憶昔爲兒日。嬉戱在坡州。維時外家盛。內外方無憂。羣從年齒齊。相愛共追遊。上山拾棗栗。下溪施罟罦。歸來較所得。攘取不知羞。高秋八九月。禾黍沒人頭。看穫與驅雀。每向長者求。時得借一任。心幸如封侯。聚合羣兒輩。竊擬官者流。張衣作繖盖。折棘像戈矛。終日繞四隣。叫喧不暫休。但識恣遊樂。豈知有憂愁。一自屬猪歲。德門禍乃作。悲纏樑木摧。百身豈能贖。俛仰十載間。五喪一何酷。小子不天故。慈闈至痛結。三年長泣血。一縷猶不滅。回念往時事。恍然如世易。况彼耽羅謫。其歸渺無日。門戶誰扶持。林園任樵牧。昔日絃歌堂。惟見蓬蒿沒。廣灘水猶在。日夜聲嗚咽。孱孫餘數人。嫁娶各遠適。落落一歲間。見面不能數。相對話舊事。輒作楚囚泣。昨夜憑蝴蝶。栩栩遊故墟。夢中不識夢。歡若兒時初。陰森萬木中。隱隱見茅廬。慣識書堂路。緩步遵淸渠。欲進心忽感。回頭且躕躇。俄然衆鷄鳴。一覺都妄虛。伸紙欲長言。淚濕不成書。</text>
<title>自渼陰。舟至湖亭。</title>,<text>江淸日暖岸沙迴。赤葉黃花瀾漫開。山風十里吹輕棹。扶醉先憑漢上㙜。</text>
<title>次壁間李聖源澐韻</title>,<text>稍稍江天曉。霏霏江霧生。鳥飛林木動。舟發柂檣鳴。蒼壁留霜氣。流風送野聲。身閒吾易足。不必問浮榮。</text>
<title>向金剛途中觸目</title>,<text>逐日征鞍意轉慵。亂山回處路重重。東來賈馬皆魚藿。縣底民籬盡棘松。野曠悲風交遠水。林深暮靄蔽靑峯。傾來村酒盈樽在。白鷺洲邊住短筇。</text>
<title>白鷺洲。次白洲石刻韻。</title>,<text>數曲長洲開鏡面。翻從水底見行雲。風光勝絶無人問。一任斜陽泛鷺羣。</text>
<title>萬瀑洞諸潭</title>,<text>空林雨暗蒼苔滑。勇意投筇步石齦。煙擁香爐疑伏火。潭舂萬瀑似崩雲。衣巾一任驚湍濕。天日聊從翠壁分。時有長風吹兩腋。還思羽化逐仙羣。</text>
<title>書贈宏休和尙</title>,<text>寒雨無端繞客邊。上方三宿亦前緣。新詩今爲山僧就。漫笑文公別太顚。</text>
<title>百華庵示僧</title>,<text>石角苔深沒屐痕。流泉引我到禪門。新題但識來遊跡。紅袖紗籠未必論。</text>
<title>尋內圓通。次簡齋韻。</title>,<text>尋瀑麻鞋去。苔蹊落葉繁。入林雲影近。坐石水聲喧。澗實充飢渴。巖鐘警惰昏。詩慚摩詰妙。能見不能言。</text>
<title>圓通寺小憇</title>,<text>蘭若初休脚。荒荒秋日斜。禪厨燒敗葉。佛案獻殘茶。居釋論三昧。遊人試八叉。蒲團淸味足。閉眼學趺跏。</text>
<title>至船庵。余以足疲。先返正陽。</title>,<text>嶄巖但許故人行。獨訪禪宮百慮淸。蓮座古曇堪與語。松壇冷靄暗相縈。殘經多說天堂樂。陰畫能窮鬼物情。徙倚歇惺高閣上。萬千峯色望中平。</text>
<title>以左太冲振衣千仞岡。濯足萬里流爲韻。各賦古詩一首。</title>,<text>幽想積廿齡。物外得一振。漸聞水聲近。欣然促武進。寺樓初休脚。擧眼領崇濬。靈境未及遍。先能滌鄙吝。右長安寺窈窕百川洞。巖風吹我衣。朝陽散樹杪。澗谷閃淸輝。傍著玉鏡㙜。造化用心微。緣流神愈王。行行不知歸。右百川洞洞府闢元化。由來歲幾千。倂走衆壑怒。餘沫相迴旋。次第列深潭。毒龍吐霧煙。奇觀命亦輕。敢辭兩脚穿。右萬瀑洞欲見眞山面。高㙜一千仞。纖翳爲消盡。衆峯來相覲。譎詭呈萬變。心胷蕩難鎭。耳聞昔常疑。今後永自信。右天一㙜地深稱窈窕。寺廢劇凄凉。金壁煙煤蝕。銅佛苔髮長。床下欹獸爐。猶見未燒香。歎息出林去。但見羣峯翔。右摩訶衍香城天所設。幾劫靈雨濯。始作雪方布。翻疑玉新琢。崔嵬礙白日。五月含霜雹。奇賞此焉足。何必踐五嶽。右衆香城境絶少來客。老藤絆人足。衆流各歸潭。遇石自相觸。時有流風至。飛響滿一谷。歷數平生觀。視此盡奴僕。右圓通谷聞昔有仙禽。日日遡九萬。歸來息此㙜。結構引老蔓。忽往三千載。永辭塵世溷。我來不可見。歎息中心懣。右靑鶴㙜仙窟高幾許。攀蘿過十里。小庵垂虛空。銅柱相支倚。無風常搖搖。仰視心魄褫。試使吏部登。應復戒咋指。右普德窟筍輿度鴈門。十里山水流。皓釋出迎客。燈火語寺樓。溪風入夜起。鈴鐸鳴不休。恍然如異世。還疑非眞遊。右楡岾寺</text>
<title>別長安寺</title>,<text>今朝辭却金剛去。愁聽山門流水鳴。林外數僧應送我。巖邊獨鳥故多情。騎驢不似藍輿穩。到野方思梵宇淸。五步回頭十步坐。依依似別故人行。</text>
<title>歲暮有懷</title>,<text>吾生百事苦多違。聚散無端孰秉機。深雪寒山長閉戶。故人顔面盡依俙。</text>
<title>同甲。引贈庶從祖雲林 瑩。</title>,<text>與君同甲生。嬉戱及壯年。我旣苦耽句。君復弄粉鉛。筆力扛鼎徒爾爲。畫竗通神亦漫然。吾詩不道富貴字。君畫肯借丹靑姸。有詩如畫人爭譏。有畫如眞世反捐。欲將富貴評山澤。欲將丹靑施烏鳶。固知如此悅人目。一朝誰忍殺其格。棄置復棄置。聊適吾胷臆。吾家亭子牛。峽裏粉壁照耀光千尺。與君歸去醉村酤。我題吾詩君作圖。縱橫揮灑滿四壁。千載之下。儻遇識者興歎吁。</text>
<title>悲歌</title>,<text>冷風寒月繞虛欞。抱膝悲歌百慮縈。騷屑年年驚列郡。災徵日日報妖星。憂皇聖主方中夜。談笑諸公且太平。懷抱如山誰遣說。起來塵壁看靑萍。</text>
<title>書座右 幷叙</title>,<text>僕平生性狷狹。不能爲回互語。語發輒觸人諱。多爲世怒。比來甚欲醫之。膓胃已剛。未易輒柔。遂爲三絶。題之座右。庶幾昕暮在目。有以警余。莫遣是非著口唇。是非徒覺損吾眞。談天說地渾無益。喚馬呼牛一任人。其二世上何人容我哉。平生齒舌積時猜。秪緣今日微辭失。恐與他辰作禍胎。其三一言脫口駟難追。已被傍人作怒疑。始覺先民珍重意。三緘千載是吾師。</text>
<title>哭農巖金公 昌協</title>,<text>先生間氣出。當世士爲依。立脚看眞正。游心剖細微。文無開國後。跡是古賢歸。尙有庭芽色。依俙見道機。其二妙歲淸朝上。中年白鹿傍。窮源看理早。抱道施人長。一老天何奪。羣經日覺亡。渼陰江水在。萬古送悲凉。其三幸及斯人見。早從門下遊。悶余愚不學。指道曰宜求。川上微言在。山中好約留。樑摧今日慟。狂簡未裁收。</text>
<title>貧歲歎</title>,<text>赤子哀何罪。今年又大無。風凄似行殺。雨晩不成濡。家室皇皇計。朝廷緩緩謨。悲吟中夜意。還與草蟲俱。</text>
<title>廣陵途中。逢族叔士相 弼夏，士揆 宅夏。昆仲同賦。</title>,<text>靑巒盡處又溪涯。極目蕭條但白沙。流水縈迴隨馬足。啼禽隱見在蕎花。村鼯抱果衝人過。旅鴈驚霜背日斜。此去應知秋事早。野田猶見賣霜瓜。</text>
<title>湖亭夜坐。與金叔禎甫 相寧，車別提亮徵，全進士致龍。次老杜韻。</title>,<text>淸宵雜坐在樓頭。病葉翻霜凜覺秋。恰有林風來作主。靜聽江鴈忽生愁。荒庭籬缺通遙火。隔岸人行起睡鷗。簇簇帆檣喧笑語。聞聲太半上驪州。</text>
<title>旣望夜。泛舟前灣。復用前韻。</title>,<text>短舠容易過灘頭。水氣侵衣颯已秋。入夜鳴鴻何太苦。高歌漁子正無愁。持杯狂欲問明月。擊汰淸思從白鷗。朗詠臨臯遺世語。醉中呼作小黃州。</text>
<title>夜泛。次叔父去年來遊韻。</title>,<text>興發舟遊去。飄然一棹輕。水寒龍子卧。月淨鴈行明。遠火微微見。深杯續續行。宵殘猶未返。正待好詩成。</text>
<title>題菊譜卷後</title>,<text>天生貞操傲嚴霜。紫白黃紅一㨾香。堪笑范劉眞俗子。強分名品任低昂。</text>
<title>詠菊</title>,<text>百卉飄零已掃殘。獨憐黃菊正團團。風顚不敢來輕薄。霜重還敎倍潔寒。在物嫌將桃李傡。方人須取惠夷看。平生謾說詩如畫。到此翻慚下字難。</text>
<title>詠烏</title>,<text>賦形雖惡性能慈。靈鵲嬌鶯大小兒。天上恒依暘谷日。人間猶借禁林枝。流河遂作周王瑞。入府惟應御史隨。獨是吾人三歎意。紛紛誰辨爾雄雌。</text>
<title>讀李持平國美 東彦 次韻離騷經</title>,<text>號天閽者怒。叩地九幽深。不盡湘江水。滔滔流古今。其二孝己何多罪。曾參亦殺人。難明終古事。千載泣孤臣。其三浮沉竟安樂。婞直只亡身。一斗腔中血。持歸證鬼神。其四日月雙高揭。幽光尙覆盆。悲凉山鬼語。窮宙永傷魂。其五冥冥大理閉。慘慘瘐魂驚。汨𤄷元自沒。令尹亦人情。</text>
<title>詠盆梅</title>,<text>化工多與百般魂。縱是無言勝有言。雪下幽情愁㤼㤼。燈前一笑氣溫溫。飄颻豈是人間住。護視還憂月裏奔。獨占東皇恩澤早。却敎桃李作雲孫。</text>
<title>觀燈十二韻</title>,<text>初看猶堪數。回頭忽滿天。明光欺月照。高處雜星懸。陌上龍飛宛。街前鳳舞翩。風旗來鬼物。雲鶴下神仙。海色三山動。蓮華九朶纏。殊形工已極。造物巧難專。公子銀鞍地。佳人錦瑟筵。笙歌人作海。觚爵酒爲泉。汗雨漫空盛。足雷殷地連。仁風雙闕下。和氣九衢邊。爭喜繁華甚。共耽光景姸。誰知茅屋內。獨歎歲華遄。</text>
<title>雨夜獨坐。謹次外王考朴文純公韻。時新從節使之回。聞燕報。</title>,<text>無端不寐到鷄鳴。一榻圖書萬古情。風雨那愁長夜晦。衷誠獨保自天明。卽今東海誰高士。昨日中原有好聲。理會春秋尊攘事。欲從閶闔請終纓。</text>
<title>城西聯句</title>,<text>秋日城西會。尹伊聖。 午風樓上杯。軒昂皆氣岸。李季通。 傲兀出塵埃。醉後松聲起。李子雨。 談間嶽色來。有詩靑眼對。愼敬所。 合席素懷開。欲起挽衣坐。李汝五。 將昬見騎催。壺空人共卧。洪虞瑞。 林暝鳥爭迴。浮世風流足。吳明仲。 晴簾笑語詼。新凉蟬滿樹。洪夏瑞。 晩色雨侵㙜。亂筆欹傾字。申明遠。 高吟敏捷才。喧譁無少長。李幼安。 竟夕好徘徊。尹伊聖。</text>
<title>獻叔父曝史太白之行</title>,<text>吾家太史無雙士。一擁星軺興十分。掛席行穿丹峽雨。繙書坐繞白山雲。朝衣正好林中卸。夜鴈懸勝禁裏聞。到處新題應瀾漫。會敎南國播淸芬。</text>
<title>寄洪夏瑞 幷叙</title>,<text>日枉詩未有復。直坐懶爾。昨於夜中。取周書武成篇讀之。緬想功烈之弘偉。因觸此神州陸沉之感。歎味之餘。率爾有吟。錄付家人。使俟明納去。書生空談。本自喜大。而此則情發于中爾。非吾夏瑞。誰與道此意也。上夏瑞足下。陰風虐雪冥冥夜。獨坐燈前讀武成。北陸腥羶猶紫極。西山薇蕨漫高名。秪聞廊廟金繒策。誰見書生吊伐情。勳業蹉跎乃如此。羞聽匣劒作雷鳴。</text>
<title>送李監察 秉淵 出宰金化</title>,<text>風塵不歎功名薄。小邑眞宜傲吏心。滁澗新添幽草色。藍田須長二松陰。酒醒山舘吟殘角。琴罷公庭下夕禽。楓嶽舊遊猶夢想。欲隨飛舃去重尋。</text>
<title>陪家君招車。鄭諸人泛西湖。稅網設鱠。有作。</title>,<text>五月西湖湖水淸。扁舟載我遡洄輕。樓㙜出樹危相望。鸛鳥避人時一鳴。且可盈盤甞鱠美。誰能弊慮要詩成。手將巨網恢三面。竊取先王愛物情。</text>
<title>陪家君叔父。遊西湖。是日得李子雨 聖龍，愼敬所 無逸，李伯溫，車起夫亮徵，鄭生后僑，來僑。同泛。</title>,<text>水面風吹朱夏寒。村醪滿眼各醺顔。漁舟三兩巧相逐。白鳥一雙飛自閒。好借短篷消永日。不關黑雨繞前山。乍來猶得捐常戀。衝暑何辭百往還。</text>
<title>夜陪家君叔父招車。起夫鄭生后僑。飮竹西齋。次潁濱九日韻。</title>,<text>參軍落帽事堪傳。供奉留詩興欲仙。二子凋零遂長夜。黃花寂寞空千年。樽前一醉眞聊爾。節裏悲歌却惘然。坐久魂淸猶不寐。亂拈筆硯寫新篇。</text>
<title>柳弼善 成運 輓</title>,<text>學窮王霸際。文擅左莊來。塵腐看新廓。門庭有自開。精言留後輩。大策負高才。多少擠排者。於焉不敢猜。其二却立羣矇外。獨看三古前。不妨人謂濶。須信我知全。一念君民重。深言奏牘連。如今俱寂寞。天地劇茫然。其三向日經營事。中年潦倒身。惟應言議坐。長是謗疵隣。意氣多新貴。行藏只積薪。儒林千載史。元少達官人。</text>
<title>侍家君，叔父。與二弟數客。出東山小飮。有賦。</title>,<text>野墅幽情滿。暮春天氣和。開樽池上酌。散策柳邊歌。白日茅茨靜。高原稻麥多。悠然凝佇久。山外片雲過。其二長風松樹內。黃鳥聲淸和。芳草隨輕策。閒雲近醉歌。山深留日永。池暖見魚多。詩酒諸君興。尙能此復過。</text>
<title>歸路。用前韻。</title>,<text>遠天將落日。野響水風和。桑女林中語。樵童谷口歌。白鷺如人立。靑山擁帽多。長吟殊未已。歸鳥馬前過。</text>
<title>向石湖舟中。次叔父韻。</title>,<text>舟行江水穩。春去雜花存。轉棹靑山改。攙人白鳥飜。新麰藏兩岸。喬木表孤村。覔句元多事。忘言對酒樽。</text>
<title>湖舍。次叔父韻。</title>,<text>江湖坐送閒閒日。楓檜深藏短短簷。白蝶輕憐飛絮傡。黃鸝聲愛好風兼。欣看花果多新置。苦是田廬不更添。藜杖芒鞋籬外去。微吟淸嘯柳邊淹。</text>
<title>趙家舊址小泛</title>,<text>湛湛江流堪濯巾。漁舟繫好老楓身。剩傾濁酒眞成趣。可道新陰不及春。野色晴浮藍島樹。灘聲孤渡廣州人。沙鷗盡日來相逐。共我淸無一點塵。</text>
<title>樓上。與諸隣老話。</title>,<text>江湖於分未全踈。春日來遊及夏初。黃鳥飛輕窺對酒。靑槐葉長覆看書。能謀二頃吾將老。每羡扁舟爾事漁。木几蒲團成宴坐。高歌緩唱劇狂且。</text>
<title>樓前小澗</title>,<text>小閣垂藤內。孤帆遠水叉。扶筇方絶澗。漏日忽明沙。古壁懸蛛網。閒庭老薺花。西風驅雨去。高柳曝雙鴉。</text>
<title>泛慶安川。用老杜韻。</title>,<text>江上風來晩更寒。篷窓把酒岸緇冠。漁人相喚收長網。燕子輕飛掠淺湍。汀草偏憐行處密。峯雲正好卧時看。微吟送盡楊根日。棹側舟傾意却安。</text>
<title>發湖亭。還京舟中。次鄭來僑。</title>,<text>曉發牛湖附過船。吾家林樹遠蒼然。渚煙初斂纔分野。江水新添似上天。促膝同傾消悶酒。垂篷細檢紀行篇。阻風關雨俱成惡。厭見西帆得得懸。</text>
<title>送李信使美伯 邦彦 日本之行</title>,<text>赫赫朝鮮國。交隣有介鱗。懷柔心未革。譎詐俗常因。南顧紆宸念。東浮簡藎臣。從來靡盬義。行李敢言辛。其二仙槎浮積水。玉節暎扶桑。帆帶文星轉。程兼蜒雨長。衣冠驚卉服。譚說振王綱。氷蘗平生操。歸無陸賈裝。其三四方男子事。專對大夫賢。文敎揚殊俗。遐心問列仙。名山瞻御墨。綾裓灑新篇。忠信神明佑。蛟螭穩送船。</text>
<title>來日歎 幷叙</title>,<text>余年非少弱也。余業無加進者。發憤亂說以自罵。本非罪歲計也。庶幾覽者。悲其情焉。人間欺人物。無如來日大。百事之不爲。皆因來日害。昨視今日爲來日。前視昨日爲來日。過去來日旣如此。未來來日何可說。若無此來日。應從今日爲咦。多少人間英雄漢。愼莫受來日欺。</text>
<title>重陽後二日。追作登高會於東山後岡。用范石湖韻。</title>,<text>村深獨愛絶喧譁。斷壑踈林與世遮。不遣長心愁落日。且將殘醉對黃花。山容已改經霜葉。秋色全看打稻家。隔岸龎公相逐好。更思乘月命巾車。</text>
<title>朝坐疊前韻</title>,<text>此地何曾通世譁。靑山四面密成遮。雨餘剩得添溪響。霜後猶能看草花。客至黃鷄登野味。奴歸新釀自京家。風流還惜親知遠。健飮能詩憶老車。</text>
<title>東隣老稼齋主人金丈 昌業 見過。共次楊誠齋韻。</title>,<text>朝起先開面水門。踈林猶帶曉霜痕。參差禾實高低隴。蕭瑟人煙斷續村。綴石黃花垂冷艶。傍溪寒雀集晴暄。深知杖屨淹留好。半日淸言隔世喧。</text>
<title>書壁</title>,<text>顔色須莊思要淸。心同金石語無輕。分明自侮人方侮。一錯其如忝所生。其二從來喜怒我由生。我不要時孰導成。縱未雙忘萌起際。也須無顯色兼聲。</text>
<title>醉後。適見床頭方寸紙。信筆亂書。</title>,<text>平生兩掬淚。落地後唐虞。不敢人前語。胷中空欝紆。其二犂鋤南畒客。蟣蝨北防人。安坐眞多愧。皇穹豈我嗔。其三在下仍稱地。居高則謂天。天地儻無錯。春秋何獨捐。其四父母神皇德。夙宵孝廟誠。千秋空寂寞。誰見向來情。</text>
<title>詠庭前三物 三首</title>,<text>渥丹顔色堪憐。葉底淸香暗傳。昨夜東園雨過。分明一倍嬋娟。右蜀葵花何處金盆盛護。誰家玉指輕紅。先生矮屋荒砌。屈殺爾來此中。右鳳仙花架得輕陰短短。垂來團實離離。小軒默坐相對。預思潤肺秋時。右葡萄</text>
<title>聽蟬</title>,<text>葉老槐壇蟬已歸。淸音搖曳送殘暉。短歌長句吾酬汝。不羡朱門唱縷衣。</text>
<title>太白山覺化僧性敏詩軸。多諸名官詩。顧余平生第一發願。不次名官詩。就其中朴斯文 泰遠 丈詩。次韻以贈。</title>,<text>有有無無王舍城。閻浮幾箇度身輕。釋迦果闡慈悲敎。還爾君臣父子情。</text>
<title>自醴泉歸路有吟。上親庭。</title>,<text>孤雲正南行。客子且北征。雪落層氷裂。風寒馬悲鳴。親庭日以賖。歸家是離家。昨宿猶醴境。指點見郡衙。行行轉盡漢原曲。嶺南山川千重隔。回首望南雲。安得不歎息。</text>
<title>送成川使君韓丈 永徽 之任</title>,<text>成都名勝久曾聞。銅虎奚妨換惠文。霸業如今看逝水。風流從古說行雲。樓高自好通仙氣。琴在贏能謝俗氛。須布淮陽淸淨化。受知何以答明君。</text>
<title>七解篇。獻叔父赴北道兵馬評事。</title>,<text>白山一萬仞。盤根一千里。地去王都遠。境接羗胡邇。本朝重邊陲。列屯羅戊己。赫赫嫖姚幕。統禦專所倚。就中評事官。簡掄必時望。豈但贊戎韜。固以護諸將。不惜輟近班。要使王靈張。先生膺是選。行李且北向。許身在險夷。房闥豈難忘。惟我懷介介。擧首空悵悵。重關限大陸。風土豈所宜。雲天九折外。壯夫亦躕踟。矧以淸羸質。渺渺歷焉玆。驚看八月雪。愁聽二月澌。依依萱闈夢。迢迢枌楡思。愁來亦多方。欝悒情何怡。不有樂相寬。曷以慰悽其。我不見北關。北關熟聞之。請歌北關事。以廣殊方愁。行營稱繁華。壃陲幸無憂。幕府正多暇。蹴踘息豼貅。華筵日高張。一日椎九牛。綺錯傾山海。盈盤薦珍羞。寧止酒如澠。便欲糟築丘。佳冶多妖姬。善睞流淸眸。調喉度妙曲。按指彈箜篌。日暮承月夕。燭盡意未休。滿座盡窮懽。堆席見酒籌。終年得欣愉。不知歲月流。此樂樂莫樂。或可慰覊遊。先生本淸淨。聽之蹙眉頭。紛華非所喜。視之等贅瘤。又聞關以北。山川實壯哉。衆支各擅奇。七寶獨崔嵬。峻拔配崑崙。奇巧逼蓬萊。高低出螺髻。參差削瓊瑰。淺猶絶人煙。深或留劫灰。羣仙應窟宅。天地想肧胎。異境宜陟搜。曠懷眞可開。遠望窺層霄。俯視臨八垓。景物輸吟哢。奇勝足徘徊。遐矚快平生。獨領孰敢猜。深知此可樂。預欲賀一杯。先生却愀然。幽思豈足恢。秪恐遊子意。登高益難裁。惟昔龍門生。周覽壯文章。收拾窮變化。成就見汪洋。先生治古文。旗鼓空詞塲。高者參灝噩。下者出漢唐。每恨世界窄。志欲窮大荒。此去副大觀。羣嶺極崇長。瀚海注其下。奔放連穹蒼。攬玆流峙勢。拓我詼奇膓。衡湘與禹穴。千載可相方。噓爲波瀾濶。噏作元氣強。筆勢增駃駛。文彩轉輝煌。行看淸廟薦。可待名山藏。原隰豈足憚。此事好商量。先生亦不屑。浮藻未足臧。方當斂華日。小道吾豈遑。且論軍中樂。遊獵當在先。商飊動陰塞。朔雪迷胡天。大漠住皁盖。百里刀槊連。散卒打長圍。逐獸搜原川。飛潛穴難伏。羽毛走相顚。健兒各逞巧。弓撥中必聯。窮虎殪帳下。盤鵰落馬前。風毛翳高㫌。飛血染錦韉。野次列收禽。行庖且割鮮。千甕瀉美酒。百俎登彘肩。軍吏醉飽同。鼓角當管絃。壯氣橫沙漠。爲樂良獨專。想得此時意。幽懷儻可捐。先生爲不聞。吾意豈此然。王事有重寄。况敢事遊畋。數者旣未契。請陳丈夫事。班超本書生。畢諴自近侍。慷慨感事會。一起見壯志。往者胡差來。大夫多異議。平素策無講。造次心多悸。千里以畏人。先民有深刺。毅然儒者勇。此行當一試。卒伍厚撫揗。亭堡勤飭備。自強無遺筭。經遠有餘智。腰間一長劒。倚天掃孛彗。南粤將懸街。頡利卽係致。內雪邦家羞。外伸天下義。功鑱鼎彜新。績垂丹靑賁。肯使金鄭輩。奇勳擅前誌。臣子義當然。矧玆居其位。先生謂此語。此語稍可意。職責在戎政。殫竭吾豈避。事顧有本末。宜爾更推類。關外古肅愼。遐遠阻王風。不識悌長義。焉知衛國忠。鷙悍質未化。侏離言難通。老死昧文字。生長便矢弓。不有仁義導。亦將禽獸終。君子貴立敎。眷眷開瞽聾。作興苟盡術。厥初同降衷。腹裏千聖言。推移施宜公。須勤矯革意。復盡鑪錘工。示之以爲義。敎之以飭躬。行要忠孝主。業使詩書崇。畢竟一變日。乃見眞儒功。驍風燕代易。雅俗鄒魯同。敷化得旣洽。方可語卽戎。此道甚未少。此意務先窮。先生爲莞爾。爾言固有中。吾人行道志。然後不爲空。顧慚過化聖。深恐力未充。我見先生意。謙虛若無有。雖然吾儒學。所貴積愈厚。在我眞有得。施彼無掣肘。所以不言化。奔趍歸善誘。今玆間關役。天意或不偶。增益所不能。格言有孟叟。工夫將推驗。勞苦且安受。擾中勵卓操。忙處堅所守。道義悅芻豢。詩禮甘醴酎。樹立旣有素。逢原應左右。䂓矩見從心。陶甄亦隨手。蒙士識依歸。獷俗受矯揉。是固吾家事。惟在學而後。立己而立人。爲化乃可久。敬爲今日祝。果能合意否。言談未及竟。先生笑開口。爾言寔良䂓。卒章吾所取。去將存此心。庶吾不爾負。浩然出東門。北風吹馬首。</text>
<title>有懷關北用斜字</title>,<text>脉脉衡茅下。愁吟巾幅斜。稀傳關外札。難寄隴頭花。惡抱惟看月。賢勞豈戀家。樽前多少句。太半說靑霞。</text>
<title>哀小僕 幷叙</title>,<text>余有小僕曰重萬。爲人明悟。會人意。愛主如父。又識字。常詑於人曰。吾主好文章。盖余前後所使僮奴亦多。無如此奴者。夜深人靜。余獨坐看書。欲有所使。一呼輒應。雖通宵不睡不倦也。忽得肺疾。丙申冬卒死。年十七。傷哉。相守多年。又如是可意。而今失之。不借一字以慰。吾其不仁矣。遂成短律。無恩吾有愧。服力爾堪哀。不棄蘇生困。還憐穎士才。那知成短折。未遣受培栽。幾度殘燈下。和眠錯喚來。</text>
<title>初生月</title>,<text>我愛初生月。涵充故有方。世上求圓滿。誰知此理長。</text>
<title>題屛畫八詠</title>,<text>惟是淸於聖。方看聖有非。山外幾茅土。山中一掬薇。右採薇勞矣皇皇叟。問津妨我耕。有時吾亦出。無鳳彼何行。右耦耕芝草隨身老。雲松與世遮。兒曹太好事。賣我誑劉家。右歌芝無關世理亂。吾自採吾桑。可笑啁啾子。其心方霸王。右採桑榮辱且隨時。敬恭情自愜。綦巾安服勞。日中原上饁。右饁耕賢妻可與老。世事不勝噫。此心本非隱。去隱心自悲。右五噫一嘯意誰知。乾坤度內抱。執跡漫紛紛。芒星看自早。右抱膝曛曉自千歲。門庭卽八垓。人間百年事。究竟一鑪灰。右畫灰</text>
<title>申都憲 銋 宗丈。乃丁酉進士也。今年爲科榜回甲之年。子姓設宴。隱菴李判書 光迪 有詩。屬和甚衆。授簡及余。玆呈一律。</title>,<text>名留鴈塔字猶香。一榜爭看福履昌。已道光陰新甲轉。尙看筋力舊丁強。韶顔不借霞觴住。喜氣旋從彩服揚。太史明朝應有奏。壽星南極報休祥。</text>
<title>送洪廵察 錫輔 按湖南</title>,<text>時望藩維重。行程戟纛開。輕車仍熟路。游刃見恢才。剩有仁風洽。全消儉歲灾。疲氓應引領。快覩福星來。其二暫輟靑綾直。聊從玉節遊。心應懸北極。興或在南樓。民物騰謠頌。湖山入攬收。漢家寬大理。宣布藉承流。</text>
<title>翰苑直廬夜吟</title>,<text>下鑰千門夜已深。邐迤宮苑正沉沉。擁衾明滅三更燭。掩卷低徊萬古心。缺月依微懸北掖。回風淅瀝振西林。病來無那詩情减。饒與寒蟲四壁吟。</text>
<title>送冬至副使趙參判錫五 榮福</title>,<text>防胡萬里壯關門。輸與誰家作蔽藩。君去試看湖上氣。幾時重豁舊乾坤。</text>
<title>送冬至書狀官申行㙜聖與 晳</title>,<text>朔雪迷天朔野橫。迢迢冠盖此何征。如今無地觀周樂。五鳳樓前羯鼓鳴。</text>
<title>閔判書 鎭厚 輓</title>,<text>詩禮傳家學。忠勤到老誠。上猶憂白髮。功剩及蒼生。軍國資經濟。條章賴贊成。至今朝野恨。未遣掌台衡。其二公忠兩箇字。受用有餘功。門絶鞭靴入。身將韋布同。常無家事及。應帶國憂終。他日名臣傳。爭推德業隆。其三尙記輿還日。扶來在候班。騎箕纔夜半。遺劒遽人間。盛際嗟長畢。眞遊想獨攀。方當新服理。誰復濟時囏。</text>
<title>肅宗大王輓章</title>,<text>運啓千年盛。尊臨四紀長。傳心追列聖。措世慕三王。化自宮中洽。治看域內張。承謨方武烈。洪造且無疆。其二猗歟眞盛際。何幸見身親。王霸區分早。儀文整頓新。弘功參化育。聖德協神人。須識昇平理。元來一念寅。其三戌寅兩大事。崇號允相符。盛節今初見。深仁古亦無。休言超漢宋。且可配唐虞。蕩蕩難名德。誰能簡策摸。其四炳朗春秋義。崇壇屹禁中。腥羶方宇內。日月自吾東。志豈忘䂓畫。精應有感通。如何蒼野駕。未待百年窮。其五勤勤子民意。耿耿事天心。未欲驩虞止。常如左右臨。覃仁先蔀屋。虔禮每桑林。一紙慈元誥。擎來淚不禁。其六幸因佳會値。曾與法筵陪。慶溢千官祝。歡添萬壽杯。事應從古少。樂擬逐年開。忍見嵩呼地。翻成雨泣哀。其七煎泣省中日。蒼黃卧內時。秪聞周墠祝。無奈帝鄕期。不復朝朝侍。長違穆穆儀。深山如喪哭。膏澤入人滋。其八吉宅明陵是。崇岡護幾重。當時存至意。此日儼新封。但見珠丘雀。難回鼎水龍。微誠空褥蟻。慚愧子車從。</text>
<title>玉堂直廬。次李檢討稚和 重協 韻。</title>,<text>居然春事過。落盡小桃花。好鳥終朝聽。淸陰一院斜。推移看世運。沉歎感年華。日覺歸心駛。難忘峽裏家。</text>
<title>記夢殤女</title>,<text>夜夢分明覺後哀。渠能起得九原來。廵園掇蘂方嬉笑。纔欲言時去又催。</text>
<title>玉堂直廬。次李堂后幼玉 瑜 韻。</title>,<text>愛此堂前小石㙜。邇英班退輒徘徊。御溝波淨雲光逗。禁苑風輕鳥語迴。心惜庭花隨節去。眼明隣署送詩來。雍容鳳沼今三載。叨沐恩波愧不才。</text>
<title>久直漫步廳前小㙜疊前韻示洪君擧 鉉輔</title>,<text>消悶惟應賴此㙜。輕衫欹帽獨徘徊。官忙不覺三春過。禁直居然兩月迴。逐日史廳常早赴。請番堂吏每空來。深知要路非吾分。踈懶元無供世才。</text>
<title>鄭生來僑來訪有詩。聊次其韻。</title>,<text>冒進常慙竊祿臣。放來仍作惰農人。陶然盡日風簷卧。野鳥山花自一春。</text>
<title>廣陵鄕廬夜吟</title>,<text>風送葉侵戶。寒兼蟲入衣。霜從前夜重。農判一年非。不寐燈花寂。將斜月魄微。閒愁無處瀉。孤鴈又鳴飛。</text>
<title>曉起。次東人韻。</title>,<text>病來偏少睡。曙色已秋空。氣漸林巒辨。光旋戶牖通。禽喧蒼靄外。人語短籬中。吾亦衣冠坐。雲間一字鴻。</text>
<title>除夕次高常侍韻</title>,<text>歲除今夜不成眠。孤影殘燈兩悄然。自是愁人無意緖。隔隣歌笑似前年。其二欲就壺觴乞一眠。醉來懷抱益紛然。自憐身世愁中著。每到新年羡去年。</text>
<title>買米。次東坡韻。</title>,<text>出門一小溪。過溪卽村市。質錢僅買米。敢思求肉味。向來叨祿食。不解尋田地。及此困屢空。枵然方自愧。還笑不自濟。未忘濟物意。</text>
<title>不睡聞鷄鳴</title>,<text>一鳴再鳴三四鳴。鷄聲漸促欲天明。潘生床簟空縈恨。蒙叟盆歌豈割情。始謂百年猶不足。寧知一夢亦難成。窮愁纏結成千曲。催得朝朝白髮生。</text>
<title>春盡後散步。至山後小刹。見花有未謝者。</title>,<text>沒情緖却度芳華。落盡杜鵑無數花。獨愛招提隨喜地。尙留一樹佛前斜。</text>
<title>往無甲。途中有得。</title>,<text>短僕羸驂隴上行。眼中光景覺幽淸。鷺兒點點秧頭立。雉子斑斑葉底鳴。朝旭穿林初弄影。溪流趁客故多情。今年麥事差堪喜。擁陌蒼髯秋已成。</text>
<title>口占</title>,<text>輕陰垂野麥風淸。隨意高低緩緩行。一幅溪南新畫景。誰家柳外牸牛鳴。</text>
<title>溪上</title>,<text>脩林轉處得淸溪。揀坐靑莎最厚堤。長嘯無人共幽意。從他黃鳥盡情啼。</text>
<title>寓利川邑底府隷家。留三十餘日。有一叢菊在馬塍邊。菜田穢壤。聊賦一律惜之。</title>,<text>可憐秀出傲霜姿。失地胡爲却在斯。縱是摧殘羞衆草。猶然特立保寒枝。畦中歲晏誰能採。薄外風凄獨自持。華潔從來元貴重。制齡須有賴君時。</text>
<title>獨坐</title>,<text>獨坐望靑天。白雲歸峀去。淸風何自來。樹綠蟬鳴處。</text>
<title>申判書 銋 宗丈輓</title>,<text>巋然名德老靡衰。進退平生一節持。氣懾奸兇宗社賴。心無禍福鬼神知。隨身溟海惟忠信。過眼滄桑剩變移。大事人間今已定。歸陪靈閣舊朝儀。</text>
<title>李忠愍公 健命 遷葬輓</title>,<text>明陵當日有元臣。憂國從來不顧身。一念惟知天祚宋。駴機寧恤蜮傷人。長留事業宗祊賴。無奈奸兇運會因。休把死生分禍福。此心安處道方伸。其二罷市傾都走士民。涕洟攔路望靈輴。精忠未返東山舃。哀贈空宣北闕綸。齎得苦心成一死。扶將大義揭千春。如今英爽知何處。箕尾光芒夜夜新。</text>
<title>滄海許處士 格 遷葬輓</title>,<text>一生大明國。天地獨夫公。高節光爭日。雄文氣吐虹。荒凉風月老。寥落江湖空。宅兆今移卜。猶依舊桂叢。</text>
<title>浴沂風舞雩</title>,<text>丁未三月三日。上降御筆封書于政院。卽擬本朝羣臣賀。瞻望北苑。尊周之義。大明箋及浴沂風舞雩七言十韻兩題也。仍命銀㙜，玉堂，春坊，翰注，騎郞。咸詣政院製進。又牌招大提學李宜顯。使之科次。余以承旨製進。箋三下。律三中。遂霑錫馬之典。舒遅麗日轉晴空。隨意尋春春在躬。景會冲襟仍活潑。心從淑氣正煕融。裁成絺綌韶光晩。携得冠童至樂同。沂水源頭添浩氣。雩壇歸處濯淸風。天機都付歌吟好。眞理從知物我通。驗得一團看至妙。涵來萬象認無窮。推移剩配乾坤大。充擴應參造化功。獨異聖門三子撰。宜蒙函丈一褒隆。胷懷寧較求由輩。氣像須看堯舜中。緩節微吟誰復繼。此翁千載亦豪雄。</text>
<title>恭和御製親祀大報壇。次肅宗大王御製詩韻。</title>,<text>丁未三月七日。上親祀皇壇。旣還宮。次肅廟御製。命承旨玉堂翰注諸臣。幷和進焉。圭幣齊壇玉趾親。靑丘一域獨王春。配天殷禮宗祊改。掃地明禋俎豆陳。東漸遺恩瞻黼扆。下泉餘淚灑衣巾。丁寧聖考尊周義。何幸今朝式克遵。</text>
<title>詠三良</title>,<text>善人國之紀。從葬果何心。穆公古賢辟。爲此慮固深。周公輔王室。東山留悲吟。伍胥殫忠力。鴟夷吳江沉。前王所倚任。尠不禍咎侵。三子誠稱良。豈無惡奸壬。後王儻信讒。危禍誰得禁。無寧用自隨。共歸玄扃陰。仍完君臣義。俾終遠鑕碪。此事眞苦情。此意久酌斟。論者漫執跡。不復細推尋。吾爲感其意。用示千載箴。</text>
<title>江居値雨</title>,<text>終日滄江雨。蕭然獨掩扉。風翻歸鳥急。霧隔去舟微。汀柳欹無力。村麰綠正肥。一晴應早晩。且待領芳菲。</text>
<title>江居口號</title>,<text>閉戶求全退士名。回頭萬事一毛輕。漁樵活計元隨分。花鳥詩篇亦懶成。心定還嫌雲變滅。眼明能見月虧盈。水圜籬薄山圜水。是處風光喜不爭。</text>
<title>黃判書 龜河 輓</title>,<text>顚倒羸驂赴國危。肅章門外暫相隨。如何寇賊纔平日。正是旌和欲返時。才望朝中悲莫贖。淸貧身後歎尤知。去來關運元非偶。淚灑千秋殄瘁詩。</text>
<title>題畫</title>,<text>茅屋依脩林。溪回山轉處。悄然人不見。應過前橋去。</text>
<title>閒居。次壁上韻。</title>,<text>午天來急雨。流水浸庭沙。和睡聽禽語。無言對草花。且休關世事。最好卧吾家。恁地優閒過。何須問歲華。其二睡罷轉簷陰。枝間鳴獨鳥。誰能會此心。地僻人來少。</text>
<title>南注書 有常 輓</title>,<text>鵠峙鸞停瑞世姿。學深才富竟無施。雲衢步展仍危穽。嶺海行歸卽短期。金粟人間元暫謫。玉樓天上定新詞。冥冥不解穹蒼意。高位長年却與誰。</text>
<title>廣州建業山白蓮庵。敬次先祖考丁巳留題韻。</title>,<text>世味飽經林下歸。隨緣此日叩禪扉。蓮㙜老子堪相託。不與人間管是非。</text>
<title>次挹翠軒韻</title>,<text>閉門窮巷內。誰識舊官人。時幸亂離定。日生朝議新。羸驂休造請。寒雀共昬晨。相伴簷梅在。慇懃去問春。</text>
<title>孝章世子輓章</title>,<text>錫羡徵宸夢。陞儲履少陽。聦明姿夙茂。孝友行冞彰。睿德兼三善。仁聲曁四方。如何慳景福。無路問穹蒼。其二孜孜惟愛敬。純孝禀來完。恪盡三朝禮。躬承四殿歡。嚴恭誠益切。愉婉色無難。尊謚符名實。長垂後代觀。其三懋學承家法。臨筵講討頻。寔多時敏效。奚止日將新。習慣心知正。溫文德器純。而今傷往跡。芸帙暗生塵。其四猗歟冲歲德。肅穆諒天姿。玩好無留蓄。嬉遊絶燕私。存心惟載籍。率禮見朝儀。徽度光千古。編從簡策垂。其五繼明膺積慶。何事奄韜輝。延頸人心係。徂芳天意非。驚號圜八域。哀念結重闈。聖製玄堂誌。擎來淚自揮。其六幽宮纔告卜。靈日倐相催。慘憺川原繚。悲凉羽衛開。雲垂銅戶暗。風送蜃車哀。曉色龍樓動。猶疑問寢來。其七昔忝宮僚末。仍陪冊禮成。洪休知此始。邦運祝長亨。忍見重輪掩。惟將血涕傾。窮山無限痛。哀誄託微誠。</text>
<title>住忘憂。伏次家君昨年寓此時韻。</title>,<text>日午眠初起。悠然倚古軒。林搖山鳥近。香洩澗芳存。村饁緣脩隴。樵歌出斷原。樽醪空滿眼。病未作鯨呑。</text>
<title>閒中無聊。適傍有宋諸家律鈔。遂各次其韻。一日夜。得十三首。</title>,<text>散策騁遙望。麥風懷袖淸。迢迢中浦水。歷歷馬塲城。行止身無著。謠吟意自平。淹留未遽返。夕景半林明。其二此來常得得。不復問窮通。好是雲歸峀。歡如鳥脫籠。石田生計足。村老起居同。山外幾多事。陶然一醉中。其三歸來好光景。岸麥已成秋。籬外靑山合。田中白水流。人誰爭子所。吾欲老玆丘。自此都無事。辭章付本州。其四本圖眠食穩。此外復何加。獨往林臯近。每歸山日斜。隨身惟草屨。省事捨巾車。地淺非慳秘。猶能絶世譁。其五山中日正午。草座逐凉移。樹影初交處。鶯眠欲起時。揷松深補薄。引水細通池。次第閒經紀。從今莫遣遅。其六不嫌玆土近京城。幽僻猶堪著一生。花或無名春後發。鳥如有意靜時鳴。身閒講畫治農計。腹飽工夫繞澗行。况値太平自今始。前年平賊已休兵。其七日日追遊卽里人。言雖無味意還眞。閒情相逐鷄豚社。晩計將成畎畒身。軒冕已知隨夢遠。雲山幸得託交新。靑秧翠麥風光好。又是別般春後春。其八短簷矮屋古松邊。坐卧惟持一弊氊。不恨行遅花發日。猶能歸値麥登年。釀多分致常盈榼。瓜賤求來不計錢。蜂蝶燕鶯供奉好。晴窓得意枕肱眠。其九雲近靑山山近堂。繞籬泉脉自生凉。林中日轉樵歌起。簷外風輕燕語長。萬念驅除眞壽域。一眠安穩卽羲皇。深知緣業終難捨。到處塵編每在傍。其十新詩隨手幾篇裁。對景終朝不放杯。雲脚悠揚排峀去。泉流曲折繞階來。風微樹外鶯歌度。日午簷陰蝶夢回。忽覺軒窓生爽氣。天邊小雨送輕雷。其十一風景依俙谷口家。經年籬落半傾斜。朝憐樑上呢喃燕。夜厭田中鼓吹蛙。醉就踈林迎爽籟。閒尋雜卉覓殘花。惟將睡夢消長日。慚愧三時對飯茶。其十二數杯村酒數篇詩。正是先生適意時。但得長閒眞是隱。能無外擾不妨飢。雲山自此屬之我。巖逕如今來者誰。深閉衡門牢卧睡。陰晴風雨未須知。其十三境界寬閒樂有餘。生涯樽酒與床書。未嫌炎序方三伏。且喜農功已再鋤。晨動隨身雙蠟屐。暮歸適口一盤蔬。慇懃相守睡魔在。不學人間市道踈。</text>
<title>寄洪學士虞瑞</title>,<text>故里歸來地。蕭然獨掩關。交親雲樹外。歲月鬢毛間。稍悟名爲累。聊因罪得閒。在心多少事。脉脉對靑山。</text>
<title>次香山五七律。古各一篇。</title>,<text>經旬不出戶。習懶故難勝。困暑常休襪。貪眠早去燈。踈狂差遠俗。冷寂略如僧。今世知無用。惟須學結繩。其二鏡中已改少年顔。林下相從樵牧間。冒險求名初旣誤。如人失路晩方還。古來易致千金富。世上難圖一日閒。小醉微吟行復坐。朝朝暮暮峩嵳山。其三饑餐渴卽飮。夜寢晝復睡。屈伸盡如意。始覺閒有味。雲山故靜絶。林澗極幽致。興來命杖屨。休息在草地。狂歌亂無腔。已復兀然醉。今知我爲我。往者無此事。其四迷塗苦被俗累牽。此來始得脫絆纏。深知萬事皆身外。高卧一枕意陶然。亦有逢迎盡野老。相語陌上與籬前。林飊澗響雜鳥啼。此是山中好管絃。谷口雲歸白日低。吾詩亦已題數篇。優哉游哉日復日。不信羲皇隔千年。</text>
<title>謝奉化倅李聖瑞 龜齡 四種之餉</title>,<text>遠承珍品帶書函。情貺辛勤自嶺南。千日醇醪傾㶑灩。百花靈液溢芳甘。粉糜驅暑同冰雪。酸核生津敵橘柑。次第甞來心肺爽。風軒高卧醉眠酣。</text>
<title>洪虞瑞和寄余詩。疊次以報。</title>,<text>心期元莫逆。進退亦相關。棲泊畿湖際。精神夢寐間。幸除身外累。好守分中閒。天與吾儕老。安排兩地山。</text>
<title>次趙監司 正萬大駕回鑾日祗迎江頭韻</title>,<text>方上之幸寧陵也。朝臣以纔經變亂。時多危疑。交章爭之。至於大臣詣賓廳。連日陳啓乞寢。而終不許。大駕旣發。都人企望還期。有倍平日。而是日回鑾。聖體康寧。風日淸美。臣民之慶忭普切。故趙公詩記其事云。謁陵駕返駐江壇。幄殿威儀列漢官。仗外山河看壯麗。蹕前氛翳覺消殘。歡添鐃吹聲相雜。春入煙花景未闌。億兆欣欣咸抃祝。太平佳氣轉旗竿。</text>
<title>又次趙監司次金戶議 鎭玉 差祭大報壇用前韻。志感之作。</title>,<text>大義千秋大報壇。年年薦饗走祠官。儀文片土猶乾淨。寢廟神京已蕩殘。降格雲車天不遠。交將玉幣夜方闌。辛勤列聖興周念。露奏何時揭漆竿。</text>
<title>在錦營。次吳御史伯玉 瑗 韻。</title>,<text>平生畸厄一搔頭。幸賴星軺爲暫留。短燭論心聞曉角。靑山引興上危樓。共評爲誦南遊什。交勉須寬北闕憂。錦水冰消應後日。何由挽子醉芳洲。其二居然時序値年頭。旌節殊方久滯留。落落長懷橫暮景。迢迢鄕夢著高樓。秪存故帙堪成伴。剩瀉官醪未破憂。御史淸篇揩病眼。依俙格力帶三洲。</text>
<title>永保亭</title>,<text>關防湖路壯。勝槩岳州同。樓閣浮元氣。帆檣出遠空。風翻洲霧白。日射陣雲紅。橫槊高歌起。書生氣暫雄。</text>
<title>淸州見妓高情。有感書贈。</title>,<text>夜景凄迷斗轉空。言前百感已交中。騎鯨消息今何許。春色人間亦减紅。</text>
<title>稷山縣。次板上申企齋韻。</title>,<text>短岑高柳擁官家。時有荷風拂面過。旌纛影斜人吏散。卧聽隔岸起農歌。</text>
<title>送趙少宰子章 尙絅 使燕</title>,<text>相送悲歌出塞聲。區區不爲別離情。天時正屬窮陰會。地勢仍從極北行。灤廟淸風年代遠。秦家危堞古今橫。長懷此去憑誰吐。酒市藏名或慶卿。</text>
<title>夜坐憶明允 暻 弟湖行未返</title>,<text>問爾于今儻發行。不眠孤卧筭歸程。羸驂投向何村宿。風雪尤關此夜情。</text>
<title>劉村隱希慶㫌閭日。吳持平伯玉有一詩。諸公和之。爲次其韻。</title>,<text>但傳佳麗什。世認一詩人。賤亦扶名義。朝非乏冕紳。行宜稱孝子。移可作忠臣。來者須知敬。蓬門棹楔新。</text>
<title>小集</title>,<text>雨餘風日美。勝集此亭㙜。幽鳥分林語。名花得地開。閒偸多事外。興最一年來。紙墨參杯酌。無詩未遣迴。</text>
<title>淸心樓</title>,<text>來上淸心樓。金風正屬秋。江橫疋練淨。山疊螺鬟浮。晩唱中洲艇。孤眠近渚鷗。多時鞍馬倦。得此暫消憂。</text>
<title>神勒寺感吟</title>,<text>三十年前此地遊。靑春逸興記禪樓。今來點檢人間事。只博紗籠與白頭。</text>
<title>驪江訪李台君範 箕鎭 範台。誦其所作。次韻留贈。</title>,<text>雨後晴江疊浪生。煙收薄外柳風輕。無言坐數行舟過。相視怡然物外情。</text>
<title>敬純王大妃殿上尊號樂章 顯猗曲</title>,<text>顯猗聖妃順配乾。贊我懿陵陰敎宣。秉心惟敬德之純。旣孝旣儉化自身。爰曁八域仰徽則。禮尊東朝綏景福。載揚鴻號寶冊煌。萬年獻祝壽無疆。</text>
