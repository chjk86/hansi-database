<title>與權皆玉 瑎 講心經。曉起書贈。</title>,<text>歲暮終南下。端居晝揜門。欲將冲靜趣。相對共忘言。</text>
<title>書懷贈權皆玉</title>,<text>儒林玉樹姿。英爽超等夷。少奉鯉庭訓。蚤折蟾宮枝。我在嶺之南。北學來京師。求友昧其人。幾歲泣路歧。試采泮水芹。初識紫芝眉。繼聯槐院席。投契通襟期。假舘近門牆。遺音聽朱絲。閉戶閱書史。鑽硏不知疲。吾衰百無用。蟄藏固其宜。子少富經濟。云何效我癡。男兒天地間。抱負本不貲。小技何足道。事業要及時。熊魚辨取舍。舜蹠分毫釐。求之則在此。聖訓不我欺。顧惟名利府。擧世之所馳。苟不聞大道。倀倀空何爲。精金絶瑕纇。白玉謝磷緇。更勉高堅志。毋爲俗子嗤。</text>
<title>次朴公耳 仁基 雨中韻</title>,<text>空齋寥落雨聲幽。默念平生意轉悠。卅載光陰渾似夢。九回腸曲更緣愁。多君對榻三餘樂。愧我離羣一例遊。直待天晴潦水落。各將心緖穩相抽。</text>
<title>觀辥文淸公讀書錄有感</title>,<text>起滅之私亂我心。幾年科臼困淪沈。河津幸指橫渠訣。濯舊來新誓自今。</text>
<title>瓢隱先生將向黃池。余欲陪行而未果。謹述所懷。伏呈行史。</title>,<text>洛水源頭日月閒。別區形勝隔塵寰。山根太白仙都近。地接眞珠鳥道艱。鶴洞雲深春尙蚤。蓮峯雨濕雪應殘。此行直爲尋眞境。非是吟詩玩景還。</text>
<title>次愚川鄭丈 侙 長浩吟</title>,<text>爲問長浩橋。幾箇英豪渡。往者如過鳥。白石但皓皓。少年壯節已題柱。筆下千羣期獨掃。丈夫何能一戰霸。明年更尋長安道。</text>
<title>諸友皆會一處開樽。伻邀關雨未赴。仍感吟以呈求和。</title>,<text>光陰逐節改年華。千里逢春倍憶家。歸夢似雲迷八極。閒愁如雨亂千麻。詩書舊業難尋理。樽酒淸遊任鬼魔。堪笑此生今幾歲。滿簪華髮已鬖髿。</text>
<title>輓百拙庵柳公 㮨</title>,<text>美質溫溫琢玉成。蚤年南國擅芳名。閒中半世詩書樂。林下平生道義榮。去歲菁莪三月別。今宵雞絮百年情。草堂惟有盆梅樹。依舊精神雪月淸。</text>
<title>甲辰五月初二日。拜賜繡枕一部。前冬大王大妃殿未寧時。以假注書出入藥房。故有是恩。</title>,<text>降自東朝及遠方。氤氳猶帶御爐香。少臣拜賜將何報。魂夢時時繞建章。</text>
<title>久旱得雨。次杜草堂喜雨韻。</title>,<text>南國頻年旱。黎民盡膏血。今春又不雨。閭巷久騷屑。草木盡焦枯。田疇龜背裂。豐熟猶可期。去冬已積雪。陰雲昨夜合。霈澤豈終滅。河嶽感矦誠。天地解凝結。麥秋雖未及。西成望未絶。懸知九重內。一心恒對越。</text>
<title>五悔歌</title>,<text>甲辰五月十二日。與諸友期會蕭寺。乘醉縱謔。歸來省愆。若無所容。仍念平素悔尤山積。而年光荏苒。倐忽半生。撫事興喟。尤不自定。遂撮其大者得五條。信筆書之。以爲私自激勵之地云。其一我所悔兮在何許。少時愚騃無與比。十歲猶不辨魯魚。十五亦未知拜跪。蒙旣失學長益浮。顚倒身心甘自棄。父敎師訓摠不承。一向措躳誕妄地。荏苒歲月不我與。三十春秋若流水。如今雖欲改前轍。舊習已痼腔子裏。掣肘矛盾不相入。朝悔其行暮復爾。雖然一端尙未梏。牛山之木嘗美矣。君看紫陽或問辨。聖學初從敬字始。此道專在日用熟。轉腳回頭期自此。其二我所悔兮在何許。生我恩深天罔極。撫我育我敎誨我。日夜慇懃情愛篤。兒生不肖性又嬾。膝下幾貽嚴顔戚。家貧未負子路米。病臥又闕庾公藥。荒迷復昧聖經訓。葬祭焉能以禮則。平生罪惡到此極。天地茫茫難自贖。餘生孤露尙不滅。幸承遺蔭忝科目。翻思昔日望立揚。百端悲感徒增激。况今家業日陵替。孑遺人間懼不克。一失其身是辱親。嗟爾小子曷不勖。其三我所悔兮在何許。口是樞機當愼旃。興戎常多出好少。古來聖訓何昭然。我生賦性放且誕。太陽餘證苦難痊。狂躁半世迷不悟。墮此科臼今幾年。忿懥常帶文字發。勝氣多從論議偏。紛囂幾遭外舌煩。閙熱自覺吾心煎。潛思厥理點檢過。病根分明在目前。心爲形役氣動志。毫釐之差謬以千。沈靜自然見道原。搖攘何必勞心田。千言不如一默當。請君看取金人鐫。其四我所悔兮在何許。酒是狂藥非佳味。迷心喪性摠由此。敗家亡身儘可畏。我昔少年氣頗麤。耽飮不覺翻腸胃。年來汩沒轉深痼。到底如泥尙不止。僊僊豈徒亂我籩。聒聒屢被傍人誹。虧儀喪德也不恤。快意喧呼空自恣。酩酊自矜任淸狂。名敎焉知有樂地。先人晩歲有遺歌。至訓丁寧猶在耳。胡然今日莫之省。忍使麴糱戕眞氣。德將無醉永誓心。余所否者非人子。其五我所悔兮在何許。少小許身一何愚。棲山竊比巢與由。學道將窺程與朱。人間不趨名利場。物外長占煙霞區。閒中活計書千卷。靜裏生涯酒一壺。年來事業邯鄲步。環顧初心堪一吁。京華旅食十載餘。千尺紅塵驚滿鬚。歸來今日多忸怩。一味江湖心鬱紆。浮名半世知己已。嬾計平生卻區區。藥山之東落淵西。依舊仙庵不負吾。從今擬尋遂初賦。爲報山靈知也無。</text>
<title>次洪百源 汝河 韻。寄李翼文 徽逸 昆季。</title>,<text>漳濱孤臥病相尋。引領仙棲遠起欽。兩地音容憑夢接。一天明月盡情臨。從知人獸分操舍。誰辨熊魚味淺深。卻恨山樊阻麗澤。爐邊可笑覓零金。</text>
<title>雲溪草堂八絶 幷序</title>,<text>臨河縣之北數里許。有雲谷焉。或曰山形嶙峋。望若層雲。故謂之雲谷。或曰谷中多雲。名之以其實也。昔我曾王考始卜居于此。仍自號曰雲溪。今已八十餘年矣。爲山不甚高大。洞壑亦不深邃。而兩麓谽谺。一溪中流。幽閒窈窕。允宜藏修之所。水在東曰雨溪。在南曰洛川。溪循山北。周流四五里。至山之前而與雲溪合。同入于川。川自落淵而西趨。至傅巖下則演漾泓渟。深可以舟。白沙澄潭。連亘五里許。上而有峨洋樓白雲亭。下而爲寒松亭鏡浦臺。皆吾先世之所盤旋。而景致之殊絶者也。余自少長養于此。而零丁寒素。無以爲家。遷移棲棲。不常厥居者久矣。今年春。始就故家之上。溪之傍谷之中而得隙地焉。縛屋三間。以爲藏書養拙之所。西二間曰拙修齋。取東坡下士晩聞道。聊以拙自修之語也。東一間曰自怡軒。取唐詩北山白雲裏。隱者自怡悅之語也。合而扁之曰雲溪草堂。蓋志曾王考之遺意。而不敢以不肖之私號加之。以示吾不忘其本之意也。自此北轉十餘步許有洌井。冬溫夏冷。大旱不渴。仍名曰瑞泉。蓋朱子雲谷有瑞泉。故亦欲效嚬而名之耳。堂前鑿半畞成塘。左導雲溪而灌之。右注瑞泉而瀉之。活水源源。光影婆娑曰一鑑塘。塘之中絫石成島。塘之岸築土爲壇。植其上梅竹松菊曰四友壇。壇之外繚以柴圍。至東偏而揜以一扉曰常關門。嗚呼。余之不佞。僻處竆巷。其於一切世味。固嘗淡泊。而中歲以來。妄出世路。風埃顚倒。逆旅推遷。幾至狂惑喪心而不知止也。今始脫身樊籠。復尋遂初。將欲收召精神。料理書冊。而貧病爲祟。遊息無所。雖欲靜几明牕。對越聖賢。勢不可得矣。今此之堂。初不過爲容膝之計。而意與境値。興與趣寓。乃敢室之軒之鑿之築之。寵以名號。侈以文詞。揄揚誇美。雖非寒士之所宜。而感發興起。亦是閒中一事業也。於是逐處各以五言小詩一首紀其事。凡得八篇。或曰子之所。窈而深。子之宮。幽而靜。子將隱矣乎。曰否。余非長往者。亦非乾沒者。得之則抱關擊柝。我所不辭。不得則破屋數間。爰得我所。何嘗有固必之志哉。如是而述先志。如是而終吾生。其亦可乎哉。或人唯而退。上之十年己酉日南至。洞主。雲溪草堂雲從石竇生。溪繞山間出。中有一畞宮。淸風與明月。拙修齋性拙安愚分。學拙憂暮境。雲間一小齋。制拙亦可省。自怡軒白雲在空谷。無心天際翔。誰知卷舒裏。可以占行藏。瑞泉暗竇溢靈泉。釀雲漫山谷。渫治已多時。自在寧心惻。一鑑塘活水淸如鏡。左右自有原。誰知半畞裏。終日玩心源。四友壇淸芬雪月中。苦節風霜裏。築壇拜四君。倂作歲寒契。石島石島一卷小。宛在水中央。不堪擬砥柱。只要暎寒塘。常關門長對床頭籍。誰敲月下門。秖喜車馬少。還憎鳥雀喧。</text>
<title>用東巖言志韻</title>,<text>半畞荒原碧澗頭。林深谷邃最淸幽。雲生石竇晴猶濕。雨洗山容滑欲流。至樂正隨尋處得。浮榮那向競中求。曾前失腳還堪笑。吾道從今合退休。</text>
<title>李伯脩 梴 涉漲來訪。止宿溪堂。臨別口呼。</title>,<text>半世經營一小齋。今朝頓荷玉人來。聯床正好幽襟討。對面還欣病眼開。白首竆廬嗟我老。靑春脩道勉君才。趨庭他日如承問。爲報相思意莫裁。</text>
<title>次題李翼文玉川新居</title>,<text>茅屋依巖小。松風徹几淸。源泉恒潑潑。庭草自生生。地僻心逾遠。園深趣已成。身名何用泰。吾道遯猶亨。</text>
<title>率病兒世鉞。移寓縣村。</title>,<text>愁眉數月未曾開。一寸肝腸半已灰。不識胷中何許大。能容萬斛卻恢恢。</text>
<title>兒病日重。泣書一絶于壁上。</title>,<text>殘燈挑罷滅還明。誰識人間父子情。解事天公應憫我。神功一夜儻回生。</text>
<title>溪堂盆竹。一朝盡枯。仍念亡兒。感泣賦之。</title>,<text>物中有爾竹。人中有吾兒。竹性貞且固。兒姿淸而奇。慇懃爲撫培。共託歲寒期。將冀枝葉茂。幾望雨露滋。一朝兒遽逝。又見竹更腓。憔悴堪可惜。痛哭將何之。竹兮復兒兮。爾生俱不時。竹生淇水澳。靑靑復猗猗。兒生徐卿家。福祿厚如茨。胡然在我側。芳質同時萎。嗟哉兒與竹。由我而至斯。我爲兒竹主。不能庇其私。兒兮復竹兮。爾死眞可悲。相對寂無語。感涕遂成詩。</text>
<title>出城門。次權皆玉韻。</title>,<text>半世浮休客。三旬滯洛城。蕭疎愧雙鬢。牢落笑平生。遠峀雲煙鎖。長河氷雪淸。此行非二子。誰與話心情。</text>
<title>路中掬雪飮氷。吟得一絶。示權皆玉。</title>,<text>不是山陰乘興客。灞橋寧慕聳肩人。平生只學程夫子。願洗人間萬斛塵。</text>
<title>族姪昌文作三詩來示。詩中頗有轉腳之意。病中不能盡次。只以一首道意云。</title>,<text>人間無限好光陰。頭上分明白日臨。須從實地勤操執。莫向冥途枉索尋。河洛千年洙泗派。陶山百歲考亭心。感君年少能回腳。一語醒然便直金。</text>
<title>前詩未盡所懷。更以一詩勉文姪。</title>,<text>道非身外豈難知。事業要當及壯時。腳下不應無實地。人間方見有男兒。高才自是追前軌。蕪語何能發遠思。病我極知嗟歲月。煩君年少百千之。余前有一二勸勉之語。昌文來謝其言。故第二聯及之。</text>
<title>輓瓢隱先生</title>,<text>百鍊精金耀月中。斯文南國望逾隆。堂名瓢隱顔回樂。地號陶淵處士風。喬嶽方期千歲仰。儒林誰道一朝空。霜霄獨鶴飛鳴過。如奉先生玉雪容。</text>
<title>族弟文彥 呂重 送盆梅。乃瓢隱先生家藏愛護者也。憔悴幾死。感吟二絶。</title>,<text>病榦槎牙鶴膝枯。可憐猶帶舊淸臞。慇懃移我溪堂畔。爲問眞元已損無。問爾氷魂底處依。老仙當日託心期。秖今猶有瓊瑰綴。依舊精神雪後姿。</text>
<title>送金子長 德遠 出牧晉陽</title>,<text>晉陽巨鎭也。牧使名官也。以名官刺巨鎭。何嘗有不豫色。而友朋相愛之情。不得不深於風土之憂。子長遠遊之意。又不能自已於庭闈之念。此實人情之所必至也。然怡然就道者。子長之志也。臨歧出涕者。友朋之私也。朱夫子所謂季通不挫之志。友朋相愛之情。可謂兩得之者。非此之謂耶。願子長勉之愼之。若於此不能釋然。則其與長戚戚者。奚以異哉。詩雖拙意可觀。幸勿外焉。惜別休歌行路難。人情從古似波瀾。蒸池未可留芸叟。嶺海安能死志完。暫倚星辰懷北闕。行看鎖鑰壯南關。應知彩服趨庭日。勝昔髭鬚驗改觀。</text>
<title>送兪士謙 夏益 赴北幕</title>,<text>關河幕客啓行旌。授簡求詩愧未成。半世風塵驚短髮。暮年霜雪愼長程。東郊一夜燈前話。北塞三秋夢裏情。聞道聖經新繡梓。願將心學闡文明。</text>
<title>夜半起坐。閱朱書節要。</title>,<text>禁漏聲傳午夜風。寒燈挑罷影曈曈。此中趣味無人識。獨整危襟對晦翁。</text>
<title>朱子文錄衣面書唐詩。仍次其韻。</title>,<text>獨把陽春和者稀。城南終日閉柴扉。鄕山昨夜歸心促。肯許緇塵汙雪衣。</text>
<title>洛中上元。挑燈獨坐。謹次朱先生崇壽客舍二絶韻。</title>,<text>上元初夜禁鍾鳴。喚得心神十分淸。新月滿庭人寂寂。隔牕溪水已春聲。上元中夜蚤雞啼。叵耐霜風透客衣。佳節已從愁裏過。故鄕千里幾時歸。</text>
<title>次南仲遵 夢賚 韻</title>,<text>遊子思親望白雲。况逢佳節氣氤氳。蟻浮臘色仍春見。溪帶寒澌已夜聞。客裏光陰悲志士。鏡中霜雪泣將軍。乾愁苦恨深如許。樽酒何時更討文。</text>
<title>以儀註色郞。到相門外入依幕。客室蕭灑。庭有三槐一桃。堂有盆梅盆梔。壁間懸一大簇。展之則乃天下地圖。奇巧無比。雖在城市。而絶無喧囂之聲。沈吟坐臥。不覺日斜。夕小雨。仍口占四韻以志之。</title>,<text>鎭日奔忙百念枯。忽尋委巷小堂虛。滿庭蕭灑三槐影。半壁分明四海圖。啼鳥一聲人寂寂。落梅千片雨踈疎。誰知九陌紅塵裏。別有三淸白玉都。</text>
<title>往仙庵。以詩招權皆玉。</title>,<text>仙庵眞別界。山水淸而姸。明沙與白石。淨鋪疑瓊筵。念昔我先祖。素稱物外仙。巖頭起飛閣。丹雘暎山巓。嗟我本疎拙。蚤爲世所捐。獨專泉石趣。付與寧非天。歸來爲養病。高臥煙霞邊。淸賞愜素懷。沈痾頓覺痊。君持使者節。風采爛雲煙。驅馳遍原濕。不暇探山川。胡不屛騎從。暫借僧榻眠。官途未五里。來往亦所便。山醪又滿樽。不須問聖賢。壁間有淸唱。一讀洗煩悁。請君速迂駕。毋使望眼穿。懸知一夜話。絶勝讀十年。</text>
<title>余自癸未。從瓢隱先生來棲仙庵。今已三十年矣。庵去瓢庄只若干步。而余之往來受業。歲不知其幾焉。中間妄出世路。顚倒風埃。而歸輒拜候。雖未敢自謂之講學。而其往來質疑之樂。則實無異於朱夫子之西林矣。今年冬。駄疾重到。風月依舊。人事變換。撫念身世。已迫遲暮。而疾病如許。舊學茫然。其必終累師門而後止耳。感涕之極。仍次西林壁上韻。示族弟台重。</title>,<text>舊學漸荒新病深。茫茫墜緖已難尋。誰知積雪空山裏。獨臥禪牕此夜心。</text>
<title>新卜錦陽。吟成一律。求和同志。</title>,<text>新居擬築小溪湄。縹緲煙霞接翠微。唐嶺雲深松子落。錦江秋晩鱖魚肥。門前香稻堪炊飯。屋後輕綿可授衣。生理此間無不足。浮名何必帝鄕希。</text>
<title>次李子愼丈 廷機 鳶魚亭韻</title>,<text>半世風塵悟役形。歸來松柏翠亭亭。任他雙鬂千莖白。閒愛孤燈一點靑。已遣靈襟渾洗滌。肯敎身世入沈冥。蹇驢蚤晩尋眞境。月戶雲牕且莫扃。白首歸來境益淸。重營舊舘喜初成。天機定在閒中活。妙用元從樂處生。月露形容非得意。鳶魚飛躍最關情。知公家學淵源在。妙訣千秋聖訓明。</text>
<title>訪養眞庵。次淡上人壁上韻。</title>,<text>蒼茫誰與話愁端。偶得禪牕半日閒。松影滿庭人寂寂。一簾疎雨對靑山。</text>
<title>次謝山澤齋 洪百源齋號</title>,<text>梅萼新春惱客情。誰敎詩律到山庭。開緘宛對臞仙面。悵望江雲獨倚亭。</text>
<title>又次再呈</title>,<text>病裏偏驚歲月忙。愁邊誰報換年光。杜門丈室春陰轉。倚枕山牕客夢涼。因疾得閒殊有味。安心是藥更無方。何時快脫沈痾去。飛上蓬萊第一岡。</text>
<title>過族兄濟萬 學達 舊宅</title>,<text>故宅荒涼草滿庭。停驂回首不勝情。那知書社終宵話。永隔容音此一生。</text>
<title>遺誡兒輩 觀化前數日</title>,<text>平生學道竟迷津。此日追思恨轉新。珍重兒孫須繼述。謹勤二字可持身。</text>
<title>高祖雲巖先生言行錄</title>,<text>公諱明一字彥純。姓金氏。義城人。高麗太子詹事諱龍庇公。其始祖也。高祖諱漢啓通訓大夫副知承文院事。曾祖諱萬謹成均進士贈通訓大夫通禮院左通禮。祖諱禮範秉節校尉贈通政大夫承政院左承旨兼經筵參贊官。考諱璡成均生員。屢贈資憲大夫吏曹判書兼知義禁府事。妣驪興閔氏。左政承文度公諱霽五代孫世卿之女。生五男子。公居第三。以嘉靖甲午八月壬寅。生于臨河縣之川前里第。稟性和懿。志行純明。自幼穎悟出人。讀書不怠。判書公敎誨且嚴。以故文詞日就。聲聞藹然。時伯氏藥峯公已出仕路。歷典郡邑。公嘗從學焉。弱冠讀書于紹修書院。錦溪黃公俊良一見重之。結爲道義之交。及其還也。遂作贈行長篇以與之。其期許之意。溢於言表。時退溪李先生方倡敎於陶山。公慨然登門。款承謦欬。先生爲書箴銘與之。居齋質問。或至數月。又入淸凉山。劬書刻勵。閱歲乃還。皆判書公命也。甲子與亞弟鶴峯公誠一季弟南嶽公復一。俱中司馬。三棣聯芳。一時稱榮。公素多疾病。欲停擧業。而重違親命。將游泮宮。乃作感懷詩六篇。稟質于退溪先生。先生以兩絶和之。其一絶云雅志誠能不在文。道非身外豈難聞。秖今敎養皆聲利。莫向芹宮誤染薰。其勸勉如此。當在泮也。言辭動止。一遵師訓。不與流俗苟同。己巳與仲兄季弟俱捷東堂。赴解京城。不幸疾劇。仲兄公謂季曰弟病如此。不可使客死。我將將護下鄕。汝須勉應講。以副親望可也。遂扶掖發程。到金亮驛不淑。寔庚午三月十六日也。哭殮備事。乃克歸殯于家。以是年十月某日。葬于亞尼山坤坐之原。享年三十七。時曾王父年纔十二。喪敗之餘。遺文蕩失。所餘者只若干詩篇。而厥後又失於灰燼。搜閱故篋。只存一二。嗚呼痛哉。公平生酷愛山水。仙遊亭乃判書公晩歲寫眞之所而付之公者也。前有落淵。後峙藥峀。層巖絶壁。別一世界。公計將終老於此。故乃搆書齋於亭之東偏。擬爲晩年藏修之地。又於所居秋月里上流。有一巖。俗名雲褰巖。公乃築臺其上。仍自號曰雲巖。將欲搆屋而未及就。性度和粹。與人諄諄善誘。嘗出行過一村。有士夫家兒子出遊街上。放浪無度。公招之使前。責之曰汝父母衣汝食汝者。豈爲如是浪遊耶。汝若改過。可受楚於我也。其兒聞命惶謝。願受楚撻。公警責而遣之。自此勵志讀書。遂至成名云。公歿之後。鶴峯公在判書公憂中。以賻布之餘。爲公伐石。以爲表墓之地。而世故遷延。未得竪立。殆將百年矣。顧念先世。皆已不幸蚤世。而不肖孱孫。又生於代遠之後。雖欲搜集遺蹟而無從考詰。謹就其日記中所載者。而參以家庭之聞。質之故老之言。略叙其梗槩如右。配英陽南氏。考諱斗。妣寧海朴氏。宜人生于嘉靖癸巳十一月辛丑。歿于萬曆戊申十二月辛亥。享年七十六。翌年二月庚午。祔于公之墓前。爲先後封焉。姿皃端恭。志行貞明。痛所天蚤歲。違背哭泣柴毁。而能執喪以禮。饋奠必親。終始不懈。撫育孤幼。慈愛雖至。而敎誨甚嚴。未嘗一假辭色。少有所失則必峻辭責之曰。古人云寡家子不娶。爲其無所學識也。汝輩今日。雖百倍他人。人尙不取。况敢如是乎。以故門庭肅然。奉祭祀謹而以時。御婢僕嚴而有法。躳蠶勸耕。家政甚修。鄕黨稱之。有一男曰瀹。一女適權旭長興庫奉事。瀹娶縣監金箕報之女。生三男。長是㯳次是枰次是榘。二女長適權尙達生員。次適裴益謙。是㯳生二男一女。男長黯次。女適金裕後。是枰生一男一女。男默。女適金如翼。是榘無子。以再從弟是榲之子邦贊爲後。權尙達有一男曰鏐。裴益謙有四男三女。男聖祐，聖裕，聖祚，聖補。女適李楶，金梪，李爾白。黯生三男。長學逵次學堯次學培。癸卯文科。權知承文正字。生二男二女。男學遠蚤夭。次學重。女適金瑋。一女幼。默生一男二女。男學增蚤夭。二女適權瑞，趙廷獻。邦贊有一子幼。內外曾玄若干人。</text>
<title>成均生員野庵金公言行錄</title>,<text>公諱㶵字受而姓金氏。自號野庵。金之系出義城。高麗時有諱龍庇公。位太子詹事。是鼻祖也。生諱宜尙書左僕射。僕射生內盈少尹諱瑞之。少尹生文叡府左司尹諱台權。三世皆在麗乘。司尹之子曰居斗入我朝爲工曹典書。典書之曾孫。乃副知承文院事諱漢啓也。有聞望。魯山朝爲集賢殿學士。已而謝病歸。遂不仕。知事之後。三世而至公之高祖。成均生員贈吏曹判書諱璡。擧五男子。折桂搴蓮。文行冠世。其仲子諱守一。薦拜自如道察訪。是爲公曾祖。祖諱涌通政大夫兵曹參議。以壬辰宣武原從勳。後贈嘉善大夫吏曹參判。號雲川。飛英玉堂。歷敭臺閣。淸風直節。震耀當時。臨終以竆不失義。達不離道八字。勸勉其子孫焉。祖妣贈貞夫人眞城李氏。退溪先生孫女也。考諱是柱。以己酉生員壯元。登癸丑文科。由承政院註書。陞兵曹佐郞。未幾而病卒。妣淑人永嘉權氏。太師幸之後。正郞暐之女。公之在娠。淑人得異夢。以萬曆甲辰閏九月二十四日辛丑。生公于臨河川前里第。生而英爽異凡兒。甫三歲。以參判公命出後于仲父處士公。處士公諱是楗。聘于竹溪安氏護軍霮之女。纔閱歲而卒早夭。安氏取公於襁褓之中。出養于府東佳丘村。以故公至五六歲而猶未知爲權氏出也。一日嬉游溪邊。有人過而語之曰。異哉。此兒乃某家兒也。公卽入告于安氏曰有客謂我爲某家兒。是何言耶。安氏欲試其意。應之曰若然則汝非吾兒。盍去諸。公卽泣謝之。嘗從參判公學字。參判公指庭前梨花而使公作句。公卽應口對曰梨花依依白。參判公大驚曰依依白三字。能畫出暮時景。此兒他日必以詩鳴矣。自此藻思逸發。語輒驚人。十二歲。又從外翁正郞公學詩傳。誦讀如流。正郞公每言曰昔我受學於鶴峯先生。而質魯不能誦一行書。常切憤悱。今爾聰敏如此。何患乎不成才也。時公之從兄烋長於公八歲。而才學超等。參判公嘗稱孫行之有才。則必曰某與某云。一日命題賦詩。公卽從傍製進。句格淸越。參判公益奇之。仍親書所製我所思十二歌與之。公受言寶之。常自佩紳。又慮其壞汚。乃染色褙紙而藏之。丁巳丁佐郞公憂。時年十四。與伯氏能執喪以禮。庚申遭參判公喪。癸亥哭貞夫人。祭奠之暇。劬書刻苦。精探經史。旁通百家。種學績文。日大以肆。一時文人才士。莫不斂袵推先。而又於士林論議之間。毅然獨立。棘棘不阿。人皆敬憚之。乙亥陞上庠。長途逸駕。發軔伊始。而逮至丙子。時事一變。公不欲應擧。晦迹竆巷。託興江湖者殆將五六年矣。辛巳始以親命強遊泮中。數月而還。自是雖隨例赴擧。而亦不爲必得之計。凡五中於發解。而輒屈於殿試。嗚呼豈非數耶。癸未在黌堂。與鶴沙金公應祖有往復論議之事。鶴沙以書賀之曰見識文藻。超出儕輩。儻進一步於百尺竿頭。則實嶺南之幸也。其期許如此。丙戌在泮宮。吏部郞南老星與公有素。求見甚切。公辭以寒士不肯往。南使公親切者。又致密語。公終不應。戊子丁權氏憂。旣葬廬于墓側。晨昏展謁。風雨不廢。庚寅終制。辛卯赴解于京。時安氏在堂。拜辭之際。不覺涕零。及到城中。思親之念。不能自抑。或感於夢寐。或發於吟詠。人多異之。還至路中。則安氏訃至矣。公千里奔哭。幾不勝喪。以未得終孝爲痛。遂謝絶人事。一以訓誨子弟爲業。遠近學子。聞風負笈。執經史問難於前者。日常二十餘。公嚴立課條。晝夜不懈。人或言其勞苦。則答曰我自樂此。不爲疲也。又或勸之應擧。則蹙然稱罪人。晩年築室于所居川前里雨谷之畔。顔之曰野庵。鑿池種樹。爲臨老藏修之所。而自作名說。其說若曰吾平生所爲。務去浮華。惟鄙野是尙。庵是野人之居。而人是斯庵之主也。其末又曰素者繪之質也。野者文之本也。須有其本。乃可以施其文。則吾雖野。豈足以爲文之病哉云云。嗚呼。觀此足以知公之志矣。丙午冬。偶感寒疾。日漸彌留。子弟請進藥。則公拒之曰死生命也。豈有服藥而延齡者乎。遂作自輓一章。其詞曰行不逮人。德無及物。送老江湖。蕭灑日月。生無益於世。死無聞於後。聊乘化而歸盡。甘與草木同腐。因命諸子曰乃父平生。盡在此中。不必更求於人。以取虛誇也。又曰若執友親戚有輓之者。則亦不可不用也。數月後。自至差復。精神氣力。益覺穌健。一日與外客及一家子弟。賦詩說懷。終日亹亹。翌朝猝得危惡之症。越三日丁未。竟至不淑。寔丁未四月初三日也。享年六十四。乃雲川公捐舘之期也。嗚呼。公容皃端正。性質剛方。溫溫如玉潤。栗栗如山起。而加以才格淸高。穎悟絶人。蚤服參判公敎訓。與伯氏及堂兄篤志爲學。日邁月征。玉樹盈庭。蘭馥襲人。人皆欽豔。朝夕且陞。而不幸時與事悖。命與仇謀。二三十年之間。淪落殆盡。而公亦崎嶇顚躓。已迫衰暮矣。凌雲之榦。虛老於空谷。追風之足。未展於通衢。識者恨之。而公略無一毫怨尤之色。奉親家居。左右順適。溫凊滫瀡。靡極不用。安氏嘗曰能以我心爲心矣。同氣之間。友愛彌篤。嘗侍疾於伯氏。躳親湯藥。不脫衣襟。日夜在側。經月不懈。傍人歎服。以爲雖孝子之於父母。蔑以加矣。與叔弟同居牛鳴之地。而常棣之樂。至老不衰。弟嘗抱病。屢歲沈綿。公殫心救藥。一如伯氏之時。至於今年春。則纔經疾病。筋力衰替。而猶且不避風雨。罔間明晦。杖屨來往。殆無虛日。路中嘗有詩曰四人兄弟三人在。一日不瞻十日如。其懇到誠切如此。撫孤姪如己子。敎育成就。咸使得所。而又慮其貧乏。至於脫驂而與之。分異之際。則厚於昆弟而薄於自取。奉先之時。則一於精潔而不事苟簡。當官債督徵之日。則拒家人買田之請。而推其餘以與族人之貧不能償者。聞私穀取息之言。則責守奴督捧之擧。而焚其券以濟鄰里之竆不能酬者。此雖在公爲細行。而亦足爲鳳凰之一毛也。少時言論風采。頗有過於峭峻處。中歲以來。用力矯揉。多方點撿。至於晩年。則鋒穎潛藏。和氣油然。而恂恂焉無復凌厲之氣像矣。處心行己。一以謙虛爲主。待人誠實而不務爲崖異之行。遇事剛果而不肯爲阿好之態。常以治心寡過。固竆勤學等語。懇懇爲子姪言之。而至於作詩以自勉。其詩曰庶幾寡過過無寡。秖欲安心心靡安。又曰顔瓢到處生涯足。管榻穿來世慮空。此其平生苦心喫力處也。自辛卯以後。一切無意於進取。而埋光鏟彩。足跡不入城府者十有餘年矣。所居山水絶勝。雖不嗜酒。而每當佳辰令節風和景媚之時。則必招鄰里集冠童。濁醪山蔬。相與爲眞率之會。白髮童顔。婆娑物外。嘗曰此亦人間一勝事云。於書無不涉獵。而尤精於四子之書。至於庸學則乃其平生所常誦者也。爲文不事險棘。惟務精切。而詩亦淸爽飄逸。無塵俗韻味。淸風子鄭公常稱曰某之詩。得於謫仙者最多云。而我舅氏開谷李公亦歷擧一時同儕之能文者。而及公曰某之才。非吾輩所及云。公先娶淸州鄭氏。高麗大將軍諱顗之後。祖諱琢議政府左議政西原府院君謚貞簡公號藥圃。考諱允偉通訓大夫司宰監主簿。不事擧業。著力儒書。宜人生長法家。志行貞明。二十歸于公。事姑得婦道。配君子無違德。生于壬寅十二月二十六日。歿于壬申十一月一日。享年三十一。用翌年十月二日辛酉。葬于府治之西林皮洞先塋之傍丙向之原。後娶信川康氏。咸陽郡守諱以淸之孫秀胤之女。男女凡八人。曰泰基，履基，益基，鼎基。鄭氏出也。履基生員。曰有基，觀基及二女。康氏出也。泰基娶光州金光遂之女。生一男曰世欽。履基娶坡平尹湯聘之女。生三男一女。男長昌文次昌錫。餘幼。益基娶咸陽朴希文之女。生二男二女。男長世鋌次世鎬。女幼。鼎基娶大護軍權山重之女。生五男一女。男長世鍊次世鎭。餘幼。有基娶生員李惟橿之女。生一男二女幼。觀基娶進士琴養靈之女。生一女幼。諸孫男女嫁娶皆未及。女長適豐山金胄元。生一男幼。次未笄。孼男一曰汝基。公嘗曰我死當與鄭氏同壠。旣歿諸孤遵奉遺志。卜日開塋。一日謂學培曰先君葬有日矣。而誌竁之文。未有所屬。孤等將欲記其一二。以請於大人君子。而不肖無狀。荒迷昏塞。無以發明其先德。從先君遊者多矣。而其深者莫如子。子其幸圖之。學培瞿然曰先叔父志行。固不可泯沒。然撰德大事也。不可以託諸匪人。且欲述家狀。則諸孤當自爲之。况有仲叔氏在。如學培之後生瞢識者。何敢措一辭於其間乎。諸孤泫然曰先君身居畎畞。名不顯於當世。仲父疾病沈綿。又不記其端倪。若不蒙幸於君。則終亦無所望幸焉耳矣。視其面。慘慘焉若不自容者。學培竊惟公之平生言行。在人耳目。若使誌公之墓者。出於平日知公之手。則必不待愚蒙之一言。而特欲略記梗槩。以爲請銘之階主。則爲若無可以固辭者。况吾先君與公。族爲三從而情則一身。平生意氣。傾倒無餘。而不穀獲戾于天。先君子下世今已十四年矣。所仰望而依歸者。惟在於公。而公又至此。恤恤乎無所憑依。今於此役。尤不可以蕪拙辭。仍與諸孤相對泣血。而謹摭其大者如右。以備採擇。微言細行皆不載。上之八年丁未夏五月。族姪金學培謹錄。</text>
<title>崇禎處士瓢隱金先生言行錄</title>,<text>於戲。我先祖成均生員贈吏曹判書府君諱璡。卽公曾祖。毓慶種德。垂裕後昆。長子司成公諱克一。以文章名于世。次子察訪公諱守一。器局峻整。先輩敬重之。察訪有二子。季諱澈成均進士。以判書公命。爲司成公後。寔公考。妣善山金氏。察訪宗武之女。大司諫就文之孫。觀察使柳公仲郢其外祖也。公諱是榲字以承。自號瓢隱。又號陶淵。我金之氏於雞林者。肇自太輔閼智公。在羅而王者曰敬順王傅。在麗而君者曰錫封義城。故子孫仍籍焉。其後有諱龍庇。官太子詹事。以功德祠于縣。詹事生左僕射諱宜。僕射生少尹諱瑞之。少尹生左司尹諱台權。三世俱在麗乘。司尹生諱居斗。入我朝爲工曹典書。典書生諱洊進禮島都節制使。節制生諱永命新寧縣監。是生集賢殿修撰諱漢啓。事我文宗魯山。出入經幄。與河緯地齊名。於公爲六代祖。是生贈左通禮諱萬謹。通禮生贈左承旨諱禮範。承旨之後三世而至進士。以碩德長才。不爵于朝。公之將降。有大虎入庭。蹲坐移時。俄而公降。虎始去。寔萬曆戊戌二月十一日子時也。公生而瑩秀。如明珠出水。爲兒嬉戲。嶄然見頭角。甫齓遇昭敬大王喪。隨里中父老。會哭如儀。識者異之。稍長受學于家庭。耳濡目染。不學而能。日開月益。卓然蚤成。諸老先生交口稱之。伯父參判公涌於學子少許可。每見公製述。必贊賞曰門戶之託在此。丙辰進士公病卒于淸道客舘。公隨往侍側。返櫬葬祭。式禮罔愆。戊午服闋。見世道昏亂。慨然有謝世之志。爲文章劌目鉥心。務去陳言。鉤章棘句。掐擢胃腎。雖與世抹摋而不恤也。參判公嘗擧鄒傳中竆不失義達不離道八字而語之曰。如此然後方可謂之士矣。公服膺不失。以爲立身標準。自是朋遊益附。華聞彌大。一時長老。皆折行遇之。癸亥爲校任。有孼臣爲本府伯。許以素善僧人。遊觀於大成殿。公適自外至。卽令綁縛倒懸。府伯通判交致人傳語。而門閉不得入。乃令登城大呼請釋者十數。公不爲聞。治罪益嚴。聞者韙之。屢占鄕選。皆居前列。而輒不利于省試。乃歎曰大丈夫事業。豈在科擧上乎。雖嘗爲親。隨衆不廢擧業。而所重不在焉。丙子冬。車駕入南漢。公憂憤不成寐。時鄕邦謀擧義旅。推公爲副將。公至則主將獨坐軍廳。紀律不嚴。而戲事之徒。又胥動浮言。公卽摘發繫獄。行軍之日。拿致軍前。擬以行刑。軍中肅然。本府通判。與公有素。公因公事至其室。通判欲設酒。公正色曰孤城在圍。君父蒙塵。此豈臣子含杯時耶。卽起出。通判有慚色。自此西報日急。公决意赴難。而母夫人年高無他子。屢書止行。公義不得絶裾。而慷慨憂國之誠。不能自抑。語及山城。涕淚緣睫。寢不設席。食不安坐者月餘。及聞大駕出城。益痛泣不自勝。時母夫人避在峽庄。公卽具由告先祠。且爲書達慈闈。辭極悲惋。有蹈東海之志。母夫人亦執書以泣。公仍稟曰兒不肖。不得蚤顯揚。今國事如此。安忍更爲應擧覓官計。請從此謝世。以守匹夫志焉。母夫人許之。公遂屛去科業泊如也。惟杜門下帷。沈潛經傳。上自濂洛關閩之書。下逮諸子百家之言。無不反覆尋繹。其獨得之見。超詣之識。已非世儒所及。而專於爲己。恥於求聞。嘗以鞱晦爲務。故人鮮克知之。庚辰丁憂。情文備至。禮俗相稱。一語不及家事。一步不出洞門。服闋移居于臥龍山下陶淵上流。結茅爲廬。種松爲臺。峭壁成障。深潭作池。明沙白石。別一世界。仍號所居齋曰臥龍草堂。又曰大瓢精舍。皆仍其山名也。獨處其中。悠然自得。靜坐觀書。深沈玩味。或㗳默終日。或倚枕達夜。雖家人子弟。莫窺其所爲也。暇日則竹杖芒鞋。徜徉於水石之間。或扣禪牕。或倚松壇。子弟門生。進見請業。則只提挈大義。以俟自得而已。未嘗屑屑於章句訓誥之末。少事吟詠。至是遂絶口不作曰。多言害道。至於知舊書尺輓幅之類。亦或廢閣。若不得已則間或隱其名字。以爲收心晦迹之地。蓋其微意。不但爲避世一節而已也。雖斂退如此。而聲聞旁達。林府伯墰過公山居。見樹陰中籬落隱暎。歎曰眞隱君子也。及還朝。力薦不已。辛卯始除光陵參奉。公聞之不樂。有友人從仕在京。出送資牒。則公愀然曰眞所謂君不知故人者此也。自丙子以後。足迹不入城府。前後國恤。俱就縣學會哭。成服後始還家。猶居外寢而齋如也。寧海之靑杞縣。乃公先業之所託也。晩年挈家移住。築室溪傍。扁以敦艮。蒔花種竹。鑿池養魚。其冲澹之趣。涵養之力。比諸前時。益深且密矣。老有腳患。不便騎馬。嘗乘紙轎。往來于大瓢臨河之間。鶴髮童顔。輝暎山林。路旁之人。皆望之若神仙焉。己酉夏。精舍前峭壁無故崩坼。聲震洞壑。人皆異之。七月初。夢登東海觀魚臺。乃作詩曰老仙超大海。兩腋挾方壺。日月前呑吐。乾坤外有無。鰲潛何必釣。鯨動此堪誅。長嘯倚空碧。雄風生四隅。蓋記夢也。一夕與親舊會于鳳凰山下。笑語終日。神采益淸。夜久就寢。氣息如常。翌日蚤朝倐然而逝。乃十三日甲辰也。享年七十二。訃出遠近皆齎咨涕洟曰。山阿寂矣。士林空矣。節義何託。後學疇依。奔走來哭者百餘人。越四日丁未。奉柩歸殯于家。用其年九月十六日丙午。葬之縣東松石山午向之原。與前端人金氏異壙而同塋。上卽公之藏也。將葬。學培泣且言於諸孤曰。昔者學培從先君側。竊聽先生敎。乃曰我死之後。題于墓道曰。崇禎處士之墓足矣。此實老先生一生苦心處也。以此四字。書之銘旌。納諸壙中。以卒先生之志何如。皆曰然。遂用之。公嘗曰身體髮膚。受之父母。若臨死病瘠。失其形皃。則雖無毁傷。豈曰全歸。又曰死生人道之大節。不可絶於婦人之手。至是而其言俱驗云。嗚呼。公精神秀朗。氣宇嚴正。燦燦如崐山之玉。灝灝如峯頭之月。天分甚高。豪邁絶人。自少激昂。志趣不凡。長而愈騫。涵而揉之。內外完好。可畏而親。平居衣冠必整。瞻視必尊。房室必淨掃。几案必整齊。獨坐儼然。終日竟夕。其所造之淺深。有非末學所可窺測。而用功地頭則多自延平旨訣中來也。故其言曰學者工夫。惟在涵養。若於此不得力。天質雖美。畢竟有粗厲氣像。又曰今世學者。少有所見。輒懷著書之念。此於身心。有何干涉。嘗取中庸。熟復玩味。乃曰聖人心法。都在此中。仍作短歌一闋。以明大本達道之意。而未嘗語及於人。謙虛斂退。又不以師道自居。故雖及門之士。亦不能知其知之者。平生深於禮學。古今禮書。諸家註疏。無不反覆參考。極其歸趣。晩年裒稡編類。節次就緖。而又嫌於著述。書未成而還輟焉。素性淸高。世間榮悴得失。無足以嬰其懷者。於財利尤淡泊。進士公與參判公友愛篤至。終身不分異。參判公歿後。夫人病且殆。欲以未分臧獲。分與諸子。而難於發言。公知其意。仍執筆成文。盡斥己有。讓與諸從。至於進士公婢妾子女。亦書於諸從之下。而終不一言以他僕贖之。先世救活奴婢居籬下者幾百餘指。五十年後。有人自稱其主而來。公一語盡許之。或有密言於公者曰虛實不可知。何輕許若是。公答曰彼之情僞。雖不詳知。吾之本心則已知其非吾物也。何可不許。聞者歎服。有從兄嫂蚤寡無依。公迎奉一舍。同爨而居者三十餘年。恩義兼至。終始無間言。門戶闊大。宗族衆盛。而周竆恤匱。如恐不及。吉凶疾病之際。尤致軫念。雖車馬不靳。又設同宗會。以盡親親之義。歲以爲常。尤篤於奉先。修撰公代盡當埋。公告宗族曰先祖新寧公神主尙在。安忍先埋此主。遂就舊址。別立新祠。仍聚族姓。歲一祭之。外家遠代先塋。歲久陵夷。公倡率諸孫。仍舊封植。又立石以表之。子弟有過。未嘗峻責。常以攝容儀謹言行。辨義利審取舍。不墜家聲等語。諄諄敎詔。嘗曰士君子大節。只在出處。出處不明。餘無足觀矣。平居接人。和氣藹然。而及其義利公私之辨。是非得失之分。則英氣發越。截然難犯。以故人皆愛而敬之。莫敢以非義干之。平生色不遽言不疾。雖在憂患之中。常有坦蕩之氣。喪必致其哀。祭必盡其誠。周旋進退之間。威儀可則。杯酒談笑之際。氣像可觀。迨夫年益高德益卲。睟盎之容。渾厚之姿。聞風者起敬。覿德者心醉。此則俱在人耳目。奚可以言語形容哉。本道方伯。嘗採輿論。以學行文章儀表一道等語。啓聞于朝。而朝無深知者。擬齋郞者五。敎官馬官者二。禁府都事者一。末年又以齒德俱尊。超叙六品特啓。而卒不陞。公初娶豐山金氏。高麗三司左尹安鼎之後。入國朝代有聞人。參判諱楊震。以淸白名于世。修撰諱義貞。有文章直節。三世而至持平公諱奉祖。兄弟八人。登第者五。初持平公爲端人擇對。一見公奇之曰眞大人器局也。許歸之。端人志行貞一。孝友出天。六歲遭同氣喪。哀慼如成人。及歸公。事姑盡誠禮。平明必上堂問起居。仍留執事。承順顔色。未嘗斯須離側。敎子嚴重。義方嶄然。奉祭謹飭。壼範甚修。事君子二十年。終始無違德。生萬曆癸巳四月二十一日。歿崇禎癸酉十一月十九日。享年四十一。擧六男四女。男邦烈，邦衡，炁，邦杰，邦贊，邦照。烈生員。炁蚤卒。杰文科縣監。四女皆嫁爲士妻。權克中，金輝世，權克正，鄭自固。後娶英陽南氏。處士振維之女。擧二男三女。男邦顯，邦謙。女長適金宗汲。次適李兪吾。季未笄。邦烈有三男呂重，弘重，泰重。八女鄭碩胄，金海容。餘幼。邦衡有五男三重，台重，龜重，千重，萬重。三女權霈，李㙾。一未笄。炁無男。以台重後。有二女南明夏，金壽聃。邦杰有五男世重，載重，持重，遠重，聖重。一女幼。邦贊有二男恒重，履重。三女幼。邦照有一女未笄。邦顯有二男南重，華重。一女幼。邦謙未娶。權克中有二男二女。男曄，昈。女適李述意。一未笄。金輝世有三男碩昌，厚昌，遠昌。權克正有六男一女。男昕，暻，暾，暄，昉，晛。女幼。鄭自固無子女。金宗汲有三男二女皆幼。李兪吾有二女幼。內曾孫若干。之鐸，呂重出也。餘幼。外曾孫若干。始公以單身。夙遭愍凶。及其末年。蘭玉盈庭。內外曾孫。幾百餘人。人皆稱積善之報云。噫。公稟金精玉潤之資。天之所以篤生者。實非偶然。而婆娑丘壑。肥遯卒世。道德則光亨矣。志願則未伸也。是豈皇天篤生之意哉。雖然優游閒靜之境。恬養本原之地。蓄之愈深厚。發之愈明白。而終使潯陽三逕。獨保物外乾坤。百世之下。其必有心融神會而感公之心事者矣。彼區區一時之得失。奚足以爲公之榮辱哉。公素不喜著書。雖有寓興所製。而旋作旋毁。多不收錄。今有掇拾詩文若干卷藏于家。學培於公。已在袒免之屬。而自在童幼。出入門屛。恩猶父子。義重師生。雖愚魯不肖。三十年如一日。而平日竊覷公一動一靜之間。固有悅之。而學而未能之歎矣。諸孤族叔。以我爲親炙日久。不擇其人與文。而強委之撰次。學培義不敢固辭。而力有所難當。鄭重而不敢發者。幾一年矣。竊念音容日遠。墓草已宿。而竁誌阡表。尙無所屬。不可無一言以告于秉筆者。遂相對泣血。略記見聞。烏足謂之善觀而能言其德行哉。門人通德郞。前行承文院博士金學培謹錄。</text>
<title>輓詞[木齋洪汝河]</title>,<text>羲文奧義闢門途。卓識玄譚伏老儒。白首抱經無訂處。可堪斯道日榛蕪。茅齋昔日獨留君。夜榻披襟細討文。回首江頭相別處。至今猶有不飛雲。忍聞吾友歸眞宅。揭德誰能更振華。淺土三喪堪惻愴。何人知恤孟生家。</text>
<title>輓詞[鳩齋金啓光]</title>,<text>希賢好學有斯人。何處重來作席珍。嶺海死人今更驗。茫茫天意問無因。身命平生大略同。惟遲一死是輸公。父兄師友今歸盡。泉下應知樂更融。</text>
<title>輓詞[葛庵李玄逸]</title>,<text>冥行半世路遙遙。日暮津頭我友招。吾陋猥當山石用。公仁便欲土牆雕。法門天道終無賴。淸節人間不少憀。往歲先兄交莫逆。九原何處更相邀。末路交情有所須。惟君不世獨憐愚。千差歧路要相討。百載襟期誓莫渝。準擬眞成錦里好。那知虛負落淵呼。傷心底處重承晤。遲死他年儻撫孤。</text>
<title>輓詞[禮曹佐郞李馥]</title>,<text>天殺天生欲問天。黑頭吾友已黃泉。三更梁月顔疑見。千里蘭書訃忽傳。飛不盡翰人共惜。道難容世我偏憐。中宵獨立看星斗。氣像分明萬古懸。以文而會輔其仁。韓孟之交甫砅親。蓮籍齊名單閼歲。芹宮聯袂大荒春。自矜海外來雙鳥。誰料人間失半身。斂卻大惠終一縣。古來才命夢非眞。</text>
<title>輓詞[鏡城判官朴信圭]</title>,<text>知己由來少。斯人又至斯。吾身胡忍割。天道故堪疑。泮璧曾磨戛。淸襟照等夷。劇談寧畛域。礪操謝磷緇。法自儒家有。行從義府推。槐堂擅博雅。梅閣頌恩慈。潦倒猶安遇。飛騰共惜遲。沈沈膏上竪。忽忽夢中悲。漠北縻朱紱。嶠南揜素帷。儀刑從此隔。哀輓欲傳誰。蘭玉仍多藝。箕裘定不虧。萱闈長夜哭。秖使淚交頤。</text>
<title>輓詞[鳳城琴聖徽]</title>,<text>入學知名蚤。登朝屬望勞。亨衢滯騏步。下邑試牛刀。半夜奎精晦。重泉玉彩韜。淫烖誰所致。大叫彼蒼高。器宇存風雅。琳琅識介珪。吾南方倚重。世道奈長迷。鶴去餘城郭。鴻飛但雲泥。平生談笑地。江海日悽悽。</text>
<title>輓詞[豐山柳世鳴]</title>,<text>嶺表推名重。朝端屬望優。長途追往軌。精鑑照淸秋。世事今誰恃。儒林悵失儔。當年孕秀地。山水自淸幽。彭澤賦歸日。鴒原分痛時。凶音俱一歲。餘範有三兒。失學疑誰訪。竆途迹益畸。忍聞臨絶語。不盡孝思悲。</text>
<title>輓詞[族弟門人金台重]</title>,<text>王考儀刑遠。公存道在玆。平生仰函丈。今日送靈輀。可但斯文痛。難堪小子私。不知浮世裏。能得幾時悲。骨肉凋零盡。生存理亦傷。那知數月內。相繼一家喪。忍說高堂老。誰憐十口忙。淒涼錦里宅。垂淚對三郞。</text>
<title>輓詞[世子侍講院弼善李夏鎭]</title>,<text>落月空梁罷夢思。眞傳消息秖成悲。草心未效春暉報。閭望猶深暮出疑。縣棘霜凋棲鳳葉。院槐風折舞龍枝。謝庭幸看芝蘭在。詩禮家聲儻未隳。</text>
