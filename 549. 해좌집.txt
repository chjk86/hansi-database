<title>詰夢</title>,<text>丁子妻亡之三日。夢若憂者。又十日。夢若慍者。旣久之不夢焉。夫夢感也。思斯感。感斯夢。是吾與彼相感者耶。抑吾感焉而彼無當焉者耶。彼無當也。憂而慍。何也。吾感也久之。弗夢何也。夢。瞢也。豈瞢瞢然而已者耶。迺作詰夢。越復魄之三夜兮。予迺覩乎亡耦。排九幽而乍暘兮。精氣注而相授。若深嚬而齎憂兮。或頩顔而含怒。忽傾寤而流睇兮。形婉婉若在傍。予惟夢之爲介兮。羌日夕而弗忘。委形軀而合寐兮。凝靈識而入微。睫眊眊而旣交兮。神淫淫而外移。若下淪于重淵兮。窈冥墨而莫側。若天潢之上浮兮。浩𣶈瀁而一白。歷旬朔而汗漫兮。焉之可覿。悼淑靈之我欺兮。傷幽契之弗續。何寂感之無方兮。伊離合之難知。號掌夢之上帝兮。指芒芴而詰之。帝逌爾而顧予兮。曰女未昭乎本原。壹氣孔妙兮。回斡無端。合散之幾兮。而鬼而人。愚夫妄揣兮。達士所捐。托物化而朅來兮。解天懸而委蛻。旣明晦之異塗兮。又安準乎夢寐。亂曰。翺翔兮在堂。笑言兮在床。忽弗見兮冥漠。悲結滑兮毒腸。願定神兮抑志。承帝訓兮順寧。</text>
<title>鹿皮帶賦</title>,<text>許子將行。握手叙別。言念舊要。情懷絓結。爰解鹿皮烏帶。贈余曰。出之胸臆。奉以肝膓。余迺惄焉傷神。感而成章。想夫蒼鹿在山。甡甡以遨碧澗。潤膚淸霞。澤毛肥革之理。膩滑若油。虞人設機。縛而載歸。雕俎登肉。鸞刀剝皮。剷纖毫之𣰇毨。剪素鞹之皓皜。沉蘭膏而化柔。染松肪而深黑。度便便之腰腹。製鞙鞙之衣帶。其質則春絮茸茸。秋綿藹藹。展貼如意。宛轉多態。其文則烏雲凝彩。玄璧含精。色相俱冺。迺合涬溟。爾迺巖穴眞儒。山林碩士。陳經史而講道。溯天人而析理。松風韻而度席。磵月朗而通幃。攬玆帶而雍容。增厥儀之雅美。至若烟霞跌宕。海嶽方羊。招象外之勝侶。整物表之輕裝。獨鶴翩而隨屐。孤雲渺而繞裳。曳玆帶之陸離。覺神體之輕揚。彼其白玉爲鉤。黃金在綬。意氣橫生。朱轂䧺騖。雖姱麗而匪分。亦泰侈而違道。惟韋帶之委蛇。信布衣之純素。佩柔克而申警。象玄默而自葆。常纏綿於薄軀。永弗忘於惠好。</text>
<title>蛩蛩之行六章章八句</title>,<text>蛩蛩之行。必待其偶。家道之成。必須贒婦。子司其內。我司其外。無大無小。有經有緯。興也婦人之德。舅姑之適。舅姑是適。夫子是宜。百事是煕。舅姑不適。夫子是睽。百事是虧。賦也維獺求魚。亦祭其先。矧伊人道。不祭其先。蘋藻之簋。行潦之酌。有誠則格。匪在豐約。賦也我有賓客。載笑載言。我無酒食。不盡其歡。子興是圖。樽罍斯陳。客歸有言。內子之賢。賦也旣正厥躬。言及僕婢。無昵無疏。有惠有威。毋盡人之力。毋失人之心。上下和順。吉慶是臨。賦也子所不逮。我引我將。我所不能。子輔子匡。我身不修。焉責于子。夙夜祗懼。靡敢荒惰。賦也</text>
<title>明燈三章章四句</title>,<text>明燈。我讀吚吚。千載之事。千載之思。賦也明燈煌煌。我讀琅琅。其深無極。其廣無方。賦也古人有訓。昭在方冊。有或不思。思之必獲。賦也</text>
<title>雖白匪白三章章四句</title>,<text>雖白匪白。雖黑匪黑。今人之言。胡可爲極。比也明明聖訓。有侖有脊。彼反其說。乃以爲的。賦也中夜不寐。虞憂孔深。來者是誰。庶獲我心。賦也</text>
<title>維山有獸四章章四句</title>,<text>維山有獸。維水有魚。嗟我婦子。豈無安居。興也穡則有食。績則有服。人生有職。盍用爾力。賦也宮室之崇。車馬之鮮。豈曰不思。有命在天。賦也小白之麓。有雲有鶴。歸哉歸哉。與子偕樂。賦也</text>
<title>贈幽人</title>,<text>明月生霧中。百花開古樹。杖策一登陟。遠與幽人遇。</text>
<title>夜飮龍淵申叔宅</title>,<text>傍郭溪亭晩。依林野席淸。宿雲花際濕。流水月中鳴。良夜惜已半。芳樽殊未傾。遙思北臯宅。春草閉閒扃。</text>
<title>曉發楮島</title>,<text>島樹聽鷄號。中流別上都。片雲隨鷁首。幾日到蟾湖。曙月蘆邊盡。秋山浦外孤。玆行殊未返。高興在蓴鱸。</text>
<title>江行贈人</title>,<text>西風下一葉。孤客自生愁。江上逢歸侶。天邊望故邱。星河秋艇去。月露夜鍾流。遠跡殊無著。何如泛泛𩿨。</text>
<title>夜宿鳳棲寺</title>,<text>夜雨投孤寺。雲谿轉綠林。寒房臨水閉。暝塔遶花深。客問無生理。僧觀太古心。曉燈聞一磬。巖樹逈沉沉。</text>
<title>泊葛山。與柳生夜別。</title>,<text>逆旅分襟處。滄江欲暮時。我懷殊未已。君去獨何之。月上平湖遠。雲隨片棹遲。那堪別後夜。千里杳相思。</text>
<title>過沈叔故宅</title>,<text>雲陰垂野怪禽啼。半樹棠花日欲西。一自玉人歸碧落。空留茅屋鎖寒溪。汀蘭漠漠傷春晩。柳依依向客低。看到欄楯舊題處。秪今蟲蘚未全迷。</text>
<title>江閣夜懷</title>,<text>旅鴈飛已急。凉風吹鶡冠。秋燈坐高閣。夜雨聽踈灘。江海病中客。行裝雲外山。人生易白髮。歲晏問金丹。</text>
<title>詠舟中菊樹贈石梁主人。</title>,<text>漭漭連秋雨。冥冥載菊船。遠浮㺚水外。移向巖扉前。綠葉蓬間露。幽香島上烟。梅花不相待。惆悵歲寒天。</text>
<title>題法泉古塔</title>,<text>寂寞羅王刹。兵戈二百年。樓臺無處所。巖谷尙依然。樹倚懸燈塔。苔昏洗鉢泉。可憐荒草裏。孤月冷金仙。</text>
<title>黃驪晩望</title>,<text>解纜霜風後。悠悠旅望情。雲開故關出。日落大河鳴。懶佛留遣塔。羅王有舊城。如何江海上。昨夜夢咸京。</text>
<title>隴頭水</title>,<text>萬里隴頭水。千年西北流。潺湲入漢塞。漭泱向秦州。月逈波疑雪。天高響欲秋。驊騮嘶不渡。戍客淚盈裘。</text>
<title>芳樹</title>,<text>宮殿年華早。芬芳庭樹新。婆娑金井夕。歷亂玉窓春。雨葉藏黃鳥。風枝拂美人。願爲未央柳。低掃御筵塵。</text>
<title>王昌婦</title>,<text>十八嫁王昌。華堂錦瑟張。妾家方內史。夫婿是中郞。夜席歌塵動。春溪舞袖香。朝粧催寶馬。帝市百花芳。</text>
<title>贈三從弟明會 昌祖</title>,<text>霜風夜度剡中山。江漢扁舟母子還。萬里不知東路遠。白雲寒燭夢長安。</text>
<title>待人不至</title>,<text>伊人幾時至。竟日倚空扉。稍稍鳥聲集。依依樵語稀。林中遠山暮。巖下白雲歸。寂寞不相顧。徊徨如有違。</text>
<title>和鄭士述 弘祖</title>,<text>幽人眠起碧雲堆。澤國孤村細雨來。數日花香生枕席。一州山色上樓臺。澗邊捲箔高僧到。松下留樽獨鶴來。偶逐春風入檀峽。却疑身世在蓬萊。</text>
<title>古意三章。贈鄭士述。</title>,<text>南方有大鳥。自名爲鵷雛。朝戱溟海上。夕息蒼梧隅。天地一何隘。羽翮不得張。下視蜩與鷃。蓬蒿各飛翔。其二我思天下士。整駕至西州。西州樂里子。倜儻非凡儔。言語含靈氣。文思藹雲浮。願言長相見。不見使我愁。其三仲尼如日月。絶食陳蔡間。田成弑其君。身處堯舜安。善不蒙其福。惡不受其殃。燕雀何微細。飛飛巢高堂。鳳凰下人間。彎弓欲射之。請君勿復道。涕淚霑我衣。</text>
<title>讀燕超齋詩集</title>,<text>夫子抱古道。文章復妙哉。江山騎鶴遠。風月使人哀。石老茅仙洞。雲寒于勒臺。淸輝不可接。秋夜悵含盃。</text>
<title>白龍歎</title>,<text>矯矯彼白龍。帝與雷雨權。今年五月旱太甚。麥秀萎絶禾苗燃。我民嗷嗷呼訴天。汝龍蜿蜿眠抱淵。龍兮龍兮。胡不念帝與雷雨權。</text>
<title>望京師</title>,<text>三韓封域海雲東。淸洛舟車八路同。畿輔風烟來水上。君王城闕出天中。廣陵州北千峯碧。纛島村邊萬木紅。聞道漢廷新試士。幾人詞賦似楊雄。</text>
<title>曉發</title>,<text>江月寒仍掛。浮舟向杳冥。漁村隣宿雁。爨女汲殘星。枕席三秋逈。山河萬里淸。高堂留鶴髮。不獨憶鱸情。</text>
<title>舟到蟾江志喜</title>,<text>稍稍興倉柳。依依法浦烟。玆行幾日月。重對舊山川。落照明津樹。哀鴻下峽田。東籬今夜酒。沉醉菊花前。</text>
<title>雪</title>,<text>北風驅雪晩繽紛。一夜山中路不分。深黑已迷高嶂月。空濛更合遠溪雲。開簾密勢燈前見。欹枕寒聲竹上聞。明日東臺奇絶處。千巖萬壑射朝曛。</text>
<title>靜女吟</title>,<text>灼彼紅蓮花。泥中有奇色。靜女不出房。貞性由天得。勤身事爺孃。家貧自織作。顔色皎如雪。隣人安得識。妖嬌東家女。朝夕蒙粉澤。鞍馬滿其門。秉燭恣歡謔。靜女雖不言。其心窃鄙薄。郡中有賢郞。愷悌秉令德。小少學詩書。出入遵禮法。昨者媒人來。擇日送幣帛。靜女方有思。爺孃莫相促。</text>
<title>感懷 五首</title>,<text>結廬在山谷。歲暮無人跡。麋鹿隨我後。白鶴鳴我側。攬衣登高崗。悲嘯望八極。八極何茫茫。整駕安所適。徘徊長歎息。寒日倐西落。歸來覽墳典。幽憂復難釋。其二堯舜御天位。羣龍應運作。大禹治洪水。后稷播百糓。寅協和其衷。夙夜思效職。祥風自南來。慶雲垂五色。皇道斯爲極。千載式百辟。其三炎漢値末運。羣陰閉陽精。衆君子。揚聲立天庭。擧手决玄雲。白日回光晶。哀哉北寺獄。孽竪戕贒英。慷慨呼蒼天。憤薄淚流纓。其四山中有幽人。被服何陸離。白雲攬爲帶。紅霓裁爲衣。偃蹇出世間。顧眄揚光輝。靑黃薦黼黻。綺麗充佩幃。服餙雖靈妙。但令觀者疑。拂袖歸去來。攀援桂樹枝。其五登高望瀛洲。中有三神山。仙人騎雙鹿。遨戱白雲間。服食靈芝草。延壽千萬年。我欲從之遊。滄海浩漫漫。天命有所定。君子不語神。</text>
<title>明會過余別後追寄</title>,<text>自從別鄕里。三月阻音徽。寤寐念親戚。彷彿見容輝。賢弟何慇懃。歷路訪柴扉。執手上高堂。感激道相思。言笑未及竟。行子便思歸。家貧乏珍羞。何以慰渴饑。遠地逢骨肉。倉卒成別離。悽愴臨路周。揮淚問前期。征馬鳴蕭蕭。奄忽東北馳。落日暎重崗。歸鳥翩翩飛。入門長歎息。對酒不能揮。願爲嶺上月。馳光照君衣。</text>
<title>舟中。和許明遠。</title>,<text>輕帆侶江鶴。汎灧碧雲間。行拂雨中柳。卧看波上山。一樽鄕國近。千里弟兄還。峽口紅桃樹。餘花尙照顔。</text>
<title>善哉行</title>,<text>淸晨命駕。適彼東郊。鹿鳴赴羣。鳥鳴索儔。焉興嗟。懷我好人。山谿有脩。原濕有畛。薄暮歸來。君車在門。執手上堂。載笑載言。明星歷歷。天河在樹。絲桐理響。美酒盈卣。脉脉朱霞。如可以掬。中心繚繞。何時可析。山中有松。水中有石。</text>
<title>雲中鵠</title>,<text>可憐雲中鵠。天寒不自食。翻飛下我庭。仰首思一啄。見之愍然悲。自起驅鷄。飮以淸泠水。啄以芳薌粟。飮啄未及半。揚翅上碧落。愼莫下人羣。仁者誠難得。</text>
<title>感懷</title>,<text>月落衆鷄鳴。偃蹇達明晨。南隣與北巷。人語稍已喧。小大各執務。日出不自閒。丈夫亦有念。端坐對陳編。贒聖旣已沒。千載有微言。百家恣紛紜。誰辨僞與眞。含思待知己。感歎忘朝餐。</text>
<title>贈李彛甫 秉延</title>,<text>蘂城何僻遠。結廬在中園。綠桂蔭我側。縞鹿鳴我前。慇懃君子駕。倉卒枉柴門。本非平生好。意氣一何敦。其二朴素乃爲貴。文彩終非祥。龜不願文繡。木不願靑黃。美行苟積內。無餙自生光。窅彼淵中龍。君子比行藏。其三淸泠西江涘。窈窕北山側。我舟爲君繫。君馬爲我歷。奉此新知歡。永保窮年樂。西江有白石。北山有松栢。</text>
<title>芭蕉</title>,<text>東家芭蕉茂。西家芭蕉衰。東家曠培植。綠葉自葳蕤。西家勤灌漑。踈莖漸披離。豈謂容人力。端緣異土宜。芭蕉無勁節。莖葉亦何奇。窮秋風雨集。寒冬霜雪霏。盛衰誰復論。零落同此時。不如東西家。各種松栢枝。</text>
<title>述懷寄原江兄弟</title>,<text>閒居歲華移。秋氣倐以凉。廻飈隕繁柯。嚴霜凋衆芳。稼穡旣已畢。嘉糓頗盈筐。衣食雖不豐。朝夕充饑腸。偃仰衡宇中。四體亦安康。日入燃松火。端坐對書床。感念理亂跡。潛思仁義方。人生固有命。窮達豈無常。華組與雕飯。倉卒非可望。卽事幸適意。餘外誠已忘。擧言謂親戚。學業愼莫荒。</text>
<title>白瓢花</title>,<text>逶迤白瓢花。緣籬開不已。結實終見摘。爲君抱蔓死。爲君抱蔓死。君當留種子。</text>
<title>新積寺病懷</title>,<text>禪房宜養疾。窈窕白雲間。誦法身心淨。無營坐卧閒。鳴禽溪上樹。芳草雨中山。已與囂塵絶。何妨長掩關。</text>
<title>寄鄭汝搏 翼海</title>,<text>高高嶺上月。千里照家鄕。家鄕不可望。中夜起彷徨。北風吹庭樹。鴻鴈西南翔。豈無異方親。誰知我心傷。其二故人一何厚。命駕枉柴門。上堂叙情素。感激不能言。明星何歷歷。斗酒夜未央。歸去迫歲暮。沉思欲發狂。</text>
<title>寄再從弟堯叟 述祖</title>,<text>人留鰲山下。馬向蟾江濱。馬鳴入君門。君念馬上人。</text>
<title>佳人</title>,<text>佳人若有待。亭亭立秋水。日暮不見人。轉入荷花裏。</text>
<title>月中桂</title>,<text>萬里靑天月。千年綠桂枝。葉從元氣長。根自太初移。弦望同圓缺。春秋豈盛衰。婆娑晴雨夕。隱約點雲時。影泠孀娥苦。香浮玉兎知。山河說難驗。誰破世人疑。</text>
<title>金谷園花發懷古</title>,<text>蕪沒石氏宅。春花遍舊園。開疑張錦色。飄似墮樓魂。往事池臺盡。東風草樹存。應經明舞席。無復照歌樽。細雨紅霞澹。斜陽黃鳥喧。繁華有消歇。變化不堪論。</text>
<title>送李君東萬歸嶺南</title>,<text>江雨留君一夜歡。燈明酒白檻花寒。人間自有辰韓好。天際寧愁鳥道難。</text>
<title>出塞行</title>,<text>雲中一火照天山。報道單于獵虎還。靑海漫漫三丈雪。大軍猶宿玉門關。</text>
<title>採蓮曲</title>,<text>蘭橈齊盪向金塘。秋水連天夜正長。蓮葉蓮花迷遠近。况兼明月照羅裳。</text>
<title>少年行</title>,<text>新買長安白鼻駒。春風馳入酒家壚。千金不惜當壚妾。一曲嬌歌天下無。</text>
<title>憶智日上人</title>,<text>高僧年少已離羣。金錫飄颻路不分。心向西天千歲佛。身棲南國一峰雲。輕裝只有蓮花鉢。妙悟何煩貝葉文。遙夜相思草堂冷。起看松上雪紛紛。</text>
<title>懷病啽</title>,<text>南國道途難。西風歲序殘。霜鴻雲際少。嶺樹月中看。轉覺容顔謝。常懷骨肉歡。下庭仍獨立。星斗正闌干。</text>
<title>晩坐待明會</title>,<text>梅下獨徘徊。情人期不來。山光連雪月。酒氣上池臺。芳夜與誰度。淸談待爾開。鳴琴望松逕。棲鳥盡飛廻。</text>
<title>秋夕</title>,<text>江上新秋夕。雨餘凉氣來。明河低草樹。初月半樓臺。病體猶支枕。離愁獨掩盃。窮居當歲暮。却恐鬢毛催。</text>
<title>懷鄭士述</title>,<text>嘉平春色上寒梅。別思悠揚不可裁。雪裏湖山三郡逈。雲端舟楫一書來。論文尙記籬花節。卧病誰同竹葉杯。目斷天南仍獨立。茫茫西日下亭臺。</text>
<title>訪勉學子廣川幽居</title>,<text>洞門晴雪照千峰。欲訪情人路幾重。少別已煩連夜夢。相看應似隔年逢。穿雲屐響空山石。度壑衣寒滿磵松。遙想巖窓初罷睡。梅花樹下酒新濃。</text>
<title>惻惻</title>,<text>惻惻與心違。出門常念歸。野徑多回互。野棠多刺衣。</text>
<title>萍漪漪</title>,<text>水漣漣萍漪漪。汎灧演漾隨波濤。東西上下何嘗離。異體同流君所知。異體同流君所知。胡爲使我長相思。</text>
<title>白馬從南來</title>,<text>白馬從南來。翩翩馬上人。入門不識誰。相見已情親。</text>
<title>子夜歌</title>,<text>步出白門前。月上楊柳枝。可憐意中歡。不負黃昏期。其二松栢摧爲薪。天星墮爲石。自言兩心事。盤礡無轉易。其三脫君蓮花簪。還我明月璫。却坐中梁柱。哀淚四五行。其四斫水水還連。理絲絲復亂。中腸思念君。繚繞不可斷。其五素不知浮萍。浮萍是何草。今日與君離。妾是浮萍草。其六郞定不念儂。儂豈敢忘郞。可憐雲間鳥。何時得成雙。其七人中時望歡。歡意不在儂。出門東西去。一絶如飛蓬。其八中門不上鑰。倘有歡來時。歡來日西出。歡去水東歸。其九渾身慘栗冽。有如中薄寒。自非陽春氣。誰能使妾懽。</text>
<title>子夜變歌</title>,<text>二更歡繚繞。三更歡反轉。四更出門去。鷄嗚子夜變。</text>
<title>子夜四時歌</title>,<text>新裁裌羅衫。色若山榴花。着向郞前舞。灼爍鬪容華。右春歌玲瓏氷簟上。華燈一何光。照妾宛轉顔。使郞作顚狂。右夏歌抱砧下中堂。試搗䲶鴦段。未調三兩聲。聞郞千萬喚。右秋歌井中三尺氷。鑿氷當見水。願郞方寸心。莫隔千萬里。右冬歌</text>
<title>前溪歌</title>,<text>屣履下前溪。前溪月如霜。郞家水西住。飄飄一以望。其二蘋藻何漣漪。下有雙鯉魚。潛心看鯉魚。箇箇雙鯉魚。</text>
<title>惱儂歌</title>,<text>逍遙油碧車。春風吹帷擧。露儂玉雪顔。相望不得語。</text>
<title>估客樂</title>,<text>月墮下春洲。依依送郞去。言到瞿塘廻。瞿塘在何許。其二郞船六幅帆。幅幅受便風。瞥滅向天際。杵搗我膓中。</text>
<title>守一菴</title>,<text>偶逐歸樵到上方。洞門雲木晝靑蒼。山光自與高僧凈。花氣應連一水長。遠客暫時遊福界。全家何日泝丹陽。人間無限關心事。直欲齋神問梵王。</text>
<title>途逢盡室入橋內山者</title>,<text>絶勝丹陽郡。知名橋內山。民居盡雲際。花發異人間。仙境空聞說。風塵未駐顔。客中逢靜侶。盡室此中還。</text>
<title>堤川途中</title>,<text>行盡天南國。歸逕湖外洲。鳴禽繞井里。芳草暎官樓。馬上淸明近。詩中山水幽。家鄕看不遠。庶慰倚閭愁。</text>
<title>幽事</title>,<text>踈籬嶽色鳥相呼。宿醉初醒日欲䀯。數樹亭亭花照野。輕陰漠漠雨連湖。逢人自有農桑話。掩戶誰觀山海圖。萬事浮雲何足歎。乾坤偃仰此心娛。</text>
<title>寄病啽從叔 志翕</title>,<text>烟霞南道主。鞍馬北來人。問舍先求僻。分山莫厭貧。花紅小白夕。雲碧順興春。到日籠鵝鴨。寧敎惱四隣。</text>
<title>望家大人嶺旆</title>,<text>悠悠南旆幾時還。湖上楊花二月闌。遲日驛程烟店遠。東風嶺棧裌衣寒。衰年未耐常行役。倦僕那能護險艱。喜懼戒深如不識。仰瞻西日動長歎。</text>
<title>喜雨</title>,<text>孟夏天方旱。中宵雨始來。冥濛迷落月。颯沓逐輕雷。病枕幽眠罷。農家喜色開。稻秧通灌漑。麥穗坼胚胎。大霈仁天澤。全消虐魃灾。新晴淨柳。餘滴響庭苔。爲賀豐年慶。山鸎進一盃。</text>
<title>江閣曉起</title>,<text>葉上盈盈露未乾。柴門朝闢大江寒。轆轤汲井踈籬外。拕皷移舟高柳端。耕釣百年生事淡。湖山萬里性情寬。洞中諸子留佳約。向晩看花廣石灣。</text>
<title>尹家婦</title>,<text>尹氏婦姓南。歸尹氏未幾。夫溺漢江死。南氏方靑年寡而忍不死。從伯叔居越中。待其生男。取養之。當是時。盖無幾微死色也。旣養子長。遂娶婦。婦見親黨。大會酒食歡甚。南氏亦懽。是夜失南氏。擧家愕不知所往。時患虎。家人把火。搜家後山麓殆遍。南氏安可得。哭而歸。天明得死婦人於錦江中。南氏也。擧家方倉卒誰解者。盖歸而得遺書篋笥中。告兒及婦書也。若曰。汝母豈一日忘死哉。而爲而父之夭無嗣。幸養汝長。娶婦賢。吾今歸報而父。我死必於水。所以從而父也。於是。擧家乃解。嗚呼。其婦人中古▣▣之流乎。丁範祖作詩。以美之曰。有鳥東南來。雙集嘉樹枝。中道其䧺死。雌鳴一何悲。雛生未及長。羽翮苦低微。不得從雄死。含酸待雛飛。烈烈尹家婦。早奉君子儀。恩義如邱山。誓言無睽違。丈夫不自愼。淪身漢水湄。賤妾痛肝膓。殺身當同歸。君歿無宗嗣。妾死誰主祀。黽勉延軀命。養育螟蛉兒。一刻三抱兒。一日十哺兒。兒年奄長成。彷彿父容姿。今日娶新婦。汝往當結縭。祈祈復鬱鬱。新婦入門畿。新婿車在前。新婦車後隨。上堂雙拜謁。親戚擧歡嬉。賤妾窃自念。我死此其時。地下見君子。於今庶有辭。朝裁別兒書。暮裁別婦詞。置之篋笥中。字字含別離。黃昏出門去。天星正參差。擧家久乃覺。倉皇迷所爲。山深多惡獸。恐爲虎豹欺。發卒列炬火。四面圍山陂。人聲沸如雷。炬火東西馳。自夜達天曙。形影安可知。朝日出錦水。傳有婦人屍。顔色儼若生。裳衣何淋漓。捨生豈無所。婦人必於斯。郞沉上江涯。妾沉下江涯。二江相接連。魂魄永因依。上爲雙蓮花。並頭發葳蕤。下爲雙鯉魚。同隊戱漣漪。家人薄暮歸。發書視其辭。親戚乃哀歎。隣里爲噓唏。座中衆賓客。皆言貞節稀。</text>
<title>孫孝子</title>,<text>鬱鬱順興郡。中有孫氏村。孫氏有二子。性行一何純。有人殺其父。二子痛結纏。仇人力如虎。二子軀體孱。仇人萬金積。二子家貲殘。親叔黨仇人。日夜來有言。官司不能决。經歲事稽延。仇人耕東田。二子耕西田。義不同田耕。撤耟歸家門。白日郡中市。萬人之所觀。二子當仇人。奮身以直前。袖中雙木椎。霍如驚雷飜。上劈仇人腦。下搗仇人肝。頃刻碎支體。狼籍棄路邊。二子相與謂。今日報父寃。殺人當分明。我當自告官。官令發父屍。父傷痕斑斑。郡守乃感悟。方伯乃驚歎。隣里乃聚觀。行人乃播傳。鞍馬四邊來。問孝子平安。錢糓四邊來。願孝子加餐。</text>
<title>南山之楓樹行</title>,<text>南山之楓樹。可憐紅黃色。紅者如錦織。黃者如金絡。翻風照日生光輝。被山倒水紛葳蕤。行人指點歎。楓樹窃自悲。春花夏葉猶變化。秋來榮耀能幾時。霜繁雪盛當奈何。寄語末路奔競子。莫將富貴向人誇。</text>
<title>客從山中來</title>,<text>客從山中來。驅車入洛陽。洛陽何鬱鬱。甲第羅金張。碧玉爲君柱。黃金爲君堂。蒼頭三百人。列戟朱門傍。大子尙書郞。躍馬朝建章。小女侍至尊。寵愛傾嬪嬙。葬用東園器。賞賜內府藏。神鬼爲驅使。氣焰誰敢當。後庭何窈窕。華燈上煌煌。歌舞選燕趙。列坐花艶娼。遭遇聖明世。齊言樂未央。野火因風起。延燒陌上楊。楊根豈不深。野火燒之殭。</text>
<title>迷鳥篇</title>,<text>西景下山際。暝色何依微。黃鶴已安眠。白鵠爲不飛。翩翩何山鳥。冐闇始來歸。三繞故巢樹。難分東西枝。或墜於庭除。或觸於藩籬。飛拍不能定。鳴聲一何悲。鄰童見之笑。挾彈來相隨。我謂汝鄰童。何忍彈射爲。彼鳥迷不知。惻然傷我脾。</text>
<title>京城扇</title>,<text>京城扇名蕩平。風從四角生。朱夏不作熱。四坐莫不悅。京城之扇名蕩平。四方扇子皆蕩平。君不見四方扇子皆蕩平。誰言東西南北心不並。可憐扇子名蕩平。</text>
<title>路遠曲</title>,<text>自謂出門便相見。千山萬水何遼遠。登車攬轡西南馳。經艱歷險非所辭。客從雲端來。傳君心肝與我離。太息徘徊雙涕漣。何意中道相棄捐。願爲乘風之獨鵠。哀鳴飛繞君邊。天長翼短不能飛。身墜沙泥今幾年。</text>
<title>孤雲曲</title>,<text>孤雲一何飄颻。隨風颺空如絲搖。攬之不盈握。看之不成色。薄暮明滅歸西山。君不見西山之曲有玄湫。窈窕知是神蛟蟠。窮陰慘惔氷雪垂。未迫神蛟行雨時。</text>
<title>躳耕歌</title>,<text>朝耕山南田。暮耕山北菑。叱牛旣順軌。禦耟無參差。父老齊聲贊。饋我濁醪巵。歸來放歌雙淚垂。忽憶南陽諸葛出廬時。</text>
<title>賣劒歎</title>,<text>吾家之古劒。其長七尺强。鍛鍊靑蛇質。拂拭秋水光。借問從何來。吾祖使扶桑。信義服殊俗。專對動遠方。倭酋用慕悅。贈贐不可量。金玉與錦繡。棄擲無留裝。臨別受此劒。佩之涉大洋。龍精發光怪。海若爲走藏。至今風雨夕。在壁欲騰揚。南山雪額虎。白晝食牛羊。偃卧林木下。壯士不敢當。我欲斬猛虎。拔劒還彷徨。猛虎不得斬。何用劒掛梁。客從何方來。銅錢三兩箱。持此買劒去。使我傷肝腸。利劒卒不試。使我傷肝腸。</text>
<title>悲逝水</title>,<text>悲逝水滔滔去不還。穿林歷洞始沿洄。通江入海終杳然。水上之日同驅馳。衆人爭偸安。志士多苦悲。事業無窮年髮變。彷徨躑躅傷肝脾。</text>
<title>感憤歌</title>,<text>人謂我狂。我實非狂。我心有經緯。人謂我無膓。當食而不食。當眠而不眠。拔劒擊柱涕泗流漣。斑白不得養。黃口不得育。或流離四方。或顚委溝壑。有口不言。不如無口。有手不施。不如無手。可言而不言。可施而不施。不如投畀虎豺。</text>
<title>獨感曲</title>,<text>徘徊不自聊。出遊於曠野。薄暮空歸來。誰與我懷寫。其二寒月不放輝。蟄蟲不成吟。俯仰將奈何。天時迫窮陰。其三展轉不成寢。天漢正西流。寄語後來人。莫謂我無憂。</text>
<title>子夜狐</title>,<text>時夜子之半。有狐鳴格格。或東而或西。或南而或北。鳴聲所向處。灾厄隨頃刻。去冬鳴東隣。丁壯患癘疫。今春嗚西隣。小兒死亡續。今夜又來鳴。誰家當此厄。四隣皆眠卧。老夫獨聞覺。驚懼四五起。繞壁不遑宿。念天臨下土。萬彙悉統屬。明明察善惡。一一降禍福。鳥有鳳凰者。一鳴泰運闢。胡鎖鳳凰吭。雲霄閟彩翮。獸有麒麟者。一遊聖人作。胡械麒麟足。巖藪藏肉角。或縱梟飛騰。或縱烏剝啄。又縱妖狐鳴。百端肆其毒。猛虎負雄威。逐得百獸食。不使彼猛虎。囓裂妖狐腹。秋鷹掣劒翮。下攫空羽族。不使彼秋鷹。啄拔妖狐目。一任其所爲。有若助爲虐。言訖仰天視。天門忽開圻。觺觺天帝閽。訶我一何惑。崢嶸白玉闕。天帝坐肅穆。深閉日月眼。高垂雲霧幕。德化付雨露。刑罰付霜雹。明决付電母。號令付風伯。庶職各有司。天帝但恭默。細瑣親分別。何有於巍赫。且汝居此世。傲兀不同俗。人憂不同憂。人樂不同樂。擧世方昏睡。一夫用精魄。呼號干天威。胡不畏罰責。瑟縮聽命入。淚下霑胸臆。</text>
<title>于勒琴送自在翁</title>,<text>翩翩于勒仙。乃生新羅國。遊藝於皷琴。大音含玄嚜。天機自成譜。仙靈爲度曲。陳之新羅庭。衆人安可識。抱入義原郡。山水多淸淑。上有千仞壁。下有百丈澤。一彈素鶴舞。再彈玄蛟躍。千年仙已去。琴聲亦寂寞。夫子得遺徽。文章成一樂。國風協宮商。雅頌中徵角。衆音之所會。百變實難測。若奏於郊祀。可使天帝格。若奏於淸廟。可光聖人德。周公沒已久。季子不復作。含糊至歲暮。沉鬱傷肝膈。</text>
<title>君莫愁行。贈自在翁。</title>,<text>君莫愁。愁不可爲。內以傷肝腸。外則消膚肌。萬事皆先定。窮達自有時。飽死盜跖。饑死伯夷。三家得志。仲尼無施。皇天秉心。舛逆乖離。昧者欲巧避。達人順不違。願以淸泠水。濯君煩惱脾。靈府淡安寧。與道長相隨。</text>
<title>難別君送鄭士登</title>,<text>八月伯氏來。言君在長安。九月從氏來。言君仕長湍。天寒孟冬迫。飄颻尙不還。念君客食苦。念君客衣單。今朝蜘蛛下。君馬嘶我門。面目蒙塵埃。風露濕馬鞍。迎坐於中堂。飭廚具餐盤。問君少壯年。及時當騰騫。聖代急求士。明廷策俊賢。明珠出滄海。豫章出深山。胡獨摧藏歸。羈旅多苦辛。游子歲月久。肝腸思老親。義不相留連。明日越山川。古來有別離。窮別誠獨難。</text>
<title>同氣歌。贈家弟。</title>,<text>南山有嘉樹。一榦生千枝。風吹東南枝。西北爲披攡。風吹西北枝。東南爲參差。大風吹四面。根榦亦動移。嗟我兄弟身。同分父母肥。氣血相貫注。筋脉相繫維。汝身有勞苦。我爲之傷咨。汝身有康吉。我爲之歡嬉。汝有淑善行。令名馳四陲。我質雖鄙陋。燦若文錦披。汝有暴戾行。鄕里所棄遺。我德雖姱美。糞土蒙淋漓。何况我父母。榮辱繫厥兒。願爲醴泉流。在下揚淸漪。願爲幽蘭花。在上發葳蕤。申歌相勉勵。沒齒以爲期。</text>
<title>寡鶴篇</title>,<text>月出西山桂枝碧。上有昂藏之寡鶴。丹砂尙染片頂紅。霜雪不改雙翎白。千年喪雌獨棲集。四海無雛共飮喙。已傷遼郭人物非。復悲靑田儔侶稀。靑田遼郭不可留。翩翩夜繞西山飛。氷泉淅瀝山更空。星漢翻廻夜正中。連軒獨舞臨落月。振迅長鳴向遠風。靑天碧海千萬里。鸞笙鳳笛何處是。延頸願逢漢安期。托夢猶逐秦簫史。素厭榮耀登衛軒。肯思聲價傾吳市。摧藏寥廓棲松雪。躑躅哀傷經歲月。猶能飛上九臯唳。淸響飄颻天外徹。</text>
<title>梅花歌。送金禹錫 廷龜 歸蘂城。</title>,<text>江城昨夜雪紛繽。一樹梅花照江濱。政喜攀花迎早春。誰知折花送故人。故人南國昔離居。桐花未落芙蕖踈。山川綿邈繞中州。嗚鴈參差斷素書。故人前日雪中來。梅花灼爍遍亭臺。良宵醉卧香入袂。晴晝高吟色滿盃。今朝忽與故人別。握手花前膓斷絶。天寒匹馬琴臺樹。日暮孤舟㺚川雪。已悲花時不同樂。那堪別後花飄落。猶殘數萼待君廻。隣樓莫敎吹玉笛。</text>
<title>大俠篇</title>,<text>燕南趙北多俠士。千金匕首報知己。一言不惜肝膽露。七尺堪爲義氣使。高秋倚劒碣石山。落日擊筑邯鄲市。列國公子皆趍風。假借聲勢爭雌䧺。白璧黃金抵掌前。靑蜺紫虹論交中。已聞血濺韓相府。復道生劫秦王宮。屠腸斷股寧足恤。報仇酬恩死不滅。天下事有緩急日。人間義重豪俠窟。君不見薄俗滔滔皆負德。千秋欲起要離骨。</text>
<title>猛虎篇</title>,<text>大山唅呀深穴通。中有猛虎一何雄。文章晻暎十日霧。氣息颼飀百谷風。畏傷神明不作惡。腹飢何嘗食人肉。朝餐北麓一黃熊。暮呑西山雙白鹿。當晝肯使號狐狸。在山眞能衛藜藿。常養精魄出入稀。不虞跳踉落穽機。千崖合沓松蘿垂。萬壑杳冥霰雪飛。斷尾耻作屬車旂。剝皮願助蒙馬威。秪是狀貌太雄獰。復緣性氣殊崢嶸。擾狎不受豢養恩。顧眄但令時俗驚。生爲上帝百獸長。死作名山千歲靈。寄語輕薄羽林兒。愼莫彎弓山下行。</text>
<title>夜訪隣家</title>,<text>初月照溝。步向鄰友家。夜中易識路。繞門南靈花。</text>
<title>送李聖威歸蘂城</title>,<text>千里碧雲暮。蟬鳴高樹枝。如何故園酒。復是別君詩。落日依林小。遙山出海奇。徘徊極浦上。三歎問歸期。</text>
<title>送有鄰之京師</title>,<text>秋風動庭樹。蕭索送君情。未赴仙亭約。空爲洛邑行。鄕山舟上別。江月客中生。余亦離家者。明朝歸蘂城。</text>
<title>淸溪月夜</title>,<text>毿毿溪上柳。磷磷溪中石。明月出東峯。照見幽人宅。</text>
<title>古意二章。述懷二章。奉申從兄。</title>,<text>皦皦天中月。灼灼枝上花。夜夜相暎輝。扶踈復盪摩。微質承淸耀。芳菲恐先腓。誰謂彼浮雲。委蛇來蔽之。豈無後夜月。春花能幾時。其二飄颺山李花。隨風落流水。水花相汎灧。徘徊四五里。廻風拂水起。花飛復委地。本不相因依。何可長追隨。君子觀物理。離合非人爲。其三少年遊四海。求見同心人。同心豈易求。所遇越與秦。歸來讀我書。書中復誰存。上有稷契流。下有綺黃倫。得道濟萬物。失道㓗一身。斯人已冥邈。我懷當誰陳。悲歌徹霄漢。感激摧心肝。其四與子同一巷。夙昔相經過。書史常討論。樽酒復酣歌。偶嬰採薪疾。數日不出門。山木何蕭條。溪水知天寒。雪花隨悲風。繽紛入我堂。獨坐泛瑤瑟。寄情君子傍。君子苟同心。千里如相見。何况咫尺間。離別豈足怨。</text>
<title>有所思</title>,<text>綠水冥冥千尋開。下有蛟龍怳惚生風雷。靑山峩峩萬丈拔。上有浮雲錯漠蔽日月。美人宛在天一方。水深山高不可越。昔年我宿美人床。玉顔雲鬢色滿堂。今年美人與我別。錦衾瑤席黯無光。春風一夜吹庭蘭。綠葉葳蕤花正闌。摘葉採花欲有贈。出門南望淚潺湲。</text>
<title>山中書懷</title>,<text>碧嶂經年雪。香臺照夜燈。養疴留凈界。伴宿有高僧。松栢空壇月。麏鼯古洞氷。寸心無外累。瞑目悟三乘。</text>
<title>鄙人</title>,<text>鄙人素畏寒。全冬常掩門。今夕偶下庭。四面但雪山。日落風怒號。牛羊各歸邨。我僕何蹌踉。肩掛一束薪。竟日深山中。歸家每侵昏。其足踏氷霜。其面蒙埃塵。慘然謂我僕。且入廚中餐。偶然貴賤異。爾我俱是人。命子善遇之。陶潛何其仁。</text>
<title>駱洞雨中懷李彝甫</title>,<text>細雨濛濛花欲開。南山終日在樓臺。閉門獨酌醒還醉。江上故人期不來。</text>
<title>上率儲君。幸永禧殿。瞻望有述。</title>,<text>君王齋玉體。行幸永禧祠。仙仗花間轉。天香路上知。一心思繼述。八域仰威儀。感歎元良聖。龍姿顧眄奇。</text>
<title>歸山述懷</title>,<text>在野憂農事。移家問土風。當時寒士棄。此意故人同。桃杏新耕後。雲山久病中。優游不失性。吾道任天公。</text>
<title>春洲晩望。懷洛中故人。</title>,<text>芳洲日暖草萋萋。江上行舟盡向西。京洛故人經歲別。臨風欲寄數行書。</text>
<title>送子章從兄歸鄕</title>,<text>孤舟萬里鬢絲寒。暮雨蕭蕭二十灘。今夜不知何處宿。終南山色夢中看。</text>
<title>一樹杜鵑放花</title>,<text>杜宇花開三兩枝。山中猶可辨春時。庭空不礙娟娟月。苔淨仍涵淡淡池。莫把繁華幽處看。秪應寥落寸心知。家人初報松醪熟。醉裏淸香又一奇。</text>
<title>雨雪後到園中。有一叢花意。幸亦從此陸續否。</title>,<text>萬木纔經震剝餘。一叢芳意欲何如。孤花出草分明見。遅日含風次第舒。過去繁華疑夢寐。好將幽獨伴琴書。朱陽早晩宣光澤。芍藥薔薇會滿廬。</text>
<title>和鰲下諸公幽居雜詠</title>,<text>柴門相接巷東西。經過何煩策馬蹄。遅日千林叢嶂暖。垂楊一路怪禽啼。棋樽少集憐芳草。簾閣微凉近碧溪。洞裏江山看不厭。烟霞盡入醉時題。</text>
<title>春朝</title>,<text>朝暉半呑吐。庭檜倚筇時。薄霧迷花塢。淸泉繞柳籬。幽期樓北嶽。生事麥東畬。芳節寥寥度。此心林鳥知。</text>
<title>輓鄭士重</title>,<text>葳蕤翠桐樹。上巢鳳雄雌。歲暮生三雛。文彩一何奇。兩鳳老無食。三雛鳴聲悲。醴泉苦易渴。竹實良獨稀。兩鳳謂三雛。往作明廷儀。三雛待翮長。一雛中道虧。此鳥非常禽。哀哉傷肝脾。其二之子美無度。皎然吾黨秀。含貞物累屛。刻業文辭富。珊瑚與明珠。昭質紛雜糅。一見托交好。再覿同聲臭。彼蒼乃不吊。終靳回也壽。</text>
<title>和寄洪而憲 翰輔</title>,<text>思君屬歲晏。湖上菊花初。托夢通談笑。憑詩問起居。江長雲樹際。燈盡草蟲餘。離索仍成病。經秋掩弊廬。</text>
<title>解樂翁哭子 樂翁。鄭士述號也。</title>,<text>有腸不必斷。有淚不必垂。安心聽我言。我言非怪奇。大化播羣生。紛綸盈二儀。合則爲父子。散則爲華夷。華夷遂濶踈。父子遂親私。置膝念疾病。撫頂祝期頤。請觀未生初。爾我各爲誰。偶然托天倫。天倫强名之。始知旣死後。復如未生時。眼前聊繾綣。事往何推思。所以蒙莊叟。妻死不作悲。卜商喪其明。曾參有責辭。琅琅英妙音。璨璨丰美姿。俯仰皆幻妄。眞爲造物欺。君當曠情性。毋使達者譏。</text>
<title>落齒</title>,<text>人生老卽衰。此理誰不知。我年未三十。政當充壯時。耳目宜開明。毛髮宜華滋。如何左右齒。無故便動離。今年落三箇。來歲從可推。我本羸削容。自此益不支。頰輔動搖陷。口唇承載欹。攬鏡實自羞。對人作何儀。旣老衰則可。方壯遽已衰。置之勿復念。念此非曠夷。不見春山花。千萼開滿枝。今朝一萼虧。明朝一萼虧。畢竟同凋謝。何論速與遅。我身終必衰。早衰非所悲。但願心力壯。望道如馬馳。</text>
<title>三迂宅共賦</title>,<text>養疾從門掩。經春出洞遲。簷花乳雀後。溪雨浴蠶時。芳序流如水。幽愁亂似絲。晩過鄰友宅。聊和夜來詩。</text>
<title>西亭夜坐</title>,<text>花夕山多態。池光月更姸。幽人戀亭榭。遙夜宿風烟。鶴唳懸燈後。松聲泛瑟前。窅然遺百慮。神骨坐成仙。</text>
<title>歸剡中故居。題諸從。</title>,<text>世故繽紛自萬端。鏡中全換好容顔。歸尋故國聞黃鳥。獨上西樓看碧山。人物凋殘瘟癘後。田園荒廢客游間。秋來凈掃蟾江曲。安頓茅茨卜晩閒。</text>
<title>關王廟</title>,<text>漢江何鬱怒。江樹風呼號。上有關王廟。關王神像高。赤面雙鳳眼。颯爽動髮毛。座下赤兎馬。膝前偃月刀。憶昔天虐威。㓒齒海一跳。鯨波捲平陸。八路同嗷嗷。翠華狩西州。烈火焚宗祧。毅魄貫太陽。曲直臨監昭。雷霆駕神武。風雨殷轕轇。閃倐動戈戟。明滅見㫌旄。陰功在寥廓。妖氛自蕩消。明荷帝之力。幽蒙王之勞。寡君親俎豆。邦俗奠桂蕉。陰廊寫奇獸。粉壁垂翠綃。徘徊殿廡下。俯仰想英豪。荊州失捍蔽。中原假鼠曹。噴薄玉帝前。忠義撼赤霄。運去其如何。幽菀甘寂寥。小儒材力短。衰颯霜髮飄。生死竟何益。江湖一弊袍。王其念終始。爲我掃天驕。</text>
<title>田家雜興</title>,<text>君子有所思。小人有所役。民家七八口。安得無事食。我婦當窓績。我女上機織。微驅適嬰疴。卧庭驅鳥雀。微風柳下來。颼颼動巾服。今日樂莫樂。請爲康衢曲。其二田家固多事。秋穫冬樵牧。淸晨礪斧斤。行歌入遠壑。南山多松木。北山多檟木。叢條待其長。枯榦亦數束。薄暮歸墟落。柴門烟火黑。入室且明燈。夜長安可宿。農夫頗識字。古書四五讀。意適方就睡。東窓鷄喔喔。其三海賈多傾覆。山獵多崎嶇。俯首學耕稼。亦足安微軀。峽田饒黍粟。終歲供歡娛。客從西方來。上堂久嗟吁。霍氏旣族滅。梁家亦收孥。榮華有苦辛。變化在須臾。揮手勿復道。且進濁酒壺。</text>
<title>龍潭</title>,<text>崖口古潭水。言是龍所宅。陂坼無停勢。沙汨有濁色。靑蛙與黑蚓。突沒恣所適。我聞龍神物。變化不可測。沕然入微妙。劃然决寥廓。毋乃聞見外。別有蜿蜒跡。人間五六月。旱乾田疇坼。萬人向天啼。天色黃復赤。胡爲戢鱗甲。不降雷雨澤。龍以水爲功。水爲龍之役。此潭久已涸。爾龍無威力。三歎龍潭傍。山林有版築。</text>
<title>虎穴</title>,<text>虎爲百獸長。威靈何赫烈。此物猶有待。請看千尋穴。大山壓坤軸。中通太陰室。出入杳不測。但聞風劃倐。蒼鹿一顧號。白狼五步血。山靈不敢驚。壯士還股栗。丈夫無依賴。當年爲亡卒。明王識體要。靑天立鈇鉞。功成豈智力。勢大有奮發。我作虎穴詩。鬱結望金闕。</text>
<title>將歸原江舊居。志感。</title>,<text>此身臨去更遅徊。近日吾鄕滿目哀。人事星稀諸父老。天時霜落舊池臺。蕭條叢菊依籬在。嗚咽寒泉繞砌來。猶有阿戎方待我。雲山歲晩共含盃。</text>
<title>溪上晩望</title>,<text>微風幘小橋西。細草平蕪一望迷。積雪已消湖外嶂。新流欲沒柳邊堤。差池芳序那能駐。撩亂幽愁不可齊。獨立無人說懷抱。隔林終日怪禽啼。</text>
<title>寄呈缶广洪叔 晟</title>,<text>春風初返嶺南車。鷄嶽烟花滿草廬。澗竈浮香煉藥後。林池含墨寫詩餘。中年榮辱觀時變。晩境襟懷似太虛。欲趁黃梅到泗水。孤舟同釣上波魚。</text>
<title>到鰲山舊宅。悵然有述。</title>,<text>芳草萋萋滿洞廬。入門四顧意何如。溪邊白石重開酌。松下靑苔舊讀書。此地可無三宿戀。浮生難定百年居。庭花繞遍斜陽晩。水態山光不改初。</text>
<title>夜到隣家微醺</title>,<text>飛花隨木屐。垂柳啓山扉。爛熳燈前話。淋漓酒後衣。相將枕股卧。莫謂會心稀。幽事從玆始。家林去歲歸。</text>
<title>看花晩歸</title>,<text>山花看已盡。行至妓巖西。落日偏多照。澄潭却勝溪。春游方爛熳。詩友更提携。我屋東湖上。昏歸路不迷。</text>
<title>晩下白雲山</title>,<text>閒踏黃花下遠山。夕陽超忽鳥飛還。娟娟新月高松上。漭漭平湖杳靄間。倦馬可能穿石逕。稚兒應是候荊關。縱然歷盡千峰險。來往烟霞自在閒。</text>
<title>秋懷</title>,<text>秋水遶柴扉。寒城帶夕暉。蟬鳴山木遍。人渡野舟稀。黃葉堪留酌。蒼苔欲上衣。飄飄有道氣。新訪嶽僧歸。其二秋後猶淹病。山中自少歡。撤書思遠客。出戶採幽蘭。颯颯草木變。茫茫江嶺寒。遙懷付瑤瑟。感歎不成彈。</text>
<title>書懷</title>,<text>鄙人何用要時名。釣水耕山古鶴城。宴處漸迷垂柳逕。孤游不計白雲程。自知詩禮傳三世。應托烟霞了一生。雨後滄浪門外濶。小舟間傍荻花行。</text>
<title>還山棲</title>,<text>東峯桂樹政堪攀。江海蕭蕭我獨還。舊客不驚籠裏鶴。何人更識洞中山。始將傲骨投林下。頗愧虛名動世間。一簞一瓢隨分在。浮雲流水掩松關。</text>
<title>登白峰嶺</title>,<text>淸晨立馬白峰巓。宿霧新開海拍天。萬嶺平來初郡邑。三韓險處此山川。客愁古國迷殘雪。時候東風折杜鵑。行役經春多勝覽。歸裝應有遠遊篇。</text>
<title>贈李生</title>,<text>送君春色已全闌。酒薄離愁苦未寬。數樹餘花明夕照。一帆微雨上長安。風塵失路悲䧺劒。湖海藏名戴鶡冠。歸去白頭堅素尙。相思應有月同看。</text>
<title>憶鄭李二亡友感題</title>,<text>貌如冠玉氣淸明。二十書生有盛名。才大終爲天道忌。文成幾使世人驚。江山死別秋風起。松栢新墳夜雨鳴。少日朋遊渾寂寞。祗今猶是夢中迎。</text>
<title>秋日書懷</title>,<text>傲兀非時調。彷徨自歲華。夕陽多遠照。秋草有餘花。學廢應因病。身貧不定家。放歌仍獨望。樓外數鴻斜。</text>
<title>宿檀嶺</title>,<text>常時不出戶。如何今遠行。窮秋九月中。蕭蕭越郊坰。日落風怒號。天寒葉飄零。夜宿檀嶺下。明河上縱橫。仰念山路逈。俯歎飛蓬征。鄙人昧世務。生理實關情。樂土如可逢。行當事耦耕。顧謂彼僕夫。秣馬待鷄鳴。</text>
<title>是夜雪甚。燈下述懷。</title>,<text>未到竹嶺半。紛紛下雨雪。薄暮宿絶峽。庭樹聞蕭屑。前嶺如銀甕。後嶺如墨潑。明曉雖開霽。澒洞不可越。起坐寒燈前。幽愁轉難歇。君子値盛世。身名愧泯滅。騫騰辭僻陋。翕赫見功烈。胡爲盡室計。邈矣與世絶。行藏有時義。我志儘超忽。</text>
<title>贈五明金光漢</title>,<text>山有兜卛峰。士有五明翁。𡷏𡵉氣敵。蒼寒神貌通。高秋白下遊。靜夜燈前逢。昔聞翁之名。杳若矯翅鴻。今覩翁之面。突如出角龍。微醺露傲骨。騁辯四筵空。上而三古際。下而三韓東。方其得意時。無物可爲宗。天地小幺麽。公侯輕蠛蠓。虹霓膝前起。繚繞天半紅。凜然謂翁道。毋乃太兢崇。至高則易危。至大則難容。言乃身之文。身隱言何庸。思將黃河膠。粘翁閃爍瞳。思將黑犀匣。鞱翁舌端鋒。然後爲吾師。從游溟涬中。</text>
<title>宿丹邱郡</title>,<text>丹邱郡在峽中幽。官閣深深碧樹秋。洞外千峰連大嶺。雲端一路走忠州。奇遊遍歷烟霞窟。遠道飜忘鞍馬愁。夜宿店樓松火盡。鳥歸山月滿簾浮。</text>
<title>經長廻棧</title>,<text>客路蒼茫龜島間。空洲霜落菊華斑。幽禽晝響千章木。流水秋明四郡山。到處烟霞堪送老。行經林壑未成還。最憐吾祖盤桓地。雲物猶餘草屋閒。</text>
<title>宿蘂城贈洪希聖 伋</title>,<text>吾行歸自古基城。夜過中原會友生。貧賤不移貞士操。詩書相勉故人情。度溪官角踈星落。背郭茅齋老樹明。他日倘成携手計。白南花發好逢迎。</text>
<title>寄呈缶广</title>,<text>前月風雪中。我歸自南國。日黑到高棲。庭樹鳥已宿。丈人在京洛。茅齋有迷作。令子爲秉燭。整襟試一讀。美哉風雅什。溫厚而麗則。淸如照氷壺。鏘如動球玉。文質燦以備。儼成名家格。此道近失正。時俗尙詭僻。用力豈不深。取材豈不博。終然墮惡途。千里乖咫尺。小技關世運。君子所深惻。渾渾平大音。直欲返古朴。宜被淸廟絃。用備一王樂。往者曹劉輩。亦粤甫與白。文成忤造化。才大甘踈斥。先生鬢已禿。先生跡愈局。立身何妙少。遭世何齷齪。自古皆如此。棄置莫傷惜。小子頗技癢。汗漫成百軸。眞率見性情。淡泊爲聲色。窃存千歲計。寧適一時目。泯嘿藏篋笥。非公誰賞激。</text>
<title>寄呈芝崗洪大父 命源</title>,<text>恭惟芝山公。王父外弟行。及覩曾王母。白首在高堂。怡怡叙天倫。歡樂誠未央。俯仰二十載。往事風燭忙。公猶體康健。巋然若靈光。縱使王父在。加公四年强。每瞻公顔色。我淚自汪洋。松栢爲公質。玉雪爲公膓。豈弟天所相。灾厄寧非祥。燁燁碧蕙華。歲暮摧嚴霜。春風爲披拂。莖葉自布揚。養眞山林內。游神古羲皇。沉潛有書史。陶冶有文章。性情旣宣發。體格超尋常。賤藝蒙辱奬。謂言逼漢唐。大匠實旁睨。小巫甘走藏。憶昨陪几杖。夜雪明燈張。開篋述作。浩汗若天潢。中有見惠詩。厚眷踰素望。欲報多感傷。本末何由詳。</text>
<title>寄洪而憲 翰輔</title>,<text>朱鳳遊四海。千里鬱盤桓。翔集琪樹林。和鳴雙紫鸞。夙昔慕同志。中道逢美人。問君家何在。乃在蘂城端。薇山峙其左。玉水流其前。問君何所修。被服靑琅玕。腰佩明月珠。珊瑚間木難。上堂再拜跪。奏以穆穆絃。上絃奏咸池。下絃奏雲門。聖人之所製。百神愉且歡。玄鶴從天降。飛舞何翩躚。此曲神且妙。時俗誰復彈。天門鬱嵯峨。歲暮一悲歎。其二客從南方來。遺我文錦裳。左繡䧺䲶鴦。右繡雌䲶鴦。䲶鴦相對舞。五彩一何煌。何以報嘉貺。奉君明月鐺。皎㓗比心素。溫潤比文章。貯君香鞶囊。邪穢不敢藏。繫君珊瑚帶。百靈爲降祥。努力修昭質。磨琢以成光。幸察區區誠。白首莫相忘。其三北風何烈烈。孟冬天氣寒。中夜不能寐。出戶獨盤桓。樹木已黃落。列宿光闌干。鴻鴈西南征。哀鳴碧雲端。念我平生友。邈若隔胡秦。離曠彌年月。何時見容顔。志士多苦心。象人自偸閒。寤寐思同好。氣結不能言。願托高飛鵠。從子共周旋。</text>
<title>苦寒</title>,<text>昨日雪飄灑。今日雪沒滅。陰雲助殺氣。天地色慘栗。江河凝不流。樹木凍盡折。獨有凌風鳶。叫嘯恣飜掣。龜龍在寒碧。縮結何由出。此時吾亦病。杜門坐蕭瑟。天道有慘舒。肅殺乃其節。幸存薄布被。轉動頗掩膝。凍死豈足憂。陽生亦不日。昨晩偶出野。有客足無襪。背負兩赤子。酸嘶氣欲絶。飄瞥向何處。不知今存沒。耳目適相及。此外寧盡說。狐裘敵顓頊。繡屋生內熱。公輩易爲力。吾窮但哽咽。</text>
<title>雜詩</title>,<text>歲律已云暮。北風吹我衣。獨居多感傷。徘徊出柴扉。氷雪何崢嶸。山日有餘暉。飛鳥知天夕。翩翩赴林歸。所思在寥廓。鬱結當告誰。年運逝不留。人命行當衰。太息還寢卧。淚下如飄絲。其二明明天上日。行復沉西山。江河流無極。入海何時還。人生如過隙。朝暮損朱顔。世故多變化。安得究其端。棄置出門去。游戱山澤間。翔鳥薄靑雲。潛魚躍淸瀾。俯仰適心意。逍遙終百年。</text>
<title>過二樂樓</title>,<text>今歲重經二樂樓。靑靑楊柳鎖空洲。溪山勝地推丹郡。鞍馬羈遊愧白𩿨。花氣欲浮官店酒。雪流初動峽商舟。乾坤浪跡無根蔕。何處堪容一室幽。</text>
<title>吾樓</title>,<text>山靑水白繞吾樓。不出柴門愛卧遊。三世家傳千軸卷。百年心似一虛舟。新開花葉濛濛柳。春刷翎毛拍拍𩿨。醉後高歌濯纓曲。滿簾明月下滄洲。</text>
<title>送族叔歸嶺南</title>,<text>楡柳陰陰黃鳥飛。江樓薄酒送君歸。客程遶嶺皆危棧。寒食離家尙裌衣。南渡計從先祖久。同宗情似我丁稀。慇懃寄語基城叔。秋後經營白板扉。</text>
<title>自歎自戒自慰詩九章</title>,<text>撫躬有歎。顧行當戎。抑所恃者存。足以自慰。故作歎戒慰詩各三章。盛德大業。始厥身修。年壯學墜。愧不爲儒。作自歎第一章。我生難再得。我身良可惜。年紀奄長成。學業實棄擲。求道非無志。讀書未得力。日用多愆尤。悔大如山積。中夜四五起。拊躳愧七尺。非親曷生。非子曷養。行乏誠孝。不肖無狀。作自歎第二章。恭聞前修訓。孝爲百行源。親老不克養。子道復何論。三牲有數命。四體當苦勤。甞恐惰懶質。未酬鞠育恩。仰瞻西山日。使我心中煩。行資責善。學須輔仁。我無良朋。孰正厥愆。作自歎第三章。古人重友道。五倫乃居一。盍簪有麗澤。離羣多過失。所以君子交。成德在偲切。我生實寡陋。我學遂莽蔑。諒無責善益。同遊但私昵。安得直諒士。矯我昏惰質。布不暖體。藿不甘口。我窘貧約。恐撓素守。作自戒第一章。在貧易思富。放僻乃從生。一瓢有何辱。萬鍾有何榮。衆庶昧守分。惟利是經營。往往犯非義。陷身於邦刑。汝當日惕勵。秉志在㓗淸。饑死如鶴高。凍死如松貞。勿以口腹故。喪此本性明。世趍于利。美爵喪心。苟不安命。陷身坎深。作自戒第二章。赫赫卿相位。豈不貴且尊。求之自有道。得之亶在天。愚夫妄經營。明者淡安閒。顔淵審用舍。令名垂千年。蘇秦用權術。患禍身不全。汝家本淸素。汝識非蒙昏。屹立千仞壁。毋與波同奔。苟不服此訓。殃汝有明神。好酒則狂。好色則亡。如彼冦敵。豫宜閒防。作自戒第三章。酒是毒膓藥。色是伐性鋩。自古英儁人。於此作昏狂。周武警崇飮。夏康懲內荒。嗟汝乏素操。造次當嚴防。避酒如穽坑。畏色如豺狼。常於未接時。戒懼愼莫忘。民有秉彛。自天成性。無汨于慾。變狂爲聖。作自慰第一章。下二三章逸。我材儘魯下。我學儘倥侗。內省日用事。鮮不如昆虫。維天有明命。厥初降民衷。賢愚無厚薄。四端包在中。物累苟消廓。本體自流通。誰言作聖難。堯舜與人同。念此心悅懌。我當勉其終。明明聖師。載道于文。啓我後學。毋迷厥源。作自慰第二章。有山可耕。有水可漁。耕漁之間。永安厥居。作自慰第三章。</text>
<title>豆江鼠</title>,<text>豆江雖不大。自昔限虜域。如帶繞咸鏡。洶若重溟隔。胡騎何撇挒。馳驟只在北。鼠者物之微。蠢蠢循咫尺。胡爲千百羣。蔽江來我國。陰氣隨慘惔。倐疾不可敵。合如黑雲屯。散如驚電劃。頃刻遍四野。狼籍嚙稼穡。𤱶畒莽蕭颯。秋成無粒糓。此地累歲飢。同胞相屠食。至尊憂宵旰。臨軒勑方伯。玉膳爲無味。萬一濟溝壑。今春如金種。落土冀有穫。怪物自異境。乘時肆殘虐。糓盡入里閭。昏黑鑿人目。嘗觀灾異記。百變固難測。天或降霜雹。地有生蟊賊。未知千古前。此菑在典籍。曲見昧大體。勞民事捕捉。默揣蒼穹意。中夜窃仰屋。公家常乏用。賦斂日煩督。字牧或匪人。赤子被椎剝。邦運未宜絶。警戒自天赫。聖祖龍興基。巍蕩有王跡。降謫先重地。有國易省惕。私作碩鼠詩。何由達天矚。</text>
<title>海蟲</title>,<text>我國際海設。漕運海中以。三南正供稅。千舳達漢水。宗廟簠簋實。御廚玉膳味。軍國雜冗需。浩漫皆用此。王靈慴海若。鯨鱷爲驅使。波伏三百年。利涉一千里。近者有惡虫。禀形實怪詭。身廑尺寸大。觜有刀鑿利。出沒洪濤上。仰嚙巨艦底。是日天慘憺。哀哉蒿師死。百斛雪色米。渙散隨鱣鮪。州郡達其事。主上慘不喜。朝廷足謨畫。弭灾有道理。野人思迂遠。私憂與象異。國家久昇平。邊備恐踈弛。山防猶可保。海防實難恃。大洋多變恠。列島如黑子。竊發自有時。卵育應纍禩。往年都民驚。相傳海賊起。近報如鳥舶。瞥滅渺茫裏。吾聞有外患。其氣必先至。禽魚得氣先。彼蟲豈偶爾。安得萬强弩。彎向靑海涘。</text>
<title>寄而憲</title>,<text>西風淅瀝井梧殘。江水連天路渺漫。卧病消磨佳節易。有詩傳與故人難。雲隨舟楫忠州遠。月上蒹葭秋夜寒。彈罷瑤琴君不見。芳洲獨自採幽蘭。</text>
<title>寄洪叔敬言</title>,<text>詩名久仰白眉良。復喜君才逼盛唐。此道祗應關世運。古人元不薄文章。樽前笑別梧桐落。燈下相思江漢長。郢客歌成寄南國。乾坤歲晩得峨洋。</text>
<title>江樓晩坐</title>,<text>半簾微雨看江山。雲樹冥濛白鳥還。書帙不收中麥酒。爐薰欲散掩松關。心期濩落千年遠。身事蕭條一室閒。向晩家僮理小艇。披簑去釣荻花灣。</text>
<title>漫賦</title>,<text>動作元無趣。沉冥爲養疴。古人今不見。當世事如何。繞菊千峰立。窺樽一鳥過。殘生隨分足。歲晩莫悲歌。</text>
<title>搆小堂</title>,<text>重作故林主。新營一草廬。比隣供土木。老大守琴書。鳥集籬成後。山多簷剪餘。且須裁竹樹。不願枉軒車。</text>
<title>狼川道中</title>,<text>威遅鞍馬出靑楓。天際冥冥獨去鴻。危磴逈隨千嶂轉。大江遙與數州通。暫憐經過雲霞上。長愧間關道路中。鄕國山川尙綿邈。滿林黃菊政秋風。</text>
<title>寄申聖淵 光洙</title>,<text>十載知名申聖淵。秋風相憶菊花前。孤舟載病楓連峽。一馬歸鄕海拍天。志士共憐年髮變。文章莫遣俗人傳。同遊京洛不同席。明發茫茫江月懸。</text>
<title>寄李彝甫</title>,<text>城南城北月同看。十日西遊負一歡。別後詩名京口滿。秋來旅食病中難。歸人倚棹千江遠。落鴈橫天萬井寒。下國窮居知已少。幸將書札問平安。</text>
<title>出城書懷</title>,<text>一年再度入長安。擊劒高歌行路難。白髮書生猶抱玉。靑雲年少盡彈冠。相思洞裏秋風起。崇禮門前夕照寒。萬事不如歸舊壑。舟船明日大江寬。</text>
<title>過南漢有感</title>,<text>中宵鐵馬滿江船。南漢城開哭震天。功重大臣存社日。名成志士罵胡年。淸時客過金湯壯。細雨僧歸石磬懸。虛講春秋非勝筭。朝廷努力事防邊。</text>
<title>曉行</title>,<text>楓樹蘆花杳不分。孱童羸馬自爲羣。一聲鷄唱半江月。千里人歸東峽雲。山色漸離畿甸路。漁歌頗似剡湖聞。故園松桂秋風晩。石室巖扉掩澗濆。</text>
<title>洪從趾卿 宗益 登上庠過余搆贈</title>,<text>秋鴻過盡發長安。路指中原雲水寒。太學靑衿推俊士。高堂白髮奉新歡。馬前笙笛楓初落。江北家山菊未殘。聞道月中芳桂在。春來更折一枝看。</text>
<title>送金秀才歸嶺南</title>,<text>薄酒不成醉。出門天正寒。文章一奇士。鞍馬故辰韓。詩社江南冷。離顔燭下看。少年宜努力。材性似君難。</text>
<title>補弊舍有述</title>,<text>華屋從來匪分宜。吾廬如斗庇妻兒。鷄塒豕圈安排好。竹牖松籬點綴奇。碧嶂盡參淸坐處。白雲常逗獨吟時。矢時漸迫窮陰節。風雪連山臥不知。</text>
<title>窮居</title>,<text>窮居常有好容顔。雙柳書齋日月間。濁酒醺濃生性氣。踈籬寒碧見湖山。文章神助艱難際。天地人尊偃臥間。雪後柴門時不掩。多從石上看梅還。</text>
<title>索居書懷</title>,<text>幽禽剝喙響庭苔。雪裏亭臺斷客來。琴酒懷人千里月。湖山閉戶一床梅。多年肺病何由减。獨卧詩愁未可裁。白髮稍侵心力弱。恐因惆悵便生哀。</text>
<title>寄金上舍伯瞻 光遇</title>,<text>天生詩伯慰吾曹。短褐相過志氣豪。彩筆憑陵千古窄。濁醪沉醉一床高。佳期乍阻彌山雪。破屋深關㓒水濤。獨有寸心通日夜。白頭燈下看腰刀。其二玄冬霜雪下寒池。閉戶焚香亦一奇。嶺外差池擧家計。燈前惆悵故人詩。棲禽暝集孤材樹。野水微明落葉籬。寂寞之濱吾道在。百年窮達不須疑。其三柴門寂歷白雲間。流水空林斷往還。長物傳家床上劒。有時歸夢海中山。文章楊子多奇字。貧賤微君尙好顔。却笑風塵駟馬客。十年奔走鬢成斑。其四千年墻壘短劉曹。天地論文我輩豪。漢代䂓模司馬大。周王宗廟國風高。精神肯讓三秋隼。氣勢宜呑萬丈濤。此道東韓誰可語。悲歌獨撫匣中刀。</text>
<title>祝腹兒</title>,<text>四十男兒白髮新。眼前無子慰雙親。人言先德當流慶。天遣老妻能有身。去夜夢中懷日月。何時地上落麒麟。實關門戶衰隆事。獨自焚香禱鬼神。其二曾生女子養齊門。職分渠惟酒食論。孝道先須存後嗣。親心常冀抱男孫。參差年月陰陽數。變幻村閭巫卜言。此理祗應關造化。欲招靈介問天閽。其三東風生物早春時。政是初盈十朔期。大抵蔘劑調母血。直須蘭沐潤兒肌。眞珠褓就藏箱爛。明月弧成掛壁奇。日夜擧家咸屈指。百神珍重護門楣。其四常情思得丈夫兒。轉祝兒生相法奇。犀角天庭權貴骨。河眸海口聖神姿。古來豐下宜天祿。終是偏顱合祚衰。氣血凝成父母在。分劑厚薄化翁爲。其五愚魯男多祗忝翁。聡明願得一神童。有兒安用劉家犬。生子當如荀氏龍。精秀河山宜毓氣。文明星斗盡藏胷。深知此兒非誇大。然後方能繼祖宗。其六多才無祿實酸辛。天地令渠百福新。磨蝎惡星休入命。揶楡窮鬼莫隨身。功名龍鳳高攀附。子性麒麟総厚仁。寄語化工宜努力。陶甄元氣鍾斯人。</text>
<title>六祝詩成矣。是夜夢有虎入室。覺而解之曰。虎文明之物也。其生子才乎。遂志喜。</title>,<text>腹兒灾福問天公。是夜於菟入夢中。霧變九文徵藝學。風生百步占英䧺。熊羆吉筮詩人頌。孔釋親傳異兆同。毋乃六詞能感應。全家喜氣曉來通。</text>
<title>奉寄內從兄</title>,<text>一路通江嶺。三秋阻笑言。起居須獲吉。生理豈堪論。漠漠屯雲樹。蕭蕭積雪村。梅花春候近。早晩過柴門。</text>
<title>贈沈戚光之</title>,<text>靜俟看天道。幽寃感上衷。有辭歸地報。今日與人同。聖澤絲綸內。全家涕淚中。休言公議在。終是至誠通。</text>
<title>寄呈缶广</title>,<text>孝子元神相。君王與日明。終能暴父志。詎但爲身名。惠澤氷初渙。懽心草倂生。高堂獻賀日。梅月在深觥。</text>
<title>寄而憲</title>,<text>離愁脉脉繞寒梅。經歲何曾尺素來。世事差池空抱病。文章空老莫言才。琴臺積雪千峰立。蟾浦孤村一水廻。安得故人三夜話。幽憂消盡濁醪盃。</text>
<title>而憲見訪書贈</title>,<text>休道山溪險。情人隔一峰。多時江上夢。今夜燭前容。淅瀝氷生屐。蒼凉月在松。柴門遙入眼。未到意千重。</text>
<title>寄而憲</title>,<text>三夜留君寂寞濱。送歸依舊更愁人。病憐霜髮催身老。羞對梅花滿樹春。南國衣冠多勝集。東江風雪少比隣。欄頭坐待孤鴻過。題寄情書墨尙新。</text>
<title>奉送亞使洪公嶺南之行</title>,<text>東風雪盡壽昌城。鳥道橫天遠送行。節度軍容嶺藩大。詞人官秩幕僚淸。伽倻山靜隨雲到。矗石樓高看月明。南國佳姬休薦寢。靑油一夜夢秦京。</text>
<title>寄金上舍</title>,<text>梅花已滿樹。江海尙離君。把酒多明月。出門空碧雲。繽紛天際夢。汗漫篋中文。獨卧仍成病。春鴻可忍聞。其二偃蹇難供世。畸窮自著書。乾坤餘蠟屐。氷雪有茅廬。一鶴衝雲逈。千峯倒水虛。塵緣消已盡。獨立過居諸。</text>
<title>余嘗獲從諸公游甚懽。各有詩屬。仍自述。</title>,<text>洪厓老不廢吟詩。今日吾曹尙有師。伯仲姜崔中立幟。縱橫白陸盡成䂓。身名雲過靑天豁。志操霜籠翠竹奇。恭祝百年常强飯。吹噓後進匪公誰。右屬洪殿中叔饑坐空山瘦鶴同。論文猶自氣成虹。雲霄聯武歸新貴。歲月窮經作老翁。薄飯暝生松火下。踈籬春返水聲中。可憐耐叟風流盡。畢竟期公大許宗。右屬許上舍丈泰叟 䄡野鶴儀容水月襟。義湖西畔養痾深。詩聲不讓燕齋老。古調欲被淸廟音。洛下少年爭識面。關東病客與知心。文章鄭重千秋業。須到精工試一吟。右屬鄭士述風儀赫舃語中倫。滄海以西看一人。道義星湖聞有素。文章梅榭著應新。一年花發東關夜。三度萍逢上國春。天地卽今多面友。獨君襟抱絶畦畛。英叟號雙梅堂。右屬李英叟 亨煥彩老文章海內知。靈承舊業有孫兒。詩能贍博方爲用。人到淸踈乃是奇。世誼通家自父祖。吾曺投分亦童稚。春來一水連天濶。欲棹輕舟訪竹籬。右屬洪而憲博息爲翁氣脉來。渠無才性孰能才。風花飄瞥華牋落。神鬼奔騰筆勢廻。已自少年看步驟。應從實地好栽培。老夫一敵逡巡退。許爾西京壁壘開。右屬李彛甫通國皆知申聖淵。文章兄弟共聯翩。弇山尙畏滄浪子。岷蜀能生玉局仙。氣鬱靑霞一代窄。歌成白雪萬人傳。相思落落參商隔。春雁歸時海拍天。右屬申聖淵踈狂態度逈無塵。曲水菴深鬢雪新。關外靑衿推玉立。燈前白酒見天眞。中分雲月湖山社。三寄詩篇鴻鴈春。寂寞之濱愁欲老。期君一馬訪情親。右屬金伯瞻工詩嗜酒盡風流。大抵論君俗外儔。在袖蕭蕭峀翁竹。橫琴泛泛漢江舟。主人東道頻三宿。藝苑西京近一遊。老子每思孤棹訪。春天留約看雲樓。許上舍。自號看雲子。右屬許明遠十載論交天地中。心期獨許聖承同。羣咻衆怒持修㓗。久渴長飢志氣䧺。微爾山林無介士。令吾寢食仰淸風。但當含默觀時態。齷齪今人耳盡聾。右屬洪聖承 伋往時江漢訪高棲。几案常開節酌書。天賦純資與道近。人穪達孝服喪餘。吾儒種子久絶世。大膽秀才方許渠。文字輕狂頭欲皓。百年慚愧此生虛。右屬李士心 萬應明眸白面似含才。齒到中身志半頹。學未通方先祖忝。詩纔成格惡塗開。十年落拓堪耕野。萬事差池但畫灰。慚愧虛名欺故舊。若論行己小人哉。右自述</text>
<title>夜坐</title>,<text>爐火殘紅尙着灰。老翁無睡起徘徊。村容黯慘通宵雪。春事微茫隔水梅。酒榼應迎新歲設。柴門未許俗人開。久知冷澹眞成趣。汗漫詩篇信筆裁。</text>
<title>沉珠篇</title>,<text>此詩。悼申聖淵也。盖人有誤傳其死者。後相見。說此一笑。然秘不肯也。聖淵畢竟先我而逝。詩其讖歟。悲夫。神蚌産明珠。昭質一何煌。朗月揚其彩。澄波洗其光。可充君子佩。𤨿鳴登明堂。可餙聖人旒。璀璨十二行。乖龍惡心性。雷雨忽𥳽揚。啣入重溟底。千載永微茫。英英申氏子。本家滄海鄕。百神助性靈。萬寶盈肺膓。涵滀爲詩詞。煥爛成文章。爗如綺繡段。森如戈劒鋩。鏗如戛球玉。燦如列琳琅。復如萬馬羣。奔騰赴戰塲。跳盪風塵色。日月爲曛黃。又如百花朶。葳蕤發都房。春風何汎灧。孤卉不自芳。高步遊藝苑。拍肩交老蒼。是時大詞伯。崔洪誠莫當。抵掌吐詭怪。揚眉恣顚狂。獨立西京間。名聲沛天潢。東方小如斗。風氣黯不暘。乍開而乍合。非人所主張。子獨何權力。隻手開扶桑。天公見怪怒。司命爲倉皇。下束七尺軀。埋之於厚壤。瓊樹遂委翳。白璧遂淪亡。獨有崢嶸氣。坤靈不敢藏。轟轕上天門。奮薄羣仙傍。吸盡北斗精。着却七襄裳。𤧭琅伐河皷。五音中宮商。不然入地司。自作修文郞。萬鬼困題品。九幽回朝陽。兩事殊誕漫。俯仰誰能詳。懷寶中道沒。沉慟淚淋浪。</text>
<title>悼士述</title>,<text>多是詩中憶。眞堪俗外看。千年樂翁集。一塚義林寒。才大天心忤。生前草食難。吾衰對新歲。物色淚汍瀾。</text>
<title>愚湖</title>,<text>脚力新年要試强。愚湖南麓與雲長。乾坤不窄登臨外。魚鳥相容傲兀傍。剩許諸公扶日月。無妨老子着滄浪。狂來起作婆娑舞。歸袖玲瓏有夕陽。</text>
<title>謾興</title>,<text>茫茫有江海。澹澹是雲烟。垂柳梳頭外。鳴禽散帙邊。起居便病體。跌宕過芳年。省盡心中事。翻爲地上仙。</text>
<title>衰年</title>,<text>衰年無物役。獨臥更春華。睡味添啼鳥。詩材入早花。無關當世事。已作老農家。動止從心好。幽居不用誇。其二朝日樹頭暎。微吟繞舍行。籬容有花意。泉脉自春聲。農事從玆始。天心逐物生。吾衰卧江海。猶是荷昇平。</text>
<title>海翁</title>,<text>海翁霜髮稍盈巓。山澤之間偃伏年。文墨粃糠聊試俗。心期金鐵欲磨天。千峰雪盡踈籬上。一枕春生老柳邊。笑問仙源深幾許。新流浮動釣魚船。</text>
<title>悼士述</title>,<text>愁碧雲霞德水橋。君隨于勒去迢迢。精靈祗在林池上。振屧洪流望泬㵳。</text>
<title>石橋雨中</title>,<text>落日衣邊雨。霏微自蘂城。花間爲霧重。江上逐雷輕。細路蒼茫辨。遙村隱約明。麻鞋霑更好。詩思頓能淸。</text>
<title>山居雜詠</title>,<text>欹危病骨着巖阿。寒暑晴陰不出家。可笑東風無意緖。芬華强點檻前花。其二傍石分泉有數隣。迷花眠柳過靑春。兒童釣得萍間鱖。烹餉山農不市錢。</text>
<title>陰城道中述八愁</title>,<text>門前已回首。路上轉多心。慮出常情煎。疑緣恠夢深。數州成萬里。一字貴千金。鏡裏繁霜色。蕭蕭自不禁。右思家謀歸猶說遠。計去轉難窮。繚繞湖山際。間關氷雪中。逢人問長短。看日辨西東。愼莫行由捷。從來大道通。右計程虛擬歸憑夢。飜成坐失眠。偏驚秋葉雨。頻問曉星天。氣血衰年斂。心神遠道懸。騰騰到紅旭。雙睫竟蕭然。右失睡非謂病不起。但悲歸漸遲。主人眉上厄。僮僕手中危。馬體生塵夕。蟲絲繞槖時。離憂眞作祟。客裏恐難醫。右淹病懸自停鞍後。挑連蓐食初。微微壓遠夢。脉脉照歸書。交月秋衾冷。搖風曙店虛。何時騎馬返。松火臥山廬。右對燭下馬霏微集。懸燈淅瀝鳴。轉添千嶂黑。安得數星明。去住從天意。徘徊竟夜情。朝來晴亦恐。深澗有新聲。右逢雨貂裘亦云弊。布褐豈常完。絮冷元如鐵。縫穿爲在鞍。蕭踈風入巧。披拂雪防難。遊子何時返。夢中慈母顔。右衣綻稇載行無慮。空囊計轉窮。欲留逢店罵。思乞値年凶。馬色玄黃際。奴顔慘惔中。絶粮頗似聖。吾道可能東。右槖空</text>
<title>曉發</title>,<text>半衾虛薄睡驚廻。起點行裝燭盡灰。鳥蹴微霜山木曙。人携殘月店門開。三州路繞川原逈。東。嶺家留猿鶴哀。猶得翩翩先雁返。玉溪深處弄新梅。</text>
<title>賦呈芝崗</title>,<text>先生眉髮綠勝苔。泗上雲山几席開。自作淸詞皆戛玉。還驚健步欲移梅。中天壽曜臨樞府。半夜慈烏繞栢臺。不用蟠桃千歲祝。春來芝草滿園栽。</text>
<title>呈缶广</title>,<text>休說專城養苦遅。先生貧有好容姿。恢張詩律能通性。服食靈芝可禦飢。一郡山靑高枕夕。數家雲白倚筇時。乘流欲問仙源路。樹樹厓桃花未衰。其二洛下梧南再度看。却愁明日發征鞍。孝心虛擬供三鼎。時議何曾借一官。臘月江山上國遠。中州風雪數家寒。古來志士窮能養。陶寫文章且自寬。</text>
<title>壘前韻奉寄</title>,<text>鷄嶽雲霞倚枕看。春雷鳴後卸征鞍。好將詩禮仍傳子。多喜身心不係官。樹杪州烟千嶂夕。雪中梅屋一溪寒。何時細讀幽居作。別抱窮愁得暫寬。其二左海何人不識名。向來心事上天明。故山歸後黃金盡。近體詩中白髮生。林藥欲胎春雪淺。澗魚初躍地雷鳴。高堂西日垂垂下。南國畬田未厭耕。</text>
<title>寄宿沈君錫題贈</title>,<text>客路三州遠。君家一宿奇。看梅廻小燭。煖酒話新詩。郡樹蒼蒼合。天星垂。坐成塵外趣。歸費夢中思。</text>
<title>詠沈君錫閤梅</title>,<text>吾友雙梅樹。花開箇箇新。數枝山雪夜。半月草堂春。獨立空凡卉。淸標似主人。却慚蓬轉客。來染馬頭塵。其二茅屋江山好。梅花雪夕宜。情生重倒後。妙在始開時。點綴烟爲態。嬋娟月更奇。騎驢曾有興。於此可無詩。</text>
<title>贈沈聖休 宜禎</title>,<text>沈子溪邊屋。行人寄宿深。寒空垂檜頂。晴雪落梅心。骨肉常同井。經書不出林。三年南道主。欵曲到如今。</text>
<title>贈金永國 鼎鎭</title>,<text>泗上盈千戶。先來永國廬。淸貧豈俗士。深坐衹經書。山雪垂城細。篝燈出樹踈。論心非造次。應自定交初。</text>
<title>寄希聖</title>,<text>一士亭亭立。三年杳杳思。詩書湖上住。妻子雨中飢。落日靑山隔。秋風黃菊衰。吾曹重友道。霜髮以爲期。其二許爾衆人外。知余芳歲中。淸寒那害道。骯髒遂成翁。臥病東江月。傳書一棹風。玄谿山不淺。耕鑿幾時同。</text>
<title>贈希聖</title>,<text>可笑洪希聖。顚狂到鬢華。有詩那適俗。無地與爲家。薄酒山中雨。歸衫泗上花。慇懃二潭約。縱死葬烟霞。其二巖花欲曙。送子出柴扉。幾疊滄江曲。獨騎黃犢歸。崢嶸東漢氣。歎息一麻衣。且可從吾好。那能無是非。其三洪君不見我愁多。及到逢時奈別何。人去斜陽于勒峽。馬前微雨鳳凰河。十年憂患生華髮。萬事商量有綠簑。近讀羲經疑義在。可能論討數相過。</text>
<title>輓彛甫</title>,<text>龍淵亭上雨垂垂。滿箔春花剪燭時。老去相逢天下士。狂來不數海東詩。周南疾病三年別。漢口江山一塚悲。遙想騷壇舊時侶。新翻挽曲動京師。其二靑楓烟雨望中寒。脉脉歸魂鳥道難。病後秋風生漢水。葬時黃菊滿長安。瓊琚寶唾今誰惜。玉樹淸標不復看。獨有床前舊朱瑟。哀絃十二盡離鸞。</text>
<title>過李和中 之實 文洲幽居信宿賦贈</title>,<text>山家爐火對君時。關外行人欲去遲。重到眞成御車願。相思空誦倚樓詩。狀寒峽勢晴連屋。燈落江濤夜撼籬。久識武陵無咫尺。桃花開後有幽期。其二吾家知在剡溪濱。鞍馬中原又見春。峽勢轉多南下路。鄕書稀附北歸人。窮途奴僕還欺主。老境詞章實誤身。獨與洪厓說懷抱。夜來霜髮滿頭新。其三淅瀝氷霜近歲時。鶴城東畔得歸遅。最居人下那聞道。轉客天南祗有詩。數郡經來多石棧。小村逢處盡松籬。坐看月嶽雲端秀。垂老初爲盡室期。</text>
<title>禹錫自原鄕來題贈</title>,<text>漠漠南湖雪。初來故國人。逢迎疑夢寐。問訊及鄕隣。水繞原忠遠。梅爭鬢髮新。相看歲暮色。俱是病中身。</text>
<title>寧陵十二韻</title>,<text>赤縣歸胡日。靑邱誕聖年。安能事皮幣。直欲掃腥羶。武德乾坤大。文謨日月懸。旄頭枕戈外。碣石按圖前。虎旅行當起。烏號痛忽纏。悲凉五月葬。寂寞九疑連。驪水元歸海。龍門不向燕。玉衣凄夜雨。石馬黯秋烟。獵火遼東塞。行人薊北天。羈縻媿漢策。修攘憶周宣。志士悲歌裏。遺民悵望邊。恭瞻松栢路。白首淚流漣。</text>
<title>贈兪婿 孟煥</title>,<text>戱爲迎送新婿曲以贈。雜以俚調。非謂有古詞曲之遺。而言情叙事。要爲無滯。少年勿笑也。烏帽如蟬翼。綠袍如草色。白鼻尾窣地。馬背高四尺。靑絲雙遊韁。端拱人如玉。威遲到門首。赫舃驚神目。右一解新婦整鞶佩。新婿奉鴈贄。中央陳華簟。細織百福字。彩線循邦俗。玉觴通禮意。人言新婦好。我道新婿美。右二解何以奉嘉客。布衾四五幅。何以饗嘉客。山蔬雜酸綠。品物旣菲薄。堂宇亦陋隘。請君且安留。懽愛在悃愊。右三解君有豫章材。夭條已旖旎。君有荊璧質。黯澹含文理。栽培當及時。磨琢乃爲美。至寶要成器。勖君念終始。右四解五經有源委。百家有華英。涵渟以蓄流。咀嚼以發精。上作聖世需。下爲高門榮。文彩匪徒尙。君子貴明誠。右五解</text>
<title>聖淵自寧陵齋所。專价寄詩。和其韻。</title>,<text>漢寢烟濤上。秦京斗極西。詩應隨地好。名豈與官低。松栢齋居冷。蒹葭遠浦迷。明年春水至。孤棹一相携。</text>
<title>正月十五夜。偕聖淵登神勒寺東臺。翫月。號韻各賦。</title>,<text>濶烟空百尺臺。諸天候月洞門開。氷江一面朣朧上。風檜東邊宛轉來。西海詩人成信宿。今年元夜與徘徊。淸輝冉冉看無厭。直到更殘坐不廻。</text>
<title>到陵齋又賦</title>,<text>象設雙崗儼。祠宮萬木深。微臣灑掃職。精禴歲時心。山雪垂松杪。天星度殿陰。秪應齋沐地。獨許故人尋。</text>
<title>赴陵齋春會</title>,<text>不說祠官薄。留賓寒食初。便身有凈几。滿眼盡奇書。輦路春山秀。齋廚古木踈。明朝花事盛。料理笠巖車。其二客路分靑嶂。齋居隱亂杉。多時同籍草。來日獨歸帆。野水生茅浦。烟花滿笠巖。留連有餘興。別後待情緘。其三辛夷花落杏花開。黃鶴山人駕艇來。老興自成長短詠。淸齋不用淺深盃。內州山水渾如畵。西海衣冠自古才。却恨春芳猶未歇。鵝湖一馬載君廻。其四龍門細雨落燈花。明日城東客路賖。二月浮天皆是海。一身如燕始歸家。詞人骯髒名逾大。官事蕭條鬢欲華。獨有西湖佳麗色。殷勤携向卯君誇。</text>
<title>淸心樓月夜叙別</title>,<text>長林暮色遠萋萋。碧水紅欄望轉迷。老子欲歸三峽外。故人相送二陵西。湖山寄傲春將晩。歌舞留歡月向低。來日蕭條孤棹上。綠簑風雨滿蟾溪。</text>
<title>聖淵將歸覲韓山。折簡邀余。乘舟到神勒寺。聖淵迎候寺樓。共賦。</title>,<text>舟轉靑山口。天低白塔西。烟江看更遠。沙柳到應迷。客有雙陵約。僧同一夜棲。微吟風露下。孤鶴向人啼。</text>
<title>向夕浮舟向神勒寺</title>,<text>蘋花烟浪浴雙鳧。笠澤佳期載玉壺。雨人新蒲鳴一夜。春浮盡檝看西湖。波間送客靑山小。柳外尋僧白塔孤。終日不離雲水上。却疑身世在杭蘓。</text>
<title>送睦幼選 萬中 遊天磨</title>,<text>草衣芒屫似書生。雲外天磨不計程。積雨新添朴生瀑。秋風獨出漢陽城。行逢地主留歌舞。詩遣淵龍識姓名。怊悵竹西今夜會。黃花開盡月輪明。</text>
<title>聖淵夜過社稷直廬。拈韻共賦。</title>,<text>頗似西江上。相過小雪初。客遊今夜好。人事與詩踈。圓月來雙闕。寒山滿直廬。遙懷石井友。獨臥意何如。其二軒車看欲散。相與倚欄干。自有詩中約。無論分外官。雪晴松淅瀝。烟盡月高寒。始信紅塵下。常逢此夜難。其三禁漏聲踈坐寂寥。故人騎馬不辭遙。寒霜欲滿神壇樹。明月應高水閣橋。旅食經時多素髮。詞人無術補淸朝。相看一夜天涯意。叢桂東峯長幾條。</text>
<title>盤松</title>,<text>死榦如鯨骨。崢嶸不肯顚。從來得地勢。無意着春姸。根抱神壇石。枝擎白岳天。祠官爲再拜。宸翰日俱懸。</text>
<title>石井</title>,<text>百丈盈甃水。東韓祭社辰。明王應受福。玄水本通神。仰出施能大。深停汲更新。山禽不敢啄。松色凈爲隣。</text>
<title>聖淵至約幼選不來</title>,<text>雲端雙闕近黃昏。北嶽詩人再扣門。未許一塵隨屐齒。且携孤月坐松根。時名子倚文章重。官事吾因社稷尊。白首放歌傷歲暮。梅花欲落憶中原。其二白嶽寒光幘時。晩來松下有幽期。可言草食供佳客。欲趁梅花試小詩。雙屐不來苔逕合。一燈初掛竹陰移。城南陌北迢迢路。石老相看共爾思。</text>
<title>述懷</title>,<text>華髮務功郞。棲遅社稷傍。出身多口舌。報國有肝腸。寒食家山遠。初花禁苑長。微官分義重。不敢理歸航。</text>
<title>寄聖淵繕工直廬</title>,<text>石上菖蒲別後新。憐君華髮一官貧。能忘北署看明月。不獨南山有故人。地絶軒車堪避俗。廚供魚菜足留賓。扶筇爲候松間逕。白嶽斜陽滿四隣。其二林風終日吹蘿衣。署裏看雲不肯歸。五月杜鵑山木合。萬峯流水吏人稀。何由石北同棲息。久識詩中無是非。早晩西湖尋小艇。菖蒲初綠葦魚肥。</text>
<title>聞聖淵船泊楸島無恙</title>,<text>南溟聲息繡衣傳。拍案聞來喜欲顚。風雨不驚楸子島。文星依舊濟州船。一心忠信寧知海。萬死生全始有天。何日玉墀歸復命。淸明花發禁城烟。</text>
<title>兪婿舜玉就社齋讀書賦贈</title>,<text>負笈非無士。公車久廢書。年應長一日。學要在三餘。署裏靑山滿。燈前白髮踈。常存征邁戒。日月逝川如。</text>
<title>哀李從子陵 崗</title>,<text>脉脉如更見。冥冥終可憐。多悲應作疾。無慾或成仙。南國生芳草。孤墳有杜鵑。那能得抱子。娶婦只經年。其二尙辨相思路。難忘総角時。衆中偏愛我。逢處每求詩。萬事星霜變。浮生草露疑。新墳如在眼。一哭苦無期。</text>
<title>春日。携幼選，韓季心 致沃，魯瞻。遊北嶽。</title>,<text>咫尺元城市。吾曹分外閒。春芳初着樹。北氣盡爲山。詩律踈狂後。仙緣偃息間。林鸎猶未老。似待石翁還。</text>
<title>還到六曹街。幼選分路。拈歸字。</title>,<text>嶽勢行相引。城陰盡是歸。淺深花覆陌。遠近月生衣。身健春遊勝。時淸邊事稀。吾曹荷聖造。祿仕敢言微。</text>
<title>暮春述鄕思</title>,<text>江上帆檣盡北還。獨憐華髮滯秦關。鸎花春惱靑袍士。松桂家貧白鶴山。衹欲循墻一命後。那能載贄五侯間。樓頭坐送孤飛鵠。霄漢迢迢未可攀。</text>
<title>憶幼選</title>,<text>吾老猶爲客。君行不告期。署中惟有睡。松下欲無詩。獨與靑山近。漸看紅藥衰。竹西堪卜夜。歸馬莫敎遲。</text>
<title>小林菴</title>,<text>路劃山腰峻。菴分石脉開。佛身渾玉乳。僧氣半靑苔。大壑隨簷轉。飛濤灑壁來。斜陽明樹杪。更指鍊戎臺。</text>
<title>余東歸。聖淵，幼選諸益。會竹西叙別。</title>,<text>風竹影紛紛。幽期有數君。詩愁向燈下。客食近秋分。鄕國東湖樹。樓臺北嶽雲。深知別後夜。新雁不堪聞。其二客路分南北。雲山望轉賖。低回各垂老。休沐始歸家。圓缺舟中月。稀踈海上花。靑衫染塵色。歸去未堪誇。其三燈火西樓坐寂寥。白頭江海思迢迢。一秋始作乘舟去。二客多憐隔竹招。獨有形骸供老圃。都無絲髮補淸朝。新詞三壘當驪曲。紫閣踈鍾北斗搖。其四秦川萬木欲生凉。路指驪江三峽長。客子舟航多藥餌。故人詩律有輝光。別時楊子生秋水。到日桐花滿故鄕。但許諸公扶日月。無妨一物着滄浪。</text>
<title>和幼選</title>,<text>靑梧一葉暗驚秋。紫閣殘燈照別愁。櫪馬三更對歸客。鳴蟬一路下原州。買山計拙黃金少。獻賦名成白髮稠。獨有慇懃睦員外。夜來相送竹西樓。</text>
<title>竹西共賦</title>,<text>京口棲遅處。多時在竹林。貧家深愛客。詩友盡知音。樓蔭千章木。山鳴百種禽。未須論去住。隨地着身心。其二霜髮尙燈明。迢迢江海情。一官終損志。下士豈論名。風雨歸船少。菰蒲秋水生。剩沾存沒淚。裁札寄原城。其三暎竹菁葱盡北山。小樓無事不淸閒。峰峰雲度花檐逗。樹樹禽窺藥臼還。客日全消詩課裏。仙鄕元着市朝間。脫來烏帽長時臥。忘却顚毛一半斑。</text>
<title>送申執玉 夔相 歸覲</title>,<text>乍起竹林睡。忽聞君遠行。火雲連海澨。鄕樹入蟬鳴。俱是晨昏地。難爲去住情。離家吾亦久。早晩發秦城。</text>
<title>送兪穎老 景柱 歸峽</title>,<text>少小任京國。遠行今可悲。出門非昨日。駐馬且移時。碧嶺無窮極。炎雲盡倒垂。歸期有早晩。好去覔妻兒。</text>
<title>聖淵冐雨至。呼韻共賦。</title>,<text>紫閣冥冥雨。柴門掩竹林。何言千古遠。自有一人尋。塵土文章賤。雲雷劒氣深。未須憐短髮。相照萬重心。其二久滯天涯客。相逢京口廬。奇游負名嶽。孤憤有成書。池黑星生少。蕉鳴雨滴踈。靑衫各衰老。多說在山初。其三三峽連茅浦。東林有草堂。人生苦失意。秋至倍思鄕。盡省身多病。烏紗髮半黃。西城風雨夜。情話向君長。其四鵝湖老子鬢全絲。野態詩狂盡我師。健筆剩能傳百刦。微官休說負明時。烏紗隱几秋凉近。紫閣看棋夜漏遅。城市相逢還一笑。人生合有買山期。其五風掣雲分勢漸微。晩來搖颺不成飛。中天城闕氛初凈。今夜松衫星不稀。騎馬肯嫌泥濺障。閉門偏愛蘚生衣。春臺三洞爭流瀑。來日無妨濯髮歸。</text>
<title>哀傷</title>,<text>有恨皆言外。哀傷遂至今。暗垂歡處淚。獨識病時心。井臼踈螢入。墳山積雨侵。阿誰祭秋夕。官捧有餘金。</text>
<title>共兪秀五 恒柱 拈韻</title>,<text>靜掩城南宅。風楊高復低。故人心獨照。當世路多迷。鶴勢盤難下。秋陰去盡西。鄕書新自峽。穉子有飢啼。其二客裏幽棲紫閣前。淸晨巾服坐翛然。一簾雨霽深深樹。萬井秋生澹澹烟。盡省經營餘篋草相。忘軀殼似林蟬。靑門極目蒹葭水載。去山翁有釣船。</text>
<title>訪聖淵直廬</title>,<text>高林過雨暑初殘。滿井梧桐碧一團。深處樓臺如入定。坐來闤闠忽無端。身名不耻千官下。詩料能添北嶽寒。更有葡萄架上月。鳥歸人定與君看。</text>
<title>竹西宅。與聖淵，秀五共賦。</title>,<text>小會仍孤燭。衰年自百憂。菊花如故國。江月滿歸舟。轉劇秋寒疾。多違水落游。相看各霜鬢。羞被一官留。其二久作同城客。多爲卜夜遊。詩中少人事。燈下似驪州。露菊寒仍馥。天河澹不流。吾曹歲寒 缺。强半買山謀。其三城西竹樹澹無烟。燈盡羈愁共不眠。白髮久爲都下客。靑楓欲落峽中船。可憐簪紱非初服。縱有文章欲暮年。却羡靑坡睦員外。今秋去作朴淵仙。</text>
<title>共秀五。拈唐詩韻。</title>,<text>凉雨過城頭。離人獨倚樓。秦中如萬里。江上是原州。日夕玄蟬響。蒹葭碧水流。風烟非不好。滿目盡鄕愁。其二玲瓏竹樹有淸輝。洞裏房櫳暑氣微。與客平分苔色坐。比隣多乞菊花歸。秋晴南嶽一何凈。日暮衆禽相與飛。難道宦遊同泛梗。已從城市息塵機。其三棋局長松下。蒼蒼改夕陰。獨憐靑嶂色。相視白雲心。鳥下柴門靜。泉鳴薜荔深。瑤徽共山響。不恨少知音。</text>
<title>送蔡侍郞伯䂓 濟恭 宰安岳</title>,<text>暫借籌司重。齊言鼎養榮。孝爲明主識。治自舊都成。海氣浮官閣。榴花滿客程。文章通吏事。到日續西征。</text>
<title>陪駕觀稼西郊</title>,<text>羽衛晨嚴出建明。西城旭日照龍㫌。靑蕪細逐廂軍轉。香稻遙侵帳殿平。萬國民憂忘玉食。三年祿仕媿書生。願將肝血添時雨。普洽春農慰聖情。</text>
<title>騎省書懷</title>,<text>萬物皆歸心境閒。人言郞吏亦仙班。波搖畵燭看紅鯉。雲近烏紗有碧山。踈懶常居新進下。文章欲托古人間。蒹葭一夜生秋水。晩計商量秪是還。其二鳥與白雲翔。魚在玄淵游。微物順其天。動靜各自謀。誰言人最靈。處身多愆尤。苦闕經時務。常懷曠官憂。秋颷日夜集。禁樹生鳴蜩。鄕園曠北望。江漢迅東流。屛營華省裏。達曙步踟躕。其三小少抱幽操。不識門前陌。黃虞邱墳盡。禮樂塗歧錯。欲於神識內。超然造其極。東隣桃實繁。北鄰苽子熟。靑靑園中梅。酸辛觸氣息。私衷與衆異。甘苦循所欲。</text>
<title>臨署中小池</title>,<text>掃開烟柳水容渟。眠鷺跳魚各性情。瀑近三淸應氣脉。天垂列宿更澄明。多時客有瀟湘意。今夜秋生蒲葦聲。東出靑門盡江海。布㠶載我幾時行。</text>
<title>寄聖淵北山旅舍</title>,<text>衆中相見便無言。佳約分明嶽北村。一宦天應敗人意。今年吾不到山門。書來城樹蒼蒼遠。吏散池荷冉冉昏。垂老同憐滯京國。欲歸無計買田園。其二山澤當年海左翁。宦游心事晩誰同。不眠一夜淵魚上。相憶故人山月中。暗逕遙應穿薜荔。新凉忽已着梧桐。他時落落終成恨。家在湖西與嶺東。</text>
<title>送高原督陲權叔紀 以綱</title>,<text>盤鵰颯颯大荒長。八月邊楡葉欲黃。男子要觀塞下勢。風雲猶擁沛中鄕。馬蹄入磧渾穿雪。鷹氣逢秋盡似霜。到日文書休讓尉。知君官是漢仙郞。</text>
<title>題李掌憲丈希朱 之晦 四不齋</title>,<text>匼匝有闤闠。巍峩有城闕。中閉一小屋。先生卧不出。豈直避風雨。復非畏寒熱。平生厭徵逐。素性喜孤潔。有竹來淸風。有池暎明月。有書滿几案。披讀神心豁。日出東西陌。軒車競馳突。世故多變化。物情易傾奪。達士異俗趍。動靜隨時別。堯夫今已沒。此義與誰說。</text>
<title>同秀五夜。訪聖淵。</title>,<text>北洞寒勝雪。泠泠水盡歸。故人同菊老。今夜入山稀。石髮渾圍屋。松根半入衣。商歌振林木。棲鶻欲驚飛。</text>
<title>申戚堯臣 匡堯 自堤上來。住癯川沈戚 汲 家。夜與秀五往會。</title>,<text>依約歲時會。留連朋故情。詩中一夜惜。身外萬鍾輕。殘燭通梅影。幽泉雜雪聲。主人山屋煖。應是慣逢迎。</text>
<title>和而憲寄詩韻</title>,<text>歲欲愁邊盡。人如夢裏過。詩來一夜雪。歸及小梅花。客舍靑衫短。微官白髮斜。懷君灘上隱。雲水渺無涯。</text>
<title>癯川夜集</title>,<text>一會渾宜夜。同人復此亭。新詞盡白雪。少醉欲踈星。山井寒通硯。梅花稍出屛。歡呼向天曙。城角坐來聽。</text>
<title>月夜。訪堯臣不遇。歸路口占。</title>,<text>踈星欲落路漫漫。北陌南街夜轉寒。尋到草堂君不在。梅花獨伴小燈看。其二看盡隣梅萼。橋頭踏雪歸。萬家霜着樹。一路月流衣。宦跡從人愧。詩名抵老微。狂歌入脩竹。棲雀起山扉。</text>
<title>和聖淵却寄</title>,<text>夜盡竹林下。孤懷添鬢華。地雷春不見。城樹雪無涯。久臥燈前病。多歸夢裏家。梅花欲有贈。人在北山遐。</text>
<title>郭南夜話贈安生</title>,<text>難窮聞見外。幾失若人奇。海嶽初歸馬。風塵不染詩。秋花終夜發。山雪與星垂。吾老猶多日。從今詎暫離。</text>
<title>北山聖淵宅共賦</title>,<text>新凉難獨卧。山夜訪君時。末路身爲累。高人跡或悲。洞深雙柳合。門靜數星垂。每到無多語。秪應心自知。其二山北泠泠洞。常時人事稀。雲杉深掛幘。林菊稍盈衣。客意重陽盡。詩名一宦微。何由松桂郡。同日載書歸。</text>
<title>十五夜。携秀五步出水標橋。候聖淵。</title>,<text>步出深深竹。幽期竹外橋。漸看孤月墮。知自北林遙。烟渚連雲凈。霜鍾度水搖。頗如剡江棹。獨赴寺中招。</text>
<title>同秀五。訪聖淵。路上各賦。</title>,<text>芒鞋出深竹。星斗小橋西。磵樹村非遠。雲峯逕屢迷。高人宜獨夜。一鳥共寒栖。應是懸燈待。塒鷄到欲啼。</text>
<title>東歸贈秀五</title>,<text>老作靑袍士。相憐獨有君。同時多感慨。欲別重慇懃。鞍馬迷春草。江山入暮雲。心期俱在遠。不必恨離羣。</text>
<title>臨發贈堯臣</title>,<text>難將薄酒解離愁。四座相看失意秋。鞍馬出門江海濶。獨留殘燭照西樓。</text>
<title>過鐵店</title>,<text>叢林糾結石巃嵸。萬壑風淙似叩鍾。山氣純剛多産鐵。店容深黑盡依松。三時樵採相爲伴。一入輪蹄不可逢。非向明時懷獨往。玆鄕秪合着衰慵。</text>
<title>杯山贈李士會 夏亨</title>,<text>飛鴻零葉共繽紛。川陸蒼茫向夕曛。一馬衝來南郡雪。小齋斜掩萬峰雲。中年衰疾那堪客。半日淹留秪爲君。遙憶鶴城溪畔屋。臘梅春色已三分。</text>
<title>曉發口號</title>,<text>天涯歸計苦差池。萬木氷霜逼歲時。驅馬漸看山不盡。開門獨有月相隨。實憐衰疾今秋劇。頗恠詩名逆旅知。早識龍鍾無補世。當時應學種東菑。</text>
<title>風雪陰城道中</title>,<text>陰州颯沓入層氷。迦葉寒山見碧稜。野態峽容紛闔闢。風威雪勢盡憑凌。病軀不合常騎馬。奇氣猶思獨放鷹。南轉忠原近鄕井。斜陽一路問歸僧。</text>
<title>雪夜訪石原村舍</title>,<text>歸盡漁樵鳥不喧。斷橋流水向黃昏。羣峰入雪渾無路。獨樹生雲忽有村。下馬便應忘客店。留燈似欲照盤飧。依依一宿還餘戀。月落鷄鳴更出門。其二物役妨衰齒。天時逼小寒。道逢知己少。貧欲閉門難。梅柳春猶淺。川原雪未殘。懸燈度遙夜。鄕思集無端。</text>
<title>帶月。偕隣友訪水北酒家呼韻。</title>,<text>江風動衣帶。江月滿柴扉。意氣三盃足。身名一羽微。沙平眠鷺穩。浦暝釣船稀。數子俱康健。未須扶醉歸。</text>
<title>夏日江居卽事</title>,<text>江上茅堂細柳陰。日長烏几但微吟。鸎聲欲老林巒合。麥氣初薰井落深。高枕已忘浮世事。濁醪聊慰暮年心。慇懃寄語樵蘇侶。晨夕休辭隔巷尋。</text>
<title>余以臺職對吏。蒙恩放。與秀五，和空。同集韻。</title>,<text>春水溶溶綠。扁舟自峽州。風波多世患。霄漢少朋遊。旅食黃鸎老。孤吟紫閣幽。非君同卧起。那得瀉羈愁。其二花邊竹外盡高樓。萬井晴暉暖欲流。車馬頓添新貴氣。酒杯難浣遠遊愁。松杉北嶽深書屋。時聖淵丁憂在鄕。 風雨西江杳釣舟。落日凭欄萬重意。鄕書前夜送原州。其三野人巓髮雪繽紛。虛博詩名四海聞。來日帆檣成獨往。故山松桂許誰分。東南峽轉多黃鳥。二十灘流盡白雲。只爲踈狂難適俗。敢言淸世欲離羣。其四抵老猶遙役。經春且上都。主恩論罪薄。官事立身孤。細雨霑黃鳥。斜陽轉綠蕪。淸時獨往恨。芳酒不辭沽。其五楊子新流漲。蒿師催我行。啼鶯滿三峽。微雨出西城。客路隨江遠。離愁倂草生。虛舟似身世。寵辱未應驚。</text>
<title>和樊菴伯䂓韻</title>,<text>學士城西屋。圖書欲滿林。休官雙闕近。養疾百花深。野鶴難爲侶。春天自作陰。名山日在眼。知有尙平心。其二峽門東北大江通。黃鶴歸期芍藥紅。身事久從桑柘隱。宦情全逐水烟空。蒼蒼荻生明月。淅淅蒲㠶掛晩風。只恨雲臺春已晩。仙遊不與故人同。其三歸袖翩然野艇孤。海翁鬚髮一塵無。黃驪水遠行相引。雙鵠天長勢可呼。遊戱從人多翰墨。襟懷出世似氷壺。名山域內尋應遍。筋力今年不用扶。其四黃鶴山中桂樹幽。東歸舴艋一身浮。向來悔作三年宦。老去終爲四郡游。野態氋氃舞風鶴。春毛䙰褷浴波𩿨。出門欲往還霑醉。剩被兪生半日留。</text>
<title>憶聖淵</title>,<text>醉態詩愁我獨知。天涯離別暗生悲。故人上國乘𩣭馬。孝子三霜變鬢絲。北陌樓臺山漠漠。小橋花木雨垂垂。何年更續三淸會。白石春流載酒隨。</text>
<title>憶兪魯瞻 日柱</title>,<text>苫堊能無死。山川更遠遊。殘春結城郡。落日倚門愁。未秉西林燭。空廻久客舟。黃梅開欲盡。芳酒被誰留。</text>
<title>斗尾峽舟中遇雷雨</title>,<text>叢峯十二盡雲屯。積水高瀾陷日昏。慣狎蛟龍船不恐。忽驅雷雨峽爭喧。八方漕稅中通濶。西極朝廷萬古尊。向夕棹歌出浦口。靑山東坼見楊根。</text>
<title>詠土燕</title>,<text>華屋巢非分。江崖穴暫安。烏衣損出入。黃口辰艱難。風雨常時濺。炎洲幾日寒。生成自天意。蛇虺莫相干。</text>
<title>過孤山祠</title>,<text>呑吐朝暉積水中。峽門東望大江通。千峰雨氣侵檣黑。一郡樓容出樹紅。霄漢舊游如隔世。江湖獨往有衰翁。汀蘭欲薦孤山廟。異代心期倘許同。</text>
<title>登丹巖小亭</title>,<text>携到滄洲色。登臨地忽高。欄干枕積石。雲木帶奔濤。老大三公薄。升沉一氣豪。徘徊待明月。獨鵠過船號。己丑冬。蒙恩除黃山丞。黃山濱東萊。窮海界也。風謠氣候。羈旅之懷。登覽之興。古今之感。畧有所述。</text>
<title>馬上口占</title>,<text>衮職曾何補。陲官秖自便。橫騎大宛馬。爛用水衡錢。細雪行廚外。平蕪一盖前。君親俱暮境。回首意茫然。</text>
<title>劒湖</title>,<text>剷盡崎嶇勢。平開㶑灧流。靈源全出嶺。春漑洽通州。白日涵初定。蒼霞散不收。芙蓉未可採。霜滿木蘭舟。</text>
<title>狐峴</title>,<text>千盤下嶺盡。驅馬意初寬。忽地𢥠中坼。爲天劣一團。風湍渾欲怒。石氣頓生寒。官薄猶王事。微軀敢要安。</text>
<title>行近黃山驛</title>,<text>十日關河路始窮。驛亭終與大江通。行廚開站千峰內。候吏迎官萬竹中。客裏氷霜初逼歲。天涯鞍馬半成翁。明時敢有乘桴意。秪喜風光是海東。</text>
<title>閱馬</title>,<text>南關馬種盡龍媒。百隊奔騰蹴雪來。雲錦照回秋日爛。風沙吹盡海門開。化成騋堪歸美。看辨驪黃可道才。獨喜奇游憑逸駟。東窮方丈始應回。</text>
<title>善山道中懷舊</title>,<text>從來傾廈勢難支。獨有貞臣節不移。上國河山歸骨計。本朝心跡掛冠時。金烏積雪埋虛塚。砥柱寒濤繞古祠。更向香娘村下過。春花一曲至今悲。</text>
<title>剪燈</title>,<text>剪燈常到曉。愁劇較絲紛。吏習元難化。方音未始聞。一冬山少雪。南候竹凌雲。莫遣官樽淺。貧陲足一醺。</text>
<title>醉號</title>,<text>新來吏事不妨踈。秪喜心源似水虛。肯向隣州邀妓樂。常捐月捧買詩書。關河雪淺梅花外。驛舍春濃竹葉初。卸却豸冠仍佩綬。閒忙身計較何如。</text>
<title>延香驛別省峴丞蔡士述 弘履</title>,<text>延香驛裏日斜時。馬上逢人是別離。相守異鄕惟有病。獨觀滄海欲無詩。十州路挾江流轉。萬竹陰連嶺雪垂。君到南歸吾尙滯。肯敎重失一春期。</text>
<title>獨夜</title>,<text>燈前雲海逈沉沉。方丈仙山不可尋。一夜有詩題竹遍。今年多病負梅深。淸朝謬獻踈狂策。客宦終違晩暮心。最愛日哦亭上月。照人扶醉獨登臨。</text>
<title>龍湫</title>,<text>嶺勢未及半。洶湧驚神目。安知積石罅。乃有玄湫滀。滲泄通溟渤。噴灑亂雲木。積雨助其勢。轟轕如轉轂。深處不敢窺。人言龍所伏。萬古無變動。神光何沕穆。思量名實間。令我亂心曲。</text>
<title>乘月獨出</title>,<text>醉袖不容扶。狂夫不用隨。欄干上𡾓崚。雲濤下漣漪。月出萬竹中。靑天如琉璃。不臨窮海上。安知此夜奇。獨觀無爭競。虛處少憂疑。儻有孤飛鶴。乘之以東馳。方丈在咫尺。仙人或可期。</text>
<title>向大邱巡營。道中雜述。</title>,<text>雙眼看窮首露天。白雲皁盖共翩翩。吏人夜掃巖廚雪。驛路春生海樹烟。輕槖秪應齎藥餌。淸詩多是賦山川。嶺南樓下滄波月。銅笛橫吹上釣船。</text>
<title>嶺南樓</title>,<text>百度難虛過。歸驂更此樓。古人多翰墨。吾老亦風流。雪淺靑篁。春生白鷺洲。桃花水漲後。盡意弄輕舟。</text>
<title>辰韓</title>,<text>辰韓歷盡更西東。歲色垂窮路不窮。一宦惱心荒政後。半生添病客遊中。飛禽去馬蒼茫遠。細雪寒江泱漭空。歸似抵家陲舘夜。况兼竹葉釀新濃。其二身滯一千里。鄕愁十二時。庭闈別來事。書札報回遅。絶海梅爭發。窮陰雪四垂。何由投印去。選杖日相隨。</text>
<title>留題省峴驛竹裏舘</title>,<text>回看嶺海極迢迢。斜日紅欄坐泬㵳。一宿應添燈下恨。西來如赴竹間招。樓臺入雪千峰冷。京國懷人萬里遙。留寫新詩騎馬去。滿天雲木莽蕭條。</text>
<title>孤雲臺</title>,<text>縹緲孤雲臺。碧海下冥冥。孤雲成仙去。颷馭不爲停。仙骨異凡胎。毓降文昌星。弱齡遊大國。奇氣隘東溟。草檄必破賊。贊籌輒通靈。世運有衰盛。顯晦無定形。却駕孤雲歸。伽倻萬疊靑。高臺有明月。脩竹風泠泠。爲我廻鸞驂。一笑授丹經。</text>
<title>散步</title>,<text>文簿全稀印蝕苔。夜閒三繞小庭梅。月高山木扶踈立。烟盡樓臺寂寞開。一宦久爲東海客。今年尙阻北書來。遙知雙闕雲霄上。近侍仙官聽漏迴。</text>
<title>海上。懷聖淵，幼選。</title>,<text>千重海嶽鬱崔嵬。天許微官管領迴。騎鶴終尋浮石寺。逢人先問沒雲臺。新年竹葉酒初熟。一夜山桃花盡開。可道此間無二子。相思欲遣鳥啣來。</text>
<title>雙忠祠</title>,<text>朝暮知城陷。空拳赴賊中。雙忠夷夏聳。一死遠廵同。蕉荔祠堂肅。鬚眉繪像䧺。千秋湧海日。赫赫見丹衷。</text>
<title>松潭院</title>,<text>草野英豪事。多從履變知。昏朝獨有毋。白刃不爲夷。生長村墟在。恩褒廟額垂。無端異代感。一擬薦江蘺。</text>
<title>和題雙碧樓</title>,<text>來倚紅欄漭渺邊。風流更藉使君贒。白雲千嶂渾連海。灝氣三時欲化仙。撫劒塵淸日本國。題詩花滿斗南天。竹光波影漣漪地。安得移家種薄田。</text>
<title>雜謠</title>,<text>神魚山色滿空靑。神魚山下水冥冥。齊到三郞紅鯉舶。竹間籬落一時腥。其二三郞浦口水連天。九尾巖邊百尺淵。除非九尾三郞釣。細鎖魚鰕不直錢。其三淸酤盈榼彘頭肥。山頂神壇祭馬歸。今歲黃山三品馬。雙轎駄背去如飛。其四橫騎馴虎英童來。山木怒號山雪開。二月人家齊設祭。鷄猪稻豆摠無灾。氓俗傳。吏名英童者。有神力。常騎虎赴衙。死爲靈。祭則有驗。其五出水稚苗半膝餘。渚田四月多泥淤。五指揮來能去草。黃山農器不須鋤。其六梁州水勢高於馬。水溢梁州不見野。田夫泣說去年秋。一畒秖收蒿一把。</text>
<title>日哦亭卽事</title>,<text>靈鷲峯陰倒玉壺。酒醒筦簟日初晡。一村井落深深竹。古驛樓臺澹澹湖。草色暖回坡犢睡。櫓聲搖過渚禽呼。不辭宦跡來千里。關外江山內地無。</text>
<title>駐陣巖</title>,<text>殲盡狂蠻振旅時。梁州城外擁㫌旗。遂令藩服山河奠。應是皇恩婦孺知。雲海常通輸欵舶。春苔不蝕頌功碑。請看燕薊渾腥祲。空使英䧺撫劒悲。</text>
<title>雨中</title>,<text>客愁終日睡。春雨又淋淋。竹外遙山暗。天涯積水深。剩添傷濕病。多减賞花心。海國催耕作。懸燈憶故林。</text>
<title>宿山家</title>,<text>石上孤村在。靑山亂不分。踈籬帶春水。一燭照峰雲。坐欲忘人事。行疑入鹿羣。明朝官路出。塵土莽紛紛。</text>
<title>輓藥隱許公</title>,<text>江上千峰綠滿空。薜蘿栖息一仙翁。掃除機事耕雲外。逃遁身名賣藥中。小艇杯觴如昨日。曲欄花卉又春風。記齋文就憑誰定。淚滴滄溟苦竹叢。</text>
<title>奉御降香祝。祭伽倻津龍神。</title>,<text>玄潭一面暎簾櫳。半夜心香水府通。牲幣三時崇祀典。雲雷萬古擅神功。潛光秪在冥濛內。吹息如聞沕穆中。誠德我王同聖祖。始終靈報佇年豐。</text>
<title>寄鄭士宗</title>,<text>一宦留人絶海濱。書來千里墨猶新。兩家喪患同催老。三歲分離幾損神。古驛水生叢竹雨。孤村花發義林春。縱敎重作樽前會。觸眼空悲刦後塵。</text>
<title>浮舟至臨鏡寺。登孤雲臺。</title>,<text>滄流欲半忽高臺。振袂登臨積氣來。檜頂僧看瀑布立。潮頭㠶蹴峽門開。林巒二月多啼鳥。石棧東風盡落梅。惆悵孤雲仙不見。蘭舟空載夕陽廻。</text>
<title>西墻梅樹。二月始着花。荒僻可憐。</title>,<text>靑枝的歷出籬橫。偶到西階眼忽驚。萬里爲誰矜絶艶。一春隨分着踈英。淋灕苦雨多時濕。依約幽篁數朶明。難得淸狂人似我。縱敎攀折亦風情。</text>
<title>普雲菴能上人見訪。賦贈。</title>,<text>海上多名刹。眞僧或叩門。出家年齒早。傳鉢祖師尊。松雲法孫。 嶽色春隨錫。松聲晩在軒。觀心有妙訣。一擬入山論。</text>
<title>日哦亭雜題</title>,<text>試說南郵倩客聽。三時醉枕日哦亭。鳴禽海曲春多恠。卧樹山根老盡靈。吏隱白雲僧牒凈。市來紅鯉賈船腥。乘流欲向蓬壺去。二月烟濤草較靑。其二三日扶頭醉。紅亭試脚登。山光晴後綠。湖水晩來澄。間欲調雲鶴。詩多寄嶽僧。優蒙上官恕。職事老無能。其三漸省身外事。行止有高天。懶拙多留牒。方便少改絃。雪晴山寺約。春日竹林眠。人說孤雲後。郵官卽是仙。其四宦豈嗟三黜。狂應眇二豪。新春梅繞燭。細雨酒通槽。海上仙山近。人間吏道高。民淳詞訟簡。簿牒可言勞。偕方伯李仲浩 瀰 春廵沿途。唱酬錄若干篇。</text>
<title>次遊玉山書院韻</title>,<text>先生祠屋澗之濆。脩竹高杉不染氛。當日行藏皆本道。一身夷險豈忘君。疏經舊草兼山秘。講學幽棲與鶴分。㫌節觀風宜此地。秪今絃誦自成羣。</text>
<title>鷄林舘。次板上韻。</title>,<text>莽莽鷄林色。登臨雨欲來。身隨春省至。目極斗南迴。流水新羅遠。荒陵杜宇哀。山河不盡感。斜日滿空臺。</text>
<title>盤龜</title>,<text>百轉春山勢不開。水流滙處忽高臺。雲容常與眞僧定。花片應隨遠客來。亭似翬飛無地着。巖成龜結自天裁。紅埃觸盡初仙境。騎吹前林且莫催。</text>
<title>重到通度寺</title>,<text>頗恨靈山歷未窮。歸驂更到白雲中。開連數夜花相暎。飛灑新晴瀑轉雄。一宦優閒期入社。上人珍重與談空。蒲團坐覺踈鍾晩。洞口松陰繞梵宮。</text>
<title>向東萊道述</title>,<text>南維行欲盡。叱馭更東溟。暎日餘霞紫。浮天積氣靑。邊城看池勢。蠻俗識王靈。馬首虛懸劒。時淸不起鯨。</text>
<title>次蓬萊舘板上韻</title>,<text>千里蓬萊舘。邊陰不見端。羈愁欲寒食。形役爲微官。枕席雲濤盪。州城花鳥闌。誰言三島近。採藥古今難。</text>
<title>海雲臺分韻。得鳴字。</title>,<text>凌空片嶼欲欹傾。坐壓層溟了不驚。積處生瀾非吼怒。蒸時爲雨本澄淸。春巡皷角黿鼉靜。水卒艨衝組練明。未殺狂蠻頭半皓。湛盧腰下作龍鳴。</text>
<title>沒雲臺觀海</title>,<text>百谷歸輸盡在東。縱觀滄海一何雄。三時日盪鰲身上。萬國星分鏡面中。天地茫然方見小。山河於此忽成空。尋眞不借燕齊士。拍拍樓船有順風。</text>
<title>次嶺南樓板上韻</title>,<text>鞍馬東窮海上天。歸途更倚嶺樓前。百年城郭昇平後。中夜江山皷吹邊。寺壓鏡光聞一磬。櫂迷篁影見孤烟。登臨三度猶餘戀。坐到明星落綺筵。</text>
<title>野望臺</title>,<text>海勢多奇變。須看面面殊。春波暎林麓。客意似江湖。小艇閒堪畵。遙峰淡欲無。坐來成羽化。是處亦蓬壺。</text>
<title>値雨</title>,<text>誤與蛟龍狎。歸鞍怪雨隨。黑疑驅自海。明或暎如絲。雲氣爭犇屬。山花盡倒垂。老夫狂轉甚。霑濕不妨詩。</text>
<title>客夜望嶺南樓</title>,<text>欲上高樓去。欄干望轉奇。淸鍾如昨夜。圓月已多時。意與江山會。身惟酒榼隨。向來歌吹地。終是不宜詩。</text>
<title>自東海歸書懷</title>,<text>一旬遊遍十洲天。自擬鬚眉半作仙。不費丹砂成九轉。秖疑棋局閱千年。留人笙鶴滄溟濶。出洞瑤花細雨連。歸後幽篁山月夜。滿身衣劒盡泠然。</text>
<title>奉寄廵相</title>,<text>東窮析木古來難。敢恨邊城滯一官。雲黑龍池尋寺遠。天晴鰲海倚帆寒。不嫌野態顚狂劇。常荷詩筵禮數寬。㫌節杳然身獨返。矗樓風月未同看。</text>
<title>歸田</title>,<text>投紱已衰鬢。歸田多好顔。霜眉如海鶴。墨葛寫雲山。晩計偏謀醉。窮居剩得閒。琴書猶爽氣。新自十洲還。其二簷帽蕭蕭老柳前。溪山深處寄殘年。烟波半浸垂綸石。秋雨初收種黍田。宦跡南蠻霜鬢白。歸棲一室道機玄。朝來添得幽居趣。新寫商顔綺皓仙。</text>
<title>贈西隣</title>,<text>老去多奇事。風流有數君。杯觴叢菊雨。衣袂遠峯雲。一路皆秋水。西林稍夕曛。踈燈今夜趣。强半是論文。</text>
<title>到西隣醉賦</title>,<text>徵逐林園晩有君。不須垂老恨離羣。詩壇剩許風烟割。身計相容井落分。秫酒杯添幽澗水。菊花籬濕數峰雲。歲寒閉戶還成趣。山外喧囂詎可聞。其二林園濁酒在。吾道未應低。分点湖山半。穿來老柳西。朋遊身尙健。塵世路全迷。雙鬢從他換。一枝猶可棲。其三搖落已秋事。低徊仍暮途。寒山僧逕遠。零葉水村孤。酒態何踈濶。身名似有無。斜陽理釣艇。如雪邊蘆。</text>
<title>秋日浮舟楊湖</title>,<text>楓林如畫峽門開。浦口秋山滿眼來。漁艇遠隨鳧雁去。角巾斜揷菊花廻。相看意氣詩雙袖。自倚風流酒一盃。泝盡西湖有餘興。斜陽更欲向蟾㙜。</text>
<title>秋日卽事。簡東鄰。</title>,<text>秋原曠無際。落日下蒼蒼。露氣生池樹。虫聲繞草堂。隣分山水侶。身老稻魚鄕。倚杖悠然立。寒花滿袖香。其二小酌無虛日。浮生欲暮年。繞人渾菊樹。分鶴與林泉。狂劇看山舞。閒多選石眠。休言身計拙。管領盡風烟。其三秋來杞菊爛朝暉。旅寓生涯未覺非。一架圖書藏有屋。東峰薜荔製爲衣。山嵐滴滴看松立。溪雨蕭蕭捲釣歸。却喜幽居分水石。兩翁相對澹忘機。</text>
<title>送趙友子長 胤源 向湖中</title>,<text>秋天渺無際。一馬欲何之。路繞西湖細。霜含萬木悲。衰年頻送客。隣社忽無詩。九日山籬菊。花開與爾期。其二歲暮西征路。山川遠間之。客衣生白露。書幌閉多時。天入平湖凈。人隨獨鴈遲。知君愼行李。贈語不須䂓。</text>
<title>東隣共賦</title>,<text>溪光澄似鏡。照此一茅廬。夕鳥下松檜。秋山當里閭。林棲同野鹿。日課有農書。自笑慵成癖。人疑隱遁如。</text>
<title>和西隣</title>,<text>凉風日夕至。蕭颯動衰顔。古木全圍屋。寒江半浸山。病爲淸世棄。歸是老農閒。倚杖柴門外。翩翩夕鳥還。其二雨後溪山靜。新凉滿薜蘿。罷官諳世態。垂老惜年華。月影兼池凈。松聲入夜多。比鄰幸同趣。分賞半籬花。其三濩落歸山意。天寒鵜鴂鳴。時淸焚諫草。身老損詩聲。常痼烟霞疾。彌深薜荔情。從來難止酒。興劇不停觥。其四了無書札抵京城。當世誰知海左生。新補菊籬添野趣。每携棋局入松聲。淸詞多是談山水。濁酒從來養性情。萬事閉門漫不省。極知身外摠浮名。其五老態如黃鶴。新衣製碧蘿。有詩題磵竹。無夢到京華。井落秋蟲集。茅茨夜雨多。衰年妨細讀。雙眼已玄花。</text>
<title>和寄東鄰七夕詩韻</title>,<text>蕭蕭秋意井梧殘。靈匹今宵更卜歡。雙淚幷隨踈雨滴。一年相望絳河寒。逢塲有限終應別。湛樂無灾古所難。鵲影鷄聲正愁殺。起看晨旭湧金盤。</text>
<title>疊前韻</title>,<text>今年齒髮半凋殘。隨分杯觴强作懽。垂老漸知詩律細。休官頗似布衣寒。江湖滿地歸船少。風雨連天出戶難。誰道生涯秋後薄。摘來杞菊爛盈盤。</text>
<title>酒後寫懷</title>,<text>巾舃穿林逕。寒天度數鴻。小齋山月下。暗水菊花中。隣巷逢迎慣。詩筵意態同。眼前皆勝事。老去有淳風。</text>
<title>西江晩眺</title>,<text>桑柘臨寒渚。籬邊盡日舟。江山自虛曠。𩿨鳥與淹留。釣初霑雪。蘆田已歷秋。今年更蕭索。多病廢登樓。</text>
<title>遊鳳栖菴</title>,<text>招提一路入松陰。滿地烟霞凈道心。少日藏書餘石室。高秋携客更雲林。坐來鳥逐淸鍾下。定後僧臨積水深。夜剪香燈羣動息。繞牀雙磵盡鳴琴。其二曉起巖邊寺。寒山盡翠微。僧臨一水送。客繞數峰歸。磵鹿深猶睡。林禽懶不飛。烟霞遂初服。秋滿薜蘿衣。其三滿眼秋江散綺霞。夕陽雲磴繞林斜。輕橈衝起雙鳧隊。醉袖携歸數菊花。淸世漁樵同野老。白頭眠食半禪家。但敎筋力年年健。不說名山道路賖。</text>
<title>送人之京師</title>,<text>扶病送君發。津亭楊柳斜。老人難作別。春水更無涯。漠漠舟中雨。冥冥峽口花。懸知西到日。詞賦滿京華。</text>
<title>隣家醉筆</title>,<text>老子新年興。招邀酒所頻。農桑應占曆。軒冕不關人。細雨通三夜。春流響四隣。芳菲稍欲動。山氣已薰身。</text>
<title>偶題</title>,<text>氷雪欄干歲欲窮。東山歸着一衰翁。詩書未了奔忙後。形殼全消疾病中。尙有肝腸憂社稷。每憑杯酒傲侯公。天機衮衮還春事。澤國前宵有早鴻。</text>
<title>[序]</title>,<text>辛卯三月。余以天官郞。被嚴譴。謫咸鏡之甲山。甲去京師千餘里。盖窮北也。時李尙書 最中。亦以天官長。同謫此地。是年七月。余蒙宥還。李亦尋宥。凡所賦道途往還。詩若干篇。與李唱酬若干篇。而唱酬詩。則無論古詩律絶。皆次前人集中韻。故意澁牽强。詞多厖卛。然要之。懷親戀闕。佗傺無聊之思。皆發於此。故傡爲襍錄。以備後覽。余少時常夢得一聯云。南飛鴻雁連霜雪。北去山川盡羯夷。甲山舊號卽夷山。而北候早寒。余歸時嶺上有霜雪。盖詩爲讖。而北謫有前定也已。</text>
<title>咸興</title>,<text>興王壯蹟說岐豐。形勝爭如此地雄。西北氣鐘神聖後。關防疆拓羯夷中。邊山遠色浮天綠。眞殿祥光抱日紅。回首漢都龍虎勢。三韓基業奠無窮。</text>
<title>高原</title>,<text>銀海漫漫夕照舂。高原一路馬蹄慵。鏟空疊嶺天容遠。鋪却靑蕪野態濃。關塞百年無雜種。耕桑萬里盡春農。山川漸近興王地。直北祥雲盪作龍。</text>
<title>洪原</title>,<text>沙上松林驛道斜。北來徒御已天涯。邊城黑動時時海。深磧紅開往往花。廚剝熊羆看獵戶。港排笭箵識漁家。東風萬里孤臣淚。落盡關山日暮笳。</text>
<title>北靑</title>,<text>迤隴坂接春陰。笛裏羈愁不可禁。蟠盡華夷長白大。射歸熊虎北靑深。千年肅愼餘沉鏃。六鎭商胡半鬻蔘。邊塞時淸無警急。白頭虛負勒燕心。</text>
<title>登厚峙嶺</title>,<text>咸鐵難爲大。於玆始動人。中天蟠氣脉。微雪暎嶙峋。地利元防羯。風烟不接秦。淸時控禦策。一擬獻重宸。其二三甲高山滿地橫。塞天斜日半邊明。層巓黑栢鷹生子。積雪陰崖虎養精。謫路終應窮北紀。春風疑不到長城。白頭雙涕憑危棧。西極浮雲萬里征。其三去去常關嶺。夤緣萬棘中。風沙終日暗。人馬與天通。恩譴寧憂死。愆尤秪省躬。庭闈寬譬札。昨夜附南鴻。</text>
<title>崔君範重以金吾郞謫三水。與余偕至甲山送別。</title>,<text>離家一月鬢全華。馬上開殘鐵嶺花。共說邊城來已盡。送君三水更天涯。</text>
<title>述族愁</title>,<text>羌笛聲中白髮長。春明一出便窮荒。邊氓似有穹廬氣。降謫誰知列宿郞。天盖一州皆朔野。花開三月雜氷霜。隴頭吟罷添愁思。雁嶺蒼蒼欲夕陽。其二樓頭萬嶺黑嶙峋。始覺來爲極北人。魂夢欲歸迷向背。僕夫相守轉情親。烽傳關隴無虛夜。城擁風沙不似春。近侍十年恩未報。端知薄譴荷深仁。其三客身誠易衰。一日鬢千絲。邊酒不能醉。鸎花何太遅。隨人有五鬼。遠地似三危。莫遣登高去。茫茫恐作悲。其四王化元無外。提封抵此窮。皮毛人似狄。弓馬俗爲䧺。天盡先春上。江分太白中。短衣看射虎。白草漭連空。</text>
<title>鐵嶺歌</title>,<text>君不見鐵嶺萬仞如積鐵。勢壓北紀何嶄嶻。下坼大壑蓄雲雷。上蟠靑冥避日月。肩輿飛出黃鵠上。二十四郡來莽宕。鯨伏重溟波欲纖。龍興舊沛雲猶盪。憶昔三韓草昧辰。天假雜種相君民。山川淪沒肅愼氏。草木腥穢生女眞。聖祖神武張天綱。驅駕列缺開窮荒。皮服六鎭通冠冕。烽烟萬里歸耕桑。長白以南皆按堵。二百年來無戰皷。蔘商秪在分水界。獵胡不渡鴨江滸。小臣罪大蒙恩貸。謫路猶許觀邊塞。尙有旄頭揚光恠。恨不燕山一椎碎。拊劒長歌倚天梯。氣與鐵嶺爭碨磊。</text>
<title>述懷</title>,<text>天地夷州遠。塵沙鐵嶺長。山川歷䍪羯。氣候錯陰陽。渤海提封浸。炎天雨雪滂。楡條風颯沓。磧色日曛黃。勁氣生鵰鶚。邊聲雜虎狼。三韓有荒蔡。萬里接戎羌。遠惡誠如此。流離意更傷。聖朝蒙記錄。官事積愆殃。謬握霜臺簡。虛叨錦帳郞。絲毫補何有。鈇鑕分應當。薄譴雷霆貸。微軀飮食良。殊方重侍從。大漠騁文章。勑勒歌悲壯。葡萄酒洌香。有時瞻北極。無札報高堂。渺渺龍墀日。蕭蕭鶴髮霜。君親各遅暮。歲月損肝腸。往昔憂邊境。經過瞰虜障。廟謨深可仗。夷性猾無常。上策非笞背。重關可扼吭。穹廬分嶺外。獵火豆江傍。腰下蟊弧動。天狼莫放光。</text>
<title>遣悶</title>,<text>啼送春鶯寂寞邊。閉門淸晝秪昏眠。支離路盡如歸日。疾病身存始信天。深黑城根應峽水。孤靑杉頂是畬烟。蟠空鐵嶺無窮極。倚壘鄕書苦未傳。</text>
<title>捕貂歎</title>,<text>小寒有綿絮。大寒有狐貉。綿絮以種給。狐貉亦易獲。安用北貂皮。令人死巨壑。淺則是三甲。深則迺長白。氷雪浩無際。玄陰之所宅。貂出細如絲。貂入無留跡。機巧耗心神。暴露傷肌革。往往雪崩壓。饑凍出無力。萬死一貂尾。價布三十尺。南商滿載歸。千金辦京國。輕颷颭錦幕。微霰粘繡屋。椒酒生耳熱。獸炭紅翕爀。一裘聯百貂。毛理綠如織。渾身擁春煦。勢欲敵顓頊。請君少商量。遠覽非在目。但見着貂美。安知捕貂惡。北地自有土。有土亦有粟。細利忘其本。趍死不自覺。君子有禮度。民志無淫僻。御衣不厭澣。稽首仰儉德。</text>
<title>北謠雜曲</title>,<text>山頂有周遭。山腰有菑畬。生理實可喜。邊防毋或踈。其二𥦔空自太始。黝黑入無窮。江濤盪其外。畏與蛟龍通。其三朝登藏甲城。暮上威遠樓。邊山鬱以紆。白草寒颼颼。其四澐澐虛川水。下連鴨江碧。鴨江盛繁華。倘有南來客。其五南妓衣如花。北妓色勝雪。纖歌變勑勒。撼落關山月。其六北牛健如虎。飼之不用糓。亭午載耟歸。耕盡邊山綠。其七刈麥自滿篝。穫粟自盈室。却嫌香稻飯。脂多生腹疾。其八淺泥濺人裾。深泥沒馬腹。艱哉黃水源。五里十汨。其九黃土塗樺皮。蔓草上蒙密。萬屋相鱗次。分明是甌脫。其十築屋周四角。烟生屋中央。飮食連溲浡。牛豕居其傍。其十一四山森似束。皆是黑杉樹。回颷一𥳽盪。中作驚雷吼。其十二北方地之脊。山氣常栗烈。强着四月花。無花不被雪。其十三甲州四山鎭。大抵皆近邊。惠山最愁殺。隔水是胡烟。其十四掛弓亭上朔風高。藏甲城頭吼怒濤。但使封疆窮六鎭。三韓不信有英豪。其十五飛雪漫漫三月天。氈裘遺俗秪今傳。人家盡養長毛犬。不用艱難種木綿。其十六山麻細布勝鸎黃。割下機頭似割腸。去作南娼身上着。北方織婦還無裳。其十七長白靈蔘一種春。玉脂瓊液毓氳氤。縱然說是長生藥。纔涉胡山便死人。</text>
<title>春娘詞</title>,<text>芙蕖生淤泥。不受淤泥濁。春娘本寒微。秉性始良玉。十五事夫婿。夫婿百夫特。餉兒隴水鯉。駄兒邊山騄。三綠魚鎭草。恩愛一何篤。人事有離合。信誓銘心曲。兒身譬葛花。百結附喬木。回風忽𥳽盪。葛花易零落。性命安所惜。禮義貴勿瀆。臨絶開篋笥。夫婿書一束。上悲斷根蓮。下願雙飛鵠。置兒胸臆中。抱歸黃壤讀。</text>
<title>十一首</title>,<text>山澤相疏泄。源流無停儲。安知北嶺水。不通南江魚。我欲捉其魚。寄此千行書。書封滴淚痕。書中意何如。高堂有老親。游子萬里餘。其二北方生神駒。靑駹及烏驪。雙目挾明鏡。碧玉爲其蹄。𨁂蹀當朔風。意欲無月氐。聖代息征戰。塞田皆鋤犂。願充十二閑。步驟叶采齊。閶闔邈以脩。仰秣徒酸嘶。其三人言甲山惡。我道甲山佳。城郭挾流水。邑里蔭靑槐。讌客紅𣰽毺。作使花艶娃。敕廚炮蒼鹿。薦盤膾金鮭。奈何遠游人。惻惻多悲懷。其四暮上藏甲城。邊風千里來。列鎭何䧺壯。蒼然幽朔開。䍪羯今淪滅。完顔安在哉。麋鹿遊荒壘。甌脫爲草萊。撫劒西北望。燕山若可摧。其五發卒圍禽獸。駪駪合百隊。下澤列削格。上崗攢矛鐓。𪃩鵠羽毛摧。熊豹皮肉碎。一發連數十。歸鞍懸礧礧。哀哉彼蒼鹿。深林本自在。孔雀以尾灾。麝香以臍悔。不自藏其茸。安得免鼎鼐。其六往者不可追。來者安得親。人命非松栢。飄忽若微塵。白山有靈蔘。精氣毓氳氤。大根如嬰孩。肌膚燦白銀。一食顔髮好。延壽十千春。聊欲觀運化。非爲艶仙眞。其七北靑何杳冥。魑魅與爲羣。貞臣此淪逝。草木襲淸芬。峩峩鐵嶺上。秪今有歸雲。歌曲播餘響。感激不可聞。其八整駕到咸關。言觀國北門。龍江挾羣嶺。浩蕩元氣奔。赫赫我王業。於此實發源。金尺膺駿命。漢都一統尊。美哉豐沛鄕。枌楡鬱以繁。匪直山河固。諒由德化敦。其九北海最幽怪。百寶之所蟠。明珠毓神彩。蚌腹大於盤。珊瑚四五尺。火齊錯木蘭。乖龍不敢呑。海月爲之寒。可充君子珮。步趍鳴珊珊。光輝歷十乘。殊價傾邯鄲。此物豈不珍。採取誠獨難。其十有草名地盆。結實何斑斑。其味雜甘酸。細瑣不足刪。窃慕野芹誠。置之懷袖間。靑紅日以改。空令我涕潸。其十一矯矯北嶺鷹。迺生高杉巓。羽翮纔脫鷇。勁氣磨蒼烟。左顧雄雉驚。右眄驕兎顚。倉卒不自備。罻羅來相纏。出入臂鞲間。豢養移其天。奇材適身纍。善獵爲人憐。不見蓬蒿鷃。飮啄得自然。</text>
<title>黃昏</title>,<text>邊山忽忽近黃昏。歸馬棲烏自一村。杉頂屯雲初擊柝。樺皮怪雨獨關門。三春多病憐羈旅。萬里還家有夢魂。明日短衣看獵虎。掛弓亭外盡荒原。</text>
<title>登八角亭</title>,<text>城上紅亭結搆奇。欄干八面勢參差。坐來太極虛中處。神契包羲畫罫時。鳥過雲生多態度。日光花影巧推移。詠歸似有雩壇興。咫尺絃歌是聖祠。</text>
<title>與李尙書。次唐宋人集及東人集詩各體韻。課日賦詠。長短錯互。興寄雜出。無題目可區分。故隨所作先後。以數爲次。聯屬以錄爾。</title>,<text>嚴譴還同日。窮荒更比隣。歸愁說遙夜。旅食餞殘春。望極南天鴈。來稀故國人。相看雙鬢色。應傡雪華新。其二北紀山川壯。淸時郡國多。人烟半沙磧。鯨海少風波。荒服投身遠。關防縱目過。春來邊酒綠。不醉奈愁何。其三居是山戎近。來應朔氣俱。衰容㤼看鏡。離恨强傾壺。烽火三邊靜。行裝萬里孤。層樓時一望。西極渺神都。其四客路盤爲嶺。坤倪盡是溟。終緣愚獲罪。秪有影隨形。深淺重關雪。縱橫北斗星。艱難驗心力。行止信靑冥。其五流竄未爲灾。軒騰未爲利。乘化以委蛇。安得容私智。微軀幸自葆。定力粗可試。愆尤荷聖慈。冲曠寡心累。邊雪無多白。關楡有餘翠。淺斟聊養性。菲詞頗遣意。頹然卧窮荒。身外欲無事。願化冥飛鵠。羽翮凌風駛。其六提封欲盡但靑天。朔氣茫茫不見邊。壤窄菑畬耕嶺脊。城荒草木染烽烟。孤臣鬢傡春謝。南國書稀一紙傳。薄酒殘編難遣憫。秪應長日帖床眠。其七客久漸忘返。山川未覺遠。窮磧有蝸廬。荒年辦麤飯。閉戶學逃禪。兀坐對書卷。宅心常欲泰。遭運諒匪蹇。頗覺進道健。神氣不脆軟。三黜應知愆。一念惟向善。欲問處坎義。包犧今已緬。俯仰覽時物。關山春雪淺。申章叙幽抱。恬愉以自遣。其八江嶂盤紆江木踈。鶴城西畔是吾廬。東風吹送邊山夢。閱盡藤床數帙書。其九危堞掀驚瀨。踈籬帶亂峯。迷離屋巓草。强作春芳濃。其十客恨繁飛絮。流光迅下灘。踈慵終是罪。行路古來難。北塞通南險。春衣入夏寒。明時同竄謫。絶域强盃盤。邊酒酸難醉。胡笳咽不懽。懸懸宸極戀。相視動深歎。其十一迅湍叢嶺互霏微。衰疾關門了日暉。靑草訝從陰磧出。玄禽看似故園飛。分當地紀窮邊竄。身或雷威霽後歸。一任升沉無妄筭。向來元不設心機。其十二心緖荒難理。籤書散不收。决雲飛羡鵠。眠草懶如牛。華髮已無數。芳辰那可留。懸知歸後計。林壑不辭幽。其十三多時愁似海。漭泱欲何憑。杉雨深垂屋。蛟雷夜繞燈。撫躬三有省。酬世百無能。漸覺拋書帙。春來舊病仍。其十四到輒忘其坐。城陰宛轉移。江蒲舒葉後。山鼠𣰇毛時。善祝惟無疾。遙懷或有詩。微醺堪養性。聊復細傾巵。其十五旅舍今隣並。官曹舊屬聯。雙鞋不時到。一榻詎容懸。髭或前年勝。詩同塞月圓。還嫌蘇學士。南謫謾逃禪。其十六滿郭夷山色。蒼蒼欲上裾。羯墟沉鏃在。麗蹟梵宮餘。林燕經寒乳。崖花入夏舒。關防憑廟筭。淸世未應踈。其十七勿問我爲誰。本是悠悠者。偃息迺山野。艶羡非裘馬。順命知分足。制心欲寡過。遇醉破伊鬱。籬文吐爾雅。俛仰千古上。齟齬百僚下。無計占鷦巢。有罪來鵩舍。邊山春犖确。隴水日鳴瀉。鬢殘那着梳。腰减不滿把。秪合自夷然。端知非病也。新詞作塞曲。意致何脫灑。其十八偶到非機事。相看終日閒。幽花通屐逕。踈雨暎簾山。自在氛囂外。何妨沙塞間。歸禽如有意。荊戶不須關。其十九愁劇棼絲坐似牢。盤鵰欲下萬杉號。經春樹坼花心澁。極北城臨地脊高。近侍十年初去國。悲歌九疊盡成騷。謫居非比涪江惡。髭髮還羞點白毛。其二十北來囊劒似虬鳴。孤憤爲虹朔野橫。禹跡地從分水蹙。旄頭星犯半天明。未聞一鏃加驕虜。虛說三韓有義聲。皮骨欲枯誇膽畧。傍人應笑老書生。其二十一絶域來如約。門連小郭西。有文同賦鵩。留酒到棲鷄。疊嶂渾圍屋。荒籬半浸溪。相看說歸夢。嶺路未全迷。其二十二雙鬢蕭踈血肉乾。泠泠苦操似南冠。北堂可耐晨昏曠。內院纔傳問候安。嶺氣爲雲常不散。春芳經雨欲全闌。邊鴻過盡鄕書斷。强酌葡萄詎是懽。其二十三小屋書籤整。他鄕枕簟安。心中物不累。眼下事無難。柳波淘凈。炎雲雨掃寒。邊山今夜月。秪許與君看。其二十四塞下形便歷覽知。三春謫恨可言遅。地臨鱷海常虞警。天許夷山始有詩。深磧虎歸吹角後。黃雲鵰下閉門時。胸中已了金城畵。皓首論邊未覺癡。其二十五五嶺連天獨鳥廻。甲州城是望鄕臺。斜陽目極茫茫磧。聽盡哀笳不下來。其二十六朝來一雨洗炎空。滿郡蒼杉淅淅風。詩草不收霑小醉。科頭高卧水聲中。其二十七萬疊鄕程漭不分。孤城一半斂斜曛。客愁添似茸茸草。邊色浮爲黯黯雲。蕎麥晩耕元異候。馬騾春放自成羣。歲華人事俱荒寂。獨立蘆笳可更聞。其二十八臣罪堪荒裔。親衰忍遠遊。浮雲生日夕。春草滿城樓。舊線看衣綻。西暉似箭流。搖搖欲何底。心劇浪中舟。其二十九齒缺尙可歌。胃弱尙可酒。卽事差自遣。餘外復何有。斜陽出門去。孤筇携在手。邊山夜過雨。尙着餘花否。嬉戱或樵夫。邂逅盡釣叟。有時忽悵惘。矯頸望北斗。明時被嚴譴。如草繁霜負。東崗庇書屋。垂老不自守。憂心頗盪漾。有若風中柳。撥棄且勿道。殘醅謀隣婦。其三十北塞看欲遍。夷山天下惡。下慄盡瀧瀨。上𢥠皆岝崿。晴晝忽霆擊。炎空或雪落。荒城入烽燧。陰磧歸耕鑿。天塹爲障堡。人烟有郡閣。氓俗本鷺悍。風氣太森索。牧駒草連沙。捕貂氷架壑。遠謫狎山魅。幽期負雲鶴。罪非讜言祟。灾以微官博。俯仰有誰尤。懺悔在自作。孤纍謝朋徒。壯覽飄泊。聖化虜性馴。王靈羯疆拓。志欲獻邊籌。跡奈似拘縛。染翰瀉碨磊。靑海波爲涸。其三十一遠客饒愁緖。窮邊少物華。炎雲全病麥。惡草漸欺花。關嶺縈紆路。山城隱約家。蒼蒼暮林色。獨立羡歸鴉。其三十二簾日遅遅轉。天涯人事稀。鬢同楡葉老。魂逐塞雲歸。歲月麋茸大。風沙燕毳微。遙知故林夕。稚子候荊扉。其三十三子䂓啼盡峽天遙。城上炎風轉柳條。芍藥深紅晴後烘。菑畬微綠火餘銷。羈栖身作詩淫老。午睡魔乘酒困驕。衣帶披離頹不起。縣樓殘角夕陽搖。其三十四林壑繞東西。冥心似舊棲。前修開卷在。歧路出門迷。鹿老雲邊嶂。魚肥柳外溪。依依三宿地。歸作畫圖携。其三十五螻蟻身全禦魅餘。端正明月魄生初。試看簷鵲無虛報。定是金鷄有赦書。奇事題詩滿關塞。幽期謝病返樵漁。莫愁去路黃泥坂。雨掃炎空萬嶺踈。其三十六茅廬新搆近東陂。繞砌花開謫去時。林壑與人終有分。關山歸馬未應遲。婦藏酴釄供霑醉。兒護芭蕉待寫詩。枯悴不須同屈子。天和隨處自能頤。其三十七令節襟懷倚酒寬。數盃談笑眼生瀾。菖蒲雨洗堪充佩。杉檜風來不整冠。卧簟絶憐樺殼滑。汲泉全勝水晶寒。沉沙屈子還褊性。魚腹無由賽一餐。其三十八星斗蒼蒼欲滿天。秦京歸路渺山川。孤臣霜髮三千丈。暫謫窮荒似度年。其三十九一病猶關塞。三旬且越吟。山纏雷雨黑。城擁峽江深。去住寧非命。君親秪此心。朱書半部在。疑義到如今。其四十民彛根性善。厥德貴執中。末塗多俗學。前修有緖風。抱氷炭。夙志易成空。年華迫衰邁。愧懼靡措躬。整襟玩遺編。如接考亭翁。但使有心省。謫路任西東。其四十一土俗與性習。焉知客天涯。杉林繞城曲。寂歷有人家。操弓聞獵鹿。掛燈認績麻。此身少塵累。隨地卽烟霞。其四十二巖井凝靈液。肺腑無塵垢。澗魚不識名。烹炙亦宜口。澹泊爲道宗。芬華在人後。形骸倘南歸。從此服田畒。其四十三逶迤勢未了。滿目夷山色。浮雲蔽脩坂。夕日暎歸翼。出門以彷徨。親友不在側。故鄕杳何極。一月斷消息。憂來浩無方。焉得加餐食。其四十四野人無機巧。自與世情踈。養眞山澤中。偃仰在茅廬。偶被一官誤。遂竄九夷居。撼頓凋顔髮。流離廢詩書。天時何荏苒。漸迫六月初。火雲彌關塞。荒城淫雨餘。隨遇且自遣。悠悠觀太虛。其四十五至人有玄悟。巵言和天倪。生死任肝臂。厚薄忘虫鷄。此道誠可貴。安得與之齊。虛心少拘攣。委運無東西。靈府似慧珠。炯然常不迷。其四十六桑陰晩和烟凈。草逕晴連巷斜。筇屐無時相訪。天涯自作隣家。其四十七北塞亦已慣。如在故山裏。邊色翳桑柘。烽烟浮井里。謫居幸少事。日高眠始起。漸與隣比熟。頗知謠俗美。莽蒼多山澤。荒寒遠朝市。出門相問訊。漁叟與樵子。開懷任情性。發言無非是。先聖亦有訓。莫謂居夷鄙。萬事須自寬。駸駸迫衰齒。其四十八有目空向南天凝。有脚難從北嶺登。一身禦魅罪豈輕。萬里擊胡老未能。床前新醱葡萄酒。與君剩謀一醉否。客裏全黃塞田麥。來時纔綠邊城柳。向來無術補公私。白頭落拓心自知。放杖高歌還歎咜。丈夫非是念妻兒。其四十九邊城一日不可度。兩鬢蕭颯胡霜白。鴻雁飛稀難寄書。梅花落盡誰吹笛。逐客無地不添愁。况聞嗚嗚隴水流。壯志猶看十年劒。當時虛擬萬里侯。落日登樓時北望。半天嶄巖橫白頭。其五十人生十分過五分。眼前細故徒糾紛。已覺形骸眞累我。且將斗酒聊勸君。君不見世間得失如塞馬。未害進取居人下。坎壈不作可憐色。儻蕩自謂無心者。衆人穿鑿爲身謀。謬把神明外物酬。但使蒙恩得南歸。耕田鑿井無他求。其五十一我來夷山政仲春。入夏猶滯虛川津。倚杖唯聞北去鴈。傳書未見南來人。關塞崎嶇地勢隩。四圍鐵壁中開陸。隱約州居半杉樺。蕭寒風氣無篁竹。農功盡墾黍粟田。獵戶皆着熊羆服。令人忽憶蟾水源。新結茅茨闢林園。四時花藥寄經濟。一架圖書絶塵喧。人生樂少憂還集。遠策羸馬來邊邑。絶徼影與魑魅隣。穹林身逐鼯猱入。銷盡容華賦鵩間。風呻雨喟不得還。問路水汨黃泥坂。關門雲結長枰山。此時與公始相見。同作逐臣別京縣。把酒羈懷且安排。聯床文義仍推衍。曠蕩還忘夷俗陋。留連未覺天時變。聞公言語識公深。亦應雅志在雲林。會待他年掛冠去。碧山深處爲一尋。其五十二丈夫有事苦未畢。那得煎膠粘逝日。簡編拋擲爲物役。志氣已耗十七八。憶昔聡明方少年。揮斥八極神矯然。著書常擬準西漢。賾理直欲窮先天。中歲淟涊多俗故。身心錯莫無着處。殘骸未卜一邱卧。嚴譴又向三危去。驅馬悠悠渡黑河。黑河風起多驚波。北瞻長白蟠大荒。四時氷雪寒嵯峨。身老未續遂初賦。愁來秪和出塞歌。卽今嶺海無死人。聖朝寬大恩宥多。天意倘容歸卒業。閉門不讀殘書何。其五十三身病地遠歸未得。出門茫如墮深谷。年光迅疾如箭流。仰看朱鳥垂天煜。幸有同來李尙書。扶策造室慰心曲。賦詩奇句爭吐芬。談經奧義同破竹。人生憂患庸玉成。老年好學如秉燭。莫言北土少生理。水有銀鱗山出蔌。且乞地主鋪衾簟。聊傾客槖供飯粥。隨遇但敎靈府和。及歸試驗髭髮綠。忠信何陋夫子夷。升沉不問君平蜀。縱道形骸似拘囚。天游浩如凌風鵠。其五十四廢垣叢薄多恠禽。磔磔鳴如和客吟。老屋荒凉傍烟浦。長日伏枕與誰語。夢入瓊樓拜聖君。覺來猶滯夷州村。疾病侵尋鄕路遠。衰顔非復淸揚婉。出門無用道姓名。芒鞋欲遍邊山行。邊山六月餘花萼。薔薇半坼海棠落。傍人莫問歸速遅。意適還如在家時。但恐駸駸日月走。淘然且入無何有。其五十五我身飄轉二千里。仰看鐵嶺俯黑水。芳草經春別高堂。浮雲終日傍遊子。婉愉誰供雀雛戱。灑掃誰趁鷄鳴起。作書滿紙說方寸。緘封欲達無黃耳。今年三夏多霖雨。滫澻不繼貧廚裏。養兒辛苦兒未報。但令親愁少懽喜。寄語阿弟幸努力。扶持老親惟有爾。服勤須致晨昏養。謹身勿貽父母耻。我今憂患神氣耗。縱敎得歸何足恃。自作新詞多苦語。何如七歌杜子美。其五十六昨日今日登高臺。邊陰錯莫塞門開。遙瞻南極杳迢遞。有水滔滔從北來。雁嶺千峯天邊簇。皆如劒鋩割心曲。奮翮願作盤雲鵰。脫身願化棲林鹿。十年滚汨無泊處。人生處患方始悟。倚遍欄干空注目。斜陽歷歷來時路。其五十七黃蘖之杖黃而滑。幾年艱難長數節。外體柔軟如帖綿。中腸剛勁疑鎔鐵。同仁鎭將寄一束。想得斲出雲根裂。北爲地脊多巉巖。來時十蹶不可越。層坂百盤皆黃泥。窮崖四月猶白雪。自得此杖心膽壯。飛猱爭捷何須歇。擧足不憂登絶巚。側身不畏墮深穴。眼中已無咸鐵嶺。大敵熊虎小蛇蝎。過此以往如建瓴。長安去路直如髮。北謫荒陋無奇事。持此詑向南鄕說。其五十八自從成邂逅。那復恨離羣。心許無多話。詩驚未始聞。柴荊數畦接。坐卧一爐分。垂老同憂患。硏求有易文。其五十九漸多居北日。酬酢慣方言。峽水分爲碓。州城僻似村。裁書心萬緖。戀闕淚雙痕。望極雲端嶺。崢嶸勢壓坤。其六十近日星星髮。繁如北雪何。花經春夏少。山入甲三多。獵騎懸獐返。邊童倚笛過。新詞雜勑勒。酒後强成歌。其六十一稍稍年芳晩。羈愁定若何。病中明月滿。關外白雲多。地遠無人問。林深有鹿過。非君同北謫。誰與和邊歌。其六十二野態多踈懶。科頭坐晩風。棋淸杉影內。衣冷澗聲中。應卒詩無法。寬懷酒有功。閒來頗玩易。初不筮窮通。其六十三滿塞嶙峋勢。皆爲似劒峰。明時憐畀虎。幾日渡興龍。佩服搴汀芷。心期撫嶺松。邊醪新漲綠。百盞始澆胸。其六十四名義關心重。平生着跡孤。於時無翕翕。向國有區區。家在兼天遠。身來與月俱。未應羞鏡髮。舊我卽今吾。其六十五坐覺爐烟濕。柴門聽雨聲。空江一鷺凈。遙樾數花明。易負窮經志。相憐去國情。天邊有鐵嶺。終日片雲征。其六十六磅礴北來勢。知爲長白山。水霜漭無際。夷夏限其間。鮮有窮源入。多從採藥還。吾猶得支脉。靈氣若相關。其六十七斗覺朝來肺氣蘇。淋浪一雨洗階除。天邊林嶂爭葱蒨。木末炎雲乍有無。但使胷懷隨地拓。未妨筋力倩人扶。湘潭非過夷山惡。頗怪靈均色槁枯。其六十八牛圈鷄窠亦一村。居夷經月始通言。心從百厄叢中定。道是千緣斷處尊。杉影在衣團不動。峽湍當屋滙無喧。除非採藥看花去。枕臂深眠晝掩門。其六十九峒中籬落盡淸泉。寂歷杉杯生白烟。碓麥舂歸踈雨下。網魚收入綠蒲邊。他鄕物色那供眼。遲日羈愁秖着眠。京洛故人眞錯料。書來頻索北征篇。其七十杉欞一夢劇矇騰。故國雲山繞幾層。義氣每懷巢谷老。聡明少似太巓僧。羌墟草木深圍郭。鴈嶺風湍夜撼燈。謾把文章叙謠俗。虛川郡誌合新增。其七十一滿磧垂垂北斗文。無時靑海拍天昏。風沙咫尺幽州坼。榛棘中間五嶺分。萬里眼穿將落日。一春身着未歸雲。試看脫粟猶堪飽。惡地生全荷聖君。其七十二世事差池筭。人生老大時。已經南至候。空和北征詩。藥裹添新病。鄕書說遠離。恭承匪怒敎。暫謫莫須悲。其七十三刈殘塞田麥。遠客未言歸。風土全身病。巖棲素志違。江聲觸嶺大。雨氣入杉微。稍覺秋凉近。明朝改裌衣。其七十四樹杪收殘暑。翛然巾幘淸。初回管簟睡。獨繞菜畦行。嶺海蒼蒼遠。星河澹澹生。年華迫遅暮。懷抱向誰傾。其七十五承明直宿百花間。碧樹流鸎繞漢關。風遞淸臚趍豹尾。日移紅傘覲龍顔。耕桑萬國邊虞少。簪珮羣公退食閒。一作逐臣沙塞遠。秦川明月杳難攀。其七十六三旬閉戶盥梳慵。攬鏡驚非舊日容。一病難醫長白藥。邊愁空結鐵關松。簾昏朔雨乘秋下。衣冷風江竟夕舂。空谷跫音聞可喜。肯辭隣屋數相從。其七十七洛下才慚賈大夫。長沙還是鐵關途。十年幽憤囊書在。萬里羈游匣劒孤。秋日短衣看射虎。曉城寒柝聽啼烏。歸應妻子驚衰朽。贏得邊霜染鬢鬚。其七十八樓頭羌笛夕陽橫。老子光陰謫裏更。一郡溪山收雨氣。高梧簾箔入秋聲。酒杯未瀉天涯恨。詩句空傳日下名。猶喜雙眸窮北紀。壯游眞不負平生。其七十九炎雨初開晩潦空。塞天㵳泬度孤鴻。望窮靑海簾斜日。登盡紅梯鬢滿風。絶域行裝三黜後。暮年詞賦九歌中。雲霄落落故人遠。百斛葡萄誰與同。其八十求道初心自不低。抱經曾入碧蘿棲。山靈近有移文誚。歧路終看去轍迷。人渡北關驚黑水。馬經九折㤼黃泥。思量身事書灰坐。鴻洞憂端與嶺齊。其八十一井落連林嶂。蒼然夕照明。睡因山鳥警。詩與野雲生。酒榼臨流凈。棋聲出檜淸。未須愁絶域。幽寂實藏名。其八十二庭葉多新響。邊城又値秋。詩淫應太瘦。心疾爲幽憂。塞逈溪山出。天空水潦收。登高易怊悵。莫近望鄕樓。其八十三野景澄秋霽。村容淡夕炊。徘徊望鄕處。寥廓巾時。草露葳蕤徑。瓢花點綴籬。孤懷未可語。拄杖且吟詩。其八十四林薄四無際。孤烟知有村。斜陽照鷄犬。踈雨滴柴門。絶域看如夢。殘書抱向昏。多情故國月。每夕到幽軒。其八十五客裏嬰疴苦。天涯顧影憐。秋容生細雨。人事入殘年。樹老熊巢外。江明鶻隊邊。登臨欲斜日。滿目一蒼然。其八十六南飛一雁報新秋。靑海茫茫萬里愁。採盡汀蘭人不見。滿天凉雨上高樓。其八十七曠蕩酬佳節。扶將在遠途。詩經百鍊細。神得一凉蘇。塞濶烟生澹。江空鷺立孤。迢迢望鄕處。落日滿寒蕪。其八十八情深同患後。一榻對朝曛。棋拙心無競。詩淸態不羣。峽江踈滴雨。城柳凈生雲。近欲硏經訓。從公妙旨聞。其八十九飄蕭短髮不盈梳。秋日遙懷舊隱居。經濟已拋三逕菊。行藏終愧十年書。天涯病馬吟風獨。樹杪歸雲度磧虛。猶記北征詩滿篋。看吾工課末全踈。其九十睡趣薰濃懶習兼。樹頭遅日轉踈簾。天機自織蛛絲緻。物化初翔燕毳纖。細檢宦情憐紙薄。謾題詩律信毫尖。邇來醉輒頹然卧。生怕賓筵酒令嚴。其九十一衰草虛川。斜陽舊渡橋。秋風滿關嶺。鄕路繞雲霄。限久黃庭謫。詞煩綠桂招。孤鴻將片夢。南去不辭遙。其九十二黃鶴中峰隱。巖扉未許開。避人多入竹。調病懶尋梅。偶與浮雲出。飄然萬里來。秋懷渺無際。落日步靑苔。其九十三萬嶺開炎雨。城池日夕淸。鄕心先去燕。客卧度啼鸎。慣聽侏𠌯語。新甞苜蓿羹。天時看少變。吾亦筮南行。其九十四晩凉林影薄。高枕近流泉。老石蒼多髮。邊雲白勝綿。土炕能借客。黍酒不論錢。似與人間隔。烟濤渺一川。其九十五西風起嫋嫋。靑海凈無雲。尙滯劉禎疾。空悲宋玉文。星河生雨後。草木近秋分。少日冥栖意。差池到白紛。其九十六霜毛稍滿頂。北客不歸何。魍魅秋陰重。麏鼯古窟多。衰懷難制淚。異俗秪成歌。暎燭鄕書細。南鴻昨夜過。其九十七邊俗猶鄕塾。從人借壁書。微凉生枕簟。散帙卧林廬。老欲霑膏馥。吾能辨魯魚。新工隨地進。不復恨離居。其九十八問年逾不惑。心豈逐時移。游戱聊塵世。迷藏自小兒。題詩滿落葉。被酒入荒陂。暎帶斜陽返。靑烟生磵籬。其九十九西風一夕滿靑蘋。萬里傷秋倍惜春。玄菟封疆初盡地。白頭飄轉未歸人。寒空獵獵鷹鸇氣。落日荒荒魍魅隣。黍酒千鐘那得醉。邊山苜蓿與愁新。其百山日閒扉掩。蒲團對坐深。殘棋入樹影。一鳥度城陰。値此新秋候。悠然舊隱心。泉聲似琴操。淸樾和孤吟。其百一我腸如盤渦。中央汨回轉。我夢太悠揚。度嶺一百遍。其百二莫問甲州事。荒寒天下獨。有雲滿磧黃。有水浮天碧。其百三礙屐半叢棘。觸眼皆醜花。出門欲安適。沉吟到日斜。其百四團團獨桑陰。有意門半開。滿城無識面。秪是爲君來。其百五燭許詩後盡。衣從酒間濕。欲驗意踈密。請看同坐立。</text>
<title>蒙恩宥歸途感述</title>,<text>薄譴初非怒。深恩竟許歸。瞻天有涕淚。指日覲庭闈。五嶺雲相送。新秋馬似飛。逢迎多地主。前路頓光輝。</text>
<title>踰嶺到北靑</title>,<text>來時草綠去蟬鳴。鬢色年光似欲爭。五嶺白雲分向背。萬杉秋日入陰晴。經時絶塞身能健。歸路名州眼更驚。從此殘骸如可乞。關東林麓着新耕。</text>
<title>抵咸興。方伯宋 文載 出餞。醉中口呼</title>,<text>行經五嶺豁羈愁。萬里咸關一縱眸。蕭皷擁來觀察使。江山飛出樂民樓。天低鶻隊盤平楚。雨散虹橋亘碧流。醉據歸鞍有餘恨。未登長白覽燕州。</text>
<title>春川道中遇雨</title>,<text>峽勢兼秋雨。冥濛不肯開。雙虹欲抱馬。一水似奔雷。鞭觸麏鼯落。衣霑薜荔來。春州生莽蒼。歸興轉難裁。</text>
<title>宿橫邑。次安季華 錫任 贈韻。</title>,<text>乍會多年面。相論數篋詩。歸裝關塞遠。遯跡弟兄奇。小屋多流水。高歌有紫芝。琴書隨境靜。巾舃出林遅。竄謫非名節。飄蕭改鬢眉。深燈楓樹峽。寒雨菊花枝。蹇拙從人笑。襟期許爾知。浮生感離合。連倒濁醪巵。</text>
<title>送洪侍郞君平 名漢 按關東</title>,<text>烟霞窟宅大藩開。爭道洪厓降謫來。際海樓臺涵日月。行春皷吹繞蓬萊。東疆先數關防勢。朝選咸推岳牧才。賢祖甘棠遺愛在。好將家學軫民灾。</text>
<title>送蔡侍郞伯䂓黜補三水</title>,<text>行近愁州君莫愁。不窮關塞不奇遊。淸時全息三邊警。都護眞同萬里侯。醉擁羌歌皆勑勒。橫驅朔野有驊騮。謫來身是蓬萊吏。霜柝深更夢玉樓。其二一退非忘世。左遷還是恩。關河垂赤日。徒御出靑門。邊俗通朝政。文章動塞垣。懸知紫泥召。不待雪花翻。</text>
<title>送蔡侍郞伯䂓按關北</title>,<text>鎖鑰臨邊壯。封疆抵北窮。崎嶇開朔漠。慘惔近山戎。岳牧材須俊。朝廷選必隆。艱難誰許國。忠憤獨推公。邊局紆籌密。西都著績洪。廟詢齊薦剡。宸眷本深崇。金節辭霄漢。牙㫌溯雪風。黑河深動地。鐵嶺逈蟠空。郡國宣綸外。民謠攬轡中。荒年方磬室。聖主若癏躬。感激曾論事。施爲庶有終。威風戢吏墨。惠澤散倉紅。化及諸夷羯。春蘇舊沛豐。山川多濬拔。文雅倐流通。醉筆搖關月。新詞和塞鴻。待成分郟政。璽召下金宮。</text>
<title>和知樞李丈 齊巖 九老會詩韻</title>,<text>藥南樓榭壓雲平。酒席邀懽鶴髮明。恩禮東庠虞老養。典刑元祐宋耆英。人間軒冕供游戱。湖外漁樵識姓名。聞說幅巾歸謝事。爐丹應是抵家成。</text>
<title>送燕行 代人作</title>,<text>皮幣猶通北。行人意若何。天時一陽近。虜運百年多。幽薊衣冠盡。侏𠌯禮樂訛。蕭蕭易水上。從古有悲歌。其二縱觀中原國。長驅萬里車。山川識燕勢。城郭辨秦餘。鳴劒能忘虜。懸金爲買書。穹廬逢歲首。應憶覲王初。其三不倚王孫貴。風流愛士時。金屛稀貯妓。芳樹獨吟詩。兄弟承恩重。忠誠奉使知。遼河北流遠。春草是歸期。</text>
<title>次洪處士舊居玉溜菴詩韻</title>,<text>洞天風訊響泠泠。玉溜菴深一士停。無復人尊大明國。可能身處小朝廷。幽期白嶽詩篇在。晩節桐溪感慨幷。父老休悲祠屋廢。少微星宿是精靈。</text>
<title>輓洪尙書 重孝</title>,<text>嶙峋雉嶽擁階庭。翠栢陰凉刷鶴翎。一士看輕大宗伯。三年懶下月雲亭。淋灕老筆驅神鬼。𨤍醁春樽養性靈。纔乞仙骸葬薜荔。子䂓啼歇雨冥冥。</text>
<title>寄明遠</title>,<text>秋來始讀故人詩。繞盡危欄有所思。難道一官非落拓。縱令相見已衰遅。數鴻歸後天連水。叢菊開時雨滿籬。西去㠶檣又明日。今年苦失湖期。</text>
<title>輓許上舍 䄡</title>,<text>淸泠浦咽雨聲踈。哭盡寃禽送柳車。寒食烟花開竁穸。中原桑榟變門閭。堪悲卜夏西河病。未達鄒陽獄裏書。可道泉臺通雨露。生時謫籍死方除。</text>
<title>輓許明遠</title>,<text>新埋松老峽中雲。可忍西州又哭君。江市酒濃春漠漠。野航花發雨紛紛。晩年有子傳詩草。東隱無齋揭記文。深契獨存諧謔外。每憐襟抱絶纖氛。</text>
<title>輓人</title>,<text>人韻多梅癖。家藏百本稀。名花宜夜賞。深雪訪君歸。寤寐仙庄是。湖山往事非。自從埋骨後。風雨損芳菲。</text>
<title>歸山謾述</title>,<text>初服歸來事事閒。釣翁樵叟盡情懽。病餘氣力猶誇健。醉後詩詞不要刪。夜雨新添一篙水。春雲全濕半樓山。縱然補世無長策。猶保殘生飮啄間。</text>
<title>送南直長士直 挺秀 歸湖中</title>,<text>離亭楊柳綠如烟。白首相看意黯然。湖外田園應晩計。社中詩酒是前緣。風濤擁峽春多雨。舟檝穿花日似年。南北萍逢那可卜。各須加飯慰懸懸。</text>
<title>鴨</title>,<text>江鴨凈無滓。羽毛如剪齊。昂藏被鷄怪。飛拍向人低。性愛春天雨。心知一道溪。家馴防患害。愼莫遠階除。</text>
<title>石假山</title>,<text>烟浪浮來石。階除忽地山。深窺難盡窟。爭出不勝巒。歷歷花枝上。靑靑簟席間。旁邊尤異態。那得一峯刪。</text>
<title>春日泛愚湖</title>,<text>雨歇長堤草色萋。輕舟解纜㓒巖西。中流白鳥衝人起。兩黃鸝繞樹啼。芳酒數巡春日晩。緩歌三疊遠山低。蟾臺鶴浦沿難盡。不到昏星不解携。其二野服經春穩。蘭槳盡日輕。湖山萬鍾薄。詩酒數朋淸。叢嶂迎衣出。浮𩿨逐纜鳴。芳菲渾滿眼。隨地愜幽情。其三前棹凌波遠。雲峰看轉多。數盃爭野席。古調雜漁歌。游鯉時時立。飛花片片過。江湖吾獨往。塵世事如何。其四碧浪吹無際。蒲帆滿眼飄。酒應通夜辦。客有隔江招。轉柳何峰出。穿雲別浦遙。菱歌不覺暝。明滅數星搖。</text>
<title>靑春</title>,<text>靑春强半醉醒間。眼睫冥濛寶盖山。世事可從殘局辦。主恩猶許一邱閒。林花排月層層坼。村鴨浮江箇箇還。頗恠著書渾亂草。平生不肯倩人刪。</text>
<title>謾吟</title>,<text>烏几消芳夏。林園日以深。遞開無數萼。添得幾鳴禽。病减渾詩事。閒多損道心。眼前非不足。秪恨少知音。</text>
<title>廣石磵邀明會堯叟共話</title>,<text>澗曲多微徑。山中有數家。遙呼出深柳。分坐占幽花。崱屶靑蘿壁。玲瓏白鳥沙。衰遅無一事。贏得管年華。</text>
<title>暮春山居卽事</title>,<text>醉據枯梧不出家。野人無事度年華。半籬白動陂塘水。一簟紅蒸躑躅花。詩調漸同鸎舌澁。鬢毛偏對鷺絲斜。朝來笑讀棠翁札。新蕨堪烹碧澗涯。</text>
<title>共玉汝叔禹錫。拈宋人韻各賦。</title>,<text>林花經雨盡紅泥。巷曲春游酒榼携。一逕冥濛靑樾合。數峰隱約白雲迷。故人談笑逢塲劇。老子鬚眉與杖齊。乘興輕舟無遠近。鶴湖東畔㓒巖西。</text>
<title>病起</title>,<text>病起淸和候。輕衣試不寒。貧謀春一釀。睡穩日三竿。懶散軒車絶。差池花鳥闌。老嫌牙齒損。閒覺性情寬。薄晩村烟斂。新晴水樹攢。漁船搖淺荇。僧塔暎深巒。卽事無非樂。餘生似此難。希音心獨聽。何待子期彈。</text>
<title>賦幽居</title>,<text>遅日松門少客過。山中幽事問如何。水來洄複源難盡。花發交加種許多。曲几晝眠便老大。數杯春酒釀中和。西江糓雨魚堪釣。新賣朝衣理綠簑。</text>
<title>赴沃溝任所</title>,<text>縱說中朝重。外除殊是榮。親衰能遠道。俸薄尙專城。拍海官樓出。披篁候吏迎。聖恩還恐懼。何術牧疲氓。</text>
<title>月夜馬巖觀潮</title>,<text>叱廻旗盖攝衣來。坐壓虛空百尺臺。潮與海連多汗漫。月因天濶久徘徊。茫茫荻帆邊盡。澹澹塩烟樹杪開。難道外州棲息苦。此身贏得脫氛埃。</text>
<title>赴任之十六日。有嚴旨。盡遞文臣倅。令齊赴京師。理裝促發。行到成歡驛店舍。聖淵自順天遞來。月夜相値。迎視甚喜。拈韻共賦。</title>,<text>歷歷雙鳧影。相逢是稷州。同時西赴命。十日古諸侯。草色猶連海。蟬聲已入秋。明朝城市裏。那得此奇游。其二南程纔盡便西還。相送離亭有七山。一馬嘶歸秋草外。數詩留濕竹林間。簿書海曲難開抱。樽酒天涯忽破顔。遅暮俱非爲郡日。得歸無事不淸閒。</text>
<title>白菊</title>,<text>繁大花無敵。中黃色是常。飜廻如掌雪。颯沓滿身霜。屛障高枝出。衣巾一夜光。終須論氣格。凡卉亦芬芳。</text>
<title>寄南士直</title>,<text>信步東隣誤一來。憑欄非復笑顔開。黃花九日無詩社。明月西江有釣臺。從此音容如世隔。秪應鬚鬢傡霜催。玉山錦水元相近。未暇仙庄問訊迴。</text>
<title>題鳳菴僧壁</title>,<text>一徑深深鶴麓西。中峰菴子俯荒溪。雲容不動知僧定。山氣初寒有鶴啼。尙記橋頭三笑別。欲迷欄角十年題。重來未怪雙眉雪。庭畔稚松與塔齊。</text>
<title>林居</title>,<text>林居氣候日荒凉。籬落微明十月霜。土覆敗蕉專氣脉。壁藏殘菊葆馨香。讀書漸覺山中趣。謝客多尋睡裏鄕。頗怪明廷乏儁彥。登瀛淸選到滄浪。</text>
<title>秀五自黑島宥還却寄</title>,<text>病起籬花下。聞君自海歸。明時無抱石。到日有斑衣。北闕中天出。南溟小雪飛。珊瑚盈一篋。詩律頓光輝。</text>
<title>龍淵亭。賦呈表從叔申。思錫。</title>,<text>物候兼人事。林亭凉意生。圖書深得趣。耕釣久藏名。淺水雲根出。微霜木氣淸。征途成一宿。始有入山情。其二崩松落石不勝危。絶境人來豈有期。小酒留連經數夜。外家生長說當時。蓮根水脉憑欄覔。菊樹霜華閉戶知。藜杖支頤相視笑。未妨衰髮照山池。</text>
<title>送汝搏</title>,<text>短燭空山夜。相將別意看。窮逢朋酒少。老作客身難。峽水經秋迅。霜林帶月寒。贈君無外事。秪是勉加餐。</text>
<title>盆菊</title>,<text>堪着盆中土。須看屋外霜。深藏非脆弱。幽獨亦輝光。半夜千林剝。孤花一榻香。相憐復相敬。對坐整衣裳。</text>
<title>人事</title>,<text>人事日荒落。况兼秋候深。踈籬明野水。微雪灑園林。漸損供時力。彌生學道心。小詩能自賞。何用待知音。</text>
<title>寒士</title>,<text>鶴城有寒士。歲暮歸林棲。妻子言無慍。詩書道不低。籬花多點綴。山澗自東西。草草幽居作。閒來滿竹題。</text>
<title>玉汝叔見枉賦贈</title>,<text>草屋連門巷。尋常信步來。端能作淸話。不必有深盃。天凈星爭出。山空葉掃開。歌呼慰晩暮。忘却鬢毛催。</text>
<title>夜坐書懷</title>,<text>苦失今冬睡。凌兢度夜寒。遙空渾欲雪。急峽盡爲灘。漸覺添年易。深悲進道難。幽懷黯不吐。脉脉抱梅看。</text>
<title>次衡兒韻</title>,<text>簾閣沉森對夕峰。梅邊幽興太生濃。暝中松墮踈踈雪。空外星搖遠遠鍾。世事浮雲身一散。春游名嶽意千重。年來喜入兒童社。酒榼詩囊每日從。</text>
<title>雪夜看書</title>,<text>絶峽誅茅後。明時解紱餘。卧深三夜雪。心細一床書。鳥宿簾櫳靜。泉鳴洞府虛。西銘有新悟。吾事未言踈。</text>
<title>山路遇雪</title>,<text>極目寒空與峽開。風吹氷磴白崔嵬。有時雪倂禽巢墮。終日人交虎跡來。遠水叢峯爭閃忽。奔雲落日漭徘徊。窮年行役違高枕。斗覺霜毛馬上催。</text>
<title>醉後信筆</title>,<text>歲暮千峰瘦。門關一水長。寒空垂井落。朝日冐氷霜。澹泊仍成趣。衰遅不出鄕。有時隣社飮。耳熱作顚狂。</text>
<title>冬至後一日小醉。率爾三首。</title>,<text>至月陽生後。孤村歲暮天。衰多覺詩减。坐密信杯傳。稍鑠梅心雪。潛疏地脉泉。喧呼忘白髮。脫幘小燈前。其二短拙藏無地。乘除聽有天。主恩何術報。家學未心傳。松脂靑熒火。雲根汨㶁泉。多時蒲薦夢。來自五雲邊。其三村曲連溪柳。雲容近臘天。鹿羣從雪辨。山事有鍾傳。酒欲濃爲雨。詩應湧似泉。老身鞭不動。抵死此林邊。</text>
<title>送富寧倅朴汝敏 敦行</title>,<text>萬里隨人有寶刀。出關征旆雪風饕。江紅獵火凶奴近。雲黑磨天朔氣高。都護封疆臨雁塞。使君才畧讀龍鞱。靑冥鈇鉞他時事。此去寧辭歷試勞。</text>
<title>雪</title>,<text>欲下叢峰雪。柴荊半入雲。迷禽墮箇箇。饑鼠竄紛紛。灝氣如相會。元精不可分。捲簾山海際。一鶴有時聞。</text>
<title>次劒南詩韻</title>,<text>宸極非無戀。林居爲避喧。全家安凍餒。晩學識淵源。雪積空山逕。天寒獨樹村。看梅僧有約。竟夕不關門。其二老有休官趣。家無近市喧。貧猶收秫圃。閒欲訪桃源。白鷺踈踈雨。寒山遠遠村。終年稀往返。寂寞倚柴門。其三西山太窮僻。鷄犬亦無喧。石態皆成佛。泉流不辨源。圖書藏近寺。烟雪繞深村。鹿躅交加外。何人欵我門。其四小築堪容膝。階庭逐地成。四隣通欵曲。一枕慰平生。細讀文猶進。閒居體始輕。鉤簾對幽樾。恠鳥自呼名。其五骯髒那酬俗。文章不淑人。轉添三徑趣。深慰百年身。掃雪家家凈。移花種種新。餘生寄耕鑿。儂是祝堯民。其六短疏留中下。殘骸許北歸。時人多怪笑。身事每依違。老覺詩家大。春嫌酒伴稀。東西阡陌近。有友欵柴扉。</text>
<title>述幽事</title>,<text>中林共鹿栖。容膝草堂低。燒香候僧到。種柳聽鶯啼。藥料偏能補。桃源近不迷。新居成小聚。暎帶一淸溪。</text>
<title>共而憲。次東詩集中韻。</title>,<text>沉痾新起臘平天。滿目陽生水樹烟。絶筆不裁京口札。傾家欲買瀼西田。乍憐有友來梅下。深愧無詩在酒邊。候到柴門春浪濶。琴書同上月灘船。其二霽雪千峰暎洞天。捲簾微白數家烟。新梅枝活殘氷。細麥根蟠近浦田。世事無關高枕後。詩愁不散苦吟邊。逢君却說春來勝。四郡淸江一釣船。其三布褐渾如故。霜眉相向明。顚狂三酌少。造次一詩生。泉活籬根脉。禽添屋角鳴。西游吾已倦。漁釣共關情。</text>
<title>春帖詩</title>,<text>繞傘紅雲靜不飛。九門晴晝漏聲微。君王默運璿璣化。草木昭蘓日月輝。其二常體乾行健。先登道高。從知本源處。經學入絲毛。其三雉扇朝暉暖。龍瑞靄昇。萬機惟日惕。一化與春蒸。泉達神功大。淵凝聖慮澄。黼扆常對越。休命自天承。</text>
<title>早春卽事</title>,<text>幽居隨事省經榮。鞍馬三旬不入城。老去詩書知有分。向來恩寵想堪驚。山晴戶牖通花意。晝靜林塘繞鳥鳴。日暖東坡瀜土脉。未妨拄杖看深耕。</text>
<title>寄寧越倅聖淵</title>,<text>君恩終始借專城。彩服來時百粤迎。詞訟未應妨定省。江山休說讓昇平。春天草樹仙陵邃。朝日樓臺錦水明。獨有忠臣千載感。六賢祠畔子䂓鳴。其二錦峽菁葱錦水流。越禽啼在使君舟。射歸雉子春毛膩。斲得蜂房石氣稠。一郡治條因地簡。三年宦跡被雲留。秪憐梅閣題詩處。泉下難招鄭谷游。</text>
<title>次衡兒韻</title>,<text>山雨黃昏色。高花時復明。今春詩草積。一夜酒槽鳴。客自歸田少。身因解紱輕。野人才術淺。非是薄塵情。其二晩飯仍支枕。春星不掩門。歸禽無次序。垂柳易黃昏。徵逐皆同井。因依自作村。林花看漸損。努力辦深樽。</text>
<title>泛前湖</title>,<text>遅日隨橈轉。微風不滿湖。𩿨輕衝碧浪。魚暖出深蒲。舟檝春眠穩。江山晩跡孤。臨流看蟾嶽。水墨掃新圖。</text>
<title>垂楊灣</title>,<text>新栽楊柳繞溪涯。三月齊開楊柳花。楊柳花飛滿門巷。溪南溪北是人家。</text>
<title>廣石潭</title>,<text>出根盤作石平圓。碧澗澄澄當石前。坐數游魚不起去。夕陽倒揷潭中天。</text>
<title>大坪</title>,<text>四隣齊作大坪田。陂水粼粼綠似烟。自笑貧翁無一事。農歌卧聽杏花邊。</text>
<title>古塔</title>,<text>新羅寺觀逐烟空。邦運終隨佛力窮。獨有亭亭雙石塔。寒鴟嘯立夕陽中。</text>
<title>㓒湖步</title>,<text>帆檣不斷水無窮。西去忠州一路通。過盡行人蘆靜。白𩿨飛下月明中。</text>
<title>楊江港</title>,<text>玄山之北蟾臺南。柳色江光綠似藍。買得芳醪盪槳返。夕陽微雨鬢鬖鬖。</text>
<title>衰懶</title>,<text>衰與懶相値。轉嫌徵逐頻。看山移白日。中酒度靑春。雜樹芬芳接。鳴禽喉舌新。無關局外事。爭奪是何人。</text>
<title>抑陰扶陽 湖堂應製二十韻</title>,<text>聖人北極儼衣裳。裁輔神功獨主張。仁化神農鞭草木。微辭羲易戒氷霜。陰陽衰盛治應驗。扶抑權衡慮實詳。二氣流行自開闢。一元消長係興亡。玄冥節届千林剝。東陸春回萬化昌。回斡四時關氣數。慘舒一理驗民常。陽開虞夏雍煕世。陰剝春秋戰伐塲。帝德宣來蘇萬彙。皇綱弛處晦三光。商量天道元人事。體驗身心是聖王。坐運三元自斟酌。道隨玄籥任開藏。時當八月宜憂惕。地蓄潛雷欲煽揚。已創土牛迎淑氣。不鳴關柝閉行商。候方湫縮防閒細。氣欲灰移導達長。保嗇陽和無至削。劑裁陰戾不敎强。人於復剝知揚抑。天必監臨降吉祥。此理元來看不爽。喆王終古戒無忘。東方化郅三王盛。聖代治臻八域康。道在沉潛皇極訓。戒存昕夕抑詩章。生陰時候當中夏。惕夕工夫保一陽。跪讀宸篇增感激。敢將蕪語祝陵岡。</text>
<title>自言居水勝居山 應製</title>,<text>家住滄江浩渺間。捲簾惟見白𩿨還。菱歌相答花邊嶼。釣艇閒浮柳外灣。秖喜空濛臨野水。未須荒寂對雲山。坐來滿目皆烟浪。幽興終年不可刪。</text>
<title>古調雖自愛 應製</title>,<text>三尺枯桐琴。時時響自吐。淸泠含五音。要妙通千古。識曲人應稀。操絃心獨苦。流塵滿壁生。誰爲調商羽。</text>
<title>建功歌 應製</title>,<text>上而廊廟彥。下而輿儓役。近而畿甸氓。遠而荒蔡服。自東而至西。自南而至北。肅穆且勿譁。聽此建功曲。金光不足採。瑤桃不足摘。丹訣不足問。枕寶不足索。齊飜建功曲。用備一部樂。百闋殊不休。萬拍以相續。猗歟我聖王。神智自天錫。御極握瑤圖。承乾綿寶曆。至德涵區宇。晠化被草木。伏惟五十紀。神用日揮霍。五典入權衡。七政歸綜核。堯齡近耄期。衛戒存昕夕。旖旎階畔蓂。抽葉一千朔。春光瀜黼座。八彩何綽約。大德能得壽。此理誠不忒。補養苟適宜。人事斡化籥。維國地東南。元精實磅礴。淸駛爲泉澗。擢秀爲峰壑。牛豕所不溷。野火所不爍。水土相氤氳。靈氣此停蓄。春來百種卉。不敢先鍾毓。有草名是蔘。受根何交錯。細瀹沆瀣流。深盤琉璃石。莖葉不肯敷。下體專氣脉。丰茸如童孩。瑩㓗如琥珀。萬靈爲呵護。斧斤安得斲。方伯手封緘。再拜獻丹極。亦有朮桂材。又有橘薑屬。甘草與鹿葺。茯苓兼芍藥。種種産靈餌。地力不自惜。奇方有傳授。大劑非臆度。異哉張仲景。曠世能先獲。調和參化工。裁輔出神識。爲此萬全劑。啓我無彊祿。增損禀睿斷。烹煎須內局。寶鼎新漑濯。光彩殊煌煜。圓瀜體一元。凝正象五嶽。中注玉井水。斟酌適升龠。㶑灧天一精。淋灕仙掌液。爇用离巽象。祥烟蟠四角。祝瀜皷其化。靑帝效其德。天地收津液。岳瀆斂滲漉。滚合一鼎內。混沌方未鑿。或浮動如雪。或鳴戛如玉。贏縮合分數。遅疾準時刻。注之白銀椀。承以髹色卓。祥光旁照暎。芳氣紛馥郁。太醫揎紫袖。雙擎如捧璧。大僚佩委地。鞠躬步武促。𦄵繂排玉鋪。寶旒垂凝穆。香烟藹紛紜。光臨咫尺。長跪禮先甞。敬進誠在愊。藥性有緩峻。收效異遲速。攻擊非良劑。溫存是上策。此藥合太和。悠久愈補益。譬如五糓性。咀嚼甚澹薄。精英在肺腑。華澤發顔色。譬如大羹汁。制作太素朴。全體涵元氣。滋味勝𤎅炙。日省雖不知。月計迺始覺。陽和如吹律。眞元如轉轂。氣血如泉達。神明如日燭。寶筭如陵岡。玉體如松栢。雖云天所佑。實由藥之力。少進少有效。多進多收績。神用浩無方。要妙通扁鵲。所以名建功。宸褒垂赫舃。嗟彼秦漢君。服食循私慾。輕擧擬脫屣。抗志思羽掖。丹砂涉誕謾。靈草杳消息。狂圖竟濩落。後世有譏責。念天覆萬彙。仁愛藹生育。爲雨蘇枯苗。爲春煦陰谷。聖人體乾道。濟物恩何博。節宣順時候。醫藥捄疹疫。黃帝著素問。討論同歧伯。洞察五臟變。發揮二氣賾。神農嘗百草。口齒生馨馥。甘苦與剛柔。性味悉分析。周禮敎天官。四齊審凉燠。春痟與夏痒。調養關飮食。閭巷之匹庶。呻痛在軀殼。奔走丐刀圭。暝眩不爲毒。何况千乘尊。神人所歸托。衣食當愼攝。起居宜保嗇。伏願我聖王。建功毋撤作。皇穹眷有德。全付海東國。建功進一椀。上帝臨於赫。大統承三宗。明誠奉禋禴。建功進二椀。烈祖爲昭格。八方囿生成。絲身而糓腹。建功進三椀。萬姓延頸祝。上下所顒望。三椀亦不足。百年日三萬。千歲日三億。每日進三椀。椀椀添海屋。巨瀾注渾浩。靈籌承淅瀝。巧曆莫能推。元會齊闔闢。臣作建功歌。蹈舞匝東域。</text>
<title>臨歸。與幼選秀五。拈唐律韻叙別。</title>,<text>相知半京國。非爾少情親。不作塵間話。如逢卷裏人。小齋梧葉墜。昨夜月華新。各自勉征邁。所憂寧在貧。</text>
<title>接堂吏所報。去月二十四自。命湖堂朴 相甲 賡御製。是夜夢。入侍便殿。仰瞻天顔。有迎喜色。命製詩以進。旋卽驚悟。下懷結。枕上口占。</title>,<text>寤寐傾丹悃。神魂繞紫宸。重賡雲漢什。如起草萊身。陛衛森如昨。爐香藹欲春。覺來山月曙。伏枕鬢霜新。</text>
<title>參賀班。歸渡漢津。雨中。黯然有京闕之戀。</title>,<text>嵩呼班裏覲龍顔。羸馬遅遅又出關。霜葉飄蕭楮子島。雲濤明滅桂陽山。向來詞賦虛紆寵。此去耕漁剩占閒。何事終南半日雨。滯人中道不敎還。</text>
<title>曉發廣州店舍</title>,<text>堠亭零葉暗飄裳。廣利雲山夜並長。十里橫斜馬蹄水。中天深黑雁翎霜。經行酒店多新識。指點村燈尙異鄕。靑鎖侍臣今浪跡。未妨頭白混漁商。</text>
<title>秋日遣興</title>,<text>微霜兩蓼花紅。浦口秋山望不窮。凉候全空蠏梁水。新晴輕颺鷺絲風。斂藏志氣幽棲後。踈率文章漫興中。湖海猶懸宸極戀。纔蒙恩遇已衰翁。其二秋日新晴好。幽行穉子同。草花明可數。溪水凈還空。巾服非朝士。鬚眉作野翁。乘流訪名刹。吹纜有西風。</text>
<title>蜀葵花</title>,<text>卑栖朴陋無文餙。四面荒穢皆榛棘。小兒若衡頗喜事。剪拓階除劣容尺。不種他卉種蜀葵。四月五月頗葳蕤。結英上下疊金錢。開花向背隨紅曦。薔薇多芒刺。芍藥太繁華。品質獨殊衆。愛汝蜀葵花。</text>
<title>謾興</title>,<text>烟霜四隣色。皎皎弄朝暉。老檜如相守。浮𩿨不肯歸。行應穿蠟屐。貧欲典朝衣。頗怪滄洲夢。紫宸深處飛。</text>
<title>寒夜書懷</title>,<text>屋頂輝輝星斗搖。半簾人靜篆烟銷。天寒木石多磈磊。夜久巖潭盡泬㵳。小燭獨成拋帙睡。濁醪時有隔籬招。金華學士頭如雪。歲計荒凉一老樵。</text>
<title>次若衡韻</title>,<text>樹杪微霜墮曉風。出門星斗滿寒空。殘書細暎西樓燭。歸棹深隨北渚鴻。送盡故人千里外。鑷殘衰鬢數年中。山翁尙有重宸戀。嵩洛迢迢歲色窮。</text>
<title>楊湖雪中醉歸</title>,<text>江風吹雪浩無涯。果下鞭歸一徑斜。社酒十廵顔半渥。樵歌三疊鬢全華。蕭森野樹明殘日。寂歷溪山帶數家。貪赴朋塲不辭遠。今年筋力尙堪誇。</text>
<title>雪甚</title>,<text>房撻曉來黑。起看山雪飛。天空下不盡。風逆墮還稀。颯沓松重壓。蕭條雀互依。老翁梅底卧。脉脉有陽歸。</text>
<title>中林</title>,<text>中林小徑不敎開。地僻天寒斷往廻。簾黑夜藏千嶂雪。枕明春坼一屛梅。鍊遅丹鼎衰還劇。草積玄文懶未裁。猶有向平名嶽願。夢魂常踏衆香來。</text>
<title>次劒南韻</title>,<text>詩骨何多瘦。霜毛似許長。貧應减酒戶。老益畏名塲。庭砌松陰合。衣巾藥氣香。芬華如夢幻。尋繹轉微茫。其二歸山自無事。茅宇日翛然。名畫須論譜。奇花不費錢。廚深雙鹿下。几靜一蛛懸。借得隣騾健。梅橋小雪天。其三白髮垂肩短。靑驢度彴遅。遠林疑隱處。微雪有幽期。朝籍誰相記。狂歌秪自知。詩書舊業在。努力課諸兒。其四小市連荒聚。踈林間白沙。初寒趁樵舶。遠火識漁家。鶴峽常多響。蟾江渺未涯。夜來村酒熟。乘雪也能賖。</text>
<title>山夜</title>,<text>暝色歸樵石磴斜。踈星寂歷在垂蘿。山籬有雪應過虎。洞檜無風欲定鴉。一月閉門調氣息。全家學道省芬華。西崖毓得黃精大。生計荒年自可誇。</text>
<title>次韻。寄題許鏡心 澈 幽居。</title>,<text>旅土新誅數把茅。磵邊籬落接平郊。全家樵採叢峰近。度陌招尋小彴交。山寺載書勤佔𠌫。野農爭席任呼呶。年來儘覺鵬程窄。適意還憐斥鷃巢。</text>
<title>江樓獨夜</title>,<text>樓上風霜冷。三更獨倚窓。橫天看北斗。照夜有西江。伊戛歸舟一。翩蹮去鶴雙。無人說奇興。迴燭倒深缸。</text>
<title>歲暮</title>,<text>高齋當歲暮。寂寞對西林。落日山中冷。歸雲石上深。開襟有琴曲。學道無機心。滿目寒松色。蒼蒼帶夕禽。</text>
<title>寒夜病中</title>,<text>病枕偏知冷。凌兢睡易驚。樓臺明一雪。星斗動三更。硯滴通心澁。甁花澈骨淸。微陽方導達。强飯待春晴。</text>
<title>至日夜</title>,<text>雷潛知有待。蟲蟄到如今。震剝能存脉。艱難始破陰。踈踈簾雪影。黯黯閤梅心。天道參人事。陽生詎可禁。</text>
<title>上愍賤臣親老家貧。有除邑之命。久之任基城。上下詢邑俸豐薄。程道遠近。盖異數也。感泣有詩。</title>,<text>視遇無前代。商量不踰人。恩綸許郡養。官路問筵臣。秪有雙襟血。都忘七尺身。山農聞失稔。竭力牧疲民。</text>
<title>陛辭之夕。入侍。退述瞻戀宸極之懷。</title>,<text>山南小吏鬢絲長。銀燭深更近御床。頗似講筵承顧問。乍宣恩綍重徊徨。金門低盡中天月。烏帽霑歸滿樹霜。此事思量非是夢。分明衣上有爐香。</text>
<title>出都門</title>,<text>曙天紅日照雙㫌。東出靑門驛道平。身作三年雲洞主。夢歸雙闕漢陽城。南方竹笋經冬逬。元夜氷輪到郡明。躬奉恩綸將父母。征衫秖有淚縱橫。</text>
<title>丹陽道中</title>,<text>東風吹盖水冥冥。三日官驂去不停。一郡雲峰生驟變。春洲木石染新靑。漸知散跡朝班隔。頗喜奇遊吏隱幷。行抵丹邱神骨冷。千年欲覔羽人經。</text>
<title>豐衙夜坐書懷</title>,<text>嶺脉蒼寒雪颺空。春來氣候臘天同。鄕書阻絶重關外。民戶蕭條惡歲中。縱喜渾家霑薄祿。可堪文簿惱衰翁。官樓永夜孤吟坐。蠟燭銷殘半箔風。</text>
<title>與三從弟丁得童子。拈韻共賦。</title>,<text>强疾懸腰綬。今年氣力殘。登臨臺榭少。酬酢吏民難。雪棧中原隔。春陰小白寒。庭闈違定省。書札待平安。其二物候天涯改。鳴禽種種新。三年重作吏。五斗每欺人。淺雪明山脊。初花點樹身。羈愁苦難瀉。應是酒無巡。</text>
<title>春日雜興</title>,<text>當歸春酒欲新濃。吏睡篁陰印匣封。簾額暖雲生澹蕩。樹頭幽鳥語從容。百年鄕塾猶聞誦。南國衣冠半學農。太守把盃無一事。坐看兜卛畵中峯。</text>
<title>春雨</title>,<text>池上崇朝雨。春容滿眼生。樓高暎踈密。樹濕發精英。一滴皆宜物。三宵未許晴。肩輿柳外興。明日看深耕。</text>
<title>醴泉道中</title>,<text>飛盖童童颭曙風。醴泉官樹日初紅。江山濃入新粧後。溝野平如畫井中。萬古烟霞推福地。一州絃誦見儒宮。往年虛有求田計。林澗重來媿不窮。余布衣時。擬卜居醴泉。未果故云。</text>
<title>道中口占</title>,<text>南國江山去轉賖。三旬鞍馬鬢全華。遙空晝爇畬田火。孤店春開灌木花。身繫一官難養疾。道逢寒食倍思家。也應手種東園柳。嫰綠如烟繞水涯。</text>
<title>大谷寺</title>,<text>官路紅埃盡日迷。忽看雲物近招提。春山自與僧眠靜。人世還知吏事低。薜荔洞深多遠蔓。鼪鼯樹密不驚啼。如何乍寄繩床卧。牽動征車又向西。</text>
<title>題寂照菴僧壁</title>,<text>菴子吾重到。懸知上頂難。雲根攀幾級。僧語動無端。落日松烟凈。半空山雪寒。觀音眉眼熟。不似畫中看。</text>
<title>留別宇上人</title>,<text>眉眼澹無滓。眞襟目擊知。多時應入定。少坐爲論詩。甁錫如空住。雲蘿盡倒垂。十年重到地。頭白尙前期。</text>
<title>遅日</title>,<text>遅日流征盖。川原閱轉長。春燒還楚色。山暖稍林芳。進食行廚㓗。隨身印綬光。高人毋或笑。奔走鬢渾霜。</text>
<title>伏聞上候平復。志喜。</title>,<text>上體憂勤損。中朝問候忙。恭聞。復常膳。默佑自先王。雷動鵷班賀。春宣鳳綍光。小臣誠更切。喜極却霑裳。</text>
<title>寄秀五</title>,<text>剔盡燈花喜不眠。故人消息日邊傳。姓名非復丹書累。文彩依然玉署仙。久信論思資積學。更須經籍費精硏。自憐留滯周南客。回首金華似在天。</text>
<title>夜入軍威</title>,<text>行子貪程夜未休。眼中川陸莽悠悠。堠亭易辨歸時路。官槖寧爲旅食愁。導馬雙㫌穿遠樹。滿天明月入威州。形骸尙倚今年健。六郡江山十日遊。</text>
<title>期宗人玄之寺中</title>,<text>纔有飛書約。無因枉道尋。斜陽催五馬。幾夜候雙林。應改貧中貌。偏多別後心。還嗟官俸薄。未助買山金。</text>
<title>行近郡齋</title>,<text>漸覺州居近。連看候吏迎。樹應橋渡出。月欲角吹生。官事多留牒。民田半入耕。春饑救何術。惻惻更關情。</text>
<title>陪二親。舟泝丹邱。將踰嶺赴郡。行抵月灘。贈諸益。</title>,<text>斜日烏檣影。離離上月灘。故人臨水候。亭子隔烟看。江磴連空暝。風花帶夕寒。杯觴相顧色。憐我遠遊難。</text>
<title>舟中記勝</title>,<text>泝盡丹淸際。仙源那易尋。前帆入花遠。碧水出山深。自有擧家計。彌生投紱心。東風吹兩。樹樹有鳴禽。其二沿盡三洲積氣開。坐看江峽杳縈廻。峰排雲浪菁葱出。棹拂巖花窈窕來。洞戶渾連深水府。仙鄕元有好樓臺。醉憑寒碧欄干卧。莫遣斜陽玉笛催。</text>
<title>向小白山喜方寺。馬上口呼。</title>,<text>始識難窮妙。無如小白南。遙看已有異。深處不勝探。落蘂縈回水。孤雲歷亂杉。幽期應獨契。肯許俗人談。</text>
<title>李戚稚暉 景溟，叔昇 柱溟。來游嶺南。歷訪拈韻共賦。</title>,<text>小州依嶺僻。官事似山林。案牘鼯兒落。池亭杮葉深。多慚循吏績。頗愜隱居心。病枕開靑眼。翩然二妙尋。其二山雨空濛欲曙天。西樓官燭不成眠。芳名爾是詞林秀。皓首吾非吏隱仙。驅馬火雲生嶺樹。近鄕蒲葦入湖烟。簿書經歲荒詩律。未足歸從洛社傳。</text>
<title>遊安氏舊亭</title>,<text>莫測仙源路。籠山盡碧溪。回看雲嶂合。深入葛花迷。幽躅從人問。當時共鹿棲。斜陽倚松立。獨有恠禽啼。</text>
<title>贈昌樂郵丞崔天逵 致白</title>,<text>同寄天南宦。多爲白下遊。樓居近仙窟。官事盡風流。酒滴明河夕。衣凉碧樹秋。幽期殊不盡。忘却客中愁。</text>
<title>錦仙臺</title>,<text>舊洞非難辨。羣峰更覺幽。石靈如欲響。潭定不爲流。無愧基川守。堪傳甲午秋。吾猶有餘恨。差却錦翁遊。</text>
<title>與朴承旨仲涵 師海，順興倅韓厚叔 光載。游竹溪九曲。</title>,<text>巾駕遙相待。文書了不關。俱爲初度客。全是未窮山。秋入松門凈。僧兼雲鳥閒。遅迴玩九曲。如在武夷間。</text>
<title>寄贈李學士聖輔 世奭 燕行</title>,<text>十月北風吹去輪。鴨江之水寒粼粼。漢城楊柳有誰折。燕地梅花行漸新。諸夏猶尊建州虜。穹廬還對舊王春。行人覘國徵謠俗。歸日瑤仔細陳。</text>
<title>堯臣歷訪郡齋留醉。拈放翁詩韻共賦。</title>,<text>再度看君面。南遊未厭遅。剩添春酒債。偏趁小梅期。淸事因詩得。踈才作吏知。相將躋郡閣。扶醉不煩兒。其二天涯懷抱强相寬。春酒淋灕蠟燭殘。簾外梅花一雪淺。郡中雲嶺半空寒。明光視草渾如夢。皓首分符未是官。洛社朋遊星散後。逢君還說去年懽。其三經年雲洞主。吾道豈卑微。流水爲官凈。脩篁見吏稀。山多行藥入。僧或乞詩歸。來是陶翁後。心期庶不違。</text>
<title>挈昌樂督郵觀獵</title>,<text>馬頭相値本無期。老去狂心兩許知。極望雲容爲澹墨。滿空春氣盡游絲。坐看搏擊鷹翎迅。還笑功名燕頷遅。畵角數聲扶醉返。郡樓紅暎夕陽時。</text>
<title>昌郵丞旣瓜歸。再抵書甚慇懃。遺菱花刻板爲謝。兼寄十韻。</title>,<text>去路千重阻。來書再度看。情深傾肺腑。價重敵琅玕。荷此慇懃甚。知爲報譤難。削成文木滑。鎪却異花盤。受紙森如畫。粧書緻勝紈。鄙人垂槖獻。君子返隅觀。細結因心曲。明揚表學瀾。於焉推物類。聊以奉交懽。勿遣塵埋晦。須防鼠嚙剜。迢迢憑驛使。雲嶺碧岏巑。</text>
<title>石北申聖淵輓 百韻</title>,<text>斜陽雲嶺莽無邊。官角初廻枕印眠。老境愁爲天際別。訃書驚自洛中傳。海東璧月全沉彩。石北詞人遽上仙。拍案三號肝欲灼。開緘雙眼淚如鉛。近聞叔寶形神瘁。更怪長卿疾病纏。酒賦向來期皓首。風流終是隔黃泉。吾曹相許千秋上。詩敎當論兩漢前。雅頌淵源開巨海。曹劉壁壘壓中天。朱絃正樂推仙李。哀筑餘音起北燕。風氣析津先萬國。文明奎宿啓朝鮮。鴻荒開鑿羅麗後。制作推移正始先。圃牧瀾洪生譎詭。蘇湖鋒勁剷妖姸。代興良匠皆倕仲。地産名材盡杞楩。此道陵夷悲委草。近時聲格似啁蟬。重溟欲涉迷眞筏。上乘無徵衒小禪。聖代文章關運大。天生詞伯毓精專。嵋岑蕭索春枯卉。庚宿蒼皇夜降躔。叔夜淸神欲相暎。休文瘦骨絶堪憐。擅塲妙藝承名祖。脫穎奇才自齔年。六義精華輸肺腑。百家皷吹發喉咽。沿洄嘉萬餘波乍。軒輊高岑正路旋。腐翰境尋言外妙。巾思入象先玄。淵珠採摘纔盈掬。風雨鏦錚忽滿牋。閃倐璿霄翥鸞鳳。森寒武庫攢戈鋋。凌秋神氣華峰隼。照日繁英玉井蓮。頑鐵何論一車重。鳴球能作五音宣。須看絶藝傾當世。終遣香名滿八埏。殊價秦城連十五。佳人漢代冠三千。下州妓拍飜戎馬。委巷童哇誦聖淵。白雪新詞眞寡和。靑霞奇氣竟高騫。從渠上國門墻屹。憐我東關草莽跧。六藝窮來蓬鬢禿。五車讀處澗松燃。狂詞驅駕蟾江勢。醉筆淋灕雉岳巓。自是同聲隨物類。居然幷世借天便。魯侯泮上初看面。漢寢山中更拍肩。玉女下來同飮食。曇華千歲現因緣。相期志業窮塵遠。共指襟懷皎月懸。古選䂓模深講確。前人閫奧細窮硏。眉間得意詩應就。酒後高吟態欲顚。牛耳坫壇雙皷角。鴻溝疆域半山川。方當鬪巧雕猴細。直到爭雄介馬騈。甫白平生無此樂。孟韓酬唱不多篇。况兼風月供淸賞。復有樓臺漾碧漣。雷雨窟深黃馬産。雲濤濶白鴟翩。中流遠勢雙林出。四目濃芳八藪連。沙柳欲昏移畵檝。潭龍不動戛鳴舷。放歌巢鶻飛何向。橫笛巖僧對兀然。絶境渾如天竺寺。勝遊無讓雪堂船。人間奇事雙翁得。物外淸遊萬慮蠲。從古浮生同泛梗。秪今回憶未忘筌。風埃落魄俱衰齒。京國逢塲易別筵。竹洞書樓孤燭剪。益園花鳥一床聯。性靈本自宜江海。詩會終妨近市鄽。晩計一麾將老母。卑州百里屈高賢。官廚弋獻華文雉。野艇鉤登雪色鯿。錦水亭邊山矗矗。端宗陵上草芊芊。襄陽學士遊東越。劒外孤臣拜杜鵑。興劇小車泠浦轉。章成大字紫巖鐫。聞君纔解歸田綬。値我方催度嶺輧。遅暮未堪供簿領。別離何以瀉幽悁。開衙黠吏遊辭幻。徵租饑氓怨視睊。郡僻訟庭來縞鹿。山深書凡落蒼蝙。羈愁似醉聊登閣。遊興無端且信鞭。郁錦東西深窈窕。淸凉十二碧嬋娟。賞音人遠誰評隲。漫草稿成半棄捐。幾日得隨雲共返。舊緣重與月俱圓。驛梅花落魂常斷。嶺棧書稀眼欲穿。嶽北棋樽勞夢寐。天中節候過鞦韆。黃庭謫恨多年盡。一夜颷輪返化遄。光耀歲星淪慘憺。精神仙鶴去蹁躚。百靈呵護瀛洲錄。六甲收歸浿水編。竟日悲颷雲箑颭。何晨凄雨柳車遷。僦居門舘生蓬蓽。哭送衣冠滿洛瀍。靈鷲峰爲華表柱。靑蘿洞是北邙阡。隨身秖有書千軸。歸襯曾無宅一廛。俗物塵寰開眼少。眞官銀闕拍裾延。達觀已委臂肝化。靈肺寧隨膏火煎。鍊得眞髓出埃𡏖。餐來灝氣滌腥膻。樂天在世蠻牋踊。長吉歸仙鳳管闐。五嶽金編資佔𠌫。三淸玉笈恣漁畋。身章割裂天孫織。筆力低昂斗柄權。仙吏周旋近香案。齊州俯視杳秋烟。極知天上精靈在。其秦人文厄運偏。收却希音還大籟。斂將元氣返重乾。誰能奧義窮芒忽。無復微辭抉肖蠕。當代詞垣迷䡄範。後生吾黨失陶甄。藻彛色晦紺衣絢。鍾呂聲含七皷𪔴。莽宕百年憐影隻。糾纏萬恨欲胷塡。風斤未斲緣亡質。山水誰論遂斷絃。形穢幾慚葭倚玉。情深尙感夔憐蚿。無由身贖千夫虎。胡不天延百耋籛。癡欲攘焚編鬼簿。妄思吹送訴皇箋。參商一隔終冥漠。日月重逢羡望弦。聽漏銀臺跡如掃。懸燈萍閣夢徒牽。蒼茫窀穸終違訣。辜負幽明秖訟愆。賦就南征誰更賞。病添一宦苦難痊。宴游已散城南社。歸約終孤穎上田。員外祭文多感慨。中郞哀誄極纏綿。存亡歷叙毫尖禿。契好重言紙幅全。細字一千添四百。淚滋肝瀉送君焉。</text>
<title>六月十一日夜。夢淵令來。未省爲誰家。而日已向夕。衣冠灑脫。形神銷瘦。拈韻賦詩。思索甚苦。方設酒食。蘧然驚寤。悲不能禁。呼燭題一律。</title>,<text>來是分明石北翁。誰家簾閣夕陽紅。貌應太瘦沉痾後。字未能安苦詠中。忽忽盃盤情豈了。幢幢風燭影還空。暗流雙頰存亡淚。山雨聲豗萬竹叢。</text>
<title>初秋池亭晩眺</title>,<text>移枕紅欄看夕陽。基城秋思轉茫茫。滿空雲木皆蟬響。踈雨樓臺半水光。久客自知容鬢改。小州難道簿書忙。朝來始得蟾鄕信。花藥階庭稍就荒。</text>
<title>謁郁錦書院。仍訪黃錦溪後孫尙玉幽居。賦贈。</title>,<text>秪謁先生院。言尋處士廬。仙源雲嶂合。秋日草花踈。家擅南州望。床留七世書。徊徨有餘意。歲晩欲移居。</text>
<title>宿雙岳寺</title>,<text>秋山寥泬百泉空。桃盡禪燈有草蟲。古殿影昏楓樹下。數僧眠穩菊花中。重來徒馭猶塵事。現在形容已老翁。生晩無由陪杖几。休休菴裏講參同。高王考甞游此菴。</text>
<title>鳴鳳寺內院</title>,<text>地勢雙林逈。昏鍾獨倚樓。僧深終夜雨。葉積衆峰秋。往蹟徵千古。浮游了百憂。風泉無遠近。月落洞天幽。</text>
<title>郡西樓觀射</title>,<text>平明皷吹上西樓。排立戎裝盡臂鞲。懸鵠風高如欲颺。逬星天濶不知流。奇才無讓三河少。淸世虛違萬戶侯。自笑書生饒膽氣。抨弓直擬落旄頭。</text>
<title>虛上人雨過賦贈</title>,<text>蕭蕭滿郡雨。僧到菊花前。飛白書如梵。談玄舌有禪。厖眉南嶽雪。畦衲萬松烟。終古空門契。昌黎愛太顚。</text>
<title>李斯文士謙 萬達 見枉留數日共賦</title>,<text>畫舫西湖可復期。向來雙嶺惱相思。重逢猶認中年貌。新格還驚近體詩。欄角仙山雲白處。驢蹄官路杏黃時。未容造次論懷抱。挑盡床燈解手遅。其二基城五月石蒲芳。君自商岑一草堂。山水地分眉上氣。布衣身有座中香。棋無敵手難圓局。詩在衰年尙擅塲。奇士古來多落拓。白頭蹤跡混耕桑。</text>
<title>天逵觀獵鷹颺去。寄失鷹詩。其鷹不竟夕而返。如認馴養之恩。誠義鳥也。以得鷹奉寄。</title>,<text>風颷勢迅莽難期。臂掌恩深炯自知。劃盡霜空靑玉爪。暎歸雲日赤縧絲。能令鳥獸千羣伏。不數鯤鵬六月遲。終是天生烟霧質。夕陽流睇海無涯。</text>
<title>偕天逵。訪錦溪精舍。仍叙別。</title>,<text>隱約山中路。春陰不肯晴。數僧深欲定。一水細猶聲。爲赴雙林曾。非關五馬行。如何空寂地。時動別離情。</text>
<title>寄李致政 最中</title>,<text>明時李冢宰。軒冕一毫輕。書几靑山近。漁航白鳥鳴。風波隨境穩。林壑與人淸。知爲君恩重。幽棲傍禁城。</text>
<title>內淸凉</title>,<text>新晴巖壑盡葱籠。搖戛藍輿一道通。去勢應臨千仞上。窮源秪在百花中。撑摎樹密行相失。戍削峯生態不同。頗怪啼鸎解人意。聲聲送到馭風東。</text>
<title>滿月臺</title>,<text>山遊有階級。級盡觀始通。崔巍滿月臺。體勢蟠蒼穹。遊氛日以廓。衆峭生眼中。排立凝灝氣。擢秀分鴻濛。向背各異態。夕照被玲瓏。奇哉淸凉北。十峰亦已窮。猶餘二峰奇。更向淸凉東。</text>
<title>金生窟</title>,<text>絶壁中谽谺。言是金生窟。金生羅代俊。筆藝妙無匹。冥觀會元化。邁往遺羣物。玆山蓄靈氣。半空立嶻嶭。地秪中夜泣。盡爲毫端奪。濬壑失源委。羣峭讓稜骨。振筆遂神變。華夷擅奇絶。秖今淋灕墨。蒼崖見彷彿。小技造其極。流峙爲助發。何况仁智樂。功用與化䡄。緬想陶翁遊。淸風灑毛髮。</text>
<title>聡明水</title>,<text>泂泂松根水。精英石受圓。坼來山骨冷。涵得月華鮮。細滴承瓊乳。潛窺有白蝙。神明通一掬。小坐欲成仙。</text>
<title>外淸凉。舊有安中庵。今廢。</title>,<text>奇遊易荒落。惆悵忽難勝。靑嶂自千古。白雲無一僧。逕交麋躅轉。庵傡佛身崩。詎但人寰事。空門有廢興。</text>
<title>月夜賦一絶</title>,<text>筇屐翩然海左翁。孤雲仙子若相逢。臥吹銅笛淸凉頂。明月玲瓏十二峯。</text>
<title>謁陶山祠院</title>,<text>天挺宗師左海隅。日星千古揭昏衢。唐虞制度璣衡器。洙泗淵源性命圖。皎月潭光澄不動。遠山嵐翠澹還無。心香半炷祠堂邃。內愧風埃一俗儒。</text>
<title>自咸昌郡。偕沈戚光之，柳戚晦如，申戚擎天。往仙遊洞。</title>,<text>老興今年爛不收。淸凉歸後更仙遊。詩成剩償山靈債。酒盡偏從地主謀。一路啼鸎林木合。白雲隨馬洞天幽。眞源未必無深淺。且向居僧次第求。</text>
<title>鳳巖寺洞中。有白雲臺。水石甚奇。</title>,<text>水石非無勝。瓌奇似此難。天團斧鑿竅。波散水精盤。數子同來得。仙人去後看。深知有氣脉。主屹倚巑岏。</text>
<title>仙游洞</title>,<text>仙洞千年鎖碧霞。尋眞路入石門斜。一泓水瀉瓊瑤窟。四月崖蒸躑躅花。淵毓驪珠光或怪。巖留玉舃說非夸。使君悔學金丹晩。足躡靈山鬢已華。</text>
<title>輓安叔華 錫儆</title>,<text>滿世芬華一筆刪。巉巖平地立爲山。自能彊大農，淵後。元是商量父子間。力摘沉珠終覺險。神專古鐵不嫌頑。斯言非爾曾深賞。與淚緘封送死還。其二風流堪挹酒杯前。誰道嶔㟢不可憐。每見衣霑楓嶽雪。自言身墾霅橋田。文章高處應關性。爵祿輕時便近仙。墓石深鐫徵士某。懸知此事足千年。</text>
<title>秋日。游靜安洞。</title>,<text>來徑還愁去不通。白雲叢嶂盡冥濛。數僧秪在楓林上。雙屐纔通瀑水中。福地圖經先白嶽。使君游賞値秋風。觀音迦葉知深淺。物色留分有退翁。</text>
<title>五明洞。懷金光漢。</title>,<text>南國詩人去不還。白雲空鎖五明山。蒼崖老樹常依舊。怳對當時古恠顔。</text>
<title>新年。與庶從弟樂祖共賦。</title>,<text>開盡南梅客未歸。夢魂爭逐嶺雲飛。風埃全改滄浪髮。塵土渾添薜荔衣。春淺官橋通水細。峽荒民戶似星稀。羈縻五斗非長策。氣力新年轉覺微。其二守歲全家並。飜疑在故林。屠蘓非後飮。蒲博尙童心。燈火西樓逈。烟霜一郡深。澗梅春不澁。準擬過橋尋。其三溶溶雲日乍陰晴。郁錦春流繞一城。半樹墻梅猶弄色。數羣簷鳥轉多聲。深慚小縣文書滯。頓覺新年鬢色明。獨有詩情消不盡。繽紛又逐草芽生。其四田園歸計苦遅遅。治郡無能我自知。稀少鄕書南渡後。沉綿酒病小梅時。吏民俗蠢難爲政。訟獄詞繁不賦詩。粧束全家待春水。崖桃開是上船期。其五知爾窮無損。詩名日日新。歸心偏在母。旅食不經春。家襲經書訓。人輕布褐身。鄷城有劒氣。寧作獄中塵。</text>
<title>奉邀兀山趙丈 周奎。留郡衙數日。共賦。</title>,<text>仙源一入萬緣輕。襟抱何曾有不平。羸馬踏來靑嶂色。小樓橫枕錦溪聲。春遊酒賦應忘客。老去行裝爲避名。躑躅花開蕭寺約。臨分共指白雲生。其二翁自丹邱至。烟霞點角巾。淸詩方外語。晩歲酒中身。官角矇矓月。山花爛漫春。休將今夜會。傳與俗間人。</text>
<title>徐斯文佑漢。以其先祖遺集序文。見托賦贈。</title>,<text>斗南仙老杳難攀。偶識雲孫一破顔。留宿郡齋春雪後。相看眉宇竹林間。遺書在篋堪千刦。文彩承家見一斑。潛德闡揚才力短。敎君無奈槖垂還。</text>
<title>金上舍 光澈 托其兒子。又慶受學臨歸。共賦叙別。</title>,<text>吏事支離與性違。西京詩社舊遊非。腰因病减羞懸綬。淚爲朋亡覺漬衣。鄕路鳥關雲棧遠。天時燕子羽毛微。看君知是巖栖士。應笑殘年不賦歸。其二官廚不說薄。常有竹間杯。樓與林塘靜。客隨山雨來。吏稀雲伴住。花晩草交開。所遇皆殊絶。南維自古才。其三小酌延嘉客。高樓改夕陽。硯含峰翠滴。語入水聲長。信宿多新什。淸遊在異鄕。定交無早晩。頭白莫相忘。其四基川傲吏似山棲。一馬君從主屹西。松桂政憐官事少。文章未覺布衣低。龍湫雲雨三時黑。錦洞烟花九曲迷。安得吾州大小白。盡窮源後始分携。</text>
<title>贈歸又慶童子</title>,<text>相守多時月。吾能動靜知。才憐後生秀。心弱暮年離。峽屋幽花待。書囊片雨隨。森然眉眼在。何日不渠思。</text>
<title>豐樂亭。與趙佐郞普陽。拈韻共賦。</title>,<text>烟霞一郡絶人寰。華髮分符百事閒。終日杯添九曲水。齊雲樓對萬重山。使君自在文書外。上客初來夢想間。折取巖花作詩筭。不成千韻不敎還。其二仙妃花落白南城。一笑相迎見舊情。翰墨肯因詞訟廢。心肝還與酒盃傾。明時出宰應調病。盡室棲山爲避名。共指深深君子國。他年料理入雲耕。其三冉冉天中節。菖蒲吐葉初。關南數年客。洛下一封書。病肺常支枕。霜毛不滿梳。君來慰寂寞。官府似仙居。其四南來新契少如君。踈曠襟懷自不羣。坐聽錦溪連夜雨。家留幽洞幾重雲。仙班星宿天文。列晩計花山野老分。萬事升沉何足說。官醅初發盡情醺。其五數日忘幽獨。摻裾肯許迴。竹陰淸筆硯。山雨灑池臺。詩覺千篇少。人憐百度來。基州殊不薄。滿眼有深盃。</text>
<title>次韻。贈金持憲 埅㙔 兄弟。</title>,<text>滿簾槐影穩留賓。筵醴湛湛筆有神。南國故家元世好。晩年傾盖更情親。幷乘𩣭馬門闌貴。纔解銅魚婦子貧。初服還山眞可羡。願分叢桂卜居新。</text>
<title>芙蓉稧會。次韻示諸益。</title>,<text>寶帖年霜百刦長。風流猶傡泗波洋。衣冠杏樹壇邊會。名姓蓮花榜裏香。晴日山嵐濃滴几。晩風松籟細侵觴。深知鄕飮關儒化。南國靑衿斐有章。</text>
<title>贈別深源</title>,<text>見爾髧毛日。吾衰亦可知。詩書三世責。存沒十年悲。雨竹深圍燭。山花晩倒巵。舊遊猶在夢。明月義林池。</text>
<title>醉到東隣共賦</title>,<text>志業常從卷裏求。東歸天許此身幽。古人本自輕千駟。吾道終應着一邱。白屋有時堪雪臥。靑鞋無處不雲游。東風稍動桃花氣。咫尺仙源信釣舟。其二烟火連殘臘。園林暎晩晴。峽江初動色。簾鳥稍多聲。物候還詩事。踈慵豈世情。逢人問土脉。農圃寄餘生。其三江上精廬對雪峰。終年車馬豈曾逢。五經漸覺微言透。一室行看道氣濃。霜檜天寒留寡鶴。雲雷池黑有潛龍。幽襟不許傍人識。梅外林巒碧萬重。其四病起將春事。樽前且數朋。籬根響新水。松色滯殘氷。繡轂誰家讌。淸詩此夜燈。漸知安素分。涉世苦無能。其五蒲博殊非老子能。歲時杯酌病難勝。團圍爐暈深深雪。分占詩愁脉脉燈。山裡殘書多感慨。日邊新貴漸騫騰。通宵抱却梅根卧。復後天心此可徵。其六野人安用着烏紗。竟日科頭鬢半華。病後仙方初煑石。春來身計秪裁花。題詩喜試鷄毛筆。對客誇分雀舌茶。除却禪房與釣艇。終年雙屐不離家。其七殘骸猶得着林園。山雪蕭踈半掩門。但取酒醺嫌去滓。欲移梅種惜分根。心中頓覺機關盡。卷裏須看事業尊。昨夜峽江添雪漲。春流隔斷市聲喧。其八吾窮還自得。曾不受人憐。湖海能高臥。詩書欲暮年。門關殘雪後。酒熟小梅邊。時對溪翁話。襟懷何澹然。</text>
<title>寄語楚江漁父。戒勿釣楚江魚。二十韻</title>,<text>汨羅秋露泣紅蕖。恨咽滄波抱石餘。水府元勝三戶大。楚招休說四方居。江流滿目皆疑葬。萍底游鱗愼莫漁。南國爭傳騷九辯。貞臣猶憶屈三閭。蒼梧帝廟陳詞後。芳草湘潭泣玦初。佳約差池嗟已晩。牢愁絓結恨難舒。滿花節後江波綠。龍伯宮中世界虛。無地招魂憑楚覡。有濤如怒作靈胥。化熊不是虞淵死。爲鳥何曾蜀魄如。葬骨分明知有鱷。遊魂上下莫非魚。千重貝闕身潛躍。三尺金鱗氣呴噓。細雨有時依淺荇。綠波何處傍深蘆。蒼茫水國皆雲夢。多少漁人是豫且。香餌沉時疑有汝。籊竿垂處恐傷渠。烟波無限靈均是。釣艇休從楚水於。落日收綸七澤。微風捲釣九江瀦。哀歌試聽荊人曲。沉墨須看賈傅書。漁父亦應知怨恨。國人誰不爲欷歔。已悲熊社乾坤窄。且許龍王肺腑儲。瞑踏孤舟悄獨立。愁雲深黑郢都墟。</text>
<title>遷都丹圃。建白瑤宮。召李長吉。作新宮記。</title>,<text>芒騰木宿帝居崇。啣命巫咸夜下空。仙府奠基璿闕白。詞臣授簡錦囊紅。奇文點綴叢霄上。元氣淋灕寶唾中。香案前年聞異事。奎精下界鍾神童。文瀾黃鶴詞爭大。筆勢滕王記失雄。絶藝寰中無地試。靈心天上有時通。瑤皇老厭玄元殿。丹圃新開白玉宮。異制棟承蟾窟月。玄功樑架鵲橋虹。一元開後經營始。三極中間位置隆。非倩鴻文圖不朽。那敎盛績照無窮。黃庭字有仙官誤。瑤籍人無國手工。稚齒綺詞能鬼泣。奇才鑑識自天聡。神光怳惚纔籠室。蛻骨蹁躚已馭風。肅穆瑤墀宣紫誥。憑凌椽筆撼玄穹。楡揚別界排鋪勢。輸寫玄機結搆功。鬼設神施毫穎露。風欞月戶墨花瀜。璿題楣揭光霄漢。玉笈編藏煥始終。自是神居尊體勢。故敎詞伯闡鴻濛。三淸眞境瑤華遍。萬刦文芒璧月籠。仰視漢京雙鳳闕。神都天設淅津東。</text>
<title>同題</title>,<text>子會中分氣翼馮。平臨坤軸上都隆。紫微帝座非無殿。丹圃神基合有宮。圭測陰陽占地位。鞬驅嶽海蕫天工。瑤空壓棟晶光積。銀浦通欞灝氣瀜。傑觀三淸生突兀。洪䂓萬刦破鴻濛。宸居永奠崇嚴勢。文力全須闡述功。弄月翰林編謫後。騎龍吏部大荒中。瓊班點檢空文藻。輪奐摩挲惱帝裏。忽有紫衣呈異瑞。近聞赤縣降神童。元和年末人文盛。晉肅家中氣數通。七點斗星蟠九竅。一泓秋水射雙瞳。謠成玉兎希音鬯。歌動銅仙逸響渢。已識華譽騰下界。合將詞彩賁玄穹。衙排香案宣丁甲。印押丹符駕電風。嘒管中堂如有響。尻輪半夜忽升空。恩頒玉液全醺面。詔奉瑤墀屢鞠躬。硯腹倒涵千頃漢。筆端噓起半天虹。主張上界模嵬蕩。開刱玄功叙始終。紫府風烟隨意寫。玉京樓觀與神融。氣凌黃鶴題詩顥。才軼長楊獻賦䧺。天半璿楣懸縹緲。雲端璧月暎玲瓏。三千大界神光爛。十二層欄寶氣籠。棟宇肯隨塵刦變。文章直與渾元窮。新都盛蹟三精赫。北極皇居萬古崇。玉笈珍藏珠唾煥。紗籠長護璚雲紅。極知制作神功大。剩有揄揚筆勢洪。一代詞豪雖地産。萬中公選亦天聡。酬勞幣割天孫織。侈宴庭懸帝樂肜。萬恠駿奔騰賀遍。羣眞鰲忭頌功同。渾儀凝結無時墮。健筆穹樑壓大鴻。</text>
<title>纔闋慈氏喪制又迫先大王終祥。濡筆志哀。戊戌元月三日也。</title>,<text>雙涕逢新序。三年有此身。何心履霜露。無地報君親。柳外茫茫水。空中黯黯春。悲歡前度跡。閱眼摠成陳。</text>
<title>室人忌日</title>,<text>常結餘生恨。偏增忌日悲。脯醪有兒設。拜跪覺吾衰。小燭通神。深屛竟夜疑。縱存同穴誓。還恐死無知。</text>
<title>外姑終喪後。始向梧下。擬展廟。路上賦眎外從姪申匡國。</title>,<text>黯黯傷心路。悠悠並馬來。雲峰十年眼。人世兩家哀。磵脉瀜初響。林芳暖欲胎。吾行竟何益。秪作拜祠廻。</text>
<title>外從兄墓感懷</title>,<text>宿莽繁霜不辨阡。思量如夢廿年前。子孫已改平居宅。松檟猶通舊巷烟。垂老存亡偏惻愴。來生中表儻因緣。斜陽上馬依依去。梧峽千峯淚眼邊。</text>
<title>卽事。次東坡韻。</title>,<text>黯黯春愁不出門。柳絲初裊巷南村。雲山欄角晴如畵。野水籬根曉有痕。大藥扶衰膚髮潤。隣醅沉醉笑談溫。難忘秪是存亡恨。石北無香可返魂。</text>
<title>物態</title>,<text>物態隨春變。林亭掃雪空。粼粼生夜水。習習有東風。世事農桑外。身家藥餌中。襟懷能自適。不必要人同。</text>
<title>用茅盖屋。有述。</title>,<text>瓦覆從人侈。茅誅任我便。浮江輸一舶。先雨庇三椽。剩許瓠花補。深防雀嘴穿。孱軀與古帙。相守可終年。</text>
<title>書懷簡棠溪</title>,<text>酒頰初醒散帙間。一旬踈懶掩荊關。鳩聲繞樹應催雨。花意通簾忽近山。肯逐世情分冷煖。未妨身事向闌姍。明朝擬赴棠翁約。羽斝流窮曲水還。</text>
<title>賦八物戱</title>,<text>三皇以後有君民。衆宿森森繞極宸。淵躍神龍六虛運。圖啣威鳳五章新。剛强無賴騅騰勢。炳蔚須看虎變身。猛鷲豪鷹終一擊。難敎惡族化中馴。</text>
<title>雨夜獨吟</title>,<text>西巷深深屋。懸燈有老翁。夜分梅影下。春入雨聲中。歲計山田薄。朋游洛社空。枯桐千古響。寥廓與誰同。</text>
<title>汝搏窮老無子。常感傷。次沈戚興甫韻。以解之。</title>,<text>柳巷東邊屋數椽。踈籬雪盡又新年。塵間潦倒猶奇氣。酒後顚狂或短篇。垂老嗟無候門子。從人欲借種瓜田。煩君莫謾傷情性。自古浮生下瀨船。</text>
<title>次寄棠溪</title>,<text>羡君棲息有林園。萬疊烟霞了不喧。晩墾菑畬供酒戶。時携經籍住禪門。薜蘿小屋茶香煖。雲雪踈籬峽氣昏。安得衰年分半壑。一燈相照鬢霜痕。</text>
<title>醉次諸少年韻</title>,<text>郊扉凈烟雪。漠漠見春還。細浪初吹柳。新芳稍入山。老猶筋力健。詩與性情閒。除却杯觴會。都無一事關。其二宦業從人後。行裝與鳥還。隨身有圖史。滿目是湖山。酒典朝衣盡。家浮釣艇閒。文章頗不惜。醉草遍東關。其三白眼空當世。丹爐有大還。劒猶干北斗。書欲秘名山。病鵠飛無侶。孤雲去自閒。東風吹短髮。蕭灑掩荊關。</text>
<title>疊前韻</title>,<text>路有三巴險。人無二疏還。桃源隔流水。桂樹滿空山。老子經綸拙。終年偃息閒。曠然心境內。元不設機關。其二高枕無昏曉。虛舟自往還。孤明平楚鶴。微綠半籬山。几外江湖濶。樽前歲月閒。渾家全飮啄。爭奪不相關。其三天地生何晩。軒虞挽欲還。潛心向黃卷。斂跡入靑山。松色衣巾潤。泉流里落閒。幽懷兼永日。林鳥語間關。</text>
<title>步屧</title>,<text>步屧西園穉子從。飛來幽鳥或相逢。雪瀜澗曲茸茸草。烟盡林端點點峰。常引壺觴聊遣興。全占水石欲藏蹤。秪今追憶猶餘媿。幾度袍靴趁陌鍾。</text>
<title>醉呼</title>,<text>山家酒氣正氤氳。甕底扶頭數日醺。向午游蜂渾繞樹。滿簾叢嶂欲生雲。興來詩草無多少。病起春光已半分。除却形骸都不省。世間何事有紛紜。</text>
<title>次東州集韻</title>,<text>沉痾始起月更三。庭樹春心一半含。黍釀先通鼻觀冽。薺羹深入舌根甘。已收奇氣歸林下。虛博文聲滿斗南。蒲薦日長舒膝穩。笑看蝸角戰方酣。其二吾生不及古皇三。琴曲無絃大響含。文準玄經渾是僻。交論白首本非甘。松飈習習來窓下。桃浪溶溶繞巷南。和氣釀成千斛酒。性情薰作一春酣。其三薜蘿門巷徑開三。濃抹春山樹杪含。新買石田歸後薄。全家草食分中甘。琴書滿艓浮蟾上。簑笠騎牛過鶴南。却喜山槽聞雨滴。朋來贏得數宵酣。</text>
<title>疊前韻。次敬夫題廣石村。</title>,<text>四山廻合水分三。雲木春來積翠含。村色渾經畬火黑。籬根深出石泉甘。豳氓儉嗇農爲本。鹿洞藏修道在南。鄕井自今須禮讓。聖朝新化正薰酣。</text>
<title>隣社少年夜集有詩。孤枕無聊。和其韻。</title>,<text>依依燈火隔林生。遙認書齋小會成。新社詩篇三日趣。故家倫序百年情。襟懷相許梅同馥。眉眼多憐雪較淸。還笑老夫偏失睡。通宵虛擬掃軒迎。</text>
<title>翌夕。邀諸少年。拈韻共賦。</title>,<text>西樓蠟燭未全消。歸屐蒼茫度野橋。山雪暝兼迷鳥墮。風林寒並遠星搖。今年身健偏多興。數夜朋游不待招。留醉肯嫌相枕卧。向來原隰望中遙。</text>
<title>贈申從巨山</title>,<text>可道成踈遠。人間爾我存。暎燈驚白髮。摻袂到黃昏。夜久殘梅閤。春寒細雪村。傷心梧下巷。井落漸無痕。</text>
<title>述感。次家弟韻。</title>,<text>世事茫茫白髮前。江湖流落有誰憐。恭聞丹極頒新詔。泣抱烏號問幾年。野水欲生芳草徑。春陰不散養花天。篋中點檢朝衣在。猶染香爐宿昔烟。</text>
<title>艾羹會醉呼</title>,<text>素髮人如畫。靑蕪日正遅。筐蒿分野潤。倉米及春飢。飮食非求饜。團圓不易期。花餻後月約。紅折杜鵑枝。</text>
<title>半百</title>,<text>半百年光更六年。形骸雖老興逾顚。飽歸南郭蒿湯會。醉吐東鄰鴈贄筵。福祿無如蠲疾戹。優閒方許近神仙。此翁膚髮俱堪畵。難貌春融一腔天。</text>
<title>春日。憶聖淵，而憲二亡友有感。</title>,<text>漠漠春陰四際垂。留觴不御是誰思。江山秀氣銷沉後。天地傷神老大時。那復留連河朔飮。向來珍重笠車詩。眼中埋盡平生好。始覺人生住世遅。</text>
<title>贈鄭生鎭禮</title>,<text>從氏門闌色。吾於醮席知。渾身騏驥骨。開口鳳凰詞。山雨催桃細。春星暎瑟垂。深憐李生義。能不耻相師。</text>
<title>醉賦</title>,<text>興有逢春劇。鄰多卜夜招。歲華當熟食。吾老負淸朝。烟雨花心藹。欄干嶽勢遙。朦騰連日醉。擊節和衢謠。</text>
<title>有騎省恩除感賦</title>,<text>永愧玄駒褥。新承紫鳳綸。三年餘涕淚。一命更逡廵。嵩洛依依路。烟霜黯黯春。先朝未報德。此日欲忘身。</text>
<title>赴召歷辭先妣墓泣述</title>,<text>拜泣雲床下。兒今復作官。情知奉檄異。慈荷倚門難。攀栢山飈集。巡塋雪莽寒。依遅未忍發。驛路夕陽殘。</text>
<title>差寧陵忌辰祭官。奉香祝。渡漢津。</title>,<text>紫闕擎香祝。烏紗渡漢關。翟衣庭出日。龍劒葬同山。聖孝承祊後。明靈執鬯間。恭聞不祭戒。心惕駿奔班。</text>
<title>南漢山城</title>,<text>積銕巉巖勢。城池繚在巓。中峰常夏雪。雙闕近僧烟。天塹無强敵。軍儲可屢年。胡爲漢水上。虜碣有深鐫。</text>
<title>聖淵爲寧陵寢郞。邀余爲酒賦會。今過直廬。黯然有黃壚之感。</title>,<text>三度山中折簡招。凌波艓子不辭遙。東臺江月多圓缺。一代風流遂寂寥。陵樹蒼寒春雪合。水門明滅曉星搖。從今不擧黃驪眼。詩就黃驪忍獨謠。</text>
<title>哀鄭汝難</title>,<text>猶是隣爲殯。居然葬在岡。有妻貧豈祭。無子死同殤。雪滯緣瓠屋。苔荒打麥塲。令吾那得睡。夜哭徹晨光。其二力穡那無餒。終能不外遷。胷中怨尤少。歿後里鄰憐。家近靑烏卜。天慳白屋年。窮通與苦樂。一瞑遂茫然。其三買醉無錢繼。隣醅亦不辭。寧甘一爵止。方到十巡奇。顚語生情性。窮愁失眼眉。東風數抔土。誰酹杏花巵。其四遷次終同巷。孩提與到衰。交無車笠改。情入酒杯知。圃麥春通屐。爨燈夜隔籬。思量便陳跡。老淚不禁垂。</text>
<title>開元寺</title>,<text>九巘魚鱗刹。開元勢特高。州烟連磵雪。官角溯松濤。地接戎臺爽。僧隣武庫豪。他時緩急際。始識保障勞。</text>
<title>曉下山城</title>,<text>星斗蕭森曙角殘。筍輿肩下萬松端。周遭盡劃雲霄設。江漢平歸履舃看。無乃廟謨踈處在。向來天步此中艱。神都白嶽瞻佳氣。根本須圖億載安。</text>
<title>陪孝明殿朔祭志哀</title>,<text>天星三四孝明深。穆穆神孫奉灌心。宅恤哀容尙深墨。計年喪制近祥琴。靈光洋溢爐烟靚。燭淚流離陛衛森。誰識銜恩一介在。百官班裏倍霑襟。</text>
<title>省中雜詠</title>,<text>乍覺綾衾睡。明蒙曙闥疑。漏壺隨露滴。門鑰出花遅。禁裏無戎事。身閒値聖時。關關上林鳥。如聽薜蘿帷。其二細雨上林色。濛濛霑我衣。芳菲終夜發。江海少人歸。衰疾還朝籍。春愁在禁闈。雲濤三峽遠。鄕信近來稀。</text>
<title>又賦</title>,<text>崇朝西掖烏紗。山雨空濛暎日斜。隔樹報應三殿漏。歸禽啣是上林花。萬方無事猶憂國。一宦懷恩似在家。休沐何由騎馬去。弼雲臺畔看年華。</text>
<title>騎曹直廬東墀。新植杜鵑開花。幽約可憐。</title>,<text>辛苦三株署裏移。花開人鬢對垂垂。縱言雨澤從天近。終覺根盤失地宜。弱蘂承當宮日斂。幽香遞入禁林遅。何由倩得禽啣去。散在山巓與水湄。其二老子幽貞物不移。風情偏向此花垂。陽階受煦栽如法。晨盥分滋養得宜。氣脉會須經歲旺。芳心故較在山遲。繁英坐想吾園種。蒸爛紅霞滿澗湄。</text>
<title>得家弟書</title>,<text>書到相看後。知爲我去先。離腸依舊苦。手畫作新憐。封濕前宵雨。傳憑下瀨船。艱難菽水責。擔負爾身偏。</text>
<title>寒食差祭長凌。見士女滿路。皆上墓。愀然有先楸之懷。</title>,<text>恭參原廟享。不敢以私言。寒食多香火。他墳有子孫。晩鴉啣肉舞。宿草淸醪昏。前夜莘阡夢。重泉入淚痕。</text>
<title>奉贐蔡尙書使燕</title>,<text>孝明殿裡各霑裳。何事征車又出疆。可道衰軀堪遠役。秪應鞅掌答先王。江涵灣深垂柳。路歷箕都舊憇棠。西事未須煩上慮。大夫專對有商量。其二燕中冠盖亦支離。潞水浟浟無盡時。緩急倚隆看宿德。權宜講熟有卑辭。柵門曙柝霜深轂。遼界宵屯月動旂。歷叙風謠元職事。歸裝應富北征詩。其三鴻儒往往虜中生。鐵木人材未易輕。文雅歐虞希世儁。從遊稼牧並時榮。元精嶽瀆無停毓。曲士華夷或異評。建籙居然一百載。問誰乘起主詞盟。</text>
<title>弘濟院餞席</title>,<text>微察樽間色。知爲男子人。終筵無別語。萬里有征輪。滿袖昭回翰。當朝倚仗身。笑談西事了。不足惱重宸。</text>
<title>送申善用 禹相 宰興陽</title>,<text>酒半離懷不自持。送君詩續越州詩。三春晏景留兒報。五馬新榮似父時。海出白魚登庋饌。天垂朱鳥耀㫌麾。還憐行省先阡日。淚入風楊樹樹悲。其二參商落落已多年。京口相逢又別筵。禁署談戎非素分。海山飛舃儘淸綠。城隅把酒春兼餞。馬上懷人月似弦。行過靑蘿報二阮。存亡餘淚臉猶懸。</text>
<title>鄕書</title>,<text>聞說鄕書發。猶疑報未詳。公私兩肘掣。去住一心量。下峽花多少。懸㠶水淼茫。歸魂招不得。獵獵逐烏檣。</text>
<title>坐無標。軍人闌入闕中。承嚴旨。待罪金吾門。尋蒙放。</title>,<text>鷓鴣啼盡未歸耕。十日西垣鬢雪明。兒戱終同灞上帥。書生誤說禁中兵。爰辭欲對身何措。仁網旋恢涕自橫。回首漫漫三峽水。東風吹送萬帆輕。</text>
<title>鍾閣觀二十八拍。悲壯可喜。</title>,<text>大拍驚人魄。洪洪勢彌空。片時分動息。全界入鴻濛。城闕含初滿。崇華殷不窮。試看收斂處。元是泬寥中。</text>
<title>寄順興倅朴承宣仲涵</title>,<text>皆骨征鞍駐嶺時。仙源九曲溯漣漪。勝遊如夢浮雲散。暮境爲官此地奇。遅日峒衙隣鹿靜。行春峽綬暎花垂。知君詩就濂亭後。不是思儂更是誰。其二近代詞林傑。皆推菊圃尊。淆漓回有力。騷選溯爲源。人去文章重。山藏剞劂存。無慳寄一帙。官俸剩雲孫。</text>
<title>上憫旱。命濬川渠。盖祈雨舊例也。越數日。果有雨。</title>,<text>禁直還深食土憂。旱乾三朔若爲秋。濬川無乃飜銀漢。鳴雨居然漲瓦溝。鳩繞上林終日喚。雲蒸白嶽半天浮。玄機回斡知誰力。淵默宸襟與帝謀。</text>
<title>許同知 鉍 輓</title>,<text>如鍾晨出咳聲長。綽虐顔華髭髮光。力課田功稀歲稔。手經園植盡成行。恤鄰春有常分廩。愛客津無不繫航。那得人間更此老。鶴西門巷日荒凉。其二晨夜軒墀到不疑。菟裘晩卜是鄰比。貧無菽水囷藏損。困在泥塗國士知。密契相商門內事。苦心偏托膝前兒。森然三十年間躅。几案皆添觸目悲。</text>
<title>輓李知事 齊巖</title>,<text>蒼石玲瓏玉澗鳴。仙停東洛畵中英。人生已鮮三尊福。天賦能全一腔淸。海嶽雲深書史屋。畬田春入子孫耕。颷輪去趁遺弓後。南極星淪上下精。</text>
<title>約幼選，天與，善用。會城南水閣。盖諸少年偕焉。拈韻各賦。</title>,<text>知有春遊債。輸吾一馬前。洞門如急雨。衣帶盡淸泉。斜景明堪摘。餘花自懸。數杯垂老興。全不讓靑年。</text>
<title>諸君先歸。余幼選留賦。</title>,<text>遅暮隨人後。顚狂在酒前。奇遊雜衣馬。小坐剩林泉。白鳥詩硏落。蒼杉酒榼懸。相看渾得意。忘却是衰年。</text>
<title>歸途聯句</title>,<text>馬足纔經澗。山光已滿途 正。人間輕白髮。花老住紅鬚 選。酒面何須洗。風衫不用扶 正。芳辰猶未暮。留約在城隅 選。</text>
<title>又步其韻</title>,<text>春醪能滿榼。吾輩不窮途。正愛山盈袖。寧嫌雪在鬚。狂歌須爾和。迷醉要僮扶。欲去猶餘戀。鳴禽在坐隅。</text>
<title>與幼選訪秀五。留宿共賦。</title>,<text>看瀑歸筇勢不禁。出門城影轉脩林。一春繡轂誰家閙。西巷篝燈我友深。素髮斜垂渾暎燭。古歌淸越欲橫琴。明時廊廟多英儁。偕隱淮南晩暮心。</text>
<title>會洞小集醉歸。寄幼選。</title>,<text>城南酒席眼雙明。飄灑脩髯是睦生。雅謔非關當世事。窮途不改故人情。小樓山翠衣巾集。遲日花陰翰墨淸。安得魂招石北返。半酣奇氣看縱橫。其二未了樽間語。難爲馬上心。浮生各衰態。相照是踈襟。歸路濛濛雨。分城點點岑。幽期又水閣。不厭十廵尋。</text>
<title>翌日君西宅。又賦贈幼選。</title>,<text>西城山翠玉人停。淺酌淸詞養性靈。花候始應通里衖。市聲元不到階庭。明時宦業纔持戟。晩境儒工欲疏經。隱處吾甞一再訪。蕭閑頗似剡中亭。其二今年春賞老來稀。流宕三旬不省歸。市火通紅知酒熟。野筵垂白惜花飛。舊游京國依依是。難道吾曹事事違。昨日題詩滿水閣。歸來山瀑尙霑衣。</text>
<title>贈善用</title>,<text>相看忍淚忽霑巾。語短心長坐到晨。父子間遊吾得意。星霜三閱爾全身。床深燈火渾如夢。酒滴襟懷乍覺春。叙闡遺文無待托。敢於斯役後他人。</text>
<title>聞擧女孫</title>,<text>輕重分男女。天倫豈使然。赤心能祖愛。外派以渠傳。慧性非無受。嬌啼定可憐。誰家生玉潤。妙選待笄年。</text>
<title>尹彝仲 弼秉，崔聖著 烜 見枉共賦</title>,<text>興劇何嫌閙。環身盡舊遊。好詩因酒得。歸袂被花留。爾輩能爭健。人生不解愁。春盃還易凹。更脫驌驦謀。</text>
<title>是夕。訪秀五。留宿聖著。亦至同賦。</title>,<text>似畫城端樹。君家夜易知。風襟吹歷亂。燈市轉威遅。老境詩能健。微官跡太奇。入門忘主客。滿眼有深危。其二興未闌姍否。胡然又夜來。身輕歸鳥趁。門靜到星開。倚疊皆詩草。淋漓有酒杯。誰家醉紅袂。歌吹閙樓臺。其三雙睫冥濛燭跋紅。酒筵偏着鶴城翁。年芳每惜衰遅後。宦跡沉思去住中。曙葉硯心頻滴露。天星簾角暗搖風。莫辭分日爲淸集。嶽北幽源處處通。</text>
<title>赴幼選城西小集。拈韻共賦。</title>,<text>衣袂纔從水閣分。烏騾郭外又尋君。遙岑暎是西湖雨。芳樹籠爲半箔雲。身事蕭閒硯北隱。詩聲衰白社中聞。何由携爾蟾江上。簑笠周旋白鷺羣。其二滿眼皆山野。四隣常不喧。多時抱書卧。當世閉門尊。井脉深通竈。蔬香藹滿園。幽居亦有事。詩草不嫌繁。</text>
<title>疊前韻。寄餘窩求和。</title>,<text>東華塵土莽難分。淸臥城西獨有君。軒靜衣衾連碧澗。樹深閭巷度晴雲。鄰朋秪爲詩筵會。朝貴何曾姓字聞。招隱未須人境外。卽看幽事已超羣。其二知近君家巷。前騶戒不喧。身隣萬井靜。樓貯六經尊。細澗分爲盥。靑山半是園。紛華無一染。秪有菜花繁。其三春遊東洛盛。繡轂隔花喧。琥珀傳杯灧。𣰽毺授几尊。西林有小集。數騎入幽園。觸眼琳琅仆。何如絲竹繁。其四山門除紙下。傳說里閭喧。衰老逢新政。心肝向至尊。霱雲天上闕。紅藥省中園。終愧踈慵甚。何堪職事繁。</text>
<title>輓許同知 代家大人作</title>,<text>人生許與分。初不計早晩。見君已衰齒。得君由素悃。卜宅於我隣。跬步卽庭閫。意適或同寢。情深亦分飯。豈其有紹介。目逆遂繾綣。君生詩禮門。祖訓諒非遠。邁跡在弓馬。制行自閨壼。介不循物。精誠以報本。少試州紱間。歸作東山遯。枕流一室淸。耕雲百口穩。養眞九十歲。飄然乘化返。哭君如過哀。於道恐爲損。默念平生好。聲容在目宛。吾耄神易弱。流涕望蒼巘。</text>
<title>謾題贈西隣</title>,<text>踈懶衰年後。低徊數子間。新營茅屋小。頗似布衣閒。村僻無多路。林明不盡山。野人時往返。終夕且開關。</text>
<title>曉起</title>,<text>曉起衣巾凈。踈籬半翠微。澗芳村帶濕。林靄雀俱飛。漸覺山棲愜。可言身事非。新凉蘓肺病。留約嶽僧扉。</text>
<title>題申姪 潤之 新寓草堂</title>,<text>未害隨綠住。原鄕便舊鄕。貧居看婦助。樂事有慈康。瓜圃山嵐潤。柴門野水光。吾廬只莽蒼。來往一樵航。</text>
<title>醉書</title>,<text>人物評吾在下中。商量家國並無功。詩塲銷盡三竿日。酒市醒來兩鬢風。船裊鷺絲江似畫。笛橫牛背草連空。餘生已判浮游了。朝是蟾西暮鶴東。</text>
<title>次澤南集韻</title>,<text>舊屋猶三徑。幽居自四時。草花眠犢得。林氣褪蟬知。初服因衰返。全家與俗離。銷磨終未了。秪是腹中詩。</text>
<title>謾興</title>,<text>漸與當時背。形神日以深。文章非獨步。邱壑是初心。墾礫渾宜粟。裁花已作林。枯桐自成曲。不復待知音。</text>
<title>次唐人閒居作</title>,<text>休官爲老圃。無事入都城。環堵堪容膝。巖廊少寄聲。草深雙犢穩。山晩數蟬淸。已與囂塵絶。道心隨境生。</text>
<title>寄呈夏雪洪叔</title>,<text>川原不辭遠。茅屋拜先生。滿眼兒孫俊。便身枕簟淸。庭深雙鷺下。林晩數蟬鳴。鬚髮眞堪畵。先朝社裡英。</text>
<title>閒居雜述</title>,<text>滄洲當歲暮。吾道欲何之。齟齬看齊瑟。牢騷有楚辭。綠簑初服穩。烏几隱身宜。小屋東湖住。烟濤暎半籬。其二悟境同禪寂。幽居厭客尋。秋山當坐臥。水樹自蕭森。墳籍窮難盡。形骸着轉深。人生有歸宿。眞不負初心。其三狷狂應點也。蕭灑是羲之。避客入山竹。留僧烹露葵。渾家深處穩。百事分中宜。近學全生訣。吹噓一氣頤。其四江西有風浪。源裏起田園。叢嶂分爲巷。垂楊間設門。蒙騰鄰社醉。敦朴野人言。還笑中年事。詩名幾輊軒。</text>
<title>次東人詩韻</title>,<text>屋角瓠花裊裊懸。老人初起柳陰眠。湖山秋入玄蟬後。衾簟神蘇白雨前。生理在家猶薄祿。工夫排日是新篇。主恩年老無由報。秪合形骸着釣船。</text>
<title>閉門</title>,<text>閉門初伏近。村徑草迷離。蝮出林蒸雨。蛙鳴水沒籬。笭箵收小港。襏襫餉東菑。老子慵無事。騰騰股掌兒。</text>
<title>霖雨書懷</title>,<text>茅簷十日雨淋漓。銷盡林紅燕雀飢。同巷親朋遂間濶。貼床衰病亦支離。雲雷不散垂藤峽。野水初通卧柳籬。人事天時俱可念。濱江秋稼盡成泥。</text>
<title>雨後觀漲</title>,<text>淅瀝林中雨。支離夏杪天。乍明飛鸛渚。忽漲飮虹川。出沒如眉峀。乘凌得意船。老夫扶杖立。浮海路茫然。</text>
<title>霽景</title>,<text>驟雨洗河漢。翛翛林麓淸。川虹暎日立。沙鸛拍船鳴。睡榻知凉早。鋤謳占歲成。斜陽搘杖起。隣叟四三迎。</text>
<title>秋夜</title>,<text>夜景澄墟落。天河一望空。月明林雨後。山靜草蟲中。時序稍已改。襟懷誰與同。情人在嵩洛。雲樹渺西東。</text>
<title>鄭季野幽居八景</title>,<text>山居謝芬華。但有玲瓏月。絶憐一峰輝。散作千林雪。右獨峰夜月靈源蓄不得。疏爲瀑八分。似被山靈惜。朝朝籠以雲。右八瀑朝雲滿池皆活水。中植數根蕖。點綴鏡面花。初不礙澄虛。右方塘紅蕖嚴飈一𥳽盪。衆芳皆銷落。撑空一百尺。獨有臺前栢。右寒臺翠栢灑脫山人性。不俗非因竹。但愛踈踈影。朝夕淸書牘。右閒庭脩竹秋來有奇事。秫酒報新熟。霏微暎圃雨。滿摘杯中菊。右老圃叢菊山溪相照暎。一竿垂裊裊。盡日菰蒲雨。兀坐不收釣。右東溪垂釣坂長多豐草。見草不見牛。飮吃順其天。何煩鞭莢驅。右南坪牧牛</text>
<title>偕李上舍元老。舟發興湖。到甓寺。遇金正言致鳴。沿途唱酬。</title>,<text>漾檝晨光內。驪江似鏡虛。郡烟連柳濕。僧磬與星踈。枕席隨沙鳥。盤餐有市魚。榜歌相顧笑。垂白興何如。其二空水澄晴景。渚禽時復鳴。菰蒲數郡遠。風露一船淸。雅什同人在。遙懷盡日征。中流共指點。秦樹已含情。其三迅瀨楊根盡。連峰斗尾深。乘凌隨鷁首。偃息見龍心。峽轉東西勢。檣移向背陰。篙師賽神罷。盞酒滴衣襟。其四烟樹蒼蒼楊子洲。中流暮色一孤舟。鬢毛已與靑蘋老。身事還同白鳥浮。上國棲遑餘短蒯。百年興廢有名樓。傾囊買醉江村釀。蓬底狂歌不解愁。</text>
<title>除襄陽之前夜。夢拜先妣。內子在傍侍疾如平昔。泣述。</title>,<text>夜半忽驚泣。夢中拜阿母。阿母棄兒逝。歲月亦已久。衾襡宛在堂。寢卧當東牖。微有呻痛候。向前拊其手。何來我內子。婉婉在左右。未省有存沒。眄睞神相受。邇來轉深遠。墓草日以厚。胡爲今夜夢。樂事靡不有。平明除旨下。身佩襄州綬。毋乃有吉祥。明靈先告否。海産充中饋。可以 缺 甘𣿂。慟矣當何及。悲號以叩首。</text>
<title>陛辭述下懷</title>,<text>遅暮縻黃綬。徊徨向紫宸。承恩如往日。後死有微臣。關路凉生樹。津亭雨洗塵。虞憂已滿眼。嶺海牧疲民。</text>
<title>度箭橋</title>,<text>夕陽欲滿地。馬度箭橋樹。霏微衣上色。猶是漢陽雨。</text>
<title>廣陵津</title>,<text>西風欲滿廣陵船。嵩洛回看思渺然。身是先朝香案吏。外州猶作海山仙。</text>
<title>宿松坡</title>,<text>度鴈流螢滿枕愁。行人今夜滯津樓。高江與月知俱曙。垂柳多風遂欲秋。身遠猶然懷魏闕。海窮應是到襄州。卧看皁盖翩翩動。露草無邊嶺勢浮。</text>
<title>近鄕</title>,<text>戀闕遅遅發。馬蹄今忽輕。遙看故山色。深認老親情。滿地秋風起。鳴蟬日夕淸。懸知入門日。除紙擧家驚。</text>
<title>早發利川</title>,<text>曙角吟風積雨收。使君飛盖下東州。雲山澹墨黃驪界。蒲葦新凉白鷺洲。身荷主恩還覺健。行醺官釀不知愁。吾鄕近住蟾湖。多日家人候渡頭。</text>
<title>發法泉</title>,<text>掃盡蒸炎峽雨凉。全家裝束向襄陽。使君衫袖朣朧暎。已是東溟旭日光。</text>
<title>明會追送一日程。臨別呼贈。</title>,<text>未忍出門別。相隨險道中。來猶百里遠。眠只一宵同。短燭看霜鬢。羈窓有草蟲。凉風吹雁陣。明發各西東。</text>
<title>曉發胎亭</title>,<text>徒馭蕭晨發。峽天微有霜。人烟草店濕。星斗稻田凉。忽忽鄕山遠。茫茫嶺海長。憑便報家僕。松菊莫敎荒。</text>
<title>橫城長峴途中</title>,<text>不說崎嶇客路長。橫州東北幾名鄕。江鳴峽轉相終始。樹色村容盡老蒼。直欲毁車深處隱。還嫌飛盖閱來忙。千重嶽海行將遍。興逐秋鴻入渺茫。</text>
<title>宿狗洞</title>,<text>山行遞明晦。始知所歷多。半日皆奔峭。夕勢稍盤陀。谺然爲洞府。人戶暎薜蘿。歇馬淸流上。夜枕寄巖阿。遙游向溟嶽。奇想逼烟霞。遇勝輒回戀。其如官道何。其二蒼然暮色來。遠嶺一何稠。初月上屋巓。井落森而幽。寄宿松肪下。我懷亮悠悠。暮齡簿牒惱。前途關海脩。秋風吹徒馭。倐忽經幾州。縱有會心處。難爲卜居謀。</text>
<title>遠回峽</title>,<text>窮峽難爲堠。蒼茫不記程。谷深川引去。林密日穿明。征馬如回顧。驚鼯時一鳴。衰年歷艱險。自覺損神形。</text>
<title>大蔚谷</title>,<text>貫穿大蔚谷。東來所創覿。巨嶺無百里。餘氣此襞積。鴻洞爲濬壑。嶻嶭爲懸壁。穹林互蔽虧。曦陽隨闔闢。逾入逾詭異。目境紛屢易。徒馭瀉駭汗。削立不受跡。下淪若無底。驚濤生霹靂。忽然變奧衍。人戶間楓櫪。始知化翁意。奇處用功力。雪嶽與衆香。非不擅東域。於此見兆朕。攬轡以永夕。</text>
<title>曉望歸綠嶺</title>,<text>雲山歷歷四州來。綠嶺參天鳥不迴。笑拂紅㫌東北望。霱雲團處近蓬萊。</text>
<title>名芝谷</title>,<text>莽蒼江襄路欲分。名芝峽裏雨紛紛。棧長騎吹穿紅樹。嶺近人家帶白雲。千里宦游携眷喜。一州秋事入疆聞。習池新釀應堪醉。行被街兒笑使君。</text>
<title>州吏迎官下嶺</title>,<text>暎竹紅㫌候使君。萬峰蒼翠雨紛紛。平明扶上祥郵馬。吹角三聲下海雲。</text>
<title>歸綠嶺歌</title>,<text>東關盖有大嶺三。歸綠之嶺亦巉巖。上嶺下嶺四十里。積氣直與滄溟涵。襄陽使君將老弱。肩輿欲度𢥠神魄。擧手可接冥飛翮。側身如墜無底壑。况經惡雨石無膚。橫稜立齒森鋩鍔。僕夫血脚殭復起。健馬凌兢四蹄落。君不見使君巓髮已皤然。不出堂奧今幾年。胡爲盡室涉此險。汗流䝱息不肯旋。非是叱馭慕王生。五斗無乃欺淵明。嗟哉五斗無乃欺淵明。向來志業徒崢嶸。</text>
<title>嶺底民家數戶。蕭然可愍。</title>,<text>嶺趾猶生事。蕭蕭板屋中。蘿籬接熊穴。瓠蔓覆蜂筒。歲候風霜近。山農婦子同。令渠穩栖息。吾化始流通。</text>
<title>嶺下遇風雨歌</title>,<text>莫說道途惡。風雨又如許。急勢驅人下嶺坂。旗掣馬顚不得去。捲入荒村掩柴荊。通宵伏枕心神驚。崩騰爭坼百谷流。震撼直鬪千山精。綠嶺以西滄海東。奔雲滚霧兼雷霆。老夫轉輾不交睫。非憂破屋衣衾濕。今年穡事幸及時。水種山播稍向粒。八方之風忌北風。又是秋霖損糓同。天遣兩灾並時作。襄陽赤子命之窮。太守東來纔入疆。紛紜訴牒塡車傍。仰惟新服多艱虞。近者凶孽干天綱。况兼皷潤失調順。至尊宵旰懷如傷。無乃天心眷三韓。憂患玉成我聖王。小臣惶感肝腸熱。稽顙秪自祈穹蒼。</text>
<title>山雨水漲。上官遅一日。戱述。</title>,<text>來管蓬瀛不偶然。使君元是玉京仙。飛書爲報山靈道。莫遣春流鎖洞天。</text>
<title>雨晴水殺。始發。</title>,<text>曙枕頗安穩。秋江殺幾竿。揚㫌臨渡口。叱馭出松端。旭日州樓燦。靑天海嶽寒。新凉入畵角。吹下洞天寬。</text>
<title>衙後小麓。望海一曲。</title>,<text>初度東溟色。纔爲一練橫。際天分澹黑。穿樹作微明。本是歸墟大。茫然向若驚。欲知奇壯處。紅旭洛山生。</text>
<title>峴山謠</title>,<text>君不見峴山之麓綠芊綿。倒蘸晴湖小如拳。不緣人慕叔子賢。那得名托襄州傳。暇日登臨多感慨。風吹裘帶何飄翩。莫問峴山問刺史。今人何似古人賢。</text>
<title>漢水詞</title>,<text>漢水溶溶漾寒玉。柳橋東南明一曲。練光遙涵大堤凈。鏡面全寫巫山綠。日暮漁郞蕩奬迴。蒲裏雙鳧不成浴。安用沉碑千載名。使君但愛葡萄醁。</text>
<title>大堤曲</title>,<text>佳麗多說浿州西。浿州那得有大堤。絶憐淸明三月時。絲柳毿毿烟草萋。白鳥飛從海廟廻。行人影入松林迷。郡樓迢迢望不見。斜陽欲盡官樹齊。</text>
<title>巫山</title>,<text>朝朝十二峰。暮暮十二峯。可憐嬋娟色。莫敎雲雨濃。</text>
<title>秋夕寫懷</title>,<text>秋日下遙嶼。秋懷不自由。一官催鬢髮。千里渺松楸。嶺峭鴻翎重。溟寒蜃氣收。葡萄醺數酌。徙倚太平樓。</text>
<title>中夜</title>,<text>西川殘月墮微茫。淸燕堂深掩燭光。中夜澄空知近海。萬林森肅見迎霜。宦情已似秋梧冷。鄕夢偏隨嶺棧長。遅暮可容顔髮駐。金丹欲問四仙郞。</text>
<title>官池觀打魚</title>,<text>菰蒲披拂碧波通。蠟燭光文鯉眼紅。一網鱗鱗三十六。坐來簾箔盡腥風。</text>
<title>淸讌堂演樂</title>,<text>東關樂府摠新聲。太守來時演欲成。十二欄頭蓬島近。秋絲一一學鸞鳴。</text>
<title>月夜登醉山樓</title>,<text>醉袂飄然起。丹梯肯許扶。遙天垂沉瀣。明月滿蓬壺。一笛聲堪弄。羣仙勢可呼。銀燈不歸院。獵獵鄕風蒲。</text>
<title>訪祥雲丞。値入五色嶺。飮靈泉不遇。</title>,<text>停盖雲松下。虛樓不見君。徑尋五色勝。剩作四仙羣。飛舃還居後。靈漿倘許分。依依沿浦返。遙海欲斜曛。</text>
<title>題崔上舍幽居</title>,<text>君在仙洲第幾灣。斜陽路入萬松間。全家白枕無邊海。半箔靑含未了山。蓬島帆檣知不礙。永郞呼吸欲相關。飛鳧葉令非凡骨。沆瀣容分一掬還。</text>
<title>東海廟</title>,<text>勢全涵積氣靑。阿明祠廟架滄溟。流通九郡陰功大。肹蠁三時報祀馨。松桷雨鳴知動息。桂旗風颭見神靈。使君來丐襄人祉。一瓣心香入窅冥。</text>
<title>秋夜寫懷</title>,<text>斜月三更倚玉欄。海門秋思渺無端。蓬山勢遠堪橫笛。琪樹寒多不定鸞。頗喜煩襟延灝氣。絶憐衰髮問金丹。歲華天末逢搖落。宸極迢迢向北看。</text>
<title>漢水觀設柵捕魚行</title>,<text>漢水之流雖淺狹。濤瀾直與滄溟接。溟中鱗族乘秋上。松魚鰱魚揚鬐髯。詎但捕取充官庖。御供營需太稠疊。催發郡丁無敢後。脩杠大索爭擔負。橫截上流排木柵。中開一道承筩筍。何啻囊壅濰水心。頗似鐵鎖吳江口。大魚騰身旋墮水。小魚濈濈罹八九。斯須擁出色勝銀。登盤呀呷動紫唇。膳夫皷刀衆賓。味未入口先流津。太守停箸爲深惻。吾曹無乃恣饞食。溟精毓産有贏竭。帝心蝡動咸生育。王府貢獻亦常制。何况匹夫求饜腹。君不見廣淵祠中風色恠。神怒愼莫阿明觸。</text>
<title>歲候</title>,<text>歲候蒼凉晏。登臨數鴈翔。斜陽踈草木。遙海黯烟霜。身欲乘桴逈。心隨擊磬長。危欄不可倚。寥廓易神傷。</text>
<title>次李夢瑞韻題李君精舍</title>,<text>蕭閒日月課經餘。淸事先論李子居。燕坐不離蓬島鶴。新詩多在峴山驢。關東喬木承家遠。洛下靑雲抵札踈。世德頗嫌州誌畧。吾來準擬補成書。</text>
<title>洛山寺</title>,<text>披拂泠颷欲滿枹。洛迦秋色坐來豪。佛身臨是無根地鰲。脊涵爲半面濤。每夜金輪千族沸。自天文藻五雲高。暫時灰刦非桑海。磅礴當年駐驆臯。</text>
<title>義相臺觀海</title>,<text>半面梨亭鏡。峰回忽淼茫。涵空無遠近。倒景欲靑蒼。分是秋毫嶼。生應日本檣。吾思駕風力。一踔出扶桑。</text>
<title>觀音窟</title>,<text>閱盡東溟眼倦開。神驚菩薩窟中來。凌兢樓勢浮空磬。蓄泄風湍半壁雷。人說龍王分寶氣。佛扶鴻運降靈胎。驂鸞不用窮三島。寥泬天根脚躡廻。</text>
<title>洛山寺賓日樓。御製詩歌。</title>,<text>洛迦之巓滄海東。有氣蟠空爲紫虹。翕赩常浮兜率天。紛員直接馮夷宮。竦然下拜敢仰視。肅宗御什藏在此。鳳閣詞臣盥手寫。二十八字墨花泚。體裁冲融雅頌備。聲律鏗鏘韶濩美。憶我翼祖偕元妃。虔誠禱祀靈窟裏。奇祥肹蠁電斗耀。寶曆蟬聯金尺紀。三聖駐驆訪王迹。羽衛煌煌亘丹壑。神孫繼述感淵衷。發揮鴻藻被溟嶽。賓日軒高架六鰲。上懸壁月光璿極。一朝回祿駕豐隆。烈火歊𡏖天爲紅。梵宇千甍頃刻燼。龍象蒼皇佛力窮。聖人咳唾含正氣。外邪不敢爲魔戱。訶叱何煩六丁護。鬱攸自覺三舍避。譬如秦焰焚六籍。羲文大筆獨完粹。空門成毁有循環。棟宇丹靑回舊觀。高揭奎章雲漢光。重瞻璿榜神人歡。天吳移海扶桑死。此詩長與元精蟠。周序琬琰寶常陳。禹碑岣嶁字不刓。願寫一本獻丹墀。三韓億載洪基安。</text>
<title>義相臺候日出。値氛霧。觀巨鯨六七擊水。甚奇壯。</title>,<text>義相臺前鏡㨾平。風驅銀屋忽崢嶸。扶桑出日尋常事。難得穹鯨脚下生。</text>
<title>裊空娘羅漢舞歌</title>,<text>十二欄干懸急皷。酒酣流觀羅漢舞。雪色畦衲全覆額。十幅袈裟淺黃縷。傴僂登筵曲拳拜。仰面睢盱狀鹵莽。條然飜身雙袂揚。前騰後倒態無方。蒲伏如鑽九地入。軒翥欲掣靑冥翔。鐵杖閃回三拍扇。迅電驚飈滿中樑。靈鷲山巓五色蓮。趺坐丈六金剛僊。乘猊駕象下寥廓。赴拍蹈節以蹁躚。轉到曲終勢驟變。別有奇觀生顧眄。左挐右攫如游龍。席上來繞如花面。翠翹金鈿飄滿眼。滚雪叢蘭一色戰。萬態千狀神莫測。問誰弄幻爲此劇。宛轉蛾眉紅燭前。自言身是裊空烟。誰知嬋娟大堤女。化爲莊嚴西竺禪。體輕神淸易嬗變。况兼慧性通靈玄。裊娘裊娘眞媚嫵。何不飛入巫山裏。霏紅沓翠爲雲雨。爲此骯髒羅漢舞。</text>
<title>奉寄廵相</title>,<text>海山氛翳忽澄淸。牙纛秋巡列郡迎。醉墨乎分萬瀑水。威聲直壓九龍精。䟽凾有血臨神鬼。謗篋無憂荷聖明。已識彤襜行近境。三宵璧宿暎簾㫌。</text>
<title>登東麓烽臺。觀海。循南厓而下。有石窟深不可測。呑吐海濤。作霆靂響。譬觀音窟。尤奇壯。</title>,<text>致身烽臺上。壯觀謂當窮。俯視駭神魄。南厓何洶洶。巨靈劈嶙峋。邃竇開鴻濛。下入太陰室。前對馮夷宮。海水蓄不泄。輪囷常作風。遇坎有所歸。澎湃赴其中。谽谺見虛受。㟍崿生激衝。盤渦萬恠作。霹靂兼鯨龍。旁氣殷絶壁。餘沫灑寒空。偉哉造化翁。於此費神功。處勢異幽顯。眼力有窮通。淺狹觀音窟。邦內擅其雄。遂令恢瓌物。將以側陋終。三歎謝山靈。吾游豈發蒙。</text>
<title>申文初 光河 自楓嶽。傡海而東。歷過郡齋。相視驚喜。剪燭共賦。</title>,<text>一馬知從義相臺。峴山深處對啣杯。仙人未覺千年遠。胷海應經九郡開。神女峰容當檻矗。習家池影寫城回。留君不許分歸袂。絶域難爲再度來。其二今年重九罷登臺。潦倒寧辭一百盃。地勢應臨東海盡。客懷聊向故人開。熊饑山木秋蟠住。鯨健溟濤夜趁回。奇境欲輸材力短。九原那起石翁來。其三仙峰十二接樓陰。夜氣虛明水樹林。微動綠蒲知躍鯉。乍驚紅燭見飛禽。一旬多病官樽淺。千里留人嶺海深。不有洛湖澄似鏡。那能匹馬遠相尋。其四漢江迴合雪峯朝。十二紅欄倚泬寥。𨤍醁新開黃菊艶。𣰽毺狎坐翠娥嬌。海澄一夜垂瓊液。天遠三山度玉簫。太守顚狂衰更劇。飛書直欲永郞招。其五仙區吏隱荷淸朝。三夜風流未寂寥。池月在簾渾欲盪。霜花當席不勝嬌。向人盤舞蓬山鶴。有客橫吹赤壁簫。震澤樵翁雙蠟屐。東來無待簡書招。其六溟嶽迢迢自暮朝。使君神興入參寥。風流前輩沉碑遠。漢渚靈娥解佩嬌。郡事三時稀署牒。秋詞九疊和吹簫。慇懃寄語雲霄伴。叢桂休煩吏隱招。其七徙倚毘盧出日朝。東游一馬豈寥寥。詩襟似雪應全爽。醉態生崚不肯嬌。靑草湖中秋盪艇。太平樓上夜橫簫。乘流莫近靈鰲頂。恐被羣仙拍手招。其八高樓十夜每神淸。慣狎風瀾枕不驚。鰲脊昏明因海變。龍身動息有雷鳴。貫穿雪嶽平生願。賓餞金輪萬古情。何事天涯寥廓處。送君千里向秦城。其九浦戶官家相暎淸。此鄕安得度平生。鷺絲飄檻蒲風細。蠏殼粘籬沙水明。內署香爐天上事。東湖畵舫夢中榮。白頭流宕無南北。一任漁樵誦姓名。其十靑門以外始奇遊。一馬悠悠了十洲。宿處衆香應凈月。坐來東海已高秋。齒牙不掛塵間事。眉宇全空客裡愁。歌舞淹留有餘興。蘭舟更欲下滄流。其十一江上朱欄卜夜遊。朣朧銀燭暎空洲。一州砧杵星河曙。兩樓臺草樹秋。白首偶爲窮海客。靑樽同瀉異鄕愁。茫茫極目蒹葭遠。漢水何曾向北流。其十二三年離別我心勞。送盡南鴻渺海濤。老去仙遊萬瀑上。駄來詩興一騾高。燈前邂逅顔猶辨。酒後歌呼意尙豪。淅淅秋風凜相顧。贈君惟有匣中刀。其十三沆瀁梨亭上。圓靈卜夜看。虛明星不競。宛轉海無端。魄入深更旺。光搖萬族寒。終然讓黃道。餘暈玉欄干。其十四官豈多錢俸。州如小聚村。蒲鞭知政拙。松桂有書尊。秋雪熊枝落。踈燈蟹穴昏。衰年撫心跡。廓落可堪論。其十五君馬倦遊後。海山秋夜中。一樓人影對。萬木雨聲同。翰墨空前輩。鬚髯有古風。還憐會心處。雙涕爲淵翁。其十六嶺樹皆銷落。森寒氣候冬。籬鳴知掠虎。湫縮想潛龍。人事方寥廓。天涯偶過從。三旬看不厭。告別莫怱怱。其十七狂夫不甘老。醉舞拓秋窓。驟雨渾圍月。危峰欲墮江。有時船去一。何處笛橫雙。今夜逢詩敵。堅城未可降。其十八遠道逢秋暮。殘更着睡遅。貧無留客釀。老有悼殤詩。浦鴈深深度。霜花側側垂。相看慰懷抱。各說少年時。其十九倚遍西欄曲。深更人事稀。山池魚寂寞。林雨雀因依。入海非無磬。朝天尙有衣。白頭相視笑。歲暮意多違。其二十有客何恢詭。羣眞與起居。襟靈含灝氣。枕席壓歸墟。眼盡榑桑際。文噓老蜃餘。良因神跌宕。頓覺物空虛。客路俱飛鶴。官樓憇蹇驢。眉稜與皆骨。奇峻較何如。其二十一縣北蒼蒼樹。君家近可呼。簑衣趁深夜。蓼徑繞前湖。酒後詩難敵。樓中燭不孤。關東九郡士。能復似渠無。其二十二吾憐鶴樓子。爽氣雪峰齊。詩價傾關外。春耕破瀼西。松連淵廟碧。𩿨入海棠啼。頗喜官居近。仙源路不迷。其二十三畵燭三分暎。滄溟一會佳。秋花垂硯墨。詩草滿官齋。勝地今爲主。當時遠有懷。相看渾似夢。星斗欲盈階。其二十四題柱心期晩。傳經子弟佳。海山當散帙。松花幽齋。酒釀踈踈氣。詩盈拍拍懷。願留分華約。仙境杳難階。其二十五黃鶴山人何太顚。欲從東海見桑田。銅章吏隱賓暘谷。瑤籍天迷降謫年。踈雨肩輿巖瀑上。西風橫笛窟龍前。眼中塵土聊游戱。詩滿官樓酒滿船。其二十六二十年前已定交。東西湖外各分巢。遠經嶺脊如飛鵠。壯用詞鋒欲截蛟。海液通宵釀竹葉。山霏爲雨滴松梢。何由携去蟾巖下。暮境同誅一把茅。其二十七皓首猶微宦。滄溟更異鄕。簿書妨晩學。賦斂隱秋荒。伏枕鯨濤黑。排衙蜃市蒼。羈懷政寥廓。登眺每彷徨。有友多奇氣。回車自衆香。白雲深引路。靑鶴遠騰裝。一衲傳書乍。東樓倒屣忙。開樽㶑𨤍醁。發篋燦琳琅。顔髮神仙挹。襟靈嶽海凉。相將仍枕籍。失喜欲顚狂。淸讌回銀燭。高談撼畫梁。並騎山簡馬。狎坐大堤娼。湧檻金鴉赩。跳船紫鯉光。境奇添跌宕。興劇發文章。恢怪窮蛟䲔。舂容到帝皇。未妨拋若綬。直欲畧榑桑。大嶺秋風落。離筵夕日張。道途經晦朔。衣馬犯氷霜。絶域終分手。衰年易損腸。哀絃驚隻鵠。五里一徊翔。其二十八竟日巫山雨 初。冥濛濕老藤。幽懷對遠客 正。深處訪高僧。雪嶽吹陰磴 初。江船落夜燈。奇游在天末 正。垂白愧飛騰 初。其二十九向夜收山雨。星河稍滿簾。鳥寒松籟緊。魚定荇波纖。客睡因詩减。秋悲與酒添。有田歸不得。垂白愧陶潛。其三十蒼蒼一郡色。湖水與雲杉。樓上異鄕客。雨中何處帆。秋風有離別。蓬海阻仙凡。故作燈前舞。難分酒後衫。其三十一可憐西樓月。亭亭在高樹。淸輝故不滅。照君歸時路。其三十二君馬下嶺來。一日四五蹶。奈何上嶺。去驀如飛鳥越。其三十三鰱魚流腹脂。侑以裊娘歌。留君君不住。奈此別愁何。其三十四莫言京城樂。京城不可游。南山有向背。漢水兩歧流。其三十五遠海冥濛欲雨。秋天錯莫向寒。嗟君明日千里。愧我衰年一官。其三十六十月北風天正寒。大關西北路漫漫。雲海滿樓人已遠。空留歌舞夜中看。其三十七震澤樵夫眉髮奇。關東歸路雪垂垂。衆香萬疊詩千首。携過洛陽人不知。其三十八月渺渺。琴泠泠。紅欄十二曲。曲曲巫山靑。如何一夜歡娛地。牽動人間離別情。</text>
<title>洛山寺聯句</title>,<text>嵌洞天團坼。瓊峰海半涵 正。承厓開凈域。劈石附伽藍 初。聖祖曾留蹕。眞禪舊坐龕 正。龍珠籠御氣。鳳藻曜瞿曇 初。白層濤濺。樓紅瑞旭含 正。異香薰欲霧。空翠結爲嵐 初。寶刹聞名慣。靈區恣意探 正。藍輿高樹競。詩簏老僧擔 初。葉脫梨亭兀。溟呑石窟谽 正。風笙殷巨壑。月彩暈虛潭 初。皁盖穿雲駐。金身盥水參 正。寂寥歸定性。斐亹演玄淡 初。穢濁根空六。淵微敎柝三 正。證心沙鳥警。守戒野狐憨 初。殿影搖丹嶂。鍾音度碧楠 正。人天閱灰劫。龍象護經函 初。蔬飯身全凈。烟霞性素耽 正。每乘元亮興。頻到遠公庵 初。緣業三生宿。攀躋一經諳 正。昏昏下界睡。欲灑凈甁甘 初。</text>
<title>東海月歌。送文初還京師。</title>,<text>君不見東海之水連蓬瀛。夜夜明月流光晶。海寒風高陰力旺。圓輪盪漾滿太淸。雪嶽崢嶸接金剛。雲濤萬頃涵封疆。月出其中照空碧。關東九郡皆淸光。震澤樵夫奇男子。妻兒滿眼如脫屣。獨騎烏騮出靑門。踏盡溟岳一千里。高歌傲兀九龍傍。醉筆淋漓萬瀑裏。不窮三島不肯休。一路騰騰到襄州。襄州太守笑相迎。橫笛同登太平樓。是時三五月如鏡。碧天寥泬纖雲收。劒舞玲瓏素魄盪。杯心㶑灧金波流。廣淵祠前千樹栢。梨花亭上蒼玉壁。海光月色相暎發。歡呼直到扶桑旭。知君浪跡無着處。明日飄然別我去。廻鴈天長大關嶺。孤㠶日落楊子渚。客路漫漫連西極。月亦隨人照行旅。太守今年辭京國。窮溟物候當搖落。五斗微官眞誤人。千莖白髮難爲客。望君不見空佇立。落月半掛闌干曲。</text>
<title>竹島</title>,<text>漾檝溟光內。闚臨竹島深。蛟螭蟠有跡。釜鬲坎爲心。靈窟應開闢。冥觀自古今。斜陽更流目。竅籟滿衣襟。</text>
<title>奉寄廵相</title>,<text>秋夜西樓燭影寒。峴山羈思渺無端。浮生白首來窮海。佳節黃花笑薄官。但恐荒年生齒損。非關大府折腰難。蓬萊閣裏朣朧月。惆悵申君去獨看。</text>
<title>送文初書懷</title>,<text>悔作天涯十日遊。白頭添得送歸愁。蕭蕭奴馬何山雨。脉脉笙歌是夜樓。隱處漁樵深震澤。秋來詞賦滿襄州。使家下士傾今代。行被棠陰半道留。</text>
<title>得文初途中寄書</title>,<text>去路應回首。來書政損神。誰家雨中客。昨夜燭前人。林嶺行多恐。風溟勢欲嗔。更憂資斧乏。官薄負交親。</text>
<title>送汝搏</title>,<text>多謝驂友。辛勤攝屫來。驚看霜鬢禿。笑逐燭花開。小醉憐奇氣。窮途惜儁材。官貧孤厚誼。非是吝通財。</text>
<title>悼熊孫</title>,<text>白下全衙喜。喤喤墮地時。衰年抱有物。先慶毓爲奇。錦褓包麟骨。蘭湯洗玉肌。單傳三世脉。屈指長成期。其二廣顙踈眉眼。淸明絶不羣。語兼文字解。識已序倫分。遇物根因詰。迎賓拜跪勤。衆中常抱示。穪譽口氛氳。其三嬉戱與啼笑。無非種種憐。更衣必眎衆。挾冊每爭先。穿貫花叢裡。跳騰果樹前。眼中珠一顆。看弄慰殘年。其四愛祖深於母。盤旋膝不虛。出門偏趁後。對案必啖餘。嬌卧從衾踏。胡塗任闥書。分身一血氣。慈孝藹相噓。其五解說襄陽好。襄陽飮食芳。轎行神不怕。騶唱和能長。山果盈襟爛。林花在握香。有渠携到郡。渾眷喜洋洋。其六積惡應吾罪。罹殃奈爾躬。五齡風燭忽。一日掌珠空。神祗號何及。醫師技亦窮。癡迷不省慟。頹卧海山中。其七縱使他鄕死。他鄕忍瘞渠。松棺二尺劣。嶺路半千餘。盡室號相送。擔夫去若虛。臨歧頓復起。老我欲何如。其八路抵先楸遠。棺憑數隷歸。未言魂有省。何忍骨無依。澒洞山溪響。冥濛嶺雨飛。行經前度店。指點涕應揮。其九毋乃吾衰甚。胡爲理遣難。名多因囈喚。貌或合眸看。寸斷腸何有。絲垂淚不乾。懸知未死日。飽受此悲酸。其十慘憺嬰痾狀。經時在眼森。連譍臨絶喚。明有欲生心。藥悔投方峻。針憐受痛深。纏綿非一緖。老淚若爲禁。其十一預恐還家日。悲端觸眼生。深房逢玩好。行徑記分明。果熟衣收實。林開首揷英。思量摠無益。何事苦縈情。</text>
<title>送趙汝晦歸驪州</title>,<text>天涯愁緖劇紛紛。纔送申生又別君。萬木蕭森知近雪。大關西北有歸雲。倦遊全改滄浪鬢。短褐深藏黼黻文。拋却銅章吾亦返。驪湖同對白𩿨羣。</text>
<title>閱倉儲</title>,<text>吏事通心學。吾師會計當。剖符趁秋糴。按簿閱官倉。實以儲胥重。先須分數詳。虧嬴存龠合。綜覈入毫芒。區辨新陳界。流通聚散塲。蠱飛歸實减。鼠食戒深防。默認民情喜。傍看吏色忙。籌量無或詐。淵察詎非祥。謹署封門鑰。明春用賑荒。</text>
<title>和奉廵相</title>,<text>郡角聲沉北斗寒。公私萬慮集眉端。愧貽林澗頻移搬。病滯文書易曠官。嶺棧泬寥鴻去盡。歲華蕭瑟客游難。旬宣暇日饒詩什。寄與窮溟竟夜看。</text>
<title>洪上舍聖月 霽漢 輓</title>,<text>論人邊幅鑑非公。譚口推君內美同。花樹會傾灘上下。鶺鴒飛接巷西東。常徵壽法眉稜際。遽了年光褐博中。孫出瓊枝看夭矯。謝庭春色未全空。其二山溪春水鴨頭靑。知爾山溪似畵停。花裏承槽紅玉滴。葦間收網錦鱗腥。蓽門多客應聲氣。華髮酖詩自性靈。江峽泠泠人不見。爲誰重泝月中舲。</text>
<title>訪祥雲丞。拈韻共賦。</title>,<text>物候經冬至。溟雲暖欲開。翛然一騎出。秖爲故人來。樓凈明沙合。簾深白鳥回。穿松歸徑熟。不怕夕陽催。其二馬背騰騰睡不知。來應仙尉退衙時。病從陽候能全减。詩得醇醪未覺衰。雲檜深巢三島鶴。海沙圓布一枰棋。斜陽欲起如泥醉。攔路何嫌拍手兒。</text>
<title>走筆。謝祥丞惠松節酒。</title>,<text>漢水葡萄不可斟。使君喉渴苦難禁。江州使者傳松釀。仙尉風流壓竹林。石竇秋分靈液爽。山槽宵滴雨聲深。扶頭剩作朦騰醉。滄海商量報謝心。</text>
<title>兼任臨瀛發行道述</title>,<text>暎空雲日乍陰晴。百里蒼蒼繞海程。雪浪全衝𩿨隊散。瓊沙渾入馬蹄鳴。臨瀛地接元同俗。採鰒村多不辨名。兼綰隣符亦威重。松間列炬吏人迎。</text>
<title>鏡浦臺</title>,<text>奔濤峭崿苦難刪。眼境初歸鏡浦閒。澄似鍊光連海水。濃爲眉黛暎林山。樓臺盡日虛無裏。魚鳥親人枕藉間。欲種紅蕖三百頃。花時齊盪酒船還。</text>
<title>梅鶴亭</title>,<text>瓊沙一路轉松長。梅鶴亭中眼更狂。全失鄒生裨海色。平開賀老鑑湖光。浪花乍白搖歌扇。霞綺爲紅漾酒航。下渚夷猶雲日晩。參差吹候四仙郞。</text>
<title>步祥丞。次鏡浦韻。却寄。</title>,<text>興入臨瀛不可刪。奇游頓覺一官閒。樓根水脉因依海。鏡面秋毫點綴山。烏兎循環生履下。彭衡縮地在樽間。除非陶謝模神手。無奈敎人斂筆還。其二滿眼紛囂一洗刪。東游徒馭盡情閒。中分勝境爲梅鶴。兼管隣州又海山。釣艇宜浮明月下。行裝疑着列仙間。同來祥尉偏饒興。醉枕紅欄不肯還。其三紛紛俗筆摠堪刪。風月東溟萬古閒。吾老猶能攀棟宇。君詩判不負湖山。傾壺酒滴潛蛟上。移席衣連宿鷺間。搖蕩蘭舟風力順。泝窮三島始應還。</text>
<title>洞山倉</title>,<text>雙螺吹下洞山倉。極目秋沙白鳥翔。非是松林渾碧海。乍爲烟雪又斜陽。因依蛟鰐村容恠。挐攫神姦石態狂。皓首棲遑漁戶長。可言肘後有銅章。</text>
<title>次寄祥丞</title>,<text>倦遊關外偶同時。觸眼琳琅海嶽詩。縱惜一官淹記馬。行看千里展神騏。當樓蚌月爭文藻。浸驛鯨濤瀉硯池。還笑金鑾獻賦客。筆花全謝鬢垂絲。</text>
<title>洪知事戚叔 晟 輓</title>,<text>天海東窮處。音書杳杳遅。登堂事如昨。捐舘報堪疑。瞑雨吹窓急。秋鴻度枕悲。生平慕用義。那忍叙成詞。其二末俗多艱詰。先生禀吉祥。淸明氷表裏。和粹玉文章。形委升沉運。心虛與奪塲。須看綏晩福。佑善理應彰。其三擢秀名門後。蜚英弱歲中。橫來非道損。存順與天通。素履無貞瀆。因心有孝忠。吾生差不晩。猶及瞷初終。其四壽考周王世。耆英洛社筵。風期當晩暮。繪畵儼神仙。淚爲烏號滴。精應箕尾旋。嘉褒宸藻在。百劫有光鮮。其五倫序猶甥舅。瞻依似父兄。慚非國士重。看不後生輕。行止傾心許。文章倩手評。思量已千古。獨立暮途情。其六從古詞垣價。吹噓有鉅工。妄期千載上。名在一言中。鑑豈姸媸遁。塗應軌轍同。堪悲習池什。獨抱海篁叢。其七久矣藏神邃。猶然哭寢遅。暗燈天畔夢。遙海夜中悲。愧色無先誌。情緘有贈詩。他時牲石役。筆退尙爲辭。</text>
<title>贈李斯文 海定 爾晏</title>,<text>屈指關東秀。知君是席珍。新詩已眼刮。淸話更情親。官角穿雲度。書燈隔樹隣。此心生鄙吝。相別未經旬。其二林端細徑是西鄰。夕鳥悠揚霽雪新。遙見踈燈生草屋。深知隔巷有詩人。通宵別席餘香靄。度澗情緘寄信頻。東閣立春公事少。煩君一枉醉逡廵。其三憐君才格逈無鄰。旗皷東關闢壘新。偶作襄州秋後客。相逢霅老卷中人。官閒未害論文細。興到何嫌枉駕頻。烟樹鹿門遙入眼。終朝欄角繞三巡。</text>
<title>醉後信筆</title>,<text>剩被屠蘇醉。渾忘紗帽斜。希音爲白雪。奇氣欲靑霞。合沓連江嶂。葱蘢暎竹家。延齡在省慮。何用費丹砂。</text>
<title>次寄李爾晏</title>,<text>頗怪多時曠玉音。翛然白笈入雙林。帷分墨暈松身黯。經點朱痕鶴頂深。已占神光干北斗。佇看殊價動南金。匡山磨杵須終始。莫遣歸筇半道尋。其二梅影初移午睡回。何山白衲帶詩來。已知琴匣希音在。不厭瓊函信手開。分剩鰲顚雲是霱。摘深驪頷海應雷。暎傍璀璨知形穢。瓜李還慚索報催。</text>
<title>次寄祥丞</title>,<text>歲華人事並闌珊。病滯天涯笑薄官。一郡山靑春雪淺。半簾梅濕海濤寒。多慚雲尉佳期誤。獨許巖僧曉旭看。伏枕猶殘詩興在。奚筒頻送萬松端。</text>
<title>疊次</title>,<text>靑瑣趍班玉佩珊。向來身是列仙官。暮年暘谷全家遠。餘淚蒼梧極目寒。篁烟銷鮫女語。蘋洲日出蜃光看。逢君如對楊開府。懷抱何妨說萬端。其二幽篁一徑響珊珊。知是奚筒自郵官。襟韻全通蓬島爽。詩村半割洛山寒。渾如蘭臭開緘嗅。催傍梅花斂袵看。欲報瓊琚髭摘盡。江郞才退彩毫端。其三波胡寶肆燦璣珊。山海精應毓五官。夜燭寫成神鬼泣。風簾起讀齒牙寒。雲丞地屈堪深惜。鏡浦詞雄合並看。頗覺奇游資筆勢。梨亭登眺豁倪端。其四沉沉蛟窟浸紅珊。可惜瓌才隱小官。涉筆簿書斯立慢。滿朝臺省廣文寒。詞源元是南溟得。劒氣須從北斗看。五色靈泉新釀熟。也應浮白瀉憂端。其五明月懸裳佩寶珊。蓬壺深處小眞官。浮萍天地三韓窄。柝木雲濤萬族寒。大藥當從仙侶乞。奇文肯借俗人看。同君十日談風雅。向若茫洋不見端。</text>
<title>朴承宣 師海 輓</title>,<text>班鷺中停海鶴姿。白雲霄漢是心期。三間書屋城南邃。九入金剛天下奇。宦跡升沉非用智。名樓題品不勝詩。風流洛社蕭條盡。掩抑孤燈後死悲。其二細磵松聲石洞遙。驢蹄暇日赴芳招。饅頭椀出中廚軟。臘後梅開小閤嬌。詩裏天眞俱爛熳。眼中人境極參寥。抵今追憶成千古。烟雪凄迷舊渡橋。其三皁盖童童値不期。昌陵店樹綠如絲。相驚變盡滄浪鬢。自說全稀小白詩。芳草哀蟬纔代序。生逢死別詎前知。習池醉後淋漓什。歸日西京誦向誰。</text>
<title>祥雲丞來訪共賦</title>,<text>梅底留君處。仙峰十二尖。烟霞分是半。詩酒坐來兼。几靜江聲小。簾薰草色添。樓陰稍欲改。幾度彩毫拈。</text>
<title>與申姪士元，兪婿舜玉，家兒若衡。共賦。</title>,<text>老喜官無事。人穪吏是仙。波𩿨開印外。雲嶂捲簾前。釣近任公海。丹延葛令年。珠花欲着樹。詩興入春顚。其二黃綬衰年客。春歸身未歸。鯨龍隣郡枕。猿鶴怨山扉。嶺樹迷如夢。溟雲懶不飛。官娥鑷霜鬢。心事轉多違。其三風起訛烏尾。高城暝色侵。鄰砧片月墮。浦雪一船深。絶海經冬病。衰年去國心。京華千里道。憐爾獨來尋。其四晩倚朱欄曲。雲濤不見邊。仙方違採藥。身計謬歸田。久斷高唐夢。誰刪峴峀篇。盤飛有孤鶴。寄札向西天。其五永夜山衙閉。微霜水樹森。樓燈光不亮。鄰杵響初沉。獨返何州鷁。時驚別浦禽。天涯政寂寞。羈思自難禁。其六高樓倚寥泬。雲雪滿空森。野抱春城濶。星隨曙角沉。欲歸看櫪馬。自在羡沙禽。銅笛誰家弄。梅花落不禁。其七絶海新年逼。輕雷昨夜過。全銷沙觜雪。初活錦鱗波。老興詩牋窄。春游妓席多。羊公亦黃土。不醉奈衰何。其八夜色篁簾靜。春星脉脉過。琴中有白雪。樓外是滄波。蓬島無窮勝。神仙自古多。州非句漏讓。人較葛洪何。其九小會非生客。芳宵莫浪過。鵾絃侵曉月。蠟燭暎秋波。賦就巫山麗。杯添漢水多。喧呼不肯寢。梅外雪如何。其十寒江巫峽浩無邊。夜色西欄宿鶻前。翠黛兩行銀燭暎。藍輿四角玉壺懸。乍沾裘帶踈踈雪。初斂池臺澹澹烟。醉倚丹梯橫鐵笛。五更聲徹海門天。其十一不嫌霜髮暎燈垂。妓席樗蒲度歲時。槽口滴紅憐栢葉。甁心浸綠見梅枝。藥從仙境方多驗。詩爲衰年令故遅。秖恨淸游在天末。風流難遣故人知。</text>
<title>次士元酒詩</title>,<text>白茅新縮凈勝油。連酌鸕鷀不用籌。紗帽漸看頭暈重。井欄渾覺眼花浮。別開世界堪千日。誰道人生有四愁。止酒淵明亦漫語。風流河朔死方休。</text>
<title>次唐詩韻</title>,<text>廣斥濱溟壤。春來苦廢耕。浦多收鰒稅。山遠採蔘行。分賑非私惠。蠲徭豈近名。絲綸頒歲杪。字字念蒼生。</text>
<title>歲除之夕。率爾十首鄕懷也。懷各有屬。</title>,<text>並服晨昏役。均深喜懼時。如何除歲逼。忽復各天離。鯉札相思苦。鴒原隻影疑。斑衣有雙製。莊篋待來期。右屬家弟有光主饋勞偏替。分門義豈踈。俸霑三口薄。路宿五舂餘。寒織侵宵半。空廚逼歲除。還悲團會樂。不似嶺衙居。右屬弟嫂體是爺孃受。慈應伯父偏。嘉涓迎相禮。長到祝加年。灾疾看氷渙。容光想月姸。阿衡同企望。努力向芸編。右屬同姪齒序三年下。形分四世中。窮通豈才異。鉛槧自兒同。路遠歸雲北。書稀出日東。懸知餞歲夕。琴杵響林風。右屬章兄元是圭無玷。其如蝎在宮。山居與身凈。歲入自秋空。遊到衰年後。情偏羣從中。置庄敦恤義。官薄媿溫公。右屬會弟憐甚吾宗弟。多年一宦酸。烏紗衰閥幸。黃綬好州難。雪裏家書少。城西客枕寒。分符倘隣境。天借異鄕看。右屬堯弟世薄多踈族。情敦視密親。詩書自修士。烟火又比隣。易子寧辭敎。通財每荷仁。屠蘇今夜會。應念遠遊人。右屬玉叔小聚成丁閈。吾宗次第隣。炊烟交不辨。篝燭到無廵。謔劇倫行折。情融表裏眞。歸休吾已卜。遅暮永依因。右屬豪叔松老世非遠。薪歌悲若何。養親心力損。餘事藝文多。分占溪烟住。頻穿竹經過。恨無揚子賦。爲爾逐貧魔。右屬沈戚興甫一源昆季顚髮相看皓。比隣四十春。寒應范叔甚。狂豈次公眞。破屋渾連草。危冠或負薪。終然非俗物。乍別輒馳神。右屬錫友</text>
<title>終年所賦詩爲三百餘篇。卷末戱題。</title>,<text>戎垣佐貳又專城。纔得空花瞥眼榮。點檢新詩三百首。一年工博萬年名。</text>
<title>元朝</title>,<text>燈焰輝輝曙角殘。異鄕迎餞遣懷難。浮生圓滿非前度。衰齒浮沉爲一官。溪柳暗回村巷色。雪花猶作海山寒。舊痾幸得乘春减。深淺靈區恣意看。其二顚毛半禿齒牙殘。衰歲仍添一歲難。蘸甲三巡非故國。佩魚千里豈名官。垂缸蠟淚山衙邃。度巷鷄聲雪樹寒。不向傍人說懷抱。歸來辭賦擁衾看。其三山海分符十室殘。荒年懷保此州難。畬田箕斂憐中賦。灾牒營呈惱上官。叢嶂雪霑全郭暗。小梅春澁遠江寒。西方回首宸居邃。願獻流民一幅看。其四嶺脊蒼蒼雪向殘。新年一札北來難。簿書終是深妨病。棧豆胡爲苦戀官。地隔松楸悲節換。家留弟姪憶春寒。崇朝繞遍西欄角。漢女如花眼倦看。其五梅影斜橫燭燼殘。愁人卧到夜分難。素書稀附中朝友。公議頗歸五斗官。炎海閉衙銅柱近。臘天飛舃浦門寒。側聞恩綍䟽幽滯。新化吾衰拭目看。善用宰興陽。歲杪。美成又除古阜。篇中及之。其六靑燈矻矻韋編殘。垂老竿頭進步難。聞道初心猶下士。說歸終歲且微官。風高海氣連春惡。雪滯篁林徹夜寒。凄惻眼中師友盡。玄經草積倩誰看。其七篤林不動篆烟殘。悄坐山衙度日難。銅綬堪憐外小吏。瓊臺曾忝上仙官。乍甞新釀還憂病。欲試輕衣尙㤼寒。十二欄頭珠樹近。花心一一檢春看。其八意中朋舊曙星殘。人事團圓缺界難。悲甚灘洪今厚夜。才如坡睦久卑官。天邊山海重重遠。客裏春陰惻惻寒。點檢贈詩筍束在。相思時向燭前看。其九狹斜豪習未全殘。更入新春服老難。騎馬狂尋習家醉。逢人諱說漢廷官。乍晴酒斝山濃滴。薄晩衣襟柳拂寒。料得使君歸去後。風流應作畫圖看。其十襄州耆德半凋殘。世遠文翁化俗難。側耳全稀絃誦衖。埋頭空愧米塩官。靑莪春淺中陵邃。丹杏烟深聖廟寒。堪笑愚氓昧大體。片碑虛頌詑人看。</text>
<title>喜有光來</title>,<text>連枝一別歲華催。愁結燈花黯不開。官馬遠邀春雪下。賓鴻相伴海門來。餘寒回煖同床被。客夜通歡有酒杯。更向高堂雙拜舞。綵衣璀璨爲君裁。其二惺惺鳥語被春催。沙人家細雨開。梅下文書初病起。天涯弟姪並時來。席移麗日流瑤瑟。簾捲晴峰倒玉杯。郡僻身閒多韻事。今年詩草不勝裁。</text>
<title>西樓夜歸</title>,<text>黃昏池綠染人衣。珠樹沉沉鳥不飛。看盡西樓巫峽色。一行紗燭照扶歸。</text>
<title>春日雜謠</title>,<text>垂楊南畔畵橋賖。暎帶晴湖一百家。太守醉尋芳草去。輕風吹着接罹斜。</text>
<title>十三日夜。乘月步南川橋。</title>,<text>客久仍春事。官閒每夜遊。行歌向江月。極目有烟洲。樹裏村盃度。沙邊妓席留。歸筇驚宿鳥。飛繞郡西樓。</text>
<title>私試諸生程文</title>,<text>府庭春日轉簾遅。半百靑衿戰藝時。西渡楚兵非在衆。先搴趙幟竟爲誰。霏微山翠侵彤管。寂歷梅陰度墨池。頗許衡才未全錯。抗顔何害坐臯比。</text>
<title>向神興寺道中口呼</title>,<text>海遊吾已厭。難制入山心。一路仙峰出。半空春雪深。蒼蒼欲斜日。隱隱是雙林。靈異中多蘊。行當恣意尋。</text>
<title>神興寺</title>,<text>百轉雲杉路不迷。洞門春雪暎招提。高蟠地勢滄溟退。俯壓人寰列郡低。白馬西來應鳳頂。靑山半割是麟蹄。參差不盡三菴勝。更擬肩輿泝北溪。</text>
<title>自寺右折而上。峰態水勢。奇絶可玩。有盤石。穪飛仙臺。</title>,<text>未遽窮全嶽。吾游自北先。攢空蒼玉嶂。盡日素霓川。一入知非俗。千年說有仙。斜陽欲橫笛。恐撼洞龍眠。</text>
<title>翌日循左麓。行數里許。天吼山䧺壓半空。四圍石峯。皆蒼黑如積鐵。窟中小菴。號繼祖菴。有數僧。</title>,<text>積銕千崖色。蒼寒四際圍。雪交仙鹿躅。雲滿窟僧衣。壑勢迷深淺。禪談半是非。徘徊萬松暝。獨繞石門歸。</text>
<title>寺夜</title>,<text>松霏霽盡月娟娟。一宿名山信有緣。硯水貯應天嶽雪。衣薰分是窟僧烟。百年得意無今夜。東海爲官卽上仙。更喜入春筋力健。花時擬躡衆香巓。</text>
<title>出山</title>,<text>一宿諸天細雨來。藍輿背指石門廻。後期留與居僧說。天吼山前躑躅開。</text>
<title>春雨</title>,<text>海曲經冬雪片稀。春來三夜雨霏微。廣淵祠上蒸龍氣。靑草湖邊暎鶴飛。林薄寵光花蘂綻。田疇瑞色麥芽肥。使君不怕烏紗濕。盡日看耕柳外歸。</text>
<title>郡齋雜謠</title>,<text>空濛細雨濕庭苔。一郡人家花半開。春日漸長無訟牒。醉山樓上看山廻。其二西堂夜靜月徘徊。魚鑰重門暗喝開。廳吏但聞銓索響。不知花裏喚誰來。其三紅粧一簇燦如花。淸讌堂中候早衙。回向畫欄相並語。官家鬢色九分華。其四巫山秀色滿中堂。日午花枝春酒香。座上佳人大堤女。一時齊唱古襄陽。其五風傳皷響畵樓深。粉鵠高懸出碧林。虎韔健兒分隊立。流星一一透紅心。</text>
<title>次希菴集中韻</title>,<text>去家雖遠亦東關。官俸猶忘十口艱。釵䯻屛間幼艾隱。樗蒲廳後小童閒。浮空畫舶春添水。滴翠朱欄雨洗山。卧閤淮陽非是重。風光留戀未成還。其二飛鳧超脫利名關。嶺路何如世路艱。列鼎養傾東海産。專城居博二年閒。妓如神女來巫峽。僧在花時候雪山。却怪使君空坐嘯。襄人猶說惜瓜還。其三星斗迢迢阻漢關。白頭無術濟時艱。學成丹訣囊中秘。省盡心機局外閒。一郡曙紅知海日。半樓春綠見蓬山。翁身前是令威鶴。珠樹仙洲羽腋還。其四纔散朝衙便掩關。世間休說太行艱。不妨吏道全家隱。始識人生大智閒。海上春陰渾藥草。客中花信似鄕山。晩來几硯添幽事。僧自神興乞句還。</text>
<title>次寄祥丞士膺</title>,<text>珠樹春心半在枝。故人新有海山期。詩神已得仙鄕旺。游興寧因酒病衰。細雨馬隨沙鳥緩。澄波棹入窟龍奇。東來眼力窮幽恠。物色中分與墨池。其二東溟邂逅豈塵緣。天借奇游爾我偏。叔子江山眞隱吏。永郞風月後身仙。靈蔘滿洞春難老。瓊液醺人日似年。近覺詩凾發光恠。驪珠奪得萬重淵。</text>
<title>述懷</title>,<text>大關西望鬱嵯峨。遠客逢新意若何。垂老漸知黃綬累。寬愁無賴翠蛾歌。津燈夜冷又蠔少。峒戶春饑採葛多。賦就歸田歸不得。海門前夜早鴻過。</text>
<title>東軒謾題</title>,<text>東風欲滿古襄州。宿醉瞢騰懶下樓。客路不分山海色。春陰偏入鷰鸎愁。簿書滿眼踈詩課。衰疾關心厭宦遊。聽盡銅鞮倚烏几。峴西斜日在簾鉤。其二狎坐歌娥不放迴。綺筵偏拂柳枝開。中分吏事輸棋局。交割仙鄕入酒杯。花氣滿衣靑嶂近。水光如鏡白𩿨來。雲丞昨有飛書約。並馬登臨義相臺。</text>
<title>南津途中</title>,<text>信馬瓊沙十里賖。浦風吹着綠簑斜。波光暎巷家家海。雨氣籠山樹樹花。船上鷺絲飄似雪。籬間鯨骨積成槎。宦遊經歲窮恢詭。歸向南鄕滿口誇。其二細雨南津上。松林馬首靑。人家春漠漠。雲海晝冥冥。鳥跡交沙畵。鯨膏漬石腥。靈區探不盡。取次按圖經。</text>
<title>疊次李斯文</title>,<text>三疊詞含太古音。絶憐奇士在穹林。董生養老山田薄。楊子硏經歲月深。希寶堪爲陳序玉。淸修不作躍爐金。未應當世無良匠。好養梗楠到百尋。其二鞍馬前宵自海廻。故人淸什鹿庄來。眉間氣是蓬壺毓。筆下源從雪峽開。少別洞門渾碧水。相思官柳有輕雷。新年準擬肩輿訪。苦被文書傡日催。其三鳴鳩繞屋已春音。一縣山花雨滿林。遅日隱囊仙吏穩。霱雲隨馬海門深。酒方醺處堪頹玉。詩到工時似鍊金。幸有龐公棲息近。畫中烟樹小車尋。其四雲嶺盤空一棧回。使君前歲擧家來。卑州白首名全損。間席靑蛾眼倦開。鸛下樓昏千嶂雨。龍歸海劃半天雷。北山近有移文誚。鄕思花時倍覺催。</text>
<title>步月到酒家口占</title>,<text>老興一何顚。春宵難着眠。行穿江樹裡。醉卧酒壚邊。花氣薰圍月。村容澹入烟。樵夫不相識。歸路欲摩肩。</text>
<title>擬登郡西搴芝山。賞花。雲丞赴會共賦。</title>,<text>酒痾三日卧。門外百花何。禽語迎暄雜。春陰入草多。深憐芳序半。稍喜故人過。西嶽聯輿上。平蕪際綠波。</text>
<title>芝山之會。有光，士元，舜玉，若衡。從雲丞及李斯文兄弟三人偕。拈韻共賦。</title>,<text>西山臨漢勢。蒼峭一州同。人境皆歸下。溟濤半在東。雲凝歌板白。花拂酒筵紅。未信希翁日。風流勝海翁。其二山頂笙歌坐不歸。天涯能辦此游稀。興顚詩草寧知數。政拙州人不說非。斜日江光渾暎酒。半空花氣欲薰衣。明年肘繫襄符否。莫厭經春醉妓圍。</text>
<title>州俗歲設耆社會。余爲張妓樂赴宴。醉占一律。錄眎席上。</title>,<text>披篁綺席翠微籠。午景朣朧妓袖紅。井落三分江色裏。笙歌一部杏花中。社樽星曜徵耆德。亭記風流媿醉翁。縱使使君投紱去。神遊何日不關東。</text>
<title>被酒晩歸</title>,<text>歌笑猶山半。歸輿醉欲迷。川長雙笛外。日照百花西。剩得州人重。休言吏道低。他鄕耆會帖。名姓不辭題。</text>
<title>祥雲丞邀芝山會中人。爲蔓山之遊。酒席共賦。</title>,<text>昨日輕陰今日晴。芝山餘興蔓山行。桃花已是九分爛。雲海偏於東極明。席上仙丞參地主。郡中民事半春耕。醇醪百斝無巡醉。身外何須說不平。其二坐選高岡勢。全溟不礙林。人傾一郡秀。酒入百花深。吏隱非妨懶。春遊遂穪心。當時羊叔子。裘帶事如今。其三皁盖依遅色。山靈似惜歸。境深花易暝。機盡鳥忘飛。筇屐今年始。漁樵此路稀。天邊雲海氣。拍拍欲吹衣。</text>
<title>送有光歸原鄕。行寒食墓祀。因娶其子婦。</title>,<text>肝腸自倚老全頑。今日悽酸送爾還。家口星分天際郡。墓門春入水西山。雲陰漠漠寒垂海。草色靑靑遠出關。花候同遊違雪嶽。人生婚嫁苦難閒。</text>
<title>分糶</title>,<text>排日飛官帖。同時聚縣門。歲儲憐爾力。春散識君恩。土遍如金種。烟渾不食村。秋來各努力。毋使吏閭喧。</text>
<title>東樓月夜。聽妓蓬萊仙唱歌。</title>,<text>桃花枝上月如盤。漢渚靑山畵裏看。不用銅鞮舊時曲。蓬娘淸唱繞雲端。</text>
<title>惜新花隕雪詩。次韻。</title>,<text>筇鞋三度賞花來。頗怪今年太早開。海上無端通夜雪。林中何忍餞春杯。殘香蝶趁穿深塢。敗蘂禽啣上古臺。生意尙看相續處。莫敎餘萼被風催。</text>
<title>夜步出南溪</title>,<text>筇屐偏乘興。冠童自作朋。小溪連草薦。深樹暎籠燈。寒食風花遍。幽期雪嶽登。官居近少事。行止似山僧。</text>
<title>寒食前二日</title>,<text>寒食看看近。天涯感物華。三旬浮白酒。一雨淺紅花。病减渾忘老。官閒似在家。西樓扶醉下。山日習池斜。</text>
<title>寒食感懷</title>,<text>人生流轉劇西東。寒食今年思不窮。上國樓臺新莢火。故山門巷落花風。一身踈懶那爲郡。四節推遷遂作翁。宿酒醒來愁獨坐。大堤斜日雨濛濛。</text>
<title>廵相行到隣郡。一詩奉候。</title>,<text>候吏通宵報。彤襜近路光。東巡隨地化。列郡入春荒。改火淸明過。飛花嶺海長。懸知臨境日。髫白擁車傍。</text>
<title>卽事</title>,<text>逡廵小酒欲酖顔。農月官門百事閒。舊疾已從寒食起。輕輿纔閱早耕還。郭南雨色梨花樹。簾外春聲布糓山。吏術始終惟守拙。都無毁譽在民間。</text>
<title>雜興</title>,<text>皓首襄陽宰。流連春未還。寒暄上已適。眠食老人閒。雨黑山花上。燈明酒甕間。新詞添妓譜。雜興不須刪。其二東風吹百五。漢渚有鳴禽。雨入畬耕足。花連里老深。知州非熟手。遇物只仁心。永日銅鞮舘。泠泠子賤琴。</text>
<title>悶雨</title>,<text>海國春中雨。連旬不放晴。花心黏樹黯。龍氣隔雲明。巫峽崇朝失。南江滿地驚。蒸陰易損麥。白首念蒼生。</text>
<title>觀漲</title>,<text>夜注頻移枕。晨流忽抱村。橋崩競渡板。木拔護堤根。束峽中分吼。屯雲四塞昏。上天無乃漏。晩勢劇飜盆。其二坐欲樓根動。驚濤滿眼來。橫生非藉海。濶轉自成雷。鸛鵠愁難下。帆檣勢易摧。崇朝行旅斷。深愧濟川才。其三嶺竅分源水。常時勢欲舂。淫霖添自大。溝澮倐相從。陷沒中流日。崩騰滿窟龍。縱令神禹在。無計導歸宗。</text>
<title>次唐詩韻</title>,<text>南江雲浪滿樓光。十二橋連柳萬行。太守自飜詞曲艶。美人新試舞衣香。一年爲郡淹東極。萬里逢春憶上陽。誰識銅章潦倒客。先朝身忝漢仙郞。</text>
<title>共雲丞賦</title>,<text>自爲溟嶽宰。身計覺蕭然。除病應無事。分詩與少年。山添花後趣。鸎攪柳陰眠。排日嬉游處。樓中又水邊。其二短髮飄蕭尙指冠。海山豪氣未全殘。春添酒戶常浮白。老借仙州不敗丹。藥餌扶人蔘力重。盤盂侑客蟹臍團。樓中雪嶽連楓嶽。東顧烟霞滿袖寒。其三日候兼春夏。湖山滿目靑。樹顚鳩雨細。㠶外鯉風腥。中闢州如畫。東蟠嶽盡靈。使君詩酒會。常在此紅亭。其四州南百戶盡篁籬。漢水溶溶小似池。官薄猶供雲尉醉。境奇難損海翁詩。半林花蘂經春坼。一簟峯陰與日移。惆悵山公還曠世。心期秖許永郞知。</text>
<title>李斯文 頤重 養仲。與余生同年月日。設酒食相邀。意甚厚賦贈。</title>,<text>萬松雲壁轉威遅。重到仙源一馬知。井落平分山澗勢。書樓斜暎杏花枝。相忘賓主春樽㶑。少會衣冠雪鬢垂。已識交情無早晩。生同三卯事尤奇。</text>
<title>惻惻</title>,<text>惻惻經佳節。駸駸抵莫年。渾家猶是海。歸計奈無田。花鳥春寒入。雲沙夕照連。中原故舊在。書至荷相憐。</text>
<title>淸讌堂醉題</title>,<text>東風百五柳絲斜。淸讌堂深醉紫霞。版籍中分仙子窟。笙歌半在吏人家。春燈畫舶三邊水。夜雨紅欄萬疊花。雪嶽衆香連杖屨。白頭游興轉無涯。</text>
<title>自東樓。移席西城。賞春。</title>,<text>藍輿咿軋轉芳林。晴日東城暎綠陰。一徑掃花人吏靜。小欄留酒海山深。簿書猶有探春暇。詞賦聊寬去國心。寄語金華舊仙侶。今年霜髮不勝簪。</text>
<title>英宗大王忌日泣述</title>,<text>人間此日淚常流。獨抱烏號已白頭。禮盡三年不敢哭。恩深百死可能酬。玄宮厚夜藏龍衮。內賜斑文有豹裘。却羡馬卿身後寵。著書猶荷武皇求。</text>
<title>州校例以白塲被選儒生居業初選者三人。具酒饌。邀鄕中少長。穪新入禮。余亦赴其會。賦眎諸生。</title>,<text>松下簾櫳午雨含。粼粼璧水色如藍。春邀勝友傾隣四。地産英才入彀三。庠塾藝遊鄕俗美。絃歌儒化使君慚。深知擧業資經術。向上淵源努力探。</text>
<title>訪祥丞共賦</title>,<text>祥雲驛舍似山棲。遮白松簷壓帽低。畧辨驪黃餘事少。盡除厓古人齊。浦風腥送鰱魚沫。林徑紅殘杜宇泥。招致峴西狂太守。墻篁葉葉遍詩題。其二馬尉文章氣。須看眉宇踈。廚空春後俸。床借洛陽書。海上同分虎。松間數繫驢。相知不論晩。邂逅故人如。</text>
<title>奉寄巡相</title>,<text>畵旗熊虎鬱相從。廵盡南疆又北封。惠澤均霑二十郡。仙緣重躡萬千峰。吹帷麥浪春分綠。黏纛棠花雨後濃。聖主賴寬東顧慮。也應留借到秋農。其二三月鸎啼入峽長。衆香蒼翠滿淮陽。仙源咫尺非迷路。原濕春荒攬轡忙。聞巡相不入楓嶽。自淮陽徑還。故及之耳。</text>
<title>發向雪嶽。馬上口占。</title>,<text>瓊沙一路遶雲松。雨濕春芳紫翠濃。西北斜陽看雪嶽。半空呑吐兩三峰。</text>
<title>候祥雲丞不至。是夜雨。</title>,<text>達摩山下倚闌干。月黑泉鳴春夜寒。無怪雲丞期不至。前林風雨道途難。</text>
<title>翌朝雲丞至</title>,<text>見君衣上雨。知宿降仙山。手拂木蓮花。相看流水間。</text>
<title>五歲菴</title>,<text>玉峀瓊峰面面新。靈源一氣此氳氤。人間路絶無邊瀑。花裡僧深太古春。頗恠東游如物相。明知一宿是僊因。裵徊不語紗籠下。梅月先生暗會神。</text>
<title>菴有梅月堂金公 時習 遺像感賦</title>,<text>衆峯鬱以紆。流瀑何迢遞。幽蘿四際垂。霰雪所蒙蔽。往者金先生。胡爲此淹滯。心跡有餘悲。木石存冥契。裵徊潭月來。偃息巖霞閉。禪室象平生。遺眞儼百世。神彩烱不昧。森然以流睇。再拜瞻衣冠。顧步循庭砌。夜深羣籟靜。淸風起叢桂。</text>
<title>贈圓上人</title>,<text>海嶽最深處。初逢圓上人。有緣隨地住。無着與天親。颯颯中峰雪。茫茫下界春。點塵飛不到。一宿問前因。</text>
<title>永矢菴</title>,<text>雲峰百轉盡淸溪。金氏菴深鳳頂西。地勢何緣通馬跡。僧言無稅入麟蹄。靑葱灌木鵑聲老。深淺𦼞厓雨色迷。但使靈山有眞分。於菟未害近人棲。</text>
<title>寒溪瀑</title>,<text>靑壁千尋勢。飛流一道懸。風飄稀到地。空暎盡爲烟。蜿蜿來何歇。迢迢望可憐。山僧善觀瀑。言勝九龍淵。</text>
<title>百潭寺</title>,<text>山事經三宿。仙游到百源。身深依鹿住。境寂易花昏。遠瀑連林磬。春星繞洞門。分明諳所歷。後約與僧論。</text>
<title>歸路顧視。雪嶽在雲際。殊覺悵然。</title>,<text>雲端一面碧嶙峋。三夜山靈氣息親。心眼了然源裏事。鬚眉不是去時人。回嘶馬惜藍橋水。飄送花憐玉洞春。悔不石門題姓字。他年重到易迷津。</text>
<title>永郞湖</title>,<text>水城春雨暗菰蒲。雲海濛濛淡墨圖。靑草踏來山簡馬。白𩿨飛在永郞湖。千年笙鶴歸何處。三島帆檣去欲無。但使使君無物役。此身隨地是蓬壺。</text>
<title>仙游潭</title>,<text>鼉作知他。淵停有小亭。半涵初日㶑。全寫衆峰靑。萍葉從開闔。雲根入窅冥。未須笙鶴下。風袂已泠泠。</text>
<title>淸澗亭</title>,<text>滿眼雲沙白鳥翩。紅欄十二海無邊。丈夫須作東溟伯。平地能爲淸澗仙。蜃氣垂靑天半濕。鏡光搖赤日高懸。永郞消息無勞問。披拂泠風羽腋然。</text>
<title>遊楓嶽 小叙</title>,<text>楓嶽。外輔土壤。中央皆石。望之純是石山耳。白苔被之。晶瑩若雪。大槩峰不勝其森聳而繚爲洞。洞不勝其開闔而䟽爲水。水不勝其爭流而疾爲瀑。徐爲潭。峰可計者一萬二千。而毘盧特高。洞可窮者十一。而表訓摩訶特恠。水可玩者視洞。而九龍淵萬瀑特奇。峰洞若水。各窮其變。而未嘗同。各盡其竗而不厭多。誠造化之極功。天壤之絶境也。余年五十七。始寓目焉。夫余生百年不虛也。或問視雪嶽何如。曰。雪嶽局。楓嶽通。雪嶽晦。楓嶽明。雪嶽小。楓嶽大。烏可倫哉。逐境有詩錄下。</text>
<title>鑑湖訪楊蓬萊舊居</title>,<text>鑑湖湛不流。綠芷被其涯。東風吹落日。下馬爲徘徊。亭臺已冺滅。巖洞生莓苔。墨蹟精靈惜。泠𩗹捲却迴。末藝寧足貴。襟韻無塵埃。斯人問爲誰。昔有楊蓬萊。</text>
<title>懸鍾巖</title>,<text>碨磊雲根恠。嵌穹鬼斧工。林風吹欲響。天海照還空。載佛言全誕。懸鍾狀或同。靈支結成許。磅礴衆香䧺。</text>
<title>海山亭</title>,<text>鰲脊岧嶤地極擎。半空亭勢劇飛驚。常蟠楓嶽仙靈氣。全受蓬壺日月精。形勝三韓無匹敵。登臨一日是豪英。滄桑欲喚麻姑問。雲島茫茫晩笛橫。</text>
<title>海金剛</title>,<text>高城紅旭上扶桑。露濯瓊峰七疊張。太乙舟中載歌舞。微風吹向海金剛。其二能具金剛體。無論巨細懸。皆從明鏡出。純是素屛聯。向背分爲浪。參差半在船。夜來峰頂月。應似正陽姸。</text>
<title>三日浦</title>,<text>排萍畵舶盡情閒。三日湖光碧一環。遠勢微分烟際島。斜陽半浸鏡中山。窈娘堤古蘋生遍。禹穴書殘鳥喙還。吹弄參差易生恨。乘流欲到十洲間。</text>
<title>夢泉庵</title>,<text>畫艇呼僧刺。蓮宮隔水尋。佛淸臨鏡面。龍靜聽鍾音。松桂千章合。烟波萬古深。除非移宅近。難愜隱居心。</text>
<title>望楓嶽</title>,<text>高城西北忽泠泠。馬首金剛滿目靑。盡化寒芒入㵳泬。絶無纖滓翳瓏玲。遙看已驗中峰勢。深處方通萬窟靈。五十年來始償願。身猶下界頓心惺。</text>
<title>新溪寺</title>,<text>爐香銷盡坐翛然。合沓瓊峰一磬前。衾簟已爲皆骨夜。精神欲入九龍淵。雲松不動僧眠石。風瀨俱空月在天。千仞毘盧連杖屨。人間方信有飛仙。</text>
<title>九龍淵</title>,<text>飛來如雪漭無從。一道銀潢百斛舂。太古淵源開闢水。常時霆靂萬千峰。亂吹白沫翔爲鷺。迅落玄泓受有龍。危髮濯廻風淅瀝。全輸灝氣溢吾胷。</text>
<title>玉流洞</title>,<text>叢峰歷盡忽淸溪。夕日光搖眼欲迷。萬疊雲根凝沉瀣。中鋪水色暎玻瓈。若論貝闕應相近。縱有桃源便覺低。一派玲瓏龍氣接。瓊沙不許汚禽泥。</text>
<title>鉢淵觀馳瀑</title>,<text>慣識浮屠幻。初看水戱能。奔流隨曲折。平地作乘凌。勢迅騰身易。游恢拍手矜。吾曹徇目翫。戒懼與湫凝。</text>
<title>外圓通</title>,<text>流瀑飛蘿際翠微。洞門廻合欲迷歸。步緣鹿躅雲生壁。詩忤龍神雨趁衣。積氣常含諸佛窟。遙空盡入衆香圍。山中從古多幽怪。傅會僧言半是非。</text>
<title>松林窟</title>,<text>石林何窅冥。中開太古窟。翾翾白蝙蝠。飛上新羅佛。</text>
<title>佛頂臺</title>,<text>嶺脊皆是臺。瓌奇佛頂獨。滿身忽玲瓏。中天十二瀑。</text>
<title>楡岾寺</title>,<text>佛窟彌靈嶽。楡岾特爲雄。巖壑旣窈窕。風氣亦冲瀜。棟宇自羅代。丹雘射寒穹。扶踈白楡柯。結爲蓮座崇。五十三金身。森嚴據其中。石船事甚誕。烏井理難窮。寶藏多瓌麗。乍閱駭雙瞳。葳蕤五色旙。明珠綴玲瓏。琉璃含九華。吐焰如紫虹。捨施祈冥福。皆出公侯宮。氓俗易慕傚。何以牖羣蒙。夜深屣履出。徐步雲桂叢。仰眺東南嶺。峰勢何巃嵸。內山蘊神秀。灝氣逈相通。吾游探化窟。非欲騖虛空。</text>
<title>船潭</title>,<text>洞中十一潭。沿自船潭始。泓凈盡淸流。風珮何時已。</text>
<title>水岾嶺望內山</title>,<text>連延內外岾。上巓勢始分。遙看灌木杪。灝氣來氤氳。全嶺彌寒空。羣峭生白雲。衆香何森秀。毘盧特出羣。脩藤莽無際。玉澗深深聞。境幽會靈源。神淸離世氛。行歌向摩訶。衣袖有斜曛。</text>
<title>摩訶衍</title>,<text>奇絶摩訶衍。渾如五歲看。內山初入勝。浮世一遊難。壁斲金仙峻。林通玉澗寒。靈華於此始。咫尺衆香蟠。</text>
<title>萬灰菴無僧</title>,<text>但道森千嶂。何菴老百層。葉深能到客。雲冷不歸僧。鐵繅遙空裊。香城暮色凝。禪門亦興廢。斜日倚蒼藤。</text>
<title>擬上白雲臺。危甚不果。</title>,<text>白雲臺出白雲間。鐵鎖迢迢不可攀。明日毘盧千仞上。白雲指點是孱顔。</text>
<title>八潭</title>,<text>䟽泄瓊流幾洞門。瓌奇先自八潭論。峯爭倒暎金仙骨。水盡圓涵玉女盆。深淺無非有神物。沿洄何以了眞源。須看蓄處生奔放。林外颼颼萬瀨喧。</text>
<title>普德窟</title>,<text>空裏看深窟。開時有巨靈。千尋臨絶壑。一氣合靑冥。造化艱難設。因依結搆形。穹楹承石皓。圓柱削銅靑。偪仄安廚竈。凌兢着戶扃。天風吹嫋嫋。雲日暎亭亭。平挹香城矗。低通萬瀑泠。客攀危易墮。僧入冷難停。勢欲超三界。神應護億齡。憑厓仰鐵鏁。歎息腋無翎。</text>
<title>萬瀑洞</title>,<text>一萬瓊峰水。渾爲瀑布來。分疏石脉出。齊蹴洞心開。羣佛吹全濕。穹林潄盡回。終看渟蓄處。雲日暎徘徊。</text>
<title>表訓寺</title>,<text>金剛法界此爲宗。洞壑盤廻淑氣鍾。歷刦山扶羅代佛。高臺雲斂象香峰。人功成毁應關運。天設泓崢不改容。夜半正陽樓上月。圓光蕩漾度深松。</text>
<title>歇惺樓</title>,<text>向來傳說未全非。大抵玆山天下稀。含得精光因厚積。露爲芒穎不癡肥。細分表裡森千疊。深坐中央皎一圍。斜盡蟾輪看不厭。朱欄橫枕到晨暉。其二雲根蟠盡海堧寬。全鍾英華在一欄。晴出滿空渾戍削。夜看如霰忽森寒。可能形寫三分似。實欲添刪一面難。天借東游窮化窟。今年眞不悔微官。</text>
<title>皆骨謠</title>,<text>大塊淪在水。微風中盪汨。參差淘出白浮漚。風炙日烘皆成骨。析木之墟滄海東。蟺蜿磅礴蟠蒼空。森然爲峰崿。窈然爲嵌穹。菡萏華擢上嬋娟。瓊瑤窟鑿中玲瓏。元精所翕聚。灝氣倐相通。或言六神魚。其名曰巨鼇。背上斸出三仙山。就中此山勢特高。嬴政漢徹目液寒。望之不見肝腸熬。押海生丁法正。血肉身軀腥膻食。天風爲我輗。白鶴爲我翊。鞭神馭氣入山中。飛騰上下物無隔。霹靂轇轕兼巨靈。劈開大壑千尋靑。掘注天潢三百頃。翻虹陷日晝晦冥。有九神龍蟠深黑。其角峩峩目閃瑩。掎龍之角躡龍鱗。與龍調戱龍不嗔。忽然振袂凌寥廓。瓊峰玉峀空中擢。夜露英英洗稜骨。朝霞澹澹生神魄。恰似三十三天衆僊郞。素麟白鳳驂頡頏。又似百千億身曇無竭。一一皆放頂毫光。我卧其中恣傲兀。吐吸沉瀣淸肺腸。蠲盡烟火累。皎然念前生。我本家世白玉京。天帝親編瑤籍名。誤醉瓊漿倚天勢。打動天皷驚天帝。謫下狂塵八千歲。金門潦倒困歲星。銅狄摩挲感人世。帝顧惻然悲。陰遣蜚廉導我神。送入靈山裏。山靈與爲隣。我不能鞭起九淵龍。騎上天門十二重。瓊樓舊侶長相從。願乞皆骨一萬二千峰。着我雲壇春睡千日濃。</text>
<title>長安寺</title>,<text>毘盧餘勢到長安。猶是蟺蜒未了盤。線路初緣下界細。金龕舊壓衆流寒。萬千融會仙全化。三五圓明月好看。徙倚雲松發孤嘯。百年多得此宵難。</text>
<title>送舜玉還京</title>,<text>巖窓燈暗度宵難。風磬泠泠邃壑寒。萬瀑窮源非獨往。千峯分路是長安。漂花水遠如相引。叢桂月高誰與看。心境入山禪似定。如何離緖攪無端。</text>
<title>靈源庵</title>,<text>窈窕靈源洞。沿洄玉鏡尋。山圍數僧住。松覆一庵深。欲證觀空性。全灰出世心。迢迢遅後侶。猶隔幾重林。</text>
<title>須彌塔</title>,<text>雲根鬼斧斲成雄。仰視岧嶤積氣中。百丈金莖新濯露。千年銅柱直撑空。安排細級層層整。削礪危稜面面同。崩折岡陵洪水後。知渠獨擅捍流功。</text>
<title>歸路</title>,<text>灌木滄流莽不分。名山歸路似離羣。諸天幾夜香城月。半日隨人萬瀑雲。深處眞源已疑似。渾身靈氣尙氤氳。吾行終負毘盧債。頗恐他時有檄文。</text>
<title>隱仙臺</title>,<text>山行亦已窮。我興殊難歇。欲登隱仙臺。五里攀蒼葛。</text>
<title>自楡岾。冐雨出山。</title>,<text>穿貫千峰萬瀑間。木蓮花裏悵然還。霑來樹杪濛濛雨。離盡雲稜冉冉山。十日之游非物役。高城以後又人寰。但存筋力明年健。可道毘盧不再攀。</text>
<title>霱雲軒。拈劒南集中韻共賦。</title>,<text>官居誰似督郵閒。文簿全輸鴈間。𨤍醁夜濃篁裏雨。驊騮晴放柳邊山。旅游經歲無衰髮。隣守逢塲有好顔。未滿瓜期詩滿篋。遍題溟嶽始應還。其二積雨洗炎暑。湖山相暎新。筍輿載醉守。雲舘訪詩人。杯酒留無厭。襟懷對更眞。相逢每傾倒。還似舊交親。</text>
<title>遊碧玉潭</title>,<text>披簑人四五。細雨鹿門西。壺榼中林徑。菰蒲一道溪。身隣漁釣凈。坐入畫圖迷。李氏園亭近。沙禽上樹啼。</text>
<title>長夏</title>,<text>長夏東軒靜。深村一水圍。蒲溝鳧競浴。林雨鷰交飛。候早農功省。民淳吏事稀。公私兩適意。淹滯欲忘歸。</text>
<title>雲丞枉共賦</title>,<text>殘書欲敵睡魔難。鈴掣風簷卸客鞍。宿釀分來山市洌。沉瓜劈得井華寒。劇談未害津生口。衰相渾忘雪暎冠。更喜官占東海勝。洛伽山色凈堪餐。其二亭午風欞攪醉眠。漢南叢嶂一蒼然。尺書阻絶靑霄侶。銅綬棲遑白髮年。海鶴向人能獨舞。林花入夏有餘姸。東來剩償香城債。始信香城是宿緣。</text>
<title>余在基城。與鳴鳳山括虛上人相善。今年夏遊楓雪二嶽。轉向五臺山。歷路訪余。臨別索詩。賦贈。</title>,<text>憐爾髭根色。霜添五臘餘。隨雲了山債。沿海訪官居。凈業修逾進。玄襟對更虛。也應歸定夜。淸月滿精廬。</text>
<title>耆社觀德。余亦赴會。席上醉賦。</title>,<text>耦立垂霜鬢。彎弧膂力强。盛時耆有社。遺禮射於鄕。海暎流星白。松含午日凉。再蒙虛席迓。吾老宰襄陽。</text>
<title>都洞川雨中。觀楸打。</title>,<text>官帖霜嚴發郡丁。通宵水府泣潛靈。波蒸楸殼渾沙赤。泥爛銀鱗擁網腥。應是老龍深窟改。無端怪雨晝天冥。取盈上貢庖無剩。盡物非心匙爲停。其二孱鱗圉圉大鱗跳。雲罟霜叉爾敢逃。殺氣渾江生驟雨。腥膏流石染奔濤。古時魚鼈聞於牣。太守盤盂戒甚饕。禍鬣凶鬐全漏網。彊弓欲向巨溟操。</text>
<title>雨中卽事</title>,<text>南坨西林乍晦明。靑莎遠近少人行。雨霑鸛翅深深度。江動魚鱗漾漾平。氓俗一州無健訟。農謳四野有歡聲。但能坐嘯消長夏。篁韻參差酒半醒。其二江南杪夏海棠稀。夾菖蒲一徑微。滿眼雲沙如鶴立。渾身風雨打魚歸。肯從郡吏誇黃綬。爭道山人穪白衣。訟獄漸踈𩿨鳥下。此翁爲政本忘機。</text>
<title>霱雲軒共賦</title>,<text>簾額微風颭柳絲。杯觴不散午陰移。浮生衰態林花笑。懶吏歸心海鶴知。頗喜掃空身外事。肯嫌粗率醉中詩。故山使有田三頃。投紱時爲致仕時。其二東畔松林是爾居。肩輿來往每公餘。醉嫌輒罄貧郵釀。分媿無多上貢魚。少別應煩三夜夢。淸談還勝十年書。縱敎他日同星散。可道深情逐面踈。</text>
<title>同祥丞賦</title>,<text>微風菱葉漾池心。樓上葱蘢盡碧岑。鸛隊下時分楚色。蜂衙罷後改花陰。朋游每驗詩多火。官俸先論酒淺深。東嶽禪廬報新築。肩輿擬踏海棠尋。其二物候交秋夏。蒼凉楚色遙。半州村入溆。十里樹平橋。積濕蒲蘆長。新晴燕雀驕。殊方亦人事。獨立聽鋤謠。</text>
<title>翌日雲軒拈韻</title>,<text>山海靑蒼睡起時。枕邊霜鬢接罹欹。夕陽多在玄蟬樹。秋色微分白藕池。吏術關心求道晩。田廬入夢賦歸遅。年來老筆渾流卛。莫問襄州以後詩。</text>
<title>次祥丞</title>,<text>下士蹉跎鬢已絲。半生求道尙藩籬。可堪酒病因衰入。無奈文窮似影隨。林氣欲蒸初伏後。蟬聲不斷夕陽時。流頭又作扶頭醉。一任襄街拍手兒。</text>
<title>李養仲幽居八景</title>,<text>靑楓葉落海天斜。秫酒初醲處士家。細雨不須籬畔種。九峰秋色盡黃花。右九峰黃花菰蒲一徑凈無埃。雨洗東湖似鏡開。最愛瞳矓沙際月。夜深偏傍釣船來。右雙湖素月道氣全家特地淸。不須驂鶴向蓬瀛。試看一抹初霞色。簾外葱籠是赤城。右赤城霞氣屋後烟濤不見端。滿江踈雨葦花寒。暝中一火光無定。漁子移船過別灘。右漢水漁火觀德亭中無暑曦。碧松千樹樹交枝。颭風漾海參差影。全在幽人枕石時。右西亭松影暘不爲恒雨不淫。今年穡事見天心。南郊一面看先飽。香稻開花嫰似金。右南郊稻花天海靑蒼月隱松。酒醒無語倚枯筇。風鐘不礙深深響。寺在東林第幾重。右洛寺遠鍾飛鳥英豪去不還。斜陽照盡峴西山。浮生肯作千年計。都付身名酒盞間。右峴山落照</text>
<title>偕雲丞賦郵園叢竹</title>,<text>東候偏宜竹。翛翛欲萬竿。海堧包籜潤。山麓托根寬。培植非人力。蒼寒在歲闌。摠從藍縣産。渾似衛園看。影拂驊騮凈。陰垂鴈寒。新叢經雨後。老節出雲端。蛟浪吹生籟。蟾輪盪到欄。淸標對不俗。秀氣釀堪餐。振迅凌霜直。煩寃入地蟠。終當威鳳集。芳實待琅玕。</text>
<title>七夕</title>,<text>碧落新秋候。明河歷歷橫。神光終夜合。雲駕滿空迎。一歲相逢約。雙星舊好情。天孫禀嬌質。牛渚證芳盟。宴昵愆夫義。荒淫瀆女貞。機絲虛夜織。瑤草廢春耕。帝譴雙村遠。星分一水盈。佳緣經歲斷。乍會及秋成。殃咎躬應速。悲歡理不幷。浦雲愁黛結。汀月恨眉生。寡宿憐蟾殿。雙游羡鳳笙。璿璣天運迅。銀漢夜來明。桂葉凉𩗹遍。楡條暑氣輕。駸駸迫天限。脉脉動晨征。遅速寧違序。東西暗會精。新粧龍駕儼。移襪鵲橋平。叙別還成泣。循愆各自驚。形神終易散。元會幾番更。斗柄通宵轉。天鷄報旭鳴。滂沱下界雨。應是淚河傾。</text>
<title>次昌參春雪詩韻。賦苦雨。</title>,<text>功虧女媧補。愁劇子桑謠。驚電明仍滅。屯雲黑未銷。冥濛入沙觜。颯沓轉山腰。全羃中天色。爭鳴萬竹條。卑村産蛙竈。高浪沒虹橋。灑急溟爲盪。奔狂郡欲搖。床床遂達曙。淅淅又崇朝。不斷商羊舞。難禁石燕飄。漢妃迷解佩。巫女濕輕綃。濫費鬃間滴。龍師罪豈饒。</text>
<title>送衡兒夫婦還原州</title>,<text>久客當衰晩。新秋送子孫。入門還隻影。倚杖自銷魂。嶺樹蟬聲滿。官庭草色昏。何時同爾輩。隨分卧家園。</text>
<title>七月旣望夜。與崔惠吉，張士膺，家弟有光。泛月南江。</title>,<text>漭漭南江萬古流。白雲雙篴倚蘭舟。文章可獨東坡老天地方爲七月秋。星斗滿衣留醉客。蘋風吹纜起輕𩿨。此身非是魚鰕侶。今夜微凉戀玉樓。</text>
<title>連谷驛亭夜宿</title>,<text>莽蕩臨瀛郡。荒凉古驛程。草蟲添落月。雲海滿深更。物役丹爐廢。秋風白髮驚。憑欄發孤嘯。一鶴過人鳴。</text>
<title>舟泛鏡湖</title>,<text>晴湖如鏡拭。畵舸盡情沿。遲日中流濶。涵天四際圓。暎臨堪數鯉。淸淺欲栽蓮。坐覺朱欄遠。回看更悵然。</text>
<title>臨瀛歸路</title>,<text>平楚斜陽極目間。臨瀛鞍馬鳥俱還。浦光漠漠天垂樹。秋氣稜稜海似山。鄕國渺如千里隔。宦游難得一年閒。如何咫尺仙洲路。終古行人鬢盡斑。其二歷歷看亭堠。茫茫非古關。行人斜日下。歇馬亂松間。楚色連衣帶。秋容滿海山。仙鄕慚物役。塵土損朱顔。</text>
<title>崔惠吉，張士膺。偕枉共賦。</title>,<text>湖日弄斜景。樓前君馬鳴。酒知一醉足。詩許三分淸。側側秋花老。輝輝小雪晴。洛山留後約。雲檜已含情。</text>
<title>水城道中</title>,<text>今年三度水城來。沙際鳧𩿨了不猜。淸澗亭中遙極目。蘭舟欲載永郞廻。</text>
<title>哀强死屍</title>,<text>四山慘曛黑。微徑入林麓。是何强死人。於此委七尺。吭絶頭面破。腥血淋衣服。分明格鬪跡。莎土見狼籍。毋乃齎貨物。服賈貪遠役。倉卒逢刦盜。力弱不能敵。爾鄕在何方。阿誰是天屬。忡忡父母心。盻盻妻子目。朝夕望其歸。歲暮同饘粥。豈知有凶禍。橫塗棄骨肉。爾口問無譍。爾魂交不得。抱此寃毒腸。何由愬明白。我來檢體膚。流淚霑爾臆。慇懃托地主。痛切報方伯。早晩捕爾讐。肆市以顯戮。仍念至治世。羣生藹胥育。井里有友望。山藪無盜賊。後王德彌衰。醇尨變殘薄。剽吏大道中。禦人國門側。同胞相賊殺。有如獸相食。嗜慾滅天裏。惛不畏刑殛。聖人方御國。新化浹無極。慘舒準玄宰。䡄民納彛則。奈何姦宄徒。竊發未甞熄。大者欲射日。小則莽戎伏。王澤豈不深。宣流或閼塞。食祿無厚薄。吾曺亦有責。</text>
<title>秋夕前一日</title>,<text>天時荏苒九秋中。海上楓林欲染紅。外郡就閒還吏役。半生求道止詩翁。山城皷角重關月。葦烟霜竟夜鴻。幸値聖朝調六氣。東氓歌頌樂年豐。</text>
<title>寄李爾晏</title>,<text>家弟香城上。雲丞淸洛湄。孤吟向秋夕。一病已多時。江月娟娟滿。籬花脉脉遅。如何鹿門子。咫尺曠佳期。</text>
<title>雜興</title>,<text>一半虹光斂。西林白雨踈。秋容生杮樹。江氣上鰱魚。寥泬歸帆後。蒼茫穫稻餘。北鴻來不盡。京國數封書。其二海上秋風起。燈前白髮斜。低佪猶作吏。搖落倍思家。日夕來鴻鴈。天霜催菊花。荒唐永郞事。無處問丹砂。</text>
<title>秋夜述懷</title>,<text>官居荒落對蒼岑。關外西風更不禁。穉子夜喧林菓墮。老人秋冷土爐深。遙城月有高低影。近壁蟲爲斷續音。身歷兩朝恩似海。白頭朱紱負初心。</text>
<title>曉發臨瀛</title>,<text>天海東南杳靄收。颭風皁盖發瀛州。龍光抱日瞳矓曙。雁影橫霜淅瀝秋。老境可言妨物役。官程猶喜作仙遊。洞山亭畔雲沙濶。莫遣前騶起白𩿨。</text>
<title>李燕岐 克誠 輓</title>,<text>靈芝赫葉殿餘春。氣味氤氳覺襲人。甥舘衣傳應博雅。武城刀割亦經綸。烟深藥竈三年病。草暎書帷一室貧。史補皇明纔屬稿。堪悲半道委窮塵。</text>
<title>領軍赴臨瀛習操</title>,<text>百隊戎裝赴陣時。濊墟秋日在征麾。但敎訓鍊當師律。未害驅來是市兒。野逈烟霜迷井竈。天寒風海撲㫌旗。時平陰雨嚴邊備。顧笑彈丸一島夷。</text>
<title>洞山道中</title>,<text>端倪東盡更無東。颯沓雲沙去不窮。海蹴馬蹄千頃雪。日衝蚌氣半天虹。幾番世界推移後。是處神仙氣息中。來作二年蓬島主。金丹不借面常紅。</text>
<title>夜歸</title>,<text>暝中栖鶻一時驚。騶唱深更雜浪聲。列炬照人雲海濶。飛驂如鶴葦田平。高檣歷歷看津戶。遠角嗚嗚認郡城。北嶽定僧方閉院。人間應笑有宵征。</text>
<title>邱山驛吏洪春觀者。舊舘人也。行過其門。問之則死矣。感述。</title>,<text>松燈粔𥺌認深情。三十年前棄繻生。欲脫雙驂無地賻。重來舊舘有誰迎。鳴蟬繞驛秋山冷。流木通林夕照明。頗恠今行驅五馬。眼中關嶺失崢嶸。</text>
<title>登大關嶺</title>,<text>寥泬寒空鳥道懸。御風雙腋忽泠然。行人盡在靑楓上。嘶馬如爭白雁先。渤海胷呑兼巨嶺。衡襄眼豁秖秋烟。吾行却喜家鄕近。歸夢悠揚五柳前。</text>
<title>洪溪驛。次雲丞韻。</title>,<text>風壤洪溪僻。民生太古康。夫妻深板屋。黍粟熟山霜。吠犬藤蒙密。懸熊樹老蒼。長途行役者。停盖爲徊徨。其二聖出邦無恐。年登帝錫康。關防臨是海。塲圃築餘霜。地勢西營接。松陰五嶽蒼。堠程諳歷歷。行旅不彷徨。</text>
<title>過五臺山</title>,<text>威遅徒馭越重關。八月行人鴈共還。渺渺淵源南漢水。蕭蕭星斗五臺山。文章逆旅多新格。節候推移損舊顔。遙想鶴城東畔屋。手栽籬菊數叢斑。</text>
<title>抵家眎隣友</title>,<text>浦樹童童望不疑。炊烟一抹是茅茨。入門渾眷看如夢。秉燭隣朋喜可知。隱約窓留山水畫。羈縻籬着菊花枝。吾行頗媿陶元亮。纔到柴桑便復辭。</text>
<title>宿多華</title>,<text>多華山北暮江濱。倚杖彷徨暗損神。滿地星河方獨夜。連天關嶺有行人。川原慘憺烟霜合。雲木陰森虎豹隣。羈絆一官常作客。路岐慙負百年身。</text>
<title>洪溪夜懷</title>,<text>洪溪夜色似天涯。草店蕭條燭影斜。樹黑烟霜垂櫪馬。峽空星斗照棲鴉。衰年病劇難爲客。歸夢寒多未到家。關嶺千重行已半。海雲深處是襄衙。</text>
<title>申上舍 光淵 淸之輓</title>,<text>較視君家盛。機雲少一人。靈源有濬發。寶樹各精神。藝苑橫驅並。連城逸價均。吾能及其世。本末尙堪陳。其二芐翁人物論。聞飽勝冠時。雙翥憐東野。初逢識項斯。靑衿溫縣會。皓首漢都期。雖復山川曠。靈犀烱不疑。其三運値詞垣厄。天催石老招。洞庭淪廣樂。璧月晦丹霄。淚爲摧荊涸。神應喪質銷。無因說懷抱。山海莽蕭條。其四虛擬行相見。哀音到不虞。眼看歸化盡。身覺寄生孤。星斗蟠奇氣。山丘瘞壯圖。肝腸與絃斷。白首有長吁。其五前後靑蘿葬。差池白馬行。誄詞無早晩。神契自幽明。崇嶺秋雲逗。深篁海雨鳴。猶將友其子。式糓有螟蛉。其六堆案東游什。多從楓雪間。有時成獨詠。當世倩誰刪。雲雪西州塚。樓臺滿月顔。薤謳悲送死。無計大招還。</text>
<title>李爾晏夜訪。拈韻共賦。</title>,<text>奇士常於酒所遭。興來寧說過從勞。偏邦不信文章淺。當世方知布褐高。燭盡賓鴻來遠浦。樓明初月在東臯。滄溟雪嶽憑凌遍。小醉須看筆勢豪。其二黃花開盡洛伽山。一郡樓臺雲雪間。太守二年無異績。空留詞賦滿東關。</text>
<title>洛寺夜集共賦</title>,<text>移枕東巖寺。寒空木影踈。月圓棲鶻上。海白窟僧居。地僻堪逃世。官閒擬讀書。薰爐深坐睡。氣息老龍如。</text>
<title>立春日。醉題。</title>,<text>食盡溟魚歸故遅。無端又賦立春詩。政居上考還慚拙。藥乞三神未補衰。煖藹欲浮樓外嶂。輕波初漾柳間池。直須釀得陽和氣。沈醉花時一百巵。</text>
<title>亡室忌日。感述。</title>,<text>枯醜猶存一半身。玄山墓草幾番新。典刑兒在寧論死。臯復辰回似有神。鄕路茫茫方積雪。溟雲黯黯欲生春。秪今枕瑟聞幽咽。始信蒙莊是僞人。</text>
<title>上元夜。同士膺，爾晏賦。</title>,<text>多是情人卜夜逢。淸詩一疊意千重。歌調雁柱喉音細。酒滴鴟夷肺氣濃。竹外欲深雙屐雪。燈前全黑半簾峰。春來莫厭無巡會。髭髮俱非少日容。其二小集乘元夜。重陰妬月光。樓臺終夜閉。山木入雲長。共積徊徨恨。徙吟窈窕章。何由風掃出。圓魄滿繩床。</text>
<title>謝鹿門借梅兼和詩。用前韻。</title>,<text>剩着全根土。優分一腔春。詩函兼雪落。歲籥與花新。暎發深宵色。薰融獨卧身。生香看不斷。開自臘前旬。</text>
<title>寄崔生 宗奎</title>,<text>頗怪新知別。能傷數月心。饑寒忘客苦。情性向人深。出戶飄如葉。來書貴抵金。他時蟾上屋。千里倘重尋。</text>
<title>共雲丞賦</title>,<text>三歲溟觀太汗漫。斂神虛室對林巒。極知名嶽藏書好。可說貪州跨鶴難。珠樹初心簾日暈。鞮謳低唱篆烟團。霱雲仙尉時相訪。凝默渾如畫裏看。其二玄峀東南廣石溪。藏書小屋葦簷低。百壺晩蕩蘭舟遠。雙屐春通柳巷迷。垂老銅魚眞失計。經年琴鶴未還棲。眼看絶海芳菲發。澒洞鄕愁雪嶽齊。</text>
<title>歸計</title>,<text>歸計差池遂至今。春來一月間鄕音。窓欞變滅溟光恠。關嶺蒼寒雪色深。五斗營生憐短髮。三峰買隱負初心。梅花飄盡東風惡。步遍危欄秪苦吟。</text>
<title>還梅鹿門述悵意</title>,<text>看惜纔經臘。歸憐不斷春。芳緣花共了。生意葉爭新。月缺嬋姸態。苔渾老大身。山衙還寂寞。鄙吝欲萌旬。</text>
<title>醉題東軒</title>,<text>天上金華亦一時。白頭分竹荷恩私。三年沉醉葡萄釀。千首憑凌雪嶽詩。獵後銅盤渾豹血。讌歸銀燭暎蛾眉。十看不倦東溟眼。又是藍輿洛寺期。其二雙鳧蕩漾浴春溪。十二欄頭巫峽低。千載仙蹤靑草合。半天龍氣廣淵迷。官閒久被雲留住。身老常思佛伴棲。漫筆欲添東海誌。未妨荒誕近諧齊。</text>
<title>寄三陟使君李 東遇 天與</title>,<text>邸紙東溟雁帶來。聞君剖竹下銀臺。淸涵氷雪傳家操。融會文章理郡才。山海中分鰲脊出。竹樓西壓鏡光開。何由聯舃瓊沙路。笑坐棠花倒百杯。</text>
<title>發吏奴及郡中槍手。獵虎。</title>,<text>太守雄如李廣稀。坐敎百步恣凶威。平明特起蒼頭隊。一獵應殲白額歸。火沸叢崖知有吼。戈橫邃穴欲何依。仁能渡虎吾無術。秪得排張大殺機。</text>
<title>山民捉獻一豹</title>,<text>罪大生靈殺。天誅詎逭渠。駭機有伏弩。橫載欲專車。悍目撑猶閃。凶腸瀉已虛。斑文徒外變。身戮霧藏餘。</text>
<title>春望</title>,<text>東風吹滿漢南津。日夜孤城柳色新。三島虛傳難老藥。一官猶作未歸人。春陰深黑鸛雙立。海氣翻紅龍半身。物態年芳添客恨。不辭𨤍醁辭無廵。</text>
<title>歲癸亥。余赴臨瀛監試。今來尋舊舘。不辨戱題。</title>,<text>曾是秋圍白面生。橫驅五馬過臨瀛。年深井落尋難辨。身老銅章撫却驚。半嶺星河城角咽。一州烟雪鏡湖淸。升沉推欲渾閒事。笑倚紅欄倒百觥。</text>
<title>謝金措大 衡鎭 志尹惠鮒魚</title>,<text>鮒魚先數鏡湖珍。隣宰三年未入唇。今日一包分雋味。主人東道見情親。暴經桑旭猶紅呷。涵盡桃波自錦鱗。誠薄恨無氷鯉躍。懷歸庋膳頓鮮新。</text>
<title>題馭風樓</title>,<text>千仞譙樓倚劒前。坤倪東盡浪浮天。秦車狙擊何男子。濊國蠻爭太古年。曙盪金盆知海日。春蒸粉堞見塩烟。人間興廢無勞問。鰲背茫茫永述仙。其二東表泱泱淑氣鍾。蟠天關嶺勢巃嵸。神魚吹作三時雪。積浸蒸生萬樹松。絃誦荒陬周敎化。山河全幅漢提封。官娃齊唱昇平曲。笑倚珠花酒正濃。</text>
<title>次贈權生 弼敎</title>,<text>鴈塔聯名誼。人寰後死翁。詩書知幹蠱。眉宇見遺風。鏡水春城外。官樓霽雪中。深慚求益意。無異借聽聾。</text>
<title>次贈權生 永敎</title>,<text>淑氣全鍾古海邦。竗年才性極淳昆。那敎價倍靑萍百。秖愛珍勝白璧雙。老筆慚吾過夔峽。新詞羡爾倒潘江。瀛洲一夜燈前喜。兼得凾詩與足跫。其二希菴外氏族。瀛海舊家風。傳世看嘉訓。窮經有極工。一樽湖上會。雙鬢峴南翁。日月斯征誡。吾言敢不忠。</text>
<title>寄題權生 徽敎 新構觀梅窩</title>,<text>尙說瀛洲淺。移家更向深。房櫳容散帙。花木待成林。玉蘊知山氣。雲留見野心。塤箎相感發。天顯是知音。其二知爾新居趣。非梅便不眞。用心先梓㓒。生色及比隣。蓬海通簾雪。林家滿樹春。終當需鼎鼐。芳實待秋均。</text>
<title>寒食述感</title>,<text>游子頻佳節。先塋阻奠盃。晨昏前夜夢。霜露每年哀。洞水知新響。阡花想半開。傾衙人吏退。各自祭墳廻。</text>
<title>漢渚</title>,<text>漢渚多佳麗。東風更不禁。深村藹花意。平楚接樓陰。客裡淸明候。天涯晩暮心。支頤覽時物。日夕有鳴禽。</text>
<title>李承旨戚兄 秀逸 輓</title>,<text>深卧先朝老侍臣。金烏山屋養淸眞。虛舟不省風波患。靜女常持玉雪身。十口墾荒龜食少。三雛産穴鳳毛珍。莫嫌宦止銀臺拙。缺界完歸有幾人。其二外出同門誼已敦。若論先契淚隨言。松楸咫尺隣精舍。山水交分到後孫。一宦俱爲東洛客。春游偏在尙書園。秪今襟袖氤氳氣。知襲天和滿室溫。</text>
<title>差臨瀛査官。道中有述。</title>,<text>白𩿨飛趁馬蹄翩。沙路松林極渺然。暎帶江襄元一海。空濛雲日是新年。如迎獨樹鹺津戶。猶滯殘氷鏡浦船。頗恠仙山入訟讞。吾行還不蛻塵緣。</text>
<title>洞山亭</title>,<text>蓬壺咫尺洞山亭。我馬三年六度停。欹枕因依沙鶴睡。掩燈明滅海仙靈。天垂蛟室千尋黑。春入𩿨波一色靑。未害形骸縻物役。却疑旬日馭風泠。</text>
<title>雲丞席共賦</title>,<text>宦游衰病苦侵尋。更入東風憶故林。視草金華前度事。藏書石室老來心。新花剩作山衙色。平楚遙分水郭陰。過眼春光太無賴。翠娘歌曲感人深。其二蹇拙從官冷。蒙騰是酒癡。海山成小隱。歌頌値淸時。沙鳥頻窺硯。林花稍暎籬。隣郵來輒醉。歸袖不勝詩。</text>
<title>我衰篇。次東州集韻。</title>,<text>我齡方拊壯。未省惜流景。志氣何衡厲。體膚無菑病。居然老境至。不待百年竟。崦嵫曖夕眺。蒲柳悽秋詠。坐閱隙中駟。瞥眼改旭暝。韶顔化枯䤋。脫落齒牙倂。柒髮光可鑑。漸覺霜華暎。秪恃觸龍粥。羞攬貌辨鏡。委化儘順寧。歎老有譏評。寄生蟻磨上。敢與天運競。所懼禀靈秀。澌滅草木傡。聖哲垂至訓。源流尙可泳。聞道豈憂死。行義以俟命。健衰不隨變。腔裏有明性。</text>
<title>淸讌堂小集。座有原鄕舊識。</title>,<text>三月湖山綠一圍。使君華髮未言歸。故人來是同鄕好。今日遊應絶海稀。官枕雨聲知酒熟。江城春事見花飛。風流不淺天涯會。須檢淋漓醉後衣。其二窈窕銅鞮館。新花覆席深。海山終日暎。衣馬度松尋。杯動三巡蟻。窓喧百種禽。眼看饒物態。徧慰宦遊心。</text>
<title>城西小麓。得山字共賦。</title>,<text>小聚臨流凈。輕輿半日閒。微芳深着樹。遙靄乍分山。黃綬元身外。淸詩每客間。且須城際月。遊鳥共忘還。</text>
<title>溪南小會。和士膺爾晏。</title>,<text>卉鳥交芳夏。棋樽俯近溟。淸遊隨境得。雅謔與詩幷。鬢對𩿨絲皓。衣連石髮靑。西歸吾有說。不負峴山靈。其二絶域看春盡。歸愁逐物生。悼亡心力損。憫老宦緣輕。暖日啼鸎滑。新晴雜樹明。郡中耆舊會。臨去最關情。</text>
<title>余棄郡歸。雲丞追送洞山津。剪燭叙別。</title>,<text>坐到星三四。沙禽靜不飛。相看忘夜短。去路似君稀。海盡原鄕是。天長峴峀非。離詞亂無序。醉草欲盈衣。其二長路馬蹄芳草萋。送人終日鵓鳩啼。海山如畵憐東閣。歌舞留懽憶大堤。名酒幾回池上醉。新詞應遍竹間題。人情共惜幷州別。聞說君行又向西。</text>
<title>五月一日發襄衙。擬歸葬子婦。仍爲解綬之計。道中述懷。</title>,<text>西歸身計更茫然。默檢平生旅燭前。財損子孫緣五斗。詩耗氣血自中年。川原極目悲遙役。星月盈身覺少眠。縱使抵家還涕淚。泉臺新闢巷東阡。</text>
<title>近鄕</title>,<text>棄郡眞便計。近鄕偏損神。掃空門內跡。歸作客中身。囷蓄還需葬。園耕不及新。多年舅婦義。倘復結來因。</text>
<title>寄題柳斯文百花菴</title>,<text>山澤深居了百緣。饞花一癖苦難痊。都房不斷窮年種。腔子能專贊化權。開有參差渾向日。色無濃淡盡蒸烟。休官晩計林園在。灌植靈方倘細傳。</text>
<title>海翁</title>,<text>海翁髭髮未全絲。遊戱塵間跡太奇。一馬歸山花尙在。三時謝客月如期。枕邊丹籙全家計。篋裏香城去歲詩。數疊枯桐瀉幽鬱。此心元亮許方知。其二草蟲聲裏掩荊關。新自東溟解印還。一夜雨昏瓜蔓巷。半窓燈盡菊花山。未嫌宦跡居人下。豈有詩名動世間。歲晩丹砂無處問。鏡中全覺鬢霜斑。</text>
<title>和寄李爾晏</title>,<text>黯黯琴中韻。菲菲席上香。沉思菀眉宇。遠贐藹詞章。遅暮爲襄郡。逢迎在讌堂。同聲陰鶴和。溢眼海龍藏。斐亹璣珠唾。葳蕤錦繡腸。巵言與日出。軼氣似天翔。涸肺霑仍潤。衰軀被有光。夷猶漢上棹。跌宕峴南觴。劇喜詞全謔。微酣態半狂。老知官是介。東得士之良。犀照襟靈泂。蘭薰臭味長。招邀折簡數。傾倒攬衣忙。綺席移春郭。銀燈照夜廊。棋心深響玉。妓舌細調簧。準擬參幽社。渾忘滯異方。世緣俄聚散。關路極微茫。草包歸時綠。棠花別後芳。山棲甘寂寞。仙窟憶相徉。附札天無際。書灰夜欲央。請將滄海水。離恨淺深量。其二蘋風吹滿玉西汀。樹杪巫岑似翠屛。暇日輕輿銅觀守。故人芳酒鹿門亭。向來耆帖參名姓。別後詩緘藹性靈。托夢欲尋山海約。斜陽猶自枕虛欞。其三逢時歡喜別時悲。君任襄陽我剡湄。海內無如東士儁。樽前那復一游奇。小亭物色留棋局。千里精神有篋詩。雲嶺連天鴻鴈少。秋來書信恐差池。</text>
<title>次香山詩韻</title>,<text>文武朝端改。衰遅宦况闌。家從今歲返。書有少時看。花樹因心養。茅齋托膝寬。兒勤園圃理。身適夢魂安。招集從隣曲。優游向歲殘。鬢霜神尙旺。詩草興全漫。鄕俗稀爭競。朋情罄喜歡。商量出處熟。閱歷道途難。細酌回春暖。薰爐敵雪寒。詠懷山夜永。星斗逈闌干。</text>
<title>次菊圃集述懷</title>,<text>今年何幸遂初尋。况復天時生一陰。戀闕或成淸洛夢。讀書如會古人心。病餘管簟秋凉近。隱處衡門地勢深。偃息衰齡知厚餉。高攀桂樹發長吟。</text>
<title>信筆十韻</title>,<text>棄印天懸解。誅茅地勢深。閒同牛卧壠。倦欲鳥投林。探賾三墳邃。蠲除五濁侵。身名處中下。歲序逼辛壬。東郭乘凌屐。西崦歷亂砧。尙玄成苦癖。招隱有幽吟。蜀客家徒壁。黔生卧不衾。隣醅典朝服。委巷謝朋簪。默悟全生訣。冥游太古心。床梅玩剝復。靈液蘊窮陰。</text>
<title>過基城感懷</title>,<text>郡邑曾分竹。山川是宿桑。吏人誰記識。華鶴獨徊翔。草樹前臯遠。烟霞郁洞荒。雲樓先入眼。登眺恐神傷。</text>
<title>夢亡子婦悼甚。有述。</title>,<text>泉臺一絶杳無痕。虛自朝昏對墓門。風燭乍看侵曉貌。不知言動是陰魂。其二辛苦貧廚十口謀。渠來䃫瓿有篝婁。絶憐身死無旬朔。書抵襄州細瑣憂。其三從來女子性情褊。人或爲尤我實憐。可道三珠胎爾禍。夫家殃咎降從天。</text>
<title>喜雨</title>,<text>已是芳菲動。兼之霡霂滋。千村濃麥氣。一夜潤花枝。細滴非龍用。先鳴有鸛知。坐看東作遍。吾喜豈其私。</text>
<title>漫興</title>,<text>巷曲東西草徑斜。靑山一半暎紅霞。春來寤寐多啼鳥。酒後衣巾盡落花。當世非關來世計。貴人那識散人家。詩中漫興還爲累。頭白猶然管物華。</text>
<title>春日雜興</title>,<text>漸覺年華閱眼忙。玄冥如昨又春芳。蜂衙閙合山雲暖。𩿨隊輕飛野水光。扶策商量衰氣力。點朱刪畧舊詩章。六旬年作兒孫計。新種東郊百本桑。其二淸世投閒遂至今。巾終日有孤吟。山窓酒滴春雲濕。野樹花濃午雨深。羸病久違隣社會。殘書猶着老年心。差池海嶽重游約。夢裏香城玉萬尋。其三成毁悠悠自古今。抱歸軀殼偃中林。巧占子午烏圓眼。閒瀉峩洋綠綺心。病積衣衾薰藥氣。春深院落布桐陰。商量農候蓂書在。披草時時野老尋。其四葛巾新製勝華簪。頭白經綸不出林。階矗衆香知石態。簾含空色見池心。酒徒情性春逾蕩。詩癖膏肓老更深。戱倩龍眠貌眉眼。傍人道是綺園臨。</text>
<title>醉草</title>,<text>東風欄角集鳴禽。三月嬰痾一枕深。今世百回非舊局。古詩三歎有遺音。西湖輕浪粼粼玉。小巷垂楊縷縷金。眼底濁醪聊自適。飛騰頗悔少年心。其二富貴求非命。宣尼訓不虛。圖書雙鬢禿。裘馬故人踈。林哢微風鳥。池翻細雨魚。六根蠲濁盡。吾事上仙如。</text>
<title>輓尸庵權 巖 孟容</title>,<text>星芐間遊結髮來。胷懷涵盡古今恢。寰中棋局看爲戱。漢土衡門臥不開。歲計耕桑因地利。家傳墳籍有兒才。英英十丈虹蜺氣。肯傡形骸閉夜臺。其二曾拍洪厓入洞天。蒼顔一笑水聲前。摘霜園菓盤心爛。照夜松肪鼎坐圓。繩墨子孫看五禮。斂藏經濟有三椽。蕭條秋草楊根葬。人物東南遂渺然。</text>
<title>寄景三</title>,<text>秋千墻角裊垂楊。今歲端陽滯漢陽。老揷綠蒲傷遠客。恩頒香箑憶先王。鸎花銷盡三杯酒。風雨迷歸北渚檣。寄語雲巖吳學士。莫敎佳節阻容光。</text>
<title>向夕。步轉紫閣。訪權 伋 敬思。</title>,<text>紫閣斜陽徑。崎嶇亦一奇。樓臺屢曲折。峰壑轉威遅。樹勢遷鸎得。泉源浣女知。權家亭似畫。花裏渡深巵。</text>
<title>題兪君西 華柱 城南新居</title>,<text>貧家自無累。書簏逐山移。安竈雲根割。緣崖井脉垂。衰年閒是樂。幽事久應知。頗似東江麓。吾廬着處宜。</text>
<title>執玉見枉共賦</title>,<text>步武蓬山遠。羈懷紫閣深。蒲㠶愁夜雨。茅屋憶東林。乍會情人面。眞寬遠客心。終朝曲欄畔。黃鳥有嚶音。其二江上歸檣少。城南隱几深。名慚尙朝籍。身悔不雲林。節換流鸎吭。天長去鶴心。君來誦佳句。白嶽有淸音。</text>
<title>醉興</title>,<text>蒲葦翛翛白雨踈。獨行簑笠鷺身如。西隣被酒東隣卧。上渚無魚下渚漁。初月載歸三板舫。有風舒卷一床書。向來多少金華侶。雲水連天莫問余。其二黃鶴峰無數。三時活畵如。春濃千日釀。人靜白雲廬。花石滋生綠。松風韻出虛。山耕與水釣。終始我身於。其三小築林西麓。幽懷水一邊。詩多人或厭。機盡我全仙。蟬入新凉旺。花因晩折姸。灘溪四十里。乘興有樵船。</text>
<title>輓金持平 光遇 伯瞻</title>,<text>𩣭馬還山雪髮翁。棠溪流水鏡光空。元無機事淸詩外。自有仙鄕大酒中。雲壑區分開菊圃。琴書彊半寄禪宮。稀年天餉猶疑短。腔裏春和養得瀜。其二往者詞垣壯皷旗。載毫吾亦下塵隨。龍門點化同時忝。鴻匠䂓模避舍推。皓首暫爲滄海別。朱絃永托百年期。精靈雉嶽收歸盡。繼起東南定是誰。其三秋入楓崖曲水奇。山槽新滴綠酴釄。人如鶴貌迎相笑。我信驢蹄到不期。文賦興中同跌宕。宦途身外偶參差。舊游無跡當衰晩。江上風烟極目悲。其四東溟歸馬劣經年。三荷聯翩手札傳。壺裡奄觀千日化。人間獨抱衆香篇。春留月秀分來種。烟盡山房邂逅緣。彌勒萬峰靑合沓。不知何洞葬詩仙。</text>
<title>輓權掌令 德訓</title>,<text>棠花踈雨掩柴荊。濯髮東溟似鏡淸。鄕黨能尊前御史。起居常對衆香城。專精詩禮應先訓。隨分行休豈近名。駐馬仙庄如昨日。堪悲此別判幽明。</text>
<title>京行舟泊驪湖。宿趙汝晦家。次幼選韻。</title>,<text>慣識臨江屋。初停下峽舟。病蘇三伏後。詩長二潭游。沙月明如許。陵花開盡不。欄頭餘酒在。明發悵烟洲。</text>
<title>舟中次趙君元明 章夏 韻</title>,<text>人世淸生活。爭如水泛無。微凉吹浪蘂。落照倒淵珠。津舶輕爲鳥。漁家小似瓠。休言漢都近。閒曠似蟾湖。其二三日夷猶烟水湄。此行應爲白𩿨遅。船深風雨多時睡。酒滿驪楊數首詩。異代長沙瞻古廟。名僧歷劫問殘碑。行休十載參差義。潭底神鱗倘我知。其三楊根漠漠有行檣。江峽陰晴苦不常。龍氣蒸江俄急雨。蟬聲在樹忽斜陽。家鄕信息滄波濶。宦跡升沉白髮長。斜倚柁樓待明月。沙𩿨翔盡渚烟蒼。</text>
<title>急雨江漲</title>,<text>風掣帆檣勢欲摧。翻江一雨趁奔雷。楊根月峽如相盪。霧泄雲屯不肯開。分隊驚𩿨波蹴盡。中流臥柳崩來。未應大陸終昏墊。笑倚東崖百尺臺。</text>
<title>就睡蓬底。朝起已到廣津。</title>,<text>葦翛翛浦月凉。楊根山色暎㠶檣。通宵睡熟魚龍上。起視紅雲已漢陽。</text>
<title>雜興</title>,<text>靑鞋白行纏。水北漁樵客。雖然入城市。獨看南山色。其二齒髮三分落。詩歌一半狂。西風吹五兩。何事尙佪偟。其三隣酒雜酸冽。都無分別意。無難止我渴。自有石根水。其四愔愔流水操。渺渺白雲心。旅舘無人跡。庭苔一寸深。其五仰視南山勢。中天千仞碧。蠶頭終獨上。不借扶持力。</text>
<title>寄靈光倅景三</title>,<text>君去休言吏道卑。官無內外摠恩私。小州實借中書重。佳政甞從西塞知。稅入榴房因地産。坐分鵬背見天池。一腔淸氣輕炎瘴。歸槖寧須薏苡隨。其二便風樵舶漢津西。花竹城南眼不迷。舊社人傷千里別。曲欄詩記上春題。書裁蠻紙稀鴻信。衙散榕陰有鳥啼。遙想夜闌朱雀影。蓬萊歸夢五雲低。</text>
<title>有蔓而花結子離離可愛者。曰荔芰。非中國種也。</title>,<text>莫漫根荄辨。先須性味諳。産應滋海外。移豈借交南。點綴開花細。聯延結子貪。殼分金粟燦。心毓火珠含。嫰蔕妨風裊。濃芳任露涵。摘先禽觜喙。餐比蜜房甘。間葉憐深暎。披叢愛細探。奇珍心易蠱。口腹戒無婪。褻薦緣親嗜。生輸爲女耽。吾王供以正。秋貢濟州柑。</text>
<title>訪彝仲共賦</title>,<text>逈榭當秋凈。孤筇轉壑長。巖潭初落水。木石已微霜。華髮俱爲客。新詩半說鄕。何由同日發。歸及菊花黃。</text>
<title>疊和</title>,<text>松門迷夕眺。度鳥郭陰長。濬壑寒多籟。遙鍾夜應霜。低佪非宦跡。疾病尙他鄕。緬憶商山隱。時淸有綺黃。</text>
<title>韓謹之 德厚 見枉。拈韻共賦。</title>,<text>山屋回幽夢。風松時一聞。偶來西巷客。並坐半簾雲。顔髮非全老。詩篇元不羣。往年楓嶽眼。物色許中分。其二科頭終日枕松根。紫閣虫聲稍滿園。數紙鄕書憑野艇。多時穉子候山門。九街楊柳秋生後。三峽樓臺水落痕。獨有慇懃上黨客。能迴巾駕對淸樽。</text>
<title>改葬室人述感</title>,<text>玄堂重啓九原深。依舊音容不可尋。那及夢魂能彷髴。堪悲衣襚盡銷沉。東楹奠食非中饋。半壁流塵有斷琴。猶自依依似相守。曉來虀唱又何岑。</text>
<title>寄樊巖蔡尙書</title>,<text>䟽乞懸車計亦踈。紫泥恩綍耀鄕閭。淸時寧畏中山謗。崇望終歸綠野居。巷近春明瞻御氣。床連松翠有奇書。秪應皓首攀弓淚。遙濕蒼梧夕照餘。</text>
<title>題畫</title>,<text>翛尾蕉靑錦翮齊。風流判不配山鷄。蓬萊使者虛來往。葉底花間自在啼。其二梅到繁英自不奇。稀星點綴一橫枝。滿空烟雪無人處。相照精神月半窺。其三林容瀑勢莽難分。表裏秋山盡白雲。不是掃空人世事。問渠那得鹿爲羣。其四老榦嶙峋石㨾同。胡然變盡綠葱蘢。無論天質殊姸醜。摠入年芳點化中。其五峭壁浮嵐綠萬重。風吹飛瀑灑寒松。亭亭白立雲間塔。遙認精廬隱亂峰。其六磅礴葱蘢態各殊。有時靑出遠峰孤。阿誰茅屋羈縻住。恨不其間着老吾。其七玉擢亭亭暈淡霞。天敎秋水洗鉛華。强將名理論空色。賢似濂翁未解花。其八姚魏春芳掃地空。蕭森數萼傲霜風。傍邊捎食無加損。一任飛蜂繞綠叢。其九不測衆峰勢。安知山裡事。花叢見數屋。約畧桃源似。其十割盡林泉勢。堂疑綠野開。騎驢入松客。明是白劉來。其十一花菓兼鱗介。秋毫盡入微。分明皆物類。生動是天機。箇箇神應會。森森象不違。人工乃如許。小技未全非。其十二澹澹渾山態。菲菲政物華。篁林有人逕。酒榼是誰家。小彴分蒼靄。幽扉入亂花。何由占半壑。蕭灑送生涯。其十三秋林有佳趣。秋氣愈澄空。點綴雲多白。葳蕤葉盡紅。孤遊應象外。凝坐是詩中。巾服翛然態。疑爲商嶺翁。</text>
<title>無題</title>,<text>淸讌堂深夜。姍姍來不忙。近床知珮響。掩燭有衣香。態以依違別。情因聚散長。無端作心惱。方悔向時狂。其二苦被多時惱。良緣一念顚。後期言亦謾。別態憶堪憐。燈盡芭蕉雨。書稀渤海天。深知終决絶。遮莫損嬋娟。</text>
<title>漫興</title>,<text>漸入天時半。冥觀物化詳。繁華草花盛。聲氣雨蟬狂。靜思看玄縡。幽棲有光。吾書續運世。鋪叙到皇王。</text>
<title>山齋</title>,<text>爐紅不撥案書堆。閴寂山家午睡廻。簷重始知終日雪。龕深猶護立春梅。詩爲沉疴無別槁。家因逼歲有新醅。聖朝頗被虛名誤。除紙喉司七度來。</text>
<title>詠梅</title>,<text>芬華刊盡似枯禪。積雪飛霜閉戶前。獨有林家湖上樹。珍藏紙閣臘平天。新柯接續纔通液。冷萼稀踈欲吐姸。不可專歸發達化。深培細灌亦人權。其二憐渠名品擅山家。肯復關情百種花。乍似渾儀星點綴。忽驚深室雪紛挐。商量枝榦三分蘂。管攝陽和一尺楂。妙觀吾從色相外。傍人秪是愛芬華。其三琴鶴緣分與閤梅。癯形淸影伴裵徊。春同道體潛時養。天得花心剝後來。食息相關香一半。襟懷全競蘂分開。非無句引三陽勢。今世誰爲贊化才。其四重垂紙幃護東君。移自荒寒野水濆。檢辮加占天五數。論神强奪月三分。芬華屛處通襟馥。氷雪封時滿室醺。百卉譜中先此品。蓮翁胡以愛蓮聞。其五滿地頑陰一樹新。回燈開閤見丰神。四邊粧點高低雪。全體輪迴次第春。無恠風標魁衆卉。能將香色媚幽人。昏參曙月橫斜處。不厭氷簷繞百廵。其六若論淸貴勝花王。眞態天生更有香。夜色欲欺徧的皪。風情雖劇不顚狂。分開竹樹全身艶。窺照紗籠半面粧。煖閤深屛勤護惜。莫愁隣笛也飄揚。其七天遣嫦娥下界臨。素霓裳薄雪華深。大夫穪物芳猶漏。處士呼妻好不淫。堪寫奇姿比湖水。似矜姱節倚篁林。向來合德傷濃艶。浴室虛耗每夜金。其八一閤精華斂若無。天機本不間須臾。相樛老榦渾鉤鐵。欲折初英似弄珠。盆土深培春氣脉。甁泉細潤雪肌膚。奇花淸士元相得。人說先生是澤癯。其九僊胎脉脉强成凝。也到開時雪不勝。流出眞精資玉井。寫回空色倩銀燈。廣寒膚粟孀娥女。三臘毫霜凈行僧。榮謝自能先品物。艶陽桃李莫相矜。其十分得芳根自使家。房帷物色眼中奢。人功竗合新陳樹。春事瀜通向背花。不是馨香關德性。那能灌植作生涯。窮居可道無珍畜。百顆明珠箇箇誇。其十一次第看來態更新。酒前燈畔轉相親。憐多未覺支離臘。分薄全空爛熳春。縞鶴刷殘無數毳。玉龍闘倦不收鱗。姸姿秪是經年別。卧抱靈根證宿因。</text>
<title>訪樊巖別墅。餘窩亦至。拈韻共賦。</title>,<text>可道隣城市。端居是峽中。身應隨物晦。心欲與潭空。洞氣寒仍雪。杉容靜不風。蒼生方屬望。顔髮未全翁。其二泉石仍三宿。衣巾在一林。共成遙夜坐。分得隱居心。洞瀑搖星冷。棲禽隔檜深。濛濛曉來雪。轉覺少人尋。</text>
<title>林臥</title>,<text>林卧經時月。風光觸眼新。病中全盡雪。空外暗生春。編籍多生習。乾坤不幻身。靈臺時點檢。澄水本無塵。其二窓梅半開落。幽鳥語逾新。野趣添微雪。村醅近立春。自非輕世士。偶作久閒身。巾服仍山製。蕭然不染塵。</text>
<title>雪晴</title>,<text>輕薄江南雪。旋成向夕晴。花心妨小澁。籬角弄微明。稍活巖泉脉。漸多林鳥聲。山家饒歲色。春酒信盃傾。</text>
<title>通籍</title>,<text>通籍經三品。歸田有數椽。殘書那補世。羸殼秖添年。雪盡紅梅後。春生綠酒邊。溪南先受旭。雲葉弄新姸。</text>
<title>歲除日</title>,<text>逝序情同惜。衰年意獨傷。何關世道責。猶作酒人狂。瞙翳全欺霧。顚華半受霜。明朝有稀慶。彩服壽高堂。</text>
<title>新年</title>,<text>屠蘓三酌滿顔春。未省今年六十身。坐嘯猶堪知郡事。舞衣眞喜慰家親。山含淑景晴生檻。溪擁新流夜入隣。明發翩翩向西去。海門花鳥候征輪。</text>
<title>奉豐川除旨</title>,<text>柱後冠初卸。專城郡又除。君恩隨處重。吏術自前踈。里耀新懸綬。山藏舊讀書。西風吹五馬。雲海望中虛。</text>
<title>利川店</title>,<text>中飯利川店。午暉山雪踈。人烟延燒後。客路宿桑初。薄宦饒行役。高堂曠起居。近鄕猶悵望。絶海意何如。</text>
<title>西出慕華館</title>,<text>慕華館前春柳多。東風吹馬向西河。郡中人吏休相惱。自在襄陽但歗歌。</text>
<title>高陽道中</title>,<text>我馬何神駿。將窮若木西。閒身官是養。仙境吏非低。野雪兼春淺。溟花到日迷。商歌轉新曲。不似和銅鞮。</text>
<title>雨夜。賦眎三從庶弟。俔祖。</title>,<text>昌陵樹色忽冥濛。風雨驅來僕馬同。千里之官天海際。一燈如夢弟兄中。纔經華舘身爲客。應到金沙眼始窮。男子那能守委巷。今年筋力未甘翁。</text>
<title>次俔弟韻</title>,<text>向海迢迢客。離家冉冉春。乍晴官路凈。初旭店烟新。畿輔連爲勢。園陵設有神。淸時盜賊少。昏曉不愁人。</text>
<title>曉發</title>,<text>行廚燈盡曙鷄鳴。起視長亭雨乍晴。川陸向西隨意濶。山春欲半覺寒輕。初花候作殊方客。細麥田分去歲耕。三佩銅章皆絶海。往來贏得鬢絲明。</text>
<title>臨津口呼</title>,<text>臨津江色漾東風。城上譙樓積翠濛。管轄勢成三輔重。山河氣接兩京雄。蘭舟日暮悠揚裏。柳渚春生感慨中。忍使六龍西渡此。當時莫說執羈忠。一作功。</text>
<title>臨津歌</title>,<text>臨津江水如鋪縠。臨津江上柳絲綠。時淸商旅通兩西。中流齊唱競渡曲。君不見昔時恭愍王。翠華渡江何蒼黃。難將詞賦退紅巾。無賴山河壯金湯。行人指點松京路。天磨一半多斜陽。</text>
<title>吹篴橋</title>,<text>松嶽斜陽黯不收。小橋沙水馬前流。行人莫謾吹銅篴。恐惹興亡千古愁。</text>
<title>碧瀾渡</title>,<text>回指高麗已渺然。黃昏來倚碧瀾船。人家拍拍靑泥。星斗垂垂一鏡天。窮海官程非盡室。專城身計奈衰年。却憂簿牒添霜鬢。到日先尋九月仙。</text>
<title>登開城南樓</title>,<text>層梯扶醉夕陽遅。鵠嶺千峰到酒巵。西道金錢大都會。萬家城郭舊高麗。苑中衣馬渾春事。橋上笙歌是盛時。自有九重殷鑑處。玄陵松栢已無枝。</text>
<title>海州道中</title>,<text>西征賦草轉難刪。官路悠悠意若閒。大陸天垂黃海道。半空春綠首陽山。風謠滿目非南北。日月隨身有往還。不可久爲塩澤吏。欲巢檀木駐紅顔。</text>
<title>堠亭</title>,<text>堠亭不勝閱。客恨詎堪論。忽動無端海。暫炊何處村。春陰終易雪。夕照故難昏。府狀書馳進。吾行近戟門。</text>
<title>過石潭</title>,<text>謾衍海澨路。始覩石潭奇。硤門破蒼靄。九曲盡淸漪。峰壑有深淺。松林互蔽虧。下馬憇磵阿。俛仰知爲誰。廟貌暎深靚。遺書若可闚。側想經濟志。緬懷山澤姿。終嗟理氣辨。於道實參差。稊稗戒先熟。陶翁豈子欺。紛紛毁譽外。吾祖有微辭。</text>
<title>分韻得靑字</title>,<text>春空知近海。風日乍泠泠。暎雪山猶白。耕泥壤盡靑。輿圖入昧谷。象緯散金星。頗笑寰中眼。猶多未始經。</text>
<title>六郡</title>,<text>六郡經來路轉迤。春陰終日盖前垂。山容似避層溟走。花事非關淺雪遅。蛟室近廚看恠氣。虎符懸綬笑衰姿。吾遊頗勝靈均否。橫緤官驂若木枝。</text>
<title>首陽山淸聖祠歌</title>,<text>海州雲日春冥冥。首陽之山幺麽靑。偶然山名夷夏同。此間胡爲淸聖靈。國是小華風氣開。父師當年亦東來。生爲君長死卽葬。魂魄豈曾殷墟迴。况今赤縣淪胡羯。禹服堯封莽生哀。衣冠不肯坐塗炭。靈氣那能染腥埃。四溟之中西溟白。澄泛沆瀣當泂酌。手招金精供灑掃。檀君桂旂來奔屬。願淸聖神且樂康。神所相羊皆我鄕。陰煽蜚廉導淸飈。掃盡穢濁回氷霜。貪夫墨吏盡逃藏。我歌試爲淸聖歌。廟栢颯颯吹衣裳。</text>
<title>到府日得燈字</title>,<text>治郡無他術。從前坐嘯能。貧猶有月俸。閒欲似山僧。衣潤椒沙雨。簾生島戶燈。春來驗筋力。博石尙堪登。</text>
<title>登郡西麓望海</title>,<text>肩輿直上郡西崗。吹動衣襟是大洋。涵盡金天專爽氣。鎔爲銀界近斜陽。仙槎路斷皇華外。萬里春生若木傍。墨綬在腰雙鬢皓。羲輪餞後獨徊徨。</text>
<title>栗川使君李公會 鼎運。與其弟季受 益運。枉郡齋共賦。</title>,<text>坐惜春宵短。天星改郭陰。東風吹酒煖。碧海繞人深。薄宦踈踈髮。迷塗心。眼看西極盡。一笑直千金。其二來窮西極爲微官。我思搖搖殊未安。柱下書成知道少。河源槎斷問津難。海山龍氣晨昏變。島市人烟百五寒。靑鳥不來雲浪濶。八荒奇氣鬢華殘。</text>
<title>送公會後有述</title>,<text>翩翩二妙到無端。丰彩盈堂氣若蘭。慣是向來京口識。胡然如在夢中看。春醪滿眼烏紗重。雲海生衣畫燭寒。縱使送歸吾不恨。後期明月暎神檀。</text>
<title>夜中述懷</title>,<text>天地垠涯一禿翁。枕邊檀木氣濛濛。臥深星斗森堪摘。樓逈風溟動不窮。萬里神游爭莽鳥。百年身世劇旋蓬。除非來作豐川宰。虛了男兒醢甕中。</text>
<title>閱兵行</title>,<text>海門颯颯風沙驚。豐川太守親閱兵。豐川郡小軍額多。地是海防開鎭營。府庭朝日暎殘雪。城頭胡笛弄三聲。滿地𩊓鞾聽約束。魚麗不動軍令肅。旗脚半亞春陰靑。馬尾齊曳溟雲黑。未言隊隊皆驍雄。訓鍊猶堪赴强敵。君不見壬辰年中㺚川戰。全師赴江江不轉。列郡望風雉兎竄。遂令卉服淪畿甸。一敗非關兵力弱。當時主將昧機變。西人莫謂邊上靜。隔登萊是賊境。烽臺火點州吏候。羯舶風便浦氓警。但得豐川太守如李廣。何憂士卒無䧺猛。</text>
<title>次俔弟韻</title>,<text>風日泠泠不放春。一州疆域大溟濱。漁童運艓如調馬。商羯乘潮每恐人。空外紅騰渾蜃氣。波中黑立是鯨身。使君自有全生術。噓吸金精替嚥津。</text>
<title>約李公會。將向九月山道述。</title>,<text>擬了靈區債。兼承地主招。馬蹄山雪淺。衣袂柳風搖。意健無論病。官隣不省遙。初霞九月色。頗似近藍橋。</text>
<title>入山得仙字</title>,<text>松林飛盖幾重穿。九月靈山忽滿前。體勢全撑西極柱。森羅爭出五州烟。乍籠春雪天非戱。高卧中峰我是仙。折券倘蒙分一面。未妨千日石壇眠。</text>
<title>步月出前溪。水石可玩。</title>,<text>向夕松烟斂。千峯歷歷明。水流隨步遠。山月滿身淸。道氣生寒磬。仙游似赤城。洞簫多異響。遙應窟龍鳴。</text>
<title>北轉寺後數里許。有瀑布。頗奇壯。傳湫有龍。</title>,<text>半路先聞響。傍看更動神。劈開應鬼斧。飛灑是天紳。勢迅中豗雪。文生盡躍鱗。藏龍深處否。氣息似吹人。</text>
<title>出山得雲字</title>,<text>松間衣馬自成羣。停轂樓深御李君。蒲薦神淸前夜月。錦囊詩濕萬峰雲。同觀滄海知前定。剩荷名山許半分。說盡檀君千歲蹟。石門歸路欲斜曛。</text>
<title>宿殷衙得杯字</title>,<text>東風吹百鳥。郡樹欲花開。客有三宵滯。詩從九月來。天星垂櫪馬。春雪度官盃。共此殊方眼。茫茫海上臺。</text>
<title>歸贈公會</title>,<text>斂却胷中十丈霞。薄游窮海錢金鴉。縱愁宸極如千里。頗喜官衙對一家。吏隱簿書還適性。山靈木石不藏邪。白頭剖竹來鄰境。同賞河陽滿縣花。</text>
<title>謝碧城柳上舍惠仙批草歌</title>,<text>西河太守醒醉魂。碧城使者來敲門。碧城處士身姓柳。書封十襲寄衙軒。中齎仙草四五束。發緘鼻觀通幽馥。脩莖尙帶宿露嫰。細葉不改今春綠。想得山中初採時。丹厓碧澗雨如絲。洞府羣仙惜不得。盈筐滿袖何葳蕤。處士心仁能濟物。常分大藥療人疾。夏雪先生食一囊。回衰爲旺延八耋。鄙夫無端荷寵貺。忽若金光來海上。催汲玉井三宵浸。旋蒸瓊粒七日釀。中滚細浪似雪花。上浮芳氣爲鬱鬯。側耳暗聞眞宰泣。專輸太和歸甕盎。脫幘顚狂恣意傾。灌髓沁肺融全形。膀胱積濕破陽晷。耳目昏霧開神明。旬五浸假乃泠然。擧動天成九分仙。君不見淸聖祠中一陣風。吹來習習掠華顚。又不見靑牛背上紫爲氣。一半葱籠繞身邊。仰視靑天飛來鶴。欲騎一隻凌寥廓。手拂若木拜西皇。作使金母奉瓊液。顧謝碧城柳處士。何以報之九叩額。</text>
<title>客夜</title>,<text>一宿無它郡。衾稠失百憂。川原明月出。草樹火雲收。吏事衰難强。官程倦卽休。隔籬聞喜語。稻豆占今秋。</text>
<title>次贈柳上舍</title>,<text>豐州劣如斗。吾不換三公。得士氛埃外。傾心邂逅中。沉冥應酒德。文雅自王風。淅瀝簷端雨。通宵枕藉同。</text>
<title>聞蟬十二韻。次唐人作。</title>,<text>虫物偏多口。玄蟬最善鳴。神分寧戀殼。秋入自能聲。唱以新凉咽。飛因驟雨驚。白雲凝半樾。流水繞孤城。稠疊知音會。悠揚覺趐輕。調商初激越。變徵忽悽淸。葉底搖將了。風中颯欲行。瑩晴塵不染。虛腹物無爭。受薄堪憐質。居高豈慕名。聞來多樹處。牽動越鄕情。羈詠同時發。離腸逐節縈。况兼遅暮感。隨境黯然生。</text>
<title>惠寰居士李景明 用休 輓</title>,<text>吾不負雙眼。人中見惠寰。未易測其全。差能窺一斑。靈識在其胸。淑氣在其顔。僿說彌穹壤。頗不資其間。運用與神明。開闔自機關。區區浿以東。衆音皆可刪。赤縣二三子。恨不携而還。方其得意際。寧復畏譏訕。常言是腥腐。古法乃庸孱。爲山欲神鰲。五嶽山之頑。爲水欲天潢。四瀆水之潺。造物有餘藏。取之不敢慳。屹然西京壘。下士焉能攀。吾能荷顧眄。往者伺其閒。寵贈非一二。隻字踰百鍰。嗚呼辛丑秋。斯文陽九艱。滿空星斗精。斂歸天仙班。瓌才豈常降。奎運難重環。蕭條宛洛間。明月幾回彎。大招招不返。空令我袖潸。</text>
<title>途中新晴望海</title>,<text>平蕪西北鸛飛高。閃日飜霞見海濤。掛席三周椒島返。世人方信使君豪。</text>
<title>松禾使君。出二小姬唱曲。戱賦。</title>,<text>垂肩雪髮齒牙空。來醉松州歌舞中。慚愧錦筵雙玉女。一時齊唱思悲翁。</text>
<title>鷹子</title>,<text>鷹子小如拳。拍拍靑林末。誤飛失其巢。右翅半摧折。衙童獲之歸。翔不軒墀越。此是鷙鳥産。神氣頗劃烈。雙翮侔劒利。金晴光瞲䀗。顧謂汝衙童。馴養愼莫忽。安鞲使騰立。委肉資呑嚙。吾欲待其長。幽憤寄所洩。西林惡鴟嘯。北厓妖狐穴。借爾爪吻力。一擊灑毛血。然後恣所往。焉能久羈紲。</text>
<title>滿月臺歌</title>,<text>滿月臺前春草積。滿月臺上山愁碧。行人繫馬滿月臺。不見麗王舊游跡。憶昔高麗開國年。太祖英畧神僧傳。弓裔甄萱掃如葉。三韓一統金甌圓。後孫荒逸不肯堂。宣肅以來壞天常。妃匹繳福反媒禍。胡使單車來縛王。權綱歸下鼠爲虎。尸牛之變生蕭墻。不坐法宮正神器。却來滿月臺中戱。眼前歌舞方未畢。義旗已從威化至。秪今空餘舊時月。流照荒臺自圓缺。山河猶拱列朝陵。風雨不磨忠臣血。樵童豈知亡國恨。怪底樵歌每嗚咽。</text>
<title>九月山歌。送李季受還京師。</title>,<text>海外九月山。洛下李季受。奇事天實借。我爲豐州守。坐覺靈光忽滿身。郡樓一半生嶙峋。老興不讓謝宣城。未理蠟屐先馳神。李君自是靑瑣彥。視草常在明光殿。暫因休沐省嚴親。更値友于宰西縣。與我期爲九月游。飛書賈勇如赴戰。白眉使君狂更劇。官驂百榼駄靈醁。松風泠泠引仙舃。前有白雲後黃鵠。滿空磅礴是九月。飛上中峰瞰西極。山根盡揷溟渤靑。石氣遙挹登萊黑。日車坤軸相轇轕。倒射金盆盪林木。夜深月照檀君祠。步踏瓊沙弄漣漪。狂歌響落危棲鶻。短篴吹撼玄湫驪。丈夫百年眞不虛。世間那得此夜奇。往年東皷瀛海濤。觀盡金剛萬疊高。尙恨無人同跌宕。風流小似李君豪。三湖蔡尙書。白門睦員外。山水詞章乃嗜好。淸標逸韻空流輩。安得携來置此間。嶽靈文氣爭䧺大。人生快意亦一時。明日登臨有別離。奎章閣裡佇詞臣。彩鳳雲間啣紫泥。石門踈雨送君歸。碧瀾松嶽連京師。知君馬上頻回首。九月山色遙相隨。行逢蔡睦煩致語。長安大道多齟齬。白頭小吏雖濩落。眼底滄溟豁如許。紫氣老仙如可訪。騎牛早晩流沙去。</text>
<title>携李公會登九月山。論樊巖三湖優劣。仍戱賦。奉寄樊巖蔡尙書。</title>,<text>往者蔡尙書。置屋樊山裏。每當休沐暇。宴息必於是。衣巾夜濕亂峰雲。眉髮晝濯飛泉水。石門廻合輪蹄絶。未信人間有城市。但恨地勢太褊隘。四顧無以恢聽視。去年移宅三湖上。登臨眼境頗虛曠。浮動桂陽靑縹緲。濶呑楊子白漭瀁。烏兎循環在履舃。萬頃金波色相盪。尙書披襟坐空碧。靈府烱然物不隔。寵辱皆隨逝水閱。恩讐全入春氷釋。始知處勢資踈曠。不似向來抱幽寂。海左鄙人心不肓。自倚山水能權衡。前月提携李公會。直登九月覽大瀛。西極倒景涵冲融。流沙若木相紆縈。壯觀平生無此敵。秖有三湖堪比幷。顧謂李公會。安得雲端雙白鵠。招邀三湖蔡尙書。相與振衣臨戱赫。揮斥八極騁神目。</text>
<title>柳上舍順之携其子雲瞻。見訪共賦。</title>,<text>一卧西溟靑眼稀。逢君忽覺氣䧺飛。石應一片眞堪語。酒不千鍾肯許歸。夜集席分眠鷺凈。晨餐盤剝伏鷄肥。勝遊多辦分符後。休說人間吏道非。其二隨馬海山斜。碧城知爾家。偶來當麥食。相視坐棠花。毛羽雛應鳳。文詞氣是霞。鄙人遅識面。聲價自京華。</text>
<title>禱雨</title>,<text>有國以來尊四溟。物大氣積涵神靈。匪惟寶藏興利用。往往冥應隨感形。今年八域旱太酷。赫日敲炎焚大陸。禹呪無靈龍抱淵。四月五月無涓滴。田夫撤鋤仰天泣。山播立枯水種涸。至尊憂傷减玉膳。近聞山川圭璧徧。臣牧豐民祈民命。願代犧牲以身薦。昨日稽顙垕土神。今日西溟又虔禋。廟貌森寒俯蛟室。靑冥四際游氛豁。星斗不動臨籩豆。香縷如烟入寥泬。整襟側想神明理。飢死豊民豈本意。我王臨御五六載。聖德洋溢三千里。海亦三韓域中物。國菑民割非神利。叱喝風雲與霹靂。駕以蒼黑五龍脊。大霔豐州在頃刻。神實聡明人不違。會看靈雨隨車轂。右西海廟藍輿暝戛下絶壁。星斗光搖遙海碧。風掣紗燈影凌亂。雲凝旗脚色羃䍥。躡盡鯨龍穿虎豹。豐川太守敢言衰。椒島壇前禱雨歸。似有霏微衣後隨。右椒島壇肩輿上博石。五步一脇息。壁懸無階級。崖落有𡷐崿。全山皆石骨。草木不敢着。處勢旣崇嚴。固爲神所畜。游氣或烟靄。憑怒爲霹靂。州人咸敬事。冥應每不忒。範也忝地主。値此旱魃虐。敢辭凌絶險。所𥷋蒙甘澤。攝衣神壇下。專精奉牲祝。靑冥四際垂。星斗光下燭。屛氣以潛俟。靈光來相屬。請看烏雲裊。已似含雨色。右博石山肩輿歷盡幾重巒。風露霑身不敢還。碧海靑冥當夜半。亂松孤月在僧間。氤氳如會人神氣。肅穆難容木石姦。咫尺玄潭蓄雲雨。龍鬃一滴豈終慳。右唐舘浦</text>
<title>余棄郡歸。公會枉別。留宿共賦。</title>,<text>西極年光劇送迎。鏡中贏得鬢霜明。欄空瘞鶴松根雪。燈盡留人水澨城。病後共知爲客倦。秋來先覺去官輕。看君自是金門隱。來歲應催璽召行。其二十月孤城水氣空。繽紛槲葉墮天風。微波漾石魚鱗閃。曙日翻霜鸛背紅。太守宴游雙角外。故人詩政數盃中。行當解綬捐州事。猶復停車問歲功。</text>
<title>夜坐述懷</title>,<text>北斗西樓共泬寥。海門凉雨坐通宵。分明一尺棲庭鶴。浮動三更隔樹潮。昧谷餞多仙吏倦。金沙債積故人遙。秋來已决歸田計。聞說山靈欲解嘲。</text>
<title>寄公會</title>,<text>山雨蕭蕭汀菊新。皇華門外動征輪。買歸一鶴非貪吏。醉別西溟似故人。疾病未堪淹下邑。田園惟合養中身。寄言殷栗風流宰。留賞金沙滿眼春。</text>
<title>賦病鶴</title>,<text>踈籠烟雪影無隣。剪羽蕭條苦不均。病祟深知緣火食。仙姿似厭被人馴。獨眠星斗盈身冷。舊侶雲杉養翮新。明日東湖隨我去。舞風栖月任天眞。</text>
<title>次贈朴上舍</title>,<text>爾髮垂如鶴。多年浦屋貧。非無吐鳳藝。終作食蠔民。半夜星躔氣。高秋海嶽身。驪珠四十字。光動北歸人。</text>
<title>贈趙生亨天</title>,<text>東閣延何晩。西州價最殊。寒山憐片石。滄海惜遺珠。破笑梅當榻。論詩月在壺。東歸倘相憶。一札問蟾湖。</text>
<title>贈尹斯文</title>,<text>仙庄一宿俗緣輕。芳酒留人藹有誠。芸秩家傳三世舊。稻田秋斂百囷盈。藏名海嶽雲同靜。垂老形神鶴較淸。可道文翁能化蜀。西來秪喜識君平。</text>
<title>歸途雜述</title>,<text>拂曙飛鴻去馬前。東州歸路莽山川。銅章猶是西河吏。霜髮難爲紫氣仙。樹入秋冬多落葉。路交延白有長烟。但敎舊業窮編簡。生事無勞問廢田。其二一妾二兒同入關。來時去日易凋顔。胎禽終瘞西河雪。歸馬難分九月山。可使身心微有累。未妨詩什謾無刪。洛東舊社梅何似。冬至陽生天地間。</text>
<title>旅舍贈金 濟潤 士楫</title>,<text>安識還鄕路。翻成送客愁。人生各有事。物役苦難休。星斗天明後。風溟地盡頭。巴陵歸及早。歲暮莫稽留。</text>
<title>向江西寺</title>,<text>自佩西河綬。伽藍名已知。海山隨鶴入。官路有僧期。松潤歸潮後。沙明落照時。隨緣無彼我。一宿未須疑。</text>
<title>宿江西寺</title>,<text>披拂風蘆一逕通。西洲暝色隱房櫳。僧分島勢居龍上。客踏潮聲到月中。碧渡舟航何日歇。故都城闕似烟空。宦遊偶荷蒲團宿。羞殺長途雪髮翁。</text>
<title>省江西先墓</title>,<text>拜跪三墳下。悽薰一氣中。家庭聞積德。冠冕有微躬。雪栢深根在。烟江遠勢同。渚蘋兼泂酌。菲薄倘精通。又先祖依巖隱。諸孫與國興。藏神臨積水。卜地倩眞僧。深洞星常聚。平潮不崩。松間五馬駐。積慶到雲仍。</text>
<title>出都門東下述懷</title>,<text>專城三度荷恩私。簿牒多年未恠衰。治道粗知鸇鳳辨。歸裝無愧海山詩。虞淵日馭催人發。秦地梅花近臘垂。何事靑門東下路。征驂欲去更依遅。其二歲月侵冬至。山川近故鄕。病因窮海祟。身爲小州忙。倦翼隨衣馬。長程擁雪霜。玆行擬投紱。差似返柴桑。</text>
<title>次唐人八韻</title>,<text>散帙林居靜。披衣曙望通。閭閻森古木。烟雪曖寒空。世事形骸外。年光飮啄中。飛騰自新貴。濩落已衰翁。任運心猶泰。專經道不窮。漁航存晩計。社醵驗淳風。踈懶嵇中散。醒狂蓋次公。白頭當歲餞。蒲博學童蒙。</text>
<title>在郡買海鶴一隻。擬載歸。尋化去還山。閤中梅樹已被人移去。悵然有述。</title>,<text>已隕籠中質。仍空閤裏春。山寒葬道士。月白憶佳人。全减歸來興。偏傷過去因。林棲當歲暮。相守老松身。</text>
<title>醉後卛爾諸什</title>,<text>林壑餘年得。烟霜數屋同。全身酒氣上。大夢燭花中。自可三公敵。於焉萬境空。春氷昨夜坼。活潑小籬東。其二飮啄全隨分。圖書稍覺親。渾家成小隱。淸世有陳人。水動寒沙觜。春生老柳身。眼中多栢酒。爭席任比鄰。其三自負今年業。能成百首詩。歸休眞得計。好惡任當時。雪積招尋少。山深櫛沐遅。寸心還不昧。獨與古人期。</text>
<title>見西河貶語。乃曰非乏文華。奈濶事務。戱賦。</title>,<text>芙蓉堂信到田家。貶筆還堪字字誇。曠士襟懷輕事務。淸朝聲價聳文華。解傳黃綬身如蛻。歸卧靑山閤有花。外至區區成一笑。屠蘇三酌接罹斜。</text>
<title>短拙</title>,<text>短拙非名下。歸休是瀼西。自成書積櫃。那有畵看棲。南郭穿殘雪。東風入小溪。靈犀千古在。當世眼全迷。其二西海懸符後。東山隱几時。夜游渾酒伴。春事近花期。跡巳今人笑。文應後世知。扶頭三日醉。鳩杖出門遲。其三身穩非漂梗。源深可種桃。渾家能自得。聖世豈無遭。池雨魚神旺。天風鶴態高。閉門吾喪我。爭奪任渠曺。其四一榻無塵事。三韓有海翁。詩愁得月破。酒氣與梅通。田圃歸應樂。湖山餉不窮。新波昨夜活。漠漠動烟蓬。</text>
<title>今年余周甲也。元日有述。</title>,<text>三卯生年督目回。海翁神志未全摧。錦城世業崇明德。紫極朝廷佇大來。暎箔晨光燈半燼。裊欄春物柳新胎。屠蘓後飮何須歎。興劇淸詩滿幅裁。</text>
<title>立春</title>,<text>燈火猶除夕。風烟又立春。自知行止義。誰管健衰身。舒柳霜難勒。鳴禽日較新。峽天能作煖。偏媚綵衣人。</text>
<title>次東州集中村居韻</title>,<text>弊屋炊無玉。權門臭有銅。百年隨分足。萬境與心空。江暖鳧鷖散。村深峽嶂叢。飛塵不到處。剩許着詩翁。其二几杖中林靜。神魂北極遙。紅塵辭冕紱。白首混漁樵。已免漂爲梗。何嫌繫似瓢。關門多歲月。栢酒又元朝。其三養疾非高傲。辭官是歇休。形骸寄烏几。薜荔換狐裘。南郭虛成籟。西山爽欲秋。自能遺勢利。端覺寡朋儔。其四歸去淵明賦。幽閒魏野居。魚筒鳴夜雨。酒戶暎春渠。新買游山屐。多藏種樹書。此身無係着。舒卷白雲如。其五詩有三生習。眉無萬國愁。肝腸托儀狄。魂夢化莊周。野態春添嫰。村容畵似幽。頹然眞得趣。經月懶登樓。其六坐臥因天放。階除逐地成。仙方違廟策。農隱杳春明。汎斝山湍駛。收棋竹日淸。常詑好顔髮。無事惱心情。其七春色空中變。游絲看有無。幽尋花信得。徐步水流俱。懶起雲非競。交鳴鳥不孤。人生亦有分。斟酌慰衰途。其八俗朴人相得。山深客少來。村村芳草出。樹樹白雲頹。酒澹非妨病。詩慵不受催。今春猶脚力。湖上訪梅廻。其九且貰隣家酒。休嫌滿鏡霜。逢人無眼白。得句有眉黃。野郭雲容裔。春筵水淼茫。芳菲稍欲動。風雨莫敎傷。其十半世慚先哲。端居意萬重。艱虞家食好。老大宦情慵。細酌流山氣。幽軒藹樹容。天公頗不薄。水石剩相供。</text>
<title>身事</title>,<text>身事蕭條初罷官。林居終日懶衣冠。氷江帶咽應新響。山木含芳尙峭寒。藥爲補衰方易緩。詩非鳴盛語多酸。坐看夕景歸飛翼。猶自悠揚不怕彈。其二晴日曈曨峽雪空。茅簷倚杖聽新鴻。林芳細浥峰嵐翠。畬火遙連峒戶紅。藥餌隨身能制老。農桑滿地不言窮。自從時議嫌踈濶。一任優閒海左翁。</text>
<title>關門</title>,<text>淸疾關門意若何。綠苔庭院少人過。林中鷄犬春陰重。屋上雲山古木多。外事無關惟有睡。端憂不散秖成歌。衰年易負雙潭約。玉筍千尋浸碧波。</text>
<title>病懷</title>,<text>尙苦經年病。輕寒閉戶深。烟濤連楚色。鳥雀聚春陰。非有沉冥恨。自多離曠心。園梅飄已盡。側佇到如今。</text>
<title>占巷東閒地。擬誅茅者久之。而力詘未果戱賦。</title>,<text>頗愛東原曠。嘗謀盡室移。春添桑畒色。老乏草堂資。百堵經心細。三年着手遅。林鳩爾非拙。猶借鵲巢枝。</text>
<title>漫興</title>,<text>身忝朝中貴。文慚海內名。人生重晩節。吾老負春耕。野水通籬活。林霏度壑輕。天機隨動息。卽事愜幽情。</text>
<title>種杏子</title>,<text>樹是仙家種。人方暮境栽。淺深因土着。氣脉有春催。實擬比隣饋。花須數歲開。生成付大化。心力好深培。</text>
<title>上元夜雪</title>,<text>天地重雲撥却難。虛勞萬目向東看。元宵可是無明月。春雪公然作一寒。漠漠禽歸橋上路。荒荒星沒屋顚竿。樽前縱失成三影。懷抱聊憑栢酒寬。</text>
<title>看紙鳶</title>,<text>舊俗徵兒戱。元朝競紙鳶。天高無掣礙。風力有寅緣。乍作回回白。翻愁漠漠玄。傍看知戒懼。極處好周旋。</text>
<title>硯滴</title>,<text>可使陶泓涸。偏須石液滋。盈虛因侯應。啓沃以心資。滴忌春寒澁。鳴疑暗霤垂。詞源賴濬發。利用器中知。</text>
<title>筆筒</title>,<text>磨琢藍田質。輝煌五色毫。不辭披腹置。能致盡心勞。硯北居堪右。房中友最高。詞家兼體用。珍護勉兒曹。</text>
<title>土爐</title>,<text>範土非嫌朴。博山還忌奢。陶猶穪古制。器合置寒家。老火蟠灰旺。春簷壓雪斜。試拈梅底筆。近煖不煩呵。</text>
<title>磁壺</title>,<text>素壤凝淸質。奇葩藹隱章。空侗能翕受。多寡在商量。繫項葫蘆細。傾唇鬱鬯芳。勸提林有鳥。春入習池傍。</text>
<title>鮑盃</title>,<text>採自溟蛟窟。瓏爲市蜃光。開心與歡伯。蘸甲便甜鄕。曲水流堪玩。寒花汎更香。持渠右手慣。芳酒不停甞。</text>
<title>眼鏡</title>,<text>團剪琉璃碧。雙懸的皪光。明分似蠅字。功邁貯螢囊。賜視爲恩重。存人有待良。莫嫌阿睹物。親近老人傍。</text>
<title>小屛</title>,<text>疊疊圖花鳥。方方障雪風。周圍室之半。安穩枕其中。低許梅梢出。明容月魄通。從來雲母侈。儉朴稱山翁。</text>
<title>燭臺</title>,<text>無奈楡暉下。其如㓒室中。小明承有物。深夜秉爲工。鐓黝寧辭燼。莖剛不怕風。揭昏知爾力。進德愧吾慵。</text>
<title>春雪</title>,<text>不怕春來雪。雖多寒力微。日邊銷急勢。空裡弄輕飛。雀毳霑還媚。梅枝潤更肥。簑衣未覺重。薄晩刺船歸。</text>
<title>寄秀五</title>,<text>漢水東西騖。流光不可留。俱添遅暮感。分作別離愁。燭照經年札。門通下峽舟。賢郞數惠枉。如續竹西游。</text>
<title>夢石北</title>,<text>暗燈低月每傷神。花鳥茫茫又一春。頗怪十年無覔處。何從來作夢中人。其二白嶽黃驪對酒時。華箋翰墨兩淋漓。重逢明是平生面。不肯相酬一首詩。</text>
<title>族弟德祖祥日</title>,<text>老人哭年少。上世寧聞斯。無幾容華在。空爲親愛悲。春苔延古砌。曙月鑑虛帷。强說齊脩短。蒙莊亦自欺。</text>
<title>種柳</title>,<text>粧點春籬色。無如柳樹多。分行緣小卷。倒植盡靑柯。曲折渠流暎。淸明土脉和。深村無馬係。遅日佇鸎歌。</text>
<title>和李夢瑞疊寄韻</title>,<text>聞說城西偃息尊。春來江漢阻淸樽。閒情共和歸田賦。健筆全輸倒峽源。剡口風烟留弊屋。秦中花竹有深盆。山林闤闠皆天放。局外輸贏置不論。其二山中一枕自言尊。林雨深深濁酒樽。病後神心憐澹泊。窮居著述有淵源。園閒老鹿常眠石。梅古春苔漸滿盆。皓首秖應堅素尙。世間離合詎須論。其三未信人間冕紱尊。扁舟歸卧有匏樽。雲深籠鶴孤山隱。春入崖桃碧水源。宴坐道情看白室。向來詩癖笑膠盆。羲經一部多新解。幾日從君共討論。其四湖山寧換九卿尊。杜宇花前古瓦樽。晩節端能學元亮。浮名初不慕深源。堂成安易茅三把。池占虛明水一盆。眼底茫茫舊交盡。心期獨與艮翁論。</text>
<title>次題許生 滌 幽居</title>,<text>背壑蕭條小屋成。三時隱几度陰淸。階除漾白泉分沼。桑柘迷靑野似枰。生計已憑耕釣足。閒情難倩畵圖形。芒鞋隨柳來深處。盡日巖阿杜宇聲。</text>
<title>春日雜興</title>,<text>三春銷盡醉醒時。簾額瞳矓午日遅。高枕渾忘當世事。看山或改去年詩。巷南移柳猶誇健。湖上尋花豈定期。舊學仙方眞錯料。達人元不歎霜眉。</text>
<title>隣社</title>,<text>隣社頻來往。三時不掩門。溪深多異響。桐老有靈根。滿眼新詩草。霑襟宿酒痕。瀼西三畒麥。晩計此中存。</text>
<title>戱效艶曲</title>,<text>相望光如月。相親氣若蘭。那能不顚倒。儂無鐵石肝。其二本倚情相重。非關輕妾身。反覆無端緖。沉思事豈眞。其三脫下單羅衫。願憑鳥啣去。半襟紅濕盡。知儂淚成許。</text>
<title>寄樊巖求眼鏡</title>,<text>滿瞙空濛色。芸編對却愁。秪堪終日睡。虛欲與燈謀。小塢花爲暈。遙山靄不收。倘蒙分一鏡。何啻貸雙眸。</text>
<title>寄謝雲巖詩箋簡幅之惠</title>,<text>老積相思恨。春多雜興詞。靑天寫不得。白鴈繫無資。巖友傾心愛。雲孫滿眼胎。緊需隃白簡。絶品失烏絲。滑質凝膏是。晶光疊雪爲。受毫寧滯澁。染墨極淋漓。母玉徽音數。如琚大放宜。何勞背牘拙。勿怕遞筒遅。貺是雙南侈。酬非百拜辭。區區二十句。慚恐致軒墀。</text>
<title>竹坡宅。會艮翁，雲巖。醉後聯句。</title>,<text>四座俱華髮。海。 相看無白眸。艮。 憑凌酒後氣。竹。 滌蕩世間愁。海。 舊砌花猶在。雲。 高街柳更稠。艮。 歸裝莫催發。竹。 吾道屬虛舟。雲。其二壺觴跌宕屬花辰。艮。 風浪無關局外人。海。 久坐流鸎嬌欲醉。有情芳草嫰成茵。艮。 高吟不數賢豪勢。勝會何妨老大身。海。 困酒起來還被肘。艮。 秪應留賞萬家春。海。</text>
<title>艮翁疊前韻。見寄走和。</title>,<text>昨日城南會。春光政纈眸。酒間忘老態。花後說鄕愁。馬影依林靜。鳩聲得雨稠。靑門烟浪濶。歸去有扁舟。其二禁城雲日媚良辰。芳酒邀歡盡故人。小塢榴陰踈轉箔。隣樓嶽色晩生茵。衰年尙倚文章氣。散地還同布褐身。自哭石翁從閉戶。玆游頗不負今春。</text>
<title>和題漁隱亭</title>,<text>雪髮觀魚豈世情。全家還似釣船淸。試看一老拋朝服。誰信西湖近禁城。白鳥晝窺書几下。晴波春傍藥欄橫。都輸漫興爲詞曲。漁戶新飜欸乃聲。</text>
<title>轉到高自菴。分韻得靑字。</title>,<text>飛動羣峰欲滿庭。彌山體勢壓坤靈。崇朝馬踏中林黑。絶頂僧分積氣靑。洞僻陰霞蒸壁畵。樓深巢鴿汚函經。浮漚閱盡羅麗事。神逐爐香入杳冥。</text>
<title>又得身字</title>,<text>剩着虛空睡。飜疑一夜身。地專山氣脉。樓藉佛威神。苔塔常滋靄。蓮峰不染塵。荊臺亦銷歇。休覔夢中人。山有楚王臺。故云。</text>
<title>夜懷</title>,<text>歸禽稍欲盡。巷曲揜柴門。草屋明河。瓠籬宿露飜。人方存夜氣。境亦少塵喧。經夏林棲趣。寥寥誰與論。</text>
<title>秋興</title>,<text>高梧葉落覆庭苔。山氣蒼蒼夕鳥迴。野水與人閒不動。秋花隨地臥能開。三時睡趣烏皮几。九日朋游白酒盃。踈懶謬蒙簪履記。銀臺十度告身來。</text>
<title>蓮峰李氏八世㫌節舊第。貧易主。近其子孫贖還。重揭棹楔。乞詩要叙其事。次原韻用寄。</title>,<text>西巷紅門八節全。蓮峰世美棣華連。爭扶萬古倫常重。始識先朝敎化宣。生氣沁都猶覺凜。家聲沙老未容專。鄭公遺第聞新贖。喬木春陰倩畵傳。</text>
<title>哭趙君重緯</title>,<text>分明西巷逕。窈窕小茅堂。如何旬月間。欲往意悽傷。其二其貌不逾人。其志自超俗。鄕隣那盡知。相契應吾獨。其三漠漠西山巓。去與夕暉沒。置之勿復言。古今同一轍。</text>
<title>賦寄戚兄申于天 峻岳</title>,<text>江上鰲峰眼不生。白雲深處臥吾兄。天親有弟禪相守。孫復無妻事更淸。歲暮村容迷磵雪。山深樵徑抵柴荊。差池鴈序同歸老。可耐三年阻面情。</text>
<title>客至賦贈</title>,<text>山齋成偶坐。俱是歲寒心。自有書中約。寧辭雨裏尋。風蟬入凉咽。雲木繞湖深。細說雙潭勝。淸游負至今。</text>
<title>立春日雨中</title>,<text>山外無關百刦新。小齋爐火鍊天眞。朝昏淡粥非妨老。風雨深眠又立春。半樹氤氳梅在閤。踈籬淅瀝水通隣。興來貪赴蒿湯會。扶着筋骸不倩人。</text>
<title>野人</title>,<text>野人籬落向陽開。蹴峽新流滚滚來。老樹着春元澹泊。懶雲含雨欲裵徊。耕桑聊寓端居樂。天地誰爲補世才。放杖出門成一笑。東風吹綠社中杯。</text>
<title>卽事</title>,<text>殘氷溝水暗裵徊。病卧柴扉午未開。今歲春寒不禁雪。老人詩損若爲梅。貧家自有松茶盌。小市難謀栢酒杯。蠲盡閒愁成宴息。臍間養得太和迴。</text>
<title>雨雪損麥憫題</title>,<text>改歲稀晴候。江南雨雪繁。春寒勒土脉。人說病牟根。國有顚連屍。王頒惻怛言。中宵四五起。無術捄黎元。</text>
<title>歲饑乏食。懼渾眷塡壑。依救荒古方。搗松葉黃豆作屑。和水飮之。差可免死。賦此兼㝢㓒室之憂。</title>,<text>豐歉亦一時。免死諒爲幸。拾橡多入山。採葛或登嶺。救荒吾有方。松味㝡雋永。手摘經冬葉。靑靑數百秉。細揀去陳蒂。陰乾避炎景。商量安碓滿。騰躍下杵猛。篩作綠屑霏。糜用黃豆傡。石眼淸泠水。晨興汲深井。滚和爲一體。馨香浮在皿。甘芳口不苦。柔滑喉無梗。一嚥肝肺潤。再吸神氣惺。差科婦子均。餘瀝僮婢倖。眼前粗可度。寧憂散四境。哀哉國東北。旱潦害尤逞。近聞十室空。深恐三邊警。至尊忘玉膳。淵衷勞乙丙。施仁罄儲胥。側身懋修省。皇穹庶悔禍。和氣鎖災眚。春年與秋禾。穰穰盈百頃。食葉且少須。渾室飽飯餠。</text>
<title>又賦一律</title>,<text>黃精山峻橡林空。人食艱難草木中。自有蒼松經雪葉。眞輸白屋禦春功。舂分雲碓奇香滿。調得巖泉爽氣籠。十口猶堪免枵腹。近聞塡壑半溟東。</text>
<title>寄題鄭友草堂</title>,<text>鶴契猿盟似鐵堅。山中一枕度流年。窮經合有聞詩婢。負耟能爲入谷仙。杖外烟霞堪悅性。窓前花木欲齊肩。幽栖接近楸鄕路。早晩尋源倩客傳。</text>
<title>夜吟</title>,<text>門狵吠忽忽。遙巷返樵蘇。雪淺經冬峽。林明竟夜湖。村容儉歲淡。人事病時孤。多少休官者。蕭寒似我無。</text>
<title>家犬爲虎所囕</title>,<text>惠養嗟無卒。周防悔不深。何山血肉漬。是夜月星沉。未抉斑文腹。終孤戀主心。補牢亡後計。惻惻恨彌襟。</text>
<title>步出南溪</title>,<text>短筇隨意步南橋。藹藹新年物色饒。晴日欲流沙鳥聚。遠峰爭出雪雲消。春來匙箸非全老。酒後詩篇是雜謠。遊衍不妨歸去晩。任他華髮柳風搖。</text>
<title>題畵</title>,<text>紅霓衣帶拂天風。半握寒鋩氣似虹。懺罪乖龍甘受戮。白鱗身獻海濤中。右道士斬龍明珠纓絡兩行垂。雪色眉毫出定時。强爲衆生施法力。於菟馴性眼中知。右眞僧馴虎滃鬱中天潑墨雲。金鱗銀海漭難分。全身欲掣蒼崖去。行雨神功爲聖君。右龍心性都緣肉食饕。雖然渠是獸中豪。颼飀新起松陰睡。伸得腰身一丈高。右虎</text>
<title>沈景眉 壽錫 從楓嶽歸賦贈</title>,<text>蘆花風雨打窓幽。懸燭君談海嶽游。蠟屐剩酬方外債。香城重躡向來謀。石深龍氣應添老。人去楓容又着秋。多病漸知筋力損。還慚物色與分留。</text>
<title>雪夜</title>,<text>破屋延曛黑。穹林帶積陰。峽星生樹小。江雪覆船深。幽憤看霜鍔。殘骸有布衾。平生猛虎引。擊節一長吟。</text>
<title>二月</title>,<text>二月南溪色。溶溶綠似苔。林芳山醞藉。沙暖日裵徊。隨坐春眠着。關情小酒來。遙峰辨黃鶴。閒擬訪僧迴。</text>
<title>春事</title>,<text>東風屋角草萋萋。簾捲春空樹杪低。帶雨花心山一半。浴波鳧羽水東西。生涯老作田家穩。情性春從酒社迷。眼看郭南耕種遍。桑陰深淺鵓鳩啼。</text>
<title>訪三迂戚兄。歸後賦寄。</title>,<text>漭漭梧南路。猶然眼不迷。浮生非恨老。往跡欲成啼。雪盡重穿巷。春添舊浴溪。向來佳句癖。相對滿牋題。其二警欬了無響。披帷方有人。身經百刦老。貧葆一腔眞。古木春圍屋。寒山夜暎隣。情緣猶未盡。欵欵話前因。其三世路瓓珊意。吾今解綬還。家居數峰近。身載一騾閒。隣店深深酒。春芳靄靄山。况留淵上約。不日罄餘懽。</text>
<title>寄洪叔敬言</title>,<text>重對鵝岡叟。髭鬚雪不禁。人間同氣盡。峽裏數椽深。舊謔櫻詩熟。閒工草帖臨。春來猶脚力。共擬踏花尋。其二蓬蓽詩人在。衣巾野老同。寒棲伴有妾。晩計㝢爲農。桑畒春山半。蘿籬午雨中。我來非卜日。村釀杜鵑濃。</text>
<title>宿彌山禪房曉發</title>,<text>山氣洗晨露。出門棲鳥飛。僧深不相送。雲逗與誰歸。崖黑分新燒。林紅濕翠微。回思夜來事。咫尺已多違。</text>
<title>輓李正言 正薰</title>,<text>紫巖孫竹一枝奇。猶自亭亭擢玉姿。處子心看傳世法。名官家有竟春飢。每言淸靜偏宜壽。豈意凋零不待衰。辛苦養兒兒未報。傍人何說慰孀慈。</text>
<title>寄幼選求眼鏡</title>,<text>範也性癖耽蠧簡。不用咿唔但信眼。童年淫佚到白紛。羣嘲衆訕頑不赧。古書浩汗輸萬牛。流年荏苒欺雙眸。已難白日辨椽字。未恠昏夜眩蠅頭。大燭如月光霮䨴。堆床芸帙空添愁。往者逢君白下舍。琉璃寶鏡眉間射。有如饞夫看飣餖。手攫不顧傍觀訝。君言新得燕肆珍。割愛終當爲爾借。樊翁所贈品固好。秪宜少年不宜老。亦有牟尼水晶質。年深淪晦磨不皓。屢揩老瞙望君寄。何啻積陰待晴昊。我有上下千代一部述。準擬編成藏石室。我有玄牝竗論五千言。著書不待出關日。秖須眼力如秋隼。溯窮百家資放筆。願君摘與雙明月。助我瞳神察毫末。</text>
<title>洪台 秀輔 君擇辱寄和章兼惠華牋。用長句報謝。仍乞燕産筆墨。</title>,<text>海左鄙人霜滿顱。三年閉戶卧東湖。酒腸喞喞爲鴟夷。無論淸濁甜如酥。眼前羈縻文字在。有時放筆寫鬱紆。昨者醉草無次序。遙寄洪厓天上侶。豈有豪情恣跌宕。實嫌野態多齟齬。故人曠度無我尤。淸詞雅謔爲相酬。高標直擬金門仙。散材謬許野渡舟。五色雲孫瑩奪目。涵濤疊雪二十幅。慇懃封付下峽檣。祥光夜與淵珠燭。已驚菲薄蒙厚貺。復喜榮耀生荒屋。自笑垂老成饞癖。如何得隴不知足。燕胡寶肆饒珍玩。象管龍腦羅璀燦。倘捐歸槖助揮染。庶潤枯腸資點竄。相如獻賦雖後時。子雲草玄頗自奇。且待村醪耳熱後。爲君更寄醉中詞。</text>
<title>寄題柳生 載範 重修涵碧亭</title>,<text>汾江之水開明鏡。柳家世德相輝暎。克菴先生士林秀。言議正直由天性。統制英孫配祖烈。衣冠遂擅當朝盛。高起紅亭汾江邊。畵棟倒揷江心天。河山不改年代變。丹雘無光風雨濺。隨廢而修世爲常。雲仍五葉能肯堂。千金揮盡贏事力。百堵皆興儼棟樑。基蟠磅礴坤靈愁。影動玻瓈水府凉。夜靜月明老蛟潛。亭勢波光碧相涵。登臨已餙子孫喜。頌禱爭騰父老談。細節幹蠱尙如此。何况德配前人美。臨深不懈戒淵谷。扶圮常思作榟杞。階庭汗漫沿學海。跬步雍容蹈禮地。繼述之道此爲原。然後方能大爾門。詎但涵碧之亭傳無極。家聲浩與江發源。</text>
<title>舟向京師。値姜君 世白。共次唐人韻。</title>,<text>尊府商山隱。天長不可尋。看如令子少。交爲後生深。水宿迷𩿨鳥。秋光杳荻林。奇香餘圃菊。勖以歲寒心。其二四顧渺無際。人烟何處尋。危檣入夜動。空水見星深。枕席三秋病。耕漁北極心。商歌頗激越。拍拍起沙禽。其三莽蒼楊根郡。停橈新月生。夜江深不動。秋葉灑爲聲。舟楫隨人遠。烟沙度鳥明。暫時分袂恨。殘角繞官城。</text>
<title>許士鴻 漸 杏洲幽居八景</title>,<text>諸山爲國鎭。最高是三角。添送蒼嵐氣。朝朝媚江閣。右三角朝嵐匪緣海氣力。此江焉有潮。頗怪世人眼。見息不見消。右二水晩潮文山一拳翠。變作金蛇色。倒入西湖心。潛龍盡驚躍。右文峀落照暎日自爲姸。着林更生媚。金陵本淸淑。蒸成朝暮翠。右金陵微翠深深霧裡生。點點蘆間墮。慣識西江事。分明是漁火。右江村漁火坂深不見人。草長不見牛。三弄何山篴。夕陽吹復休。右山谿牧篴宦刈不盡利。猶餘半島色。薄暮載船歸。秋霜相間白。右鴨島蒹葭齊泊東西檣。中裝何郡貨。夜傍葦花宿。蠏燈懸箇箇。右蟹湖帆檣</text>
<title>柴門</title>,<text>畫裏柴門掛綠簑。寒山一半夕陽斜。江湖滿地鴻初下。風雨通林菊自華。秋後性情因酒得。病餘筋力向人誇。鶴東禪舍蟾西艇。皓首猖狂不在家。</text>
<title>曙枕</title>,<text>晨光稍欲白。滿地天霜新。林雀寒多語。籬花有神。湖山當晩節。琴几稱幽人。寂寞非無事。遺經意益眞。其二浦雲漠漠鴈深飛。徹夜西樓燭影微。白髮漸隨人事變。靑繩難挽日華歸。江空峽嶂森千疊。菊老天霜黯四圍。坐擁土爐歌激烈。丈夫那肯泣牛衣。</text>
<title>李君 之聃 登第。以新恩過余。詩用志喜。贈其大人孝祥。</title>,<text>驥子非凡骨。龍驣乃竗年。慶流看世德。義訓識翁賢。細雪傳杯外。新梅倚篴前。知君但加飯。百事老來圓。</text>
<title>三月</title>,<text>三月寒猶峭。山村背郭陰。早花蜂食窘。多雨蟻封深。老子經春病。端居玩物心。近來迎送懶。未怪少人尋。</text>
<title>春日有感</title>,<text>籬外桃花野水渾。輕陰漠漠鳥呼羣。東風盡日搖芳草。遠燒無人入古墳。病候剩占春一半。窮愁難瀉酒三分。汀蘭欲採誰相贈。江北湖西有斷雲。</text>
<title>折楊柳</title>,<text>二月長堤柳。靑靑似往年。春芳政如此。關塞何茫然。落絮渾成雪。垂絲半和烟。煩君勿攀折。留拂凱歌筵。</text>
<title>關山月</title>,<text>胡雁一時驚。夜中關月生。裵徊靑海戍。宛轉白楡城。値盛單于動。分光太白橫。刀頭寒不寐。漢將若爲情。</text>
<title>芳樹</title>,<text>旖旎宮中樹。年年春早歸。自天偏雨露。滿地有光輝。嫰葉搖歌扇。幽香浥舞衣。新粧漢殿女。一一妬芳菲。</text>
<title>隴頭水</title>,<text>隴坂行無極。兼之隴水悲。秋寒轉嗚咽。地險更流離。石厲磨刀處。波驚飮馬時。梅花飄已盡。羌笛可堪吹。</text>
<title>梅花落</title>,<text>少婦閨中怨。窓梅幾度花。香侵金雁逗。影入鏡鸞斜。欲寄悲關塞。將攀感歲華。不堪開又落。吹笛是誰家。</text>
<title>古別離</title>,<text>南陌多離別。班騅相向嘶。家居渭川曲。路出灞陵西。惻惻勸加飯。依依當解携。楊花看似雪。吹撲錦障泥。</text>
<title>明妃怨</title>,<text>戒曉氈車動。殘粧和淚成。雖非金屋寵。忍作玉門行。繪畵非眞面。琵琶是塞聲。隨身秦地月。夜夜覺傷情。</text>
<title>銅雀妓</title>,<text>薄暮西陵色。靑葱淚眼中。卷衣非昨日。舞袖已秋風。輦路丹楓暗。羅帷明月空。東流臺下水。妾恨溯無窮。</text>
<title>巫山高</title>,<text>終古巫山色。嬋娟出半空。楚宮雲盡後。巴路月明中。泉勢重重下。猿聲箇箇同。經過商旅慣。停棹辨西東。</text>
<title>俠客行</title>,<text>倚酒氣如虹。相逢市燭紅。恩讐一劒在。蒲博萬金空。廣柳藏亡衆。胡纓騁辯雄。季心新結義。白馬入關中。</text>
<title>紫騮馬</title>,<text>𨁂蹀紫騮馬。嘶風關路長。鐵衣新結束。金勒有輝光。影刷燕山月。蹄翻鴈塞霜。行當蹀胡血。萬里報君王。</text>
<title>少年行</title>,<text>家住五陵前。春游正少年。靑蛾常繞席。白馬不論錢。柳色鞦韆外。花陰蹴踘邊。短衣看射虎。醉入酒壚眠。</text>
<title>駿馬</title>,<text>駿馬千金少。靑鬃撒地寒。買傾燕市惜。騎博鳳城看。柳色迷金埒。桃花撲玉鞍。男兒遠游志。不怕太行難。</text>
<title>出塞曲</title>,<text>漢帝耻和戎。龍庭指顧中。專征能節制。上將是才䧺。撫劒前茅動。抨弓北落空。單于未係頸。百戰敢言功。</text>
<title>從軍行</title>,<text>檄募三河急。身當一隊先。能輕燕塞路。不顧鳳樓緣。夜爨星生竈。秋屯雪滿韉。無論一戰賞。驕虜數侵邊。</text>
<title>妾薄命</title>,<text>漢殿多佳麗。君心朝暮移。敢忘藏豹尾。終見妬蛾眉。翡翠春香損。鐺鋃雨響悲。象床魂夢近。頗似卷衣時。</text>
<title>王昌婦</title>,<text>新嫁王家婦。齊言夫婿殊。輕盈上油碧。宛轉入流蘇。挾瑟能留客。調羹善事姑。城隅不識路。修靜勝羅敷。</text>
<title>長門怨</title>,<text>溝水東流去。君恩不可迴。昭陽終夜讌。永巷幾時開。玉砌生明月。金鋪上綠苔。虛勞買詞賦。誰道馬卿才。</text>
<title>遊仙詞</title>,<text>玉節朝元夜。瓊班赫世仙。鰲巓窮碧海。鶴髮閱千年。盤剝安期棗。門通太乙蓮。琪花開欲遍。三十洞中天。</text>
<title>採蓮曲</title>,<text>家是橫塘住。門前江有蓮。新花纔出水。落月不迴船。遠別經時苦。哀歌隔浦傳。秋芳殊未歇。人在鶴關邊。</text>
<title>侍讌曲</title>,<text>鳳輦賞花廻。宮中曲讌開。日華黃繖靜。天召紫衣催。樂是回波引。詞應賦雪才。金杯不勝醉。滿路踏香來。</text>
<title>對酒曲</title>,<text>滿地𣰽毺煖。花枝日正中。高軒過上客。美酒出新豐。玉柱調凰細。金盤膾鯉紅。芳園春事盛。行樂未言窮。</text>
<title>題尹生羲九池亭</title>,<text>去土功纔仞。逢源性是淸。中分能受閱。深處欲浮觥。春藻添爲綠。天星倒更明。靜觀潛躍理。非有羡魚情。</text>
<title>贈堯臣</title>,<text>入門猶可辨。未恠雪渾巓。已飽丹州飯。堪成義澤仙。夜燈投轄後。春草倦驂前。結社衰年約。雲深鶴下田。</text>
<title>輓戚叔李上舍 晩慶</title>,<text>綽虐容顔雪髮紛。西湖舟上坐超羣。冲襟全釀醇醪氣。短褐深藏黼黻文。善敎汾鄕多弟子。平分廬社有烟雲。可憐荒谷棠梨下。新起蕭蕭處士墳。其二三世居同一水鄕。相逢每說外家詳。名塲得矢非關藝。詞壘周旋爲折行。野服迎門梨靜。江帘問酒杏花香。秖今孤棹烟波路。往事蕭條極目傷。</text>
<title>輓洪斯文儒漢 代人作</title>,<text>小白時明滅。幽人不可尋。非無經世學。奈此入山心。玄草兼身秘。畬耕繞屋深。遙憐錦洞水。九曲是知音。</text>
<title>輓崔丈 鎭垕</title>,<text>非因姻誼始詳諳。懿範嘗徵士友談。善報有兒能擢第。義聲無客不停驂。雲生洞屋松楸近。秋入山田稼穡甘。尙記帣韝承宴語。襟懷流動酒杯三。</text>
<title>年少作沙洞春游。獨坐無聊。寄詩乞酒。</title>,<text>老損看花興。山扉晝不開。沙川滿眼酒。誰寄一壺來。</text>
<title>次寄三迂兄</title>,<text>每驚閱眼多陳跡。無怪浮生各老翁。佳節未妨因酒病。丈人休恨坐詩窮。峽深花氣濃爲靄。雨罷江光綠暎空。筋力漸知隨日損。梧南杖屨幾時同。其二病枕又過寒食節。春花應笑索居翁。朋游半世無中貴。宦業明時有五窮。晴日曝書林檻靜。白𩿨隨艇渚烟空。烏紗脫却還披褐。蕭心期與子同。</text>
<title>李戚聖威 尙重 見枉賦贈</title>,<text>忠州無十里。經歲有離歌。梧几曉蛛下。柴門君馬過。野花衣上積。春水酒邊多。人事俱衰髮。相逢意若何。</text>
<title>春遊蓀谷。卽詩人李達舊居。飯申生光周家。入逋泉洞。洞在絶頂。傳壬辰倭難。居人多入此獲全云。</title>,<text>古洞桃花水。泠泠引客來。主人蔬飯凈。如畵草堂開。雲木深於巷。春畬半是灰。詩翁無處所。駐馬一徘徊。其二奇游不勝興。振策上崔嵬。井臼千年在。山河數郡來。泠風吹短袂。飛鳥度深盃。避地非時義。看花竟日迴。</text>
<title>自月灘携諸益。浮舟下木溪。爲打魚會。</title>,<text>沙柳搖搖水拍空。楸亭解纜夕陽中。明知木浦幽期在。實喜蘭舟數子同。勢風交蒲葉翠。波心日射鯉魚紅。春遊頗倚筋骸健。嫌被傍人喚作翁。</text>
<title>華嶽南趾。有曲水。曩與棠翁，伯瞻，松丈，聖容。流觴爲樂。仍宿水上僧菴。今年春尋舊遊。有山河之感。有述。</title>,<text>華嶽雲峰路不疑。今年來趁往年期。林芳入夏啼鸎在。洞氣通宵宿客知。隱約猶分東嶺寺。幽明難續二翁詩。浮生應被山靈笑。贏得塵間兩鬢絲。其二曲水當佳節。崇山似會稽。遊能數子並。事與古人齊。芳酒沿流勸。淸詩滿石題。仙源常在眼。重到未應迷。</text>
<title>黃上舍龍兮 德正 見枉。共次放翁韻。</title>,<text>度陌麻鞋本不期。林扉初啓麥秋時。殘紅樹杪花猶滯。深黑江南雨欲垂。老子病添長日睡。故人才進去年詩。秪今未了華峰債。楓後奇遊許爾知。其二重逢尙芳月。一宿似禪扉。淸話山遊半。平生機事稀。春醅醇易醉。雨蘂軟能飛。自謝微官後。深知吾道歸。</text>
<title>共次劒南韻</title>,<text>君亦衰遅海老如。相逢每說定交初。衣巾並坐空濛雨。烟水遙連上下廬。多病未須添盞酒。銷愁無過閱床書。蟾臺鶴峀饒奇勝。垂白休敎杖屢踈。</text>
<title>聖一見枉。用酬黃君韻。共賦。</title>,<text>西坨東湖隔日期。踈狂俱是暮年時。數巡麥酒深深臥。小塢葵花側側垂。病後幽棲非傲世。春來奇興不勝詩。生涯共付蜻蜓舶。二老襟懷白鳥知。</text>
<title>和寄聖一</title>,<text>布糓聲中村日斜。溪南雙柳是儂家。經旬疾病猶詩事。垂老淸狂爲物華。野水自生非藉雨。春山初煖不禁花。眼前行樂須沉醉。江市醇醪滿榼賖。</text>
<title>春興</title>,<text>返照掃林雨。柴門空翠開。草交紅藥出。江帶白𩿨來。日課分棋局。年芳入酒杯。經春慵更甚。華髮臥靑苔。</text>
<title>泛舟蟾江</title>,<text>風蒲盡日不廻船。北渚靑山似往年。魚鳥還應驚白髮。江湖猶自著淸緣。傾壺酒滴幽花。隱几衣生翠壁烟。脫却塵繮身更健。未妨呼我㓒巖仙。其二夕照空明裏。輕橈去似鳧。雲峰生遠浪。衣袂拂靑蒲。春物三分在。風流四老俱。向來浮海興。還較此間孤。</text>
<title>和士元</title>,<text>林花開盡未。吾老宴遊能。浪跡元非俗。幽期半在僧。山暄草色積。江逈月華澄。隔樹漁家是。踈籬每夜燈。</text>
<title>次贈李姪 周範</title>,<text>蒼蒼楊浦樹。知爾委禽村。可忍忘先契。無嫌贈耄言。花時出橫峽。山雨到柴門。乍見還離緖。斜陽在小樽。</text>
<title>龍兮偕權許二生至共賦</title>,<text>白屋多時病。黃生信步尋。眉看山澤氣。詩有玉壺心。飮食當春薄。衣巾坐夜深。因君有起色。據几動高吟。其二老子信眠食。卑棲稀往還。林花渾作靄。野水半圍山。病負詩家債。慵偸聖世閒。隣州有叔度。時許扣柴關。其三黃鶴叢峰半是霞。麻鞋穿到日初斜。主人幷坐靑蒲薦。寒食始開紅杏花。難道淸談妨養疾。更聞深處欲移家。通宵料理叉魚事。李達村西流水賖。</text>
<title>次柳生和叔和菴詩韻</title>,<text>楊三椽屋。蒲團七尺身。宴居堪養性。深處好藏春。篆縷香烟細。輪迴臘蘂新。天和非外襲。努力護氳氤。</text>
<title>次劒南詩韻</title>,<text>差喜今年病不深。野花開後有招尋。此生肝臂皆玄化。向日簪纓豈素心。鷄犬依依成小隱。茅茨漠漠接春陰。貧家自具黃精飯。何用新方學燒金。</text>
<title>醉草</title>,<text>年年心賞轉多違。寂寞常關白板扉。休恠老人連日飮。也知今夕送春歸。暎林踈雨花微着。滿地綠陰鸎亂飛。懶散尙殘詩癖在。淋漓醉草欲盈衣。</text>
<title>和龍兮</title>,<text>踈籬西畔改花陰。幽夢初回酒滿襟。楚色分明看白鳥。湖光暎帶有靑林。春耕破瀼畦塍濕。午饁披雲媍子深。草薦藤床無一事。時時彈出古桐心。</text>
<title>夕眺</title>,<text>林鳥悠揚返。門關垂柳邊。高花分夜色。遠水入春田。物候沉痾後。雲山悵望前。涓涓苔上酒。聊以慰衰年。</text>
<title>晩從廣石歸</title>,<text>廣石茅齋夕。淹留爲密親。花陰迷宿鳥。山月照歸人。杖屨靑峰轉。溝塍白水粼。柴門雙柳色。隱約辨吾隣。</text>
<title>次希菴集韻</title>,<text>十年强被大塊勞。始覺塵緣一半拋。開沼不妨看鷺浴。長林何惜許鸎巢。安排書史應新契。隔斷雲霄是舊交。堪笑子雲耆老後。草玄猶自受人嘲。其二垂老身心未可勞。朋游謝盡舊書拋。本無半刺投張史。非是高標學許巢。午醉欲醒花影亂。春陰不斷鳥音交。嵇康踈懶元天性。何用區區費解嘲。</text>
<title>題孫氏女殉夫事</title>,<text>哭到崩城亦謾哀。飄花碎玉豈遅回。泉塗已辦將身殉。襚服猶堪忍淚裁。春入綠苔侵履跡。夜深明月傍粧臺。未應閭巷通詩禮。節義元從善性來。</text>
<title>次題李太和 晷 愚湖草堂</title>,<text>素封堪詑屋前湖。鷺立魚跳摠是吾。松檟常瞻甄氏墓。風烟交割輞川圖。分中飮啄心何怍。方外沉冥跡似愚。却喜佳兒勤藝學。未應長作鶴南逋。</text>
<title>偕沙谷諸君爲赤巖游各賦</title>,<text>仙源未易測。一宿又奇游。峽態濃黃菊。峰容漾碧流。壺觴隨分具。林壑與心謀。欲識登臨勢。須從華嶽求。</text>
<title>次寄尹季淵 用謙 三十韻</title>,<text>左海白頭客。三年黃鶴岑。烟霞生寢食。松菊間衣襟。流水隨行止。浮雲閱古今。蹭蹬應木散。偃伏豈珠沉。道力慚三昧。詞鋒讓七擒。寧爲費蒭犍。遂作返枝禽。木石千緣薄。形骸二竪侵。浮榮忘蟻穴。窮契任牛涔。同調推新進。多時溯寸忱。朋遊貴麗澤。聲氣在鳴陰。墳典靑氊業。丘園介石心。頻繁赫蹄訊。欵曲小筇臨。美器瓏荊璧。奇材擢鄧林。文章憐地步。識度見淵深。實喜新知洽。渾忘老境尋。靑山當並榻。芳樹暎雙簪。每見情難畢。相望阻不參。飛書一川濶。振策數峯崟。古路盤雲磴。仙庄枕水潯。堦庭交卉藥。坐卧有書琴。雅韻傾心挹。芳醪滿眼斟。丹巖東谷會。綠桂小山吟。序坐人皆秀。家聲我所欽。襟期泂秋月。翰墨重南金。灑脫衣冠態。淸泠山水音。餘生眞不負。此樂可能任。古義申明德。新詞替懿箴。離筵洲日黯。歸馬峽門森。晩葦經霜冷。秋江挾雨淫。緘辭欲相報。撩亂暮天砧。</text>
<title>次寄聖一</title>,<text>分住江湖上。論交意氣中。詩應將老進。跡豈與時同。野濶多飛葉。山寒近蟄虫。差池蠟屐約。名嶽海雲東。其二華髮歸田後。荒山伏枕中。依違半世閱。憂樂古人同。往事迷金馬。殘書照玉蟲。猶餘詩癖在。醉草滿關東。</text>
<title>率爾十韻</title>,<text>晩節人羣外。潛居鶴峀南。身名當世賤。翰墨半生貪。處約心還泰。全生口欲緘。靑冥杳鴻鵠。深壑偃楨楠。駟馬稀三逕。琴書着一庵。天長放鶴野。秋落老龍潭。靜几寒山入。踈簷古木參。謳歌臥隣社。樵採入深嵐。自倚貧非病。端知死不慚。頹然梅底醉。忘却鬢霜毿。</text>
<title>龍兮至</title>,<text>玉人來不晩。能及菊花時。暝爨無多飯。秋山有幾詩。茅齋同鳥宿。楓葉與星垂。病後差池恨。靑龍隔水期。</text>
<title>用前韻。贈士元。</title>,<text>君家是隣曲。披草到無時。開口皆閒話。關心秪小詩。桑陰隨屐轉。菊蘂向燈垂。歲暮敦親義。應爲皓首期。其二天地徘徊際。江山搖落時。端居因善病。窮契爲工詩。一笑黃花下。今年白髮垂。平生名嶽願。不待畢婚期。</text>
<title>和贈季淵</title>,<text>玄山有茆屋。赤石有柴扉。相距隔數峰。晨往夕來歸。老夫衰懶甚。經歲過從稀。破壁燈一炷。荒庭雪四圍。喜君托晩契。心期兩不違。每騎烏犍至。林風吹草衣。引袂坐蒲薦。相視到斜暉。名理共論析。才性暗發揮。別去無旬朔。寤寐猶依依。昨者枉素札。慰我如渴饑。中藏古體詩。觸眼皆珠璣。荷此纏綿意。感激銘肝脾。欲寄相思字。春鴻西北飛。</text>
<title>發船興江向京師</title>,<text>解纜興江。垂楊夕照紅。枕高無急浪。舟迅有便風。雲樹升凌際。鳧𩿨淡蕩中。烟波明一道。期宿白巖東。</text>
<title>自苧洞載病發。隨陽智倅韓景善 光傳。向縣衙。爲歸計。</title>,<text>出門已四月。田野麥初黃。徒御循東甸。山川近夕陽。猶然念社稷。不敢信行藏。多荷陽州倅。扶將送故鄕。</text>
<title>余寢疾一朔。忽脈絶體冷。氣垂盡。家人環而泣。然神明不爽。搆一律誦之。音節可辨。傍觀驚恠。俄而服蔘茶獲甦。亦異事也。</title>,<text>脩短方從大限知。全生嶺海未爲奇。老翁得病皆憂死。萬鬼回陽亦有時。終夜家人環坐泣。明年弧席祝嘏辭。餘生變化誰能料。天賦遐齡或耄期。</text>
<title>秋懷</title>,<text>陜勢江流漭不分。白頭吟望近斜曛。秋肥在掌熊蟠窟。老氣生翎鶻入雲。感激可能當歲暮。蕭條直欲去人羣。蘆花洲上孤舟夢。猶自時時覲聖君。其二坐久蕭蕭葉。看窮遠遠鴻。西風動素髮。濩落鶴城翁。峽門秋穫後。江國夕陽中。北極衣冠在。今年信不通。</text>
<title>和士元</title>,<text>秋已重陽是。人如短髮何。霜深蟲語少。林薄月光多。叔姪分田住。尋常卜夜過。數杯生意氣。醉眼欲橫波。</text>
<title>送李相國 性源 赴燕 代人作</title>,<text>甘石論天太謬悠。中原氣數百年周。單于常在圓明醉。識者能無閩浙憂。西照台星應漢節。仲冬風雪又燕州。深知平日經邦術。先講行人覘國謀。</text>
<title>過鄰家</title>,<text>分明一林畔。草逕不言賖。短屐來書屋。踈燈照菊花。徘徊山澤曠。寂寞鬢毛斜。晩契深如許。相看且歲華。</text>
<title>士元夜至</title>,<text>桑葉深深徑。君來每及昏。衣巾看草露。星斗在柴門。欲起支離病。須聽眞卛言。貧家不省趣。終夜對空樽。</text>
<title>野望</title>,<text>病餘初野望。秋色滿遙空。目盡茫茫水。衣含嫋嫋風。斜陽虫語外。細徑豆花中。穡事行將熟。歡情與衆同。</text>
<title>瓢蔓</title>,<text>搖落亦多日。始從瓢蔓知。因依猶老屋。寂歷但踈籬。夜雨鳴何已。秋虫守不離。西園老栢樹。霹靂有扶持。</text>
<title>自小宗伯。移拜國子長。</title>,<text>草野身堪偃。雲霄路忽平。春官小宗伯。國子老先生。天秩明無術。臯比坐豈榮。循墻古人義。居寵若心驚。</text>
<title>哭君西蘆原墓</title>,<text>剩制今年淚。蘆原眼忽驚。一坏應體魄。再拜豈平生。草宿難爲哭。鸎啼空復情。如何東郭土。次第起新塋。</text>
<title>看秀五葬歸路述悲</title>,<text>去路如相引。歸時始覺虛。靑山連哭響。落日在魂車。一死有關世。百身那贖渠。衰年海左淚。未怪濕衣裾。</text>
<title>歎息篇。次澤翁。</title>,<text>畜眼看斯人。當世不易得。孤淸豈混俗。峭直或近激。流輩有毁譽。正道無今昔。風瀾日盪潏。捍以千尋壁。摽擧何峻嶻。震撞不傾側。荒草城西屋。兀坐度昕夕。金緋自天寵。通塞非人力。方看鵬路濶。誰謂驥蹄促。儀形亦已閟。日月忽復易。投分自中歲。欵曲到紛白。相資似絃韋。交警在流隘。鬼物眞爲戱。朋知所同惜。况我公私慟。直欲贖身百。垂老哭知己。忽如失手足。悲颷起座隅。仰天日色薄。讀君歎息篇。令我增歎息。</text>
<title>送金泉督郵</title>,<text>誰言馬尉薄。便適勝京司。近給牲廚養。閒多駉野詩。庭虛篁籟合。案靜嶺霏垂。何用徵刀夢。閨中有祝辭。</text>
<title>桐菴八景</title>,<text>蟠根縱深厚。擢峰太戍削。所以曉來霧。冥濛盖四角。右雲峰朝霧朧朧似星生。點點隨風墜。不有林端火。安知山裏事。右月菴夜火枝當宿鳳凰。材可爲琴瑟。莫以得秋先。看同蒲柳質。右庭畔梧桐聯絡綠珠顆。中貯金莖露。一嚼蘇渴喉。酒睡三更寤。右簷外葡萄用盡推移力。不離尺寸中。獵獵劈波去。知有滿颿風。右南湖歸颿昏鴉不知時。飛噪滿野田。獨有雲際鶴。暮歸松頂眠。右東林巢鶴平郊雨初霽。烟草靑如織。歷歷耦耕人。阿誰是沮溺。右平田耦耕市聚腥烟昇。市散飢烏下。儂食龍門蔬。安知市物價。右前川虛市</text>
<title>苦雨</title>,<text>漢陽今月苦多雨。白嶽以北戎戎霧。九陌流潦浩縱橫。誰能出門移跬步。黃鶴山人不歸山。城西臥病傷遅暮。久縻薄祿添白髮。新哭故人歸黃土。眼中萬事太謬悠。心跡胡爲不相謀。昨見黃鶴山中書。鶴頂添丹桂枝摎。爐伏龍虎火猶在。田種薯芋秋可收。安得身托白雲去。悠揚日向東天浮。</text>
<title>寄艮翁求和</title>,<text>蒲雨翛翛乳燕忙。漢陽孤客過端陽。山河滿地黃壚冷。簪紱欺人白髮長。久信晩塗多偪側。只緣恩命乍徊徨。有時相見開懷抱。珍重城東李侍郞。</text>
<title>次寄艮翁</title>,<text>黃封無路醉瓊漿。暍病三旬未下床。華月稍流桐葉影。微颷欲汎簟紋凉。白頭戀主春明近。紫陌懷人夜漏長。心事尙逢開府說。中書彩筆昔飛揚。其二榴花飄盡雨侵墻。萬事傷心紫閣傍。未信修文歸地府。何從焚籙訴天皇。遺箱光恠排閽䟽。掛壁悲凉相紼章。誰識故人衣帶裏。秪今猶浥坐時香。</text>
<title>贈鄭生瀾</title>,<text>卧閱東方勝。吾憑鄭幼觀。孤遊信一馬。奇氣小三韓。宇宙南溟大。雲雷赤澤寒。淋漓爲戱墨。傡許燭前看。</text>
<title>寄艮翁</title>,<text>蒲團睡起夕陽紅。報道詩緘自艮翁。風雅不衰華髮後。心期相許古琴中。靑門樹色初開雨。紫閣蟬聲半在空。蟾駒城叢桂老。角巾何日賦歸同。</text>
<title>送李令孺文宰寧越</title>,<text>聞君去續石翁游。奇絶江山數越州。三玉洞天皆碧澗。上王陵樹又新秋。殊恩實與詞臣便。外試應爲吏隱謀。錦水亭前明月夜。笙歌依舊木蘭舟。其二歸山無計病支離。木覔凉蟬響在枝。老眼再看黃壤葬。離愁更把白門巵。天邊積雨連三伏。江上叢峯近九疑。聞說峒農偏水害。越金揮作賑荒資。</text>
<title>震澤挈德能至。夜坐共賦。</title>,<text>君來分夜坐。白髮照微凉。新月通山木。驚蟬繞草堂。年華各遅暮。翰墨尙輝光。頗喜氛埃裡。相看意氣長。其二獨夜殊難度。新秋猶未歸。宦途從濩落。心跡有依違。度鳥深投樾。流螢暗入衣。此時逢震澤。詩話各精微。</text>
<title>還山述懷</title>,<text>黃昏徒馭踏江聲。十月行人自禁城。半篋緋衣霄漢色。一家燈火歲時情。還憐相待靑山在。未恠新添白髮生。繞膝兒孫滿眼酒。海翁於此萬鍾輕。其二空林氷瀑夜來聲。茅屋蕭條傍峽城。天上中書前度跡。鶴南三徑浩歸情。庭深古檜參雲聳。檻凈遙峰暎雪生。未怪尋梅能健步。休官頓覺此身輕。</text>
<title>和龍兮</title>,<text>來往蓀橋每扣扉。凍雲殘雪濕麻衣。絶憐元夜論詩會。能及山翁告病歸。巷犬豈曾迎屐吠。棲禽應是見燈飛。休官便有漁樵興。心跡商量本不違。</text>
<title>李進士觀海輓</title>,<text>面有平生隔。名因士友知。裒然南郡秀。死以上庠悲。旅飯春鸎老。歸魂海燕隨。試看盤谷靷。贏得洛陽詞。</text>
<title>送李承宣公會宰順興</title>,<text>委巷來朝報。花陰病起初。去爲山外郡。言是李中書。名士官無薄。時人待豈踈。孝廚當糓雨。新割錦溪魚。其二小白一蒼然。勢蟠南極天。州居全擅勝。吏隱便成仙。雲檜三賢廟。風琴九曲川。隣疆曾佩竹。謠俗尙能傳。</text>
<title>黃驪行。感題驪江錄後。贈震澤申文初。兼眎善用。</title>,<text>黃驪古郡臨積水。元氣冲融三百里。雷雨常纏馬巖骨。雲濤全浸龍山趾。垂柳毿毿南北。朱樓白塔相對峙。翠翁牧老雖寂寞。風流繼起韓山子。韓山子是瑤籍仙。游戱塵間五十禩。秋水瞳神金骨寒。北斗七星蟠胷裏。靑枹來作漢寢郞。山水文章雙擅美。是時僕卧金鰲頂。白首抱經窮欲死。飛書意氣搖五嶽。雪中三走江州使。草衣倒騎黃觳觫。不辭氷江寒墮指。藍輿相候大君藪。雪馬直向懶翁寺。江上東臺一百尋。鐵壁巉巖自太始。月魄如鏡碾空來。淸光盪漾無纖滓。石門蕭瑟蟾江口。蘆蒼茫燕瀨涘。須臾變作瓊瑤窟。目境皆爲月所被。拍手驚呼欲起舞。世間奇事無此比。興劇渾忘霜滿鬢。狂來不待酒熱耳。彩筆淋漓吐鴻詞。墨花亂灑烏絲紙。鏗如天球叶律呂。燦若銀潢濯錦綺。自倚風調天下稀。傲眼欲窮曹劉壘。催呼太白仍大噱。𠹳𠹳松巓棲鶻起。人生快意亦一時。死別茫茫歲月駛。游魂已化秋栢實。漬淚曾爲蒿里誄。有時行過西湖路。擧目江山不忍視。今年滯宦城南邸。十日淫霖閉簾几。雪樓賢子有阿騏。遺文十襲藏之庋。昨者寄眎驪江錄。展讀未半雙瞳泚。燕市如聞和歌筑。魏詩猶記酬瓊李。縱嗟浮世有存沒。頗喜淸詞爽頰齒。精靈地下如可招。更向中原事鞭弭。擧酒遙酹韓山子。我爲子悲還復喜。咳唾不隨毛骨化。英英萬古爲虹紫。</text>
<title>鳴孫在腹。有白鶴之夢。旣生名以鳴同。甫三歲而殀。聞報悼甚有述。</title>,<text>老人家裏戀。强半爲渠深。如見扶床步。何來毁璧音。低徊向短燭。寂寞損歸心。異夢無從詰。靑田有禽。</text>
<title>寄雲巖吳侍郞謫中</title>,<text>遙指朱厓滅沒邊。風濤利泊侍郞舡。車珠疑似明無地。岡玉區分鑑有天。謫日起居鵬外海。歸時顔髮橘中仙。也知扁額儱迂字。百拜恭瞻感涕漣。</text>
<title>輓李右尹 命俊</title>,<text>新買園亭對白門。緋衣華髮爵年尊。飛鵬不是吹噓借。神驥須從骨相論。六郡政聲看小試。百年公族有良孫。堪悲京兆垂垂柳。無復東風拂綠樽。其二庭林繫馬是前年。堅坐幽軒到夕天。相視形容難諱老。有時杯酌不勝顚。衣邊側側霜花艶。席外茫茫野態圓。此事思量如在眼。送君那忍向窮泉。</text>
<title>寄金弘道求爲山水虫鳥圖歌</title>,<text>往者崔七七。馳譽沈鄭間。爲我掃古梅。筆力破天慳。斯人已黃土。代起誰爲勝。近時畵家推獨步。精妙無過金士能。枳柦之山蟠海東。瓊峰戍削彌蒼空。滚雪飛霜萬瀑洞。驚霆急靂九龍洪。登臨化窟神爲會。頃刻移來毫素中。內閣屛障黃金粧。貴家窓壁白練光。興酣盤恣揮灑。逸氣直與靑霞揚。尤工翎毛與花葉。細心點綴何微茫。天生絶藝不虛死。屢蒙至尊含笑視。豈比崔生窮到骨。白首鬻技長安市。海左老人眼有力。看畫頗能辨品格。逢人每說金士能。神交肯隨形骸隔。近聞養痾廢丹鉛。爲余强起寫數幅。或爲山水或虫鳥。淋漓未害從心欲。至寶終須識者傳。休將戱筆酬塵俗。我亦贈君乞畵之古歌。君知此歌不易得。</text>
<title>輓盧上舍 兢</title>,<text>知與洪厓善。常言是海翁。流通應有氣。邂逅遂成空。澹月傷神際。靑楓極望中。伊來推九命。畢竟以詩窮。其二可待看眉眼。其名海內知。酒游應是托。詩法自爲奇。天地容才窄。秋風入葬悲。茫茫南去水。憑寄大招辭。</text>
<title>戱謝崔娘寄餉黑糖歌</title>,<text>丈夫七十不自謀。積雨長安桂玉愁。况復前冬騾背墜。左股筋絡委不收。生力無靈松節醪。補元難乞人蔘膏。近經潦暑胃神敗。思嘗甘旨眞成饕。朝來戶外聞剝喙。有書一封自黃鶴。經圍半尺杉骨櫃。纏束四隅藤皮索。忙手發緘雙眼注。中貯秫糖髹黑色。甜芳全勝粔籹餠。柔滑疑調槖駝酪。滿口呑下不停頤。須臾頓覺滋津液。纔成一飽還愧歎。知汝崔娘辦艱難。今年麥賤如糞土。甕盎無儲廚無餐。盡日頹卧空屋中。大男叫怒女啼酸。薄祿三年不霑汝。汝曹那得免饑寒。君不見蘇秦滿載黃金過洛陽。愚婦蒲伏汗流漿。又不見相如赤車駟馬歸臨邛。當壚美人生輝光。富勢由來人所趍。烈士秉心與衆殊。君恩天大若爲報。世道陵夷思或扶。此志結常在腹。係戀妻子徒區區。作書慇懃謝崔娘。儂非薄倖秋胡夫。</text>
<title>輓尹斯文 恕</title>,<text>鬚眉垂雪貌猶韶。五老亭邊釣艇搖。世德詩書無外慕。家傳林壑有前朝。花時每失尋源約。歲暮空爲招隱謠。尙記貧廚蒙厚餉。一壺雙鯉過江遙。</text>
<title>戱題申水部和乞畵歌</title>,<text>洛陽畵師金弘道。自倚畵藝傾東域。意驕不肯輕下筆。人蓄一紙千金惜。海左詞伯老興顚。戱作歌詞出新格。每歌一節索一畫。弘也得之如拱璧。三日爲山五日水。八幅掛我中樑脊。滿堂賓客皆絶倒。謂我文章有權力。世間能事易爲患。莫以得意誇流俗。君不見水部潛郞申文初。白髯飄腹雙瞳爍。昨夜篝燈一放筆。朝來傑句動京國。機鋒剩有摩壘勢。光焰直奪生綃色。譬如孫子出上駟。中權闔闢神莫測。又如淮陰發輕騎。赤幟如電入趙壁。文初文初汝誠能。汝兄石北才無敵。汝又爭長齊楚間。新聲皷角撼華嶽。半割鴻溝誠不辭。並驅中原莫相阨。感激贈汝同聲歌。爲雲爲龍長追逐。</text>
<title>次樊相韻</title>,<text>相君非去國。出郭自依遅。感激寸心在。譏讒流俗爲。歸裝一馬見。恩召十行知。曷副都民望。願公加勉之。</text>
<title>送李學士 趾永 赴燕</title>,<text>冬至高麗使。迢迢向薊門。出疆三臘盡。隨盖一鵰翻。夷夏元相勝。春秋未易論。玆行豁眼界。燕塞亦中原。其二羈游不爲恨。高駕有時臨。君去輕千里。天時長一陰。衣冠經磧黑。霜雪過江深。吾老同驥伏。猶然關塞心。其三妄擬千秋業。難窮八索文。垂肩已素髮。全膜又玄雲。螢照渾無賴。蠅頭了不分。須君燕槖寶。雙鏡絶纖氛。</text>
<title>送申文初宰麟蹄</title>,<text>吏到關東便不低。君今五馬向麟蹄。州居盡與江流會。僧牒常臨雪嶽題。峒戶民淳同鹿視。楓林衙散有鼯啼。極知政事資詩敎。千首奚囊共印携。其二東街風葉一騾通。少坐詩生草屋中。縱道下州宜隱吏。可堪分袂各衰翁。峽湍噴雪千峰峻。堠路穿霜萬木空。後夜合江亭上月。淸光獨照北來鴻。</text>
<title>艮翁遣肩輿相邀。酒食甚歡。拈韻共賦。</title>,<text>搖曳輕輿上。威遅遠巷中。書齋傍黃菊。衣袂灑西風。退筆飛騰少。衰容濩落同。招邀自此始。移住禁城東。</text>
<title>書雲巖車公 原頫 遺事後</title>,<text>烏峀雲崖一氣傍。黃花猶傡姓名香。葱盤密議陳同範。醋斗貞心戴有商。百口幽寃神鬼鑑。兩朝褒典日星光。堪悲土屋徵無處。安得停車薦荔觴。</text>
<title>莊獻世子遷園輓</title>,<text>書筵晝接衮衣垂。睿度宮臣不敢窺。收斂神功淵默際。發宣天德照臨時。彝倫日用皆無間。擧國人期大有爲。終始講明家學在。省編昭揭帝王䂓。其二昌德宮開瑞日明。分朝劒佩動新聲。聖神心有單傳重。軍國機無獨斷成。夜漏銅龍通御氣。春陰苑鶴繞和鳴。秪今遺老相逢說。三十年前是太平。其三回薄年年五月悲。霜華每結上林枝。危疑不死羣臣罪。誠孝如初列祖知。野老綠蒲猶暗哭。春坊彤管亦微辭。吾王新服誅奸猾。庶見三韓大義垂。其四山谷餘哀尙八垠。十年天道漭難分。自從聖子臨丹極。如見神遊降白雲。兩曜高懸明義錄。百靈深護誌園文。城東廟貌隆新制。冕服千秋奉苾芬。其五三時御寢不遑安。泠浦玄和恐𤁧灤。近甸山川靈氣蓄。舊臣巾篋秘方看。珠凝一顆光當頷。玉削雙峯對似祥。聖孝竟膺烏卜瑞。萬年松栢護衣冠。其六鑾蹕三聲渡漢津。隋城踈雪點句陳。翠華似幸溫陽歲。黃髮多瞻日表民。象設朝廷纔一月。泉塗劒舃又千春。小臣泣扈龍輴後。雨淚全霑靷路塵。</text>
<title>艮翁輓</title>,<text>東郭烟蘿二十春。屛帷深處烱瞳神。草玄詞苑飛騰手。垂白卿班潦倒身。盡日閒庭惟下鳥。朝天歸轂不尋人。試看一疏關倫紀。洋溢褒綸聳縉紳。其二先朝才儁鬱如霞。獨擅詞林國有華。氣槩欲無常勝敵。䂓模元是自成家。山藏草藁名堪遠。庭隕星精語豈夸。巾篋尙殘人日作。白頭披讀淚橫斜。其三東林秋日澹鬚眉。咿軋藍輿去不辭。非爲杯盤煩折簡。欲因休沐共談詩。衣冠傡據枯梧靜。院落深關晩菊垂。一席十旬那更得。向來漫語絶堪悲。</text>
<title>掌陞庠試後。被臺誣對吏。呈爰辭有述。</title>,<text>罪入烏臺啓。身爲犴陞囚。有天雖愬臆。無地可埋羞。餘雪吹窓亂。繁星透座流。從今抵死日。秪是訟愆尤。</text>
<title>伏聞上幸顯隆園</title>,<text>恭聞車駕出都門。羽從千官靜不喧。節換陰陽增聖慕。躬將黍稷薦仙園。紅雲滿地龍㫌煖。黃道橫江鳳蹕尊。衰疾小臣違秖送。終朝俯伏郭東材。</text>
<title>同樞宋公▣▣與吾先子生同戊寅。同辛丑司馬榜。又同見回榜歲。盖異事也。稀慶也。先子以乙巳下世。公以▣▣下世。今公之孫某。袖眎公所製回榜詩一律。奉讀傷感。謹次其韻以贈。</title>,<text>久識同庚先誼盛。恭拚遺什感懷挑。重回榜憶辛年慶。大比科徵景廟朝。墨浥恩光瞻誥紙。靑渝珍襲泣欄枹。難忘最是煕煕世。衢老歌中有聖堯。</text>
<title>杜門</title>,<text>近日客來少。杜門吾事眞。詩多忘甚老。病减得初春。鳥語無方變。林容與候新。此身能灑脫。明發廣陵津。</text>
<title>戱寄麟蹄守。求獨輪車歌。</title>,<text>君不見丹轂髹軒高一丈。位尊卿宰坐其上。又不見飛黃四足日千里。家積千金乃致此。震澤詩人雙草屣。十年徒步山澤裏。近者出守麟蹄郡。地産六材饒良美。獨運心機刱小車。榘度不徵考工紀。非戎非畋利用同。徵出寧煩丘賦中。高架一輪象圓月。傍橫雙柅疑脩虹。位置管簟與匏樽。安排棋局兼詩筒。合江亭連雪嶽邃。淮陽壤接金刪䧺。官僮碾轂如凌虛。出入靈窟爭飛鴻。使君剩有濟勝資。高義曾著分車風。海左老人非爾友。前年墮馬傷脚部。頻趍紫禁趁天牌。濫乘藍輿畏人口。鄕路崎嶇三百里。峭峰峻嶺相紛糾。貰騎駑頑似牛。骨立堵墻鞭不走。此時倘蒙贈一乘。若論高價踰瓊玖。黃鶴城東是我鄕。北抵麟蹄三宿粮。一隷前挽一隷推。烏兎灕然至草堂。我今罷官歸田里。老興尤趁花時狂。杖外東關生指顧。夢中四郡涵空蒼。有時意適無遠近。驅車直到使君傍。</text>
<title>次寄麟蹄守震澤</title>,<text>君爲北郡我東還。十月蕭蕭同出關。雪峽中開騎鶴地。霜楓半落讀書山。寧愁暫作樽前別。實喜分占世外閒。滿洞茯苓靈氣毓。能分一篋駐衰顔。其二使君裝束有圖書。新赴麟衙似野居。月俸不徵耕忝戶。天機自轉入山車。秪緣俗事關心少。難道詞人作吏踈。雪盡仙岑靑萬疊。官梅花發酒醒餘。</text>
<title>被嚴旨發鄕。行渡漢津。述懷。</title>,<text>漢口依依路。春陰半上衣。三山終日在。一馬小臣歸。聖主優恩澤。時人有是非。浮天蟾水綠。花雨鱖魚肥。</text>
<title>次趙新寧 器鎭 韻却寄</title>,<text>久客多遷次。東村偶作鄰。贈言金鑿重。論契白頭新。野彴能通馬。峰雲似媚人。縱敎千里別。相照有精神。</text>
<title>趙友惠新寧烟茶謝寄</title>,<text>千里新寧草。桐鄕愛至今。味因南産別。情托一封深。淺濕輕延火。微黃細切金。香烟薰鼻觀。如挹故人襟。</text>
<title>次趙友賦萬柳庄詩韻</title>,<text>靑鞋每趁隔林期。不是斜陽是雨時。遙指東堤新柳色。淺黃輕綠已生枝。其二東下烏檣不可留。歸心已逐大江流。許君專管芳菲節。萬柳靑籠燕子樓。其三絶愛東湖三兩本。春來姿態眼中稀。野人亦解風流事。自作新詞金縷衣。</text>
<title>臨歸。又次二律。</title>,<text>三日春陰漭不開。靑門征馬數聲催。江南寒食桃花發。樓上東風燕子來。倦客行裝隨地隱。故人消息待書迴。窮居可獨山林士。輦下沉淪似爾才。其二輕寒欲透木綿衾。旅榻孤燈每夜心。已是烟花春半候。空爲虫鳥病中吟。樵風送信知鄕舶。糓雨催耕憶故林。但使歸棲黃鶴頂。生涯不問買山金。</text>
<title>文初自營下迤訪。一宿共賦。</title>,<text>馬上霜髯客。遙看眼不生。義輕關嶺遠。心照酒杯明。小邑猶觀政。中宸已識名。林花稍欲坼。忽憶雪山行。其二山中看勝洛中奇。人事怱怱又作離。林屋留樽燈火小。驛程驅馬雨絲垂。升沉宦業從時變。得失文章有爾知。寒瀑香城猶夢寐。秪憐筋力已全衰。</text>
<title>春日挈冠童。泛舟游蟾巖。</title>,<text>三版蜻蜓舶。中流葛巾。從容空裡日。圓滿意中人。雲嶂來深淺。林芳接夏春。試看詩事盛。聲格境俱新。</text>
<title>題尹氏庄</title>,<text>繫艇楊津夕。茅堂似畫開。眼驚三世閱。路慣一江來。雲壁多新態。園柯有舊栽。衰年偏易感。倚杖不能廻。</text>
<title>幽居卽事</title>,<text>黃鸝百囀睡驚迴。樹杪瞳矇午日來。江色相連叢嶂出。年芳不斷雜花開。身閒三月無朝服。病减今春有酒杯。萬事歸山渾適意。流光一任鬢霜催。</text>
<title>寄有光</title>,<text>歸日不携手。便成三月離。非忘同被樂。何耐在家飢。旅寢無多睡。顚毛有幾絲。阿兄愚是罪。三黜亦恩私。</text>
<title>秀台終祥感述</title>,<text>一哭已無處。九原何太深。眼看多世局。身事了祥琴。墓草年年色。林鸎處處音。向來商畧意。濩落到如今。其二遙看先破笑。我馬入門時。世道扶何術。恩言誦與知。西風吹髮短。黃菊暎燈垂。此事成塵土。迷途漭向誰。</text>
<title>次白門諸公壽爵讌會詩韻</title>,<text>年排雁序摠仙翁。烏几東西雪髮同。國溢謳歌因海潤。恩頒耆耈自天隆。分巡酒食華燈下。傡社衣冠活畵中。眉拄鳩筇齊獻祝。南山高與紫宸通。</text>
<title>林廬</title>,<text>永日吾無事。林廬宴坐時。樹深花不斷。江濶鷺何遅。病爲休官减。詩因遇境奇。古琴流水曲。誰與瀉心期。</text>
<title>還山後。初到巷東小園。</title>,<text>一徑猶通屐。三年始到園。分泉相暎帶。深木易黃昏。濟世初心謬。還山獨樂存。林禽如解意。終夕了無喧。</text>
<title>贈龍兮</title>,<text>數曲春流水。新開小有天。能成抱犢隱。自謂種桃仙。樵採應忘遠。林巒不見邊。吾今謝簪紱。一半借雲烟。其二意有千金重。居無一舍遙。入門還信宿。命駕不煩招。野水兼盃漲。風蒲傡扇搖。逢塲少拘束。詩令最難饒。</text>
<title>東園小集各賦</title>,<text>奇甚子雲字。貧猶元亮顔。幽花交筆硯。小屋帶湖山。世事川俱逝。天機鳥自還。時來有叔度。蓬戶未曾關。其二園中幽事我先知。隣社筇鞋到不遅。分占樹陰雙榻睡。爭題花幅七朋詩。綠蒲溝水交流處。黃烏林稍互囀時。未厭十廵爲此會。傍人應笑老逾癡。其三久識蓀山洞。微逕與世通。奇峰出雲木。碧水貫其中。李達讀書處。隱約問樵童。黃生靜者流。結屋蒼崖東。抱犢今已長。種黍亦云豊。生理寄草昧。道心入鴻濛。冥棲出入稀。有時訪老翁。懸燈話靈境。幽竗實難窮。春來山氣變。積翠兼霏紅。鷄犬似武陵。人民疑葛洪。早晩隨爾去。同攀巖桂叢。</text>
<title>洪上舍 人河 伯功。自京乘舟至。留宿共賦。</title>,<text>芒屫敲門晩。烏檣上水遅。詞章世無敵。落拓士方奇。細雨霑山屋。幽花暎酒巵。高才易外騖。明德以爲期。其二浮名誤向世間傳。損盡身心遂暮年。拙宦可無三黜患。惡詩難了十生緣。扉關白板深調病。爐伏丹砂晩學仙。不有洪厓敦舊好。索居窮巷荷誰憐。</text>
<title>寄人兒</title>,<text>汝去何多日。吾衰甚昨年。晨昏不在側。寢食若爲便。別夢迷畿樹。來書少賈船。今朝蟢子下。極目碧波前。</text>
<title>聞彛仲入銀臺賦寄</title>,<text>借問蓬山雪。靑綾幾夜眠。坐令瑤籍重。召被紫皇憐。風解寧非妄。星精本是仙。自嗟塵土跡。香案夢中緣。</text>
<title>敬次美閤賡進御製詩韻</title>,<text>翠輦葳蕤轉。前廂靜不喧。芳林延御氣。淑景布名園。弄翰淵襟鬯。凝鑾地勢尊。千官拱花影。一一醉堯樽。</text>
<title>卽事步前韻</title>,<text>削跡非無罪。間居仍避喧。悠然望野水。忽復入山園。久病經營少。淸時偃息尊。交交花裡鳥。似欲勸芳樽。</text>
<title>敬次樊巖相公賡進御製宣賜詩韻。寄呈。</title>,<text>龍騰寶筆掃牋勍。頒自璇霄侈上卿。羲晝舜歌皆聖學。鹿鳴天保是同聲。常臨奎璧名山藁。獨擅風騷左海盟。皓首遭逢眞曠世。赤心圖報證三生。</text>
<title>輓崔參判 光璧</title>,<text>平生無媿訒齋銘。秀出雲孫蚤蜚英。滿世機關常養拙。歷官中外不求名。歸尋烏嶽仍初服。死寫丹㫌止亞卿。回憶向來傾盖處。暎樓兜卛古基城。其二京口看勝嶺外逢。肩輿暇日笑談濃。文成二友存深契。盃到三巡挹雅容。病裏離愁纔半歲。天南新塚是何峰。秪今鐘峴經過路。門衖蕭蕭碧草封。</text>
<title>輓朴驪州 鎤</title>,<text>江柳如迎郡角喧。行人三度泝龍門。先楸托境知佳政。官閣留燈奉晤言。每念魚符妨養病。終悲鳧舃化歸魂。陰霏濕盡丹㫌字。去葬何山秋草原。</text>
<title>寄題李斯文 鎭東 宛在亭</title>,<text>開闢如人意。巖潭特地奇。亭因肯搆重。境與考槃宜。島檻淸波濺。汀葭皓露垂。迢迢泝從願。吾亦續爲詩。</text>
<title>次寄權尙書  公著外補江界府</title>,<text>䧺藩八座主恩優。七尺非君敢自由。實借中朝司寇重。全寬西顧聖人憂。蔘征山戶殘千戶。虜備江州劇六州。遙想塞垣深燭夜。邊籌看作廟堂謀。</text>
<title>寄灣州伯李侍郞 孺文</title>,<text>灣州自古國西扃。鶻外遙空薊樹靑。迎送百年冬至使。登臨萬里統軍亭。雪深夜獵看威化。塞黑秋烽識虜形。奇語蘇巖李開府。好從邊服暢王靈。其二仙舃新從百粤飛。塞垣雲物有光輝。政通詞賦多神助。坐揀樓臺盡妓圍。邊事幸逢淸世少。風流爭似使君稀。白門病客秋猶滯。寄與離愁北鴈歸。</text>
<title>還山雜詠</title>,<text>積雨新開瀼北天。斜陽樹樹是鳴蟬。白𩿨刷趐籬通水。紅蓼圍身屋似船。幸不逢秋增疾病。居然謝事近神仙。平生補世無才術。敢擬空文萬古傳。其二歸卧玄山雪髮翁。天時已落碧梧桐。高林雨洗生河漢。小閣燈深有草蟲。世故備甞榮辱後。道心全露寂寥中。試看充棟皆書史。誰說儂家歲計空。</text>
<title>秋夜</title>,<text>近年已是睡眠少。獨臥其如秋夜何。虫語叢鈴兼碎珮。月光踈雨復明河。君臣恩義三生重。老病心懷九辯多。步下中庭仍倚杖。峽天寥泬數鴻過。</text>
<title>感述</title>,<text>酬世有名累。還山無歲計。所患皆外物。於道初不係。灑脫身心內。捎搖霄壤際。氣候屬秋凉。草木澄新霽。遙洲歸雁翔。茂樾鳴蟬嘒。杖策出郊墟。四顧以流睇。玄機迅流轉。萬品迫湫閉。君子貴宴息。天時宜妙契。遅暮謬通籍。空侗難補世。愆尤與山積。晩塗須自勵。庶用遵古訓。沒齒期無替。</text>
<title>秋夕日。貧無以祭。謾述。</title>,<text>西園梧葉已秋聲。華髮歸山百感生。誥有三通叨顯秩。貧無一飯祭先塋。重茅灑地江風惡。晩黍沉沙峽雨鳴。始識浮名眞誤我。當年悔不學深耕。</text>
<title>世事</title>,<text>世事付身外。秋光生病餘。全荒歸後圃。重理讀殘書。霜近添沙雁。江寒聚穴魚。擧家眞隱趣。不羡畵幽居。</text>
<title>哀田生慶雨</title>,<text>乙巳秋之孟。稚子來有辭。不知何來客。自言身流離。畫地作草書。筆勢騰蛟螭。此客非凡客。何不招見之。卽命與俱來。須臾造軒墀。頭戴破布笠。短袴不掩肢。上堂拜而跪。動止有雅儀。言談中倫理。瞳子含淸漪。一見生愛憐。半辭托心知。留之不使去。善視誡家兒。徐察其隱微。內操無繗緇。從違有衡量。曲直分銖錙。一日人散後。促席伸其私。家世出閭巷。樂與士夫隨。少托某氏門。恩義兩不虧。適有竈下婢。潛赴桑中期。踰墻去如電。壑舟中夜移。何意魯男操。遽遭從史疑。隱忍且小須。遅回過一朞。逃鬟竟就捕。姦夫證爲誰。心事獲伸暴。有如氛霧披。丈夫被人疑。寧可復躕踟。長揖謝主人。去意誰能羈。出門如飄葉。四顧漭路歧。足躡雙草屫。手挈一軍持。山房與野寺。寄托爲胥靡。流轉到貴門。荷愛踰等夷。人生貴知己。千金賤若遺。願以微末軀。抵死托門楣。言訖爲感激。雙淚忽交頤。我窮不自資。何德以渠施。無衣使渠寒。無食使渠飢。凡人所不堪。甘樂如含飴。東西豪富家。遣人爭致詞。十襲輕煖服。爲君貯篋笥。四簋白餐飯。爲君備朝炊。爲君選良耦。爲君創家基。奈何作計誤。自取困苦爲。其言雖萬端。寧變鐵肝脾。敲針作釣鉤。合緡作釣絲。朝漁西江涘。暮漁南川湄。鱗鱗雪色鱖。穿用楊柳枝。歸來烹餉我。令我膏液滋。我有古書癖。結髮及年衰。秦漢百家文。唐宋千首詩。楷字爲我寫。精妙入毫釐。開卷蠅點細。尋行珠貫奇。事事適我意。情契無參差。去冬入洪峽。爲人作字師。歲首來候我。我歸自京司。乍別常結。相見劇歡嬉。臨去囑丁寧。還期愼莫遅。峽樹遠葱靑。峽花深葳蕤。負杖東北望。白雲迷所思。五月日廿一。黃昏鷄上塒。叩門有急价。訃書闖我帷。遘癘七晝夜。一卧竟不醫。驚呼失次第。沉思忽若癡。憐渠一腔血。沁入我膚肌。交合如膠㓒。纏綿如葛藟。富勢不能奪。貧賤不能𦝢。我心有料理。報答或有時。早晩忝外試。月俸有餘資。爲渠作措置。庶慰漂轉悲。此計遂濩落。生死竟何裨。慚負非一二。念至輒漣洏。斂棺不躬視。草殯在荒陂。當俟溽暑衋。卜日掩其屍。常聞外婦子。生年纔佩觹。寄人困飮喙。毛羽苦低垂。行當訪居住。哀音以相貽。</text>
<title>重陽日雨中獨坐</title>,<text>虛庭風雨積蒼苔。洞裏柴荊斷往廻。舊業自能溫典籍。幽懷何用敞樓臺。夕陽山鳥參差下。秋晩籬花寂歷開。九日風流堪閉戶。江州不羡白衣來。</text>
<title>省莘山考妣墓</title>,<text>游子松楸今始歸。手披荒草淚盈衣。憑依秪是幽堂在。省掃居然數歲違。霜近峒泉多迅響。林深山日易斜暉。已知觸境皆銜恤。點檢餘生萬事非。</text>
<title>簡龍兮</title>,<text>山月已盈魄。君來何太遅。索居應少趣。淸疾奈緣飢。積雨渝床卷。奔川敗峽菑。猶餘松栢質。依舊銕鉤枝。</text>
<title>寄巨山</title>,<text>相別垂三載。衰容兩可知。爲饕因戀祿。稱獨是無兒。峽雪連冬盛。江鴻寄信遅。人生前度樂。抵老憶堪悲。</text>
<title>次權上舍江亭四時詩韻</title>,<text>蟾水西涯權氏庄。欄干十二杏風凉。瀼耕綠破千畦色。園植紅蒸百卉香。小會客隨芳草遠。閒居日較少年長。琴材酒料從心辦。餘外何曾一事忙。其二垂柳鳴禽繞野庄。東風吹掠鬢絲凉。網收錦浪魚鱗爛。鋤斲雲崖菜甲香。白袷衣當寒食穩。烏皮几着午眠長。有時芒屫觀農去。未害閒中着一忙。其三江色虛涵畫裡庄。石根高枕角巾凉。棋樽晝覆桐陰凈。門巷晴連麥氣香。戱折綠蒲盈鬢揷。工裁白葛穪身長。細看動息皆玄理。沙鷺閒眠壘燕忙。其四千金新築向江庄。爲愛西樓五月凉。瓜擘剩分深井冽。酒濃全受碧筩香。推移睡榻隨陰改。眞率農談與晷長。百事眼前皆自適。風埃回首幾人忙。其五靑楓樹裏白雲庄。井落蕭踈動晩凉。黃稻啄餘鷄鴨大。淸霜降後杮梨香。縱當搖落身家健。自有安排歲計長。滿地江山供勝賞。小舠輕屐不辭忙。其六歲暮天寒水石庄。歸鴻落葉共蒼凉。中林閉戶霜華積。高燭留賓菊樹香。令節興因吹帽發。名山話逐引盃長。功成稼圃無餘事。終日渾家了不忙。其七懸却田車不出庄。望中山澤轉荒凉。深燈雪有通林響。煖閤梅生特地香。嚮息形神時傡晦。課兒工力夜兼長。百年消受皆天餉。高枕渾忘日月忙。其八東峽烟霜隱約庄。關門閱盡幾炎凉。深蟠榾柮山爐火。浮動酴釄雪榻香。經濟剩從閒界試。圖書眞覺凈緣長。端居料理春來事。移柳蒔花可道忙。</text>
<title>次李僉樞 孝尙 陞資讌席詩韻。却寄。</title>,<text>襟靈澹泊少經營。善士膺祥此理明。蚤歲立揚兒養志。從天齒爵世稱榮。園花迎客樓居敞。山秫登塲酒料贏。缺界如君眞厚餉。十年鐘漏媿吾生。</text>
<title>除夜</title>,<text>年光轂轉不曾停。海老明朝七耋齡。豈有絲毫裨世道。空慚壽考荷天靈。茅茨向曙燈留寢。星斗沉空雪擁扃。遙想九門鐘動後。候班簪佩簇彤庭。</text>
<title>元朝感述</title>,<text>天地穪孤子。光陰閱幾霜。逢新猶視息。抵老劇悲凉。祠屋遺書秘。空山宿莽荒。常憂忝庭訓。無面拜雲床。</text>
<title>次士元</title>,<text>行年迫稀壽。髮短意何長。獨夜多星月。空山積雪霜。關心千歲業。容膝一茅堂。强起歌梁甫。通宵劒有光。</text>
<title>夜坐雜詠</title>,<text>隣鷄三唱泬寥中。東巷西街曙色同。老子不隨羣物動。臍間龜息有新工。其二白頭羞着鵕䴊冠。依舊山東短褐寒。頗怪草堂前夜夢。遠隨春鴈到長安。</text>
<title>龍兮至</title>,<text>柴門雪盡月華圓。峒客靑藜立檜前。知自玄山深處至。薜蘿衣上有畬烟。其二來趁棲禽雪徑微。踈星不掩隔林扉。靑狵慣識山中客。迎屐低徊欲入衣。</text>
<title>有都憲除命。陳病蒙遞。伏聞車駕幸顯隆園。謹述。</title>,<text>短䟽纔陳病。殊恩特解官。還山非隱逸。向日秪心肝。霄漢丹墀逈。篝燈白髮寒。恭聞動車駕。無路候平安。</text>
<title>山夜</title>,<text>雲檜泠泠鳥盡廻。空山夜靜草堂開。西林一半生踈影。遙見朣朧嶺月來。</text>
<title>敬夫士元共賦</title>,<text>老人苦少趣。卧抱古梅根。後飮燈前酌。慵開雪裏門。力衰難補世。身退敢忘恩。脉脉看春事。鳴禽稍滿園。其二病劣猶稀壽。歸休是散人。工深詩骨換。體適道心眞。淸月非妨雪。叢梅不禁春。三杯新歲酒。言笑頓精神。</text>
<title>新春卽事</title>,<text>日影山窓稍覺遅。懶拋殘帙坐支頤。園禽交響有妖舌。庭木含芳無醜枝。漸熟醫方垂老病。頓添神韻入春詩。東風吹颭靑帘色。興在前村栢酒巵。</text>
<title>動駕日謹述</title>,<text>隋州園樹又春風。霜露年年愴聖裏。百隊羽林排廣陌。三嚴鳳輦出深宮。滿天星斗重城闢。殘雪河山御路通。却憶往時陪衮冕。千官行禮萬松中。</text>
<title>山居書事</title>,<text>經旬衰懶不開門。索處非關避世喧。三歲殆同求艾病。一春偏荷發棠恩。新晴簾箔添山氣。稍暖園林變鳥言。頗喜隣人能解趣。時携棋局到幽軒。</text>
<title>閤中小梅。經臘無花意。</title>,<text>山中臘月已全闌。何事梅心漏洩難。可但孤根分土淺。秪緣乖候逼春寒。數枝紙閤蕭條在。深夜篝燈黯淡看。試檢全身含氣脉。明年千萼坼無端。其二亂峰烟雪草堂幽。黯黯孤燈脉脉愁。病寢擬看終夜發。芳根虛費渡江求。未須山月來相照。一任林風吹不休。那及西園種松栢。四時蒼翠滿簾浮。</text>
<title>二月</title>,<text>二月江南雪。家家爲雨瀜。游絲野色外。羣木日光中。老病逢春事。農桑問土風。從來荷天造。此意與人同。</text>
<title>謾感</title>,<text>每見新年憶壯時。丈夫羞作歎衰詩。君恩天大何由報。世事雲飜未易知。籬落乍明看夜雪。峽江初漲有春澌。細斟栢酒寬懷抱。多小閒愁不到眉。</text>
<title>寄賀震澤申文初登弟</title>,<text>禁苑彤霞暎硯池。詞成三疊獻龍墀。終看晩暮登黃甲。爭說聲名似白眉。氣槩詎甘東峽吏。君王曾賞北征詩。冥搜花鳥書生習。須把鴻文佐盛時。</text>
<title>東園</title>,<text>三日東園屋。春容不可禁。小庭滋石色。遙樹藹花心。地僻比鄰少。人閒夢寐深。鳴禽自成曲。何用覔知音。</text>
<title>雜詠</title>,<text>事與舊年往。老隨新歲來。勿復有商量。眼前春酒杯。其二疏語不敢長。但陳狗馬病。特旨許還山。嗚呼我王聖。其三鬢毛盡爲雪。玄花翳雙瞳。尙存腔裡天。時時與道通。其四文章本小技。作者亦云稀。棄之勿係念。明德以爲歸。其五山月有圓缺。江梅有開落。萬古靑如許。請看南嶽色。</text>
<title>春夢</title>,<text>春夢何稠疊。逢人半死生。不知林際雨。添得幾禽鳴。</text>
<title>夜雨</title>,<text>滴滴枕邊雨。四更猶有聲。明日東西巷。縱橫春水生。</text>
<title>憶龍兮</title>,<text>林扉一半鎖晨霞。溪欲新流樹欲花。芒屫不迷春草逕。洞門深處故人家。其二年來羸病苦支離。門外佳辰若不知。漸覺山中風日暖。今春判不負花期。</text>
<title>賦還山</title>,<text>洛下三年鬢盡華。今春移疾在山家。東風似慰歸人意。吹坼芳園樹樹花。其二平生耻食五侯鯖。肺腑泠泠不染腥。春雨滿山桃菜返。一盤新綠齒牙馨。</text>
<title>夜歸</title>,<text>柴門秪在樹東西。月黑星稀路不迷。藜杖歸時一犬吠。書帷深處小燈低。</text>
<title>戱贈士元</title>,<text>大坪閭巷盡繁華。烟火相連水一涯。獨樹踈籬四山雪。分明知是士元家。</text>
<title>鶴山</title>,<text>鶴山春綠滿儂家。苔徑松門逐地斜。碧澗頓添諸峒雪。輕雷偏繞早桃花。老猶筋力供詩事。天許淸狂管物華。乘興樵㠶無遠近。酒村僧屋是生涯。</text>
<title>寄龍兮</title>,<text>之子巖棲久。幽懷應未裁。枕書芳草出。移檜白雲來。山澗縈回遠。柴荊寂寞開。聖朝方急士。林下有遺才。其二一入中峰詎可聞。石門蒼翠晩氤氳。手挑藥草逢春雨。眠伴山麋有白雲。久別空成招隱操。幽居應積尙玄文。多時不御芳尊酒。黃鳥聲聲爲索羣。</text>
<title>謾興</title>,<text>霜毛如鶴兩肩垂。年壽雖多不作癡。黑葛畫成生海嶽。烏皮睡穩到軒羲。東風澹蕩桃花塢。長日沉冥栢酒巵。已分餘齡同散木。向來非是乏明時。其二前年移病臥滄浪。黃鶴山南一草堂。舡有圖書疑米芾。壺藏日月似長房。婆娑老舞眞爲戱。跌宕新詞半是狂。安得賴天生脚力。重携綠玉訪金剛。</text>
<title>雨夜</title>,<text>溪樹冥濛夜雨過。一燈茅屋意如何。病中不省春深淺。但覺鳴禽日日多。</text>
<title>悼田生</title>,<text>柈無草具寢無氊。抵死相隨是夙緣。縱使千金能塞屋。錙銖那得到窮泉。其二春草離離舊釣磯。南溪水漲鱖魚肥。山廚向夕炊烟白。不見簑衣冐雨歸。</text>
<title>贈士元</title>,<text>田間細路抵君家。遙見時時樹杪鴉。深夜卧聞雙木屐。幽期來趁小燈花。朱陳村接情逾洽。皮陸詩聯事可誇。不用貧廚供草食。蒲團淸坐有烟茶。</text>
<title>次王半山賦春日韻</title>,<text>幽人試巾櫛。强半爲年華。草發新陳色。水生高下家。輕醺三宿酒。緩轉一輪車。老體能無病。春懷詎有涯。</text>
<title>春霽</title>,<text>山雨洗殘雪。起看朝日明。籬容饒草色。村語雜鳩聲。已蓄全春力。行催滿地耕。今年蘇脚氣。黃鶴望中晴。</text>
<title>同士元。次劒南集中韻。</title>,<text>歸卧身心不改初。白頭那復恨端居。春風爛醉逡巡酒。山水流觀越絶書。欄角異香晴曬藥。盤心新綠曉挑蔬。向來竊祿眞堪媿。經濟園林術亦踈。</text>
<title>曉枕</title>,<text>塒鷄拍趐曙光中。苦失春眠有老翁。世事絲棼難自理。文章虫篆未爲工。山槽酒薄生酸綠。雨箔花寒着淺紅。聞說巖廊新置相。許君擔負濟川功。</text>
<title>溪上</title>,<text>溪上東風凍半消。暎空雲物不勝嬌。遙峰破雪生欄角。新水通宵到柳條。老子出門眞更健。春游隔巷欲相招。芳醪百榼專車載。來日看花廣石橋。</text>
<title>次菊圃集韻</title>,<text>篝燈影下滿匏醪。吾已前年謝笏袍。閉戶敢言當世重。歸田頗似古人高。玄離有草非求賞。健步移梅未覺勞。官是貳卿年七耋。詎須臨鏡歎霜毛。</text>
<title>雪</title>,<text>曉起看庭雪。霏霏着樹花。頌詞皆瑞歲。寒卧秪貧家。暎日娟娟凈。因風細細斜。老人成强笑。何似鬢毛華。</text>
<title>苦雪</title>,<text>每歲値窮臘。雪甚及牛目。未有春中雪。今年來相屬。乘風滿空白。接霧通宵黑。憑凌來朔氣。澒洞失坤軸。老人偏畏寒。經旬作龜縮。今朝乍開霽。强起掃茅屋。積素眩初曦。輕霏灑羣木。叩額愬玄宰。願天囚顓頊。毋使恣威虐。胡寧忍煢獨。癘疫跨數歲。死喪亦太酷。又復凍肥膚。無乃盡溝瀆。火急回陽律。和飈煽東陸。惠澤所覃被。遺藜庶涵育。斯言敢爲私。仁端出悃愊。</text>
<title>賦閒居</title>,<text>東風芳草掩松關。野老生涯似鶴閒。細逕分開田畔樹。踈籬浮動瀼西山。村閭秖爲耕雲住。筇屐多從採藥還。久識仙方非外得。心源澄處換韶顔。</text>
<title>贈士元</title>,<text>君來有明月。君去有明月。月光長隨君。幽期無斷絶。其二山狵不吠影。松火能照顔。淸詞動盈幅。持以奉君懽。其三儂家誠易識。童童獨桑樹。出門便到門。何夜不相遇。</text>
<title>疊閒居韻</title>,<text>爐烟蟠盡不開關。頹卧書叢一老閒。酒滴壺心疑夜雨。花明簾角近春山。每嫌時政逢人問。差喜衰年謝事還。時向橋南試脚力。白雲芳草総怡顔。</text>
<title>又雪</title>,<text>太多今歲雪。二月不成春。脉脉憐花事。蕭蕭惱病身。階庭深過尺。水火劣通鄰。暖候先京陌。逢人輒問秦。</text>
<title>疊前韻</title>,<text>滿世芬華了不關。主恩贏得擧家閒。春游盪槳桃花水。晩計藏書桂樹山。細草身同黃犢臥。晴波夢作白𩿨還。漁翁樵叟時爭席。半是蟾陽舊社顔。其二靈臺元不設機關。飮啄全天百體閒。幽意鹿眠籬外草。春聲鳩喚屋巓山。歌成白石非高調。功就丹砂是大還。時有巖僧來叩戶。杜鵑花下一開顔。</text>
<title>朝起</title>,<text>屋角鳴禽宿酒醒。起看朝日滿簾明。通宵一尺山中雪。盡向松梢作雨聲。</text>
<title>春日雜興</title>,<text>年來銷瘦豈緣饑。元是人生七耋稀。欲製春衣非舊㨾。向前刀尺驗腰圍。其二雪銷籬落洞門深。病怕春寒不出林。巖臼搗餘殘粒在。飛來無數雜種禽。</text>
<title>揷松籬</title>,<text>曠野蕭條屋。三年不設籬。始因春雪後。新揷碧松枝。踈密看人力。區分得地宜。欲敎黃鳥至。溪柳盡情移。</text>
<title>余有東巷小園甚愜。偶閱劒南集。有小園詩。次其韻。</title>,<text>老年無物累。係戀秪東園。引澗纔堪暎。栽花不甚繁。獨行雙木屐。深坐一匏樽。春綠連山翠。氤氳接近村。</text>
<title>壯心篇</title>,<text>壯心在萬里。身老遠遊難。東天塞靈嶽。南紀洶溟瀾。森羅胷臆中。撫跡徒悲酸。養痾臥田廬。上䟽謝朝冠。不省身外事。安知有燠寒。昨夜東風來。春雨洗林巒。澗草已抽綠。崖花欲吐丹。欠伸延和晷。肢體亦蘓完。極目望天涯。何由事征鞍。端居抱冲寂。杖策增盤桓。弱齡喜詞賦。殊價傾東韓。習氣與年衰。流塵羃彤翰。獨有古聖書。竗旨實可觀。硏究苟深造。心體有廣胖。庶遵秉燭訓。努力至盖棺。</text>
<title>賣鬪鷄</title>,<text>鄙人屛田野。虛曠實本性。絶愛山麋馴。常憐沙鷺凈。朱朱是家蓄。䧺者太鷙勁。恣其妃匹慾。意欲羣雌倂。踈籬短墻間。逢敵輒鬪競。繡頸落羽頹。絳幘鮮血逬。逐日伺其來。赴戰如趨令。買鷄先買雄。本圖卵育盛。賊心在敗類。難自全軀命。世渝喪天德。六親生機穽。物類有如此。可惡甚梟獍。呼童縛向市。愼莫惱鄰傡。虞庭有瑞翮。威鳳吾所敬。</text>
<title>移植櫻桃樹歌</title>,<text>櫻桃樹莫怨分枝與折根。然後方看結實繁。委質瑛盤中。紅光紫氣紛煌煜。可以薦宗廟。可以娛嘉客。君不見社傍樗樹千歲無動移。皮乾骨朽誰賞識。</text>
<title>山雨</title>,<text>山雨空濛倚杖邊。滿園春物百種憐。花還故魄香全活。鸎幻前身色更鮮。老眼尙堪看令節。壯心何用感流年。盈襟詩什涵觴酒。可道吾非海左仙。</text>
<title>題胡馬獵歸圖行</title>,<text>一馬桃花紅。一馬白雪白。夜踏陰山獵獸歸。錦韉雙懸黃赤鹿。紫髯胡奴狀貌獰。馬前立控靑絨勒。此馬筋骨蒲梢種。合充天閒駕黃屋。可憐落在湖奴手。四蹄禿盡寒沙磧。</text>
<title>道人呪神魚圖歌</title>,<text>靑壁巉巗蔦蘿垂。四邊漠漠涵空淥。道人眉眼含靈氣。手撚蒼髥脫素足。俯視雲濤膝前深。口中有呪不聞音。琉璃劈破水面豗。一尺神魚跋浪來。目光射紅口呀呷。擧頭跂脚立徘徊。始知法力通幽玄。驅使百恠如風雷。道人兮道人兮。胡不鞭起東方蒼龍精。大霔甘霖遍八垓。</text>
<title>二月晦日雨</title>,<text>一雨洗殘雪。今年逼晩春。鳴禽新性氣。老樹暗精神。漠漠烟浮野。潺潺水到隣。年芳日滿眼。寂寞媿陳人。其二山雨隨風夜到床。小燈挑盡尙淋浪。豈因交泰爲淫溢。實與句萌作寵光。籬外烟濤三面綠。檻前沙柳萬條黃。老人動息偕時物。簑笠看花濕不妨。</text>
<title>生日</title>,<text>自從有省覺。每逢生日喜。不識劬勞恩。但索湯餠旨。二親偏愛憐。具饌及隣里。旣飽卽嬉戱。有過寧訶箠。常謂此日懽。穹壤與終始。風柯有不靜。哀哉喪怙恃。斑衣似前生。白首爲孤子。羲馭逝無停。駸駸七耋駛。緬憶我生初。實麗父母裡。孑然餘形影。何以度殘齒。適値弧帨辰。彌增甁罍耻。對食不能餐。流淚霑盤几。</text>
<title>看春耕</title>,<text>犂星爍爍籬角明。老翁蹴起丁男醒。經冬飼牛牛力健。載以耒耟出柴荊。昨夜前山霡霂收。烟蕪漠漠連上平。牛行順䡄不用叱。日未亭午千塍成。土氣熊熊迎鐵起。糓種入地旋受生。去年謝事歸關東。兎園歲計頗經營。槖中苦乏好畤金。瀼膏腴無地耕。坐看東作趁天時。吾鄕善俗同豳氓。未應一飽皆我稼。化裏同樂隨人情。植杖忘歸生夕烟。靑林四面春鳩鳴。</text>
<title>感興</title>,<text>皓首觀物化。神識頗分明。智力有時窮。枯菀隨運更。豈知種瓜叟。當時候與卿。黃鵠凌八垓。不隨鷄爭。幽蘭産深谷。澹泊抱微馨。嗟哉當路子。愼莫矜浮榮。其二幽居閱運化。宴息順其天。園林近寒食。時物一何姸。養性協冲和。探理入重玄。老氏守谷神。仲尼欲無言。沉冥玩衆竗。游神太極先。其三伏鷄育亭毒。黃鷇翼下生。蜾蠃祝類我。靑虫乃變形。物微有感通。氣化因精誠。奈何最靈人。同胞生五兵。天植本良善。利慾汨虛明。牛李椓唐祚。朔蜀淪汴京。豈無鎔化術。終成水火爭。至哉箕聖訓。皇道勉蕩平。其四伏羲至純厚。微言啓羣聖。舜禹傳心法。姬孔析性命。戰塗三精蝕。方冊一脉正。燦然嘉祐際。天開奎運盛。河南鍾靈秀。洛波澄似鏡。道墜承緖遠。經訛釐序整。氣候隨異鳥。南士亂國政。詖辭聖旨晦。苛制民生病。大禍遂滔天。馴致北虜競。天運乃如此。嗚乎淚交逬。其五大運無停機。人命不可恃。世故多變化。誰能測終始。屈平慕遠遊。意欲超千禩。側聞海上山。中有冥棲士。閉息調元氣。潛精契玄理。安得騎黃鵠。從游溟涬裏。我志有所托。非爲崇神詭。</text>
<title>無齒</title>,<text>有齒常憂落。無齒還無憂。崢嶸白編貝。其數三十優。一日落之旣。有似連根抽。口中無關鍵。洞然見咽喉。當其齒在時。飮食生愆尤。慾爲刺肥使。患是噬胏由。乃今齒無存。萬事復何求。生呑似飛禽。軟嚼如老牛。嗜好一傡空。滋味安足謀。肺竅凈玲瓏。舌根空颼飀。人生寄宇內。百歲同浮漚。筋骸與髮膚。畢竟委山丘。區區齒有無。奚樂亦奚愁。所貴全天賦。明德勉躬修。靈府澹安寧。與道長優游。頗怪昌藜子。齒豁謂可羞。</text>
<title>贈士元</title>,<text>出門何所見。所見但荒村。中有申氏屋。靑松列作藩。稚子解生理。種菓樹已蕃。爾家本盛族。我爲外出孫。移居就我里。非有衣食源。相仗是老人。骨肉誼所敦。汲水必同井。分花必同根。雖乏資斧助。實獲笑談溫。小徑通草間。晨夕幸造門。</text>
<title>去家三載始歸。草舍荒凉。籬根禿拔。四面無遮障。鄰里爲愍然。不得已借人牛。斫致松枝四五駄。揷短籬。生理可笑。</title>,<text>秉志常濩落。居家如客寓。不肯掃庭戶。安能服田圃。近者被召命。三年京輦住。歲暮歸鄕井。阡陌莽回互。草屋先入眼。蕭條見獨樹。短籬無根着。盡爲獰飈仆。嵯峨鶴山雪。沆漭蟾江霧。爭赴几案間。十里無遮護。妻孥旣暗訕。鄰里復交怒。鳥有營巢鳩。獸有入窟兎。丈夫不自謀。七尺安所措。俯首心內愧。人言亦可顧。艱難費心力。草創有排布。大牛東西借。丁夫八九募。北山多松木。枝柯靑布濩。斧斤斬半麓。委輸塞衢路。位置占方隅。丈袤準跬步。須臾四揷遍。締搆頗牢固。逶迤白雲來。翩翾黃雀聚。有時補綴𦉏。遙岑爲呑吐。豈惟庇室藏。亦足添野趣。盛年忝魁科。兩朝蒙恩遇。位高廁列卿。金緋暎班鷺。衮職或闕遺。廟謨多踈誤。水旱洊爲災。黎元困征賦。一言蔑報効。撫躬慚尸素。吾籬亦云泰。身老營私務。</text>
<title>贈金佐郞佐賢 商雨</title>,<text>沙頭惜分手。歸馬又柴荊。雅操因詩禮。淸言出性情。林花寒食近。烟雨大江平。老眼看人物。推君館閣英。</text>
<title>戚孫申 慶會 登上舍歸覲。賀席賦贈。</title>,<text>碧桃花裡喚新來。華制襴袍草色裁。二百粉牌名最盛。乙壬璇榜運交回。可言小捷非高手。已識童年有雋才。葵老門闌餘宅相。白頭留醉賀筵杯。</text>
<title>悼子婦亡日</title>,<text>遠日年年至。前塵事事非。可憐無血屬。不信有魂歸。雨院春花暗。風簾曙燭微。白頭垂淚坐。與祭近來稀。</text>
<title>鄭友 昌龜 輓</title>,<text>每歲西征路。驪州駐馬遅。多憐耕谷叟。相値倚樓時。情性壺中曠。生涯硯北飢。秖今湖水上。烟樹盡堪悲。</text>
<title>盆植杜鵑花</title>,<text>寒谷深蟠脉。韶光早着楂。朝昏數掬水。次第滿盆花。被惱何嫌老。尋芳不出家。能先桃杏發。一樹亦堪誇。</text>
<title>拊若衡次韻</title>,<text>一叢盆上樹。穉嫰不成楂。小雨纔▣種。深春自作花。未妨開酒榼。猶可助詩家。朝日東窓下。韶光向客誇。</text>
<title>送看花諸少年。獨坐無憀。</title>,<text>今歲花開去歲叢。看花人已白頭翁。寄言年少須行樂。九十春光過眼空。其二尋芳筇屐一春狂。花滿前山酒滿觴。西巷老人看屋在。卧聽啼鳥到斜陽。</text>
<title>小桃初開</title>,<text>三年薄宦滯京華。開落東風紫陌花。歸對小桃寒食雨。春光終屬野人家。</text>
<title>鶴北</title>,<text>鶴北春光似往年。洞天踈雨杏花邊。兩朝冠冕虛紆寵。一壑風烟晩作仙。白髮醉眠垂柳下。黃鸝飛到小樽前。閒中擬註參同契。此意應從晦老傳。</text>
<title>惜春</title>,<text>迎春如昨日。忽復惜春歸。林鳥無停語。風花相續飛。愁多詩亂草。醉甚酒傾衣。寂寞當長夏。從關白板扉。</text>
<title>雜興</title>,<text>半榻琴書百事閒。角巾前歲鶴南還。但敎有酒聽黃鳥。未害無錢買碧山。老托烟霞非落魄。春來花木爲開顔。醉中車笠何須問。邂逅漁樵各盡懽。</text>
<title>風雨</title>,<text>通宵風雨掠林端。睡起年芳九分殘。衣重積來花一寸。簾紅浮動日三竿。心知白首無官好。老惜靑春不醉難。豈有市聲來枕上。還山吾已學黃冠。</text>
<title>四月八日夜。觀村舍懸燈。</title>,<text>生佛辰重届。觀燈俗舊傳。高竿家競出。初夜月俱懸。豈比京華盛。猶供兒女憐。老夫搘杖立。垂白感流年。</text>
<title>夏日書事</title>,<text>病久形骸着草堂。酒醒淋瀝在衣裳。林芳不與靑春盡。野趣偏隨白日長。江濶來颿生遠近。籬明去鳥割靑蒼。休官秪是無筋力。未敢君恩食息忘。其二山澤中間宰相門。一春高卧是君恩。形骸穩藉靑蒲薦。情性融通老瓦樽。江氣入烟爲細雨。花香暈月欲黃昏。偸閒年少非吾伴。眞樂堪從往哲論。</text>
<title>遊蓀山。偕者七人。</title>,<text>芳夏三春繼。幽期七客俱。壺觴隨地具。筋力有僮扶。經雨山泉迅。連雲峽鳥呼。仙源猶辨路。前度又來吾。</text>
<title>題蓀山主人幽居</title>,<text>不是君居淺。重來自有緣。畬田傳數世。花藥似前年。嫰摘蔬含露。新釃酒釀泉。兒孫看客喜。深認主人賢。</text>
<title>遣興</title>,<text>山晴遅日轉簾明。老子蒲團有醉醒。紅藥澹濃相間色。黃鸝遠近不停聲。關門坐臥忘衰健。信筆詩詞見性情。始覺人生閒是樂。向來奔汨爲浮名。</text>
<title>林居</title>,<text>林下淸狂跡似逋。三時白髮據枯梧。詩愁盞酒相深淺。睡睫欄花忽有無。宇內百年眞作客。山中一枕已忘吾。幽居不合龍眠寫。水石題評摠是愚。</text>
<title>寄尙州倅李 趾米 公振</title>,<text>商嶺蒼蒼對別離。使君筋力得無衰。絃歌已著三年績。山水能高一格詩。肯買瀼田資産業。常分月俸問親知。鶴西舊伴頭渾雪。家食今春廢酒危。</text>
<title>醉賦</title>,<text>山槽綠酒雨聲中。草薦頹然鶴髮翁。籬缺江湖來遠白。林蒸芍藥綻深紅。詩名滿世身何補。醉眼生瀾物欲空。向晩扶頭溪上立。半衫披拂柳絲風。</text>
<title>自秋曹移拜喉司。旋有召命。感述。</title>,<text>秋曹纔遞又喉司。除旨聯翩下玉墀。百事糊塗當世笑。一心忠赤聖君知。紅㫌導馬江山遠。白屋藏書薜荔垂。慚愧謬恩天地大。欲將何術報毫絲。</text>
<title>洪戚叔士咸 炅 年七十七。自中原仗策委訪。臨歸賦贈。</title>,<text>遙看已破笑。百里小筇輕。鶴骨因貧瘦。松心抵老貞。中原連積水。一路有流鸎。草食無論薄。留連見至情。</text>
<title>村居卽事</title>,<text>淸川繞高柳。北舍連東鄰。欲識太平象。飛花覆醉人。</text>
<title>溪上聞鸎</title>,<text>溪柳無南北。坐看黃鳥多。輕飛偏弄態。淸囀自成歌。深峽經春在。斜陽暎雨過。嬌喉能百變。音節了無訛。</text>
<title>老體</title>,<text>老體能扶立。人來作送迎。家居山氣合。食道菜根淸。丸藥聞鸎語。科頭坐水聲。常饒林下趣。頗異世間情。</text>
<title>野興</title>,<text>蒲扇輕搖木枕淸。踈籬東北水縱橫。微風不動垂楊影。長日惟添打麥聲。林下有詩歌聖代。世間無物攪閒情。濁醪三酌陶然醉。未省柴門月色明。</text>
<title>有友携酒來餉。醉甚口呼。</title>,<text>剩被故人酒。眠花仍夕曛。園林間碧水。衣帶曳春雲。病後形骸在。詩中意氣分。吾衰得蕭散。時事詎須聞。</text>
<title>演前韻。爲七律。</title>,<text>年齒雖衰意不羣。水涯山頂到斜曛。倒騎黃犢歸深巷。仰視靑天生片雲。好酒未妨隨量醉。異書何惜與人分。接罹脫却林中卧。風鶴時時過枕聞。其二穹林偃息鹿爲羣。山木蒼蒼山日曛。架壑禪房惟有水。斫畬民戶自生雲。客將寵利饒三窟。翁近神仙恰九分。盡日繩床無一事。耳根不許市聲聞。</text>
<title>雨後卽事</title>,<text>晨氣葱籠捲箔前。寶蓮山木一蒼然。淸泉碧荔通宵雨。飛鳥孤雲小洞天。三伏淸凉來鬢髮。數家墟落入風烟。煩疴滌盡還私喜。起聽農謳四野連。</text>
<title>雨後始聞蟬</title>,<text>病枕泠泠響。西林第一蟬。秪緣秋氣感。偏雜雨聲傳。腐臭全忘殼。飛升驟學仙。衰年看物化。倚杖立茫然。</text>
<title>次贈尹君 喆健</title>,<text>有士西州布褐寒。猶然秀出衆人間。專心翰墨靑氊舊。隨分耕漁素履安。庭木歲深多露骨。峽山秋瘦盡孱顔。但存志業貧何耻。回巷當時只飯簞。其二歎息尊王父。高風不可忘。棲遅看道德。翰墨有芬芳。萬古東崗隱。淸秋一草堂。吾銘雖不愧。無力闡潛光。其三永謝朱紱寵。自謂黃冠人。含咀篋中書。其味如甞新。其四已知守雌好。那復學雄飛。巖桂多叢枝。羽毛相因依。其五知音古來稀。一士亦云多。淸詞響山水。摠是同聲歌。</text>
<title>八月十七日。拜松都留後。辭陛入侍。上問賤臣病狀。下敎曰。孫臏病脚。能爲三軍帥。治績何關於行步。善爲之。感泣有述。</title>,<text>離違玉陛四年强。今日何辰近御床。一解威顔詢老病。十行恩綍戒關防。烏紗伏地香烟煖。雉扇移陰午景長。感淚滿衫仍上道。禁城雲樹漸微茫。</text>
<title>長湍道中。志感。</title>,<text>眼中西甸路。曾奉板輿歡。身老今行貴。人生往日難。山川隨地熟。霜露入秋寒。多少湍坡酒。情懷苦未寬。</text>
<title>渡臨津</title>,<text>曙日滿紅㫌。威遅出臨津。綠波涵四際。樹霜華新。山河壯西鎭。雉堞何嶙峋。往者胡虜入。拱禦實匪人。中流覽舊蹟。胷憤鬱難伸。</text>
<title>善竹橋</title>,<text>一曲淸川水。千年善竹橋。倫常然後重。國運此間消。秋日何蕭索。山河自暮朝。精靈參列宿。不敢楚招招。</text>
<title>奉命審視麗王諸陵</title>,<text>王是龍興祖。衣冠此寂寥。輿圖猶一統。鐘簴已前朝。斂盡松山氣。悲深麥穗謠。秪殘千歲栢。風雨每蕭蕭。其二三十麗王寢。秋風箇箇饑。天心眞主在。國事後孫非。象設延畬火。窮塵化黼衣。深知基禍地。中壼有燕妃。其三乾坤閱盡幾英䧺。不獨高麗霸氣空。三十九陵秋寂寂。精靈皆在月明中。</text>
<title>伏聞車駕幸光陵。擬參扈班。向京師。途中口呼。</title>,<text>高秋乘傳漢陽迴。楓樹東連大陸開。畫角滿空生郡國。紅㫌拖月入樓臺。山川近甸祥雲盪。物候行廚旅雁來。明日戎裝陪鳳輦。將臣還幸作鄒枚。</text>
<title>有光自松衙。奉誕日箋文至京師。留十日還任。値余納西都節東下。臨別賦贈。</title>,<text>行過松都已悵然。相逢京國又離筵。試看兄弟蒙恩寵。敢說分張惱暮年。西陸驅車霜滿樹。碧瀾揚檝水連天。可堪黃鶴孤眠夜。月落泉鳴閉戶前。</text>
<title>送衡兒歸原鄕</title>,<text>江頭送汝發。蕭颯荻花時。瞑飯依楓爨。孤檣有鴈隨。鄕園近搖落。松菊好扶持。莫苦門前候。吾行亦不遅。</text>
<title>告由發鄕。行道述。</title>,<text>東歸徒馭摠輝光。候吏將迎驛道長。身値聖明慚戴白。恩推孝理許焚黃。鄕關渺渺山連水。物候荒荒菊有霜。行抵驪州堪涕淚。手披衰草拜雲床。其二川陸來無極。鄕園尙渺然。淸霜生客裏。歸馬在鴻先。開盡漢南菊。收空關外田。抵家貧亦樂。婦子小燈前。</text>
<title>季淵乘雪枉。兼携酒榼。喜甚。梅下拈韻共賦。</title>,<text>馬首一壺酒。遠來山月期。得交天下士。難敵燭前詩。星斗生衣後。茅茨掃雪時。風流有如此。判不坐衰遅。其二來時山路未全昏。老子先期掃野軒。樽酒似人無濁氣。盆梅經歲有深根。已忘身外紛淪事。且盡詩中悃愊言。皓首幸占歸宿地。鶴城南畔小林園。其三通宵梅底不成眠。川陸無邊雪浩然。能有故人兼有月。百年那得似今年。</text>
<title>與龍兮賦</title>,<text>老屋書猶積。窮林歲欲經。雪爲通夜白。梅有滿身馨。詩性憐同得。山談許細聽。坐看江氣曙。宿鷺起虛汀。其二雲日瀜明近臘天。小梅初坼酒杯前。茅茨凍滯山中雪。墟落團生樹杪烟。官罷起居因素性。病深筋力是殘年。試看遷次猶鄕井。新築平臨舊法川。</text>
<title>伯功乘雪委訪。適閤梅新坼。相視甚樂。拈韻共賦。</title>,<text>颯沓滿林雪。能爲今夜晴。山居不寂寞。梅下有逢迎。性與新詩會。心將素髮明。眼前差勝事。身外豈關情。其二老人自善病。不省有陰晴。政爾關門卧。翻成倒屣迎。雪雲多點綴。江樹作微明。荒歲無杯酒。何由答厚情。</text>
<title>余納松都節。還山養疾。杜門無憀。家兒若衡。盆植一本梅。古榦踈枝。開花數十辮。點綴如畵。對之欣然會心。然梅。花之隱約者也。得高人雅士以賞識。然後爲勝。得淸詞秀句以讚詠。然後爲韻。顧無客以穪花。何哉。尹君季淵。讀書林下。氣度冲遠。如鶴擧松挺。一日渡江而來。就余宿。時雷復後七日。而梅始菩蕾含芳矣。爲賦五七律二。七言絶一。余亦和。其後又就余宿。時嘉平前一日。而梅已爛熳吐萼矣。爲賦五七律四。余亦和。盖視梅則敷暢發舒。香若爲之郁烈。氣若爲之動盪。而梅與人不期而神契矣。然則梅得季淵而勝。得季淵之詩而韻。余忝爲梅主人。而與有幸也。季淵旣序其事。屬余爲記。昔屈三閭作離騷。稱芳物甚悉。而梅不與焉。人爲梅訟屈。今特伸於季淵。豈屈伸有數歟。遂擧酒賀梅神。泚筆書此。</title>,<text>雅契神能會。頻看到似還。因梅有奇事。逢雪亦淸歡。枕席深深燭。簾櫳遠遠山。狂來不甘老。三酌已酡顔。其二數重江嶺似比隣。歲暮招尋意氣新。頗恠詩塲貪大敵。何妨聖世作陳人。通宵虛白梅簷雪。滿座瀜回酒榼春。收得桑楡惟晩節。宦塗多負百年身。其三勝侶來無數。薰爐坐更圓。虛閒輕百刦。老大慣新年。酒力通春健。梅心較雪姸。人間無此事。詩句恐流傳。其四林端氷雪未全濃。紙閣寒威尙大冬。骸骨實因垂老乞。親朋多是入山逢。庭深藥臼來幽鳥。地冷雲根臥老松。頗喜壺觴携有客。一燈今夜語從容。其五逝歲與佳客。難爲老子留。俗情輕短褐。人物見淸流。草澤身名薄。詞章筆力遒。相憐去時路。風雪滿江頭。其六諸君皆在席。此日是何辰。意有靈犀照。詩看彩翮新。相將抱梅宿。不厭在山貧。歲暮敦微尙。深情似六親。其七江天錯莫雪雲空。老樹荒村更晩風。臍息三更生室白。灰蟠一寸護爐紅。盡甞世味芬華後。深得天心宴晦中。已覺形神非故我。從人呼作半仙翁。其八手栽溝柳已成林。皓首歸田宿昔心。位備九卿隨事拙。家專一壑荷恩深。立春山候初移琯。延壽仙方欲燒金。龜島烟霞餘宿債。挐舟猶作夢中尋。其九井落蒼蒼夕景催。林端栖鳥盡飛回。茅茨一半叢峯雪。燈火分明獨樹梅。詩社今年饒勝集。星文數夜識英才。老夫興劇忘華髮。滿眼春生栢酒盃。其十二妙何翩翩。聯步訪茅屋。幽期在松桂。古色生衣服。老夫謝事歸。物情棄幽獨。用心時俗外。皎然見悃愊。貧家無素具。盤飧愧菲薄。松火雜星斗。草薦當衾褥。奇藻相暎發。疑義共分析。此道良獨希。感歎結腸曲。泠泠動琴操。徘徊雙白鵠。</text>
<title>洪上舍聖幾 秉哲。非素際也。一日挈權聖一。乘雪來訪。古人義也。强疾拈韻。共賦。</title>,<text>共作梅前笑。新知亦老人。微醺不怕雪。雅謔各生春。翰墨踈狂氣。丘園偃息身。未須嫌晩暮。相得性情眞。其二不薄數杯酒。如逢千古人。詩狂輕白髮。山氣逼靑春。爾已藏名計。吾應謝事身。窓梅寒未落。留客伴淸眞。其三雙屐來從水斜。卑棲一夜有光華。顚狂習氣逢詩敵。休沐生涯似野家。林雪未妨回燭見。村醅正好過墻賖。極知詞律催陽律。玄臘嬋姸杜宇花。其四安置陶盆整不斜。窮陰猶得管芬華。色分望帝啼春淚。根托袁生卧雪家。長養非關時雨潤。移來應自峽山賖。殘年剩作園林主。經濟全輸百種花。右賦盆中鵑花。</text>
<title>雪夕龍兮至共賦</title>,<text>老興今年甚。窮居一士多。蕭然白髮影。贈以紫芝歌。淺雪籠星斗。寒山暎薜蘿。踈燈隔樹屋。酒價問如何。其二故人來似鶴。山氣在踈襟。貌以黃精瘦。家應白石深。詩中千古事。燈下萬重心。庭檜生靈籟。泠泠山海音。其三山家寂寞萬緣空。銷盡流光粥飯中。得喪百年蕉葉鹿。賢愚一轍雪泥鴻。池邊澹澹當樽月。梅杪輕輕掠鬢風。欲待陽和蘇脚氣。尋眞筇屐任西東。其四近年身事似黃冠。我已回車九折難。可道笋班容散跡。秪應蓮社托淸懽。靑冥鵠去雲俱遠。深窟熊蟠雪不寒。已攝神心游太素。眼中桑海莫須歎。其五晩作分山住。頻成掃雪迎。話連三夜細。神與數詩淸。索處非逃世。高才豈諱名。深交無長少。一識足平生。</text>
<title>奉次樊巖相公韻。寄呈。</title>,<text>知有宗祊不有身。自天恩召敢逡巡。近聞黃髮還城闕。爭說丹誠感聖神。華嶽晴雲遙引馬。白門舒柳暖迎人。宴居料理調元術。野雪徵爲瑞麥春。</text>
<title>立春</title>,<text>剩留雙眼閱人寰。七十一番春又還。運用百骸黃犢健。蠲除萬事白驅閒。杯心灼灼多明月。簾角靑靑盡好山。自是虛舟不觸物。爵高才拙免譏訕。其二春來肯作祝春辭。已許心期造化知。醞釀元和千斛酒。發揮眞性萬篇詩。不煩修煉爲黃耈。無補公私是白癡。醉據枯梧歌數曲。東風習習鬢絲吹。</text>
<title>次從姪韻</title>,<text>十日荒山雪。纔容一屐通。道存茅屋下。詩出燭花中。木影初分月。霜華欲滿空。窮居猶小集。家共鶴城東。</text>
<title>除夕</title>,<text>年光迎送太支離。强進床頭栢酒巵。書秘名山眞謬計。官躋卿月豈前期。靑陽暗逐鷄聲動。素髮渾兼燭淚垂。擬乞形骸歸老社。風流白傅是吾師。</text>
<title>癸丑元日</title>,<text>新正氣候藹如烟。紅旭東窓尙着眠。天借期頤窮百變。人言顔髮勝前年。盈樽酒欲經春醉。養閤花猶過臘姸。若使東風吹脚健。不辭呼作地行仙。</text>
<title>憶有光</title>,<text>兄居東峽弟西陲。數字書來數月遅。絶域相分五斗俸。荒年那救一家飢。松楸入夢無由省。髭髮逢春莫是衰。安得携歸黃鶴隱。篝燈細和鶺鴒詩。</text>
<title>戱寄申戚參議堯臣 匡堯</title>,<text>破屋蒲團一老豪。三分在洛七分湖。大夫尊貴常逋糴。妻子饑寒但索醪。山擁蕙畦連鹿逕。雪深林澤閣漁舠。踈狂未害供閒局。莫典朝天舊篋袍。</text>
<title>贈士元</title>,<text>慣是分林住。多爲卜夜來。村容烟際合。樹影月中開。語欲窮千載。貧猶辦數杯。如君未易得。短褐有眞才。其二籬落無留雪。靑山滿眼來。病從今歲起。花復幾時開。日課看詩卷。春游在酒盃。田居頗自樂。經濟本非才。</text>
<title>少瀛見枉共賦 少瀛。聖幾號。</title>,<text>睡睫初開檜影垂。故人筇響掩門知。生涯擬卜同鄕宅。聲格全勝去歲詩。午日籬明江點綴。新春園綠草迷離。請看世態多翻覆。白首深交不恨遅。其二 憶萬竗舟行。萬竗。聖一號。湖上看梅社。依依似昔遊。春來數行札。人在一歸舟。草遍長安綠。江呑三峽流。瀛翁猶在眼。今夜爲淹留。其三寒食爲期尙晩。故人此夕難分。一筇江路芳草。海。 十里山村白雲。南嶽深慚罷約。西河自悔離羣。瀛。 眼看風日方暖。海。 待到花開見君。瀛。</text>
<title>陳縣道䟽。乞解亞銓。有述。</title>,<text>除紙前宵降紫宸。欲趨恩命更逡廵。山公衡物眞無術。歐老陳章爲乞身。仕宦已叨朱紱寵。歸休敢恨白雲貧。請看散木敷柯葉。猶是生成雨露春。</text>
<title>龍兮來住溪南。賦贈。</title>,<text>渡磵孤烟色。明知是近隣。往來侵夜慣。生理出山新。剪竹通三徑。看花共一春。從今添日課。詩會不嫌頻。</text>
<title>龍兮夜至。共賦。</title>,<text>自君分澗住。每夜踏星來。茅屋鳥初宿。松門烟盡開。倚筇迎野服。折竹掃庭苔。如可留嘉客。豈云無酒杯。</text>
<title>歎息</title>,<text>歎息依違跡。支離寵辱身。雲山容小屋。花鳥媚歸人。白髮猶憂世。丹心可質神。年來機事省。不欲損天眞。其二始辭榮祿賦歸田。骯髒形骸不受憐。門衖細連耕麥隴。林霏輕灑養花天。非無石室藏書藁。自有金章代酒錢。報道西江春水動。白𩿨飛拍米家船。</text>
<title>和龍兮</title>,<text>蒲團睡初起。松露滴淸晨。漁火猶留浦。樵歌稍出隣。神澄諸物退。候煖衆芳新。晩作江湖主。禽魚自覺親。其二易識吾家衖。門前雙老松。寧論詩外事。實喜病中逢。石氣連衣凈。花心入酒濃。莫愁歸路黑。月在磵南峰。</text>
<title>寄聖幾</title>,<text>近者詞林評。每數洪聖幾。思一見其面。惄如中腸饑。玄陰纏地脉。林屋雪四圍。寒狵四五吠。有叟入柴扉。鶴骨靑戍削。雙瞳光在衣。明知是聖幾。旣是復疑非。薄俗少奇偉。此事天下稀。延之坐土堗。相視一噓唏。何以奉聖幾。濁醪不足揮。何以虞聖幾。古桐不成徽。我爲雙鵠操。羽翮互因依。白鵠翔而集。黃鵠去復歸。交鳴霄壤間。千歲莫相違。君作猛虎引。擇肉不求肥。非熊不爲友。非豹不爲妃。性氣何介。負嵎矜神威。擧言謂聖幾。勿復顧細微。鯤鵬産南北。變化作䧺飛。日月異躔度。授受生晶輝。君子重氣類。細人或訕譏。爲腹去畦畛。爲口含芳葳。此義苟勿渝。千里如門闈。作詩謝聖幾。想見長而頎。其二鳩筇齊額白髯垂。瀛老風流一見知。傾盡賢豪東洛社。分來造化衆香詩。梅花滿屋供談笑。雲雪通林有別離。坐看鶴南春草出。莫敎巾服渡江遅。</text>
<title>緩歌行。和少瀛。</title>,<text>緩歌行聲正緩。誰爲此歌少瀛翁。芝翁澤翁天作伴。芝翁顔狀不相識。文辭古質如奎瓚。靈峰削出五神斧。巨窟鑿開先天窽。飛騰出入駕紫電。泠泠古韻生毫管。澤翁毛骨似道人。胷中灝氣凝不斷。嶽海東北入馬蹄。毗盧晞髮赤池盥。往往人中一邂逅。淋灕衣袖烟霞滿。昨者黃鶴山中雪。林扉誰遣瀛翁欵。丹藜皓髮相視。靑蒲作薦酒盈椀。半酣耳熱發狂恠。手搦椽筆雙袂袒。鳳翥蛟騰恣揮灑。吳趍楚些雜長短。澤翁芝翁雖不見。海翁襟抱踈而坦。乃作緩歌之新曲。忽若陽和發灰琯。一曲黃鵠鬱徘徊。再曲玄雲逗不散。人生傾盖無早晩。肯隨薄俗爲寒煖。願譬南山古松樹。風霜霹靂不脆愞。復如碨磊澗中石。苔蝕水𤁧不漫漶。莫將此曲向人奏。世情詰曲多町疃。</text>
<title>向京師。舟發蟾湖。</title>,<text>朝霞褰盡大江通。初發輕舟鶴浦東。沙鳥自來高枕上。春波不動醉眠中。浮空雲嶂濛濛碧。拂纜崖花歷歷紅。月峽楊根元一水。百回西赴衆流同。</text>
<title>赴政席夜歸口占</title>,<text>袍靴踏出禁林烟。徐轉軒車月在天。棲鵲不驚三皷後。飛花欲滿九衢前。時淸政事無多闕。恩重庸才未避賢。報國心長雙鬢短。思量惟有乞歸田。</text>
<title>震澤見枉共賦</title>,<text>旅舘春愁門晝扃。忽驚雙屐到階庭。健衰不用論鬚髮。詞賦猶能得性靈。萬屋梨花洗雨白。西城嶽色滿空靑。老人狂似兒童日。來往十巡君莫停。其二春日城西屋。招尋獨有君。身名憐末宦。天餉有淸文。鬢影垂相對。花陰坐半分。衰年俱是客。天末見歸雲。</text>
<title>次震澤城東修稧詩韻</title>,<text>洞府何如會稽勝。風流全壓永和詩。卽看城市多幽事。眞賴衣冠値盛時。參座娟峯堪入稧。臨溪綠酒似流巵。就中作序應餘老。然後方令百世知。</text>
<title>次餘窩</title>,<text>白郭威遅徑。君家意內知。情深先我訪。神旺近年詩。巷柳隨筇轉。庭花傡鬢垂。自憐筋力損。旅舘負芳時。</text>
<title>次震澤圓嶠春遊詩韻</title>,<text>百幅烏絲雙玉壺。春遊判不要人扶。登臨身是雲端在。佳麗州應漢上無。去鳥天長愁决眥。飛花風軟誤黏鬚。何由獲從諸公後。老境芳辰作一娛。</text>
<title>餘窩雨至。偕沈珍山汝漸 逵 拈韻。</title>,<text>崇朝不語對西山。非是松門爲客關。何處馬鳴來雨裏。翛然鶴骨坐花間。身衰共惜春芳晩。官散方知世界閒。與爾論詩猶習氣。肻須鄰釀借紅顔。其二老人太耐客。復作白門移。稍滑黃鸝吭。漸舒香栢枝。上書非忤物。中歲欲踈詩。那得君常見。蒲團打話遅。其三白髮有何事。蒲颿春復迴。幽花西郭宅。細雨故人盃。坐穩山多媚。簾深鳥自來。年芳憐不斷。詩社盡情開。</text>
<title>題趙斯文先蹟帖詩後</title>,<text>一士何多辦。至今邦國光。白衣能執靮。丹血爲扶綱。義盡昏明際。心空進取塲。淸芬如可挹。無地薦薰香。</text>
<title>訪餘窩拈韻</title>,<text>來經深巷盡。誰謂令公居。交絶門無轍。窮多篋有書。頗能具綠蟻。莫是賣銀魚。滿箔西山色。依然鶴下廬。</text>
<title>送李龜瑞 廷書 宰金山</title>,<text>京司劇於外。游刃每無難。今世看公道。南氓得好官。州居篁映戶。農候麥齊鞍。側耳聞佳政。離懷以此寬。</text>
<title>權聖一輓</title>,<text>當世有如爾。其生無怪畸。江湖常獨往。事物秪新詩。老屋靑山守。虛舟白鳥隨。何關身後計。門戶以兒持。其二童丱提携地。江涯申氏亭。咿唔分日課。嬉笑識襟靈。共白千莖髮。相通一水舲。新花與圓月。多是候山扃。其三右挹洪厓袂。東尋灞梅。篝燈團四影。雪屋煖三杯。貌訝無端瘦。詩憐不退才。明年滿閣萼。的的待誰開。其四烏檣西去影。杳杳不重還。案有今春札。墳成何郡山。落花迷釣石。明月滿江關。一哭非無處。那由見好顔。</text>
<title>和李侍郞 邦榮恩㫌賀帖詩韻</title>,<text>天南蛇豕勢奔騰。毅魄泠然化劒升。一死有光先相國。三綱遂重小郵丞。縱悲大壤無骸葬。爭說䧺虹與氣凝。昨過紅門爲俯軾。恩褒隆傡藥山稜。</text>
<title>次贈尹員外 持範 彛叙</title>,<text>坐與玉人密。襟隨淸話空。西齋新月夜。末路故家風。縱惜身如蠖。須看氣是虹。十年藏利器。行見截兕功。</text>
<title>寄東京尹李季受 益運</title>,<text>炎雨晦川陸。駸駸君馬東。國開千歲上。吏借六仙中。暮色珠邱樹。秋悲玉笛風。蓬山虛一面。歸及漢南鴻。其二年來海左叟。心事轉多違。一宦以恩滯。中朝相念稀。秋生淸洛早。路入始林微。遙寄離鸞操。絲絲欲奮飛。</text>
<title>贈光州倅李公會</title>,<text>君家鳧舃各西東。京口經年別望中。黃綬趍庭輕遠道。白門傾盖訪衰翁。政成三考碑應遍。賦續西征槖不空。還有樽前少一恨。月城千里又秋鴻。</text>
<title>贈姜同樞聖表 世東</title>,<text>委巷全迷徑。開門始有人。高年驗庭植。深卧識家貧。夕鳥相將宿。秋山自作隣。向來文酒習。眉髮尙精神。其二移日停門轂。遅徊畫簇前。蓄多非一藝。神在足千年。墨欲雲常濕。綃猶雪較鮮。通人不累物。至寶貴流傳。</text>
<title>偕權台叔紀，李台孺文，蔡台士述，李台廷藻，李台公會曁長少二十餘人。賞蓮西池。時蓮花向謝。猶點綴葉間可愛。拈韻共賦。</title>,<text>秋池已堪照。况是秋荷姸。色濯垂空露。根分在底天。眞香憐不老。絶豔許無前。此會何論數。淸狂失暮年。</text>
<title>歸後疊和前韻</title>,<text>色相渾歸妄。論花不在姸。瀉空千朶雨。淸貯一泓天。暗馥猶衣上。朱欄似眼前。諸公盛篇翰。此事合千年。</text>
<title>坐査事。被嚴旨東歸。道述。</title>,<text>一身恩重半年留。贏得東華滿鬢秋。不信歸裝同去國。可言治世便忘憂。天長雲樹迷京闕。水冷風蘆覆釣舟。禽鳥豈知非故我。馬前迎儛愧沙𩿨。</text>
<title>曙發</title>,<text>林端初旭破晨光。堠路蒼茫已宿粮。山稼半黃看歲熟。野雲全白覺秋凉。川原縱喜家鄕近。行役還驚鬢貌傷。傳語前騶莫呼喝。此身歸是舊漁郞。</text>
<title>悼香栢</title>,<text>香栢一株曳兩牛。種之我屋西欄頭。老榦鬱嵂赤虬怒。纖柯布濩翠盖流。其陰可庇十數人。坐卧不作風雨愁。海老西行最念汝。摩挲三日爲遅留。東洛盛樹藝。珍木鬱靑葱。文宣廟畔百歲杏。太社壇邊十圍松。盤據地連絃誦塲。寵光爵侈金緋封。未若此香栢。托生廣漠鄕。靈根常與山骨古。爽籟直接江聲長。寤寐時時見秀色。旅游半歲何由忘。昨日罷官歸茅屋。未及入門先驚愕。堦庭顚倒龍虎姿。枝葉慘憺沙泥色。不死風霜死旱魃。灌培無乃失人力。回視山崖與磵阿。雜植椐柳成婆娑。古來物理難究詰。人所愛惜天必瘥。芳菲滿眼猶可度。天寒歲暮當奈何。</text>
<title>歸山</title>,<text>點檢歸山事。依然布褐人。瘠田全體礫。孱僕半肩薪。偃壑松相守。盤空鶴不馴。巖栖懷魏闕。猶是祝堯民。</text>
<title>東園秋集</title>,<text>有此招邀地。非關搖落時。壺觴從客具。几杖任身衰。園趣山山得。秋光樹樹知。揮毫不待醉。無處欠吾詩。</text>
<title>和龍兮</title>,<text>罷官似休沐。昨日返林臯。野菊隨人遠。秋江與馬高。淸時得蕭散。一枕是英豪。漸覺名塗倦。推遷已六曹。其二皓首歸蝸屋。孱顔對鶴臯。居然無事惱。元是在山高。跡已朝中削。詩堪社裏豪。黃生能倜儻。歲暮得吾曹。其三簷葉滴晨露。滿身山氣淸。垂空星尙濕。臨水靄初生。於此少人事。因之看道情。新歸更一喜。小築及秋成。</text>
<title>慰士元哭內子及兩幼孫。效退之解東野哭子詩。</title>,<text>內子何淑善。結髮同契活。恩義中道折。人情所惻怛。兩孫皆秀朗。看弄如明月。一朝墮地空。肝膈如刀裂。雖然謂士元。身外都付物。物本有成毁。天或互與奪。皎㓗邯鄲璧。連城價殊絶。千乘惜不得。中夜間道逸。珊瑚四五尺。光彩照一室。無端鐵如意。電擊中央折。夫婦與子孫。假天成其質。終然返之天。何得復何失。我願士元心。百鍊爲剛鐵。燒鎔不能鑠。椎鑿不能觖。死生與禍福。了不動毫髮。浩蕩遊化先。毋使天和閼。</text>
<title>贈季淵</title>,<text>千峰踏盡一枯筇。誰說君年半作翁。當世文章褐博裏。古來豪儁酒游中。山寒松檜蕭森瘦。霜落巖潭莽宕空。忽晩相逢蟾水上。鬢絲披拂葦花風。</text>
<title>次龍兮季淵</title>,<text>明月照空碧。歸鴻時有聲。烟江一欄靜。露樹四鄰淸。世味還山薄。道心當夜生。林棲見數子。珍重歲寒情。</text>
<title>雲巖景三。舟向丹丘。歷訪韓舍人。一之 光植 自半溪亦至。共賦。</title>,<text>丹峽深何許。雲濤浸白沙。鳧𩿨隨獨往。舴艋有全家。老去此相送。秋懷那易涯。山廚頗簡畧。酸釀隔墻賖。</text>
<title>贈景三</title>,<text>蕭條白板掩寒蟬。林杪浮來上水船。霄漢舊游今浪跡。江湖相見各衰年。路穿蓬島波中樹。家食桃源稅外田。遙想仙巖明月夜。夢爲玄鶴去朝天。</text>
<title>次寄一之</title>,<text>暫停靑翰舫。芒屫踏雲沙。團會如江月。淸詞滿野家。烟霜黯將夕。川澤漭無涯。還惜留懽地。丹丘別望賖。其二瀛舘辭恩命。盤臯返舊居。鴒原萬行淚。蝸屋一床書。跡或因衰倦。才非與世踈。吾曹相勉意。晩學在三餘。右屬半溪其三峽田三百畒。全受二潭滋。已遂誅茅計。仍當獲稻時。秋遊數口挈。老體一筇持。未可煩人說。平生海叟知。其四滿世皆私智。雲翁獨抱眞。歸非忘聖主。跡豈似陳人。水物秋逾凈。山居歲不貧。明春洛陽陌。一笑其花新。右屬雲巖其五風柯摵摵有驚蟬。昨日休官臥釣船。材具那能了一世。文詞妄欲敵千年。林居樵採迷雲嶂。水落川原盡荻田。皓首猶餘宸極戀。倚筇回望五雲天。其六病後謳吟似噪蟬。空翻欸乃滿漁船。塵埃眼閱新陳局。氣數身經七十年。晩計歸輸燒藥竈。比隣從借種芋田。芬華蠲盡存眞朴。腔裡圓明一鑑天。右自道其七落日津亭滿樹蟬。東歸匹馬背行船。相看顔髮皆成老。此別江山又隔年。井臼雲寒溪上屋。桑麻歲熟峽中田。離懷欲寄霜鴻翼。極目蒹葭不辨天。</text>
<title>陳病狀乞解銓職</title>,<text>枝鵲何多語。蓽門除紙來。縱勤宣室召。奈乏選臣才。賤疾看天廢。名官有鬼猜。辭章陳血懇。北望重徘徊。</text>
<title>還山吟</title>,<text>未還山時常念山。及到還山更愁寂。非關名利有係戀。其奈物候當搖落。萬木蕭蕭天色寒。巖潭水縮霜滿壑。出門欲往仍踟躕。擧目誰爲會心客。今冬擬與龍對蟄。莫遣風雷破崖石。</text>
<title>漫賦</title>,<text>醒時歌嘯醉時眠。灑脫塵繮不愧仙。浪跡或疑高蹈士。全家幸値太平年。籬通魚鳥多秋水。徑接樵蘇近洞天。久識淸閒眞厚餉。楊州那得帶腰錢。</text>
<title>卽事</title>,<text>報謝因之廢。起居如自尊。病多辭職疏。貧有讀書孫。野菊秋爲枕。湖山日在門。此身隨境穩。宰相亦窮村。</text>
<title>往者</title>,<text>往者三年客。歸歟一壑棲。幽扉開鹿徑。殘帙洗禽泥。已分生涯足。寧憂去就迷。頹然卧蒲薦。此老未應低。</text>
<title>送伯功</title>,<text>來是無前約。居然又告還。白雲灘上屋。紅樹馬前山。文雅中州秀。栖遑數口酸。當塗何翁赫。爾輩見愚頑。</text>
<title>待龍兮不至</title>,<text>不隨夕禽至。林徑望中曛。獨立正愁我。相憐誰似君。月華生遠近。風葉落繽紛。遙認柴門處。寒狵時吠雲。</text>
<title>寄東萊伯尹彝仲</title>,<text>城西雲木暗生凉。君佩銅魚滯異鄕。吏事漸應妨老病。廟謨元是重關防。蠻書欵塞情難測。氓牒呼庚視若傷。政績報時瓜始熟。行看璽召下明光。</text>
<title>尹上舍元博枉宿。邀龍兮共賦。</title>,<text>客有西南至。柴門新月斜。端能起病色。頗不負秋花。象緯文星夜。衣巾野老家。衰年得此會。談笑到棲鴉。</text>
<title>金正言 復仁 輓</title>,<text>多時淹病在長安。歸葬忠州歲色闌。通籍十年寒士似。排閽一䟽古人難。城隅茅棟雲含冷。篋裏芸書鳥汚殘。可道舊家蕭索盡。餘春猶着數畦蘭。其二通宵病枕雨紛紛。京口哀音峽裏聞。後死悲爲三世哭。敦親情是外家分。靑門誰送牛車櫬。黃葉新穿馬鬣墳。欲問向來停棹處。驪江西北有孤雲。</text>
<title>遊釜山僧舍</title>,<text>古寺雲山僻。奇游少長參。天寒具泡飯。夜永有詩談。衆壑烟霜黯。踈松水月涵。機心此銷歇。吾已化瞿曇。其二滿空靈籟雜霜鍾。蒼檜陰邊獨倚筇。僧氣欲淸生片月。客游如夢在中峰。江山奇僻堪供眼。世事微茫不掛胷。燒盡爐丹仍未寐。夜深陰壑聽泉舂。</text>
<title>十五夜季淵來。與之翫月同賦。</title>,<text>君來不數雪。頗似海翁狂。酒賦皆春事。雲山共一鄕。絶憐談有屑。爭道席生香。時物何駘蕩。鳴禽稍近床。其二同人意氣本相傾。新歲逢迎眼更明。酒力不因春雪淺。月光應到上元淸。詩當大敵鋒還勁。病値佳辰體忽輕。鄕社年年能作樂。吾曹何幸際昇平。其三空裡胚胎許大團。全輪今夜湧無端。實經十五陰晴變。剩作三千世界看。蟾窟虛涵應海氣。桂枝森動欲春寒。老人默翫盈虧象。直到河傾倚曲欄。其四宴坐多時月。幾經寒暖天。有身從老病。無事秖春眠。鳥語何稠疊。花心相接連。方便有新法。不欲擾丹田。其五氷雪三冬盡。衣冠數夜同。契深憐後進。才退歎衰翁。月出芬華外。春生疾病中。壺觴猶在眼。頗不負東風。其六鄙人衰入骨。新年抱宿瘵。床有蠧簡堆。戶有蛛絲掛。尹子太脫俗。其來不爲介。天質自眞朴。野服何飄灑。松燈見眉髮。蒼然出圖畵。是時上元夜。山雲駁不解。忽驚爛銀盤。全體盪沆瀣。玲瓏照我膝。拍手叫奇快。隣醅滿眼貰。寧復顧前債。洗空萬斛愁。張皇千古話。幽竗破丘索。恢詭窮諧稗。亦有好詩詞。能令老夫拜。洪生稱博雅。黃生好古怪。恨不携在傍。高談豁胷界。人生非木石。歲月易流邁。願子源源來。毋爲俗物敗。</text>
<title>林居</title>,<text>林居日以僻。似欲避時名。宿雪無多積。春山不勝耕。漸看泉脉活。閒覔藥苗生。永絶駟車患。悠悠綺夏情。</text>
<title>贈洪斯文源心 正河</title>,<text>分築琴江上下廬。洪厓仙氣令威如。烏皮几穩柳風暖。靑翰舟來蒲雨踈。自是衆中存古道。未應方外有新書。莫辭草食成三宿。爾去無人問索居。其二邂逅新年後。從容小榻中。湖山春不淺。車笠道應同。野甕逡巡絲。溪籬躑躅紅。佳辰那易擲。相視各衰翁。</text>
<title>閤梅先臘開花有詩</title>,<text>不待嘉平花盡開。今年春較去年催。重逢玉女含情立。絶訝天仙換骨來。繞屋林霜方淅瀝。窺簾山月爲徘徊。老夫判不緣渠殢。秪是芳因續續回。</text>
<title>季淵佩酒至。賞梅共賦。</title>,<text>江風淅瀝雪花深。歸盡棲禽客不尋。今夜留君梅下宿。端知一笑直千金。其二興劇輕山雪。芒鞋度幾峰。隨人有淸酒。如鶴入深松。此意眞千古。今冬得再逢。卑栖雖朴陋。情話每從容。其三落落非塵事。泠泠且歲華。淸尊留國士。深巷有儂家。照夜嘉平雪。藏春杜宇花。歌呼忘老大。星斗已橫斜。其四西林烟雪作微明。歷歷柴門北斗橫。臘近床梅交酒氣。夜深簷雀識棋聲。靑霞詞賦逢奇士。白髮歸休頌太平。始悟眼前多樂事。向來身外摠虛名。</text>
<title>夜坐</title>,<text>書燈伴危坐。兀兀到深更。獨犬自多警。荒林時一明。衰遅慚定力。虛寂悟平生。家國渾無補。何堪海內名。</text>
<title>雜詠</title>,<text>歲序一何忙。明朝是臘平。可憐寒梅樹。灼爍含春情。其二玉觴椒酒冽。金盤羊胛膩。但供眼前樂。寧知廊廟事。其三白髮亂如絲。肌膚日以銷。銜恩不能報。慚負聖明朝。其四山澤漭無際。落日照歸翼。裵徊歲將暮。何處是西極。</text>
<title>政廳卽事</title>,<text>政筒三進漏三更。袍笏憧憧默會精。恢蕩秪應遵聖敎。安排那肯要時名。宮雲漾紫林初煖。城月涵虛鳥不驚。却憶往時山吏部。何曾循物作銓衡。</text>
<title>次彝叙見寄韻</title>,<text>東裝欲發復停鞍。自笑山翁太耐官。關外氷霜書信少。夢中兒女歲時懽。丹爐心訣從全敗。金帶腰圍覺漸寬。獨有城西尹員外。不辭筇屐犯春寒。</text>
<title>奉和樊嚴相公春詞韻</title>,<text>殘年一宦賦歸遅。恩重還忘氣力衰。象闕齊呼南極壽。衢樽沉醉太平時。看花紫陌春停轂。留客紅𣰽夜賭棋。近日稀呈移疾䟽。此生猶得報毫絲。其二今年不賦祝春詩。萬事皆從造化爲。頗覺此心虛似鏡。少經營處有便宜。</text>
<title>雪夕賦懷</title>,<text>歸盡棲鴉倚杖前。白門西北一蒼然。樓臺萬疊空濛雪。星斗三更莽宕天。宦跡猶爲春後客。鄕書難寄峽中船。主恩未報身全老。祿食遅徊愧古贒。</text>
<title>喜猶子若權。自松衙來。</title>,<text>漸看吾老甚。深覺汝來宜。安穩衙中信。紆餘別後詩。遠街鍾韻歇。高檜雪花垂。爲問辭庭日。慈顔得不衰。</text>
<title>贈慧月上人</title>,<text>爾是波門秀。相看似老波。來從七丁遠。坐得一僧多。梧影西樓靜。蒲團午雨過。賢師同結臘。粥飯近如何。</text>
<title>次李台公會韻</title>,<text>晴空二月藹游絲。駘蕩年光望裏知。藥力回蘓前歲病。花心牽動老夫詩。邀歡繡轂深深院。倒影烏紗㶑㶑巵。身値昇平多樂事。名園東洛盡佳期。其二飄灑顚毛劇鷺絲。鄕愁秖許白雲知。從來酬俗眞無術。每到休官始有詩。旅爨新生楡木火。歸船獨對杏花巵。五沙兄弟俱霄漢。鶴峽蟾湖誰與期。其三緋袍如茜鬢靑絲。玉暎風標著序知。奇氣獨窮南極眼。豪詞平敵上台詩。白門買屋看花樹。春社留朋有酒巵。怊悵東湖歸老客。今年又失弼雲期。</text>
<title>被嚴旨歸鄕利川途口呼</title>,<text>黃昏徒馭後棲鴉。川陸荒荒百里賖。山店暗香應秫酒。野橋斜暎已桃花。孤臣魏闕常懸夢。久客幷州似別家。休說田園無薄業。老來猶管舊烟霞。</text>
<title>泛蟾湖</title>,<text>兩桃花欲滿船。晴波淅瀝濺芳筵。相將歌嘯三州客。正値淸和四月天。揮塵峰生遙檜際。迎橈鳥下大江邊。中流不怕黃昏近。回指西林罩䍥烟。</text>
<title>向普慈菴</title>,<text>江嶂帶微雨。洞天深更遙。良因老興劇。若有山靈招。花樹淸泉灑。雲崖夕景搖。招提行漸近。一磬在松梢。</text>
<title>到寺逢雨</title>,<text>披盡林花一路通。石門雲木轉菁葱。幾年走馬紅塵下。今雨留人白衲中。坐穩衆峰生粥飯。酒醒流水在房櫳。佛前細證重來約。休笑踈狂八十翁。</text>
<title>歸途口號</title>,<text>山中歸馬不嫌遲。樹綠鸎啼四月時。雲壑千重三曲水。桑麻十里一踈籬。行裝已與巖僧慣。名姓何妨野老知。準擬休官參白祉。却慚塵士鬢全絲。</text>
<title>舟向京師。夜泊楊根。宿柳子三書舍。</title>,<text>浮到垂楊。楊州初月高。藍輿趁漁火。茅屋半雲濤。舟檝來何遠。江湖卧自豪。休言世味薄。魚菜亦堪饕。</text>
<title>晩下西湖口占</title>,<text>蒲葉朧朧水欲烟。西洲佳處畵堪傳。輕檣拂盡千家柳。遅日浮來一鏡天。滿地湖山何蘊藉。隨人魚鳥共留連。空濛不信城闉近。巾幘翛然坐似仙。</text>
<title>猛虎行</title>,<text>漢江西崖盪雲濤。上有古木風怒號。猛虎不知何郡來。金精作眼斑文毫。叢狐穴兎呑不足。恣行城郭啖人肉。白晝來攫汲井婦。據食粉胷血淅瀝。孤兒鰥夫呼蒼天。拔刀欲進還瑟縮。羽林千隊氣䧺飛。蔽野紅㫌訓鍊歸。遙看白額賈餘勇。直逼蒼崖列長圍。四面火砲飛電光。殺聲滿空日色黃。負嵎一吼竟何益。山崩嶽倒凶軀殭。臨江上下萬屋廬。老幼聚觀排堵墻。恰似涿鹿誅蚩尤。刲割鐵額如屠牛。復似塗山戮防風。專車穢骨堆陵丘。爭言天道甚神明。以獸食人天所讐。去歲山熊遍近郊。蹂躪稼穡恣咆哮。官軍射殪十八九。空將脂肉充廚庖。我王聖德協神人。至化醞釀同春仁。惡物往往爲民害。畢竟跳踉殄其身。嗚呼安得殺盡熊虎馴麒麟。</text>
<title>次樊巖相公是亭唱酬詩韻</title>,<text>雲鳥茫茫去。遙知相國門。興居半龍窟。烟火似漁村。乞退非身計。憂時爲主恩。承宣近相守。那得久林園。</text>
<title>寄題葉西權尙書公著新買書舍</title>,<text>明是有山分。移家猶近山。閭閻歸舃下。雲鳥得樽間。老積三墳學。尊忘八座班。兒孫隨意課。了不擾淸閒。</text>
<title>樊嚴宅小讌見邀。病未赴。賦呈席上諸公。</title>,<text>披拂榴花繡轂過。西樓深處有笙歌。非關相國耽淸讌。秖爲邦家導泰和。分授烏絲詩令重。細斟金屈酒行多。崇朝白下霏霏雨。藥沉淹意若何。</text>
<title>戱爲石饞歌。次蔡台士述有石歌錄寄。</title>,<text>海左鄙人石爲饞。盖自髧髮至紛白。兼金大貝如棄唾。見石始作靑眸色。縱恨窮居蓄不多。自謂嗜好無人敵。措置常許花藥傡。棄擲寧敎牛豕蹴。聞君庭舘簇蒼屛。致多應緣有誠力。露濯風敲見天骨。十有五峯森稜角。古來朋友貴通財。不惜車馬與珠玉。主人性癖似文饒。乞分一石何由得。始知饞𢗞皆爲累。空遣靈臺尤悔積。我爲石歌歌相䂓。請君看作他山石。</text>
<title>老人錢歌。奉和樊巖相公。</title>,<text>君不見老人之錢箇箇涵恩渥。元子親賜蔡相國。相國黃髮垂滿面。歷事三朝作柱石。至尊愛其忠直性。尋常寵遇冠百辟。是時元子纔五齡。英姿睿度若天成。耆舊大臣非不多。每見相國含笑迎。相國再拜爲答拜。呼之老人不呼名。相國奉獻安期之大棗。何以酬之。內府珍玩種種璀璨奪目精。相國病居城南舍。忽驚緋衣閣吏銜命下。黃紙封紅絲纏。大書老人錢。寶墨淋漓瀉。言是元子所下送。靑蚨二千色暗射。方孔圓郭象天地。窽識常平通寶字。楡筴太輕金鑿重。利用無與此錢譬。相國長跪受。雙淚爲交揮。擧言謂家人。殊恩厚眷古今稀。千錢願具老臣虔上膳。千錢願作老臣篋中衣。一膳與一衣。渾身爲光輝。不然買置老臣祭墓田。綺畦繡塍相接連。歲收香稻四五鍾。精舂白粲實䇺籩。老臣魂魄長飽元子德。子子孫孫保守千億年。相國此言眞感激。相國此事堪流傳。我歌一闋老人錢。</text>
<title>寄眎蓮池會諸公</title>,<text>繡轂非生客。紅蕖似昨秋。池臺餘物色。休沐每淸遊。歲久根逾旺。香多水共浮。深知少一恨。損却舊風流。昨秋。偕李合孺文。而今亡故云。</text>
<title>酬五沙 五沙。公會號。</title>,<text>已報池荷晩。流光不可收。故人虛折簡。秋水滿歸舟。林露涓涓滴。山蟬樹樹稠。差池非一事。欲語恐添愁。</text>
<title>南居卛爾見枉。謂余曰。今日同己酉四公。爲同年會邀我。吾豈捨我同癸卯老人而就彼哉。願與子爲一日之懽。余感其意奇其氣。援筆賦同年二老歌。贈之。南居。景善號。</title>,<text>白門秋氣生林塘。沈氏亭子松聲凉。管簟梧几分左右。有二老翁鬚髮蒼。一翁來自黃鶴顚。一翁家住紫閣傍。問翁年紀今何如。八十不足七十餘。懿陵之世歲癸卯。聯翩托生析木墟。江山淑氣凝眉眼。星極神光暎門閭。游戱人寰亦已久。眼中萬事無不有。君恩十忝天官席。吏蹟三縻山縣綬。外至浮滎何足憐。實喜傡世同周旋。每年花月長安陌。風流謔浪淸樽前。藏名自謂南居叟。玩世或稱海左仙。君不見海左折脚生筋骨。騰上藍輿爭健鶻。又不見南居牙齒編白貝。咀嚼大胾如刀截。况値聖人調元化。瀜瀜壽域金膏溢。今年相見顔渥丹。來歲重逢黑白髮。蠲盡冗憂靈府和。流通灝氣常不竭。也知二老百歲後。同跨茅龍上天闕。</text>
<title>丹丘主人雲巖。和武夷九曲詩韻。作丹邱九曲詞。用其韻賦呈。</title>,<text>丹邱分毓武夷靈。山腹疏爲九曲淸。遙想萬峰霜落後。舂珠潄玉盡秋聲。一曲大隱潭水源回僻不通船。滙作深潭瀉作川。莫謾去尋雲老跡。松蘿蒙密少人烟。二曲黃庭洞朝衣拋擲卧中峰。半作癯寒山澤容。寫罷道經無一事。白雲瓊樹影重重。三曲水雲亭浮浮亭勢恰如船。有石盤根太古年。緬憶厓翁觀物趣。雲停水逝傡堪憐。四曲鍊丹窟天工巧思鑿穹巖。草繞茸茸柳覆毿。安措丹爐通夜燒。異香和雨滿春潭。五曲道光壁路轉迴時境轉深。禽泥不敢汚靑林。頃看半壁玲瓏氣。現自山人定後心。六曲四仙臺風珮泠泠滿碧灣。石壇深木掩雲關。四仙未信昇天去。秖是人間自在閒。七曲舍人巖藤床一面俯淸灘。去鳥歸雲盡意看。休道曾通名利跡。蒼巖洗却瀑流寒。八曲桃花潭山桃無數繞潭開。風掣漂花去復迴。獨許雲翁管春事。芒鞋時踏亂紅來。九曲雲仙洞廻合峰巒忽砉然。蒼流奔放作長川。雲仙莫是前身否。終始來占一洞天。</text>
<title>余赴雲巖三雲樓會。盖有約也。適諸公賞蓮西池。邀余。余寄詩謝不往。諸公各有和詩。而獨士述台一日連寄三疊。頗㝢嘲諷意。盖指捨西池。赴雲樓也。余迺倍其數。戱爲六疊。和詩以解嘲。</title>,<text>浪跡峰雲似。東西任去留。能忘賞花伴。偶坐見山樓。詩草漫無序。風襟散不收。老人頗自適。此外摠悠悠。其二池上衣冠會。蓮花相間稠。詩名皆白社。秋色在朱樓。草萋堪藉。林蜩咽復流。三雲亦殊絶。頗不負奇遊。其三至人不滯物。心裡有天遊。可道生東國。端能小九州。扶桑堪繫馬。滄海欲方舟。半畒西池色。難爲大眼謀。其四人寰一何窄。未許蘓君留。零落蓮花面。悲凉虀露謳。秋風生碧沼。夕鳥下西樓。頗制衰年淚。秋來恐不收。其五物候朱華變。人生素髮稠。依違池上酌。悵望峽中舟。獨枕詩相守。全身病與謀。滄洲前夜夢。拍拍化鳧𩿨。其六士述於詞翰。時時作戱遊。縱橫出新格。邂逅刮靑眸。力欲淵珠摘。工應鬼斧鎪。吾衰筆不競。對壘輒生愁。</text>
<title>三日浦行</title>,<text>近年。駔𩦱輩慫惥京司郞官之無耻者。圖得提擧關文。盡墾關東三日浦傍陳壤作稻田。决浦水灌漑。斫四邊松樹。山盡童。所穪鳴沙海棠。化爲灰土。盖變異事也。上因大臣陳達。甚怒。命前後道伯及地主之故不禁者。該司堂郞之發關者。或罷或竄。聞者快之。余賦三日浦行。記其實。爲後戒。皆骨所以奇。有此三日浦。內山外山太雕鎪。萬瀑九龍太豗怒。三日浦天所設。驅使巨靈揮電斧。堀注銀潢作淵源。鑿開銕壁爲洞府。汗漫琉璃三百頃。浮光積氣相呑吐。咫尺東溟不見溪。非江非湖自爲水。四仙道眼空四瀆。游戱此水相終始。簡易詞宗傲萬物。筆與此水爭詼詭。若使皆骨無此水。萬古何得擅其美。麻姑鬢尙綠。桑海無變易。忽聞靈區經迅刦。地祗號咷水靈哭。練光割分溝潧靑。瓊沙斫作菑畬黑。棠花白鳥今安在。關東一半無顔色。受賈人金耕上苑。漢蕭相國曾繫獄。忍奪仙窟歸貨窟。作俑者誰天必殛。駔𩦱之徒不足誅。廟堂䂓晝何其錯。我生七耋亦云壽。世間怪事無不有。寄謝三日浦。無奈氣數當陽九。雲霧猶護丹書穴。斧斤未斲沉香阜。我王神聖山川奠。昨下絲綸仁化煽。句回淑氣穢氛銷。疏滌慾浪澄波轉。草木昭蘇巖壑淸。一泓依舊菱花面。四仙郞且莫飄揚昇天去。急迴風馭長遊衍。</text>
<title>洪參奉 人河 輓</title>,<text>尊翁我友執。深識其情性。和易不忤物。理合膺天慶。况君有美質。溫潤如玉暎。詞華得家學。煒燁春葩競。名聲藹上庠。祿仕霑一命。年紀屬强壯。庶卜前途敻。哀哉尙忍言。玉折緣一病。喆配與佳胤。旬朔淪喪傡。故家遂不祀。此理難究竟。念君於老夫。常執子弟敬。疑難或省發。翰墨以游泳。其來必信宿。坐語移斗柄。沉思如夢寐。此樂不可更。纏綿哭君辭。字字淚交逬。</text>
<title>李台孺文輓</title>,<text>城西簾閣對靑岑。長日淸疴與苦吟。無物可移薑桂性。向人如照玉壺心。廊懸繡轂參尋少。床積芸編坐卧深。誰謂白頭猶此世。眼看荊璧九淵沉。其二衣冠端坐勸深巵。那得知爲死別時。政爾依遅雙握手。忽然憂憤一揚眉。小欄藥氣烟相裊。西郭峰陰樹共垂。重到書齋如昨日。眼中筵几盡堪疑。其三翰墨三生習未磨。萬篇詩視劒南何。閒居日課蘓巖錄。大地風謠易水歌。執手龍門賢子在。知音洛社故人多。堪悲西閣看花什。巾篋經年字不訛。</text>
<title>李上舍久之。自京師南歸歷訪。共賦。</title>,<text>京國旅游倦。詞章流輩稀。名應斗南秀。身是褐寬微。野店侵星爨。書囊後鴈歸。眞才不虛老。早晩見䧺飛。其二一從歸鶴下。高枕是江湖。淸露滋園菊。踈螢着井梧。文章見道小。聖世立身孤。多謝山南子。能來慰老夫。</text>
<title>閒居無事。閱歷代史紀。凡關係道學倫常可爲法戒者。輒用韻語論述。得絶句三十有三篇。觀者恕其猥濫也。</title>,<text>盤古未生書契便先天。寅會茫茫事不傳。開鑿鴻濛立人極。應從盤古作君年。伏羲兩間充塞是陰陽。象數分明物物彰。八封畫成皆至理。不容私智費商量。神農大陸氤氳毓五精。春來百糓草俱萌。不緣耒耟敎耕稼。木實充腸了衆生。黃帝衣裳制度闡文明。至道崆峒問廣成。無奈蚩尤關氣數。聖人初用阪泉兵。帝堯丹莢𤯾化日暄。如天帝坐土階尊。無論謨典煕治化。精一工開聖學源。帝舜師錫何煩四岳辭。虞鰥盛德帝先知。宅揆徽典渾閒事。大孝須看廩井時。大禹神聖堪居益稷前。九疇申錫自玄天。縱敎不有平成績。心法傳時大統傳。成湯山肉林脯夏政荒。南巢一役酌權常。極知虺誥虛勞辨。心有慙時德愈光。高宗巖下胥靡地勢卑。一朝爰立國人疑。高宗盖欲神其事。帝賚良臣是托辭。文王拘幽心事上穹知。琴操愔愔有婉辭。縱使當時殷命訖。未應親起孟津師。始皇六王膏血築邦基。天怒人仇勢豈支。使有扶蘓終覆社。須看劉項已同時。漢高祖八載歸來沛酒濃。山河萬國控南宮。未妨晩暮英雄氣。銷遣戚姬歌舞中。武帝自是英豪絶世稀。愚如嬴政肻同歸。悔心不待秋風起。思子臺中悟昨非。蜀先主曾擎衣帶泣絲綸。帝胄忠誠感鬼神。若使當年誅逆操。甘心身作漢功臣。魏太祖奸䧺機畧乍陽陰。天下皆知簒逆心。九錫受時方覺悟。誰言文若智謀深。晉武帝永巷春陰竹葉垂。羊車醉赴美人期。宮中雖設降王座。轂下生戎了不知。宋高祖園陵腥祲暫時淸。威望分明藉北征。父老不知歸簒晉。虛勞涕泣挽行㫌。梁武帝同泰寺裏談經迴。建康城邊白馬來。未蒙佛力倫常絶。愛子公然作賊媒。唐太宗仙李山河一統中。九夷來覲翠微宮。誰敎妄作遼陽役。泉下難招魏鄭公。玄宗鑾輿辛苦返神京。興慶樓前露刃迎。西內夜凉無問寢。何如行聽雨淋鈴。宋太祖龍行太弟負深恩。次第芳昭死亦寃。天道方看南渡後。百年傳統是神孫。神宗神考初年政敎新。朝廷想望太平辰。如何濂洛多賢佐。獨問金陵是聖人。明高皇金陵龍虎好山河。其奈燕藩曆數何。密勿皇孫百年計。篋中留與一袈裟。蒼頡交庭鳥跡發機神。子母文成萬象新。封書始因書畫闡。吾知太皥有功臣。伊尹營桐復辟出純誠。神鬼森臨日月明。猶是身當人紀變。不如終老有莘耕。屈原湘江楓樹雨蕭蕭。魚腹貞臣骨已銷。明是魂隨武關轍。楚辭遮莫四方招。賈誼妙歲聲名聳漢廷。志回天地入三英。須看世主崇黃老。不遇方知是賈生。諸葛亮去就之間大義存。曹强劉弱不須論。歸身帝胄艱難際。從此三巴正統尊。關羽關侯正氣塞乾坤。精魄千年烱不昏。驅駕神兵殺狂寇。滿空雲霧繡旗翻。陶侃諸公雪涕覲王時。司馬宗祊一髮危。何事荊州陶督府。責書三至始興師。狄仁傑盈門桃李有經綸。金鐵心肝宛委身。終遣五王扶社稷。僞周天地一唐臣。趙普書藏金櫃質明神。先帝朝端社稷臣。事業何甞資魯論。白頭終作負心人。方孝孺金川血雨晦三光。迎拜軍前有蹇揚。縱恨書生踈廟畧。能將家族死綱常。</text>
<title>馬上望季淵幽居</title>,<text>漠漠沙堤樹。靑烟是爾居。龕梅近殘臘。篝火讀何書。實與時人背。良因野性踈。東湖有雪月。能復枉茅廬。</text>
<title>晩步述懷</title>,<text>棲鴉歸盡倚枯筇。楓樹蘆花極望中。散地自能成小隱。流光無奈作衰翁。野田雪覆蕪菁綠。林屋灰蟠榾柮紅。身外升沉何足歎。心期畧與古人同。</text>
<title>寄贈雲巖吳侍郞景三西厓柳相國親寫水雲亭帖。仍乞丹丘恠石歌。</title>,<text>西厓先生間世姿。天爲東國扶顚危。經術文章聳夷夏。重恢大業垂鴻煕。身處巖廊戀邱壑。小亭曾築三僊麓。簾櫳色射玉笋白。枕席影盪龜潭綠。葛筆寫作扁楣字。古栢鬱嵂蒼虬戱。雲容㶑灧硯心凝。水氣玲瓏紙面漬。二百年來桑海變。寶墨零落虫絲罥。我適得之重琬琰。開篋一日三流眄。曠世分明典刑挹。迴燈颯爽精神見。雲巖學士我故人。文彩風流暎朝紳。偶辭靑瑣非三黜。深卧丹丘已十春。先生故基幾易主。折券不惜千金珍。棟宇江山似往日。此間合置先生筆。十襲齎封附烏檣。祥輝浮動潛蛟窟。始知晉璧還舊府。寧將楚弓論得失。僕亦年來擬乞閒。新誅茅屋滄江灣。性癖常耽米家石。階庭欲設蘇氏山。舊聞仙洞絶垢氛。鍾結雲根狀不羣。或爲嵌窟藏白蝙。散作崗巒逗霱雲。願乞溪傍六六峰。載歸幽栖對朝曛。君不見黃庭眞帖換白鵝。奇事不獨王右軍。</text>
<title>病中賦懷</title>,<text>眼有玄花身要扶。經秋一病卧東湖。兩朝殊遇恩何報。八座崇班跡似逋。洞僻白雲生板屋。林深黃葉覆丹爐。却慚山澤癯寒貌。耆帖今年廁畫圖。</text>
<title>雨夜</title>,<text>林雨欲成雪。梅花寒不禁。山中方獨夜。窓下有孤吟。臥病玄文積。歸田白屋深。幽泉時自響。不用弄瑤琴。</text>
<title>歲色</title>,<text>歲色蕭條後。川原莽宕時。斜陽集烏鳥。薄雪暎茅茨。鄕井生涯澹。京華信使遅。殘年多感激。倚杖一吟詩。</text>
<title>憶龍兮</title>,<text>風葉連山下。遙知黃氏村。書燈三父子。磵雪一柴門。道以窮居進。交應晩境敦。迢迢候巾屐。蘿逕月黃昏。</text>
<title>特陞資憲秩。旋拜大司寇。述感。</title>,<text>龍鍾常愧負明時。平步巖廊本不期。形像濫登靈閣畵。官啣新領白雲司。秖應向國肝腸在。無奈酬恩鬢貌衰。昨日拜陳移病疏。遙瞻宸極淚雙垂。</text>
<title>歲暮</title>,<text>泠泠歲暮古桐琴。水石之間托素襟。老子非關廊廟事。空文猶會聖賢心。山寒白屋來人少。雪積黃精入地深。養得冲虛能引考。仙方何用煉爐金。</text>
<title>端居</title>,<text>端居閉戶送年華。老樹村邊日易斜。冬至峽天常雪意。夜來山屋有梅花。晩求丹訣眞堪笑。獨抱玄文謾自誇。筋力已衰心尙在。浮天皆骨夢中賖。</text>
<title>杖策</title>,<text>杖策看歸鳥。蒼蒼易夕陽。踈林間烟雪。落葉滿陂塘。感物天時晩。營生歲計荒。自知堪木石。不合處巖廊。</text>
<title>陞資後省考妣墓</title>,<text>三年游宦始歸來。跽撫雲床不盡哀。寵秩實因延世慶。癡兒安有稱家才。烟霜故壠衣冠閟。風樹餘生鬢貌催。再拜欲行還掩淚。西林斜日漭徘徊。</text>
<title>地僻</title>,<text>地僻寡梳洗。亂山當紙窓。薄林能受日。微雪不過江。細檢梅花辮。新開濁酒缸。常時人客少。籬落睡靑狵。</text>
<title>山夜</title>,<text>山人淸不寐。臥聽踈踈雪。深屛如有窺。莫是梅梢月。</text>
<title>趁冬至候班。雨中發向京師。</title>,<text>篝燈影下酒三巡。川陸迢迢獨向秦。山雨非關留遠客。梅花欲別似情人。心期荒落爐丹敗。宦跡支離鬢雪新。却喜天時届陽復。起居猶得候楓宸。</text>
<title>夜抵利川。贈地主南戚仲賓。寅老。</title>,<text>寒雨捲行旅。利川來欲曛。店燈遙引馬。官樹忽生雲。地主留賓慣。民謠到境聞。杯盤出造次。少坐已成醺。</text>
<title>肅拜靈壽閣</title>,<text>岧嶤靈閣翠松巓。宸藻開凾璧月懸。神聖傳家南極壽。畵圖生面列卿仙。深知運世回三古。爭頌邦基奠萬年。垂老賤臣叨社末。却疑身廁讌毛筵。</text>
<title>寄萊伯彛仲</title>,<text>浮天雲海是東萊。千里書來客不來。關角吹殘蠻市雪。地雷開盡漢京梅。近聞儉歲宣王化。始識詞人有政才。待到邊氓頌岐麥。翩翩飛舃向西迴。其二巾舃隨雲又洛城。滿襟霜髮市童驚。明時廟畧須三俊。異事山翁作九卿。江峽雪垂歸棹影。禁林春入遠鍾聲。關情獨有萊州伯。何日同尋白社盟。</text>
<title>元朝</title>,<text>爛醉屠蘇酒。新年態更狂。居然迫大耋。不復畏流光。夜盡靑門漏。春生萬屋霜。行當謝簪祓。歸卧子孫傍。</text>
<title>和十六窩會中韻却寄</title>,<text>自淹西郭病。不省上元過。相候應山月。孤懷秪嘯歌。酒深春市煗。轂擊貴遊多。新歲饒懽趣。爭言十六窩。</text>
<title>賀愼同樞 后彭 重牢宴</title>,<text>雙星精是上仙儔。人瑞書中未易求。醮日因緣舊夫婦。生年先後六春秋。綺筵泛瑟和颷鬯。紅線傳盃麗景浮。爭祝南山皆綵服。含飴相視百無憂。</text>
<title>春日。階震澤，歧川，五沙游新寺。</title>,<text>未信西山淺。肩輿去不窮。春分寒暖候。來得兩三翁。淨飯生松下。踈鍾在雪中。坐令機事盡。商畧有參同。其二山中棟宇設應新。游賞無多市井人。遠水虛明常入夜。穹林蒙密盡生春。村醅善養踈狂氣。禪榻深容老大身。從此世間無絆掣。白頭來往不辭頻。其三西山秀色接穹蒼。書簏蕭然老釋傍。熊虎蟠空瞻國葬。樓臺通夜識天香。深知蔬飯全身淨。誰遣衣冠半世忙。擬與諸公同結夏。雲容不動水流長。其四故人山裡面。勝似禁城看。淨榻如歸定。薰爐不怕寒。詩憐同調甚。老覺一遊難。林鳥休猜客。吾曹盡散官。其五半遊隣社半禪關。偸得人生種種閒。微徑縱橫隨碧澗。小車高下入春山。幾多歲月迷藏裏。全付身心大酒間。昨夜新生三峽水。樵船恰載海翁還。其六峰壑三回顧。仙凡一路分。送行憐數衲。寄宿有孤雲。踈雪時時落。幽禽往往聞。遙看城市色。已是在人羣。</text>
<title>和成斯文能遠 晩鎭</title>,<text>閒門少來客。啼鳥似山居。詩草日成積。花心春有餘。旅人京口病。穉弟海州書。坐看峰雲態。悠揚歸夢如。</text>
<title>歧川宅共五沙賦 歧川。士述號。</title>,<text>西園一逕入松微。童子逢迎爲解衣。煖酒十巡梅氣合。高樓三面雪峰圍。窮年肺病緣君起。抵老詩狂似我稀。歸路小車隨意轉。城陰栖鵲不驚飛。其二宦業身名一羽微。年來衰弱不勝衣。詩塲癡欲探龍頷。畫壁狂思打虎圍。風雪招邀新貴少。杯盤眞率上都稀。座中時作歸山夢。雲海茫茫化鶴飛。</text>
<title>枕上賦得</title>,<text>紬衾微煖日輪紅。舒膝深眠有老翁。蹈舞新經宗社慶。昇平眞賴聖人功。九門佳氣浮天上。萬樹春心入雨中。遙想瀼西農候近。歸船欲趁鯉魚風。</text>
<title>能遠夜至。拈韻共賦。</title>,<text>垂老新交半少年。君家同住白門前。乍飛尺牘來無碍。分占繩牀坐更圓。巷曲微明西嶽月。庭虛全斂數松烟。白頭剩被風流使。醉草猶堪海內傳。其二寒食林中雨。迴燈細細聞。踈星猶昨夜。華嶽已同雲。入樹鸛身濕。過江龍氣分。游人歸莫晩。東峽有耕耘。</text>
<title>病中爲長句一篇。寄五沙。兼眎震澤，歧川。</title>,<text>老人伏枕如伏櫪。萬鞭不動餘殘殼。已憐性命懸藥。可耐旬朔委衾襡。忽然起坐擊唾壺。丈夫那能太寂寞。北營飛瀑挾雨驕。驚霆迅雪彌峰壑。東郭樓臺暎百重。桃紅柳綠矜春色。駿馬輕車恣遊賞。一日三周洛陽陌。沙也性靈涵氷壺。澤也鬚眉道氣白。左挹其袂右拍肩。酒肆詞壘爲懽謔。半酣濶展靑天紙。看渠振筆雲烟落。此遊豪宕眞可喜。此事商量莫是錯。譬如幽燕老將皮骨枯。拔劒欲斫伊吾北。但倚胷藏百戰氣。寧知臂退千斤力。放杖大笑還歎咜。松颷颯颯灑衣幘。</text>
<title>客中見杜鵑花。仍憶山居手植紅白兩株。開花爛漫。悵然賦之。</title>,<text>去年歸賞北山花。今年來對東洛花。年年花事無東北。但惜遊人改容華。繞花三匝仍歎息。却憶黃鶴園中植。紅色杜鵑據半畒。白色杜鵑挺十尺。托根三年能老大。開花一月相接續。夜訝蒸霞擁林塢。朝驚積雪圍茅屋。山下閭閻多杜鵑。爭言此花最嬋娟。今歲開時不在家。滿枝爛漫誰相憐。阿陽花癖劇於祖。灌培一一準花譜。阿惠聡明解惜花。看弄花鬚不摘取。莫遣東風吹作霰。翁歸稍待沉疴愈。人生軒冕安足貴。半世衣冠染塵土。會當一日赴花約。花底醉眠花間儛。</text>
<title>家弟聞余病報。馳書問訊。有四種之饋。卛爾賦四百二十字。寄謝。</title>,<text>飛來枝上鵲。冐曙何强䀨。病枕睡初回。聞有松衙札。封緘未及開。衙隷前致說。近得西來報。云有不安節。官家驚廢食。急脚爲候疾。跋踄五日經。道途千里濶。聽訖爲感歎。發書四五閱。情念何周匝。辭語何詳悉。上問祟深淺。下憂藥虛寶。分餉皆珍羞。包裏備四物。西海鱗族美。民魚稱第一。細鹺調醎澹。肥理兼肥潔。紫蠏圓似楪。經秋食稻秫。臍黃爛盈腹。芳膩縈匙滑。山蜂所作蜜。味視家筒別。石氣與花液。融結白勝雪。古松掛絶壁。開花夏四月。胡僧惜不得。滿帒黃金屑。或宜調敗胃。或合補枯血。物物生友愛。種種見殊絶。誇示徧四座。穪美不容舌。老人滯白門。自冬徂春末。休官賓友踈。門舘無來轍。日長卧蒲薦。林鳥但啁哳。此時驚剝椓。一字敵千鎰。怳若昌顔接。能令病抱豁。君齒踰知命。我齡迫大耋。胡爲外物牽。分飛若秦越。京華歷星霜。簪組暎雪髮。墨綬繫歸心。溟花四回折。有時撫平生。能不媿前哲。近陳移疾疏。稽首乞骸骨。行當蒙恩許。浩蕩歸蓬蓽。安得携君手。雲松共攬結。佳哉黃鶴坪。壤肥水淸冽。我屋新葺茅。花木稍成列。隔衖是君家。烟火相點綴。芒屩無昏曉。芸篇有講質。阿九與阿陽。嬉戱不離膝。人生貴適性。宦塗慮有跌。斯言儻可踐。其樂難具述。裁書附歸使。雲海望迢忽。</text>
<title>五沙諸公園亭賞花。是日賜宴於北山洗心臺。命卿宰赴會。盛擧也。病枕無瘳。賦呈五沙。求和。</title>,<text>軒車昨自錦坊迴。更向林亭綺席開。東洛風烟天下勝。西園冠盖鄴中才。涵盃積翠春山出。撲袂飛紅禁苑來。聞說九卿霑賜宴。笙歌擁上洗心臺。其二鷰子交飛林雨斜。淸明送盡滯京華。恩頒幾處黃封酒。病負今年紫閣花。客日支離常着睡。老懷蕭索倍思家。東風吹動蒲㠶影。明發烟濤不見涯。</text>
<title>景善屢枉問疾。賦贈。余與景善。常有癸卯生優劣之謔。故末句及之。</title>,<text>白郭迢迢徑。鳩筇幾度來。情從老年劇。笑逐病懷開。花樹垂黃髮。衣裾藉碧苔。卯生那復較。優劣化翁裁。</text>
<title>題執玉宣齋詩軸</title>,<text>家傳絶藝寢郞詩。滿幅驪珠箇箇奇。風雪寧陵三夜會。世間惟有海翁知。</text>
<title>臨歸賦呈樊閣</title>,<text>不爲樊翁不入城。閽人能識小車聲。每寬禮數憐同老。盡出文章許細評。林晷似因留客緩。欄花故作照心明。孱骸未合紆朱祓。準擬扁舟載病行。</text>
<title>與能遠共賦</title>,<text>京華久旅食。物候又東風。倦跡梅花後。歸心藥裏中。雪消山氣變。春入鳥聲同。坐待樵船信。東江綠滿空。</text>
<title>四月元日</title>,<text>春歸夏又至。佳節遞相尋。人共淸和候。天專長養心。閭閻薰麥氣。枕席布桐陰。老子難消晷。方知睡味深。</text>
<title>和贈源心</title>,<text>詞塲無爾敵。少日見䧺飛。濩落餘玄草。逢迎尙白衣。中原茅屋小。一路野花稀。有事升沉外。衰年愼所歸。</text>
<title>夏日卽事</title>,<text>五月雲雷欲滿湖。茅堂一半暎菰蒲。山深積翠常開闔。樹密殘紅乍有無。謝事歸休那害病。出門稀少不須扶。傍人錯道公卿宅。爭席喧呼盡釣徒。</text>
<title>家後小園觀射</title>,<text>病起猶游事。東園白日長。雲輕隨羽箭。草軟覆匏觴。勝集偏娛老。微醺强作狂。斜陽人影散。深樹映衣裳。</text>
<title>輓李同樞 萬庥</title>,<text>宴坐漁磯雪髮翁。緋衣物色綠簑同。傳承世範常倫內。成立家兒義訓中。杯酒養和膺百福。湖山寄興傲三公。遙知善士藏神日。攀送靈輀數郡空。其二樵舶藍輿每往還。嘉陵江色接荊關。先銘無愧幽明際。友道曾論伯仲間。老境尋常輕少別。前年邂逅似童顔。可憐三世纏綿誼。斷送薔薇萬疊山。</text>
<title>和龍兮</title>,<text>輕衣新換小童扶。滿眼年芳興不孤。菜圃數畦紅蛺蝶。雲溪一徑綠菖蒲。休官巷曲無丹轂。留客林中有玉壺。大耋從來宜叩缶。餘生那不作歡娛。</text>
<title>夜坐漫詠</title>,<text>踈星寂歷繞茅堂。永夜匏籬積水光。草樹月高收暑濕。林塘露滴近秋凉。沉疴久隔朝廷議。浪跡全成山澤狂。莫怪彩虹橫北渚。圖書常滿米家航。</text>
<title>新秋雨霽</title>,<text>高齋暑候薄。踈雨洗林莽。煩襟延爽氣。起色生几杖。出門以遠望。西江動漭泱。淸輝蕩𩿨鳥。積陰消魍魎。已全木石性。彌增山海想。身閒契竗道。境曠愜奇賞。沉疴倘祛體。浩蕩有長往。</text>
<title>次劒南集中韻</title>,<text>鳳凰雙闕夢中迷。半歲蕭條草澤棲。歎息同朝人盡老。歸來一枕道非低。秋雲輕薄難成雨。野鶴飢鳴不喙泥。近日了無身外事。閒垂白髮看蔬畦。</text>
<title>夜坐偕龍兮共賦</title>,<text>寂歷山中夜。流螢時度門。小齋分鳥宿。淸月破林昏。傡坐秋凉進。全身道氣存。深知無事物。吾輩亦云尊。</text>
<title>次劒南韻。贈季淵。</title>,<text>巾服翛然氣味眞。入門知是意中人。川原莽宕能迴策。藥石支離爲採薪。道在還忘年輩少。情深不厭野夫貧。秋來鶴麓饒叢桂。安得携渠晩結鄰。其二烏巾脫却醉扶頭。簾外西山暑氣收。茅屋能留高世士。竹竿兼管一江秋。庭深白鳥頻窺几。港靜靑蒲恰覆舟。從此事來渾不動。老身何似耐鞭牛。其三久遣蓬門掩。多須竹杖扶。蒲團留淨侶。草食似寒儒。石老全縈蘚。庭凉始落梧。心源無物累。持以譬氷壺。其四頗喜一身在。漸知羣物輕。山深饒異勢。蟬老轉淸聲。晩局難容着。全家擬學耕。西風吹白髮。扶杖立秋晴。</text>
<title>病中廢詩。戱爲長句。眎龍兮。</title>,<text>海左先生竊自疑。春來三月無新詩。花嬌鳥哢不作愁。繡壯茅塞成頑癡。先生性命詩傡生。向來無地藏詩名。元陵晩歲文化煽。賤臣廁跡瀛洲選。一日催宣紫衣召。千官拱立明光殿。半醉宮樽揮彩筆。風雷白晝豗紫硯。斯須拜獻百韻詞。至尊含笑廻天眄。往年待罪圜土中。玄冬慘憺吹北風。獄吏相對畏如虎。世人欲殺彎其弓。此時抱膝作雪詩。逸氣噓作彌天虹。自倚文瀾萬頃涵。隨地滚滚來無窮。何物二竪蟠膏肓。攝我神魄淪無央。毫端忽斂五色花。胷裡全韜七星芒。窮搜一句如摶沙。但覺颯颯鳴枯腸。先生憂懣不能食。夢羾天門愬愊臆。帝謂先生汝太愚。廢詩安知非汝福。汝齡八耋誇身强。妄用七鑿爲詩役。日與化工爭雕鎪。耗盡神血成空殼。人生百壽苦無多。胡爲戕賊不自惜。百回扣額謝帝命。自今毋作閒吟詠。聖刪周詩止三百。風敎洋溢斯爲盛。先生賦詩一萬篇。蟬噪蚓呻非情性。願乞天靈屛二竪。更闢壇壘行詩令。一月一篇未爲少。篇篇不失六義正。</text>
<title>金員外佐賢見枉。偕龍兮賦。</title>,<text>端坐黃牛背。遙看眼不生。才應推國士。貧豈要時名。傡榻林花近。傳盃野水橫。論交無老少。一氣本相傾。其二枯梧移據藥欄深。頗怪還山病轉侵。蟬響支離當夕景。匏花寂歷易秋陰。客來非是烟霞侶。吾道胡爲桂樹林。一笑無言供麥飯。燈前拍拍有歸禽。其三蘂南山水滿襟淸。眉宇何曾見不平。草樹全收三伏氣。篝燈共臥一江聲。胷藏墳典看經濟。身退丘園愧老成。聞道聖朝徵俊彥。未應漁釣久逃名。其四乍起蒲團睡。新凉樹欲踈。貧猶留好客。老不廢殘書。江鳥遠逾凈。草花秋有餘。知恩非在祿。勉爾立身初。其五山家來已慣。渡水入踈籬。留贈白雲什。騎歸黃犢時。神淸不受俗。學積便忘飢。同調何嫌少。心期海老知。其六車馬西京遠。江山一枕高。奇書供世計。晩局付兒曹。先雪梅藏閤。分泉酒滴槽。近來看物細。天地入絲毛。其七情人自北渚。高士又南村。歎息當衰世。依歸在聖門。樹深蟬墮殼。沙凈鶴留痕。無恠貧羞薄。心期古瓦樽。其八爲巾倒着倚西窓。林月高懸不用釭。酒後豪吟詩敵萬。斗南殊價士無雙。蕭森洞氣秋生樹。淅瀝蘆花夜動江。誰識金鑾舊詞客。華山一面筆能扛。其九吾園臨眺逈。勢盡鶴城西。野水來無動。秋鴻去不低。衰年忘事物。古道在林棲。非有諸君至。誰爲數日携。其十野夫無乃重。能得玉人來。山影靑牛立。松陰白板開。端居方進學。當世誰憐才。草食猶堪具。莫敎歸思催。</text>
<title>晩望偶成</title>,<text>孤筇支額立柴門。歸翼荒荒洞日昏。未信秋凉蘓病氣。却慚年老負君恩。天霜暗結茅茨屋。山澗遙通薜荔園。著述雖多無補世。五千言是半空言。</text>
<title>秋曉</title>,<text>篝燈耿猶在。林外曙光新。山雨欲催菊。草虫偏近人。差池當世事。歷落暮年身。聞道無衰健。詩書自可親。</text>
<title>戱寄龍兮</title>,<text>飄花淅瀝雨聲中。孤燭山齋有老翁。東巷自無西巷酒。此宵那得故人同。</text>
<title>同季淵賦</title>,<text>人如淸月渡江來。峽樹扶踈積翠開。坐密未妨分小榻。家貧猶得具深杯。近聞國有賢良試。先數君爲卓犖才。事業盛年宜努力。莫敎窮巷鬢絲催。</text>
<title>夜坐</title>,<text>河漢樹間明。歸鴻時遠聲。罷官仍老病。觀物已秋成。連夜菊花發。新霜山月淸。端居還寂寞。默坐念平生。</text>
<title>山居秋懷</title>,<text>山裏孤村生事微。薜蘿踈影掩柴扉。犬疑風葉通宵吠。鵲警林霜向月飛。久病漸知醫技淺。今年差喜宦游稀。淸詞濁酒眞天餉。縱値秋荒不說饑。</text>
<title>重陽前一日謾賦</title>,<text>凉颷慽慽動衣襟。茅棟西南盡荻林。千歲在前文字重。一官如夢海山深。秋貧準備黃精飯。老趣全輸綠綺琴。滿揷寒花作重九。未須扶病强登臨。</text>
<title>佐贒船寄澹紅菊數叢。副以七律三篇次謝。</title>,<text>空林秋夜政離羣。忽對寒花似見君。可但幽貞專晩節。實因培植挹奇芬。孤根斲出東籬雨。淨萼涵來一艇雲。若使仙郞同菊至。玄山一面許中分。其二莫是風流勝此君。端正過後尙餘醺。霜華欲避都房氣。霞暈常籠滿圃芬。爭說濃香桃太俗。絶憐輕染茜初分。賴渠添得山居價。姚魏叢中頓不羣。其三端居歲計未全貧。贏得秋花坐卧鄰。恰到開時供老子。向來分贈荷情人。奇香林塢浮初滿。傲態風霜受不嚬。誰識今年蟾上屋。優曇一現有前因。</text>
<title>季淵至。次其韻贈。</title>,<text>良荷朋知厚。常忘跋涉勞。飛鴻隨僕馬。落葉滿亭臯。意氣三韓窄。湖山一士高。相看無雜語。黃菊暎村醪。</text>
<title>龍兮入峽觀穫稻。戱贈。</title>,<text>山稼當秋熟。芒鞋入峽長。坐來零葉赤。刈得滿畦黃。猶作全家喜。休言舊業凉。自今南澗屋。爨火樹頭光。其二實藉人功半。宜均地利分。載時纔數犢。獲處已斜曛。倚樹寒妻候。穿雲獨犬聞。山廚催小釀。剩作菊前醺。</text>
<title>金參判 蓍耈 夢休輓</title>,<text>鷄嶽烟霞老侍臣。薰爐深屋養精神。五州文薄凌雲手。八耋金緋散櫟身。晩計圖書傳有子。衰顔杯酒借回春。試看三度中原葬。完福終推第一人。其二蹇步聯班佩響。上林花煖笑相看。政憐散地歸身並。誰謂殘年會面難。衣履秋藏楓峽遠。園亭晝掩雪峰寒。哀辭老淚緘封去。泗水茫茫不見端。</text>
<title>贈片傔 小叙</title>,<text>片壺氷者。余之傔人也。初名順。有士人。命其名曰壺氷。盖取唐人詩一片氷心在玉壺之義而謂壺氷。秉心如壺氷也。壺氷自年十五六。事余有至誠。余客京師。墮馬傷左脚。委身床褥類殭屍。而獨壺氷在傍。進藥及食惟壺氷。憑而坐卧惟壺氷。滌嘔䄄。承溷器惟壺氷。甫試步。自堂而階。自階而庭。非余之步。惟壺氷之爲步。左步則壺氷爲右步。右步則壺氷爲左步。余以壺氷爲身。而壺氷以身任余。如是者歷歲餘。而視壺氷誠。憧憧猶一日也。夫壺氷之父母。使壺氷。棄其市井之業而事余。其意欲因余而發跡也。雖壺氷亦然。而余則得壺氷之死力。而壺氷無得於余也。壺氷家甚窶。今年二十六而不克娶。其父又鰥。而衣食不自給。余之負壺氷多矣。時諭使去。則其心如鐵石。設歐之。不肯去也。壺氷淸介有操。於財利尤明白。凡余客中日用之需。悉委之。壺氷雖錙銖之微。必牘記以眎余。所舘主人。亦以余之視壺氷者視之。使掌管鑰。出入其室藏諸物。而靡不當主人意。於是主人益奇之。甞隨余至松都任所。松都盛繁華。多耳目之娛。衙子弟時出遊。欲挈壺氷往。則不肻曰。傔人不宜出府門與外人接而招謗也。幕屬有聲伎飮食。招壺氷則不肻往。日閉房塊坐。非省候余則不出。於是幕屬及府中諸吏胥。皆奇之。余之愛壺氷。非徒事余之誠。而以其性行多如此也。壺氷粗讀書知文字。欲得余一詩爲寶藏。余錄其事余顚末。係詩之以贈。相伴病中住。忠勤如爾難。多年扶護慣。旅舍起居安。行許閭閻秀。心憐玉雪寒。酬勞愧無力。饑凍路人看。</text>
<title>喜壺傔委來省病</title>,<text>原州三百里。辛苦爾能來。景短當秋盡。情忙計日催。病從山屋掩。笑逐菊花開。擬藉扶持力。莫敎容易回。</text>
<title>病懷</title>,<text>藥裹沉淹已十旬。小窓秋雨作虫呻。向來文賦全欺世。抵老情懷半哭人。林塢有霜叢菊病。石田無歲數家貧。山空水落成趺坐。何事相干土木身。</text>
<title>潭陽法雲山顗上人。携其祖師遺集。來屬爲序。仍賦呈一律。次贈。</title>,<text>斗南聲價擅緇流。甁鉢栖山五十秋。幾日隨緣辭淨界。近時移疾卧滄洲。携詩嶺月應盈袖。揮塵松颷欲滿樓。安得從師方外去。靑藜拄到法雲頭。</text>
<title>一盆四種菊盛開</title>,<text>四種同盆樹。開花雲錦光。芬華異秋事。點檢各天香。暗澗寒通塢。空林夜有霜。榮枯從物化。判不惱剛腸。</text>
<title>山澤</title>,<text>山澤荒荒少四隣。蠧書叢裏有陳人。窮居易迫風霜節。名藥難醫老病身。林薄鳥烏寒計活。燈深梅菊黯精神。年來斷盡榮塗念。猶自扶筇望北宸。</text>
<title>沈戚 啓華 歷訪賦贈</title>,<text>急景三冬半。窮居一面多。詩書進未已。定省近如何。老菊交霜雪。深燈暎薜蘿。申章勉征邁。吾耄語非訛。</text>
<title>野夫</title>,<text>野夫元是傲公侯。六合茫茫無所求。老大有方延鶴壽。詩豪無敵割鴻溝。琴書計活三椽屋。山海中間一釣舟。銅篴數聲秋色晩。荻花楓葉滿西洲。</text>
<title>送若人讀易僧舍</title>,<text>山寒釀初雪。山路多嵤确。問汝欲何往。負笈人東嶽。問汝讀何書。羲文有述作。封畫破鴻荒。彖辭發玄鑰。蓍策所推衍。彌綸兩儀塞。夫子三絶編。何况汝末學。譬如游渤海。涯涘未易測。又如登太華。萬仞截天壁。鉤深在專精。行遠逌擧足。用工非外求。靈臺一太極。最忌旁歧騖。深憂半塗局。棲身淸淨界。禪室絶氛濁。草食生智慧。蒲團定神魄。俯讀而仰思。積久有新得。流序不貸人。昕夕當努力。三冬學有餘。歸來括我目。</text>
<title>端居雜感</title>,<text>白髮滿頭今始歸。漢陰𩿨鳥摠依依。幾回應物有憂患。久信休官無是非。烟雪斂空松獨立。池㙜淸逈月交輝。欲言眞趣還忘語。從此先生杜德機。其二去歲連陳乞退章。聖恩終許臥滄浪。五經歸宿安身法。千日沉酣度世方。移近梅花供枕席。載迴山月有舟航。出門蹇步無南北。一任人穪海老狂。其三烏几蕭然水石間。了無人事到荊關。鳥歸遙認東林寺。水脫全呈數郡山。暫別市朝成散跡。冥棲雲壑有蒼顔。非緣聖主憐衰病。那得身占特地閒。其四桑田微徑抵東西。村落皆依鶴麓棲。同食籬邊一源水。分聽樹杪五更鷄。公門租稅貧猶了。秋社歌謳興不低。白首歸山混氓俗。煕煕鄰叟共提携。其五彌空黃鶴鬱巃嵸。家在雲杉第幾重。課僕筒分東嶺水。故人船寄四仙峰。還山經濟非生手。逐地門閭摠異容。不有桃花春後浪。誰敎漁子一相逢。其六蘆花被換舊靑綾。夢斷瓊樓十二層。林屋燈深應小雪。梅甁水冷欲殘氷。一身已似還巢鶴。三臘仍成入定僧。衣袖有時霑感淚。盈箱恩誥紫泥凝。</text>
<title>書事</title>,<text>九闕紅雲黼座尊。君王盛德體玄元。絲綸痛闢西夷說。日月昭臨百歲寃。地毓休祥呈臘雪。天廻陰沍作春暄。白頭喜遇昇平世。起傍寒梅倒瓦樽。時禁西洋邪書。命復許相積官帙。</text>
<title>賀元僉樞 孝協 壽職</title>,<text>家臨雉嶽桂枝幽。渥赭其顔雪鬢颼。加我八齡非大耋。知君宿世是丹丘。無心競物方觀養。有爵從天不待求。欲棹漁舟一相訪。桃花春水杳然流。</text>
<title>寄題李上舍 海慶 秄隱堂</title>,<text>長鉏白木柄。文弱力能任。養以蘭陔潔。家因菜圃深。區分隨地勢。踈翠接春陰。淸世無論隱。知君做事心。</text>
<title>寄人兒山房</title>,<text>士喜資三益。工看演一經。蔬柈共僧食。蒲薦養心靈。地古松根黑。天寒石骨靑。先墳幸密邇。警咳想如聆。</text>
<title>臘月</title>,<text>臘月空山雪徑斜。蕭條誰識九卿家。卧遊枕上香城畫。起色燈前庾嶺花。自乞形骸忘世事。猶殘詩律答年華。寒燒槲葉飢煨芋。此老生涯亦可誇。</text>
<title>過先考忌日後一日。志哀。</title>,<text>彩服兒今雪鬢皚。眼看人世諱辰迴。庶羞貧薄難成品。一哭衰旄不盡哀。異縣松楸迷雨雪。遺書巾篋黯塵埃。此身畢竟同泉壤。未信慈顔得重陪。</text>
<title>季淵至。龍兮亦會。共賦。</title>,<text>曉几蜘蛛下。分明知爾來。氷江一半合。林嶂數重回。病欲聞跫起。詩堪暎燭裁。黃生亦會事。至自小溪隈。</text>
<title>梅花詞十五解</title>,<text>儂有梅花癖。艱難乞一槎。槎品絶可憐。復開可憐花。右一解梅以槎爲奇。請從槎品說。中含兩三竅。外體靑戍削。右二解無地可着枝。稍稍枝一二。一枝何夭矯。一枝何嫵媚。右三解去年四五枝。今年枝生枝。蟠挐彧人巧。秀拔天機爲。右四解其花復何如。天下此花無。千歲優曇種。自與萬卉殊。右五解脉脉似星含。瓏瓏似星絡。次第滿枝結。知是善蕾色。右六解玉琯吹其氣。綺閤煖其身。請看第一萼。剩得先天春。右七解金縷剪爲藥。綠綺裁爲蔕。團圓白玉辮。一一皆殊麗。右八解五日南枝開。十日北枝坼。回燈一以視。四邊同一白。右九解匼匝凝元化。玲瓏含太素。瓊葩雪較多。巧曆那能數。右十解天公故作弄。曙月以窺暎。屛帷何凌亂。散作百梅影。右十一解天公强解事。與儂作梅伴。梅開敎儂顚。梅謝敎儂懣。右十二解氤氳蘭麝香。與儂作氣息。淸泠氷雪姿。與儂作神魄。右十三解或爲美人來。酒枕殢不去。或爲仙夫來。詩魂相爾汝。右十四解笑儂鐵心肝。純爲梅花累。臘月三十日。强半梅花事。右十五解</text>
<title>壽申孺人六十一詩 小叙</title>,<text>不佞與尹君季淵善。甞聞其伯嫂申孺人之賢甚悉。然是猶其夫弟言也。已而聞尹氏諸宗黨言。則其誦孺人之賢。皆如季淵言。已而又聞凡爲尹氏之姻族諸公言。則皆如其夫黨言。噫。孺人之賢可知也。方孺人之歸尹氏。亡何寡而無子也。尹氏之祀幾不血。而卒之立嗣而良且有孫矣。若廈傾而扶。器欹而正。而尹氏之宗磐石矣。若是者。以有孺人之賢也。季淵與其從子喆文。擧孺人六十一歲晬辰之觴。屬不佞詩以侑之。微季淵言。固將爲壽辭。况其屬之勤乎。詩曰。季冬日十八。梅花吹酒香。孝子跪爲壽。願母四體康。孺人垂素髮。對案泣數行。嗟我未亡人。沉慟轖中腸。讐視我生辰。何忍擧此觴。右一解尹氏諸昆弟。上堂齊致辭。崔崔百歲木。震剝無榦枝。孺人爲雨露。顚蘗遂葳蕤。渠渠萬架屋。歷刦摧不支。孺人作棟樑。風雨無動移。孺人幸自愛。尹宗所扶持。右二解上穹感懿行。吉祥以申祐。螟子白而頎。春天媚綵袖。幼孫更娟妙。色暎樽俎右。有如漑靈根。其發乃三秀。孺人幸無疾。永膺龜鶴壽。右三解窅彼人鳥山。中有金精姑。身與天終始。閱變非一塗。靈襟瑩不滑。乘化以康娛。晨盤玉液餐。夕廚斑鱗餔。朱霞暈其顔。縞雪凝爲膚。孺人幸彊食。其樂仙姑俱。右四解</text>
<title>春辭</title>,<text>支離閱世眼。七十四回春。天地方生事。丘園已退身。新陽添鳥舌。細雨活花神。醉撫嗚嗚缶。休嗤大耋人。其二老人無耻甚。又作祝春辭。飮食從心欲。兒孫滿眼嬉。小車堪趁。淺醉不勝詩。游戱昇平世。端知此事奇。</text>
<title>除夜</title>,<text>今年除夕在鄕園。坐擁老身皆子孫。公道未應饒齒髮。家人猶得具杯尊。空濛春變江南樹。寂歷燈生衖口村。頗喜此翁新歲事。精神堪作五千言。</text>
<title>元日</title>,<text>栢酒寧辭醉。今年喜更深。老人無惱事。家弟有歸音。澹蕩新春態。分明造化心。眼前皆作趣。尤覺惜光陰。其二滿面已黃髮。懸誠惟紫宸。深憐一野老。曾閱兩朝身。賜矢藏堪殉。朝袍染若新。山中元日曉。涕淚欲霑巾。</text>
<title>喜家弟歸</title>,<text>蒼蒼西浦夕。徒御到柴門。移燭看顔髮。連床似夢魂。家園春入樹。山雨夜開樽。骨肉成團會。貧中樂事存。</text>
<title>二月初一日。頒賜中和尺于二品諸臣。盖遵舊例也。仍賜御製詠尺詩五律一首。命賡進。至及於鄕居賤臣。感惶製進。</title>,<text>制因金尺舊。頒自霱雲重。分數生玄籥。陽和入禁鍾。城瞻近五象。衣戀若千容。寶什兼心貺。恩波較濯龍。</text>
<title>賦寄雲巖景三台</title>,<text>聞說丹丘峽。春江綠似苔。三仙應作伴。一臥不知迴。雲鶴神同逸。山桃手摠栽。寄言軒駟客。深處莫頻來。其二秪以詩存訊。詩中又一年。人方雲洞隱。余亦鶴城仙。花樹迷孤島。春山滿去船。娟娟玉筍月。三夜小樽前。</text>
<title>寄贈錦伯公會台</title>,<text>龍岑雲物擁行旃。頗異關門棄繻年。甄氏松楸牙纛外。豐鄕鷄犬板輿前。威名實借卿班重。荒政專須嶽牧賢。爲報乃家山吏部。何如日食錦江鱗。其二行春英蕩向丹陽。玉筍烟霞爛有光。大老亭臺看浩刦。主人顔髮似仙郞。雲中吹徹三巖篴。花裏浮回九曲觴。安得向平婚嫁了。全家同上武陵航。</text>
<title>承旨族姪若鏞。自京師向蘂城歷訪。拈韻共賦。</title>,<text>蘆簾一半鶴西山。不見人來鳥自還。問汝何時辭日下。老夫移疾在田間。逢迎都是烟霞語。憂患依然玉雪顔。數疊淸詞成信宿。峽天星斗滿松關。其二花梢淅瀝雨初晴。門外烏驪忽有聲。乘興渾忘三峽遠。休官全覺一身輕。力窮經訓多新得。名廁耆司愧老成。漸識眼中平地少。須從發朝愼前程。其三連雲江磴轉威遅。黃鳥交鳴楡柳枝。忽枉銀臺新學士。細聽金井去年詩。誼惇宗黨承先訓。官歷淸華値聖時。洛下分張山裏會。端知此事老來奇。其四芳夏春相接。情人月共來。草生平楚遠。烟盡大江開。鬢髮關東老。文章鄴下才。家貧猶慣客。能辦濁醪杯。</text>
<title>歸時。又歷見賦贈。</title>,<text>不成昨日別。歸馬又過門。雲峽穿應遠。園花坐欲昏。雖非方外侶。自有意中言。一宿堪千古。淸詞與綠樽。</text>
<title>溪南觀漁</title>,<text>筋力猶堪恃杖行。洞天雲日媚新晴。斜吹衣帶蒲風細。對泛鳧𩿨沙水明。野簌甘芳宜上餖。穴魚肥美勝南烹。年來遊戱渾閒事。宰相官啣山澤情。</text>
<title>春後。到園中。與龍兮季淵共賦。</title>,<text>衰病歷春夏。家園今始尋。鳥應迎屐怪。花欲沒衣深。孤往已添趣。羣游殊會心。老人眞錯料。移檜待成陰。</text>
<title>園中觀射</title>,<text>巖廊事已付諸公。白首歸藏射圃中。選耦兩行分野草。懸帿一丈颺天風。豪情未覺隨年减。獵較何妨與衆同。頗恠謝家遅暮計。謾將聲妓擅江東。</text>
<title>園游之翌日。又共龍淵賦。</title>,<text>江上中和節。人間八耋翁。歌謳太古近。游戱少年同。拍拍𩿨輕水。靑靑草際空。性情三酌旺。不信暮途窮。其二漸知筋力損。狂劇不甘翁。接續年芳盛。招邀酒態同。古歌神激越。雙眼物虛空。顧謂東川子。名山尙可窮。其三東村籬落帶南溪。白鳥黃鸝一㨾啼。下渚觀漁蒲葉凈。中園留客葛花迷。閒居日課詩添藁。老境風流酒剩携。省却商量眞達士。繽紜世事苦難齊。其四新晴林樾斂輕霞。楚色江光渺未涯。野趣逡廵三日釀。天時芍藥一欄花。都忘禮數何嫌客。善養淸和不出家。漸覺貧居無長物。白雲芳草儘堪誇。其五數子西南得。相從寂寞間。靑鞋不卜日。黃髮已歸山。花鳥貧中足。詩歌事外閒。此時看更好。三宿莫敎還。</text>
<title>泛舟蟾江分韻得船字</title>,<text>萬古西江水。三年一老船。重來似華鶴。宿世是蘓仙。置酒幽花側。聽歌絶壁巓。從今荷天放。抵死卧雲烟。</text>
<title>南崗觀射</title>,<text>選勝南崗百仞高。炎天風籟坐來號。羽觴行酒衣冠儼。臂鞲分曹意氣豪。樹杪千峰開霧雨。席邊雙鷺見波濤。書生身老昇平世。却笑當年講六鞱。</text>
<title>次寄美庸</title>,<text>烏絲一幅寄樵船。病裡開緘意豁然。坐着蒲團芬未散。揮來彩筆氣無前。洞深門衖靑蘿雨。花煖樓臺紫陌烟。昨夜分明看玉貌。夢魂元不礙山川。其二滿眼菰蒲一釣船。酒壺詩卷坐蕭然。湖山似畵靑簑外。魚鳥無心白髮前。下士可言輕爵祿。閒居猶得管風烟。今年始作京城札。爲是阿庸在洛川。</text>
<title>園中又賦</title>,<text>芳辰絶可惜。一日直千金。無數東園會。如狂老子心。樹交衣影亂。草覆酒盃深。聖化參時令。春遊本不禁。</text>
<title>景善寄示病中近作詩十數篇。其一屬余也。步其韻。賦二篇錄寄。</title>,<text>城西小逕憶經過。欲繼前遊奈倦何。別後病因衰老劇。春來詩爲友朋多。東山社飯登新麥。三峽仙舟阻碧波。世味近年俱覺厭。未妨歸和採芝歌。其二蟾臺一半少人過。身事其如結夏何。此道自應朝暮遇。有書安用五千多。園深林氣常爲雨。峽靜江光夜不波。紫閣老翁同我意。相思爲贈北山歌。</text>
<title>次寄彝叙</title>,<text>家聲無忝故蓮翁。衆道靑年藝學通。委巷書齋芳草綠。何人裘馬軟塵紅。自天恩渥終非薄。滿世譏訕本不公。鶴下老夫蒙厚誼。淸詞忽到閉門中。</text>
<title>次寄美庸</title>,<text>匏花架下起徘徊。昨夜秋生江上臺。瓊什忽傳蒼水使。淸輝如接玉人來。名高詞賦霞爲氣。病臥湖山月滿杯。海內諸宗方屬望。踈狂毋若老人哉。其二枕席支離着海翁。烟霞猶管鶴城東。村醅㶑灧三杯綠。林萼氤氳百日紅。招隱詞成看晩計。參同書註有新工。親知不省吾忘我。時寄情緘小舶風。其三萬古烟霞窟。東江書畫船。形骸成棄物。經濟有羣賢。夜入菰蒲裏。秋生星斗邊。無關時候變。自覺性情全。</text>
<title>苦店疾戱賦</title>,<text>峽天三伏火雲蒸。老子偏遭毒瘧乘。膚髮蕭蕭仙乩下。簾櫳漠漠睡魔升。胃衝澹粥嘔盈案。眼忌炎芒卧翳燈。自是胷蟠正氣在。外邪安得久憑陵。</text>
<title>賦新蟬</title>,<text>黃鸝百囀亦支離。又是蟬鳴高樹枝。自逐天機生異響。非關情性有秋悲。斜陽欲盡泠泠在。驟雨無端颯颯移。忽憶上林千萬疊。滿空淸唱退朝時。</text>
<title>重陽日共龍兮賦</title>,<text>慣是丘中隱。寧爲身外謀。鬚眉非壯歲。山澤已深秋。覆屋天霜重。垂衣菊樹幽。恐孤吹帽節。筋力强登樓。</text>
<title>次韻。題龍兮新搆書舍。</title>,<text>貞性寧隨物態新。依林小屋恰藏身。分開亂石爲三徑。延攬遙山作四隣。短褐非無經世術。窮閻猶識讀書人。心期獨許溪南叟。筇屐相從寂寞濱。</text>
<title>申文初輓</title>,<text>留看人世秪雙眸。苦爲存亡淚不收。少我六年申震澤。無期一別丙辰秋。風霜淅瀝開新竁。崇洛蒼茫失舊遊。幽咽朱絃三度絶。知音那向九原求。其二銀臺近侍是詩仙。常染緋袍山澤烟。恨不雙眸窮赤縣。知應一腔有玄天。生涯澹泊圖書屋。游戱尋常酒賦筵。可道斯人隨物盡。巾箱寶唾足千年。其三志業崢嶸未易攀。欲將千歲筆追還。胷襟揮斥華夷際。墻壘橫分伯仲間。夔峽諸篇渾得意。弇園老興不須刪。試看三疊淸平曲。能博君王一解顔。其四邂逅紅顔到鬢華。並時詞苑事堪誇。香城餘興同觀海。紫閣無詩不賦花。何意一書成絶筆。卽看東國少名家。瀟瀟黃鶴山中雨。閉戶悲吟曙燭斜。</text>
<title>季淵約夜會不至。共龍兮賦。</title>,<text>風扉掩復開。林鵲盡飛迴。淸夜惜已半。情人期不來。蒼然山遠近。獨與月徘徊。頗笑貧家婦。虛謀濁酒杯。</text>
<title>季淵至共賦</title>,<text>自從歸隱鶴南山。數子相看每好顔。陶洗秋懷詞曲裏。掃空人事酒杯間。身因休退方知樂。年到衰遅始得閒。土𡌚蘆衾堪卧起。敎君留宿不敎還。其二人壽難爭木石年。且當佳節醉陶然。秋鴻自有菰蒲水。老菊不妨風兩天。道味漸腴忘嗜慾。詩胎全脫近神仙。慇懃說與山中侶。來共松根一枕眠。</text>
<title>劒南有秋來瘦甚而益健。故戱作詩。余則秋來瘦甚而益衰。步其贈戱作。</title>,<text>八耋羸骸杖不支。故衣那復著身宜。殘梅已覺精神損。病鶴無論骨格奇。莫是留侯辟糓後。何如洗馬渡江時。秋來海嶽堪登眺。其奈三旬不出籬。</text>
<title>山齋</title>,<text>山齋燈盡坐如趺。宿火深蟠榾柮爐。落葉漸多知半夜。踈星猶在見西湖。身同木石名何有。老托漁樵道不孤。頗喜峽農今歲稔。渾家贏得免逋租。</text>
<title>三從兄廣川叟。翌曉將入地。夜坐志悲。</title>,<text>廣川居士是吾兄。眞率襟懷不近名。豈意彊康先厚夜。每言依倚了餘生。分明小彴携筇跡。凄斷何山相紼聲。悲甚明年花樹會。爲誰先進座中觥。</text>
<title>族姪若鉉親墳在忠原之荷江。名其小樓曰望荷。盖寓松楸之懷也。次其題望荷樓韻。却寄。</title>,<text>小樓新闢向南楹。樓外江連蘂上城。晨夕未伸攀栢慟。登臨聊寓見羹誠。年深宿莽應添種。淚入窮泉似有聲。魂夢時時隨去檝。荷花洲北亂峰生。</text>
<title>韓僉知景善輓</title>,<text>西原世德有胚胎。喬木靈根手自培。衰境服勞眞孝子。詞人爲政亦通才。蕭寒歲計山東圃。眞卛風流落下盃。看盡平生餘老眼。存亡欲說意先哀。其二經年離別我心勞。峽口淸霜隕碧梧。頗怪報書無一字。近聞遺托在東湖。景善病中寄語。以載柩過蟾湖迎哭。爲託。丹藜響斷城陰冷。白社盟空海老孤。不識茅龍上天約。差池能得幾年無。余贈景善二老歌。有同騎茅龍上天闕之句。其三江峽歸舟落雁時。舟中筵几望堪疑。人生最重同年誼。老境翻成後死悲。南郭門閭秋菊遍。北山窀穸雪雲垂。漢陽親友誰相送。扶櫬蕭蕭弱歲兒。</text>
<title>許生 濱 自京師船載五盆菊贈余。盆各五種色也。喜賦。</title>,<text>五種花交十日開。許君容易手分栽。當軒一一凌霜色。滿艇蕭蕭渡漢來。今夜故應生淨月。主人能自有深杯。衣冠整肅方看汝。不似梅妻醉欲偎。</text>
<title>十月</title>,<text>十月孤村雪意生。漁樵歸盡掩柴荊。星辰全得新寒氣。峽水偏多半夜聲。感慨非關傷暮境。寂寥還似有離情。獨憐老菊茅簷下。能與山人一㨾淸。</text>
<title>嫁女之日。醉甚口呼。</title>,<text>翁年七十四回春。口齒全空兩鬢銀。不勝喜歡看嫁女。自能飮食解留人。峽天雲日垂暉暖。林塢霜花作態新。酩酊寧辭十分醉。婚家况得是朱陳。</text>
<title>贈李學官 廷年</title>,<text>尊翁非我友。快婿乃其孫。悲喜相看劇。婚姻舊誼敦。峽雲深度席。林菊淨扶樽。石室遺文在。揄揚擬一言。</text>
<title>步前韻。贈女婿李學鎭。</title>,<text>吾年知是耄。女婿看如孫。詞脉單傳在。天資弱歲敦。情深井有轄。羞薄瓦爲樽。始達山泉勢。翁能導以言。</text>
<title>夜坐</title>,<text>揆盡寒灰擁布衾。丈夫今作白頭吟。積來一尺窓間葉。飛繞三廵燭下禽。欲試旋鞱悲蒯劒。難成易敗笑爐金。紛紛滿世皆流輩。千載阿誰識此心。</text>
<title>獨夜書懷</title>,<text>寂寂吾猶坐。荒荒夜更闌。踈星明可數。獨犬吠無端。剩有三生債。良難一日懽。靈均度世意。仙籙暎燈看。</text>
<title>三年作纔一卷。卷中詩凡哭七人。感題。</title>,<text>常鮮懽娛多苦悲。少時難耐况身衰。光陰閱眼纔三歲。存歿驚心恰七詩。簾箔蕭騷風葉亂。園林深黑雨絲垂。思量遅速終歸化。且進燈前濁酒巵。</text>
<title>山夜睡起卽事</title>,<text>山齋睡覺半簾昏。病脚微舒紙被溫。冐雨初回沽酒婢。懸燈猶坐讀書孫。工夫老大貧爲樂。計活田園卧是尊。未怪年來朋舊少。先生不出鶴南村。</text>
<title>贈金君子明</title>,<text>夙慕靑田老。珍藏璧月詞。靈支三秀在。文雅一斑知。峽屋燈深照。籬花雨倒垂。耄言非損益。爾叔是賢師。靑田翁。嘗寄余以詩。尙在篋。故首句云。</text>
<title>寄禹錫峽寓</title>,<text>暮境分張日。比隣四十年。松楸依有地。黍粟墾無田。蔽屋蕭蕭雪。孤村澹澹烟。芒鞋能健步。來醉菊花前。</text>
<title>次寄李大年 廷年</title>,<text>絶譜餘山水。情緣及子孫。貌如東郭少。詩得古風敦。乍別梅生閤。幽居月到樽。來書盈一幅。渾是倒囷言。其二鞲帣周旋客位前。憐君年少玉溫然。壺觴又是蟾西夜。顔範渾如駱下仙。三峽啼鴻秋欲盡。上都歸馬雪無邊。離詞纔唱將騶鳳。雲際飛來壁月篇。其三詞宗特地敞門庭。雲漢光分寶唾零。流傡江河名不廢。刪同風雅手曾經。堪悲大史龍門托。無愧中郞馬鬣銘。可道天文終化石。精靈騎去是箕星。李君以其先人艮翁墓銘屬余。故第三聯云。良翁臨終有隕星之異。故末句云。</text>
<title>病枕見月</title>,<text>多謝三更月。朧朧枕畔來。山深乍隱見。樓豁遂裵徊。剩作幽人伴。寧敎宿鳥倩。梅花可憐萼。偏向此宵開。</text>
<title>閤梅病寒。胎疏而綻遅。有述。</title>,<text>臘月行當半。龕梅勒至今。非無托地穩。何奈受寒深。殘薄將開萼。支離欲吐心。胎珠看可數。一一敵千金。</text>
<title>臘月二十一日政。若衡爲繕工監役。志喜。</title>,<text>林間雀噪夕陽時。將作新除到野籬。非有門功承老父。無端天渥及癡兒。催加烏帽姿容別。試着靑袍體制宜。勉爾一心勤職事。班資那敢計崇卑。</text>
<title>除夕前五日。夜坐述懷。</title>,<text>披衣危坐到深更。何處村鷄第一聲。歎息今年餘五日。思量往事似三生。燈前小酒涓涓滴。枕上新梅灼灼明。頗喜兒孫看滿眼。且須嬉戱慰殘齡。</text>
<title>丁巳元日</title>,<text>朝起屠蘓把不辭。七旬加五古穪奇。前身剩竊千年實。元氣全輸萬首詩。久識靈臺無嗜慾。向來朱祓亦羈縻。閒中欲待春分雨。黃鶴山花滿圃移。</text>
<title>共龍兮拈韻賦</title>,<text>迎餞年華意不關。翛然獨望鶴飛還。梅邊殘雪可淸夜。林下故人元好顔。漠漠西江初動郭。蕭蕭北斗半依山。形骸雖老猶豪習。都付餘生酒賦間。</text>
<title>蔡台士述外補驪州。委价相訊。寄近體一首。次其韻奉謝。並附一律。</title>,<text>冐雪官僮叩竹關。淸詩來自水西山。州居半壓魚龍上。道籙參看簿牒間。洞裏藥爐憐已病。雲端仙舃悵難攀。蟾臺甓寺春波接。桂棹何由泝月還。其二名官初不愛楊錢。恩賜驪湖淨可憐。交割雲山神勒寺。載來琴鶴上灘船。同時翠老詩堪敵。昨日淸樓吏有仙。慚愧江州虛枉使。沉疴未赴綠衣筵。</text>
<title>送若衡赴京</title>,<text>倚杖看行色。離愁若不知。貧家重祿仕。一命識恩私。梅柳新年後。川原細雪時。此身辜負恨。替爾報毫絲。</text>
<title>季淵至共賦</title>,<text>寥落仍經歲。君來何不頻。雙鞋穿小雪。一笑及新春。翰墨無前氣。丘園自在人。深知漁釣約。花發㓒湖濱。其二共許談詩細。寧嫌着睡遅。殘梅故不落。初月似相隨。意有南金重。才從下士疑。興來雙屐在。何必證前期。</text>
<title>立春</title>,<text>元日詩纔就。今朝又立春。不愁多歲月。無𧏮八旬人。著述工逾妙。飢寒性更眞。小車隨意轉。次第野花新。</text>
<title>禹錫詩賀家兒筮仕。次寄二律。一賦新居。一述私喜。</title>,<text>去作仙源隱。避喧非避秦。機忘馴鹿性。地僻種桃仁。莫是仇池穴。依然華胥人。有時空外札。鄭重寄情親。其二家兒作朝士。新歲游西秦。豈有需時術。良因累世仁。榮光融衖雪。除紙聳隣人。喜極陶然醉。微官亦親。</text>
<title>看書訖。戱爲雜歌。</title>,<text>我身委席似貼綿。我脚脆軟立復顚。飛騰四方志。奈此。膂力愆。獨有方寸心。神識尙烱然。復有雙瞳子。淸光如月懸。家中長物餘古書。上自三墳下五車。潛究義理悅蒭豢。細檢文字分魯魚。胡爲開闢來。理亂相始終。勳華聖人作民后。至化洋溢彌壤穹。忻然未覺年代遠。直欲置身元凱中。周道陵夷尼父死。奸臣賊子亂綱紀。拔劒斫案仍叫罵。怒髮衝冠熱血紫。感觸非一事。無乃病性靈。束書置座隅。開戶視堦庭。昨夜東風吹滿空。素梅爭綻柳條靑。小醉欲養中和氣。解却金魚換醁𨤍。</text>
<title>元月十五夜。陰不見月。有述。</title>,<text>每年上元十五夜。萬國人人候月出。高低濃澹占穡事。休咎不待雲臺說。黃鶴之山最高頂。老弱提携東向列。是日輕霏自亭午。薄暮頑雲如墨潑。西風格格吹不散。天地淪入太陰窟。素靈離山知幾丈。淸光一道無由徹。天公故應爲劇戱。月魄初非有虧缺。老夫倚杖還自慰。顧謂村氓莫愁絶。不占天象驗人事。豐歉由來在勤佚。圈中有犢且善飼。糓雨行看土脉活。上田膏腴宜稻秔。下田卑濕宜黍秫。秋來滿眼黃雲熟。父老爭詑今宵月。</text>
<title>放翁作六十二翁吟。余次其韻。作七十五翁吟。</title>,<text>七十五年非愧天。靈臺元是一虛船。懸車肻作炊粱夢。健匙全勝絶粒仙。酒後歌詞淸不斷。春來山水綠堪憐。藍輿行止無南北。嬉戱林僧野鶴前。</text>
<title>曉枕呼韻。共士元賦。</title>,<text>詹露聞涓滴。庭林曙色生。踈星應數點。暗水欲春聲。老病身猶在。行休義已明。虛舟元自汎。風浪不須驚。</text>
<title>卽事</title>,<text>野雪無多在。寒威漸覺微。能將七年病。又見一春歸。語鳥初喧砌。飄梅已點衣。朝暄試脚力。負杖出松扉。</text>
<title>共龍兮賦</title>,<text>紅旭初排宿靄昏。忽驚巾舃枉柴門。南村高士如君少。小室幽棲此道存。山靜起居分草薦。水生籬落近花源。逢塲半是農桑話。錯被人疑獨樂園。</text>
<title>疊前韻。寄龍兮。</title>,<text>山日蒼蒼欲向昏。待君猶自不關門。情深華券中峰割。去後荀香半席存。淸操襟懷涵玉雪。古音風雅泝淵源。經綸本在躬耕士。莫厭春農事兎園。</text>
<title>可歎</title>,<text>可歎老人事。商量歲不同。虛傳胎化訣。漸作尸居翁。動息深房內。光陰淡粥中。詞塲與酒所。意氣昔何䧺。</text>
<title>曉枕</title>,<text>床書堆疊燭成灰。庭樹烟霜曙色開。幽夢泉聲同斷續。淸詩梅氣與句迴。今年幸不丹爐敗。初服應須碧荔裁。稍覺瀼西農事近。小車隨意看耕來。</text>
<title>龍兮來宿共賦</title>,<text>黃冠物色入山初。身事還同木石居。道氣深調蘸甲酒。巵言新著繕生書。茅簷近午禽聲怪。巖圃多寒藥種踈。漸覺此心無嗜慾。三時一飯不求餘。其二雨氣前溪黑。君能薄暮尋。貧居蔬食澹。並坐草堂深。海內雙靑眼。燈前一片心。若論傾國價。一士重南金。其三自君新屋就。遅我小車尋。人事老年曠。洞門春水深。坐敎頻枉趾。交許舊知心。不惜相傳授。仙方有燒金。其四野服經冬改。林芳逐日新。謳歌答聖代。丘壑有耆臣。喧煦舒禽舌。輕霏濕樹身。襟懷得酒氣。拍拍遂同春。</text>
<title>寄士述</title>,<text>舟行春水迅。明府見非難。華牘空傳信。衰軀奈怕寒。陵花憐自發。樓月共誰看。每憶城西寺。淸樽卜夜懽。其二白社君爲伴。黃驪我是民。境分丘墓寄。春共政聲新。藥物三年病。州居一水隣。娟娟梅閣月。每夜照精神。</text>
<title>卽事</title>,<text>開睫曙曦紅。園林鳥語中。優閒知聖渥。推敓見天功。野徑潺潺水。花簷細細風。殘年委物化。不復念窮通。</text>
<title>宴坐</title>,<text>宴坐圖書整不斜。山居時物轉堪誇。氤氳簾角知花氣。浮動林稍見日華。碧澗交流南北巷。黃牛相喚兩三家。豐年隣俗頗淳古。客至春醪滿意賖。其二點檢家居事。年來老更癡。春遊偏喜客。日課不勝詩。好酒東西貰。名花遠近移。縱然爲俗笑。元是與天嬉。</text>
<title>讀樂翁鄭士述遺稿</title>,<text>死別三十載。幽明兩相忘。不隨毛骨化。璀璨見詞章。踈襟與秀色。泠然若在傍。憶初識君時。意氣頗飛揚。手探風雅源。眼窄曹劉墻。君爲九臯鶴。淸唳戛空蒼。我如霜秋隼。整翮凌八荒。天公一何偏。賦命有短長。葬君玉樹恣。黃壤遂淪亡。樗櫟爲我壽。風霜兀不僵。著述空滿世。得失誰共商。君詩如古劒。時作靑虹光。誰能發巾篋。流布傳四方。三復人日作。悲淚霑衣裳。</text>
<title>夜坐。與士元分韻。得花字。</title>,<text>邂逅惟歸鳥。開門松逕斜。川觀宜皎月。山氣欲新花。老得春來趣。人疑隱者家。生涯閒是樂。天餉亦云奢。</text>
<title>我詩至第八冊。仲春十一日也。戱題。</title>,<text>我室常如罄。詩材獨不貧。三生專習氣。萬境會精神。郢曲非須和。韓言是去陳。微醺拈彩筆。花鳥又今春。</text>
<title>春日雜詠</title>,<text>鳥音日以繁。草苗日以肥。病體乘春起。休言藥力微。其二四五名花種。先雪茇中貯。非蒙發生力。那得靑如許。其三春半尙峭寒。頗爲山農閔。開土驗麥根。優入一二寸。其四家貧無宿釀。猶可貰鄰家。招呼隔溪友。共賞新開花。其五阿衡在漢京。二月一寄札。爾歸不須催。應趁庭花發。其六聞說入山事。崖徑劣容犢。一去如孤雲。人間草已綠。</text>
<title>恭聞車駕幸隋城。展拜園寢。經二宿還宮。謹述瞻望之懷。</title>,<text>每歲隋城寢。君王薦祼歸。徐驅翠鳳輦。餘淚衮龍衣。大野凝淸蹕。春雲擁畵旂。靑繩百里路。侍從有光輝。</text>
<title>詠籬南巢鵲</title>,<text>籬南老柳數枝春。雙鵲飛來結構新。元是性靈知吉氣。自能棲集近仁人。生成衆鷇常無患。飮喙中庭似欲馴。忽聽査査簷角語。阿衡書札到淸晨。</text>
<title>許生 槼 輓</title>,<text>窅彼靑龍山。許氏葬幾許。二十七而死。寃毒少似汝。右一解故家中衰甚。一士亦云多。如花不成實。其如故家何。右二解玄草滿其篋。無子可以傳。一一收將去。同汝葬黃泉。右三解欲爲汝爺哀。甚於哀汝死。其辭不忍多。纔爲四解止。右四解</text>
<title>贈禹錫</title>,<text>剝啄驚幽夢。逢迎認故人。烟霞一路色。顔髮內山春。靜養全離俗。淸詩頓有神。中峰如可割。依舊卜芳隣。</text>
<title>黃友士淸新喪內子。意甚傷悼。此余履而知者。故賦贈。</title>,<text>中年喪內子。最是毒人腸。飮食伸眉少。房帷顧影凉。憐君垂老日。續我悼亡章。隣社春醪熟。金罍勿永傷。</text>
<title>宴坐</title>,<text>客去巖阿靜。春來桂樹深。恒飢成道骨。宴坐得禪心。石竈丹砂鼎。風床綠綺琴。忘機亦已久。飛下遠山禽。</text>
<title>贈龍兮</title>,<text>芝山自有田。蓀山自有屋。捨之來鶴南。老夫在其北。林徑似連衖。磵水不沒屐。淸晨枉柴門。晤語至曛黑。君才富如海。萬卷在其腹。貧不庇妻兒。甕盎無餘粟。天和藹閨壼。內行何純篤。老夫學日耗。無術以滋益。相照在靈犀。相憐如寶玉。每見輒笑容。乍別勞心曲。望烟驗朝炊。看燈知夜讀。此義良獨稀。其樂寧有極。東風吹洞天。草生花已馥。比隣貰綠蟻。小車駕黃犢。分日作春游。非君誰相速。</text>
<title>春日漫興</title>,<text>新試輕衣少女風。洞天雲物漸和融。深村氣色豐年後。芳樹精神細雨中。幸値邦家多暇日。剩敎丘壑着衰翁。詩囊酒榼遊何處。蟾水西涯鶴麓東。</text>
<title>述老</title>,<text>全斷黃粱夢。飜成散櫟身。詞章知有鬼。飮食恃爲人。半枕盈虧月。前林次第春。新鶯多意緖。啼在隔花隣。</text>
<title>晩眺卽事</title>,<text>看盡歸帆不掩門。春雲全濕瀼西村。江光細雨元相映。花氣斜陽與作昏。老境偏憐新物候。幽棲自有小林園。數聲啼鳥無人到。盤坐靑苔倒瓦樽。</text>
<title>春睡</title>,<text>老子饒春睡。不知山夜分。全低照衣月。猶濕宿花雲。獨鳥蕭蕭警。幽泉决决聞。有時光怪發。應是篋中文。</text>
<title>二三少年。爲泛舟看花之約。聽之。興發口呼。</title>,<text>南湖烟浪綠漣漪。湖上風光澹蕩時。恰受壺觴三板舶。全輸花鳥百篇詩。今年老子偏多興。數客春遊亦有期。不怕輕寒侵病骨。新裁白袷煖生肌。</text>
<title>雜興。次唐人韻。</title>,<text>東韓草昧幾英雄。鳥過雲飛往事空。家世幸生君子國。文章頗述庶人風。春村桑落湛樽綠。小市桃花撲袂紅。擊壤歌成山日永。白頭頹卧柳陰中。</text>
<title>共龍兮拈韻賦</title>,<text>端居漸與懶相宜。人境常踈老境隨。病後棋盤從子散。春來詩課有孫知。黃回林鳥全身色。靑出庭梅四面枝。欹枕未妨看物態。迷藏一局付羣兒。</text>
<title>賦糶</title>,<text>紅腐西倉粟。饑愁數日寬。但知分數剩。誰念償時難。急杵通宵競。孤烟帶雪寒。庭禽喙餘粒。及物見仁端。</text>
<title>贈別金君子明</title>,<text>見爾紅顔日。蒼然鬢欲衰。悲凉先輩盡。溫雅故家知。夜雨生芳草。春波滿義池。老人還可笑。臨別問前期。</text>
<title>寄金上舍 珩吉 孟剛</title>,<text>皆骨歸來滿腹詩。貫穿仙窟一筇枝。筆臨巨澤分龍彩。家隱靑田傡鶴飢。奇士寧堪白衣老。芳名已被紫宸知。莫嗟先藁無人賞。自是門闌有子期。</text>
<title>李戚 廷喆 輓</title>,<text>淸羸其骨性情眞。蓬蓽蕭蕭六十春。廢却耳官寧有累。曬來腹笥本非貧。看如昨日燈前貌。去作何山松下塵。食報分明身後在。持家二子是傳薪。</text>
<title>洪上舍 秉哲 少瀛翁輓</title>,<text>黃牛背上氣如虹。直到西湖夜雪中。燈下細評皆骨什。人間始識少瀛翁。坐分梅樹衣冠古。杯出山廚笑語融。奇事可能圓似月。鴻泥無跡水烟空。其二洪厓明是爾前身。謫恨支離七十春。隨地江山消傑氣。有時糠粃作詩人。庭抽孫竹纔傳種。家托先楸不計貧。相伴竗君歸碧落。蟾陽花鳥一番新。其三莫是詩家氣數衰。送君仙去澤翁隨。山河滿目黃壚在。風雨傷心白髮垂。酒綠花明渾似昨。人間天上漭難期。靈犀腔子通幽顯。何用招魂學楚辭。</text>
<title>送族弟景行 載運，晉吾 載進 游四郡。</title>,<text>知君兄弟兩令威。雪翮靑冥恣意飛。四郡眞爲上游勝。主人奇似雲翁稀。棲蝙古窟深千尺。潄玉春流碧一圍。老眼端能識紫氣。分明旬五作仙歸。</text>
<title>送堯叟四郡之行</title>,<text>吾弟鶻同健。出門風在衣。蠲空十口累。躡盡四州歸。玉笋迎如慣。崖桃開不稀。老人看屋卧。奚異醢鷄微。</text>
<title>春盡後感賦</title>,<text>朝起庭花萬片飛。一番風雨看春歸。病深未害踈杯酒。寒峭猶嫌試袷衣。蠻紙点朱詩草濕。海山生綠畵屛圍。形骸雖老淸狂在。不恨人間賞識稀。</text>
<title>送若衡上京</title>,<text>名姓猶朝籍。難容去住輕。頗寬在告限。差慰戀親情。㠶影連空遠。江光暎雨明。公私非二致。勉盡報君誠。</text>
<title>小醉呼書</title>,<text>桐花影裏醉陶然。長夏房櫳日似年。漫興詩篇三昧境。幽居山澤九分仙。衣輕白袷便羸體。榻靜烏圓伴晝眠。多謝華南黃進士。頻回筇屐作留連。</text>
<title>偕長少數十人。泛蟾湖。</title>,<text>二載今重到。西巖宛宛迎。水花垂淅瀝。沙鳥立分明。暮境三翁健。中流四座淸。謳歌答欸乃。歸棹綠蒲平。其二徐軋蘭橈下遠溪。垂楊西北白𩿨啼。千重峰壑看逾變。一道菰蒲去不迷。醉睡欲醒風拂纜。村容如泛水平堤。回思紫陌奔忙容。車轂全霑十日泥。</text>
<title>觀射</title>,<text>霜雪渾頭氣尙䧺。歸田不恨暮途窮。金章解送黃壚上。布褐潛藏矍圃中。畵鵠玲瓏江動野。流星明滅草連空。肯從年少供遊戱。吾黨猶徵大射風。</text>
<title>原心舟訪共賦</title>,<text>披衣頹卧故人傍。相見何煩禮數忙。野屋無門江氣白。山春入夏草花香。身離京輦常懸轂。道在琴書不下床。安得載君三板舶。溯回灘北與蟾陽。其二春水不知遠。故人來趁期。鶯花淹病後。風雨下船時。債已名山了。窮猶後進師。逢塲忘白髮。造次數篇詩。</text>
<title>步至光弟新搆小堂。仍醉臥。</title>,<text>偶逐飛花到野堂。麥田西畔柳陰長。老人筋力行須杖。賢弟逢迎臥有床。村釀過墻杯勺淨。澗蔬登案齒牙香。醉來秖合蒙騰睡。肻作歌詞露怪狂。</text>
<title>夏日小集。拈韻共賦。</title>,<text>雙眼難窮事。千鞭不動身。床書堪送老。盃酒恰藏春。小隱溪山淨。冥觀物候新。能來花外屐。詎是俗間人。其二蓬巷常稀長者車。三時趺坐老禪如。主恩十襲金泥誥。身計千秋石室書。閉戶江山淸疾後。通林風雨晩花餘。若非鄭重東川子。誰復筇鞋問索居。其三林花損一半。林雨何霏微。老子踈詩課。多時杜德機。道書新悟在。京國舊遊非。草食從來慣。寧因義勝肥。其四自能安老病。元不戀芬華。小雨留佳客。空山有數家。庭深頻下鳥。林密轉添花。幽事眞堪悅。餘生未易涯。其五歸山事事慰殘年。五柳柴門書畫船。深港蒲鳴端午雨。踈籬江動蔚藍天。老猶多致評詩客。貧不全空買酒錢。自是人生難皓髮。缶歌唱罷據梧眠。其六身已三年病。詩非一世雄。湖山差有分。家國竟何功。氣息幽花下。神遊大酒中。茫茫千歲後。誰識鶴西翁。</text>
<title>次韻。寄髯翁原心。</title>,<text>薔薇山下洪厓子。饑卧何會羡達官。溟嶽文章爭莽宕。性情神骨特高寒。若論抱負如今少。無奈遭逢自古難。飄盡榴花稀信札。崇朝倚遍竹西欄。其二每到文成許爾評。峩洋三疊識生平。幽棲分占烟霞界。健筆全輸嶽瀆英。樹出嘉陵雙鳥下。天開琴峽一舟橫。暮年身與名俱晦。休遣狂詞滿洛城。其三未了公私莫是癡。窮愁差不到雙眉。行裝疏傅還山後。神貌留侯辟糓時。春水桃源應晩計。白雲苓隰謾相思。試看寡鶴凌霄去。飮啄寧隨野飢。</text>
<title>次寄沈正言聖通 達漢</title>,<text>魚麟白西屋。吾識一休文。熱血應疏草。踈襟秪典墳。城分雙闕樹。簷宿下江雲。細檢經春札。氤氳袖有芬。</text>
<title>共金正言佐賢賦</title>,<text>廊廟方生議。邱園已老身。空文期異代。孤笑向時人。物候榴花晩。生涯麥食新。看君猶志氣。判不久沈淪。</text>
<title>寄龍兮</title>,<text>非無分日會。暫別似經旬。雨憶芸書濕。烟看麥食貧。天和兄及弟。山趣夏交春。深爲阿陽喜。知君善作人。</text>
<title>苦雨。寄龍兮。</title>,<text>山雨翻成十日霖。踈籬一半遞晴陰。濕飛玄鷰時黏地。蒸産靑蛇夜出林。積浸敗田秋稼損。沉疴閉戶老人深。遙思弊屋溪南友。愁坐泠泠桑扈琴。</text>
<title>次寄柳林川 詢</title>,<text>纔佩西符便解歸。明時落拓似君稀。渾家箱槖金錢少。舊巷園亭草樹菲。宦跡晩依神社署。詩愁常掩藥峰扉。近聞銓部掄材諝莫。伴山翁製薜衣。原詩。有從之句。故及君吾欲解朝衣之。</text>
<title>寄北伯公會</title>,<text>牙纛葳蕤黑水流。君王命汝北諸侯。關防直據華夷界。溟嶽中開二十州。倚瑟豪詞飜勑勒。登樓佳氣擁枌楡。旬宣元重興龍地。莫向邊城詑壯遊。其二中朝八座外藩臣。鐵嶺雲霞暎鳳綸。約束盡遵今相國。起居常健大尊人。轅門畵角秋掀塞。燕寢紅粧夜繞身。時倚樂民樓上月。南鴻歸處望楓宸。其三年來世事意全闌。頗悔虛名博好官。廊廟故人皆素髮。江湖歸客已黃冠。林中門巷書燈小。雨裏菰蒲釣艇寒。衰懶久無京國札。一封初寄塞雲端。</text>
<title>和寄士述</title>,<text>白鳥飛迴碧水長。原驪風物似同鄕。樓深龍窟千年黑。江近蟬聲六月凉。小市買蔬官澹泊。靈方試藥鬢靑蒼。黃冠墨綬俱天放。終歲何曾一事忙。</text>
<title>雲鳥齋歌。寄贈雲鳥齋主人金永國。</title>,<text>敬亭之山高揷天。孤雲倦鳥在其巓。却接罹看不厭。千秋獨有靑蓮仙。帝遣雷公驅此山。芙蓉九朶落東關。其氣英英鍾爲物。悠揚雲鳥生林巒。胡然上帝爲此劇。霞南處士東關客。處士前身是靑蓮。匡山萬卷猶在腹。寄傲人寰七十春。沉冥但醉葡萄綠。靑蓮舊物餉處士。雲自葱籠鳥皷翼。雲白如練綠如綺。色暎彩筆爭恢詭。鳥大爲鵠小爲鴻。翔舞翩翩繞烏几。有時精爽化鳥飛。雲亦隨之班陸離。或驂元化遊華胥。或駕淸風覲軒羲。覺來身臥山屋裏。雲耶鳥耶了不知。君不見敬亭山南海左丁。淸狂不讓霞南生。久知雲鳥是公物。願分一半怡性情。</text>
<title>索居忽忽。作悼韓，申二君歌。韓南居景善也。申震澤文初也。</title>,<text>韓君申君皆我友。各自人間成白叟。近年天與三翁便。薄宦同時滯京口。韓君樂易心如貌。對之如醉醇醪卣。一筇雙屐不須騎。訪我穿盡天街柳。枕簟淸凉沈氏亭。溪山蘊藉白門道。我爲君歌二老歌。爲是生年同癸卯。申君繼其伯仲起。伯仲雖死如不死。皓髯垂腹雙瞳爍。或如劒客或道士。白山楓嶽入馬蹄。吸納元氣爲詩髓。其詩無我不肻作。有作倒流三江水。四五年來各西東。三峽塞天無來鴻。每夜怊悵小燈下。有時依稀春夢中。垂死苦遭天戱劇。始知久視眞奇窮。韓君舟檝以櫬歸。江頭哭落蕭蕭楓。前夏繼得申君訃。不知何郡閉幽宮。往時盛年心力全。排遣悲哀能有權。死別茫茫餘日短。秪覺胷腹如糾纏。尙記二老詞中有誓言。同騎茅龍上靑天。又作壽序頌申君。壽命長與元化延。二事誕漫俱無徵。哀歌斷續風蟬前。</text>
<title>種百日紅一根。經冬不死。開花爛熳。喜賦。</title>,<text>可憐數叢花。能作百日紅。得氣朱鳥天。爛熳開秋風。南北異物候。長養須人功。前冬雪寒甚。蒿秸爲四封。今年夏秋交。綠葉何丰茸。次第發紅萼。霞暈四邊籠。初似丹砂屑。蕭颯不成濃。漸作大瑛盤。全朶赤玲瓏。續續無數綻。層層其態同。分明出籬落。點綴媚房櫳。老人所手植。名花幾百叢。各自善生成。氤氳氣化中。所貴異方種。孤根隨轉蓬。托生非故壤。疏泄多惡虫。挺然能自立。不受衆卉蒙。感此貞士操。拊愛踰孤松。</text>
<title>架山葡萄障日</title>,<text>山裡葡萄種。移栽亦苦心。食非須細實。坐欲藉輕陰。炎日分光小。閒雲度影深。鳥歸元得所。虫語可能禁。</text>
<title>贈李友聖晦 之謙</title>,<text>山溪秋水碧涵虛。一士亭亭魯殿如。雪髮騎來果下馬。蒲團迎坐剡中廬。貧猶傲兀眉稜氣。病不消磨腹笥書。聞說髯君饒古誼。時飛一札問樵漁。</text>
<title>黃鶴謠</title>,<text>東欄見黃鶴。西欄見黃鶴。可憐黃鶴山。不離欄干角。其二黃鶴有茯苓。可以充我腹。黃鶴有白雲。可以娛我目。其三丈人在黃鶴。幽事日以多。欲向終南去。其如黃鶴何。</text>
<title>蟾江曲</title>,<text>春江綠如藍。秋江白如練。江邊七十家。家家江一面。其二明燈過樹杪。知是三江船。今年煑塩多。塩價無論錢。其三下江楓葉踈。上江蘆花開。明月流其中。照見白𩿨來。</text>
<title>中秋月</title>,<text>三五西江月。中秋政可憐。圓光經幾會。淸賞勝前年。洗出三更露。銷空萬木烟。嫦娥應笑殺。白髮病詩仙。</text>
<title>寄族姪谷山倅美庸</title>,<text>喉司除紙又西麾。隨地光輝荷聖慈。峽俗爭看香案吏。秋寒先入玉樓詞。遙臨天日書無謗。閒檢山農郡不饑。峰號仙留應爲汝。未妨鳧舃待苽遅。其二霜林摵摵歇鳴蜩。鶴下關門秋夜遙。偃伏轉增山澤氣。踈慵終負聖明朝。西溟北塞無消息。白髮黃花此寂寥。頗怪生涯徒四壁。奇文能作五千饒。</text>
<title>歸鷰</title>,<text>樑上何多語。明知趁社歸。那能輕去住。自是久因依。毛羽羣雛健。雲天盡意飛。舊巢勤護惜。來歲莫相違。</text>
<title>望龍兮山居</title>,<text>木葉山禽相與飛。秋天漠漠欲斜暉。靑烟一抹生茅屋。處士漁樵晩始歸。</text>
<title>秋懷</title>,<text>江雲輕薄日斜穿。樵犢蕭蕭返洞天。沙雁欲寒稀去影。草花雖晩有餘娟。幽居歲計全疑釋。老境容華强似仙。勳業文章俱短拙。更將何事要千年。</text>
<title>病中待衡兒</title>,<text>前書鄭重報歸期。三暮三朝何太遲。無力出門成遠望。强依庭樹立多時。</text>
<title>重九</title>,<text>白首歸山任歲華。風霜搖落野人家。縱無筋力登高去。猶對東籬九日花。</text>
<title>諸少年登高戱賦</title>,<text>卷中皆骨碧崔嵬。閉戶神遊日百廻。却笑少年誇脚力。始逢重九一登臺。</text>
<title>秋懷</title>,<text>山籬流水小堂幽。風雨泠泠又一秋。木石似人皆老骨。鷰鴻何事各歸愁。丹爐尙秘三年藥。畫壁難窮五嶽遊。白首著書眞謬計。滿床玄草不曾收。</text>
<title>秋懷無聊。卛爾寄龍兮。</title>,<text>阻面無多日。關情似歷秋。孤棲應伻鹿。兩處秪鳴牛。石出寒山逕。林通碧磵流。籬花月復滿。來作此宵遊。其二藥竈深深洞。林扉淅淅秋。飛星兼木葉。歸鳥趁樵牛。海內朋知少。田間歲序流。猶思東洛陌。裘馬詑春遊。其三淸士少生事。山田無賴秋。形神爭瘦鶴。文氣失全牛。洞屋藤相絡。巖潭葉盡流。縱然慵出戶。高枕有天遊。</text>
<title>幽居</title>,<text>柴門如畵洞天迷。黃葉中通百曲溪。懸食山梨態父子。巢分雲檜鶻東西。烟霞滿地身堪隱。墳典傳家道不低。歲暮空林人客少。一壺桑落爲誰携。</text>
<title>送李婿</title>,<text>才性似渠少。別離當老難。歸舟容易發。倚杖若爲看。峽水通宵落。風蘆滿地寒。郊居雖寂寞。床有五經完。</text>
<title>偕龍兮拈韻賦</title>,<text>村容一半割荒郊。望裏烟霜濕屋茅。車笠歌非衰世事。形骸忘是暮年交。白頭徵逐從天放。玄草商量任客嘲。坐久不愁山路黑。明星歷歷在松梢。</text>
<title>念衡兒舟行</title>,<text>京口秋將盡。舟行日以寒。低徊辭老父。戒懼爲微官。纜逐東西峽。燈搖二十灘。川途愼征邁。歸僕報平安。</text>
<title>候龍兮不至</title>,<text>竟日倚庭樹。迢迢君不來。非無新就句。自有未殘杯。山徑寒仍暝。風扉掩忽開。轉添遅暮感。幽獨更難裁。</text>
<title>冬日書懷</title>,<text>巾舃經年不出林。蕭條天地又窮陰。園丁拾橡西山暝。士窖藏梅一雪深。巷僻朋遊稀繡轂。家傳經訓勝黃金。靜聽衆壑泠泠響。三疊琴中萬古心。</text>
<title>龍兮季淵來宿共賦</title>,<text>江厓盈尺雪。筇屐得非勞。歲暮有今夜。人間無此曺。村醅先客熟。林月到門高。許大三韓土。難埋一氣豪。其二几席三人影。溪山一草亭。菊邊開小酒。衣上度踈星。意氣相深淺。詩歌各性靈。浮生如此少。判不恨沉冥。其三百年頗自得。二客亦云多。細雪迷山澤。深燈動酒歌。籬花扶石立。棲鳥掠衣過。冠盖西園會。爭如此夜何。其四壓雪柴門老樹支。空山猶有數朋期。三冬淨業書中在。四座豪情酒半知。去鵠天長如避俗。蟠熊穴古欲忘飢。向來得失渾閒事。秪合謳歌答聖時。</text>
<title>季淵去之一宿。又歷訪。贈詩有國士吾何有。鄕愿聖所譏之句。感其意次之。</title>,<text>我屋東山曲。輪蹄所不歸。居然聲氣會。毋乃世人譏。常設中分榻。忙開再叩扉。蒼葭與玉樹。歲暮遂因依。</text>
<title>卽事</title>,<text>朝貴年來不記顔。窮居相守是雲山。踈籬日出氷霜裏。古屋烟生木石間。頻改藥方猶疾病。盡酬詩債遂優閒。形骸雖老狂心在。千疊香城夢踏還。</text>
<title>曉枕口呼</title>,<text>三省峰前獨樹家。殘書遮眼曉燈斜。山寒小雨渾爲雪。梅老今年尙未花。京國衣冠如夢寐。朝昏粥飯是生涯。漸知嗜好關心少。寧把文章向客誇。</text>
<title>田廬</title>,<text>涓埃未報鬢全絲。歸臥田廬分亦宜。身老難逢三日健。歲成那救一家飢。江村遠火寒交暎。峽樹繁霜暝倒垂。猶有世傳書數簏。强收精力課孫兒。</text>
<title>述老</title>,<text>歎惜流年是大癡。人生懽趣老方知。幾回女嫁男婚事。無盡花開月滿時。禮數全踈寧畏客。矜持漸化不勝詩。此身已付騰騰運。一腔冲和似小兒。</text>
<title>冠孫兒惠祥志喜</title>,<text>惠也三加禮。翁於八耋看。愛深纔下膝。體小廑勝冠。日月婚期近。盃盤族老懽。成人責始重。冀爾大門闌。</text>
<title>卽事</title>,<text>雪積林扉黑。天寒衖樹踈。山人無歲計。獨抱一床書。</text>
<title>送惠孫委禽之行</title>,<text>撫頂看如玉。京城去委禽。畧通經史語。倘愜婦家心。輿軟雲容媚。衣靑草色深。遙思迎婿夕。東巷簇華簪。其二漢渚氷應冸。渠行到不憂。弱冠能遠道。初眼是神州。雪暎靑門逈。雲隨繡轂流。芬華易損志。歸馬莫稽留。</text>
<title>述台陞資上京。賦寄。</title>,<text>啣誥西天鳳。攀轅一郡人。名樓留翰墨。仙舃上星辰。雪艇爲誰遡。江梅空自新。蕭條黃鶴下。霜髮卧窮民。</text>
<title>至日</title>,<text>今年至日鶴城東。物候人情漭不窮。睡覺深房燈盡後。春生衆木雪圍中。圖書在壁先天象。臍腹成丹八耋翁。新歲機祥君莫問。衣冠廊廟儼羣公。</text>
<title>歲暮感懷</title>,<text>風雪空山禿髮翁。向來奇氣撼華崇。有何樹立乾坤內。虛了男兒粥飯中。郡國征徭疲赤子。朝廷黨禍劇西戎。塞胷憂憤無從洩。游戱詩詞滿海東。</text>
<title>剡上</title>,<text>剡上寒山滿戶庭。坐來巾舃盡泠泠。通宵病鶴西林雪。近水虛齋北斗星。元亮心期參白社。伯陽精力演丹經。不愁空谷知音少。琴操流通木石靈。</text>
<title>近臘</title>,<text>已是迫殘臘。無多餘舊年。稍暄添洞畧。少聚變人烟。卧犢踈籬外。鳴禽獨樹邊。何須較衰健。三爵且陶然。</text>
<title>今臘不見閤梅。悵然賦之。</title>,<text>無奈情緣在。那禁夢寐思。暝烟虛點綴。淸月自盈虧。儘有重迴臘。猶餘半折枝。先期粧紙閤。莫謂老人癡。</text>
<title>與龍兮。次劒南詩韻。</title>,<text>宇內身猶寄。山中歲欲更。丘園供一老。翰墨誤三生。力弱腰金重。神傷髮雪明。有時成獨笑。麟閣亦浮名。</text>
<title>又次劒南韻</title>,<text>抱膝寒齋有歗歌。索居田野意如何。荒年里社杯盤少。老子門庭鳥雀多。樵逕橫斜山不斷。峽天深黑雪初過。久拋經濟看仙籙。好養胷中一氣和。</text>
<title>春詞</title>,<text>閤梅開盡菜盤新。幾度山中見立春。但使老身無疾病。不辭贏作百年人。其二阿惠盈盈似月華。漸看詞藝有萌芽。何由借得東風力。吹作毫端五色葩。其三芳菲百種爛蒸霞。爭道貧家物態奢。幸不柱敎風雨損。桃花時節到梅花。</text>
<title>戱爲宋人小詞。倣其詞。不傲其意。</title>,<text>望江南。都不省簾外雪。如何榾柮有灰應。夜半逡廵無力奈。寒多難耐是衰疴。長相思人去遙。月去遙。人月遙遙不可招。儂懷太寂寥。○漢北梅。江南梅。梅花開落年光催。信使何時來。菩薩蠻靑綾被換蒲團寒。黃封酒盡匏杯酸。凍星垂野艇。落葉灑幽欄。○歲華不可駐。霜鬢那能數。欲寫天河流。浣空心內愁。臨江仙綠髮胡然飜似雪。眼兒漠漠昏花。人間何處覔芬華。蝸廬堪坐臥。蠧簡是生涯。○夢見故人顔色好。覺來水繞山遮。莫敎愁緖亂如麻。小詞無次序。佐以瓦甌茶。何滿子淺雪天邊疊嶂。輕風柳外平橋。別日常多逢日少。箇中那不魂銷。舴艋附書不達。酴釄滿酌誰招。○一枕去年今歲。孤桐短曲長謠。重疊春愁成獨睡。三分减却圍腰。暝樹東西棲鳥。踈星遠近歸樵。</text>
<title>除夕。偕龍兮拈韻共賦。</title>,<text>鍾鼎非良貴。詞章豈大儒。縱敎元會在。能識姓名無。偪側當除歲。猖狂遂暮途。幽憂如可瀉。薄酒不辭沽。</text>
<title>戊午元日</title>,<text>老眼頻看歲籥更。燭華霜髮對分明。眞同木石何論壽。虛博金緋未覺榮。井落猶含殘雪色。盃盤不似少時情。行藏莫問歸山後。死葬生居在鶴城。</text>
<title>元日後連雪</title>,<text>已道山回煖。飜驚雪擁林。遙村失一半。大地入平沉。實忌春寒病。常存晦養心。空廚不須念。自有內丹金。</text>
<title>十五夜。偕龍兮。得來字賦月。</title>,<text>白頭扶杖爲徘徊。江峽蒼茫雪樹開。相顧故人新歲色。仰看明月上元來。淸談欲盡三更漏。奇興寧辭百罰杯。共惜氷輪光易礙。提携須上最高臺。其二歸鳥黃昏後。同人白髮前。樓㙜方好月。酒賦又新年。遠郭虛明水。高林淨盡烟。豐登徵是夜。農話聽堪憐。</text>
<title>朝起用前韻</title>,<text>宴坐如忘我。朝暄小牖前。已難無事老。况値太平年。淺雪流爲水。游絲裊似烟。淸詞持自玩。判不要人憐。</text>
<title>鳳棲之僧庵廢已久。眞上人者。十年前庵僧也。爲募緣重修。因居焉。賦贈。</title>,<text>非少安禪地。難忘結夏峰。重恢庵制度。新妥佛儀容。凍井春通澗。炊烟夜在松。相逢如刦後。剃髮雪髼鬆。</text>
<title>二月七日夜。夢家大人。</title>,<text>若有遠道行。再拜辭高堂。出門莽蕭瑟。不知適何方。轉眄倐驚喜。杖屨臨我傍。未忍便離別。意欲遠相將。川原互出沒。夕景倒靑蒼。行行至曠野。路交東西疆。擧手指所嚮。汝去莫徊徨。儀形俛仰空。竚立熱肝腸。嬋媛忽傾寤。曙月猶在房。撫枕欲悲號。流淚霑衣裳。泉塗日以邃。夢寐每不詳。歷歷疇夜事。九幽回䁑光。精識烱授受。顔髮宛平常。誠感豈其然。神理固難商。可憐定省樂。憑此春夢塲。</text>
<title>共龍兮賦</title>,<text>小聚溪南北。溪流非異源。分爲兩涯樹。各自一柴門。白石看花徑。靑帘買酒村。此中吾道在。鷄犬亦無喧。</text>
<title>扶餘鄭君 溍 來請其先銘。臨歸賦贈。</title>,<text>老子新年事。君來第一奇。淸修詩禮得。先德典刑知。峽樹生春淺。篝燈坐雪遅。銘辭縱無愧。筆力奈吾衰。</text>
<title>洪君 桂榮 用賓過宿。賦贈。</title>,<text>月瀨亭如畫。看君隅坐時。風燈兩世閱。玉貌半分衰。小屋春相見。穹林雪欲垂。名門新氣色。庭樹盡瓊枝。</text>
<title>春日雜謠</title>,<text>二月垂盡三月來。百鳥嚶鳴花欲開。南衖北衖草芊眠。前溪後溪水縈迴。芳序駸駸如馬馳。今日不樂奈吾衰。尹生徑須折簡招。黃生隔林來不期。小車緩驅無遠近。兩傍合掛玉壺絲。興劇各須千首詩。其二人生滿百常刺促。憂感時多少懽樂。上黨丈人韓山子。春風花鳥洛陽陌。與我並馬作春遊。豪詞轟酌鬪風流。連年束縛歸幽穴。魂魄已爲秋栢實。縱澆寒食墳前酒。酒氣那得到枯骨。今我胡不樂餘日。其三西江之上百丈壁。秀色倒瀉西江綠。六十年間一海左。蘭舟每繫巖花側。江山滿眼人已衰。今者不遊江神嗤。已有冠童恰六七。復成春服無參差。昨夜芳洲糓雨收。錦鱗碧藻涵葳蕤。明日盪槳下淸漪。</text>
<title>贈黃童子奎相</title>,<text>左氏書充棟。小兒藏在胷。光芒應萬丈。工力秖三冬。盤食春多草。篝燈夜出松。縱然池底物。九級倐成龍。</text>
<title>與權生安仲。分韻得天字。</title>,<text>芒鞋隨鳥到翩翩。少坐淸詞滿燭前。已信人才多後進。更憐春事媚衰年。林明野水初生夜。雨釀桃花欲動天。休說洛陽東陌勝。蘂西蟾北足風烟。安仲。擬買屋都下。故云。</text>
<title>寄李令幻祚 祉永</title>,<text>二老東西住。婚姻各以孫。書來尙彊健。別後幾寒暄。雪浪通京口。春㠶動峽門。何時林洞席。白髮共淸樽。</text>
<title>閱三淵詩。有四入金剛之語。覺惘然。</title>,<text>行年五十始眞遊。尙恨名山苦失秋。濁界自憐形殼寄。香城秪有夢魂求。奇標歷刦峰逾竦。衆竅通靈洞轉幽。竟使三淵笑寂寂。蓬萊四入一靑牛。</text>
<title>贈權生</title>,<text>二難相繼踵柴門。不薄貧家濁酒樽。詩入新年才格進。坐分深燭笑談溫。林花蓓蕾當寒食。山月團圓似上元。聞說負書將北學。葉翁嘉訓是淵源。</text>
<title>次樊閤戱贈葉西權台新入耆社詩韻。仍寄葉西。</title>,<text>仙官精受六星南。素髮玄襟玉液涵。瓊籍參差安足辨。紫皇機務許君擔。</text>
<title>次葉西台耆社詩韻。寄賀。小叙。</title>,<text>今人方布衣時。問術者曰。吾之祿命何如。術者曰。後當入耆社云爾。則其人必大喜。何也。年爵俱高。然後耆社可入故也。余初入社。肅命于靈壽閣。緩驅軟轎子。左右訶塗聲。重遅有威儀。意頗得。歸而中夜思之曰。是誠烏足爲喜耶。夫年高則餘日漸少。爵高則進塗易窮。此人生到頭處也。誠烏足爲喜耶。俄而又思之曰。是說也。其不爲貪生饕利之歸而見笑於識理君子也乎。且夫仕宦而至齒名耆社。甚希貴。耆臣者。主上之所優容。朝廷之所寬假也。故常參朝謁。耆臣則以病辭而無責。廟社享役。耆臣則以老免而爲例。凡諸筋力奔走夙夜勤勞之地則無與焉。方且脫天解帝懸。而遨遊事物之表。生一日則有一日之優閒。生一年則有一年之暇豫。視少壯人鞅掌歲月。其舒促何如哉。其愉快之樂。奚直可喜而已哉。今年春。余友權尙書公著。以年至入耆社。公著少余六歲。而顔髮益韶。識慮益精。望實益隆。非如余枵然作山澤狀。其爲當世用未究也。雖然。自今以往十數年。則當亦有以同余所樂。故謹錄私自爲說者進之。因次公著所賦耆社詩一律。奉寄。達尊居一上卿資。天許高齡邂逅之。兩世交輝靈壽錄。八方同囿太和時。聯牋奎藻鋪張語。端笏巖廊繪素姿。社裏有人歸似鶴。倦翎飛向帝城遅。其二雲梯躡盡到窮資。眉壽俱膺罕覩之。星見漢挐非誕語。天生商皓實同時。彤庭冠佩聯班步。雪髮精神對榻姿。世界卽今方午運。願延邦籙萬年遅。</text>
<title>又次前韻錄寄</title>,<text>稀壽彊寧又峻資。人間諸福摠綏之。近看廊廟多耆俊。實喜邦家屬盛時。深閣拜瞻雲漢帖。生綃省識綺園姿。社中亦有山東叟。一枕烟霞八耋遅。</text>
<title>寄趙如晦</title>,<text>人從驪上至。輒問倚樓翁。詩似前年否。衰應與我同。柴荊分一水。舴艋有東風。坐覺淸明過。陵花幾樹紅。</text>
<title>與龍兮共賦</title>,<text>溪南小屋盖茅新。朋至蒲團互主賓。談到桑麻眞覺趣。詩如蒭豢實忘貧。幽園鳥語支離晝。深樹花開次第春。天氣漸暄蘓脚力。扶筇時復過比隣。</text>
<title>次季淵</title>,<text>江湖一以曠。携子與徘徊。眼煖桃花綻。身淸沙鳥來。猖狂非俗調。側陋有眞才。醉草聊爲戱。詞章小技哉。其二東川那易得。每到見深情。寧數三公貴。堪同五嶽行。芳樹盃中瀉。春山杖外生。煩君且安坐。沙谷不多程。其三少醉看神韻。杯觴不及昏。隨雲度江嶺。如鶴入松門。胷海皆眞氣。風騷是雅言。淵明知隱趣。高士在南村。其四垂柳橋西細逕斜。圖書蕭灑是儂家。卽看勝侶無期至。難道高棲此去賖。慣客不驚花裡犬。敲門莫後巷端鴉。物華况是撩人意。草色春陰不見涯。其五滄浪東畔小茅廬。衣帶飄蕭野鶴如。三古游神一丘卧。上平觀稼下江漁。鬢毛雪白休官後。風雨花紅熟食初。頗怪化翁慳不得。百年雲月有贏餘。其六病起當芳序。窮廬來遠朋。淸詩通酒力。奇氣溢眉稜。花事春分雨。泉聲夜半燈。蟾臺饒物色。明日共攀登。其七吾黨無多見。嶔寄一季淵。方春鼎坐會。是夜璧星懸。野色踈籬逗。花叢暗澗穿。原驪數峰接。筇屐似飛仙。</text>
<title>將行惠婦新歸禮志喜</title>,<text>朝看黃氣暎霜眉。蓬蓽寒棲吉事隨。孫婦柔嘉迎有日。大兒休沐覲如期。庭心草換新陳色。欄角花交上下枝。况是數杯霑醉後。老夫那得不吟詩。</text>
<title>喜兪參奉舜玉委訪。賦贈。</title>,<text>皓首饒歡趣。山齋此會團。容華如少日。冠服儼朝官。草綠來時路。江明倚處欄。都忘有存沒。猶作往年看。其二秪道無期別。還驚不意尋。殘年一開口。薄世萬重心。草食侵燈進。林花映雨深。仕塗方發朝。行矣愼千金。</text>
<title>從孫誼祥婚禮隔日。喜賦。</title>,<text>一室看成長。憐渠等惠孫。分明是俊物。嘉悅又新婚。蘂鶴春流接。朱陳世好敦。臨門羡吾弟。往醉杜鵑樽。</text>
<title>次龍兮</title>,<text>宇內無長物。樽前秪此身。老應參白社。詩不負靑春。野鳥能呼伴。林花解媚人。陶然醒復醉。世局幾番新。其二霜髮歸來賦。繩床老病身。欲無山外事。常有酒中春。花氣通幽鳥。松陰留故人。莫言滋味薄。一雨澗蔬新。</text>
<title>爲西江之游。船上冠童三十餘人。</title>,<text>垂柳陰中放小船。峽門蒼翠把盃前。衣冠四顧春游客。眉髮三分水府仙。行拂林巒花歷亂。泝窮雲浪月高懸。海翁身與江山在。缺界尋常此會圓。其二中流盡日酒盈盈。鶴浦蟾臺極望平。山水中間雙鬢皓。冠童三十一船淸。徐移柳雲相引。低唱菱歌鳥不驚。榮辱俱空心界曠。漁樵社裏送餘生。</text>
<title>沈正言 鳳錫 輓</title>,<text>南裝無物救春饑。依舊蕭寒白下扉。諫議官銜眞落拓。子虛詞賦尙光輝。機關滿世身逾拙。情性全天壽是稀。三復懷中前歲札。可堪人事別來非。</text>
<title>夏日卽事</title>,<text>靑梧葉上日徘徊。蒲薦瞢騰睡欲來。周蝶不分應竗境。魯魚雖辨豈眞才。氤氳甕釀留春在。隱約林英抵夏開。身是無懷以上士。一塵那得點靈臺。</text>
<title>吾園</title>,<text>紫翠重重合。吾園日以深。都忘市朝事。相守祖孫心。大藥雲生竈。希音鳥拂琴。眞工資宴息。高枕度晴陰。</text>
<title>搆靑巢</title>,<text>若古有巢世。山木搆爲巢。其民似標鹿。其俗醇不淆。窅然千歲下。彷彿以神交。庭中有奇松。半畒垂翠旓。淸陰接瞑壑。秀色浮春郊。攬結爲我屋。戶牖排蒼梢。傴樓入其中。枕席幽而凹。玲瓏知月窺。颼飀有風敲。四大於此寓。萬緣亦已拋。遊神太素始。懷葛我同胞。是爲一枝安。何用大壯爻。自號巢居叟。世人莫訕嘲。</text>
<title>題屛畵</title>,<text>休言國步一隅偏。江左風流海字傳。山水淸輝會稽郡。衣冠勝集永和年。淩湍杯勢洄洄遠。暎竹詩篇箇箇圓。未信名區猶似昔。秖今文物倩龍眠。右蘭亭繞峽雲溪萬疊昏。武陵深處是仙源。八年龍戰無消息。千落蜂房有子孫。撩亂花紅春後浪。淺深園綠燒餘痕。逃秦不肯幾微露。譏議盧生却負恩。右桃源風雲龍變漭誰原。大德如愚是牝門。末運浮沉二百歲。空文約畧五千言。流沙去路靑犉健。關樹通宵紫氣翻。尼父當時猶問禮。紛紛餘子未堪論。右柱下史靑牛出關歸舟恨不大夫同。終古君臣鮮始終。盖世雄圖鳴甲後。晩年身計積金中。游齊過魯心無滯。散髮浮湖跡若空。載去西施非戀色。却憂移禍越王宮。右鴟夷子扁舟浮湖世外高標野鶴翔。溫劉羞競利名塲。冲年慧悟全身術。曠度爭推坦腹郞。萬古墨池留典則。春遊曲水有文章。換鵝非爲珍禽玩。要學黃庭鍊骨方。右王右軍山陰籠鵝歸舟搖颺浦風吹。望裡柴桑隱約知。孤憤難鋤寄奴草。端憂空瀉責兒詩。藏書舊屋秋山在。把酒東籬露菊垂。曠世常深執鞭願。丹靑一幅托心期。右陶彭澤籬東採菊天地飄然一幅巾。習池村釀夜來新。君王自少憐才念。湖海還容落魄身。灞驢蹄四山雪。梅花野彴數枝春。請看短褐無瑕點。何似衣冠陷賊人。右孟襄陽騎驢訪梅金鑾殿闢五雲光。一日淸詞動帝王。氣肻饒高力士。塵埃能識郭汾陽。星精降世應方朔。謫路隨緣偶夜郞。杯酒風流徵繪素。梧桐晴月滿襟凉。右李翰林停杯問月家在孤山幾疊幽。古梅踈影水悠悠。盤飛一鶴知佳客。浮到雙林信小舟。有足何曾汴城着。無書可副茂陵求。休言勇退神仙近。此老行裝本穩流。右林處士孤山放鶴壬戌秋中赤壁宵。武昌山水月迢迢。一江星斗搖蘭槳。萬古興亡咽洞簫。憂愛玉樓天上冷。榮華蓮燭夢中銷。黃州外補容踈放。勝似朝端齒舌囂。右蘓團鍊赤壁泛舟</text>
<title>漫興</title>,<text>風暖林塘百種禽。黃冠倒着睡春陰。園芳花葉相終始。野趣杯觴有淺深。老子應須惜一日。江山不欲換千金。隣朋爲具西湖艇。移載琴書下碧潯。</text>
<title>諸君遊華嶽招提。仍較射巨屯野。戱賦。</title>,<text>諸君遊屐鬪年芳。蕭寺歸來看射塲。誰識白頭東巷叟。往時裘馬劇淸狂。其二華嶽千峰綠滿天。海翁曾作洞中仙。藏經古寺流觴水。物色分留與少年。其三熊帿影下柘枝弓。爭說書生膂力䧺。廊廟百年談北伐。君能去殺黑山戎。</text>
<title>戱贈有光</title>,<text>阿弟來有言。今日有所適。問君何所適。背指西江綠。野艇深且廣。恰鋪四五席。中央置樽罍。兩頭橫鐵笛。勝友西南來。黃尹皆鴻碩。叩枻下長浦。上有千尋壁。倒影蕩鳧鷖。濃花被巖壑。薄暝當歸來。明月生衣舃。聽訖謂吾弟。中心竊慨惜。老夫雖善病。有如驥伏櫪。奇氣有時發。直欲蹴溟嶽。奈何不我偕。獨與少年樂。阿弟仰首答。幸勿相督責。雪色雲安米。釀酒雜淸濁。黃犬肥勝羜。炰蒸滿釜鬲。大舸高於屋。柁樓踰百尺。白鳥隨其檝。淸風引其笮。奉兄上頭坐。櫂歌戛空碧。順流下蟾巖。上泝凌黃鶴。樂莫此遊樂。期以三五夕。逌然啓齒笑。黃氣浮眉額。</text>
<title>葉西錄。與諸公唱酬詩一軸寄余。用其韻。以和其意奉報。</title>,<text>次聾庵胷字萬竅皆歸寂。太虛涵在胷。詞章一遊戱。七十五春冬。調養非須藥。淸癯自作松。向來雷雨意。成就幾湫龍。次葉西翩字雲端一翮帶書翩。葉老風儀在眼前。絳節才從甄氏國。霜眉恰是洛耆年。平分花鳥供詩社。新占樓臺割洞天。還笑東湖垂釣叟。孤舟夜宿綠蒲烟。次葉西門字同時宦跡傍金門。花裡朝回酒滿樽。華屋相邀春晝永。緋袍全濕御香溫。衰年志業期夔卨。盛代文章薄宋元。一落滄洲回白首。烟波遙接漢江源。次葉西胷字多時玩雲鳥。俗物豈干胷。勝友談詩夜。諸孫讀史冬。樓專萬戶月。衣攬北山松。省識耆英畵。終非卧洛龍。</text>
<title>疊翩字</title>,<text>靑驢背上氣翩翩。幾度逢迎白郭前。齒爵已憐同一社。容顔何耐阻三年。繞船蒲葦西江雨。聽漏衣冠北極天。却喜詩來猶格力。春詞十疊掃風烟。</text>
<title>次葉西，無號庵，聾庵，歧川，少虛。遊卞園飛字。</title>,<text>卞家園裏芳菲樹。歲歲開花耐不飛。近市閭閻如此少。貴游鞍馬每爲歸。經春接夏添新態。浥雨和烟發艶輝。爭說槖駝諳物性。土宜人力貴無違。</text>
<title>述不佞病寓卞園。疊飛字。</title>,<text>尙憶久爲園裏客。眞同病翮苦難飛。此時葉老來如約。相視花陰坐不歸。一席笑談看起色。三春林洞有韶輝。參商落落成今別。白首徒憐舊賞違。</text>
<title>述諸老春游園中疊飛字</title>,<text>今年五老狂何劇。筇屐名園赴似飛。人說文星前夜聚。天敎春物一時歸。新花倒硯詩生馥。密樹交簪坐有輝。身値昌辰筋力健。勝游隨地莫相違。</text>
<title>謝諸公憶不佞疊飛字</title>,<text>中曲忽爲離鶴操。泠泠絃上惜分飛。停杯四座悄無語。倚樹斜陽如待歸。洛社諸公饒友誼。野人衰境實光輝。浮雲聚散何須歎。歲暮休敎素尙違。</text>
<title>聾庵駁卞園，葉西解之。吾從葉西次隈字。</title>,<text>從古眞源在隩隈。武陵深處洞天開。莫言園勢依林僻。每到花時引客來。坐臥遙瞻丹鳳闕。蒼寒常挹白雲臺。不緣卞也饒情趣。草徑何由繡轂媒。</text>
<title>次西社家字</title>,<text>春遊爭日月。休沐不歸家。詩幅三分草。園亭百種花。席拖金帶重。車掛玉壺斜。行樂無終極。風光詎有涯。</text>
<title>次九老稧帖詩韻</title>,<text>蓂筴葳蕤驗日良。紫宸親奉萬年觴。耆臣齊作黃庭謫。乾象爭瞻寶婺光。醉袂扶來春澹蕩。蒼顔分據畵中央。終南漢水無彊祝。洋溢家邦百世祥。</text>
<title>次樊相韻。寄李僉樞。世延。</title>,<text>朝市芬華了不關。西飛仙鶴杳然還。一團胷腹冲和氣。半壑烟霞綽虐顔。白日閒眠烏几淨。南山齊祝彩衣斑。海翁軟脚秋逾劇。泗水盈盈會面艱。</text>
<title>次禹錫歸峽書舍韻。錄寄。</title>,<text>區分巖壑信心裁。枕水茅齋窈窕開。行坐有雲常引屐。登臨無石不成臺。全家已學山田稼。爛醉寧辭社杯。聞說峽門容抱犢。今秋許我踏楓來。其二欲尋歸峒隱。叢薄有人烟。世界山深淺。春畬屋後前。兒童不識客。飮啄自全天。峰壑何勞券。居然一老專。</text>
<title>秋日訪龍兮山居。賦贈。</title>,<text>小騾蘿影裡。一路抵君家。秋熟無田種。山深有井華。兒應大步驟。詩是好生涯。如此爲淸餉。浮榮詎足誇。</text>
<title>次寄趙汝晦</title>,<text>度世如千刦。論交秪兩翁。多時簪盍曠。老境缶歌同。玉雪涵淸操。詞章逼古風。黃花佳節近。怊悵鶴城東。其二緘詩猶漬墨。寄與過江鴻。終以沉冥老。難言造化公。含飴看晩樂。秉燭想新工。滿眼黃驪水。遙通一棹風。</text>
<title>次寄五沙公會追賦卞園詩韻</title>,<text>春遊最盛西園會。邊信全稀北雁飛。社席寧敎一人少。牙旌才向五雲歸。簫橫江壁饒詞賦。書墮蓬門有寵輝。白首又當搖落節。年年淸賞與心違。</text>
<title>曉枕聽雨</title>,<text>鳴雨偏於曉。老人安得眠。有無虫語澁。翻覆葉聲顚。時候空添病。生涯漸入禪。開窓一悵望。山澤政蕭然。</text>
<title>次題尹博士丁卯斥和疏詩韻</title>,<text>一紙江都䟽。泠然萬古風。孤城能有士。左海不爲戎。恩秩丹綸煥。精忠皎日通。英靈若長在。終掃虜氛空。</text>
<title>題松潭李徵士遺事後</title>,<text>江上龍門滿郡淸。雲霞猶帶舊崇禎。乾坤獨有東韓士。丘壑難埋百世名。鶻劈秋天看儁氣。琴通山海識希聲。何時下馬斜川路。手掇黃花薦一觥。徵士喜放鷹鼔琴。故云。</text>
<title>携諸君泛蟾湖</title>,<text>楓壁隔江色。浮舟看更奇。烏巾無次序。赤葉政葳蕤。不挫衰翁氣。偏勝去歲詩。沙𩿨如識我。秋日對垂絲。其二沙市烟消沙鳥鳴。葦花兩夕陽明。蓬窓看盡西山色。簑笠歸時細雨聲。九陌衣冠如隔世。東湖漁釣實藏名。中流高唱滄浪曲。水底潛龍了不驚。其三送盡波中日。天星照影歸。江涵數𩿨濶。葉打小騾飛。老去名何有。窮居道不非。相呼遅後侶。踈樹見山扉。</text>
<title>夜枕睡覺有詩</title>,<text>園僮爇葉煗山房。布被深眠夜正長。度檜氷輪分淡影。背屛霜菊有微香。形骸已托漁樵社。魂夢全迷鵷鷺行。頗恠篋中多著述。歌詞一半是滄浪。</text>
<title>贈孫斯文 甲東</title>,<text>往歲嶺樓眼。明知孫氏村。相逢如故舊。信宿叙寒暄。士望山藏玉。家聲水有源。衰年牲石筆。敢爲重輕存。</text>
<title>臘日</title>,<text>山簷微白曙光呈。卧數隣鷄第幾聲。萬劫閱來仍大耋。一陽生後又嘉平。氷崖稍决淸泉響。林雨潛回老樹精。頗喜貧家供歲酒。安排詩律作新正。</text>
<title>立春</title>,<text>宇宙留雙眼。新年看不窮。三杯梅下醉。百歲橘中翁。嬉戱諸孫傡。襟靈大化同。猶能知帝力。歌曲祝華嵩。</text>
<title>己未元日</title>,<text>逢新每懽喜。來歲幾光陰。順應無窮物。常存不昧心。鬚眉隨日長。氣息得春深。此老頑如許。屠蘓肯後斟。</text>
<title>余自正月七日。遘輪疾彌數朔。此下詩。盖多病中作也。聞美閤別世報。賦寄關東伯彛仲。</title>,<text>星斗垂垂峽雪過。老夫中夜有悲歌。春來疾病猶吾在。天奪賢豪奈國何。大筆波濤涵舊篋。西樓几杖爛仙柯。此懷說與關東伯。俯仰人間涕淚多。</text>
<title>堯從病沒。而傍人諱不以聞。近始知與其胤上舍若履。相繼淪逝於四日之內。不勝慟悼。有述。</title>,<text>存沒茫茫病不知。乍回神魄却生悲。每憐諸從俱黃髮。何事先歸似白眉。馬跡欲迷苔逕合。禽啼如咽樹陰移。門闌桑海尋常閱。天與遐齡亦數奇。其二父死纔三日。餘殃又爾躬。堪悲下壽劣。胡使白身終。孝服敎兒替。新墳與婦同。人間吾尙在。淚盡一春中。</text>
<title>堯叟之柩將入地。行過前村。望之一慟。</title>,<text>杖屨來時路。胡爲載櫬行。浮生本如此。後死若爲情。大夜潛形魄。殘年損弟兄。開門一慟哭。江峽亂縱橫。其二生死不相識。過時方哭君。忍敎前月面。去作一坏墳。靷路穿芳草。薤謠入亂雲。吾猶掩枕席。人鬼未全分。</text>
<title>樊巖相國輓</title>,<text>紫誥恩除墨未乾。傾都加額萬人看。迎廻衮舃鴞音息。坐壓巖廊嶽勢蟠。天地扶持眞義理。訏謨披瀝赤心肝。受知實自先王世。二聖遭逢古所難。其二政事文章本不歧。上台勳業又閎辭。平分光嶽扶輿氣。傡峙家庭大匠師。虞殿屢賡元首什。漢皇偏賞子虛詞。典刑雖秘精英在。一部煌煌璧宿垂。其三班序低徊跡實羇。歲寒偏被相君知。身名激礪狂瀾柱。世道商量敗局棋。一日靈光無地仰。前年遺札使人悲。九原如有生平樂。死不從公更是誰。</text>
<title>趙友汝晦輓</title>,<text>踈眉如雪視湛然。明是西湖火食仙。詩道商量兀山老。身名寂寞九龍眠。世間哀樂終歸幻。身後圖書尙有傳。鶴野閉門春草色。白頭虛拊舊朱絃。</text>
<title>族叔 志元 善長輓</title>,<text>城西五歲別。顔面尙依依。泉壤有何樂。夫妻相引歸。園亭如往昔。花木暫芳菲。無限今春淚。汎瀾又濕衣。其二身是中人劣。心應百鍊剛。政通楡塞雪。官冷栢臺霜。度世猶稀壽。藏神是故鄕。傳薪二孝子。好付白門庄。其三邐迤井畔路。甞以小車尋。軟麵薰柈角。淸酤灧盞心。尊行看漸少。暮境契逾深。可忍成追憶。花空月已沉。</text>
<title>李江陵 景溟 輓</title>,<text>雅操無今世。名門有此人。立朝文學重。酬物性情眞。可道靳稀壽。良難贖百身。今年吾黨慟。樊老亦窮塵。其二㫌箑隨鳧影。間關度嶺遅。歸裝無葬具。扶櫬有孤兒。積雪家鄕遠。窮溟父老悲。楊州三尺塚。春草已迷離。其三吾老猶羇宦。多時在漢陽。同爲白門客。每挹令公香。語及名塲少。情從世好長。東溟五度札。流涕檢遺箱。</text>
<title>申戚同敦寧匡堯輓</title>,<text>林池霜髮暎垂垂。飄灑衣冠野老疑。若道貳卿非落拓。如何十口每寒飢。冲瀜眞性皆醇酒。輸瀉端憂或數詩。聞說去埋東峽土。亂山深木子䂓悲。其二相逢每說舊梧村。中表交親白首敦。心事始終眞莫逆。名塲得失欲無論。西湖歸鴈多書札。東洛看花有夢魂。豈謂先銘纔屬藁。遽驚哀訃已臨門。</text>
<title>病稍愈識 喜</title>,<text>抵老身爲累。經旬病未蘇。都無家國責。虛作子孫虞。二竪居然退。三靈或者扶。開軒覽時物。花鳥滿庭隅。</text>
<title>聞彝仲廵行入楓嶽賦寄</title>,<text>彤襜遙指海雲生。三月東關黃鳥鳴。詩草三分列郡牒。官程一半衆香城。可言荒政神偏惱。剛喜仙遊老始成。萬瀑洞中蒼玉壁。春苔應辨海翁名。</text>
<title>送人兒上京</title>,<text>汝亦妻兒戀。吾衰許暫離。江湖有舟楫。西北是京師。暖日波中永。繁花纜外垂。須知倚門苦。反面莫敎遅。</text>
<title>莊獻世子遷園輓 代人作</title>,<text>震域謳歌遍。离宮德業崇。英姿自天赫。睿度與淵洪。心法傳精一。經謨契會通。萬機當聖倦。貳極攝天工。黃道開重曜。紅雲繞兩宮。施爲奉家訓。裁斷協宸衷。盡職三朝謹。監誠上帝聡。宗祊庚會慶。率土壬年恫。駕鶴玄霄敻。銅龍白日濛。世皆延頸願。朝乏剖腸忠。種德綿靈籙。儲祥誕聖躬。邦基初服奠。祀典盡情隆。舊隧愆占吉。新阡講愼終。坤靈藏局秘。隋麓聚精瀜。孝思先龜感。詢謀合契同。重泉和更見。三紀歲將窮。玄冕凝如覲。丹㫌颭在空。廞儀啼故老。紼路引羣公。選日寧窀穸。窮塵閱劒弓。皇皇攀不得。慟哭萬山中。</text>
<title>乘小車到園中</title>,<text>剩被傍人勸。扶登一轂車。吹衣皆碧澗。披樾有深花。老益知園趣。貧猶管物華。沉疴强半减。吾事亦堪誇。</text>
<title>泛西江</title>,<text>西江不盡我生長。去歲今年酒一航。天地自能容骯髒。謳歌未害作淸狂。江空日動鳧𩿨影。林煖霞蒸躑躅香。傳語漁樵莫迴避。角巾元是野人粧。其二四顧江涵鏡。中流客滿船。懸車前宰相。隱几老神仙。天遠雙橈外。波平一篴前。魚龍深不動。終日穩吾眠。</text>
<title>病後雜詠</title>,<text>野航橫枕有狂歌。踈雨斜陽滿綠簑。長物尊前一身在。好詩花後百篇多。極知豪傑時無奈。休說巖廊事若何。小醉欲醒林影薄。卧看明月浸滄波。其二詩筒釣艇作生涯。歸臥東湖管歲華。大數未窮寧畏病。三春已過尙看花。猖狂擬入兒童社。僻陋誰知宰相家。新製漁詞和銅篴。白𩿨飛下雨絲斜。</text>
<title>悶早</title>,<text>雷碾空山雨灑頻。農家悶悶望霓辰。若將大霈仍炎日。始識仁天似弄人。荐歲荒灾憐赤子。濱湖膏壤慘黃塵。秋來弗托無從辦。非是衰翁不及新。</text>
<title>東伯被臺言罷歸賦寄</title>,<text>半歲蓬壺伯。全身楓嶽仙。天非慳厚餉。魔或敗淸緣。峽樹啼鸎後。江雲去馬前。差池一會約。月滿翠屛船。</text>
<title>賀權生安仲慈闈晬席</title>,<text>福江濃似酒。無盡晬筵觴。鶴髮應西母。萊衣是二郞。廚供珍膳淨。床積壽詞香。遙望中原野。長懸婺宿光。</text>
<title>金斯文 以健 輓</title>,<text>半日灘亭面。依俙尙眼中。淸踈詩不掩。落拓命何窮。山雪新墳濕。芸書故宅空。漸看親友盡。天地獨衰翁。</text>
<title>李校理 福潤 輓</title>,<text>靑萍寶氣竟難鞱。爭說龍門再奪袍。內署恩光裁鳳綍。下州聲績試牛刀。常期濶展長楸步。遽報中沉破浪艘。兩世論交眞不淺。白頭江峽負三號。</text>
<title>秋日與龍兮共賦</title>,<text>林下田家不設扉。漸稀人客世情微。白𩿨閒傍漁航立。黃犬遙隨野饁歸。平遠湖山供晩眺。扶踈杞菊易秋暉。卧聞簷爾繅車響。不怕輕寒近授衣。</text>
<title>贈沈秀才 啓錫</title>,<text>看翫劇於玉。爾年纔十餘。鍾專南國秀。獵盡百家書。信宿篝燈小。新霜峽樹踈。良田無晩穫。努力在耘鉏。</text>
<title>伏次御製敬奉閣詩韻</title>,<text>萬折奔流鴨水濤。壬辰恩造及秋毫。紅羅運傡箕封盛。紫誥光蟠壁宿高。四聖葴修瞻肻構。東民詞什感同袍。百年幽憤無由豁。那得幷州快剪刀。</text>
<title>若衡卛其妹李妻。乘舟上京。曉枕。述悵懷。</title>,<text>老候當秋晩。通宵病骨凉。同牀有山月。滿屋是天霜。世事經千刦。文辭似九章。此時添別恨。子女又西航。</text>
<title>深更</title>,<text>深更欲半睡初醒。歷歷遠鷄時一聲。斜掩篝燈添寂寞。卧看衣架漸分明。此身已與菊花老。何事又隨山日生。手撫霜髯成獨笑。讀書辛苦博虛名。</text>
<title>龍兮夜枉共賦</title>,<text>白髮開門笑。掃君衣上霜。分明南澗樹。賓主一書牀。自有襟期照。不須言語長。長安五劇路。夜轂爲誰忙。</text>
<title>夜枕</title>,<text>林鵲無聲曙月斜。山中高枕送年華。半衾生白靈丹氣。深燭分紅杜宇花。宦業升沉元外物。詞章游戱亦名家。朝來隣屋逡廵熟。剩作衰顔半日酡。</text>
<title>和寄申陽智執玉壽春謫中</title>,<text>篝燈三閱壽春書。頗恠申生尙謫居。秖是殘經藏僦屋。何曾片石載歸車。雪圍貊國江山僻。梅發秦京驛使踈。千疊淸平當几案。衰年逐與世緣虛。其二百鍊爐丹苦未成。鬢毛渾與雪華幷。衣冠一半泉臺邃。朝市逢迎友道輕。身退已尋淮上隱。文成不受汝南評。知君歸作靑春伴。枉路何妨過鶴城。</text>
<title>臘月十三夜。夢堯叟。</title>,<text>幽顯一以隔。窮年若相忘。時夜正昏黑。窓闥有燈光。不聞履綦響。倐然在我傍。分明舊顔面。鮮㓗新衣裳。安知是夢寐。相對宛平常。開眼失所在。言語何由詳。冥會亦倉卒。沉思煎肝腸。逈眺山南阡。雲雪晦荒崗。</text>
<title>書惠婦新屛</title>,<text>上堂事舅姑。婦職冲年難。能移父母愛。方得舅姑歡。其二嘉耦自天定。身齊齡亦似。非徒順爲正。相佐成其美。其三採採春澗藻。菲薄不盈䇺。季女有心齋。神明實來右。其四二澤資爲德。同聲遠相求。嘉賓苟在堂。努力辦庶羞。其五賢哉文伯母。尊貴事紡績。何况貧家婦。惰懶不服力。其六鄕黨誦其賢。僕隷仰其仁。所以周南什。頌美宜家人。其七堂有八耋翁。是新婦大舅。其言頗不耄。持此勉新婦。</text>
<title>除夜</title>,<text>摩挲無髮强垂巓。顧影堪羞小燭前。更僕難言經歷事。有詩常記餞迎年。三杯氣暈甁梅煖。北斗光搖雪檜懸。來歲新詞非濫語。醒時嬉戱醉時眠。</text>
<title>庚申元日</title>,<text>昏眸開曆是庚申。從此乾坤事事新。何德可堪膺大壽。餘生猶幸作完人。林烟生白深村曙。甕酒浮香滿屋春。遙想九衢銀燭影。千官簪佩候重宸。</text>
<title>立春戱語</title>,<text>自有無涯智。眞成不壞身。神仙九分客。七十八廻春。道契梅妻靚。風流酒母醇。塵間少此老。莫是畵中人。</text>
<title>十五夜共龍兮賦</title>,<text>新歲初圓月。今宵與子看。雙鞋來樹裡。全魄出雲端。衣帶橫斜影。池臺峭料寒。貧家稍解趣。自有小盃盤。</text>
<title>二月二日。我王世子冊禮也。臣病不克進參。詩用志慶。</title>,<text>天東嶽海盡呈祥。鶴禁新開冊禮將。七鬯有歸宗廟重。謳歌相慶一人良。春浮黼座龍顔喜。日照离筵蟒衮光。白首老臣遙獻祝。兩宮靈籙萬年長。</text>
<title>佐賢自賀班歸。歷枉共賦。</title>,<text>客路當春半。歸舟値雪晴。十年金諫議。前月漢陽城。野服身疑隱。朝班面盡生。篝燈檢詩草。一一賦西征。</text>
<title>洪判尹 周萬 輓</title>,<text>高棲全管白門山。萬轂奔時几杖閒。二品金緋非落魄。卄仙圖畵最韶顔。塵間自是完人少。薪盡居然浩氣還。哭送社朋春又半。白頭垂淚卧江關。</text>
<title>權承旨 坪 輓</title>,<text>契好中年始。貞修今世難。長湍一坏葬。前日六仙官。弊屋烟花晩。孤兒祭奠寒。送歸樊老後。我淚又汎瀾。</text>
<title>玉汝族叔喪車將發</title>,<text>里中何擾擾。言送我族叔。靈車垂流蘇。隨風颺四角。籩豆列庶羞。芳氣藹馥郁。薤歌以前導。行行入幽谷。窀穸窈而深。萬古遂冥漠。哀哉巷南廬。門館宛如昨。雲木鬱蔽虧。芳草沒行屐。但聞哭聲悲。何由見顔色。舊好永訣絶。俛仰傷肝膈。</text>
<title>寒食</title>,<text>寒食自多感。况逢寒食雨。新花不滿枝。細草已無數。古人非有知。其日適相遇。閭閻値歲荒。烟火不起午。老夫掩門臥。啼鳥繞茅宇。節物如流水。親交半厚土。但有一樽酒。安用懷今古。</text>
<title>紅桃</title>,<text>野人百事閒。但爲花事忙。評花不在譜。蓄花自有方。異種難生成。名品貴凡常。東谷産紅桃。曼衍被巖崗。艮嶽所不收。都房安得藏。尹生癖於花。見花喜欲狂。持斧破厓崿。採根出深長。命僕擔之歸。培植數年强。感我同嗜好。移贈無𢗞腸。擇壤避下濕。占位當正陽。今年已托根。枝葉幸勿傷。來歲始著花。滿樹吐芬芳。想其爛熳時。庭宇爲輝煌。鋪爲錦步障。燦如瑛盤光。爾質雖近俗。爾色亦孔揚。處身淸濁間。與我同壽康。</text>
<title>花窖詞</title>,<text>窖中之土。其氣熊熊。與陽俱發。披拂東風。右一解梔子靑靑。石榴交錯。南北氣殊。人功所作。右二解十日尙多。矧百日。蒸夏雨。烘秋日。右三解</text>
<title>春興</title>,<text>深房穩支體。春氣復和柔。幽夢無端緖。迷離不可求。啼鳥四面集。新花日以稠。忽憶東華客。衣馬盛春游。豪絲動奇興。美女發淸謳。顧眄何凌厲。麗藻如雲流。置之勿復念。余方老林丘。</text>
<title>幽獨</title>,<text>幽獨逢春事。林扉肻許關。分花常滿舶。行藥不迷山。漸識休官好。眞成抵死閒。貧廚有滋味。小市買蔬還。</text>
<title>新鷰</title>,<text>江多華屋。歸飛每草堂。重簾穿不怕。並坐語何長。翅爲經寒損。心因近乳忙。敗巢須補綴。溪雨荇泥香。</text>
<title>寄題尹生 翰相 幽居</title>,<text>江嶂烟生處。深知尹氏村。畬田連佛界。樵路抵柴門。世訓殘經在。家貧內行敦。桃花春水漲。一擬問眞源。</text>
<title>燭立</title>,<text>望裏黃昏近。踈星數點明。遂成扶杖立。如有送人情。夜色分花樹。春聲老燕鸎。歸檣待書札。西北是秦城。</text>
<title>美庸至共賦</title>,<text>衣上黃昏色。知君自漢城。不辭霑雨至。仍作拂花迎。老境三年面。吾宗百世情。升沉那足說。歲晩見平生。</text>
<title>又爲西湖泛舟之遊</title>,<text>林嶂菁葱雨洗塵。幽花映樹殿餘春。蘋風吹亂滄浪鬢。野艇橫眠骯髒身。滿地江山如往歲。中流歌笑是同人。此生已托漁樵社。不復軺車西上秦。</text>
<title>積雨</title>,<text>淅瀝風蒲暑氣凉。通宵山雨作奔狂。蒼濤盪壁鳧𩿨亂。赤電盤空草樹光。撮土可能塡巨浸。乘桴直欲畧扶桑。野人垂死猶憂愛。西北浮雲是漢陽。</text>
<title>新秋書懷</title>,<text>林卧經三伏。西山雨始晴。樹高延夜氣。蟬老引秋聲。病候隨年劇。衰懷逐物生。君恩無計報。霑灑望神京。</text>
<title>伏聞六月二十八日。聖上昇遐。慟哭述哀。</title>,<text>每道餘生厭。誰知此日看。窮山哭聖主。白首念東韓。未達前陳疏。猶縻舊拜官。出門西北望。秋雨暗長安。</text>
<title>正宗大王輓章</title>,<text>畵裡奇祥驗震鱗。吾王令德孝而仁。聖神授受三宗重。天地彌綸萬化新。黼座臨朝凝瑞日。淵襟酬物藹陽春。煕煕二紀昇平象。洋溢衢謠遍析津。其二陰虹豁盡揭朱陽。嗣服初年攬國綱。詎但天誅懲亂逆。遂令人類識倫常。綸頒象闕豚魚感。筆闡麟書斧鉞光。刑德慘舒皆造化。迓回新命萬年長。其三徽寧寶殿肅森森。親啓金縢淚血淋。天地感通千乘孝。日星昭著兩朝心。儀隆玉冊揄揚大。躬薦珠邱慟慕深。八達山前松栢路。邦人猶望翠華臨。其四箕訓傳家百世經。神孫御極一治馨。光臨大界無私照。全蓄羣流不測溟。誕誥朝紳懲黨習。愍恩泉壤泣潛靈。終看萬品歸鎔化。勳德難憑史筆形。其五賓筵纔退漏聲催。天祿羣書次第開。精一法從虞夏得。昭回章是典謨來。三元調燮皆資學。八域陶甄盡作才。文物煥然眞可述。却疑亭午運重迴。其六聖學皆基百行源。殿宮怡悅壼無言。禁林晝靜慈雲覆。宴閤晨開愛日暄。春帖每祈南極壽。晬辰均賚八方恩。請從人瑞編中驗。休運元因孝理敦。其七迎春簾閣欲斜暉。慟哭宮庭已出衣。內院多時宣召斷。朝班如昨問安非。浹膚仁澤深東海。窮髮哀聲接近畿。禮樂典章宏遠業。半途收斂馭雲歸。其八御路靑繩百里長。華城宮殿鬱相望。豈知玉輦天回處。遽作衣冠月出鄕。千古憑依先寢近。一秋蕭瑟壽堂凉。眞遊不待堯年倦。水落山空萬事荒。其九天意宗祊欲護持。嗣王睿質禀生知。精通經旨衣千歲。深墨哀容踐位時。已識謳歌歸貳極。不施聲色奠洪基。東朝幸有宣仁聖。裘冕端臨義訓垂。其十多年衰疾阻鵷班。有夢時朝紫闕還。自是踈頑同木石。胡然恩遇重邱山。支離寄息滄桑後。點檢除書涕淚間。白首無窮孤負恨。雲鄕歸侍更何顔。</text>
<title>國葬日。泣題。</title>,<text>曠野排廞衛。深山葬衮衣。千官同一哭。三殿欲何依。象設明殘雪。華城對夕暉。詞臣撰盛德。那得闡精微。</text>
<title>冬至之前日。國葬日也。</title>,<text>大地生陽遍。玄宮葬雪深。攀號終古慟。報答向來心。誥墨滋如昨。衣香藹至今。三朝猶不死。白首臥穹林。</text>
<title>海老</title>,<text>海老生涯一枕宜。簷梅已發向陽枝。時分子丑鷄爲政。病在膏肓鵲不治。撫事漸多衰世事。課詩全减去年詩。茫茫南鴈稀來信。歲暮那堪父子離。時衡兒宰昌平。待書不至。</text>
<title>與季淵分韻共賦</title>,<text>窮居屬歲晏。山澤政迢迢。客有看梅至。書無遣鶴招。掃衣林雪墮。開酌月星搖。此會衰年得。千金直一宵。其二流光忽忽又深冬。畫盡爐灰意萬重。應是前身華柱鶴。居然再哭鼎湖龍。茅齋晝掩雲生嶂。篝燭宵分雪打松。寄語東川尹處士。山居無事數相從。</text>
<title>夜坐書感</title>,<text>暗竇涓涓水。踈燈寂寂鄰。屛帷深護病。木石夜通神。謝絶朝中侶。蕭條劫後身。堪悲八達洞。陵草欲廻春。</text>
<title>與龍兮共賦</title>,<text>且置塵間事。俱爲林下居。歸樵山遠近。淺雪樹扶踈。陶令非無酒。虞卿自有書。歲寒宜努力。吾道在耕漁。</text>
<title>山夜</title>,<text>雲雪空山斷送迎。暝鴉歸後掩柴荊。簷虛列峀參趺坐。峽靜寒江似磬鳴。老病轉增流序感。別離方識故人情。還嫌惡業三生在。枉竊中年薄技名。其二江峽輕雷雪始開。踈林東畔月裵徊。巵欄目極遙空鶴。半枕詩成昨夜梅。暗水総將人事去。遠書偏趁歲時來。離愁病恨銷難盡。强進燈前栢酒杯。</text>
<title>李判書 鼎運 公會輓</title>,<text>平步雲霄聽履班。三朝日月尙韶顔。氛埃不點氷襟內。語笑皆眞酒賦間。小逕藍輿應白郭。宴居簾閣但靑山。樊翁社裡峩洋契。明是仙輧次第還。其二城西風雨菊花衰。旅館慇懃再枉時。相視共抆經劫淚。何心更問隔年詩。樽前小別成今古。峽裏哀音半信疑。東出靈車那忍發。門閭斜日近崦嵫。</text>
<title>立春</title>,<text>老積逢新感。天寬度世期。板輿將就養。藥不妨詩。綠漲隣醅斝。黃回巷柳絲。深知祝春語。不獨爲家私。</text>
<title>和士元</title>,<text>衰年稀出入。山屋晝常扃。末俗無三古。窮居有五經。江星飛自白。雪檜卧猶靑。隣曲來申姪。淸談豁性靈。其二定力三尸遁。冥觀萬象澄。丹成能大耋。畵出似高僧。爐火經秋葉。梅甁半夜氷。平生照心事。只有短檠燈。</text>
<title>除夕雜言</title>,<text>昔我孩提時。除夕最歡喜。其身與日長。來歲方未已。苒苒及衰暮。始覺流光駛。人或艶壽考。逾老逾近死。今年臘之晦。又餞庚申禩。問我年幾何。七十有八齒。縱令滿百歲。餘者無多晷。家人勸膳羞。彊食不知美。况復數年來。親愛半離徙。寄書與阿弟。經月少來使。阿兒宰南縣。山川間千里。憂端非一二。撩亂不可理。棄置勿復念。恐爲曠士耻。隨遇苟安順。外物寧爲累。東風入梅梢。栢酒生綠蟻。且爲皷缶歌。羲訓有微旨。</text>
<title>辛酉元日</title>,<text>紬衾半舒膝。鷄信已新年。飮食蒸烟火。星辰散雪天。流光閱眼慣。老境乞身便。齒髮何妨損。初完石室編。</text>
<title>將發昌平行。寄贈歸洞老人。</title>,<text>數堠猶云遠。今行路幾千。春來無半面。星散又殘年。雪峽踈籬外。湖雲倦馬前。應須勉加飯。後會月同圓。</text>
<title>發向昌平</title>,<text>大耋能行遠。三春欲向中。雲霞流午日。川陸轉東風。便養知兒孝。南征覺賦雄。還思宰西日。奉檄此行同。</text>
<title>安竹道中</title>,<text>南征徒御日翩翩。安竹春陰不見邊。世入昇平無逆祲。壤連圻輔有良田。東風吹漲千溪水。大野浮靑數店烟。塞北溟東曾踏遍。炎方行役又殘年。</text>
<title>過南坡洪先生書院</title>,<text>恭惟肅考世。良弼有先生。岳降雖晩季。天挺實忠貞。持身與事主。壹是直道行。耿介亡其朋。况與匪人幷。秋鷹擊惡鳥。勁氣生劒翎。終然遭謠椓。歲暮關塞征。鐵嶺塞穹壤。浮雲爲晝冥。九死諒靡悔。所秉乃天經。公議有時定。幽枉感聖情。赫赫杖屨鄕。棟宇奉神明。衆口猶噂𠴲。令德彌芳馨。挺立廟庭栢。百歲仰典刑。停軾一磬折。淸飈拂行㫌。</text>
<title>天安倅李戚 承默 出迎。洪令 若浩，李鎭安 趾亨 亦會。</title>,<text>店門朝日導前騶。太守肩輿掛玉壺。交路三方通郡國。行人一飯出官廚。天涯賓主俱華髮。湖外年芳已緣蒲。吏道棲遅知不惡。可能留待老翁無。</text>
<title>踰車嶺</title>,<text>硤勢蟠不盡。盖自天安始。盤陀至半嶺。雙峰忽對峙。仰視一握天。相隨靑數里。山木礙車徒。林鶻驚人起。出谷始豁眼。原野何肥美。方岳之所鎭。春色暎錦水。險夷與境殊。人情變憂喜。逌然成一笑。吾老隨兒子。</text>
<title>錦江</title>,<text>錦水涵春綠。鷄山倒影寒。公州非下邑。方岳亦尊官。舟轂通都擅。烟花富室看。峽耕多瘠鹵。始識北人艱。其二春陰一半接公州。人在斜陽錦水舟。十日風烟詩兩袖。白頭差不負奇遊。</text>
<title>井泉店</title>,<text>五郡經來路更新。野橋山店柳條春。催花一雨天涯夜。寒食今年馬上人。點檢行裝添著述。逢迎歧路少情親。也知南北前因在。飄轉風蓬任此身。</text>
<title>戱爲昌州問答</title>,<text>爲問昌州吏。昌州有何樂。言載大監來。不憚道途惡。右一解昌吏仰頭答。昌州最窮寒。所以人不爭。能令大監安。右二解大監善爲詩。名聲海內傳。昌州竹瀝酒。三杯詩湧泉。右三解</text>
<title>恩津</title>,<text>霽色恩津樹。店烟靑未消。路因南馬熟。春趁北人遙。花竹憐時物。雲天憶聖朝。官橋愁佇立。夕鳥度迢迢。</text>
<title>過全營</title>,<text>千年形勝國南關。觀察營開萬竹間。聖祖威神瞻黼黻。奸䧺割據有江山。層城雨色花交映。大陸春陰鶴帶還。頭白壯遊猶筆力。今年詞賦不須刪。</text>
<title>抵郡占衙後。靜室頗愜。</title>,<text>靜室似山寺。自能便起居。登盤饒異膳。隨槖有奇書。檻日池光㶑。簷風竹氣舒。但愁鄕路遠。弟姪近何如。</text>
<title>天涯</title>,<text>天涯成寂寞。徙倚竹林間。月影當深夜。花陰似故山。隨緣忘遠近。養疾得淸閒。詩格頗頑健。端憂了不關。</text>
<title>客夜</title>,<text>一鳥警幽睡。開軒林影斜。池臺應夜半。花月是天涯。動息孤城柝。比隣小吏家。縱言南北異。隨地管年華。</text>
<title>肩輿入魚泳洞。臺沼花木可玩。盖羅氏庄云。</title>,<text>藍輿徐軋入彤霞。萬里人來賞物華。一泓全承林杪水。衆香齊坼日南花。地藏佳境寧嫌淺。老辦淸遊亦可誇。坐狎禽魚欲忘返。樹陰衣影共婆娑。</text>
<title>羈愁</title>,<text>東風寒食古龍州。細麥靑靑柳色稠。家在關東山萬疊。書傳洛下月三周。輿圖南極連銅柱。海候千村産石榴。歸事蒼茫難自料。秪憑官釀浣羈愁。</text>
<title>戱賦</title>,<text>弧矢雄圖未易酬。萍蹤偶作四方遊。眼窮靺鞨千年塞。身倚臨瀛萬里舟。不及盖棺猶浩氣。自能騎馬又炎州。欲乘朱鳥如輪趐。直到天池地盡頭。</text>
<title>贈潭上人</title>,<text>甁鉢無常住。雙溪復玉泉。重逢千里外。回憶六年前。藉草談玄旨。拈花喩宿緣。分明秋後約。霜月郡樓圓。</text>
<title>送李姪基榮還忠州</title>,<text>以有舅甥誼。炎方來不辭。吾衰情甚弱。爾去物無資。弊褐楊花撲。長亭竹雨垂。西歸料非遠。珍重候蟾湄。</text>
<title>春盡感賦</title>,<text>多時夢踏北山霞。睡睫纔開不是家。獨送春歸風雨後。誰憐人卧海天涯。醉醒竹瀝三廵酒。明滅林塘數點花。自是餘生輕歲月。鏡中休惜鬢全華。</text>
<title>鄕夢</title>,<text>鄕夢支離日政長。開簾山澤極靑蒼。怒生新竹通林雨。深沒雙鳧活水塘。萬里載書憐晩學。一年淹病負春芳。朝來點檢龍州錄。詩草蕭條不滿囊。</text>
<title>竹田</title>,<text>北方無大竹。南方有大竹。氣候異燠寒。物性因地毓。龍州據火維。冬雪不盈尺。有田皆種竹。四境漾寒綠。其大皆如椽。其高或出屋。官帖計畒封。歲輸貢京國。或刈作藩籬。或織爲籠簀。巨細各適用。功利實弘博。在昔明宣際。人材萃南服。文雅暎淸朝。義烈聳殊俗。近世頗不振。簡策爲寡色。毋乃河嶽精。於物鐘淸淑。産此千畒種。利用踰金錫。人物遞盛衰。世運有回薄。徙倚脩竹林。撫古一歎息。</text>
<title>冬栢</title>,<text>南國冬靑樹。亭亭傲雪霜。根蟠炎徼旺。花奪火星光。滿眼驚初客。傷情在異鄕。一根如可得。珍重載歸裝。</text>
<title>卽事</title>,<text>篁林淅瀝雨初過。長夏關門奈病何。夢覲漢宮新黼冕。身游甄國舊山河。天涯杯酒年光晩。客裏詩詞日課多。怊悵東湖雲水地。幾時歸去理漁簑。</text>
<title>小池</title>,<text>小池明似鏡。常貯一團天。虛影應飛鳥。淸光不受烟。徘徊終夜月。淅瀝有源泉。時有英華發。波間出素蓮。</text>
<title>書感</title>,<text>榴花開盡鷰雛翔。徙倚西欄又夕陽。北客南來如萬里。去年今月哭先王。誰憐歷刦形骸在。自怪沉疴壽命長。半榻幽篁山雨夜。夢魂猶覲白雲鄕。</text>
<title>兒輩誦遊玉泉庵。詩次其韻。</title>,<text>淨界無深淺。雲峰常掩關。僧淸一瀑內。樓逈萬松間。世刦幾回閱。人天於此閒。諸君留物色。吾不負秋山。</text>
<title>贈閑上人春潭師弟子也</title>,<text>眉眼渾相似。潭師是爾師。南中忘久客。方外遇深知。淨饌山廚辦。新圖楚境移。短詩非報謝。同照有摩尼。</text>
<title>題白巖金公遺詩後</title>,<text>去舶如鴻不見蹤。穹鯨先導大龜從。未須同作西山死。星日昭臨一寸忠。</text>
<title>强疾次寄士元</title>,<text>遼濶猶來使。慇懃問客居。幽篁三夜雨。暎燭數行書。天地炎凉改。家山井落虛。何時携十口。安穩返吾廬。其二對屋東西巷。芒鞋去復回。棋樽忘寂寞。花樹共徘徊。世故隨萍散。天涯盡室來。三時竹間什。多是爲君裁。其三重回夏六月。飮食尙爲人。慟哭紅榴下。獨行炎海濱。詩詞難自遣。心事向誰親。時有鄕園夢。歸飛似鶴身。其四君家常在眼。門接大江平。几席移𩿨艇。耕漁傍鶴城。酒應無事飮。詩或不平鳴。傡入相思夢。凉蟬歲序更。</text>
<title>寄龍兮</title>,<text>朱鳥圖經遠。玄蟬氣候新。暫成湖外客。遙憶意中人。絶域難爲訊。空山可耐貧。也知溪上巷。我屋鎖松筠。</text>
<title>送別韓斯文 性謙。當在壬寅宰西河時。</title>,<text>東洛多爲客。西河始見君。鄕愁分夜燭。詩態藹春雲。去馬終難駐。哀鴻不可聞。皇華門外路。霜葉劇紛紛。</text>
<title>醉中口號贈權掌令 之彥 邦兮求和</title>,<text>比屋纔跬步。同人數往來。書齋山影合。時候草花開。翰墨因成老。朝廷不識才。空囊近羞澁。無計勸深杯。其二轉衖聞人響。臨門識子顔。衰遅有勝侶。諧謔作淸懽。麗日蒲團上。微風草樹間。每逢翻喜劇。牽挽不敎還。</text>
<title>次權令邦兮新資耆會軸中韻</title>,<text>年排鴈序摠仙翁。烏几東西雪髮同。國溢謳歌因海潤。恩頒耆耈自天隆。分巡酒食華燈下。傡社衣冠活畫中。眉拄鳩筇齊獻祝。南山高與紫宸通。</text>
