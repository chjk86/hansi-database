<title>朝起謾賦</title>,<text>新栽楡柳欲成林。四面靑山百種禽。盡日看書閑坐卧。白雲坌入小窓深。</text>
<title>偶讀蘇長公禪贊愛空山無人水流花開之句。分韻爲八首。選一首</title>,<text>江居豈不樂。山栖亦自美。旣厭逐漁釣。行復伴鹿豕。登盤有薇蕨。豈必河之鯉。欲洗巢父耳。且向前溪水。</text>
<title>樊川道中</title>,<text>殘星下簷端。斜月在崗頭。晨興涉霜露。嚴駕將遠游。遠游欲何適。所思隔中州。出門翩冥冥。庶往瀉鬱憂。僕夫理輕齎。初程共汝謀。我身寄馬背。浩蕩越川丘。天時况復佳。商律際深秋。虛郊日華淨。埃氛一以收。高興散無倪。短句入冥搜。聊探眼前賞。盡釋區中愁。行矣自玆去。飮馬㺚川流。</text>
<title>自金灘乘舟過玉江亭。至荷潭作。</title>,<text>江路三百里。風濤又茫淼。客子理西舸。去意疾歸鳥。玆行卽初程。瀧瀨已䆗窱。利涉信篙師。我心靜無擾。偃仰篷屋底。應接殊未了。秋山遞送迎。榜歌競窈窕。酒榼與詩卷。曠懷軼塵表。玉江背後遠。荷潭前浩渺。平波委輕楫。西日更窅窅。擊汰問長年。前程有多少。</text>
<title>下木溪</title>,<text>秋江水落灘石惡。崩濤咫尺愁掀屋。我行胡爲乘此險。坐看長年撑篙速。玉江亭子過超忽。直到龍淵江更闊。櫓響漸微舟子倦。櫂謳悠揚篷底發。秋山歷歷在眼中。兩岸楓林相對紅。暎空雲烟遠明滅。鳴榔又轉木溪東。斷崖之下十數家。景致宛與渼湖同。依林雞犬若相待。出水鳧鷖閒作態。對此翛然生遠興。故林風物思更倍。回頭試望漢南山。白雲千疊間其間。此去東屯問幾許。山路紆曲水迴環。何時歸泛爛柯月。更理漁艇日往還。</text>
<title>過興元</title>,<text>東方欲曉舟子語。解纜又向前流去。棹穿雲霧若飛箭。霧裏迷茫諸島嶼。江中白鷗睡初覺。見人驚飛向何處。前頭忽聞人語喧。舟行已近興元村。柁底高視原野豁。桑柘翳然屋宇繁。我來適値墟市開。峒氓早聚江之源。爲報篙師且緩棹。此去宜借酒一罇。歸時神勒倘早泊。欲上東臺細傾酌。舟人莫怪我濡滯。向來此興無數數。</text>
<title>甓寺</title>,<text>安流不用篙師手。日晩始出驪江口。淥波演淪舟上下。靑嶂合沓江左右。舵樓吟望趣非一。雲物爛漫輸我筆。龍宮遠勢倐飛舞。眼中甓塔來高𡵉。浮舟爲近古岸下。東臺之石可少歇。懶翁遺躅只短碣。牧老文章眞卓絶。悠悠今古一以闊。往事還如風燭滅。臨風高詠挹翠詩。尙覺江山氣未衰。靑楓銀杏宛蕭瑟。歷亂天花颭客衣。坐中誰是好事僧。舊蹟微茫傳說奇。鋪張我無翠翁筆。可更沙門無法煕。提携且復續舊遊。邂逅豈卽非良謀。當時文彩雖已矣。須信吾行亦風流。亦知斯游不可再。去路龍門天際浮。嗚呼萬事一彈指。注目寒江流不休。靑楓銀杏好事僧。皆是挹翠詩中語。法煕亦其時翠翁同遊僧名。</text>
<title>敬次家大人韻。贈宗信上人。有跋附下</title>,<text>春愁日與病俱深。夜雨禪燈百慮侵。從師願借楊枝水。洗盡胸中刹刹心。春初。余爲做程文。來栖此寺。數旬營營之餘。竟不利試場。因而荏苒。奄迫竆臘。今又重踏磨驢之步。與師更作伴於雪窓風鐸之間。一日師出示此詩。取看一過。不覺惘然失笑。自惟此生於名場得失。非不熟知其有數存焉。然被外誘所驅迫。時不免沒溺如此。平日之無定力。豈待言而後知之哉。遂請師藏弆此紙。以觀吾後來。顧未知他日復有如往日之走作。又有如今日之笑往日者否。同師訂約。因書此以自警。歲乙卯臘前之一日。靜修散人題于漢興寺之禪堂。</text>
<title>和四溟禪師表忠祠軸中韻</title>,<text>溟師有廟鎭南溟。眼底凔波斂鱷鯨。當日鐵船浮此路。至今蠻俗誦王靈。休公衣鉢傳燈遠。郭帥精忠報祀並。且喜萊州方息戰。長敎法雨灑餘腥。</text>
<title>奉送舅氏 洪公廷命 長鬐使君之任 七首○選三首</title>,<text>夫子靑雲器。流譽在盛年。磊砢鬱壯思。卓犖冠羣贒。謂言初解褐。徐步躡淸躔。無幾困積薪。後者反居前。臺省一十載。未窺金華筵。荒隅復出守。蹭蹬誰使然。拙宦固乃爾。榮辱信在天。其二長鬐如斗縣。地與蛟鱷鄰。維南惡風土。日夕起瘴氛。除非黜補官。未嘗涉此津。公今何罪過。委此絶海濱。民飢待良牧。主憂揀侍臣。平生叱馭志。此去敢逡廵。行矣廉叔度。有袴歌南人。其三酒亦有何好。竹林曾作頌。沉冥徒爲爾。此輩非世用。袁絲昔相吳。勸飮有阿種。亮畏利劒刺。匪直爲放縱。公行異於是。分憂責實重。醒醉各一時。豈使政乃壅。還將酒箴語。一爲臨路誦。</text>
<title>族叔和中 𤩶 宅夜集共賦</title>,<text>獨居少歡緖。沉思方永夕。族父叩門來。躧履欲誰適。依依雙栢齋。聯步已暝色。北風吹夾巷。天籟生寥閴。親愛間何闊。及至成良覿。襟期共脫略。談讌無主客。床簟列圖史。討論縈今昔。悠哉千載心。勃然如不釋。人生信慷慨。徂歲無幾易。嘉時不再遇。一歡匪自惜。會須數相見。勿言有間隔。勖玆同心子。吾輩眞落拓。</text>
<title>族叔聖振 珹 宅夜宿。太初 希沆 從弟同賦。</title>,<text>池閣更深夜。披衣起步星。踈鐘沉遠巷。獨樹鎖虛庭。鶴自何園徹。詩從愛弟聽。泠然淸不寐。小醉得初醒。</text>
<title>次用脩族叔 珗 示韻。却寄。</title>,<text>觱發寒威重。微茫雪意催。歸牛尋徑入。宿雀占枝來。境寂緣忘世。神淸爲伴梅。流光從荏苒。百感且含盃。</text>
<title>幽居</title>,<text>翠草簾前出。幽居盡日閑。山禽時下席。溪友或敲關。流水孤吟內。浮雲拄杖間。猶憐寂寞意。又此送春還。</text>
<title>山園賞花。次空同十絶句。因效其體。選一首</title>,<text>去年新栽桃李樹。今年春晩始芳菲。亦知花有早開處。花早開時還早飛。</text>
<title>柳僉正 遵 挽 代家大人作</title>,<text>休休其德肫肫仁。世未知公長者人。簡朴衣裳猶古制。沉冥麴糵自天眞。政成一室何加孝。名著三州不救貧。身後定知餘慶遠。滿庭蘭玉暎嶙峋。</text>
<title>賦詩栢梁臺 代作</title>,<text>神霄臺觀絶塵埃。鑾駕親臨法讌開。月滿金盤同縹緲。風傳瑤珮怳俳佪。皇情自有凌雲想。御墨仍看倚醉裁。四葉承休光赫業。八紘嫌窄倚雄才。已看漠北威靈振。更喜河間禮樂來。異瑞誰傳生鼎馬。佳期每嘆隔方萊。神仙雅喜樓臺勝。榟匠催輸隴蜀材。遂有危甍凌漢出。駕言淸蹕自天迴。朔臯文學爭趨列。衛霍韜鈐亦許陪。要與臣僚同宴樂。詎無歌詠佐尊罍。詩成七字初開格。職別羣工或類詼。氣力渾雄參造化。文章樸略謝敲推。龍顔帶喜眞堪詑。鴻筆摛華莫謾催。河漢色隨宸藻動。璧奎芒與錦雲堆。雄圖慷慨乾坤隘。詩法胚胎鬼物猜。解慍縱非歌舜殿。右文猶幸撥秦灰。聲華可使皇風振。制作從看大略恢。歲晩輪臺翻有詔。秋深汾浦易生哀。風流謾自傳文苑。盛事誰能繼栢臺。自愧小臣逢聖作。獻詩那敢比鄒枚。</text>
<title>春和議賑貸 代作</title>,<text>禁掖烟花共得春。乾坤一氣轉洪匀。卽看萬物回生意。誰遣竆閻囿至仁。溫詔却思推惠澤。聖心端爲濟貧民。躬修玄默垂衣儼。治本耕農籍畒親。已喜黎甿臻富庶。仍看倉庾積因陳。匹夫失所哀無告。四海推恩恐未均。丙枕憂勤如保子。斗杓回斡奄臨辰。條風徐轉開蒼陸。淑氣潛浮繞紫宸。羣品歡欣皆自得。四民愁苦詎無顰。天心藹藹看生物。德意溫溫欲濟人。始信恫癏猶在己。還思賑貸以周貧。溫音忽見從天下。惠澤均霑率土濱。萬姓爭欣同挾纊。十行昭揭却如綸。仁恩共與陽和遍。喜氣還隨物色新。德懋體天宜發帑。恥深推壑更捐囷。還如周澤歌鳴鴈。不復監河泣涸鱗。寬大也知參化育。謳吟又遣失吟呻。彈薰殿上眞堪擬。移粟河東豈足倫。聖世卽今勤子惠。綸音每歲感臣鄰。苑庭授簡慙蕪拙。恭頌春臺至化醇。</text>
<title>洑下坪</title>,<text>茫茫復漠漠。盡日此郊間。曲折幾溪水。高低何郡山。晩沙飢鶴淨。衰草卧牛閒。緩轡渾心賞。怡然破旅顔。</text>
<title>夜坐。次澤堂集中韻。</title>,<text>永夜吾無睡。殘燈爾獨親。風塵自流俗。雕篆豈高人。宿志嗟難踐。空言未是眞。年光何太疾。竆臘又經旬。</text>
<title>聖振宅。用脩孝彥 從弟希曾，太初朴彥晦 東顯，鄭善行 運紀，嚴孺文 璘○後改璹 聯句。</title>,<text>山閣開簾暝色侵 晦。依依新月照高林 時。盃盤取次仍成趣 振。棋局相隨且散襟 彦。春雪小園花信早 脩。暮雲幽壑水聲深 善。會心不必濠梁上 初。卽此蕭然遠俗音 文。</text>
<title>舟訪厓西 尹公彙貞 江居。共次唐韻。</title>,<text>厓老湖邊宅。春生高柳枝。渚雲含霽景。簾日散游絲。畎畒身如隱。文章世豈知。停橈爲問字。三宿可言遲。</text>
<title>癸酉元日立春</title>,<text>元日兼春日。新年替舊年。親齡添喜懼。世故屬迍邅。賈傅憂時策。淮王招隱篇。居然成兩誤。衰白遣誰憐。</text>
<title>仲父由銀臺承宣。出守淮陽府。蓋以特恩也。餞席奉獻五絶句。選二首</title>,<text>先人曾愛歇惺奇。樓上三朝坐不移。萬事卽今成幻刦。憑公爲問淨禪師。秋淨。卽先人丙辰入山時陪游者。其二偏露餘生秪自悲。家貧親愛各相離。應知抱峽連床夜。尙憶蕪湖對釣時。第四叔父時方寓居抱川。</text>
<title>朴掌令 長潤 挽</title>,<text>奕世仍繩武。專經早擢官。風波饒險難。嶺海飽辛酸。一斥儃佪甚。雙珠福履完。居然厭塵濁。身世任啾讙。</text>
<title>李承旨 命煕 挽</title>,<text>不恨生衰世。吾猶及古人。眼中齊得喪。心上謝緇磷。斂晦須全素。雍容自見眞。居然殄瘁慟。萬事哭蒼旻。</text>
<title>申正字希元 景沆 挽</title>,<text>靑衿相遇殿門前。傾蓋交歡十五年。勸爾才高稍混世。憐吾行獨只聽天。風塵歷落俱衰髮。存沒差池竟夜泉。杳杳新原迷哭處。歌成薤露倍潸然。</text>
<title>甲戌八月己未。與李儀叔 壽鳳 同發楓岳之行。</title>,<text>昔余抱微尙。睠睠山水幽。世塵苦多嬰。夙志未暇酬。斯晨忽寤懷。出門思遠遊。存期欲奚尋。發興在遐搜。羨彼靈仙宅。邈居東海陬。結念匪今始。蓄性殊外求。輪蹄自玆去。共載得良儔。豈無道塗倦。且樂神氣遒。行將采三秀。擧擬竆十洲。却顧同遊子。寰內溢百憂。</text>
<title>蒼玉屛</title>,<text>客到蒼玉屛。言訪思庵老。思庵不可見。舊宅埋荒草。亦有小祠屋。歲久半傾倒。徬徨院門側。欲進感余抱。公身雖已遠。出處猶可考。完名世固少。晩節獨自保。扣扃闕脩薦。匪余乏寒藻。此意鮮人知。默立向秋昊。</text>
<title>禾積淵 一名石龍堆</title>,<text>自過屈雲川。屢問禾淵路。馬疲策將顚。水深艱始渡。峨峨石龍堆。仰望神欲仆。昂然戴兩角。屹起如相顧。左右勢斗絶。浡潏從傍注。目眩豈輕俯。脚澁未放步。偉哉造化功。詭怪斯獨聚。緬懷杜陵老。龍門有好句。終身歷艱險。恐懼從此數。</text>
<title>陪仲父遊翠屛臺。網魚設酌。日暮始歸。</title>,<text>蒼崖兩對起。一水從中闢。上有森森楓。霑霜暎半赤。使君此時來。臨流命設席。鼯奔避皁蓋。魚隱驚鐵笛。官僮施罛網。盤鮮供玉尺。廵林擇芳果。丹漆爛盈摘。觴杓迭勸酬。坐卧忘日夕。我來赴僊期。先此試筇舃。賞心豈云遠。眈景偶自適。矢詩爲紀遊。留題澗畔石。</text>
<title>下墨喜嶺</title>,<text>山雨晩始霽。出雲彌不絶。遠望旣浩漫。稍進倐興滅。靈峰在馬首。眞體隨眼瞥。獨有望高臺。半空露嵽嵲。如覩瑞曇華。已與凡卉別。神駞若將翔。氣狂難自折。從前所歷覽。培塿多瑣屑。瓌奇實始此。讚嘆無容說。催鞭且復去。嶺路猶嶻嶭。</text>
<title>入長安寺</title>,<text>神山望漸近。一溪行屢涉。方將見開豁。又復歷重疊。僧來待我期。隔水勞遠接。輕輿乍迴轉。仄徑竆登躡。無何寶殿闢。丹彩煥爛燁。結構恣瑰巧。人天競震懾。誠知佛力雄。更覺塵區狹。霜崖劃孤嘯。錦繒搖萬葉。幽森景氣異。窈窕心眼愜。願言滌煩惱。明發理游屧。</text>
<title>表訓寺。夜坐書懷。</title>,<text>山樓黑無月。沉沉夜方半。風泉耿幽壑。霜鐸切高漢。依微梵聲作。來自雲霞館。道心寂以靜。厖眉默相看。神淸衆竗集。境虛浮念散。客意有冥契。友許偶同伴。蒲團筭前刦。如夢一催喚。卽玆發深省。香燈映孤幔。</text>
<title>正陽寺。次老杜望嶽韻。</title>,<text>遠視猶怳怳。近看稍了了。千峯欲並翥。萬古疑常曉。仰首絶歸雲。極目低飛鳥。方知泰山岑。始觀衆邱小。</text>
<title>早登靑蓮菴。遙望衆香城。一帶朝日。晶熒奇幻。不可名狀。</title>,<text>山曉肅同寢。子興視何往。携僧索幽異。涉險竆覽賞。岧嶤靑蓮界。振裾爲少上。香城露眞面。歷歷如指掌。晨霞豁褰開。曙旭通炯晃。森羅積玉堆。摸寫無髴髣。移時目不瞬。神意俱竦朗。一笑指鳴淵。白雲侵履杖。</text>
<title>聞仲父行入玉鏡洞。出候于鳴韻潭上。儀叔有詩。次之。</title>,<text>隨喜芒鞋出洞門。數三僧語隔溪聞。僊喬玉舃來應近。吹徹金簫滿彩雲。</text>
<title>天一臺。次老杜閬山歌。</title>,<text>毗盧巉巉天下白。突起直欲侵空碧。餘枝散作萬二千。四圍削立皆全石。海上三山只聞名。天下羣峯少與敵。浩歌激烈神更竦。藍輿伊軋度靑壁。</text>
<title>摩訶衍</title>,<text>八潭游始竆。羣勝歷幾徧。輕輿逐趾高。峭壁隨眼轉。稍近衆香城。更得摩訶衍。寶地境自別。靈宅名仍擅。雲臺乍露頂。曇竭全披面。澄明桂陰合。照爛楓色絢。冥心坐超忽。眞興溢顧眄。所惜塵龕閉。久闕齋香薦。禪宮有衰盛。世界尤幻變。將去復回首。此來猶過電。</text>
<title>下宿稤庫</title>,<text>狗嶺路百轉。俯視凔海水。藍輿步步下。後趾躡前趾。擔僧各競健。疾若馳九軌。旣云盡險艱。稱喜見墟里。煩襟乍豁如。衆景入徙倚。原田藹秋稼。塍錯猶文綺。亦有遵渚鴻。近人皆驚起。楓岑返望遠。夕氣搖新紫。行遊固無定。揭厲何所止。一笑語禪衲。曛黑且宿此。</text>
<title>觀海</title>,<text>漫漫汗汗劇翻瀾。老眼東臨快意看。無水不歸爲許大。與天相接若玆寬。欲招永述期何杳。可說蓬瀛到實難。涵育萬形知盡具。摸奇才短只盤桓。</text>
<title>直木驛</title>,<text>我過直木驛。道傍無直木。直木忌當道。斧斤有先斸。昨憶楸嶺來。千章森似束。諒以得所處。干雲少折觸。木生豈厭直。全年不及曲。棄置且勿說。悲歌滿空谷。</text>
<title>寄題族叔聖與 瑗 眞忘窩壁</title>,<text>湫仄街塵近。幽廬闢此間。眞忘不滯境。大隱豈居山。計到竆時拙。心隨病裏閑。因緣除妄想。非往亦非還。</text>
<title>次柳宜天 德中</title>,<text>閑者始知躁者忙。醒時方悟醉時狂。君看舟覆西江浪。輸與高人拍手長。其二無憂最羨眼前童。游走渾忘日雨風。如汝年時吾亦爾。何從顚髮遽成翁。</text>
<title>得李正甫 德中 書。方携兒讀書三角山中。賦此寄之。</title>,<text>聞子山房去讀書。三峯深處老僧居。高情自信無拘絆。俗事還應快掃除。百帙空來雙眼大。萬緣融盡一心虛。蒲團况有兒隨伴。敎學相資意不踈。</text>
<title>喜趙郞 鼎臣 來會。燈下寫懷相示。</title>,<text>自我不見君。今已三月餘。豈惟阻顔貌。亦復隔音書。斯辰忽寤懷。好風吹我廬。君來百里外。顧此蓬蓽居。相思彌我襟。驚倒執君裾。中堂設座茵。內廚具飯蔬。呼燈爲近君。記君贄鴈初。別去秋將盡。無何歲幾除。策馬携經笈。感君意勤渠。風雪積深夜。各自掩門閭。歡然坐不寐。沉寂賴君紓。冰淸與玉潤。古人之所於。望君情豈淺。勖君語非虛。僶勉且聽我。毋徒拋居諸。</text>
<title>喜朴貞之 東一，宜天同訪。呼韻各賦。</title>,<text>査査凍鵲噪中林。有客霜朝並馬尋。歲暮江山催景短。天寒琴几閉門深。謀生計拙休談命。避世言長敢忘心。欲把顚毛較多少。視君贏得幾光陰。</text>
<title>南聖綏 履寬 宅。從叔父 瑋，穉明叔 㻐，李士凝 台鼎 諸人會賦。</title>,<text>諫議官多暇。瀛州望更仙。來從南氏宅。閑說召侯田。遲日留賓席。晴簷對鶴眠。歸休行自可。何待槖盈錢。是日。從叔與稚明說及買田歸休之意。第四及結句及之。</text>
<title>玄兒始學書綴句。間出警語。喜而成詩。</title>,<text>我衰慵轉甚。百事都不理。苦心獨在書。耿耿常自喜。小兒庸詎知。癖或乃翁似。爾齡曾幾何。爾步方千里。淸圓欲囀鳥。姸好新破蘂。有時語天然。塗鴉行半紙。翁笑爲撫頂。兒生具許美。厲人夜求火。有心皆若是。反念昔育鞠。無幾判生死。奚論才不才。門戶汝二子。丁寧文獻托。執手仍提耳。存者庶相勖。歿亦其永已。</text>
<title>瘞玄兒庭坪巳岡</title>,<text>一叫精魂悸。再叫天地晦。三叫及四叫。宛宛汝應對。十叫與百叫。依依汝進退。送汝今安往。住室皆親愛。平生托懷抱。此去永冥昧。淸揚好眉眼。幾何弗朽塊。丁寧五字句。猶記負爺背。聰慧固多猜。藥餌詎無悔。細念疇昔事。靡不搉心肺。陰厓匝松櫪。封域標其內。汝藏愼勿懼。先壟於斯在。嗚呼捨汝歸。滿目汝同隊。</text>
<title>三月上旬。爲殤兒晬日。澆墳後悼念。成詩十首。選一首</title>,<text>我命一何險。前後三瘞夭。人情愛末子。矧汝生了了。猶懼鬼神猜。憐多敎常少。不望汝速成。但冀家業紹。嗟汝乃止此。罰我天其剿。</text>
<title>奉別穉明叔作宰黃岡之行</title>,<text>風塵十載髩雙皤。久勌封囊上諫坡。緋袖尙霑憂國淚。瓊樓初動戀寒歌。自知素性違供世。不害黃堂借息痾。誰謂玆行非得意。西江近日少安波。</text>
<title>訪黃泰川 處浩 藤原郊居。同正甫次其題壁韻。</title>,<text>叔度新傾蓋。交州舊卜居。原藤補爲屋。田稻溢分渠。詩禮從兒慣。軒裳任爾踈。家貧猶自可。川網免無魚。其二霜野娟娟靜。秋鴻杳杳低。海雲生處迥。陵樹望時齊。農圃勤成性。詩篇倦失題。敲門來有客。餻菊藉山妻。</text>
<title>杜機 崔丈成大 宅。同儀叔拈韻試賦。</title>,<text>夫子西坊宅。佳賓南巷來。盈庭有佳菊。入室少浮埃。世自輕高士。天應老上才。靑山何處好。且去莫遲徊。</text>
<title>乙酉元日。和松西 穉明叔號 見寄之作。</title>,<text>自憐羇落屢西東。轉眄如雲逐念空。得失敢言千載後。悲歡多歷一生中。靑雲事業成踈賤。黃卷心期問異同。却到新年增感慨。時淸五十四衰翁。</text>
<title>次松西示烟客 許佖汝正號 韻兩寄</title>,<text>不必論曾識。眞如獲始逢。奇探千古字。淸度五更鍾。自契冲虛妙。終羞冷熱容。誰憐老烟客。長卧此蠶峯。汝正頗工於字學。故第三及之。</text>
<title>和松西</title>,<text>鶴鳧長短兩相宜。萬事冥心獨卧時。物以天全常自得。身非己有更何私。空來衆品都歸寂。遣盡諸緣只愛詩。可是閒遊饒境界。莫敎佳約墮參差。</text>
<title>田居雜賦。以獨無外物牽遂此幽居情爲韻 十首○選四首</title>,<text>山居曠以奧。水木相暎帶。先壟此寄托。大江流其外。有廬雖陋甚。容膝無已泰。桑榟必恭敬。起居所庇賴。鄰曲多閑暇。杖履時聚會。人生貴知足。反約斯何害。世俗競趨營。得少失則大。遙遙仲長氏。樂志汝爲最。其二仲夏草木長。滿圍皆芊蔚。我卧日正晝。襟抱堪煩鬱。黃鸝此時來。好音誰髣髴。坐觀時節變。羣品遞枯菀。田功敢自怠。天意方養物。爲此固常業。凍餒匪暇恤。其三爀日氣方盛。天地烘如煎。農家擧引領。何時始沛然。前歲旣云歉。殷憂在今年。吾鄕土固瘠。欲漑少源泉。苟非雨暘若。無望收原田。回語汝婦子。勉力休早眠。高燥夜宜浸。轆轤往可牽。其四贒愚豈同塗。貴賤各異値。一生坐默料。恍惚疑醉寐。自顧頑如石。未奉蓐蟻事。羇孤竟誰似。縱浪果少遂。反思錫名初。豈欲汝終棄。湯火甘煎熬。俛仰遽憔悴。此哀安所忘。此志實永墜。惟餘眼中血。長灑石上字。時爲董刻先阡表石。在楸下故云。</text>
<title>丁亥元日。憶松楸有作。</title>,<text>四運更代謝。新陽又獻歲。擧俗重名節。丘原競上祭。徘徊我所思。引領彌愴涕。嘉時曠親奠。日月倐易逝。自顧隻影遺。掃灑多不繼。爲悲終何極。撫念常如繫。悠悠江漢水。層冰浩無際。凄歌仰靑昊。雲雪半晻翳。</text>
<title>早春偶成</title>,<text>寂寞爲今昨。春風來自然。貧猶覓詩苦。竆豈藉人憐。謝客眞如隱。耽書半是眠。流凘聞盡坼。誰共泛湖船。</text>
<title>次儀叔韻。寄簡萊州嚴使君孺文鈴下。</title>,<text>羇宦經春夢。征軺比歲勞。雲霾孤館日。雷隱薄城濤。短劒曾誰試。長歌不自豪。何當拋使紱。送老此南臯。</text>
<title>閱厓西遺集。追感舊事。寄示尹仲禮 坊。</title>,<text>坡門杖屨昔追陪。賓館荒凉十載回。論每從前輩得。冲襟多向後生開。秪今文字留餘韻。何處湖山寄此哀。幸有贒孫修舊契。吟筒時許巷西來。</text>
<title>和陶翁飮酒二十首 幷序○選十八首</title>,<text>余平生不喜酒。飮量亦至少。一盃輒暈倒。以此家藏良醞。未嘗有傾壺盡醉之時。十數年來。飽閱憂患死生。懷抱居多不聊。思以觴酌瀉碨磊。邦有禁。顧無由而得之也。間者令稍弛。余故從親友間。時時索飮取醉。鬱悒賴之少紓。飮久。量亦乍進。人見其如此。謂余生新癖。豈眞然乎哉。嘗讀陶翁飮酒詩敍。曰閑居寡歡。無夕不飮。顧影獨盡。忽焉復醉酒之趣。淵明此言。其盡之矣。遂於暇日。逐篇用韻和其意。篇內言酒。蓋十二三餘。各見微旨存諸中。不免形之筆下。覽者或有以默契之也。有生必有死。凡聖與同之。畢竟歸幻化。萬代卽瞬時。笑彼至愚人。不悟理若玆。塡胸百千端。念念盡狐疑。孰如都撥遺。一觴長自持。其二釃醨便爲江。築糟欲成山。古來飮中人。多發此狂言。酒亦有何好。且以樂歲年。箇裏無竆妙。難與昧者傳。其三我素無飮性。兼亦鮮風情。癡居五十年。馳逐但空名。名是倘來物。適足累其生。自顧竟焉得。撫往惕若驚。從玆日沉冥。萬事任虧成。其四周周閉籠雀。擧翮安所飛。瞿瞿就肆羊。縮頸常自悲。謇余鬱佗傺。有懷誰與依。時命旣不値。晦跡且早歸。一笑傾奪場。天運屢盛衰。耿然守此志。雖竆庶毋違。其五平生抱微尙。不喜近啾喧。啾喧固可厭。欲絶無亦偏。曾聞大隱士。未必常居山。人事縱多故。此心匪往還。所以成都卜。垂簾貴忘言。其六本自無非非。於何有是是。唉彼强分別。紛然成譽毁。蒙叟齊萬物。壹視我與爾。已而分亦足。弊褐猶錦綺。其七東風吹百草。滿園列嘉英。如何感時子。攬物偏傷情。人壽非金石。朝露倐易傾。大道久已廢。羣言故爭鳴。無聞奈爾何。咄哉浪死生。其八嵬峨北山栢。本自樑棟姿。風霜閱丘壑。鬱然長虬枝。中材世不顧。特立誰見奇。明堂貢樗櫟。匠石亦徒爲。所嗟豈獨爾。絶塵死庸羈。其九空谷斷還往。重門晝罕開。低頭若喪魄。百慮紛入懷。本不求苟合。多應笑打乖。胡爲屑屑者。來此城市栖。絶羣亭亭鶴。隨波混混泥。處今雖不周。繩古或有諧。眼前太行險。我駕庶知迷。遐矣八極表。引領過千回。其十東方有一士。晻曖守空隅。竆年樂書史。穢跡處泥塗。顧笑夸毗羣。仄徑失範驅。蓬廬脫粟飯。在此願已餘。何須木石伴。然後爲安居。其十一哀歡少常定。榮悴各異時。通人豈云蔽。昧或見色辭。余老多閱世。感慨恒在玆。生死理應爾。了了無可疑。有酒不取醉。終恐歲月欺。毋爲夢中夢。流轉迷所之。其十二中原淪左袵。鴨水限東境。瑤宮帝方醉。幾日始喚醒。馳騖雜種落。蹙踏萬部領。春秋大一統。欲筆羞毫穎。所幸文明區。禮樂猶炳炳。其十三文章屬末藝。妙處道猶至。尙矣先古盛。叔季日昏醉。皇荂解人頤。大樂失所次。野與家雞。誰賤又誰貴。除非易牙口。不辨淄澠味。其十四西河六旬翁。南坊一區宅。性介豈容物。行迂思閟跡。入室何所有。籤帙僅盈百。我悅喧中寂。人笑玄尙白。此意良自苦。此世還可惜。其十五金陵際煕寧。猷國動引經。大講周官制。舒緩斥老成。九年枋台司。百爲率改更。所學實僻拗。其發皆徑庭。天津夜聞鵑。誰識不祥鳴。分謗固名言。千載見眞情。其十六皇道旣云邈。擧世喪眞風。徒然聘口舌。百家競其中。隻字爲有餘。千言或難通。燭理久無礙。何待辨蛇弓。其十七不醉不爲樂。旣醉如有得。三閭彼何人。獨醒無乃惑。當其乍傾初。實如剖重塞。及此陶然來。怳若遊槐國。狂叫也匪惡。酒昏焉用默。其十八無道不必隱。有道不必仕。仕隱豈待人。行藏惟在己。合汚誠非願。歸潔亦所恥。曠然遺滯吝。城市等鄕里。雖無善宜旌。未有惡可紀。持此去沛然。自動而自止。萬化勿復道。此生亦難恃。</text>
<title>五月廿二夜夢作</title>,<text>仙童赤麒麟。高出人間世。何處作眞遊。杳杳方壺界。</text>
<title>送孺可 族弟希敎 赴北幕。別席拈觀海韻。</title>,<text>書記雉城幕。淸秋戒北征。身衰猶遠役。詩苦卽離聲。絶塞凉笳怨。荒沙斷鴈驚。三年再竆海。榮辱笑浮生。孺可去年謫蝟島故云。</text>
<title>送穉明叔之任安岳</title>,<text>春花欲動送人愁。相對淸罇雪盡頭。世降鉛刀爭見用。年衰銅綬敢稱羞。側身久厭雲霄步。放意猶專海嶽遊。老子從今稀出戶。盈牋風月更誰酬。</text>
<title>烟客許汝正挽十五首 選六首</title>,<text>崑玉荊金擧世珍。孔巖名閥又斯人。胸中獨許藏千古。眉上何曾著一塵。其二烟客聲名世共推。詩中有畫畫中詩。要探造化無竆境。可是乾坤特異姿。其三終南山下弊門扉。金石歌聲十日饑。絶技每誇吾自擅。放言寧顧衆爭譏。其四夙契尋仙東海東。遐情喜入水雲通。秪今咳唾留餘韻。永述山川莽曠中。其五勝氣爭心兩自持。相逢之處輒言詩。未論優劣終殊軌。猶喜商量得並時。其六欲向殯帷歌此歌。歌成未寫淚先沱。從前得句渾殊賞。不識今歌更謂何。</text>
<title>趾兒與存輩 族弟希存 諸少年遊三角。登望白雲臺還歸。閱其軸中作。遂得一律。投簡用脩叔案下。</title>,<text>不淺向平興。常懷康樂心。憐吾日衰疾。輸爾癖雲林。布襪尋如昨。蓮花揷至今。卷中千丈色。回首只長吟。</text>
<title>松西歸櫬。還自楊岳。往西山哭返。兩寄士凝柳叔平 凝之 謫所。</title>,<text>杯酒經春後。哀歡轉眄間。情宗纔一哭。密友又囚山。素玦倉皇就。丹旌寂寞還。分將數掬淚。生死各長潸。</text>
<title>和柳子相 逅 三湖江閣十詠 選四首</title>,<text>緣汀一色雲。觸目盡奇狀。絶勝城市覩。常多閑意象。有時去化雨。檣颿交相蕩。右江雲非雨亦非霧。暎日光氣炫。閭井互蔽翳。樹林俄眩轉。畢竟歸虛無。幻態朝暮見。右江烟網曬低低樹。家分短短籬。日出捕魚去。迴棹欲暮暉。但使魚得多。何問鱖與鯔。右漁家墟市無早晏。依沙終日喧。爭利柝錐刀。積產彌川原。擾擾從玆老。當閱幾寒暄。右汀市</text>
<title>除孝陵參奉。就直翌日。乃大王諱辰。平早詣陵修掃。痛懷往事。還賦。</title>,<text>吾邦四百年。聖神相接武。孰非澤斯民。庶幾邁前古。恭念我仁宗。實惟嗣中祖。因心孝悌行。强學以自補。承華久淵默。毓德罕聞覩。已臻極高明。豈嘗踰規矩。婦孺果何知。仰戴猶父母。政敎僅八朔。聲施彌九宇。將期大哉化。不日變齊魯。嗚呼天弗仁。我黎亦無祜。難望朞月可。奄失聰聖主。人含萬古寃。劒閟千歲土。至今秋孟月。竆谷淚皆雨。小臣職掃除。肅趨窺殿戶。祧陵此久閉。未薦香一炷。今日知何辰。反思摧肝腑。憑將祠官識。記取盛蹟粗。三奸爾奚誅。往事髮尙竪。所以河西人。身廢口隨杜。呑聲不敢哭。欲下更傴僂。</text>
<title>直舍西偏。有小樓兩楹。日登望敝暑。讀書餘暇。時拈筆題詩。</title>,<text>禧陵西畔壽原嵬。髣髴神遊一道開。月出衣冠虛羽衛。歲荒殿宇只莓苔。秋霜春露終天感。薄海竆山永世哀。見說文孫曾薦謁。今經二十九年來。</text>
<title>長霖稍霽。旋復霾曀。登樓遣悶率賦。</title>,<text>昨雨仍今雨。兼之鎭日風。驚禽喧亂葉。飢鼯竄深叢。絶壁常霾照。高欄忽閃虹。關心山外事。得不損田功。</text>
<title>初入廚院日。因聖候不安。藥房移直本院。本院移五衛南所。每日隨所見聞以書之六首。選一</title>,<text>九門魚鑰向晨開。雙引紗燈辨色纔。醫院小官顚倒出。相君親奉起居來。</text>
<title>許太和 霮 始滿得子於其晬盤日。題兩絶以志喜。次韻申賀。</title>,<text>福慶班班理不欺。前人種美後宜追。孔巖名閥傳三十。抱送天麟又一奇。其二頭邊霜雪易相欺。邈矣童時不可追。五十年間多少事。無如商瞿晩男奇。</text>
<title>孝彥慈仁別席口號 因事不果赴</title>,<text>先祖臨民已百年。追繩還有後孫贒。傳家心法州名在。不復離筵別有篇。慈仁初設邑。吾五代祖考參判府君始膺除。</text>
<title>三月小晦。以監捉官。舟下金陵漁所。沿江紀行。隨得無銓次輒書之。通計十五首。選二首</title>,<text>尙憶蠶頭朴李遊。淋漓酒賦互相酬。芳洲物色今誰賞。擧目山河百感留。其二流到楊花萬頃開。依依杏浦眼前來。權元帥破南蠻績。至竟穹龜半蝕苔。</text>
<title>入城三日。又還漁所。族叔師古 ，族弟希祜，趾兒，好弘 好常，弘常 兩侄，李國子光鉉。同舟作行。拈挹翠蠶頭聯句韻。各賦。</title>,<text>拄筇斷岸立多時。爲待舟人納稅期。天雨天晴沙戶慣。潮生潮落渚鳧知。酒逢勝境愁堪破。詩得名朋筆欲馳。東望蠶頭餘咫尺。翠翁文藻漫勞思。</text>
<title>墨溪十四歌 選七首</title>,<text>我所思兮我松楸。自我孤露歲幾周。爺孃相戒汝爲人。汝今摧頹髮盡銀。生我平生不得力。我辰安在其孔厄。父兮母兮豈使然。我實頑嚚頭戴天。嗚呼二歌兮歌先咽。中夜起坐淚成血。右第二歌。其二我所思兮我姊妹。四人分體半生死。生者飄淪或嫠孀。死者泉塗俱杳茫。中州草宿廣壟深。汾浦書來每傷心。時候北閈訴往事。已矣孤貧失相庇。嗚呼三歌兮歌且嘻。鶺鴒在原聲正悲。右第三歌。其三我所思兮我諸兒。皎如玉樹旁連枝。恩慈期爾大門戶。纍纍却棄靑山土。猶餘弱息最可憐。秪今髩髮還蒼然。傳家文獻尙賴汝。莫學癡爺老齟齬。嗚呼五歌兮歌以宣。成立之難若登天。右第五歌。其四我所思兮我先生。南川縣畔幽人貞。髫齡求道自得師。師在陶山與武夷。世莫我知何憂懆。水月澄明我懷抱。逌然一笑天地間。鞭霆駕風好往還。嗚呼九歌兮歌憤悱。末代紛紛半人鬼。右第九歌。其五我所思兮我同人。箕邦人物孰汝倫。蟠鬱襟胸觸左右。六經三史何不有。撓之難濁測無際。自幸得接當吾世。嵇生促中固多忤。崔氏論政竟何補。嗚呼十歌兮歌掩抑。一聲涕盡山陽笛。右第十歌。其六麗氏崇佛我崇儒。列聖有意正士趨。駸駸俗尙變自此。人談孔朱戶性理。猶憂實功未遽期。只怕虛聲已先馳。莊生或肆發塚譏。楊子亦稱在門揮。嗚呼十二歌兮歌感慨。僞眞雙行瑕不悖。右第十二歌。其七宇宙內有特立士。不華不東在澗子。方策間以獨見名。不古不今辟友生。畸於人者侔於天。擧世尙白吾尙玄。從玆掉頭出門去。物各付物我何與。嗚呼十四歌兮歌難盡。乾坤不老名電泯。右第十四歌。</text>
<title>約儀叔同訪光之。姜豹菴世晃。 鄭時晦 景淳，子敬 持淳，李聖載 匡呂 來會共賦。</title>,<text>傾蓋交歡聞九州。七松亭下偶玆遊。子眞道氣還靑眼。長吉詩聲亦白頭。落拓尙堪投轄飮。嚶鳴翻喜出林求。風霜慣閱身今老。懷抱從君始靜幽。</text>
<title>孝彥台之出宰伊川也。感舊傷今。不覺形發於毫墨間。就以思之。彼此情抱。俱自有可涕者矣。五首。選二首</title>,<text>宰相身曾處子身。周廬半歲步逡廵。伊陽却作徊翔地。廷著眞成退㥘人。孝彦方帶揔府。有是除故第二云。其二記取潘南敍勝篇。紫芝僊景夢猶懸。自來相偪何相索。笑管銅章亦舊緣。朴定齋紀伊川五勝。以紫芝山爲境內第一。</text>
<title>送尹仲禮副使之燕</title>,<text>此路難磨盡。相望使蓋連。停盃西日下。竦劒北風前。鴨水千年地。燕山萬里天。悲歌當掩泣。莫遽促離絃。</text>
<title>送尹文德 永儀 隨使入燕</title>,<text>萬里幽燕尺視之。橫騎驪馬快心馳。前身適是儒冠誤。待到玉河君始知。</text>
<title>寄簡儀叔。兼示光之。</title>,<text>自別眉亭叟。居然月再團。風光任流轉。花事劇闌殘。驢蹇衝泥怯。僮癡寄訊難。因聲問老豹。誰共破愁端。</text>
<title>奉別季父之官通川</title>,<text>萬事紛如夢。雙旌望若仙。通州凔海畔。長吏白鷗前。親友歸淸福。家人惜暮年。叢亭吾宿債。攀別更悁悁。</text>
<title>族弟季行 希簡 江陵餞席口號</title>,<text>臨瀛自作一家州。三世詩篇湖海樓。解遣邑人歌異事。使君不墜舊風流。</text>
<title>從弟无咎 希吉 與玄道 天常，德汝 厚常 兩從姪。爲楓嶽之遊。咎覲通州。德省伊陽。玄亦隨咎以行。吟成六絶句。分屬三弟姪。替贐。選二首</title>,<text>早識遊山似讀書。遊宜無疾讀須徐。從容踏到毗盧頂。墻面開從大觀初。右屬无咎。瞥眼金剛夢裏過。送君今去意如何。碧波潭上曾題字。風雨年來定半磨。右屬玄道。</text>
<title>聖容 從弟希默 宅拈韻</title>,<text>草縷丰茸雨剪齊。相尋多在水東西。不期數子詩成約。無事中林鳥送啼。鬱鬱松陰侵座淨。姸姸花蘂落簷低。杯觴取次猶餘興。休怕斜陽倒盡溪。</text>
<title>姜文學 彛福 挽</title>,<text>顯宦颺聲早。頹波慮患長。忍憐炊劒阨。驚報逝川忙。蘭署承綸寵。烏臺輟簡傷。秋原違送紼。薤淚迥沾霜。以憂畏世網。得疾累歲。竟渰水致歿。</text>
<title>日昨晦園詩會。以追感巵齋舊遊。不專爲詠梅之作。翌朝。趾兒來獻小帖。乃叔父與諸公所酬唱梅詩也。先仲父作。亦在其中。累回捧玩。不覺起傷於前輩風流好事之到今墜盡。仍就昨韻。疊成二篇。一爲詠梅。一卽感舊。玆乞諸君子徧賜和章。以作留示後人之資。</title>,<text>尺土栽培力。湫寰皎潔身。臨臯衣縞士。漢水弄珠人。度曲疑嫌俗。揮毫怕近塵。方之獨相稱。程伯一團春。其二宅故猶殘躅。年衰獨此身。梅憐前日面。詩愴往時人。攀弄虛傷節。風流杳隔塵。摩挲遺帖在。迴憶幾經春。</text>
<title>李司諫 恒祚 挽</title>,<text>共是唐城自出兒。齠齡遇合到今玆。竹葱游戲初相慣。雲雨交情晩肯虧。白髮吾猶疇昔念。靑山子更永歸悲。虛將塵刦無竆感。涕向贒方說使知。</text>
<title>申承旨舜民 景濬 挽</title>,<text>短景迫濛汜。長河日東逝。孑影寓竆宙。情朋咸淪替。生者指幾盡。死焉踵相繼。之子南紀秀。城邑初交袂。眄睞吐心素。賞許歷年歲。始識詎恨晩。深知庶毋盭。于何隔南北。存歿在瞬眥。生材竟焉用。玄化杳莫諦。洪匀播萬形。陶鑄靡巨細。繁荊胡恣滋。弱蘭曷易脆。嗟子特操秉。値運苦佗傺。古稱洽聞人。亦鮮全才藝。兼之沛餘裕。獨也誰等儷。先民有微言。久遠瞢難㫼。百家競騰躍。多或毛髮計。紛如費剔蒐。靡所究端倪。子以一覽收。快掃千蚊蜹。譬諸鑑物明。姸醜罔遁翳。壹似傾湫瀉。汨潏迷畔際。識字惟寂寞。依隱弗夷惠。旣辯又旣博。推往何惉懘。嵬峩九關門。虎豹前後衛。琅玕縱滿把。旒纊猶深閉。辛勤纂修局。薈蕞古今制。胸中石渠富。名短鴨水汭。糠粃字牧最。豈云素經濟。苴履拾繡黼。衝城棄梁欐。却循種種髮。顧笑茫茫世。亭名感先獲。墓門留宿誓。甘成拂衣還。寧學匏瓜繫。好在漢江水。頻灑伯鸞涕。恓惶久迷塗。我駕來告稅。桑楡景纔暖。神鬼妬更厲。誰料璠璵貴。終受沙礫蔽。記昔城南宅。連宵共吟憇。遺經細討論。夙學勤勉勵。亹亹伯陽書。請吾執卷詣。子謂勿遽爾。煩言妨妙契。風塵倐分散。歲月屢改遞。相思豈不勞。世故兩牽滯。同城尙阻閡。各天况迢遰。一別奄千古。樑月虛高揭。子瞑何時殮。子藏何岡瘞。天地餘龍鍾。撫舊終莫逮。緘辭慟南望。湖雲漭搖曳。</text>
<title>迷源沈穉剛 鍒 來索先銘。强拙塞責。及歸。專使遠寄梅樹一盆。可領其至意。遂以一絶申謝。</title>,<text>平生絶愛郭徵君。愧色吾無表隧文。珍重瓊葩來寄意。攀條怳更挹淸芬。</text>
<title>梅花下。次坡老和秦太虛梅花韻。</title>,<text>玄陰屭贔萬物槁。盡力獰飈又吹倒。先生杜門久不出。卧起眞成憂病惱。賴有枕畔小梅樹。未臘已見春風早。縱道孤高氣色冷。亦知溫潤品格好。安身立命此爲得。掬土低龕淨若掃。自從西湖吟賞後。誰作歌詞語蒼老。斯筵猶喜不甚俗。弟姪覓句豈草草。詠罷轉眄撚凍髭。陽和自然回晴昊。</text>
<title>和陶詠貧士 七首○幷序</title>,<text>余家素貧。每歲靑黃未交之際。擧室常顑頷不繼。今年爲益甚。偶抽架上淵明詠貧士詩。有所感。乃悉次其韻。贒如淵明。猶不免衣食之窘。矧余豈足道乎哉。淵明所採古今貧士爲七人。余則歷選東方窶儒。羅麗得二人。本朝得四人。頹齡歷七旬。四顧無因依。譬若寒崦日。迫曛偸放暉。又如殘叢蝶。經霜强逐飛。自念幾何駐。終當乘化歸。猶憐胸有芥。詎免腹常饑。高歌仰靑昊。知命勿虛悲。其二訶衛擁道周。衙過盡高軒。彼哉何與我。深居類給園。荒廬晏未炊。冷廚久沉烟。僕隷少起色。胡爾矻槧硏。桑樞葛爲塞。至味在建言。微斯共誰歸。遡古獨汝贒。其三百結衣懸鶉。長抱膝上琴。鳴杵歲時徧。十指幻巧音。西河倦裋褐。齒髮倐侵尋。高哦懸磬室。萬事輸獨斟。奇調與淸什。千載同所欽。貴顯他自夸。誰識余深心。百結先生新羅時人。其姓名世代。俱不可記。家極貧。衣若懸鶉。時人因以百結先生稱之。先生甞慕榮啓期之爲人。以琴自隨。凡悲歡不平之事。皆於琴宣之。歲將暮。鄰里舂粟。其妻聞杵聲曰。人皆有粟舂之。我獨無焉。何以卒歲。先生笑曰。吾爲汝作新聲以慰之。乃皷琴作杵聲。世傳其曲調。名爲碓樂。林椿字耆之。高麗毅宗時人。以文章名世。累擧終不第。鄭仲夫之亂。脫身僅免。以著述自娛。卒窮困放飮而死。有遺稿六卷。目曰西河先生集。其四精慮透金石。聰明軼曠婁。風霆弄一丸。造化密交酬。豈知釜中苔。迺爾旬月周。袍弊道則完。心廣身奚憂。僂指海東偏。爽邁罕公儔。淸虛返無物。學在向上求。花潭徐先生敬德字可久。自幼聦明英果絶人。讀書至朞三百。廢食精思十五日乃通。自是日以窮格爲事。天地之理。萬物之情。人倫日用之常。幾乎無物不格。間因親命應擧。陞上舍。卽拋棄科業。專精讀書力行。凡世間得失是非榮辱。皆無足以動其中。卜築松京。又有別業在花潭。常時多處在潭上。其容貌高古。衣冠嚴偉。終不事家人産業。屢空忍飢。擧人所不堪而色晏如也。中廟朝。薦孝行除齋郞。不就。年五十八。以布衣終。明宗朝。贈刑曹佐郞。宣祖朝。加贈右議政。賜謚文康。許草堂燁受學先生最久。甞於七月。往就先生。云已往花潭。許遂轉往。時秋潦方漲。僅涉水以渡。入門。先生方皷琴朗詠。許請炊夕飯。先生曰。吾亦不食。可幷炊之。僕入廚則苔滿鼎中。許恠而請其故。先生曰。阻水六日。家人不能至。吾久廢食。故鼎必生蘚。仰覩其容。了無飢憊之色。盖先生之學。多出於橫渠。亦頗主康節象數。大抵皆自得之見也。其五頭流有鉅人。偉節凜莫干。布衣寒蕭蕭。司畜是何官。工夫素患難。不忘一寢餐。君子大居正。佞邪膽猶寒。嘗聞坡山評。若覩異人顔。至竟嶠南村。芳草長掩關。守愚堂崔公永慶字孝元。家居晉州之智異山下。早游南冥之門。淸介絶世。性至孝。親沒。傾家貲以葬。遂貧窶屢空。不擧火。身上無完衣。或勸之爲謀生之計。不許曰。貧富天也。此非吾分內事。成牛溪渾聞其爲異人。甞委訪入門。芳草滿庭。與相對。弊袍破履。寒色蕭蕭。坐而語。無一點塵態。牛溪歸語人曰。吾今日見崔孝元還。覺淸風滿袖矣。宣廟朝召拜持平。不就。後拜司畜。時黨議已成。公辭連己丑獄就拿。李白沙恒福時以問事郞。受公供。退而嘖嘖曰。今日因訊囚。乃得見鉅人。公在獄。被獄皁捽曳。困辱備極。顔色尙揚揚如平日。旣而病甚幾殆。門徒自外請寫所欲言送來。公徐起大書一正字。畫未完。已告殞。聞者雖與公異趣。莫不壹辭寃之。後三年。上始追悔。命申公寃。特贈大司憲。廩給其妻子。屢下旨。深咎當時之主張按獄者。盖公與西人一隊。素不相能。甞目鄭相澈爲索性小人。鄭相聞之。久畜怒。及公對獄。鄭相爲委官。故外人擧疑其鍛鍊中傷。至今二百餘年。東西議論尙紛拏。終莫之歸一云。其六踈翁水上里。譴居拄亂蓬。博貫行秘書。文章稱絶工。讜言竟黜汲。殀年寧憂龔。平生廣達識。愁餓毋兼同。道廢身卽廢。多事問竆通。堂堂若可作。願吾執篲從。踈庵任公叔英字茂叔。余五世祖府使公之從祖兄也。光海辛亥。詣別試對策數千言。直斥宮闈干政。戚里踰紀。光海怒削科。旋因大臣切諫止之。後兇黨以公聚徒謗訕搆罪黜外。遂僦居廣州之奉安驛村。幾八九年。未甞近城闉。天性聦悟絶倫。博通經史。如子集百家小說。亦過目成誦。終身無少忘。爲文章。浩汗不竭。如長江大海。尤長於偶儷。與王駱相上下。統軍亭序文。流入中朝。翰苑學士亟稱之曰。千年絶調。再見之海東偏邦矣。先業素饒。絶不加意收拾。居奉安時。饘粥多不給。値歲大饑。或言君今年必殆。何爲不憂。公笑曰。我亦知當死作餓鬼。若復憂愁。更當作愁鬼。豈以一身兼作兩鬼。故不憂也。鄭玄谷百昌與公素相善。喜談命。公終始無一言之問。及長陵反正。錄玉堂還朝。見諸功臣顓橫循私。大不悅。甞曰。吾之在京。反不如在奉安。噉脫粟飯之時也。居僅七八朔。以感疾告終。始疾也。短衾弊褥。房堗甚冷。借人廣被。得少汗。旋束之置在架上。以是夜逝。親友就視之。舊衾覆體。兩足俱露。上聞公卒。謂侍臣曰。任某不但才華可惜。眞讜直人也。命別賻賜棺材。明主數字之褒。亦足以不朽公矣。其七畏老眞修士。南買實近州。竆約自天定。卓犖超羣儔。弱歲爲養親。擔薪混衆流。壹從吟蓼莪。不作身家憂。襟抱水月澄。志學伊顔酬。邈矣今難攀。何地余束脩。畏庵李先生栻字敬叔。與余先祖妣爲三從兄妹之親。天資英邁高朗。自然近道。八九歲時。已留心聖賢之學。無所師資。動容周旋。已淳如也。十三。丁父憂。哀毁一如成人。旣終制。尤潛心硏賾經傳。日孜孜不已。承事大夫人。有至行。家酷貧。無以爲養。未弱冠。奉親就居廣州之淸溪山下。日負薪入城。交易甘旨以歸。供具僅足。如是數年。大夫人下世。三年居喪。壹循家禮。無違則。自後絶意營生。或數日不炊。猶不以爲意。甞取所錄願學日記。識之曰。家廟不立。寢藁亦已盈矣。祭祀無禮。糲飯其可飽乎。中歲屢遷次。晩始定居于利川府東。環堵不蔽風雨。前後歷三郡縣。無有一椽之改焉。始丁愚潭時翰先生退隱原州之法泉。與先生有戚分。聞先生有盛名。委送其子若孫來訪。致其願見之意。先生往拜。因請托師生之契。愚潭終始讓不居。遂與之相往還數十餘年之間。凡有所疑所得。兩相切磋琢磨。靡不曲盡。先生每自言愚潭旣喪。更無可與開口論學之處。先生自中年以來。始發堂室水月之義。人物性同異之辨。大小隱顯體用之說。質之愚潭。愚潭或疑或信。久而幾乎脗合無間。其書尺問答。具載集中。日記始自十五歲。逮至易簀之朝。未或有一日廢。後之欲考先生之德者。於斯可以知之矣。先生生於寧陵己亥。卒於元陵己酉。享年七十一。李牧使國憲公於先生爲族父。李公任忠州。先生往留其子舍。吾先大父亦就其舘甥之。招與先生同寢處半歲餘。先大父素簡亢。親交有不合意。不曾降色辭相接。晩年語先君子曰。吾與敬叔年齒非甚懸。其與同居六七朔。終始相敬。毋或以一言敢有相加。敬叔誠賢矣。不肖甞受此於先君子。往昔丁未冬。先生爲桂坊仕上京。余數次往謁先生所寓壺洞第。時𥠧騃。全無識知。卒未克進前。有所請敎。到今耄老垂死。雖以此爲沒身之恨。亦何所及矣。</text>
<title>和陶淵明歸去來辭 幷序</title>,<text>余於庚辰哭殤以後。擧家入城。今玆十朞。中焉三遷次。來僦墨溪之西洞。自念身世畸孑。齒髮衰暮。局促塵埃。居恒有池魚籠鳥之想。間者洪君士儼 思默 與柳君大而 重臨。和淵明歸去來辭見示。余因取讀陶作。心欣然若相契。其傳所稱不戚戚汲汲。忘懷得失。著文章以自娛者。信非虛語。顧余無家無田。迨今遲徊京輦之內。豈素志然哉。早晩惟當大歸楸廬。以送餘年。以酬耕埋之計。遂援筆步韻以識之。非敢曰僭擬前人。蓋亦以道其壹鬱之思爾。時己丑首春之下澣。在澗病夫。歸去來兮。今焉不歸何時歸。生齡半百已爲多。覽餘景而逾悲。悼盛年之易邁。咋前愆之難追。旣形拘而影縶。判心是而跡非。緇塵忽其滿衢。步躑躅以攬衣。歌陳詩於樂飢。詠衛風於式微。寒暑載罹。日月其奔。徘徊巷陌。俯仰閭門。彼高車者。匪我思存。斯晨斯夕。有琴有罇。閉環堵以却掃。身雖困而懽顔。聞聖哲之嘉訓。隨所遇而獲安。達豈淫於鐘鼎。竆亦甘於橛關。方橫流之大潰。輸萬象於壹觀。紛飾軌以競騖。孰迷塗而中還。欸主父之死武。哂寗戚之顯桓。歸去來兮。聊且以乎遨遊。遵故原而相址。隱奚待於遠求。惟桑梓之必敬。伴鹿豕而忘憂。先人遺余以弊廬。思返本於荒疇。山可以屐。水可以舟。新陽煦以叶律。嘉木蔚其蔽丘。聆嚶禽於止隅。翫游鯈於臨流。請爾爾而卒歲。生若浮而死休。已矣乎。千齡萬代卽瞬時。眼前哀樂苦牽留。胡爲乎倀偟而失之。天閽邈以阻。人事常難期。托餘蔭於親壟。願服力而勤耔。師鹿門之往躅。誦潯陽之舊詩。永矢心而弗諼。安用前却而後疑。</text>
