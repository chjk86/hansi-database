<title>謁闕里祠 庚午</title>,<text>六合均從萬世程。聲明不獨在昌平。無山不是尼山淑。有水皆如沂水淸。海外乘桴榮莫大。人間鳴鐸道難名。那由可廁三千列。得聞當時壁裏笙。</text>
<title>入海印 辛未</title>,<text>幾曲雲屛繞畫裳。展如扇處括如囊。山從靜峙元宜壽。水自分流不是狂。好敎地寂生淸籟。頓覺心虗聞竗香。千佛會成千劫夢。較吾人世孰閒忙。</text>
<title>敬次家大人涵碧樓重修韻</title>,<text>興廢由來理自然。喃喃賀燕攪春眠。棟樑巧合重辛擧。鐵木宜因古甲傳。十里明沙緣壁路。一聲漁笛下江船。名區幸値家君宰。願作人間不老仙。</text>
<title>和竹間大叔 鎭𥳑</title>,<text>一生詩書牛背。千里山河鴨東。我劒吳鉤楚匣。君馬紫騮靑騘。其二靑雲故友秦范。白璧窮交趙虞。地亦有待人傑。天不虗生丈夫。</text>
<title>而其</title>,<text>縱有相思我。將如不見而。秋殘花若此。月落夜何其。詩是行吟否。書須坐讀之。漢江淸淺水。可以濯纓斯。</text>
<title>寅辰</title>,<text>錦編詩六甲。玉匣劒三寅。日月爛柯子。風霜落木辰。村砧愁雁戍。衙鼓報蜂申。別意君知未。山居轉苦辛。</text>
<title>送柳酒隱光之遊上黨軍</title>,<text>行人歲暮紛如雪。驛梅處處寄遠別。我家深深紫閣峰。天寒萬壑松風裂。翠竹門開明白沙。靑燈意結生奇花。與君休唱玲瓏曲。朝暮聚散如蜂衙。千金底事爭梟博。癡男往往輕然諾。惟有樽前好月來。今宵永矣請君莫早回。其二終南歲暮多風雪。爲君置酒爲君別。玉麈夜談霜月苦。銅江曉答冰河裂。十年塵眠翳黃沙。吳鉤繡匣生苔花。太行塩車困綠駬。上黨城西將軍衙。今人未必皆孟博。肻許宗資主畫諾。不如松堂吾廬早㱕來。君不見年年鴻鴈南飛又北回。</text>
<title>春雨志感</title>,<text>細雨繁相續。絲絲解不平。看花方有色。聽樹却無聲。雞犬靜如喜。禽魚紛有營。擬參司馬卜。大道屬新晴。</text>
<title>與石樵赴竹裏主人</title>,<text>經歲西湖是日行。西湖應道太無情。蝶飛定識花猶在。驢倦從知路不平。竹裏主人來往近。柳邊村落畫圖成。夏園消暍長如許。須向塵間我獨淸。其二維摩誰道在家中。晩踏琉璃慧眼空。輕漲江湖薪島雨。小晴樓閣杏洲風。乍炊菰米沈烟白。薄醉菖樽點燭紅。多荷主人迎接遠。捲簾忙拂石榴叢。</text>
<title>芭蕉</title>,<text>長夏搖搖午影微。太湖綠髮掩苔衣。雪中意到翻鴉去。隍下眠深夢鹿歸。半箔淸凉風氣細。一窓點滴雨聲稀。自同懷素生涯足。揮灑空庭計不違。</text>
<title>簾</title>,<text>銀鉤斜月照西洲。經緯元從織女秋。綴下棋聲踈雨簟。捲來山色白雲樓。蝦鬚露冷何由着。燕子風輕不放遊。眼纈緗紋紅綠眩。終知花影過欄頭。</text>
<title>靑鶴雨中來過</title>,<text>廉纖雨意一樓生。詩社平臨數疊城。綠定潭心樽硯冷。碧虗山色畫圖明。花酣不省雙飛蝶。柳老都經百囀鶯。回首嶺南雲渺渺。故人空負往來情。</text>
<title>奉酬竹間</title>,<text>睠彼蓮岡。惄如可忘。誰能採採。谷蘭之香。宿糧可至。云胡𣾘茫。翼翼林鳥。歸來兮忙。其二泬泬寥寥。天籟我忘。玉佩鏘錚。翰墨遺香。荷花澹澹。秋水茫茫。迨此可樂。日月云忙。其三夫子穆穆。願言不忘。空花六根。我聞其香。何以從之。海山蒼茫。愛而不見。燕鴻之忙。</text>
<title>七夕</title>,<text>銀河漏聲遅。梧葉脩脩月影移。人間最是無眠夕。天上知應細語時。其二碧紗籠暎彩樓開。花果村村錦作堆。百巧人間無一拙。更將何巧乞河廻。其三明河一渡更無梁。鸞扇斜分桂月凉。遅廻縱是經年別。却有姮娥㤪夜長。其四荷花凉露畫屛踈。直到天明坐自如。針中祗有能穿線。腹裏全無可曬書。</text>
<title>雨中竹間共賦</title>,<text>西風颯颯柳鬖鬖。日送飛鴻盡向南。忽爾逢秋同遠客。偶然說夢是癡男。江色想來襟已冷。蟬聲斷去聽那堪。殘編剩有三仙字。靑髮先輸脉望含。其二字暗番經細復斜。百廻頂誦問毗耶。園霞細滴樽如乳。山稻麤蒸飯有沙。石徑苔留長者轍。江樓月漲故人家。不堪滿眼秋光度。開落紛紛木末花。</text>
<title>發楸行</title>,<text>終宵寐發天明。自是年年有此程。霜露四時濡履感。雲山萬疊往來情。江間馬踏金沙軟。埜外虫吟碧草縈。行到隋城回首久。洛南還似漢西京。</text>
<title>早發隋城</title>,<text>客窓虗白警殘眠。城柝居然五漏傳。團束家僮催馬秣。招呼店主數房錢。十里尙纖楊柳月。半山初起薜蘿烟。憑誰寄信南來路。鴈字橫分欲曙天。</text>
<title>路上</title>,<text>行路長無已。關堠已白頭。蒼凉海氣遠。搖落雁聲流。泠風吹傲骨。初日射寒眸。碧樹文津渡。夷猶欲晩秋。其二驛外凉風起。行人意最忙。荳花明夕照。菘葉潤晨霜。到野蒼山遠。連雲碧海長。漸看名節近。村鼓樂渠央。</text>
<title>霧行</title>,<text>千林積潤勢蒼然。咫尺迷茫若有仙。祗記路從虗遠外。不知身在畫圖邊。漠漠牛羊散平野。啾啾鳥雀下空田。冥搜忽見官樓影。紅日重重碧樹圓。</text>
<title>秋夕</title>,<text>鄕里秋光好。遊人殊未歸。賽神簫鼓動。望野紙錢飛。菜綠經殘雨。棗紅透夕暉。冷衾無夢寐。多事聽蛜蝛。</text>
<title>村事</title>,<text>綠殘微雨過。紅遠夕陽孤。蠏網水淸淺。苽棚烟有無。天空恣去鴈。林暝逗㱕烏。辛苦南來路。非緣我馬瘏。其二谷口夜森森。寒虫雜遠砧。松風深有警。蘿月薄無陰。飯滑流於玉。衫輕冷似金。白雲明發路。空復去留心。</text>
<title>擔夫</title>,<text>薄暮投山店。先休有擔夫。紛紛解芒屨。密密繞松壚。生涯憑赤脚。塵垢上蒼鬚。俄頃鼻雷作。傍人眠轉孤。</text>
<title>路逢金聖原</title>,<text>凉風衣淅淅。秋日玉凄凄。桑宿緣應定。萍逢路不迷。露寒虫語切。霜重鴈飛低。行路悠悠意。誰能與物齊。</text>
<title>會錦瘦趙景成 秉璜 所</title>,<text>交遊太澹勝全酣。懶性輸君七不堪。才步十年空驥北。庭闈萬里隔鵬南。紅葉新翻開小社。黃花獨發滿空潭。圖書賴有山房在。觸手芸香起碧嵐。其二百里芙蓉城上花。錦屛錯落月無涯。雨聲一點鶴初警。河影五更鴻半斜。亭樹忽高齊聽葉。園蔬勤撥已抽芽。美人相近不相見。隔水遠燈三兩家。</text>
<title>秋懷步竹間</title>,<text>秋山慽慽冷踈桐。三逕斜開黃葉中。江近夢通今夜月。樽空花落去年風。故人奇畫靈厨幻。仙女虗機錦字紅。早晩蓮溪㱕去好。客窓幾度送寒鴻。其二竹窓斜日曬芸書。籤帙蕭條萬卷餘。燒一僧來形半詭。蝕三仙去跡還虗。煤香久罥闌干暗。造化仍經風雨踈。李氏山房蘇子記。晩年輸我白雲居。其三相近參差竹裏過。夜深風雨自笙歌。市人隔洞水聲遠。我輩捲簾山色多。篆影初斜噓蜃月。茶香欲晩撥螺波。近來稍有相如渴。差到梁園起舊疴。</text>
<title>共洪菊人天籟 世周 賦</title>,<text>殘草空庭綠似袍。故人不比使君勞。虛尊恰是安蛇足。奇氣終須識鳳毛。西渡蒹葭秋日晩。北來鴻雁曉山高。錦江定有相思字。一段紅綾寫碧濤。</text>
<title>竹間乘月來訪</title>,<text>一番靈雨過層城。十返泠風解宿酲。種藥闌深來往路。讀書燈亞短長更。言猶可接靑山在。夢欲重圓碧月明。不用幽期行遠卜。故人意到卽逢迎。其二雲物輕明夜聽纖。西風颯爽透緗簾。黃精野竈童炊飯。靑若江墟女塩。酒傾曉月樽還滿。詩瘦秋山句欲尖。鍾鼓誰家追逐地。一時冠葢盡終嚴。</text>
<title>十月之望簡石樵</title>,<text>名辰若無酒。慽慽如有負。况玆風雪夜。獨與靑燈守。淸晨熲不寐。過境萬端意。讀書被客嘲。癖吟招人忌。渺渺天地間。男子差可喜。遭逢幸聖世。軒冕足靑紫。我聞古人語。含章是無咎。澗中發香蘭。路傍多折柳。所以家五畒。結茅寄幽樾。日暮有㱕雲。夜深生明月。明月與㱕雲。爲我共俯仰。寄語山陰客。一棹可相訪。</text>
<title>乘雪訪景成</title>,<text>窸窣經過記我村。倉琅剝啄警誰門。梅寒尙秘千金刻。瓠大虗容五石樽。苦遭雪着莫相拂。靜俟月來爲不喧。回首山南迷遠夢。重尋恰似入桃源。</text>
<title>乘雪訪趙錦瘦景成 秉璜</title>,<text>名賦還傳漢兩都。奇緣相笑晉三圖。未論豊玉誰如庾。且酌貪泉欲繼吳。一世猶多相識阻。百年幾得此宵無。主人錦字全應瘦。梅影蕭蕭鶴夢孤。</text>
<title>端陽同聯句</title>,<text>端始夏將半。望遅雨爲孤。元七。 殘春經社燕。佳節間橋烏。仲若。 艾虎懸相視。榴裠細不麤。七。 桃符圓鏤鳳。花扇巧絲蛛。若。 賜服香羅雪。競船明月珠。七。 汀雲投短竹。叢雨冷踈楡。若。 鸜鵒靈心悟。櫻桃病口蘇。七。 浴蘭騷客在。蹋蜨美人俱。若。 香跡悲曹女。貝魂問楚夫。七。 白團傳野俗。紅守黏宮圖。若。 長命千絲細。鬪鬚百草紆。七。 盤氷頒御苑。江鏡照皇都。若。 流序行誰促。名辰夢自輸。七。 麝煤濃軟濕。鶴夢轉淸癯。若。 酒盞池分碧。詩硏露滴朱。七。 粽香蘸供飯。菰葉釀傾壺。若。 客坐當紅藥。童嬉想綠蒲。七。 及門人忌薛。懷佩女吟吳。若。 蠅虎奮何武。蟾蜍用處無。七。 竹迷醉全瘦。蕉冷病還枯。若。 回憶萬重路。近當十里湖。七。 蟬吟初聽樹。梟炙更當爐。若。 及此天中好。無違醉裏呼。七。 葛覃風轉細。荷弱夢頻投。若。 簟冷金還潔。鶯言玉自沽。七。 說遊山破屐。寫句筆尖蘆。若。 舶趕趁孤賈。鞦韆見麗姝。七。 雲遮三徑樹。風薄一簾梧。若。 除鬼桃爲印。繪仙蒜作鬚。七。 去年今日至。猶記買魚厨。若。</text>
<title>春雨 乙亥</title>,<text>搖颺赴春色。輕盈來曉聲。一天自淵默。萬物各生成。融雪樓臺濕。惠風江水平。是心花共發。高屐擬山城。其二池碧明於錦。林靑潤到根。斜飛度高閣。圓滴及淸樽。造化無私力。衆生難報恩。東風近寒食。吹遍百花村。</text>
<title>登南麓</title>,<text>靈山草木聽箾韶。宮闕新春霽望饒。直抵雙城天北極。平回萬嶽漢南朝。留連細草迎人遠。醞藉芳花待雨嬌。信到華峰搔首處。擬將佳句問靑霄。其二春靑如酒上顔韶。陟盡重岡世界饒。花氣十分霞欲雨。山光萬變暮還朝。樵童短髮風吹細。浣女輕紗水逞嬌。長似我家圖畫意。一峰蒼翠夕陽霄。</text>
<title>弼雲臺</title>,<text>春城蕩漾麗光分。靈社森沉百鳥聞。名士園林依綠水。遊人筇屐散晴雲。草連錦剪行因着。花入醇香到輒醺。回首可憐寒食處。樂遊原上雨紛紛。</text>
<title>有新釀。與泊翁李明五共賦。</title>,<text>歷落交遊別麯生。芳隣作意看新晴。書記應同三語椽。詩家已敵五言城。正喜江湖鴻鴈至。忽驚籬落杏花明。奇譚卽地名山在。夢裏終須紀遠行。其二掩門芳草地如烟。轉眄春光已一年。遊衍盡㱕江上約。交情太淡酒中緣。燕猶相訪應羞俗。花不能留欲問天。記取杏園明日路。會心知在夕陽邊。</text>
<title>初夏</title>,<text>流水一春轉似車。餘花寂歷樹軒渠。陰晴屢變樓臺畫。蕉葉新翻海嶽書。萬家佛業㱕燈火。四月江船想鱖魚。擬絶嵇交追阮嘯。百城南面是吾廬。其二掩門白雲逈。遍院綠蕪遅。誰遣雨千點。共㱕春一時。喧寂鳥相換。陰晴花不知。晩林慵步屧。獨酌愧吾詩。</text>
<title>絶句傚誠齋</title>,<text>海棠花外竹林中。別護扶踈數尺松。待得將來渠事業。北窓炎午送淸風。其二土香忽起雨聲淙。亂點芭蕉不做雙。爭奈山光都汗漫。森靑小放半邊窓。其三山行元不解東西。回首重尋却自迷。石上淸泉橋下草。定從今後各標題。其四盡日溪流不住村。逾阡度石底忙奔。箇中豈有人催促。只是爭先各到源。其五一園景物四時饒。最是淸凉夏氣消。雨爲商量風計會。遞將功力到芭蕉。其六愼莫遊山預作謀。巧來風雨會人愁。忽然意到悠然去。風也無時雨也收。其七月政盈梳花政簪。酒醒鬢髮亂森森。花批月評都寫了。晩峯退似筆尖心。</text>
<title>聞弭酒禁。次竹間韵。</title>,<text>官家聞新令。縱酒以釀雨。歡聲與喜色。正是五月五。其二太和釀天地。萬物涵濡成。川原曜陽景。林木暢朝榮。其三二八當壚女。淡粧如花白。依舊好生涯。杏帘高十尺。其四下民貧如鵠。官人猂似虎。追說也亦怕。小釀零落戶。其五去年荷花發。娟娟不盈採。葫蘆與竹蒭。滿壁凝塵在。</text>
<title>尹元剛 致久 輓</title>,<text>苕發英華遠大期。名門積德見君知。吁嗟福善無昭應。天道如今尙可疑。其二童年遊戲幸芳鄰。小別猶尋夢裏親。莫道重泉還寂寞。相逢半是世間人。</text>
<title>送朴殿中 命璧</title>,<text>白頭肢股萬千里。攢如鐔鍔列花蘂。鐵𡽹之高界浮雲。黏天碧海無涯涘。嗟君家室在蒼茫。盤龍龍津水湯湯。千秋萬古神鵄𡽹。中葉七義門戶光。空山遙夜子規詞。不獨遺孫涕淫洟。其二讀書萬卷四十年。九流百家縱橫然。不徒詞賦諧金石。亦有專門註且箋。古來窮經到白首。如君一命尙超遷。鴻臚西壁御史臺。夜直朝衙暫低回。有兒玉雪蘭茁芽。又携北學培其材。其三良驥琵琶萬重山。浮雲西北游子還。游子㱕來上北堂。中有鶴髮壽而康。十年鄕國倚門情。知汝得官爲吾榮。吾君恩休縱及老。汝且㱕官無我惱。小子垂淚拜聽敎。吁嗟其慈有兒孝。其四長安秋雨及春月。旅舍荒凉絶干謁。出門𣾘瀁何所之。我家山南以爲期。淸跫蓬藋故人來。墻頭濁酒饒傾杯。縱橫論議眉宇翠。刃迎鋒發何閎肆。此樂古今不多有。莫嫌寸筳洪鍾扣。</text>
<title>苑署同泊翁賦</title>,<text>閒曹幽絶似村扉。牙笏朝來暎翠微。剩有松陰盈案牘。且留草色上巾衣。荒林古宅爲官暮。流水鳴禽見吏稀。聞說良遊重卜約。一壺春酒詎相違。</text>
<title>西湖泛舟。夜宿趙淸叔選江樓。同遊甚多。</title>,<text>片帆西風五兩斜。篷窓紅日滿平沙。迷茫一宿知何處。楊柳遏雲江上家。其二堤草堤花望渺然。樓臺閒鎖大江前。一聲長笛一輪月。空有遊人來不眠。其三淸淺灣碕細草汀。數村臨午烟停。輕舟已泊楊花渡。天畔先看海色靑。其四行歌蕩漾向層濤。十里渾忘解纜勞。頭白漁人知善釣。一竿飛出綠琴高。其五中流畫舫捲靑簾。霞綺澄波錦織纖。萬頃玻瓈都一碧。雙飛中有白鷗添。其六扁舟綠酒重。斜日滿江雲。解纜靑山出。鳴榔白鳥聞。樓臺晴屢轉。洲渚晩逾分。商帆來何處。滄波立不羣。其七萬頃靑天月。娟娟畫不成。澄輝如許滿。素質爲誰輕。迴曙林光薄。連雲海氣生。數村鷄已唱。猶復柁樓行。</text>
<title>送金游觀起卿 興根 遊西京</title>,<text>上東門外桃花洞。燕子樓邊楊柳堤。回首春風二三月。一雙不借一偏提。其二酒裏相逢花下遊。與君不識別離愁。惟有忩忩南國夢。至今惆悵廣寒樓。其三幾年今日復相送。千里關西君獨行。憶曾經過茫然久。祗信在心山水明。其四延詔門前曉行馬。惠陰𡽹上午炊烟。試沽名酒高陽郡。閒載臨津細雨船。其五崧陽山色馬頭遅。滿月臺空欲酒悲。輦路凄凉芳草暮。綠楊猶似見金支。其六夏木扶踈落日森。亂山荒店古江陰。千軍一夜猪灘戰。淘盡平沙見戟沈。其七洞仙仙嶺入葫蘆。萬樹玲瓏欲畫圖。兵馬黃州都護府。笙歌日夜少邊虞。其八海色天光如練素。中和驛路靑山暮。麟馬玉鞭渺白雲。行人不識東明墓。其九叱撥桃花路欲催。長林隱暎見樓臺。一回一步捴驚眼。無限大同江色來。其十練光浮碧爭姸麗。飛燕合德元同世。娟娟初日出江上。也自濃粧也高䯻。其十一外城十里太師殿。錯落良疇餘井田。井田未必皆平地。伊闕羊腸險豈捐。其十二水仙淸操廣陵音。妙悟知君綠綺琴。羽歇商沈明月夜。木蘭舟下大江潯。</text>
<title>景成移屋竹洞。用吳畫師蕉田筆於窓壁間。遍灑波濤。望之澎湃。因曰海堂有詩廣求其和。</title>,<text>邶壑平生畏風浪。身臨小渡窅然喪。君家壁上滔滔勢。蕩我中流欲叫狂。其二充滿法身天地在。滄波萬頃未云多。尙識滄波除了後。天邊地底更無他。其三休恠鯨濤滿堂室。亦知螺殼在山坡。長看紅日出東海。眞得膠黏不放過。其四安得長風一帆力。周遊六合畫中眞。忽看支壁中流石。胊界東門尙想秦。其五海上羣仙欲搔首。何人有力窃蒼濤。五城十二黃金闕。下視茫茫蜃影高。其六若敎此畫通靈去。波盡堂空君轉孤。急得酒船拍浮了。一泓快瀉趁他無。其七若木扶桑不相遠。奔流日月若交爭。吾身呼翕關盈縮。副本君家一玉衡。其八華屋重樓繚城郭。風波不及世間人。扁舟小泛西湖月。已覺茫然一粟身。其九日夜中浮故自在。岳陽三入未天遊。筆床茶竈眞吾事。魯望一生皮日休。其十木難珊瑚極光恠。軒窓鰲背露重重。君詩已被明珠照。深恐波聲動睡龍。</text>
<title>絶句</title>,<text>春掩重門晝不開。兼旬病起㥘深盃。踏靑烟柳東堤夢。尙憶眠莎與卧苔。其二不遮簾幕與樓臺。引入春光滿酒盃。暖是東風寒是雨。遞將功力釀花開。</text>
<title>宋洞晩眺</title>,<text>萬花千疊洞霞昏。齊發都無剪刻痕。直看平舖紅錦障。便忘瀟灑白雲村。情應搖扇鶯傳夢。香爲悠揚蝶返魂。三月輕盈行處酒。幾回虗飮樂游原。</text>
<title>六月金春山毅卿 弘根 邀余及景成。聽雨於滌宮直所。雨仍注三日。不得㱕。拈庚韻爲聯句。</title>,<text>荒僻郭南署。毅卿。 招邀不用㫌。爲官看茁壯。景成。 求友聽鳴嚶。天曠延遐矚。元七。 松高若重擎。君詩齊李杜。毅。 吾道陋聃彭。酒戶量巴水。成。 書城據漢滎。遠游懷華泰。七。 眞想滿壺瀛。肯許紀秦閏。毅。 尙能行夏正。善仁當考履。成。 淸濁取歌纓。古鏡無塵黝。七。 空潭證月晴。出雲由寸積。毅。 𥠧草見屯盈。庭疑田鷺。成。 牢豚似野麖。淹留聊爾爾。七。 親愛孰卿卿。襆被連旬儤。毅。 菟裘在處營。偶然河朔飮。成。 邈矣汝南評。抱璞輝他石。七。 調胹味大羹。直膓蟠瘦竹。毅。 馨德暢芳蘅。化蝶迷莊枕。成。 彎鴻媿奕枰。透思終有得。七。 積力詎無成。眞率鷄爲黍。毅。 冥飛雁遺秔。踈襟追洛詠。成。 嘉會緬𦤎賡。漸覺欣宵永。七。 何曾計日征。雨來知舊集。毅。 星聚占奇禎。杳漠神相𨓏。成。 寧澄慮不嬰。山深靈産鶴。七。 海濶氣呑鯨。終博仁人利。毅。 必伸君子亨。燕齊俱弔詭。成。 蠻蜀任輸贏。楊柳宜同巷。七。 林泉始出城。潦過江見大。毅。 靄斷野分縈。石濕添新色。成。 峰姸副盛名。竛娉荷綴錦。七。 泫湧瀑噴瓊。槍茗移罏瀹。毅。 鉤藤去袂攖。俳諧輕曼倩。成。 然諾重侯嬴。犀渚呈羣恠。七。 蟲窠感衆鳴。釰彈非夙志。毅。 笠戴信初盟。雅度從繩約。成。 冲懷準器宏。竗詮餘抱朴。七。 䧺辯借論衡。一代宗鴻匠。毅。 千秋嫡正聲。風騷溢南汜。成。 經術範西京。理著食仙蠧。七。 說荒醫妬鶊。後淘羞瓦礫。毅。 中爽吸金莖。袍帽司惟杙。成。 虀塩供似黌。處卑操逾篤。七。 趍肅跡還榮。終始存條理。毅。 纖洪試幹楨。坐侵孤鳥夢。成。 吟擬雜花英。共逞掞天藻。七。 應聞擲地鏗。色空㱕萬象。毅。 鍾漏到三更。投轄關深契。成。 聯床少旅情。望舒馳冉冉。七。 列缺耀轟轟。泥蚓盤皇篆。毅。 樷螢閃鬼睛。柔毛可封管。成。 觩角合穪觥。蘚浸瓦光潤。七。 燭翻簾影行。夏凉如玉井。毅。 夜識詎金籝。虱嘬猶蚊子。成。 狵訝豹兄。撚髭勞勝事。七。 序齒愧先生。萍會仍桑宿。毅。 詩爭以酒平。餘霏增谷暗。成。 逈曙切樓明。氷瀅沉朱李。七。 池虗動碧晶。可尋劉阮洞。毅。 先戒向禽程。生白已修汞。成。 斸黃宜飯精。搜神窮二酉。七。 蠲熱失三庚。尙義瞻南廟。毅。 傷魂記六塋。近遙均入攬。成。 譚隲各相傾。探鷇先求炙。七。 啜魚便祝鯁。輠過誰大笑。毅。 鉢擊欲皆驚。比鑛須磨礪。成。 如弓易發檠。才纖開繡淡。七。 咳落轉珠輕。勝似十年讀。毅。 無端一夕淸。竟題靑葉亂。成。 堪和素琴橫。新聯希石鼎。七。 長篴倚華楹。毅。</text>
<title>九月旣望。暮入南漢。宿開元招提。</title>,<text>黃昏路繞白雲林。屐底蕭蕭萬籟吟。未及重城魚鑰下。已聞遙寺鴿鈴深。人行木梢依羣動。月現峯心破宿陰。向曉禪窓紅葉滿。欲裁詩句思難禁。</text>
<title>顯節祠</title>,<text>東海月明一士遠。南冠淚濕幾人同。關防儘好天心邈。江漢橫流地道窮。欲薦黃花承曉露。剩看紅葉起秋風。如今玉帛年年路。未入西山落照中。</text>
<title>西將臺</title>,<text>粤絶高城往事哀。寒雲漠漠鳥空廻。龍乕千軍惟有守。蚍蜉四境孰先來。金湯鐵鎖東屛國。落木秋風西將臺。妄有書生論尺釰。獨留明月照深杯。其二落日轅門畫角哀。嗚嗚吹斷鴈羣廻。狼烟未及乘韋犒。鳥道先看羽檄來。萬馬忽驕黃葉塞。六龍深駐翠華臺。滔滔江漢朝天路。惆悵將軍獨渡杯。</text>
<title>上元翌日。拈香山韻。書示大堤宗人乃警。</title>,<text>春意冥濛始碧山。一如遠別故人還。不須細草濃花後。已在輕陰斷靄間。融雪漸爲流水勢。暄禽自動老枝閒。憐君昨夜長安月。㱕夢江南鬢欲斑。</text>
<title>外舅寧野公江都留相壽辰</title>,<text>古來名器內爲賢。風彩激昂多少年。刺史何如一光祿。望塵猶復羡登仙。其二故敎公事視爲卑。名士當官輒自媸。蠧絶龔黃循吏傳。可能東閣待他時。其三宋時留守西南京。散局猶兼使相名。此事如今遺古法。暫將閒逸勞公卿。其四甲兵樓櫓海爲樞。天險當關足一夫。西柳北松成敗蹟。古來全勝屬江都。其五東人忍說丙丁年。浩劫眞成海變田。可惜驕童極跳踉。坐看平渡北來船。其六當時儲蓄盛京司。先輩曾歎滿易虧。至使羣奴恣探胠。一金元不餉吾師。其七緩帶輕裘羊太傅。竹頭木屑陶長沙。邊門制勝無奇術。先占安閑置自家。其八淸時坐鎭國西垂。雅量知公一險夷。前人講武無遺策。且讀蘇仙玉局詩。其九五十二回初度辰。君子偕老貞夫人。又見佳兒得賢婦。門闌從此光輝新。其十斗陵亭子大江隅。江草江花路易蕪。今日滿前金玉壽。眼看何似五湖圖。</text>
<title>會竹間聯句</title>,<text>交道元來誡蜜甘。淸譚况是副雙柑。貞室。 一年好處春如許。半日閒遊酒可酣。竹間。 萬里輸君空驥北。一程倘我向鵬南。貞。 花前掃榻晴雲滿。樓角開簾語燕喃。竹。 且可慇懃貽綠茝。愧無詩句答蒼楠。貞。 唐虞以後昇平世。滄海之東慷慨男。竹。 但逐狗鷄論釰氣。終敎魚蠧産書擔。貞。 客尊相對靑桑落。春服旣成細葛覃。竹。 遂有山光來捲箔。且看月影印成潭。貞。 盍簪花暎蕭蕭髮。揮麈風生亹亹譚。竹。 到爾汝時方快濶。語䧺雌處未淸淡。貞。 方塘可愛臨春水。㱕路何嫌帶夕嵐。竹。 一雨纔過紅欲蘂。五湖新漲碧於藍。貞。 皎駒將秣生蒭一。峙鵠同捿寶樹三。竹。 意豁康莊無礙路。身閒闤闠亦深庵。貞。 淸愁日喚窓前草。懶意人眠箔上蠶。竹。 白雪唱來知己少。黃金散盡世情慙。貞。 故人入室芝蘭臭。萬物同春雨露啣。竹。 簷月可能留玉範。席芬嗅罷是芝凾。貞。 無詩留被時人笑。半壘斜陽白戰酣。竹。</text>
<title>濯漢亭。同毅卿景成聯句。</title>,<text>記否去年遊。毅卿 流光易我謾。離愁齊嶽巓。景成 逝思積川沜。燧木鑿原暉。元七 焦材絚疊散。願言轂載膏。毅。 欲往河爲亂。處世免僽僝。成。 得朋非選愞。酒鄕雲上需。七。 文海風行渙。樂觀平知濠。毅。 傑功輕食酇。癡人能各言。成。 高士擬同贊。寶出溫犀燃。七。 花添江錦段。圓胸森斗星。毅。 大腹輸溟瀚。化鯉自潛鱗。成。 冥鴻誰弋翰。衿紳重席珍。七。 糞土戒墻墁。影子書中模。毅。 惺翁夜裏喚。應聲捷似鍾。成。 直已銳於瓘。漸豁羣郛遮。七。 那容空谷逭。溥源蠲下流。毅。 嘉樹暢旁榦。著迹含精英。成。 爬羅借論難。射盂幸栢塗。七。 乞醬偶涒灘。歲邁室營菟。毅。 朝聞道在犴。古風竟獨陳。成。 游事任誰幹。有會迅符徵。七。 餘懷罄筆讚。瓦盆忖滴珠。毅。 椽燭較通爟。暑枕愁淋鈴。成。 浮亭夢捲幔。聞君桃洞西。七。 新屋大江畔。泥徑細紅斑。毅。 晴林纈碧爛。巗齦峻欲呀。成。 泉眼駛相矔。捨策仍園屝。七。 排筵近圩垾。渚鷗明刷翎。毅。 沙鱉望遺毈。虛映雲依停。成。 高粘峰據攢。隱囊閱去洲。七。 懸壁纍層舘。根軸界廻磨。毅。 魚龍氣激惋。雷轟簾衆聽。成。 砲礉鏖羣叛。何地始㱕藏。七。 如天極湠漫。中濤盪黑紋。毅。 邊草掩靑褖。競渡信輕杯。成。 請量迷巧筭。潮騰胥叱威。七。 島沒苗深竄。呑野直澎漰。毅。 齧厓紛諤喭。鼓盈鐵駟奔。成。 矢疾玉輈貫。窟宅冞䧺渾。七。 玻瓈讓閃瓚。蜃輝翻翠枝。毅。 鰲髮飛秋蒜。鬃滴還憂霖。成。 尫焚錯惜暵。賽詞祝窶婁。七。 虔謝薦脩腶。終諗利穰穰。毅。 相嬉飽衎衎。初衣返陸離。成。 小築媚輪煥。景物愜如斯。七。 興居便詎但。跡微關戚休。毅。 治謐仰宵旰。鳳德盛梧萋。成。 牛歌稀石矸。虹流日復光。七。 鑑獻竹新汗。疇九頌班鵷。毅。 山三呼陛豻。謳吟起病夫。成。 漁釣樂閒漢。素履安跂蠕。七。 玄機賾象彖。竗篇誇鉢心。毅。 顚筆悟懸腕。整陳列刀鍪。成。 長城耀鎧釬。感鳴勞候蟲。七。 利食嗟窺鸛。淫溽退薰蒸。毅。 淸暉增孌妧。汀蘭馨可紉。成。 濱蘊信堪裸。遐矚延情凝。七。 閑愁任笑冸。綸垂聊復忘。毅。 颿去若爲僤。天放解科繩。成。 物齊超窖縵。九邱散獵流。七。 五岳來充玩。歧路念毫差。毅。 仙凡境豆判。惡囂賈豈贏。成。 冀遇史知斷。瓠落當湖浮。七。 機關折圃灌。柳颸凉夕梳。毅。 薇露爽朝盥。微火夜分村。成。 虗舟曉改岸。風箏各夢傳。七。 漁笛舊腔按。神雪因懷氷。毅。 心灰不扇炭。翠嵐綴彩厨。成。 丹藥開輕案。骨傲寧容憐。七。 色莊非爲憚。璇花墮酒前。毅。 錢蘚浸松半。礨孔同望洋。成。 晶䀋異食泮。行藏須共占。七。 名實恐多讕。雲甕荷三醅。毅。 烟篷桂一爨。慣羇全謬悠。成。 留躅久華燦。探討功應優。七。 發揮勢莫捍。濫觴宜珮箴。毅。 擊鉢孰推冠。恨古未吾逢。成。 如今獨爾看。課年約好排。七。 愒日狃成翫。聯韻弩並強。毅。 窮思石可鑽。沈何才競聲。成。 韓孟法傳觀。縱未逮幽搜。七。 尙能蠲苦恩剝。眞混沌僵。毅。 爭巧齒牙粲。鐵網張千絲。成。 金爐出百鍛。夷猶待月圓。七。 冲漠聽波涆。澹白餘霞分。毅。 遙靑兩涘換。畫船動醉顚。成。 梭壁起眠侃。夙負沙禽盟。七。 初驚秋鶴歎。浮生困紱簪。毅。 未老卜鄰閈。軟屐頻頻穿。成。 㱕驂故故絆。七襄敢就章。七。 三笑願長伴。蘭契耐芬芳。毅。 竹君矜短悍。俯流藻魚盈。成。 披霧奎芒煥。叢薄聆高蟬。七。 迷道識老駻。繫珠還自衣。毅。 攻玉須它碫。瓜劈瓤津津。成。 蕉鳴節瓓瓓。欣然共入林。七。 嗤彼貢禹彈。毅。</text>
<title>景成飮牛酪於東山鄕廬。寄余長句中。有石上淸泉未能去。山中古木那同居之句。盖余有峴山飮水之約。於景成而未果也。然來日猶可追。何遽迫人至斯耶。遂和呈。</title>,<text>漢相食乳八十餘。色如肥瓠嬰兒初。子厚雖攻鍾乳短。使有其眞病足除。問君何得牛酪法。我亦曾見古方書。但嗟我無東山靜。坐困蚊虻數弓廬。人生那得無一病。謾喫腐草難快鋤。高秋八月泉水冽。丹楓紅葉年光踈。井渫不食爲我惻。空山虎豹誰同居。古來衛生有奇術。此心沆瀣要淸虗。</text>
<title>同權生作 二首</title>,<text>風雪滿庭院。高人來不期。誼敦傳舊牘。才逸誦新詩。菊社傾樽夕。楓宸射策時。雅知交道重。政欲軼袁絲。其二愛才妄擬平生事。一度見君心與期。敢有齒牙靈運論。祗宜傳說項斯詩。文章詎出繩程外。親識從須少壯時。風雨聯床三夜話。十年勝讀當金絲。</text>
<title>內舅六十一歲壽辰</title>,<text>丞相當年未艾仁。盈於舅氏克昌辰。累官祿世知延賞。諸子成儒競出珍。已占甲子六爲一。將見韶華秋復春。永讀渭陽詩有感。我心先獲古之人。</text>
<title>除夕</title>,<text>去歲今年敓復因。欲將籌積海如匀。寒燈小酌那留夕。雪裏氷心已有春。日月定爲無盡藏。品流應與太初隣。古人發憤來猶及。料理殘書讀更新。其二看翻舊曆葉相因。磨勘陰晴較計匀。萬紫千紅應有日。五更三點卽須春。欲尋去處紛歧路。倘有來時慣巷隣。歲酒無論醒與醉。老年一與少年新。</text>
<title>元朝李天民至 壬午</title>,<text>交道當留未了因。乍逢旋別意相匀。誰敎漸大今年月。且喜行看在處春。欲說舊遊眞閱劫。但令相憶豈須隣。君詩久矣聯吾和。恰與東風一㨾新。</text>
<title>立春</title>,<text>自從雷復氣生因。宋玉賦曰。凡物所託者因也。 一脉陽和養得匀。久則無疆能處晦。抑而自發乃爲春。微風細雨應先路。錦幕朱樓是舊隣。柳絮桃花雖太早。少陵著句更淸新。</text>
<title>三月十九日。偕金徯卿發黃驪行。</title>,<text>愁雨怕風當遠遊。出門風靜雨全收。行驚急峽何時斷。俯挹滄江盡日流。千疇麥浪纔分髮。萬木花心已在頭。回憶穎亭芳草路。空餘樑月夢相求。</text>
<title>暮春偕金徯卿 應根。發黃驪行過斗陵。</title>,<text>淸江一曲綠初盈。芳艸沿緣細路生。多少林亭閒日月。好聽春雨鵓鳩聲。</text>
<title>借商舶。上神勒寺。夜還遺安堂。</title>,<text>天水茫然一色澄。風帆如馬競先登。春流直出高樓上。雪浪橫翻白塔層。漁戶新醪淸似茗。舟人晩飯淡於僧。可憐不及東臺月。苦被相邀下界燈。</text>
<title>大老祠</title>,<text>弓劒喬山近。門墻江水深。致堯莘老業。恢漢武侯心。英烈長懸日。遺風尙闢陰。我來瞻肅像。庭栢共千尋。</text>
<title>二陵識感</title>,<text>憲章基變夏。松栢葆王春。中國無眞主。東方有聖人。月出衣冠古。花明欄檻新。早知垂裕德。表海絶纖塵。</text>
<title>同徯卿起哉。宿申氏亭子。</title>,<text>幾踏桃花萬樹林。更看紅葉此幽深。城鍾尙及千峰邃。溪月全經九日陰。秋後相驚曾散跡。夜闌如夢舊遊心。山河便有黃壚感。憭慄從知宋玉吟。</text>
<title>癸未除夜。敬次家大人用悔軒蒼字韻。</title>,<text>澒洞今何夕。窮陰奉太陽。去留情似海。喜懼意盈觴。片雪餘猶白。新杓改欲蒼。流年如可積。萬里未云長。其二重疊當今夜。微茫占竗陽。巷衢喧儺鼓。鄕國動官觴。戲餘童鬢白。情發旅燈蒼。迎送紛如此。龜蓮我祝長。</text>
<title>發黃城述懷 甲申</title>,<text>弱齡頗遠遊。追理如談夢。樓船壯滄海。瓌琦足仙洞。西月荇人國。南雪松禪棟。一覩以爲快。祥麟而威鳳。㱕來更寂寞。過去何倥傯。中夜撫長笛。臨風試一弄。日出黃城東。日入黃城西。衆鳥喧旣息。芳草綠更萋。時物有如此。行休我當乩。心游天地內。一日見端倪。邱陵各有畫。眞界已廻迷。千載列御冦。泠然不可携。</text>
<title>開泰嶺</title>,<text>晨興理輕策。飄颻意不羣。名山卽在前。錯落如高雲。欣然若有遇。至竗廣無垠。聞說玆嶺下。金刹昔宏賁。森羅九萬庵。居僧健於軍。慈悲何所施。惜哉羅濟君。祗今彤碧墟。禾麻徒糾紛。試看一鐵鼎。足以證奇聞。</text>
<title>杞城縣 鎭岑</title>,<text>唐風蟋蟀詩。魯國縣磬室。儉嗇俱良士。憂畏廼無失。彈丸杞城縣。土風有可述。民瘠知向義。生理自纖悉。所事惟農桑。竭作不敢逸。君看大都會。怙矜棄天質。白日論市金。靑春倚門瑟。歲暮北風高。顚連所自出。</text>
<title>鷄足山 懷德</title>,<text>維山特高竗。維嶽鍾淸秀。嫠洛旣在玆。鄒魯今可覯。秩秩俎豆盛。濟濟衣冠富。仰止邈難攀。淸氷孰敢扣。正氣有所受。春和盎欲透。一治唐虞會。幾洗東方陋。天意終夢夢。長夜何時晝。不墜有遺風。餘生可熏炙。</text>
<title>文義邢江</title>,<text>山豁江復永。曲折有百里。我昔窮其源。赤城霞初起。灧灧可濫觴。滔滔已勝艤。沿錦 錦江 匯于鏡。鏡湖 海路平如砥。緬憶橫舟咏。竊志乘桴喜。重渡十三載。愧彼長年子。</text>
<title>淸州山東</title>,<text>開闔衆山長。䧺拔有餘力。地絶劒閣南。天擁壺關北。秀氣終莫掩。初鑿混沌塞。谷谷見平野。軒豁原田直。生理足猗頓。無勞事衣食。落落千樹柏。服之悅顔色。然疑武陵說。到此方相憶。</text>
<title>始安郡 槐山</title>,<text>吾祖昔莅此。于今二百歲。山川故自在。遺化杳莫䛥。當時父老輩。子孫亦屢世。再拜讀題帖。歲月昭紀繫。文獻詎薄視。久遠猶不替。地有桐鄕愛。人擬菟裘計。安俗樂其業。民物無敗敝。呀然一都會。市落極明麗。我來彷徨久。感慨若有契。</text>
<title>船踰嶺 忠原</title>,<text>絶峽約束壯。五里一峻嶺。馬行猶局促。船踰寧不梗。吾意溟涬初。天地積水永。離離滄海底。副本山河影。喬嶽卽礨空。舟楫由玆境。桑田與螺殼。倐忽無要領。行路古來難。變遷在俄頃。原陵或灩澦。風波甚坎阱。遠遊求奇跡。目躡諒多幸。邁往敵騏馽。虗心當舴艋。亨屯各自安。不疚內所省。</text>
<title>延豊漱玉亭</title>,<text>龍德幽其宅。風雷薄爲霈。淵默有所思。坐令奏羣籟。百泉歸所歸。紆注衆山會。奔流硠河鼓。急沫倒雲旆。初如玉帶橫。復似銀礫汰。澒洞萬古風。森沉四時靄。爛爛白石廣。稜稜蒼巖大。昔遊遍嶠湖。所見惟曹鄶。</text>
<title>鳥嶺</title>,<text>馬行日卓午。弩力毛鬣剛。鳥飛戢雙翼。顧鳴難頡頏。轄衝兩界腹。箭栝九曲膓。萬木晝森森。五月陰風凉。天意設此險。將以壯關防。如何龍蛇燹。廼有魚肉瘡。往事水雲白。綢繆在撤桑。衆心斯爲城。豈藉一夫當。</text>
<title>丹陽郡</title>,<text>仙鄕不在遠。六日到丹邱。身輕羽化橋。足凌翔暉樓。千水復萬山。回首渺寰區。使君閱郡圖。爲我指所遊。造化有寶藏。錯落光氣浮。凡一木一石。周鼎而夏球。初來意怳惚。應接難爲謀。計急去躋攀。飄然行不留。</text>
<title>三仙巖</title>,<text>下仙蟬初蛻。中仙鳳軒擧。上仙據龍首。䧺蟠窟宅巨。鼎峙三十里。名品得其序。萬流自成瀑。峯合如承筥。汗漫銀潢落。造次雪山阻。風雷齧不盡。齦齶磷磷鉅。氣機自喧虺。淸凈我無與。盤陀白玉石。合有置碁所。意有羣仙集。質難經籙語。上仙邈不及。中仙亦罕侶。下仙猶千歲。追逐倘無拒。</text>
<title>守一菴</title>,<text>松鳴溪復駛。卧見屋上星。僧貧氣更悍。寺荒景易冥。山窮當小白。寺後卽小白山。 谷邃逈空靑。人葠春滿逕。子鹿曉喧庭。洞天與福地。多爲仙佛扃。朗吟寒水詩。淸月意泠泠。寺藏寒水先生詩帖。</text>
<title>雲巖</title>,<text>平野岸忽落。俯臨百丈埭。沙白松更靑。水流洑其內。維巖特奇絶。寸雲若嵩岱。羅裙雨全濕。古鑑月半礙。亭空作者誰。能事今不再。林深百鳥樂。洞古一犬吠。名區天所置。不與樑棟廢。</text>
<title>舍人巖</title>,<text>三日踏丹邱。所見蒼壁在。如佛千手眼。各要具眞態。或整垂紳笏。或嚴耀刀鎧。或百鬼搏攫。或萬軍進退。參棊危將墮。疊壁妙相配。雜糅鴟鳳笯。困喘馬牛載。奇哉造化翁。逞巧若不逮。其二吾聞禹祭酒。結屋此巖下。讀易無師承。洞見大拍把。退翁首擧似。皇華敬其雅。舍人昔何官。傳謬竟莫捨。地固由人顯。名位或相假。百歲有淸風。毛髮今灑灑。</text>
<title>島潭</title>,<text>蘇氏木假蜂。太液三神島。名象豈足眞。摸擬皆艸藳。使見此潭石。驚喜當絶倒。中峰揷江高。怳惚大頭腦。落落前後趾。鼎列位置好。浮舟出其間。若有羣仙導。方壺昔何遠。久令秦漢惱。我今取次至。妙契應卓造。</text>
<title>仙人田</title>,<text>不事烟火食。無田亦無恐。紫玉與瑤艸。猶待耕而種。雲鍤月爲鎌。治畬潔其用。塍刻龜龍絢。畦紋紗縠綜。乳滴宜沃薙。泉貯無閼葑。了玆十頃寬。當收幾斛俸。化翁有此弄。得不少威重。上帝按瑤籍。經界㱕一統。羣仙若蹊田。何以斷其訟。吾欲訴閶闔。復令混沌壅。</text>
<title>隱舟巖</title>,<text>舟藏力可徙。舟隱難重覓。江流洄半面。壁立如合鬲。去船忽無跡。來船已回羃。殷殷鼓其內。劃砉洞龍笛。至人隱於身。渺然無自適。天地亦有隱。輹載而鼎。巖壑之所容。計較可歷歷。其量有小大。其氣各盪滌。撫吾腹便便。洞然見城壁。</text>
<title>杜香墓</title>,<text>不有退翁詩。誰識杜娘名。娘亦女流秀。得知君子榮。幸踰龍門登。行因驥尾成。檀唇一浩唱。栢心難終更。靑山去何限。身後占最靑。淡淡長江護。屹屹仙臺擎。貞魂詎冥漠。勝地要將迎。芳草羅裙色。泠風環珮聲。荒墳旣蕪沒。芳蹟彌彰明。怊悵獨㱕舟。風流見高情。</text>
<title>龜潭</title>,<text>全面在蒼霞。潭北亭名 拊背扼其肮。蜿蟺若元龜。吐納有奇光。萬丈絶點泥。一氣灝蒼茫。岌嶪蔣湖灘。氤氳彩雲香。峯名 詭譎神莫測。變化妙難量。不拔地勢䧺。了立天軆長。威如復溫如。望卽俱寬莊。有景道不得。竚立久彷徨。</text>
<title>玉筍峰</title>,<text>西日光氣燭。客意忽淸穆。久聞玉有種。那知石如木。枝葉或離立。蓓蕾方醲郁。比附圓於松。束聳尖似竹。炯炯具靑瞳。燁燁隱紅肉。開闔門雙扇。凸凹車兩轂。孑孑禪參寂。秩秩班行肅。風流謝東山。冠冕歐陽叔。秀出見後輩。淸脩盛名族。倐忽仙所居。卽此是羣玉。妄意有冊府。倘許吾一讀。</text>
<title>舟下淸風</title>,<text>從此別丹邱。扁舟渺然去。依依出洞門。過境劇凌遽。水宿與霞飧。淸景旣已飫。所見盡高士。旣覯未久語。泠泠十日風。來往憑神馭。其二炊飯石支灘。洗酌綾絳水。江平流浩浩。柔櫓勇於矢。靑艸岸上犢。白蘋波中鯉。雲物有萬變。日照金旖旎。吾游詎云薄。餘興更料理。其三粲粲水丹花。開落有餘痕。躑躅故自在。蕎麥浪初翻。畊犂集羣饁。日午原上村。陶令桃源說。淮南桂樹言。浮遊遇眞境。目擊道斯存。</text>
<title>寒碧樓</title>,<text>輝輝日射紫。渺渺月出皎。一水寒更碧。湛湛長空曉。屛立洞天濶。錦屛山 穴望方壺小。風水穴 里落銀漢槎。樓榭赤城標。人行畫圖內。山出錦繡表。主府眞仙吏。前脩興未了。其二先祖銅章地。遺孫蠟屐行。琴書傳大雅。山水有餘淸。老吏今應在。蚩氓尙不驚。梅發經年色。曾祖莅此二年 江流舊日聲。烈馥留題帖。瓊章泯刻楹。選府多前輩。名區愴後生。樓空春又暮。徙倚月初明。</text>
<title>華陽洞口</title>,<text>丹陽擎天壁。華陽擎天壁。磅礴位不同。巖巖名足敵。一混圇剛大。一戌削的皪。卓冠露所墜。特立波所激。帝宮東南傾。星辰日㴜滴。維壁可孤撑。屹屹如承幭。海濤尾閭壞。世界入盪滌。維壁可平塞。井井如布甋。丹壁寒水捿。華壁大老覔。衣書旣有㱕。山水亦相嫡。地秘而天慳。有待始劃劈。</text>
<title>萬東廟</title>,<text>茅屋楚王廟。篁林虞帝祠。事遙同地勢。義起得天彜。未死遺民慕。餘生大老悲。敢云周在魯。所懼夏爲夷。紅日屛間盪。彤雲殿上遅。春陰多白鶴。晝永有黃鸝。涒灘重斯歲。風泉倍舊思。山趍色悽愴。水奏聲喑噫。一剝無終復。吾將問伏羲。</text>
<title>華陽書院</title>,<text>聖祖垂謨訓。斯文大是非。昭回雲漢倬。奮發風雷揮。院楣奉明陵御筆。丙申傳敎分。 多見蜉蝣撼。疇從貝錦菲。七分瞻粹盎。千載有歸依。麟筆時當續。貂裘淚不晞。鑽高山嶽大。翔覽鳳凰威。日月依皇廟。模楷在講幃。忍言涒灘復。未見赫曦輝。</text>
<title>雲影潭</title>,<text>白雲本在天。何得潭中落。潭靜雲自至。氣類悅澹泊。仰看英英高。俯窺磷磷薄。須臾風捲雲。潭心不自作。</text>
<title>泣弓巖</title>,<text>萬水所都會。到此聲更急。老臣獨彷徨。誰識空山泣。寄添鼎湖流。灑向梧雲濕。刻詩留丹岸。長有風雨集。</text>
<title>金沙潭</title>,<text>眼明金瑣碎。綠綺波㶑灩。崩湍與駛流。分外更絶豔。沙白粉欲褪。嵐碧衣可染。此間有奇氣。巖棲足卷斂。</text>
<title>凌雲臺</title>,<text>我行日不息。已有凌雲高。雲外高更絶。躋攀敢言勞。鼯猱捷莫及。熊乕只坐嘷。預擬平地想。巇危心更忉。</text>
<title>瞻星臺</title>,<text>帝京千萬里。今又非帝京。天上白楡樹。不變舊光晶。瞻依在空山。臺屹砥柱擎。安得訴九閽。爲我掃欃槍。</text>
<title>卧龍巖</title>,<text>蜿蜿鱗甲成。久作風雲想。積氣晦神變。高驤俟遵養。君實洛波淸。武侯南岡廣。搖落後千載。曠感此仿像。</text>
<title>鶴巢臺</title>,<text>松弱力勝石。穿裂仰而偃。有鳥巢其下。松樹庇蜿蜿。鳴應九臯聞。去當千歲返。寄語石底松。鳥飛何以挽。</text>
<title>巴串</title>,<text>玆爲第九曲。水壯山不盡。山聳立頎碩。水橫排束緊。濯濯石勢均。從繩而平準。向上仙游洞。於此試兆眹。</text>
<title>出洞有懷</title>,<text>古人述壯遊。先獲我所擬。山水固在心。模寫亦可喜。姸媸俟具眼。傳廣副辯齒。忩忩十日觀。茇履乃千里。仲兮韻踈宕。吾猶爲其起。造次辦奇事。來往如尺咫。風雨聯床際。雲霞並轡裡。此地可無言。聊欲一粲爾。花下石氏園。日暮人影散。尙憶二友言。逸氣凌河漢。洞天華之陽。爲我指程筭。神往斯遊履。目擊猶汗漫。所嗟事違意。獨行山日旰。其二名山聞卽發。當如鷙鳥猛。少有計較心。輒爲戱劇逞。衣帶限千水。几案隔重嶺。風雨是佳事。險阻亦眞境。慵懶似我稀。今遊頗自警。可喜在宿償。寧云有要領。况復糠粃前。不與良友倂。停雲與㱕翼。古來寄意永。</text>
<title>與春人賦</title>,<text>小樓候月坐南榮。更喜跫然蓬藋行。歲色林樊當去住。梅花風雪見生成。未有力求書畫竗。空餘音賞海山明。且從新曆安排得。酒後燈前取次迎。</text>
<title>贈金山泉 命喜 性原燕行</title>,<text>此別那堪動歲年。更難魂夢度幽燕。盛名定有元方後。殊俗重驚大雅賢。書卷已窮天下事。山川先覺海東偏。吾生謾抱桑蓬志。旅峽寒燈一懣然。其二十四年間後先遊。名門聯璧耀氊裘。環東遠別纔千里。直北奇觀且數州。行邁祗應供歲暮。文章猶復動詩愁。我已南來君未發。人生離合本無謀。其三三數知朋酒一壺。驪駒應唱白門隅。儒身袴褶差豪健。子職晨昏在道塗。行錄揔無凡例好。市書堪博見聞殊。送君合作加飧語。多病相憐未可孤。</text>
<title>共李蓉城天民 葛淵 賦梅</title>,<text>遅發終先萬木榮。一花能使歲功行。淸寒也有繁華想。名節應緣蘊藉成。家自衆香城上住。心從一畫易前明。翻嫌我陋撩渠甚。冷燭殘樽事送迎。</text>
<title>和李天民</title>,<text>已知寂寂太常齋。政復涓涓河朔懷。漫惜一官空舊社。絶憐九品是新階。倘有讀書如夏勝。更搜埋釰續齊諧。雪樓羾濯吾無分。不翅林泉夙志乖。</text>
<title>次蓉城</title>,<text>僕患河魚四三朝矣。於懊憹中。得讀高明詩。庸詎不霍然已泠然善耶。但一雨未足鏖熇。宿痗猶涔涔矣。卧想省宇繩甕。草萊滿前。以邁往不屑之韻。必有不釋然者矣。僕雖病。寧無一語酧。用解足下閔歟。電光昏黑耀層霄。一雨冥濛未放饒。纔得輕紅與菡萏。尙慳多碧點芭蕉。其二遙憐官舍管窺霄。秋夜荒凉瑣屑饒。不是冥鴻謀野稻。政如得鹿夢隍蕉。其三依然洞月曉橫霄。宿草年年百感饒。欲奠君詩兼我酒。秋風丹荔又黃蕉。其四看君彩筆久干霄。墨是廷珪硯是饒。稧會一番臨晉繭。詩成千首寫僧蕉。</text>
<title>寄蘿翁金塾師 志欽</title>,<text>湖海三冬別。詩書十載恩。徒知原憲病。誰念尙平婚。爲客中年久。㱕家百事繁。翩翩詞賦在。楊馬正淵源。其二萬木花心動。通身雨露恩。芬芳渠有事。造化本無言。麗日衣冠色。微風樽酒痕。錦流何處是。㱕思與之奔。</text>
<title>乙酉初春試筆</title>,<text>南鄕春物早煕煕。風拂餘寒日轉遅。代謝流光如簿會。昭蘓惠澤動機宜。將花萬木通身潤。出語羣禽變舌奇。病起經年何所事。晴窓潑墨寫新詩。其二三年九渡錦江濱。行邁悠悠不憚頻。長老遺鄕風可挹。居人樂土日相親。烏鴉影集千家靜。雞狗聲聞百里春。也識南來如許久。種花今見子枝新。其三官齋幽絶似禪房。也有靑山接几牀。透雪艸心才暎綠。連雲柳色已輕黃。靈泉供飮晨華湛。𥠧蕨登盤峽意香。儺鼓年豊農且始。方春樂事未渠央。</text>
<title>三月八日惠陰𡽹 丙戌</title>,<text>兼旬霧雨瀋窓軒。會遣西風一打翻。待發百花齊用力。占晴羣鳥不禁喧。久於征邁輕千里。緫了經過第幾番。可喜今遊君與作。較山量水賴多言。</text>
<title>臨津東坡</title>,<text>百里江平山復纖。遠來淸景耀新瞻。春潮迅似憑神馭。疊壁工於造佛嚴。風雨聽雞京國渺。松杉下馬洞巖尖。張園靈壁知何在。出處吾生倘得兼。其二久客春衫行路遙。小寒猶勒杏花朝。陽關此去誰迎酒。赤壁重來擬聽簫。列岸柳深橫短堞。過江艸綠暗平橋。居人樂事吾何及。不是朝漁便暮樵。</text>
<title>崧陽懷古</title>,<text>晴蕪殘郭望遙遙。依舊呀然一市朝。鵠嶺樹靑傳漢讖。馬巖月白恨秦簫。馬巖。卽魯國公主影堂遺墟。 未遏嶽窺餘吠石。孰敎江去謾吹橋。日斜竚立諸陵久。春艸年年不盡樵。其二嶤然壯處黯然遙。䧺是三秦麗六朝。摠識魏驕緣恃寶。未須楚散在吹簫。百年子女充鄰壑。萬里君王老邸橋。擧國當時惟益老。于今雅望及漁樵。</text>
<title>靑石鎭。又疊前韻。</title>,<text>馬跡車塵織路纖。從三十里礙遐瞻。兩山合似緘縢秘。萬木森如組練嚴。盜絶久無駭鼓響。虜來誰惜踢靴尖。才難文武今猶古。自笑迂儒妄欲兼。其二詩於馬上最濃纖。萬水千山効顧瞻。約綽神隨雲窈窕。發揮語配石高嚴。快翻自此㫌心掣。且閣從前筆舌尖。何况名區行漸近。良辰美友與之兼。</text>
<title>蘿翁先一日發。遇諸葱餠之間。遂幷馬行拈韻。</title>,<text>一從二馬便成三。萍合元如筧湊潭。夜飮白雲葱秀峙。朝看紅日畫屛巖。鴻前燕後終相見。露宿風餐可自談。許大山川要領了。與君留記此辛甘。</text>
<title>過嶺疊韻</title>,<text>迴思京國暮春三。柳滿長堤花滿潭。殊恠荒林洞仙嶺。尙留殘雪舍人巖。十風五雨何相遠。海俗關謠未易談。黍稷農功惟近古。石田猶驗土爰甘。</text>
<title>過黃疊韻</title>,<text>七分城郭市居三。車馬喧喧帥府潭。近海關防斯最鉅。緣峒制置古稱巗。王蘇舊蹟堪憑想。范陸新詩足佐談。店飯黃粱炊未熟。紙窓日午夢初甘。</text>
<title>宿中和疊前韻</title>,<text>鵠去雲天望豁軒。馬知鄕路勢掀翻。山川夷險無時了。店舍歌呼入夜喧。顧我舊遊渾漫興。屬君能事在今番。明朝十里江城色。須寫新詩第一言。</text>
<title>疊惠陰途中韻。寄大堤同人。</title>,<text>離思如輕復如軒。坐馳茫然不耐翻。去日客堂看燕乳。今朝官柳聽蟬喧。顚風殢雨書千里。情水塵山夢一番。蘭下名醪秋可熟。倘能無忘別時言。</text>
<title>石園賞春時。患眼小瘳。</title>,<text>空裏玄花久欠香。新晴作意占眞芳。珠璣日照全傾海。文繡風翻足被墻。市酒淥過春水盛。隣琴竗發夕吹凉。桃源苕霅俄來路。却似重尋九曲膓。</text>
<title>家大人眡連之三載。涓糓朝會。多士。爲攷藝游。是日壽日也。珪璋秀咸萃焉。遠近嘉賓亦在座。以爲光焉。小子輩賦一詩。志私喜。亦惠徼諸公。和以廣之。</title>,<text>每歲今辰若一元。吾家基業有昭原。方融喜氣盈如水。初集祥光耀若暾。斗酌萬傾猶是小。海籌千積未爲煩。草心潤色詞林在。此會羣英倘不諼。其二家世相承一德元。仙房壽域有其原。千春坐致如今日。百祿興多欲始暾。魯國絃歌斯復盛。淮陽民吏久無煩。樽前起語諸君子。此樂年年願毋諼。</text>
<title>黃城縣齋</title>,<text>此風連夜殿高寒。南雪今年不見端。春脚政知能庇士。氷心早識可爲官。鈴簷竹入蛛絲靜。印盝苔深鳥篆團。歲暮靑燈文字飮。相將無寐與同歡。</text>
<title>諸老適會</title>,<text>峽月徐升到碧天。微雲解駁野光圓。舊知湖海多名士。更覺星辰集老仙。梅發我家春酒盛。雪深官閣曉燈懸。十年勝讀今宵話。各說悲歡也不眠。</text>
<title>曉賦</title>,<text>煖屋屛風睡意濃。不知窓日已高舂。溶溶臘雪先春水。漠漠寒烟始碧峰。癡僕自誇驢漸健。居人不怕乕相逢。山南我屋梅應發。一脉陽和殿大冬。</text>
<title>燭</title>,<text>黑夜晶晶耀紙窓。欣於蓬藋聞淸跫。五更鍾漏猶餘寸。一樹梅花剩做雙。影徹碧帷堆蠟鳳。光流丹鼎舐仙狵。看吾也有通明寶。日在扶桑月滿江。</text>
<title>硯</title>,<text>玄雲初潑滿方壺。夢裏羣仙不我孤。瓊海荒林悲鳳尾。楚山淸曉博龍圖。鋒因刀槊平於磬。潮借蟾蜍漲似湖。賴有山房三萬卷。澄潭瀋綠寫唐虞。</text>
<title>大殿延祥帖 庚寅</title>,<text>堯明舜哲與天同。禹子文孫又一宮。豫建共欣先甲詔。豊占多獲上辛功。羣心有拱宸居北。衆祿方興日在東。萬戶千門開已久。條風初撥瑞雲紅。</text>
<title>大殿春帖</title>,<text>東斡璇杓耀左扃。聖人高拱物咸寧。霱雲應氣呈三素。鑾輅行時按八靑。震邸承輝銑樹色。畫堂滋露玉蘭馨。徒慙翰墨雕蟲技。有象昇平未易形。</text>
<title>西閣裁香齋直</title>,<text>山霏樾旭似禪房。更有松風引晝長。自是司存淸切地。况將薰沐奉齋香。</text>
<title>約看花。簡李學士𥠧寶 憲瑋。𥠧寶時有銓貳之啣。</title>,<text>底忙春事餘三夕。易老吾生又一年。火急偏提治不借。被花煩惱被花憐。</text>
<title>四月十五日呈告。發上墓行。出城口占。</title>,<text>朝辭雙闕五雲長。游子今行倍寵光。出郭便占郵駟快。擎囊先聞內劑香。綠陰滿地驚時物。鼓吹臨江逗夕陽。去告恩榮何處所。有汪涕淚只盈觴。</text>
<title>舟洞丙舍</title>,<text>徂歲來何晩。經春計幾違。川原如故舊。梓柏有光輝。洞合中和氣。山留窈窕暉。餘生堂構責。此地捴先徽。</text>
<title>四月廿一日。宿永保亭。</title>,<text>十年定熟迤湖路。今日眞成破浪游。遽覺名亭難下筆。初逢積水畏行舟。冥冥風雨欲何已。忽忽峰巒殊易浮。徹曉會看雲際月。獨隨長笛倚城頭。</text>
<title>大殿端午帖</title>,<text>萋萋覃葛翠盈筐。更見眠蠶謝箔桑。繅得玄黃長命縷。九重三世繡衣裳。</text>
<title>孝明世子輓詞</title>,<text>猗奕元良作。東方萬億年。文明當世會。仁孝有家傳。日月虞華聖。謳歌夏啓賢。殿雲連夜瑞。天意竟茫然。</text>
<title>八月廿四日。以迎勑問禮官。辭陛發。宿坡州元閣。</title>,<text>晩發高陽雲。暮宿坡山月。刁斗一何長。高閣更超矹。行在昔營始。儉德昭貽厥。原陵餘翠華。恩輝在綠樾。君子古于役。伊余敢自忽。所媿官不稱。禮與古昔越。以傳猶事問。惜此骯髒骨。行矣勿復道。西風吹短髮。</text>
<title>崧京懷古</title>,<text>蹲石寧解狺。翔龍未易貶。聖人重營宅。積仁而累儉。未聞招剋忌。中自戒抑掩。可惜驝橋盛。終底馬巖忝。我聖殷于鑑。我民周之陝。袨服都人士。頎頎革舊染。憶讀毅宗史。至鄭仲夫事。喟然發太息。冥漠究天意。維麗圮于此。不待愍讓墜。強梁古何限。跋扈亦有自。奈何一散卒。瞬目逞小恚。遂令列駿幸。坐困探鷇淚。武虣始滔天。文馴竟掃地。列祖垂仁恩。人心尙好懿。那無惻怛悲。共張光復義。臺省抱火安。廟堂臨氷惴。凌夷不復振。飽食日高睡。非天厭厥德。人事詎坐致。煬虐晉龍翔。受傲周烏賁。煌煌涒灘業。萬世終南翠。</text>
<title>葱秀</title>,<text>迤峒山氣劣。闒䢇苦無趣。不有此妙覿。何以慰行路。過此非一再。每見令人駐。孰主塼埴功。自作精靈聚。梗柟色初殷。幽泉鳴璆璐。濠濮亶在是。天仙跡布濩。淋漓內翰筆。磈砢侍郞句。境奇固自有。重與斯人遇。奬激若吹噓。顯晦非細故。士無賢與愚。知己古難遌。一遌樂有餘。翔淪未爲懼。倚壁聊寫此。僕夫云日暮。</text>
<title>[失題]</title>,<text>歲庚寅九月。余以迎勑問禮之行。乘傳詣灣府。路出西京。舘于鄕社堂而宿焉。堂軒與門之額。寔我曾王考洎先人知府時筆也。余於丁亥以後。不死而生。復過玆地。觸目興愴。已不禁華表之感。而兩世手澤。丹雘如新。余小子今日之心。顧何如也。鄕官金蓍欽，林墡輩。請有以志余今行。用寓述先之義。遂以一詩。幷小識遺之。丁年扁述已年楣。兩世先徽實在斯。涕淚孤生來信宿。更將餘墨寫新詩。曾祖知府在己丑。先人在丁亥。</text>
<title>營後至喜亭。別布政金戚叔 學淳。拈韻得初字。道中寄呈。</title>,<text>百感西來縱目初。幷州不恠故鄕如。湖山定自鍾情久。哀樂徒驚過夢踈。風雨兼旬饒茇履。關河九月渺音書。灣邊此去知先後。也復周旋慰索居。其二㫌纛輝輝變彩初。朱門列衛政森如。秋毫無累淸堪澈。春脚興謠望不踈。雅韻都忘三日吝。良談更勝十年書。林亭一涉猶成趣。何况幽超愜素居。</text>
<title>博川大定江疊韻</title>,<text>汀洲極目侯潮初。官舫徐遅坐浩如。樹葉酣霜氣冷。渚鴻飛急雨聲踈。臨江籬落俱堪畫。近塞兒童捴解書。飯稻羹魚生事足。載馳爭奈不遑居。李生孝甲家在江上。携二子來見。而小子年十三。能誦少微史。里有塾。訓里中羣蒙甚勤云。</text>
<title>嘉山途中</title>,<text>漠然流峙廿年間。雨露桑麻一夢閒。小醜潢池渠自弄。只敎成就鄭嘉山。其二從來倉卒見貞臣。多出單寒與隱淪。萬古太原顔太守。當時不識是何人。</text>
<title>宿定州。</title>,<text>同柳使君相弼登北將臺。觀燬城殲賊處。使君於辛未。以价川倅。爲運粮官。留廵撫陣。爲余道當時事甚詳。連雲禾黍定原城。忠義壇高野望平。薙草獮禽當日快。使君於此昔從征。其二狂鋒一夕過要衝。走據重關若自䧺。鳥且嬉嬉魚戢戢。不知先在網羅中。其三尺釰提携二百兵。龍灣義士氣崢嶸。西門一死殊明白。獨被身邊數十槍。</text>
<title>所串中頓灣尹宋令 祥來 氏。因候吏餉京口新醪。</title>,<text>塞雨關風道里長。不知今日是重陽。偶傾官酒悠悠色。已汎寒花灧灧香。</text>
<title>統軍亭</title>,<text>等是長江等是山。奈何天限此中間。齊人莊嶽言殊慣。魯國汶陽地久閒。萬里烟雲初放眼。九秋風雪已愁顔。生平書釰無籌策。官酒西陽倚碧灣。其二咫尺幽燕几案西。茫然沙磧路凄凄。深秋大陸臺隍月。獨戍荒林荻葦泥。江北。有彼地甲軍戍幕。 七義同㱕魯連蹈。六飛難忘會稽捿。使君節制饒平昔。一炬沿江瞭望齊。</text>
<title>九月十五日。卽我世孫受冊陞儲之日也。慶實曠古。愴復如新。而儐相金公 在昌 處地自別。賤臣亦以宮啣。俱不得與覩縟儀。北望雲天。不禁周南之嘆。謹以一詩。呈儐相閤下。</title>,<text>盛禮非無昔。洪休若最今。靑闈重赫敞。朱曜更昭臨。孺孝他時慕。宸慈是日心。惟將千歲祝。匝域動雷音。</text>
<title>灣淹雜識</title>,<text>分江劃峙強稱邊。不是龍灣地勢然。定似肩墻如斗屋。北窓只看北來天。其二局眼西來一盪胸。久羇搖落聽㱕鴻。秋陰欲作漫空雪。不盡湖山慘憺風。其三正書儀注字如蠅。傳禮猶存問禮稱。漸近行人疑更遠。出關停瀋槩難憑。其四勞歌相續未曾休。鴨綠江波萬古流。易醉官醪還易醒。百年爭奈別離愁。其五聚勝堂高眺望弘。六龍於此占中興。昭回滿苑丹楓樹。猶帶觚稜瑞旭層。其六州人敵愾副州名。過劫龍蛇復丙丁。聞說女娘猶解武。霜鞘白馬事橫行。其七有死男兒黃府尹。于思七尺林將軍。毅魄千秋留作鎭。鞭霆叱雨淨妖氛。</text>
<title>九月二十六日。遊白馬山城。</title>,<text>藤身松鬣見高舂。遊子相呼已萬重。大地儲胥人所力。中天樓堞鬼爲傭。層顚翳黝時聞鶻。丈沼幽靑昔有龍。一舍幾虛千里力。暖風晴日更溶溶。</text>
<title>顯忠祠</title>,<text>星嶽鍾靈姜太師。翩翩神馬鎭西維。二公英烈山河壯。七士悲歌釰筑危。宇內其如當氣數。海東元不少男兒。先王曠感興咸秩。更見遺民別有壝。太師。麗朝姜公邯贊也。刱築此城。女眞之亂。淸以北賴公得全。二公者。黃忠愍，林忠愍也。太師二公。主其享。七士者。本州義士崔，張，安洎四車氏也。配其腏。遺民者。皇朝漂人陳寅觀九十五人也。壇而尸之。</text>
<title>瞭望亭</title>,<text>烟臺定在最高處。更挹烟臺千尺深。滄海冥冥游積氣。中原漠漠有輕陰。文龍島凸鯨鯢窟。靺鞨山橫兕虎林。西北關防古如此。百年征戰一長吟。</text>
<title>詶布政金戚叔 學淳 贈別韵</title>,<text>久攀平昔名。更悉今玆行。湛湛泉華發。溫溫寶彩晴。政淸威列牧。已約處書生。幸此淹留久。渾看表裏明。其二形役摠浮名。險夷俱我行。山光姸小雪。朔氣厲高晴。掌故誰周史。徵儀媿魯生。惟饒毛二色。先向鏡中明。</text>
<title>百祥樓夜宿</title>,<text>書生匹馬杳何年。丹碧軒楹更奐然。使者遙遙依北斗。將軍屹屹鎭西天。眼明五夜前江雪。身重三旬外地烟。雲際香岑靑一抹。不眠聊憶舊遊篇。</text>
<title>練光亭書感</title>,<text>桐鄕雲物四經春。山水如逢寤寐人。父老相驚今白髮。市街無减舊紅塵。依俙蠟燭鵾絃地。的歷蘭橈桂棹濱。百感惺惺何所着。碧樓晴月更嶙峋。</text>
<title>內閣夜直。讀歐陽集內直奉寄聖兪博士詩。次呈士協內翰。</title>,<text>更撾衛警夜多聲。隱燭惺惺覺瘦生。藜火圖書知不分。木天樓閣耐徒淸。梅薰抵曉神俱炯。臘意先春物自鳴。豹鎖應同此寥落。蛇奔爭奈彼崢嶸。</text>
<title>士協旣辱和之。翌朝以有點竄者。另賜一本。覔前艸以去。殆不近於不驚人不休者歟。顧我筆退而墨渝者。妄始挑之。將見其銛鋒利器。有不遑抵敵者。可怕可苦。然我輩涔寂刁騷中事業。亦無有過於此者。願兄隨得毋慳尒。</title>,<text>君詩擲地有金聲。愧我常談卽老生。警絶元知饒宿討。濯磨逾見矜餘淸。長途騏驥初騰步。昭代笙鏞合善鳴。偶爾郵筒強敵在。蘭臺璧壘正崢嶸。其二巴音柳續郢人聲。惱却閒中事更生。搬土運柴知我陋。淘金汰玉見君淸。鋋鋩已弊當三退。羽翮俱成可一鳴。名下十年今覩夬。未須評品待鍾嶸。</text>
<title>毅卿。宿右副承宣直。忽枉詩。卽與士協來往韻也。語及悼亡。讀之悽惋者久之。</title>,<text>十年人事久呑聲。洞雪幽幽艸幾生。留得格應渾也麗。長他才合庾之淸。二聯偶卜城南會。一葉空敎月下鳴。慙愧翺翔俱老大。靑綾銀燭歲崢嶸。</text>
<title>寄安積城 廷瓚 甲日</title>,<text>慈猶以誨承俱俊。貧不爲憂佐有賢。壯馬烹鮮聊小試。六旬春酒意陶然。其二烟火芳隣二十春。劬書問字杳前塵。一回甲子從今始。且住看吾作老人。</text>
<title>除夕禁直。同洪右史芍玉 鍾應，徐左史 念淳，徐記注 憲淳 共賦。</title>,<text>那將臨水復登臺。送得今年若剪裁。漫覺騰凌前所去。孰知多少後當來。儲齡建五春先至。聖曆踰三斗且回。慶祝微忱饒感慕。一枝銀燭曙光催。其二蓬樓迢遆近蘭臺。綺句全輸內翰裁。是夕均爲孤客坐。新春應似故人來。漢宮畫燕迎祥集。楚俗乩鷄占歲回。飣餖閭閻多氣像。不知生老個中催。</text>
<title>謹次蘿翁塾師除夕寄示韻</title>,<text>偶自同年屈子寅。更拚騷賦老靑春。我家蔬糲誰堪旅。今世茅茹別有人。蝸角生涯低着首。蠅頭鈔錄等於身。空慙短綆難深汲。光範書來寂寞濱。其二書惟二酉釰三寅。儒服蕭蕭六十春。了我獨憐頭白老。於公誰是眼靑人。淸踈未妨書生態。端約猶如處子身。一雋會須能事在。杏花將發曲江濱。</text>
<title>元朝復與士協諸君。拈許用晦韻試筆。辛卯</title>,<text>迎新送舊孰相期。許大年光自得師。兒齒有加身漸老。童心無减感徒知。祥回鳳閣曈曈旭。春入龍池嫋嫋枝。掌夢今晨來致吉。屬君彤管大書爲。</text>
<title>直夜拈歐陽古軆同柳小雲檢書本學賦</title>,<text>詩家聲病古難調。人自得師云杜陶。優孟談笑饒抵掌。誰肯以汝爲眞豪。我讀泠齋舊都詩。二十一篇生天飈。點竄侏離回爾雅。櫛刷箋注光凌搖。於古不泥今不婀。浩浩孰禁春江潮。當時才子稱三家。驤者爲驥騰爲蛟。雅翁典麗足玄悟。蕤老菁華動蒼杓。淸新泠齋更超絶。姣如初月臨秋濤。顧我耳食將何及。敗筆渝墨無自聊。未有實力當操戈。徒恨流光難黏膠。看君二難有鳳毛。出入萬卷如承蜩。機雲縱自才思富。過邁元由見聞高。所嗟名駒轅下跼。空懷獨鶴雲中翹。靑綾夜直燒燭短。書畫供奉聊逍遙。文藻故宅猶嵂嵂。勸君莫遣虛拋消。</text>
<title>疊要更和</title>,<text>汪濊滲漉親匀調。於戲先王民陶陶。先王述作姬與孔。以君作師天挺豪。無材不繩㱕諸器。有蟄必搜噓以飊。崔巍奎章盛規制。昭回謨訓軼扶搖。思奧不數辨鼮華。筆嚴奚翅馴鱷潮。海涵地負容且受。龜龍錯落鯨鼉蛟。二三作者爲時出。一惟斡運如應杓。有妙一滴楊枝水。有壯八月廣陵濤。芒兮忽兮渢而泱。各以其能鳴蕭聊。始知當時大鑪鞴。不似操瑟鼓其膠。伊來聲響寥寥久。厭聽窪黽與林蜩。君才猶自有承受。我愚元不論卑高。詞理俱短媿時名。步武徒翔聯邦翹。金馬玉堂此何地。木天藜火思遙遙。晴窓惟饒睡工夫。博山鷓斑時復消。</text>
<title>三疊申前意</title>,<text>春王陽德初敷調。已見百昌煕而陶。三江流澌勢莫當。白鷗浩蕩殊騰豪。綺䟽綴碧草承雨。瑣闥流靑柳轉飊。承明三夜不成眠。剩被詩愁㫌搖搖。奈無名句倚樓笛。徒聽新詞望海潮。縱許寸莛撞夏蠡。不及強弩射浙蛟。風雅謳謠各有境。若車指南斗之杓。千逢君又及春。雙柑先聽松上濤。山東棗栗是眞際。樂天門戶寧不聊。原梁有笱低鵠翅。斷柱續絃識鸞膠。宦屈誰知饒檄馬。市湫元不嫌羹蜩。山南逋客苦多病。久玷蓬萊樓榭高。茂林脩塘有便㱕。各遂其性彼肖翹。所賴新知一夕話。却疑證交千載遙。三疊長歌聊復亦。勝似白日敎空消。</text>
<title>次九如金學士 鼎集 同柳檢書直廬諸作</title>,<text>龍公竗手殿淸明。點注羣芳取次生。遽使匀紅花萬朶。孰禁多碧柳千行。輕廻殿閣䓗蘢色。細入池塘霡霂聲。春德由來先紫籞。曉看何似錦官城。直廬對雨。次金石世九如學士 鼎集 韵。與艸綠爭遍。敎花開恐遅。均霑孰主是。妙合應多時。定以霏微力。能成造化奇。君詩讀更好。潤色此機宜。其三烟江水綠白鷗波。漸老逢春欲奈何。三百六旬淹一直。淸齋應似太常多。其四花木參差暎瓦鱗。春慵無賴抵良辰。如何報答韶光住。駄以銀鞍御以輪。右春懷其五無高無仄更無低。萬萬千千一一齊。傾國傾城堤五閘。倚黃偎綠路相迷。又次楊柳枝楚女纖腰似許長。輕盈更學漢宮粧。不知見妬臙脂手。只管來縈錦繡膓。其七奈何高擧柰何低。也自參差也自齊。江北江南無限色。笛枝風雨更凄迷。其八無力東風嬝嫋長。粉烟膏雨了新粧。珠韉繡轂知何限。枉惱年年一段膓。</text>
<title>述意更疊 二首</title>,<text>懷君如月照明明。形影相隨仗此生。偶自後先同豹瑣。遂令提挈傡鵷行。雲裳在手標新望。玉尺禔躬纘舊聲。通歲曾無三日別。夙緣應似萬重城。其二上直聽雞起。更番下馬遅。野衣踈面目。官綴驗年時。聯璧吾眞謬。條氷孰最奇。淺深三昧法。已自足禪宜。</text>
<title>始余馳書嘉林金徯卿。約于舒之丙舍。而以大谷南冥伽倻相會古事。勖之。及期。徯卿以其伯氏毅卿承宣之有來會期。走隷道故及余。還發歷宿飛鴻也。徯卿冒大風雨。抵夜來見。盖毅卿行有事未諧也。因誦傳道中所作一絶。遂與鴻山使君李致達 培秀 和之。</title>,<text>簷松堦筍意泠泠。不是今風阻我程。二老佳期成妙讖。使君元自慕鴻冥。</text>
<title>宿扶風。徯卿送松醪一壺。時大雨。白馬汎舟之約未成。隷回書寄 二首。</title>,<text>風雨茫茫有所思。異鄕逢別兩心知。泥途更遣松醪至。曉角江城不寐時。其二白馬江流勢接天。灣碕不辨舊桑田。多憐駟鐵饒行陸。怕說宗生萬里船。</text>
<title>道中。次黃山金尙書 逌根 寄鴻山使君韻。</title>,<text>桑陰秧綠藹仁春。五月家家打麥塵。視吏猶民民似子。是心元自讀書人。其二吾鄕桑柘境相連。每歲將迎一囅然。見植踈篁高出檻。日哦何似二松邊。其三仁人本自不求名。於物存心竟有成。一馬一僮衝赤日。民言地主勸農行。其四帽底光陰白盡頭。一麾猶比古諸侯。都將飽煖輸僮僕。我且身分許大憂。其五知公勤謹了無私。猶復言言戒勿欺。始識尙書詩八疊。全勝六尺永思碑。其六良談一夕足淸音。毫墨淋漓更快心。暎發詩屛明秀氣。水持山護始於今。其七兩拙於棋各自能。嘉林高手倍憑陵。滕占薛奪殊紛劇。挑盡踈簾聽雨燈。其八三笑殊鄕影不單。更愁風雨別離難。蘭𦤎始約成孤汎。無限烟霏孰共看。</text>
<title>追次李侍郞 憲瑋𥠧寶韵。壽具典籍 齡錫 甲日。</title>,<text>客冬。余自西還。訪三淸李侍郞。出示其菊花詩卷。疊一韻。爲屢數十篇。時日曛。未究業。又恨其卒卒未有以顰。日具典籍來示侍郞賀己甲朝詩。卽又前韻二首也。仍要余追步。余於此如負進。况翁之壽可賦乎。然侍郞之於此。出平入陂。愈險奇淊淊者。猶未罄焉。實恐因此而重困不佞爾。願翁爲我道此意。勿復事韓孟氣習。良幸。藉甚魁料廿載前。蕭條宦業更超然。鹿潭洗髓仙游遍。翁曾宰㫌義。義在漢挐之趾。而挐之上。有潭曰白鹿。 龍石題名佛護全。翁又丞于魚川。卽竗香洞口。山之西院。有龍角石。卽游人鐫名處。 相門外屬㱕依好。翁於寒圃先生。爲外裔。 賢叔新書講攷便。翁之叔父監牧翁。著辛壬紀年書。 况道侍郞詩有社。秋來共繞菊花邊。其二紅粉樓中畫燭前。西京一別久茫然。浮沉與世人何競。貧病由天我自全。市隱靑山聊偃仰。郞潛白髮且方便。他年桑梓追游約。相訪湖雲海月邊。</text>
<title>鄭參奉 東民 輓</title>,<text>灆流源遠見攸興。尙憶幽居似武陵。廕世一官身及老。遊庠二子踵多能。塤箎駐日連花巷。禾稼如雲絢鏤塍。人事十年饒感慨。菊牕寒月轉晨燈。</text>
<title>毅卿以副行人。將發也。偶記送赴泰仁監務時詩。遂疊成二首投之。顧追理十年前詩者。意有在焉。想囅然一哂也。下一首要利目小劑。</title>,<text>星軺不比使君麾。聊憶寥寥舊贈辭。宇內一邊今去得。卷中千古昔竆爲。黏蟬地局江分際。華鶴天長野度時。署軸湖篇搖落甚。新春擬讀遠遊詩。其二空裏玄花久未麾。蒺藜曾驗古方辭。同州沙苑最多在。蠶種馬薸殊辨爲。本草集解云。一種白蒺藜。今在同州沙苑牧馬地。今人謂之沙苑蒺藜。帶綠色。與蚕種子相類而差大。又與馬薸子相類。而馬薸子微大。不堪入藥。須細辨之。 文淵薏苡求無力。博望蒲萄返有時。抵壁㱕裝能不累。拭靑吾且寫新詩。</text>
<title>黃翼成公後孫尙中。家有公器用三具。尙中以詩識之。公之祀孫司書𥞵。誦其韻於薦紳章甫。以徵其和。遂書此應之。</title>,<text>茂先靑鐵承天澤。文蔚龍鱗出帝宮。那及光輝如此石。明良嘉會耀談叢。右內賜玉硯其二儀容可象元如玉。彯結爲章更尙瑤。個個赤心今不磷。物英人寶兩相交。右珊瑚纓其三公退凝香瞑坐淸。卷邊玉尺若金莖。蕭曹事業怡然處。時作風床擊節聲。右玉書鎭其四溫然書上玉。手澤點塵無。硯作殷之礪。纓惟賜也瑚。應時身際聖。及物坐忘吾。故宅寥寥感。重懷蓼水隅。南原廣寒樓本公之居第廣惠樓在蓼川之上</text>
<title>蓉城天民。卜陽智嶽村之居。旣挈妻子以安之。復來遊京師。楓𦤎丈有贈新居詩。余得讀而次之。天民時監蔚州牧馬。</title>,<text>雲木蒼蒼何處村。月明山下有衡門。一官未薄馴擾政。八口初知飽煖恩。平子田園今可及。潘郞詞賦久當存。甞新野稻溪魚樂。須向樽前得細論。其二白首隗峩紫閣村。偶遊桃李狄公門。玉溪始結令狐遇。梅老應知永叔恩。橘戶題詩公事在。秫田謀酒晩緣存。鉛槧十載依依夢。老大相看未易論。</text>
<title>南至曉。自享綴。赴候班。㱕寄𥠧寶侍郞。</title>,<text>駿奔將廟事。鵠立候朝班。雲物呈羣瑞。陽和兆大還。好憐新日月。徒減舊容顔。退食依遅步。懷君雪後山。</text>
<title>次金翠庭景渼 元根</title>,<text>工囂竪讕市中村。燕坐超然不出門。老石池塘森畫境。小霙籬落返梅魂。淸脩邁俗徵奇夢。詩禮承家見雅言。病裏將何娛急景。芳隣步屧定無番。</text>
<title>次翠庭詠梅</title>,<text>家在陽明第幾村。偶持春色到人門。寒濱未乏幽貞樂。華屋新承灌沐恩。桃李前塵眞力在。烟霜浩劫定心存。若爲撩撥令渠語。淸德和容得細論。其二闤闠還疑廣漠村。一枝先得月橫門。雨風都過元無競。賢佞同憐匪有恩。六出光輝香更合。雙成身世影今存。認桃辨杏雖殊品。絶豔從來未易論。其三前光胎息大茅村。淸靜應遊衆妙門。晼晩自持高尙志。陽和先占布昭恩。雖無語笑情相寫。彌覺莊嚴道自存。慚媿生平烟火口。每煩撏撦費多論。其四除了雲林便月村。恠來光氣燭重門。天寒歲暮誰相識。繡幙珠龕捴是恩。季野不言風自整。靈均獨醒韻逾存。羣芳競發今何在。懺悔花前可具論。</text>
<title>疊次詠雪</title>,<text>誰敎安道在溪村。漫覺袁生卧席門。我筆政翻飛白勢。君詩欲廣庇寒恩。風楹月榭來如散。野店山橋掃更存。歲晏華余惟有尒。淺斟低唱與重論。其二一色山家與水村。就中晶艶是朱門。騰回大陸帲幪勢。收捨仁天雨露恩。圓覺相乘形寂寂。虛明不昧性存存。陽春下里寧堪擬。猶復郵筒許共論。</text>
<title>送天民㱕山</title>,<text>征邁欲何已。紅塵愁殺人。惠風延艸色。微雨潤花身。貧病官猶在。朋交老漸新。他年偕隱計。此志恐因循。</text>
<title>翠庭誦傳近作春雨詩。語殊壹欝。余輒和之。以廣其心。盖亦七發遺意也。</title>,<text>輕霏不借殷雷驚。棖觸春光㬉更淸。綺陌迷離芳草色。烟江浩蕩白鷗聲。韶華滿眼人忘老。造化均功物自生。且待池塘花似海。一尊相對話幽情。</text>
<title>次翠庭簡招</title>,<text>雨勒風皴花不開。閉門雙屐欲生苔。高人也有招邀語。一似殘春去復來。</text>
<title>白大將軍 東薳 輓</title>,<text>先誼非私故。遺承在守明。幾家同此志。百世有餘情。詎以班聯隔。能忘意氣傾。忽驚天目墜。無地見平生。其二蓮府英年步。萊衣上將身。儀容元出世。悃愊更薰人。時謐憂虞切。家貧施予均。寒儒軍旅事。盛辟已前塵。</text>
<title>尹參判 命烈 輓</title>,<text>宗祊忍說百年誣。啓發於公若有須。名義竟知光率土。日星重見揭昏衢。明時齒爵膺遐祿。諸子詩書供晩娛。享綴追隨如昨夢。典型將奈老成無。</text>
<title>送九如直閣出宰金城</title>,<text>圖書羣玉好樓臺。久宿靑春視艸才。到底不離仙境界。一麾猶自近蓬萊。其二名山靈藥可延年。官閣縹緗韻更全。倘憶西淸老詞伴。九門鍾漏坐無眠。</text>
<title>金侍郞 陽淳 嶺南布政之行。索詩甚勤。余辭以病。後有書。更提却寄。二首</title>,<text>玉節迢迢鳥道橫。六仙樓上送將行。衣冠共說尙書愛。父老重瞻刺史榮。民力卽今何所似。主恩於此未爲輕。知公竗手初施處。五色先看地錦明。其二嶽下年來千首詩。南方雲物境堪移。滄溟萬里觀紅日。方丈三秋飮綠池。山中馬迹寺。有池曰龍。 判却文書花的皪。按回絲管繡紛披。二生幸遇風騷主。華藻如今更可知。鄭生煥杓，柳生光漢。俱以詞賦爲侍郞所携。</text>
<title>次具綾山 行遠</title>,<text>騷人定自好奇緣。笠屐衝泥誦舊篇。高士風情由曠古。諸公述作與多年。墻頭濁酒微凉轉。簾角靑燈積雨連。更有新詩勞暫別。全勝蓬藋聽跫然。</text>
<title>遇蓉城更用綾山韻</title>,<text>人世悲歡有萬緣。念君何地話新篇。麟章鳳藻應千古。流水高山且十年。林屋圖書思繞繚。畫堂風雨夢勾連。好憐征邁無休日。酒裏相看一黯然。</text>
<title>積雨餘。適値仲秋望夜。始得端正月。蓉城忽帶鍾而至。葢見月興懷也。仍命酒。拈淵翁韻。共賦中秋霽月。</title>,<text>掉却羣陰炯自如。吾無隱爾見其初。徐迴寶藏三千界。俯視珠光十二車。翠瓦鱗鱗攀更逈。緗簾穆穆寫還虛。一年霽景誰能了。多得君來百慮踈。</text>
<title>將事訖。見雲陰解駁。翌日遂夬晴。恭志。</title>,<text>雨晴祈便得。聖德與天通。郁郁香初上。迢迢月正中。炯靑門曙。徐遅紫閣風。轉旋眞造化。八域始謠豊。</text>
<title>經山見齋壁書南園露葵朝折。西舍黃粱夜舂。分韻共賦。</title>,<text>餘霏猶作暮蜺含。政好西風掃積嵐。軒豁乾坤眞萬里。月中先見大江南。其二澡雪身隨凈。淸齋共掩門。深知先達韻。勝與古人言。山翠明樅葉。溪流動柳根。明朝更離索。惆悵卧書園。其三遽晴人不信。鄭重南山霧。有如久羇子。治任就征路。積潤注菜畦。輕霏寵花圃。料理旣云訖。紅日轉高樹。此理宜其然。非公誰與晤。澤物終難闕。淸夜有漙露。其四散材恧丹雘。弱羽喜低垂。淸夜無寐。興言有所思。淵淪豈不疚。冥墑諒自疲。華省望迢遽。本非夙昔期。翺翔廁英彦。歲月遂淹遅。唼荇魚自驚。捿林鳥屢疑。久甘濩落匏。安用無當巵。有田却種秫。有山可茹芝。將此閒漢身。優哉聖明時。若公做不得。猛虎當衛葵。其五天上亦有事。有別亦有邀。人生况復言。聚散難自聊。誰家金閨嗃。掩袂望河橋。今夕卽何限。妾恨長迢迢。網蛛不復靈。井梧空自飄。當時十萬錢。寃業孰徵昭。百巧俱可拋。一逢倘相料。再拜下簾坐。歎息到明朝。原韻。道七夕事。其六淸詩接良話。萬寶森在列。孚尹琮璜色。玲瓏芭蕉節。通身聞妙香。姱珮振餘潔。更嗣金玉音。使我心罄折。其七堯澇湯旱古猶爾。今年備無殊乖睽。一雨霪霖遂不止。萬家雞犬屋上捿。軯訇震燁何所怒。炎吹瀋嵐天爲黧。山田種粟水田禾。漫瀾不見原且畦。吳江只聞騰萬馬。蜀川誰復防三犀。九重聖人憂不寐。丙夜恩綸臣拜稽。內史殿直搜其渰。臯陶庭堅審于𨻼。予於四門將有事。汝其植玆璧與珪。民之無食神所恫。有霔不收將顚隮。宸心一日與天合。不待龜灼雞以乩。南方山川誰所祀。尙書曳履西淸泥。大官小官各恭位。調胹胝滌紛薌臡。須臾雲捲風肅肅。城上明星高復低。箕旗畢鎗退三舍。龍公淚眼初刮鎞。九州四海黃綿襖。先咷後笑喧旄倪。猗那聖人帝日監。有叩必應如提携。小臣酬作新晴頌。明朝擎獻金華西。其八我讀東省校餘錄。公詩燁煜光相射。公時氣富年最盛。銛鋒橫發不能罷。前輩風流歐與蘇。樂道人善增聲價。玉堂金馬如天上。珊瑚木難輝幽夜。少游揮毫驚四座。大年逸韻齊嵩華。流光彈指二十年。盛事寧寥難再詑。風燈泡沫何所極。存沒衰壯紛相謝。文章得失寸心知。郢斤牙絃眞造化。惟名與實不可誣。公令詎辭詞苑覇。膏者愈沃植愈固。萬軸圖書森盈架。願公勿負先進心。自持玉尺中機擭。淸秋八月新雨霽。臨江亭子流霞榭。扁舟料理觴咏具。約束諸公揀多暇。我且從之叨末至。與聆英論江漢瀉。市喧巷湫今日役。更須毋忘城南舍。其九少小頗遠遊。性不怕走僵。雨風俱佳事。險阻甘所嘗。樓船泛滄海。瀝酒忠武堂。惻愴龍虵燹。噞喁魚肉瘡。百戰晉陽城。三士國之良。海月印千劫。結構壯山房。捨身有前鑑。愚哉彼哀莊。經臺吁可異。土花何靑蒼。孤雲跡詭恠。齊諧合細商。方丈實三韓。蛟龍承堂隍。渭川千戶封。箭茁充饞膓。萬瓦臨鏡月。百雉呑釰潢。西征一千里。有作盈我囊。三聖之所都。民物差輝光。湖山孰堪寫。簫鼓列芬芳。巫峽屹楹棟。黃鶴更翺翔。最憶灣居遠。夷夏界中央。儲胥亦天府。舊賴人謀臧。七義卽齊連。二公惟周方。東屛因局壤。吾遊猶稊倉。金門人所榮。敢云厭鞿韁。奈此豊艸想。不離水雲傍。風晨與月夕。永念慨以慷。曾聞古之人。江湖而廟廊。行藏自有裕。鳧雁果孰傷。會有我泉石。偃仰歌虞黃。其十陶唐之所宅。今燕古冀方。司者非其人。天意何茫茫。夷吾不可作。辛伯徒先傷。嶽瀆故自在。市郭依輪匡。武靈眞作俑。吁嗟其衣裳。天且不能留。二陰而一陽。然亦有誣信。寧不吝剝床。公今飮氷還。善覘踰我詳。鐵木事可知。凜凜八十霜。由古觀乎今。曆數已云長。煕隆跨百歲。將奈彼自彊。人壽當幾何。祗見河水黃。苟究戎莾滋。晉陽實濫觴。燕雲心與腹。縱賊居膏肓。中國始可輕。餘禍甚懷襄。虞夏忽焉邈。疇復嚴大防。浩歎一俯仰。念之熱中膓。吾儕小人耳。所謀在嬉康。有笱游吾魚。有原棲我粱。其十一鄧材或擁腫。冀産或覂駕。不以碔捐璞。不以稗棄稼。曠士無適莫。易與之流亞。玉皇及卑兒。可配亦可藉。天風泠然善。一擧不復下。然後見其端。乃覺珠投夜。其十二北山屯雲猶溶溶。東邊紅日開重重。火傘洪爐勢髼鬆。無計逃此鍛且鎔。姑射處子氷雪容。大茅洞主金石蹤。孤高幽貞獨自供。山重水複無由從。賴奉祠香國南墉。得與經山尙書逢。尙書談屑謖謖松。逸韻瀉出泉琤琮。翩翩詞賦笙且鏞。落筆千言驚踈傭。我似偏邦鄶與鄘。謬以寸莛撞大鍾。坐覺炎蒸不敢攻。玉壺秋水來淙淙。况復時晴慰三農。共俟東榮月高舂。</text>
<title>喉院雨中。與徐僚仲裘 箕淳 賦</title>,<text>秋雨承明千漏遲。仙爐茗熟聽新詩。芳隣筍綴躋拚計。孰使初逢老大時。其二高仙風格本淸癯。病我相看覺不孤。敢道文園消渴久。雅言全勝灌醍醐。時有釀禁之令。其三靴霜帽雨病相尋。轉覺秋來瘦不禁。也有詩情餘苦習。被人牽動少年心。</text>
<title>與嚴左令 燾 趙右令 容和 共賦</title>,<text>對璧東西隔幾椽。晨燈晝漏夢勾連。空踈詎望居前列。勞逸偏令跂右遷。一笛好憑樓上月。百錢誰坐市中烟。莫言聚散無休日。桑宿從來亦有緣。</text>
<title>冬享親行前三日。齋直院中。與諸僚拈韻。權都令 敦仁，嚴左令 燾，趙右令 容和，韓右副 鎭㦿，兪同副 星煥 凡五人。余時左副也。</title>,<text>肅穆宸誠事豆登。齋官夙戒侯靈承。初寒夢薄因風漏。遙夜恩深聽雨燈。筍綴翺翔眞不分。蘭湯薰沐尙云能。諸公翰墨撩人甚。愧我雕虫與鏤氷。</text>
<title>寄徐仲裘承宣</title>,<text>忽怱離合未堪言。兩地間忙捴是恩。孺子風情元警俗。偉長詞賦更專門。會成竹牖聯襟話。且躡花磚曳履痕。淡水醍醐渾漫擬。明明如月可能諼。</text>
<title>送金書狀官 景善</title>,<text>桐鄕廿載過西京。父老重逢百感生。倘識靑春眉目否。大郞今作使人行。其二赫赫淸城是我師。遺篇三復擣椒詩。燕雲薊雪今如昔。應憶先生下筆時。</text>
<title>大殿春帖子 二首</title>,<text>二闕均基萬世祥。聖人攸止倍休光。靑門路直宸心豁。紫閣峰高寶曆長。其二梅花柳色欲何如。晝漏銅龍景漸舒。繞閤琅然金石響。文孫日讀孝經書。</text>
<title>署直被病。讀弇州詩。次于鱗一首。寄仲裘承宣。</title>,<text>文章殊復老須成。綵筆輸君意氣橫。竗悟夙知三語掾。高才更見五言城。千甍瑞雪明朝旭。萬樹寒風作曉聲。饒得一籌惟有病。可堪萎腇在周行。</text>
<title>洪僉樞 羲復 以九十壽。超下大夫。隨子之藍浦官。余於秋杪汛塋之行。歷而遇焉。神淸氣和。夜猶讀蠅頭書。日賦數篇詩。前後遺余詩甚多。從而督其和。尤可喜爾。今次其㝡後來者一首。以副之。僉樞尙州人也。</title>,<text>商山秀色藹餘淸。大耋高歌瑞旭明。世使有仙公便是。官能勞老子爲榮。罏金鼎汞勤修得。鬢玉身緋久視成。謝屐何時從有道。茹芝却粒引吾生。</text>
<title>癸巳元月四日夜直省中。次蔡錫老見寄。</title>,<text>餘霙初月倚欄干。上直靑綾㥘曉寒。萬軸縹緗摩自在。九門鐘漏夢相關。微量已足今猶過。隆渥思酬古所難。海上十年耕稼樂。得君佳句愧吾官。</text>
<title>安主簿秉良彜卿。檢書季良友卿兄弟。見訪直署。疊前韻却寄。時彜以厨官。友以檢書。並在直。</title>,<text>二竗詞華氣象干。靑衫聯袂耀輕寒。道藏翰墨饒題柱。膳却甘鮮異抱關。玉樹於人交暎久。金門從古傡遊難。春慵詩困遅遅日。好見機雲各守官。</text>
<title>次趙學士景寶 秉龜 答洪內翰士協詠雪</title>,<text>衆色都㱕不二門。定心無悟亦無昏。平陂総受含包度。瓦礫全成刺繡文。凍筆欲臨蕉葉畫。冷簾先潑豆䕸雲。江南衚衕知多少。到處迷茫白下村。其二漠漠孤吟聽曉窓。瑤池黃竹有新腔。空踈與我堪同數。明艶如渠定少雙。萬甲嶙峋迷大陸。一簑搖落坐寒江。昭陽妙舞知誰敵。也自回旋壁帶缸。其三離合怱怱只管飛。不分山瘦與溪肥。一塵尙凂吾無隱。萬有俱空孰與依。翠幙禁寒延曉月。朱門出色放朝暉。生平楊子竆玄理。皜皜如今失所㱕。其四一望恒河沙復沙。庭衢於此十方賒。初身帝座光明寶。副本宮林剪刻花。瑞不封條謠聖世。惠能滋麥喜農家。法華服藏茫然久。萬億由旬莫辨涯。其五䓗䓗萼萼復林林。試手龍公巧許深。魏璧句連何待乘。齊紈熨帖不須砧。劇知自作孤高想。終是難禁浩蕩心。病我須君描寫妙。千秋郢響未云沉。</text>
<title>贈趙生禹南</title>,<text>福地應連小有天。良田不識大無年。一堂三世怡愉樂。下界江山上界仙。其二遊宦悤悤歧路分。仙鄕松桂杳蒼曛。十年枉做三刀夢。海雨峒烟又送君。</text>
<title>李同知光逵輓</title>,<text>百劫滄桑義舊情。先人每說與同庚。松陰丙舍挑燈夕。誰復年年一笑迎。其二癡聾元是做家謀。過計年來或繆悠。萬事轉頭俱幻境。遽看㱕卧白雲秋。</text>
<title>霽夜對月。使河生拈韻。</title>,<text>重峰立立露華橫。簾几蒼凉霽後情。林外有風如許快。雲端出月本來輕。湖山宦迹經時倦。閭里豊謠到夜聲。未課簿書先課病。河檀之子愧平生。</text>
<title>金游觀尙書起卿 興根。結夏于玉壺庄。書來盛說幽致。却寄寓感。</title>,<text>北海傾尊地。東山置局時。風流餘宿昔。日月減情思。泉冽仍行藥。琴淸更有詩。平生幼輿志。一宦阻天涯。</text>
<title>郡有彩蘭妓工詩。有警絶處。前尹李季行 景在 所訓。就者題于扇以贈。</title>,<text>似速如遅下筆時。天機竗在淺深眉。風花紅綠無多字。綴得詩來個個奇。</text>
<title>岡上秋雨書奉鄭觀察</title>,<text>黃岡秋雨浩茫茫。王事相將到異鄕。把別六仙樓上日。孰知秋雨坐黃岡。</text>
<title>送李希谷尙書 止淵 赴燕</title>,<text>後生何所藉。先好未堪忘。謬躡金門右。重依玉樹傍。契濶風霜久。登崇歲月長。驪駒今萬里。小別意茫茫。</text>
<title>五月十二夜對月。要河生拈韻。</title>,<text>西民勤儉易勾當。蟋蟀餘歈擬彼唐。所愧良箴先拔薤。敢希遺愛在休棠。瓊樓玉宇雲千里。海色山光月一方。寤寐吾心何所着。靑靑隴麥與籬桑。</text>
<title>次韻丁酉山 學淵</title>,<text>踈懶無由管此身。公門百事更愁人。民竆已竭何從索。吏弄雖工不救貧。雲海茫茫甘作旅。烟峒屹屹罕迎賓。惟餘夜夜朝天夢。紅日東頭是紫宸。其二亭亭華柱感前遊。百劫㱕來浩蕩愁。翰墨幽光應是月。江湖本分未禁秋。光黃地邈高人在。桐柏山深孝子留。空裏玄花曾一過。至今如夢水邊樓。其三形役悤悤未暫閒。憂來𡷏𡵉欲齊山。身捿藥褁茶包裏。力弊銅塵米粉間。弱植無由培自固。病禽何待倦方還。如君不着眞高手。名利前頭早透關。其四蕭蕭風雨滿江廬。楊子床頭幾卷書。歲儉良疇無滯穗。天寒古渡有孤漁。詩來千里關河近。病閱三秋日月踈。見說新方能却粒。道人顔色定如初。</text>
<title>文化遠觀亭。書示洪使君。</title>,<text>許大經綸此久閒。數楹聊試小盤桓。烟秧雨麥平疇色。何啻淸風五百間。其二晴峰立立野茫茫。想像陂塘六月凉。意到芭蕉猶可寫。雪中如聞芰荷香。</text>
<title>大殿延祥帖 甲午</title>,<text>甲會初隨午運旋。鴻疇鼎祿湊如川。恭惟聖壽彌隆日。又是元良齒學年。其二悠久高明是化權。堯安舜哲費陶甄。時風時雨中和用。先占今年大有年。</text>
<title>大殿春帖子 在安岳時</title>,<text>協氣何時不是春。春來景物更呈新。花薰鳳閣臨朝日。柳色龍樓問寢晨。其二春明一出已多時。厚祿湖山得自私。寤寐將何酬盛渥。小詞聊續屢豊詩。</text>
<title>十一月二十八日大雪</title>,<text>曉覺衾裯冷。朝看鳥雀稀。平坡包許大。空色悟同㱕。和璞寧須斲。吳紈不待機。倚風無自力。還作一回飛。其二病淹爲客久。地左見人稀。時物已云暮。吾游殊未㱕。虛明元地勢。潔靜是天機。問訊園梅底。漫漫一㨾飛。</text>
<title>次洪姨兄永柔使君</title>,<text>厚祿懷明主。長貧誤丈夫。戀依迎日槿。衰似向秋蒲。海上年光急。天涯宦迹孤。浮沉聊自適。未若水中鳧。</text>
<title>次黃山 甲午</title>,<text>凄凄冬日易黃昏。龍鳳樓深閴九門。萬事寧期今灑淚。此生無復可銷魂。光前啓後無竆業。厚地高天未了恩。擔負公今㱕詎得。且留梅鶴鎭郊園。</text>
<title>九如攝价赴燕之行。取其贈春山毅鄕副行人時韻。次寄 二首。</title>,<text>三日曾無不嗣音。愛君如玉更如金。芳年肇軔康莊在。跡自騫翔處自沉。其二四部徒聞溢五車。吾生只是馬牛裾。鄴侯萬軸貧無力。方朔三冬病更踈。</text>
<title>送李侍郞 光正 赴燕</title>,<text>此役於公未足愁。春天路熟泛華輈。一門難得三卿跱。廿載相望四度游。馹路主司迎老叔。龍灣部曲待前侯。且留聞喜盈盈酒。㱕及榴花折作籌。</text>
<title>春曹試院。次副試徐尙書 耕輔 韻。</title>,<text>玉樹蒹葭政自憐。南宮勘墨又前緣。諸公雅藻元饒鑑。病我昏花只做眠。奎宿呈光應此日。鄧林栽品已多年。番風造次渾過盡。眼見庭槐綠翳然。</text>
<title>銀臺齋直。次趙承宣 秉常 韻。與金待敎 學性 共賦。</title>,<text>宮晝如年未易西。林霏欲雨鵓鳩啼。共攀霄漢金莖逈。長躡薰香玉筍低。十日陰晴春已暮。一官形役夢還迷。羣仙聚散元無定。惆悵朱欄覓舊題。</text>
<title>雩祀壇奉審㱕。疊前韻。示趙承宣。</title>,<text>祠壇肅肅大江西。下馬松陰黃鳥啼。日者始占龍見處。風乎如接鳳飛低。平疇細麥光初潤。古洞餘花望更迷。賴有英僚詞藻在。惜春連夜醉相題。</text>
<title>傳香齋直。又示趙承宣。</title>,<text>遅遅夕景永於朝。緣是仙樓近九霄。無事不敲羣吏狃。有休先着右僚驕。茶時送揖行將惱。薑便監封坐待招。又見宮門魚鑰下。五更還似一年遙。</text>
<title>李兵使東膺輓</title>,<text>大義百年根素性。高談四座發踈襟。嶠雲海月嶒峻色。不盡生平報國心。其二芒忽邱陵契有餘。將家鈐略此權輿。尙思嶽下怱怱夕。三百虞朞瞭掌如。</text>
<title>次黃山卵鶴韻</title>,<text>生生物之職。未敢辭勞悴。幽幽竱志慮。役役恒牽纍。雉孶翮委林。鷰乳嘴碾地。讀公卵鶴詩。感此惻怛思。當其雌伏時。窅然忘食睡。凝寂氣方全。喣燠意弗二。彎環殼初破。漸見毛羽備。翔啅日有成。念念恐不遂。有唼不自嘗。有蔭不自庇。苟利於其子。辛苦靡所避。其子之愛母。有意而無意。或嘒不暫捨。或走若相置。性受豈云然。仁人寓默視。羸㹀歡交舐。老烏待反飼。蹁躚七子鳩。鴇羽謠所記。顦𪁽諒足憐。合育元有自。抒寫攀鴻匠。氣機堪一喟。</text>
<title>偶有名醪。餉游道人。兼用別靈光使君聯韻。</title>,<text>箴飮且以餉。得不裸譏浴。然此一壺酒。不㦎而不酷。一盃性初匀。二盃神自足。三盃通大道。大宅浸膏沃。吾如聖之中。君是士之曲。恒瞿饒恅悴。持心蘄棖觸。郁郁排羣釅。靚如舒春旭。滌蕩養病坊。二竪怖幽燭。東垣上池水。較與翁翁綠。將何答老友。劫火不燼玉。</text>
<title>秋雨病中。次江行詩卷凡七疊。分屬諸公。亦以自抒。</title>,<text>三斯洪一能 良厚聯翩笠屐抵孤篷。平楚澄江萬慮空。明復十年饒厚望。能不顧其官。思其義否。 廣文三絶有高風。揖升動作羣爭首。絲竹神融衆操中。好伴靑春諸學士。全忘病我已成翁。右屬洪一能外遊芍玉洪士協滄江虹月貫仙篷。想像新詩滿碧空。光氣直將披膜霧。銛鋒不獨愈頭風。珠璣組繡迷離際。紅綠聲香嬝娜中。學士於此。能不自愧否。 顧我閉門毫便腐。少游元壓後山翁。右屬洪士協桂山三松金仲弼 輔根觀濤八月倚高篷。昔疾煩酲掃却空。里閈光陰慙舊雨。仲弼病後。尙未一造。 岹嶢翰墨振遺風。芙蓉秋水暾將出。楊柳春橋月在中。愈讀唐𦤎誰禁得。園花磵翠捴天翁。右屬金仲弼三松海藏申聖汝 錫愚憂病身如泛水篷。詩塲一合計成空。曾有成說於此 彤毫已映三堦月。逸翮初搏萬里風。先輩文章非騖外。吾人遠大見孚中。秋來洛社重修地。擬許端明最少翁。右屬申聖汝海藏韋士申士綏 錫禧夷不輪蹄坎不篷。凌雲一氣漾遙空。泠泠五夜金莖露。落落三春玉樹風。麗藻輒求顔色外。程文自拔範圍中 吾於此。宿憤自在。 聲明布濩輸君久。許我江湖做長翁。右屬申士綏韋士悠齋洪士賓 鍾序塤唱箎酬縱彩篷。餘淸使我病如空。丰姿寤寐看花日。傑句嶙峋破竹風。杏庭藝捷游居上。芹席心香禮正中。倘與元方光陋巷。秋來新釀碧翁翁。右屬洪士彬春湖自嘲無住心隨不繫篷。澄光灝氣夜如空。詩來信宿山連水。病卧兼旬雨作風。意在筆床茶竈外。名求楚吟晉談中。勝區一往吾猶謝。自足園朋與社翁。右自屬</text>
<title>鄭僉知東老輓</title>,<text>仙樂飄飄下九天。新恩榮艶耀山川。誰知萬古西河淚。遽灑春風聞喜筵。其二先正遺徽四百年。豊疇厚祿更多前。仙庄雞黍知何夕。哀樂人間一黯然。</text>
<title>送金評事一源</title>,<text>亭亭玉樹迴蘭臺。御史行邊幙府開。歲暮關山逢積雪。春來京國夢寒梅。禦戎從古無良策。綏遠如今倚上才。㱕路蓬萊詩幾疊。紗籠重覓舊游裁。其二豊山沛水有高樓。二十年前此地遊。關外篠驂多日月。朝端仙鶴更風流。迷茫戰氣黏蟬 音提 道。搖落秋容盖馬州。聞說胡兒爭拭目。王人氷玉耀氊裘。</text>
<title>純宗大王輓詞 乙未</title>,<text>降自三英後。疇如我后仁。含弘培厚育。悠久轉洪匀。施普恩無溢。劑平物有倫。羣芳號欲絶。禮陟奄中身。其二耆遺涒灘淚。不盡舊推洏。倉卒逢今日。艱虞想昔時。賴將三紀業。重奠萬年基。厚澤來逾見。神功過始知。其三不顯文之純。於休宋有仁。揄揚符懿號。哀頌在僉詢。野麥經三白。宮花耐九春。帝鄕何處是。金粟效嶙峋。其四孰與菲卑盛。兼之典學弘。聲明師正考。謙畏祖元陵。燕息惟圖史。周旋動矩繩。殿宮千乘養。百行孝先稱。其五淸問承天視。祥刑與國聽。太阿元在手。不若敢逃形。大度恢淵藪。沉機奮電霆。塗人謨烈在。無待簡編靑。其六毖難懲遐澨。鋤邪建大經。龍蛇爲赤子。斧鉞下靑冥。蠲屢泉藏匱。臨稀苑飾停。蘊崇臧獲籍。街焰耀寰溟。其七誣牒東來日。陰氛翳大暾。是惟皇祖事。不獨舊臣寃。異域輸誠信。同文鏟謬翻。九原誰與道。隕結在遺孫。其八舜攝非堯倦。元良睿出倫。岡陵稱壽日。繩檢闡徽辰。鼎祿初亭午。离暉遽隔晨。憂殷歡則鮮。觸境聖情新。其九海屋方添筭。宮庭已出衣。昊穹寧此割。岌嶪似今稀。訪落冲王恤。彌綸聖母唏。光前宗德獻。百世有瞻依。其十蜃衛行遷座。雞人奏鼓嚴。曉晡猶有寓。日月奈無淹。報蔑秒毫細。恩叨顧復兼。區區臨穴願。徒自羡秦鍼。</text>
<title>十月十八日。載贄宿高陽郡。敬次仲高祖悔軒先生燕行韻。乙未。</title>,<text>翩翩華盖暎吳鉤。意氣書生賦壯遊。萬里于今由擧足。幾人令我更回頭。川原浩渺盈遐矚。風雪漫瀾動遠愁。日下茫茫何處是。孤臣一夢繞瓊樓。</text>
<title>又次悔軒韻。示上行人朴尙書。晦壽。</title>,<text>尙書奇氣未全闌。車馬年年坂轉丸。我以初程猶見色。君於再擧了無難。郵牕郡榻如常住。薊雪遼氷不怕寒。前路經過應在眼。幾回是水幾回巒。</text>
<title>坡山途中。疊寄正使行裏諸人。</title>,<text>雅識文章棘且鉤。二年重辦此奇遊。山川正賴靑廻眼。詞賦難禁白盡頭。袴褶裝成饒健態。驪駒唱斷慣離愁。是行可與忘飢渴。聽取詩聲白雪樓。其二知子遐心未易闌。往來日月劇跳丸。行人選辟斯爲盛。竗歲從征古所難。毫墨瀾翻應瀉快。容姿玉潔欲凌寒。東坰病牧今何似。兩地相思倚碧巒。</text>
<title>松京道中。次留相滿月臺韻。</title>,<text>氣數茫茫鵠𡽹靑。西門今作好藩屛。花殘講座朝行雨。石老醮壇夜拜星。當日六軍知巨室。幾年千乘在殊庭。翩翩裘帶逍遙地。恨殺空山日向冥。</text>
<title>留相夜餞</title>,<text>樓外方塘鏡面靑。崧陽秀色繞雲屛。關河送客心如月。京國懷人鬢欲星。勝地神全詩滿牘。荒年憂大訟盈庭。官尊畫燭迷離影。未覺竆陰景易冥。</text>
<title>宿平山。谷山知府洪士協來別。</title>,<text>天涯一路杳無津。夜宿東陽月色新。谷口使君憐我病。雪中辛苦送征輪。其二昂霄彩翮意軒渠。禹玉淸詩錦不如。好是靑春贒太守。神仙窟宅卧看書。</text>
<title>次壺山上价</title>,<text>薊氷何可飮。朔雪未堪呑。載贄辭金闕。脂輪向玉門。甫經晨夕遠。倐若歲年翻。厨膳惟供閱。郵驂不解奔。使無君纚纚。孰與我源源。夙聞登車玠。今知解榻蕃。摛章如宿搆。下筆動成言。旅壁風黏幔。官燈月在樽。相將諠久役。寧道有勞魂。所歎東華夢。遙遙日馭尊。</text>
<title>途中大雪。疊韻示書狀韓學士。鎭庭</title>,<text>庇厚山增秀。容恢澤可呑。無夷亦無險。同野且同門。羸馹蹄疑碎。飢烏啄更翻。貞心工自艶。踈態厭相奔。夜徑明能衒。春田潤有源。玄知竆獨守。墨泣染難蕃。檄古梁園授。歌長郢市言。共禁輕輟席。不怕冷侵樽。園鶴勞形影。鄕梅有夢魂。高樓詩道在。誰是濟南尊。</text>
<title>書感疊韻</title>,<text>是役年年有。今行聲潛呑。聖母臨殿送。冲主座當門。勖以式遄還。愼旃風雪翻。迢迢白雲鄕。歲月遽跳奔。塞上受練夕。有淚將傾源。我心如枯荄。雨露無由蕃。臣今何所報。塵刹佩前言。慈功覃海綖。睿化溢衢樽。昕夕所蘄祝。庶以慰心魂。春來返命日。蹈舞拜至尊。其二層溟有歕欱。巨壑有吐呑。有與倒其廩。有截重其門。愛不辭以褻。惡不色以翻。施手羣龍緯。駐足萬馬奔。風流鄭當時。惻怛李長源。望爲砥柱峙。功贊庶艸蕃。遠來今幾日。我心徒願言。竛伴殘燭。偪側對孤樽。千古情所鍾。惟別黯銷魂。永希加餐飰。坐令主勢尊。</text>
<title>上行人金屋之嬌。瑞興人也。宿本府。書以戲之。</title>,<text>摻手情人語復長。一書爲寄我爺娘。兒今無恙黃金屋。且遣星軺爛有光。</text>
<title>鳳山。次李老人祿基。</title>,<text>天末回瞻杳玉。都門面面悵分離。行愁雪宿氷餐路。㱕及花曛柳色時。旅枕惺惺紅燭影。仙庄漠漠白雲湄。高年弘福如翁少。古有令公日頷之。</text>
<title>安岳厨傳。例供副行人。余於此。有桑宿之戀。敬次悔軒公黃州枕上韻。</title>,<text>厨膳猶前對。鐃吹摠舊知。愧無朱邑化。戒在子良規。欹局誰能着。沈疴未易醫。素餐重此地。游宦故難期。</text>
<title>生陽舘用悔軒韻</title>,<text>林雪輕盈路不埃。邊愁黯黯歲相催。西京父老迎相宿。惹却幷州舊感來。</text>
<title>宿西京。敬次二憂先祖燕行到箕城漫吟韻。卽先祖按節地也。</title>,<text>百年遺愛頌侯旬。塵世悲歡幾劫輪。萬古日星惟信史。當時簧鼓是宵人。河山似昔三回首。詩句如新一愴神。踐述家聲何所藉。君於以直友於眞。</text>
<title>鍊光亭。次海谷布政李尙書。紀淵。</title>,<text>迢迢玉節倚江城。城上迎人夕照明。一路棠陰敷惠化。十年桐邑感浮生。星河詎有張騫志。憀慄深知宋玉情。信宿名亭詩道在。一尊聊復駐吾行。</text>
<title>安州途中。疊寄海谷。</title>,<text>名藩來作一長城。用答階前萬里明。碩畫巖廊餘皓髮。漏船波浪幾蒼生。西雲浩蕩懷人夢。南斗岧嶤戀主情。共是羇遊吾更遠。風沙雪磧日行行。</text>
<title>疊寄金徯卿少尹</title>,<text>西門一出已由旬。官道輕氷碾我輪。外地光陰誰是客。中年懷緖過於人。鸞膠重續新猶舊。鳧舃仍淹吏戴神。寄語寒花無恙未。及春須自葆淸眞。</text>
<title>用蘇長公贈張子野軆。寄宋生源璧舜五。</title>,<text>隨處文章國以寧。九華隱後莆田停。南唐宋齊丘㱕隱九華。皇明宋景濂。浦江莆田人也。 郊庠雅望傳儒素。華向名門載簡靑。秋氣悲深思頻頻。明河詩就鬢星星。漸離妙筑能知未。去醉燕南愼莫醒。</text>
<title>答韓令大逌 鎭㦿</title>,<text>悠悠漠漠日何之。海雪關風十二時。煖閣晴窓梅樹底。敎君閒坐寫新詩。其二從古征人出塞愁。吾今到處事淹留。云行萬里何曾是。見得中州一冀州。其三天府何年證契初。君家學士更淸踈。今行勝與阿戒語。路自無竆意有餘。其四法源崇效澹茶烟。塔影鍾聲廿四年。記取老霞詩句好。森羅雲物耀當前。第一第二句節。取紫霞贐詩。其五此來重覓夢中遊。山水如逢第一流。西日輕明三聖國。北風豪拔百祥樓。其六孤臣不死久堪驚。是月今辰去國情。於赫慈天臨率土。恭惟聖學日高明。其七楊柳從征雨雪㱕。人情今古詎相違。公孫四國元無術。文子三思窃有依。</text>
<title>安陵舘。答谷山洪使君見寄。</title>,<text>黃堂晝寂隱簾鉤。帽底光陰憶舊游。刺史孤吟南路月。侍郞牢卧北山秋。鴻前信息渾成夢。馬上詩篇只管愁。高枕吾廬隨處是。太平人住太平樓。灣牒。以太平樓爲副行人舍舘。樓名適與吾家庵扁相似。其二古人朝莫若相遇。我輩行藏如是觀。奉使豈能淸似水。馭民須自重於山。日征擬歠黃龍府。歲晩回瞻玉筍班。松桂從來書可讀。藍田公事倚蒼官。其三采采瓊蕤欲贈誰。故人花墨淡相宜。郡牕畫燭更深處。驛路寒梅月上時。可奈離愁心匪石。願言初政口成碑。樓臺淸浿新春約。一葦逢迎慰所思。</text>
<title>宣川途中。次紫霞申侍郞 緯 見寄。</title>,<text>十月關山葉正飛。行人初發已思㱕。寓公詩屋今何處。憶欵東陽一板扉。侍郞。謫在平山時。余以安岳知郡歷話。其二慵踈遅却證奇緣。舊屋相連紫閣烟。要識好人今孰是。吾生結習可竆年。其三墨竗詞香到骨淸。大家神品獨馳聲。東方儘隘公休病。從古高人不噉名。其四墨篁何讓潤生頭。公不慳時我不憂。自是愛才似饑渴。轉煩詩札要相求。</text>
<title>次灣上答海谷布政 紀淵</title>,<text>納納提封限此城。營平舊蹟杳東明。三流曲折夷分夏。七義崢嶸死亦生。大陸旋風吹短髮。荒沙積雪冷離情。黃茅白葦漫漫路。幾日吾從這裏行。其二驛使翩翩過幾城。尙書一札照心明。綺筵餘墨香猶在。畫閣新詩月復生。名義屢伸君子道。風流爲惜少年情。春來浿上樓臺好。尊酒相逢說此行。</text>
<title>抵灣。用老杜江間波浪兼天湧。塞上風雲接地陰。分作古軆。凡城池關防。感古悲今。以至憶弟懷人。隨意寫去。無所倫次。盖亦牢騷中一事爾。</title>,<text>去年今日臣不死。嗚呼昊天椓我邦。先王大聖堯與舜。猶將百世流鴻厖。十年圖史羣玉府。海德山恩力難扛。凄凉舘庭遙受練。漢節明朝三涉江。其二荒荒緜緜此何地。天限南北江復山。等是山光與江勢。一親一踈情所閑。曹鄶成邦古亦恥。晉楚爭䧺神何慳。惟有一亭大於國。供我淸風五百間。其三憶昔承攝柱下史。久淹灣邊日空哦。刺史文藻花旖旎。知尹墨竹雲嵯峨。休休儐相談抵掌。坐令一堂讙交歌。此事轉頭今六載。離合萍梗如奔波。其四東方人才乙巴素。天下大老石室相。日晦星蒙砥柱屹。山林蓽路謨猷壯。寶額煌煌紀忠祠。見說儀文猶艸刱。九原可作誰與㱕。江上天風吹白浪。其五三世詩集幾千韻。強半幽燕道中拈。小子叨塵何能役。百二十年曾不淹。二憂先祖。以肅廟癸巳辛丑再聘燕。仲高祖悔軒公。仲曾祖退軒公。以英廟乙丑辛卯。先後爲上副行人。今距癸巳。爲百二十四年。 行人子羽但修飾。我家氷檗淸且嚴。慄慄夙夜恐失墜。歲寒羸病憂思兼。其六二弟與我年相肩。踈通秀拔庶寡愆。最憐一妹念不置。李郞疾病苦纏綿。及今強壯幸自重。我心恒若淵氷然。別來音信今幾度。明日遙遙萬里天。其七震撼推盪身屹然。朝廷日月尊且重。謙謙自牧衆所師。退若不能遇事勇。愛我孰如公心苦。恕人一言終身奉。高天厚地茫茫恨。坐想今朝淚泉湧。先王小朞在今夕。其八衆所不及是高爽。往往壁立如嵩岱。聖人有經亦有權。但須毋作骫骳態。古來劉阮號曠達。雅識君心恥與輩。我今棲棲重相憶。去蹈前塵歈出塞。其九半九十里是百里。一生穿屐當幾輛。西京風流在木訥。大縝密處宜踈宕。我雖手低床有棋。我雖戶窄甕有釀。天寒歲暮孰華余。思君離憂山之上。其十宇宙赫赫林忠愍。姜太師功開吾東。江中鐵牛奴且巧。城上白馬汗血紅。山川於此鍾奇氣。州人敵愾邦所隆。保州靜州紛沿革。那似一義樹之風。其十一錦洲學士靑綾被。芍玉山人醉紅裙。松西羸卧我相似。風吹雪打思繽紛。夢廻幾慣豊南路。如是竗諦慳相分。都門千里復萬里。渭北春樹江東雲。其十二九折坂頭二王車。叱非任情廻非㥘。夷險惟義之所適。不如後輩徒懾愶。東人燕槎視天上。相送嫗嫗似婦妾。一笑出門意僊僊。禦寇泠風來相接。其十三抵廣寧衛是我界。如何不屋且不穟。譬如矮人氣血淺。遂成籧篨形累累。狼烟朝暮靑且黑。臨江獨戍白日睡。新亭自古楚囚泣。終老此天與此地。其十四成都太守近何似。憶別江城雪霖霒。我憂君時君憂我。病所相憐情所深。龍門古桐一千尺。枝柯礧砢風蕭森。斲之爲琴發古調。和以宮陽與商陰。</text>
<title>答金學士一元見寄</title>,<text>境盡山竆此水濱。往來皮幣幾多人。內班苴杖今何地。慟哭西荒未死臣。其二扁舟西渡倚孤寒。淸浿樓臺夢裏看。日暮江東雲渺渺。居民尙說舊名官。其三憶聽林中黃栗留。嬋娟洞裏麗人游。我公詩墨渾如昨。耀却江山第一樓。淵泉公嬋娟洞詩。西京人謄翻樂府。其四衰老難爲遠離別。文章漸厭小才情。看君彩翮騰凌處。展盡雲霄九萬程。其五奇遊滿眼有奇光。絶漠犂庭事杳茫。萬丈巫閭停雪旆。千重溟渤倚風檣。</text>
<title>答聖隣李侍郞 鼎臣</title>,<text>一夢勞勞在阿誰。東阡西陌憶同馳。都門楊柳春應早。亭障梅花夜更遅。三日不曾無會合。經年將奈此分離。自知病减玉條脫。且爲愁傾金屈巵。其二西風獵獵旆㫌愁。抵得關河十二州。萬事梧雲今夕恨。幾人杞國去年憂。文章漸退慙黃卷。志業全銷賸白頭。朝暮應同吾弟過。陰晴筭到飮氷遊。其三流水相連柳映門。朝餐暮饔與同論。舊要於此非新合。雅道從今覺久存。報答艸心娛晩景。聯翩棣萼耀初暾。書來千里詩兼好。讀及風牕日未昏。</text>
<title>上金陵南相國 公轍</title>,<text>斗淳以副行人謁公。公以金陵思穎兩藁錫之。時臨程。不能卒業爲恨。今且過江。去京國如天上矣。略抒區區所以夙慕公者。爲古軆一篇。古人之言曰。一代風雅之㱕。必有宗盟。宗之言。主也尊也。斗淳窃嘗有感於斯。及春言還。日造軒屛。得以讀公之文而承聆緖餘。則纖鱗淺鰓。可以覩呂梁龍門之高。而大君子陶甄假借之盛。不特爲晩生之榮焉耳。文章難得時與位。有時有位無文章。梅蘇郊籍困泥滓。蕭曹房杜詞不揚。金陵先生書滿屋。主持風雅今歐陽。身都榮顯五十載。四朝匡弼色和康。靑氊家世太史筆。朱之綠之雲錦囊。神徂聖伏斯道絶。艸螢卉燐爭爲光。先秦兩漢形掠影。更穪禰宋而祧唐。蹈眞不眞贋益贋。梨灾棗厄事堪傷。公文自是公杼柚。公詩自是公肺腸。澶漫迤演有曲折。日光玉潔饒寒芒。古於不泥今不詭。火齊木難交滄滄。正考聲明由百世。有宋仁宗我純王。煦濡滲漉揔元氣。公以一身膺其昌。奎經璧緯羣玉府。稷契謨猷居巗廊。白虎精英天祿富。鳳池絲綸璜聲長。一時宗匠靈光屹。雲間喬松不離房。不才生晩辱知奬。一再公事登公堂。縹緗繡榟手未觸。貺之不惜床頭藏。芸芸萬物㱕湮滅。惟君子言壽無疆。恨我臨程未卒業。胝我右手耗我眶。及春楊柳來思日。讀之萬遍喜欲狂。天涯恅愺抒夙抱。寒雪茫茫塞日荒。</text>
<title>次洪姨兄聖臣 疇 氏</title>,<text>郵駟前塵復後塵。病猶難恤况諮詢。田光已老燕無客。延廣雖踈晉有人。歌筑行愁今寂寞。衣冠坐惜舊沉淪。光陰已閱分張久。冬至陽生月又新。</text>
<title>寄金起哉</title>,<text>家國悲歡問彼天。風瀾浩劫鬢蕭然。江雲渭樹漫漫路。歎息思君到六年。其二薊路前塵復黯然。元方大雅仲兮賢。風輪雪旆今孤往。爲賦停雲第一篇。</text>
<title>答金待制晦夫 洙根</title>,<text>靑綾十載有餘思。畫燭看書漏轉遅。海鶴如今無𧏮否。月中淸唳夢醒時。</text>
<title>答徐承宣景祖憲淳</title>,<text>灣邊十月駐征車。猶是山川我所家。咫尺三江衣帶水。便分地角與天涯。其二江郞彩筆黯然魂。弩力休文在道飧。弘濟橋頭相送罷。幾人沈醉水西門。</text>
<title>龍灣四十韻。次上行人。</title>,<text>二聖興邦地。䧺藩控大荒。尊周曾建國。懲楚更恢疆。雞鵠遙堪攷。龍蛇近可詳。革沿紛抱保。封畫眩菟浪。淵黝龍鱗閃。城高馬鬣長。國川追夏啓。巴素踵文望。燮理梅須鼎。傳承構似堂。鐵牛丹頗黠。尺鯉皓猶香。丹謂哈丹。皓謂芝所黃府尹。 雨露懷皇澤。風泉慨夕陽。丙丁如宿昔。臣主萃巗廧。感激七人義。煒煌萬世坊。土風遺敵愾。地勢事農商。弓馬嫺逾巧。簪纓峙更莊。剽椎羞懻忮。積著會車航。北儈輸金帛。南甿致稻粱。白圭工聚散。翁伯務溫良。紅粉竛女。靑春媚嫵郞。騎羅誇內域。裘騎耀邊障。堞壯環爲鑰。濠深就似湯。經綸忠愍業。剔攘太師姜。萬古名還傡。三韓界可防。關譏非一日。亭燧舊千行。邑久容生翫。征煩狃匿裝。禁珍行不脛。奇技售潛翔。在法干前志。於人示我凉。陸生寧越槖。新建陋濠箱。念此行人職。提將一國綱。搜奸宜毋貰。遇恥亟相償。上价琮璜美。華齡五十強。聞風聲怖讋。宣力意蒼茫。志邁凌陰役。心輕貨利塲。所欣葭倚玉。好見鳳求凰。自愧心黏絮。那無戀宿桑。詞源疇共酌。旅抱可全忘。聚勝龍廻馭。藏春蝶貯芳。鎭邊軒溫房之最幽處。余以藏春名之。 淹旬梅吐閤。卜夜桂盈觴。明日重穿雪。幾時且履霜。願言來及往。家國享安康。</text>
<title>用上行人韻。奉呈知尹朴侍郞。來謙。</title>,<text>畫閣留人十日閒。明朝回首渺雲間。氷心可鑑三叉水。玉節曾輕萬里山。西俗至今謠繡惠。南民應復頌珠還。荒邊何似芳隣好。一㨾離愁上醉顔。其二厨傳紛紛未暫閒。星槎庸織道路間。支調政似魚緣木。節制全憑虎在山。我馬經旬方且去。賓鴻匝月復云還。節行。未及渡江。別使先來已還。 終年迎送知何已。賴得愁顔遞笑顔。</text>
<title>次呈希谷李尙書 止淵</title>,<text>槎路依然是。萍塲俾也忘。癸巳公之聘燕也。余以安岳知郡。迎話于黃州。 礫淘今在後。車躡若虗傍。浿餞懷逾苦。公之季公海谷尙書。方跱節西京。留餞行人凡三宿。 壺談聽且長。上价壺山爲公是役之副。輒爲余道前遊。纚纚不能休。 新詩徵舊韻。公詩凡二章。而五言一篇。用不佞奉贐前行之韻。 離合意茫茫。其二幽燕一路視金微。動說胡塵撲滿衣。時所使然容自取。有當法者詎全非。文章尙賴權衡在。意氣羞從齷齪㱕。淺末何能爲四國。行人遠憶鄭人揮。</text>
<title>答金承宣子順 英淳</title>,<text>經經緯史可逢原。簾閣翛然獨掩門。萬石君家風篤厚。陽秋更有褚公言。其二吾方跨薊更凌燕。老大相憐語勉旃。金馬少年無一字。始知光祿勝咸賢。其三臨程偶滯過江期。多是牽聯睠顧爲。倘使郵筒遅一日。行人幾負故人思。渡江在明日。而詩札以今夕至。</text>
<title>渡江宿湯池子。疊寄海谷布政。</title>,<text>雪打風吹江上城。孤笳送客夕陽明。眞成去國意何似。却較離家愁倍生。渡外山川非我土。沙頭壺見人情。遙知棨戶如年夜。幾度勞勞筭此行。其二駸駸已過九連城。金石山光特地明。野幄欹低容帖息。厨飧澹泊且謀生。一身浩脫還無累。數隷零殘也有情。辛苦年年如是否。丹靑吾欲寫吾行。</text>
<title>夜宿行幕</title>,<text>地火騰床霧欲蒸。天霜透枕汞初凝。幾人帳外徊徨立。看做阿房第一層。其二徹夜惟呼護送軍。徵爐索簟計紛紛。火城熏處三聲角。餘事云防虎豹羣。其三幕地衾天霜月橫。人聲馬齕到遅明。詩家竗諦知先着。牖下安眠笑此生。黃山贐詩。有人間男子生爲貴。牖下安眠計亦非之句。</text>
<title>次擬陶尙書</title>,<text>金門下直雪霏微。煖帽珍劑香滿衣。王事不遑勞敢恤。臣身多病計殊非。擡頭錯莫如天遠。摟指迷茫曷日㱕。况復邊荒逢是月。新愁舊恨淚空揮。其二旅窓燈火曉熹微。聽說詩來急躡衣。隻字不爲梔蠟悅。遠遊深惜古今非。道途漠漠吾將往。風雅寥寥孰與㱕。納納東方公已老。凌雲健筆未堪揮。</text>
<title>次黃山</title>,<text>誰憐弱國使乎微。厭殺黃塵浣素衣。朱衛封疆疑且信。朱蒙衛滿。 唐虞日月是還非。鎭江牙纛今何在。九連城。古爲鎭江府。 楊僕樓船此竟㱕。民富兵彊徒說舊。一戈曾不向人揮。</text>
<title>上龍山道中</title>,<text>吳楚田桑久不爭。黃茅挾路礙人行。尙憐水曲山回處。疑有雞鳴犬吠聲。野火自生隨意止。穹林如畫偶然成。何當還我汶陽地。好見耕犂樂太平。</text>
<title>盍蘇文城</title>,<text>越蠢輕挑百萬兵。強臣跋扈𥚁千城。當時爲國猶堪想。擬與文皇一抗衡。</text>
<title>疊次徯卿箕尹</title>,<text>臨江欲渡屢淹旬。風掣征旛雪滯輪。幾疊詩敎全困我。一番書媿枉勞人。只愁銀髮饒生色。未信瓌觀足暢神。幸有名醪餘惠餉。屛他辛辣嚥吾眞。</text>
<title>答彜齋權尙書 敦仁</title>,<text>作者遙遙世寢微。知公詞墨有傳衣。臨牋遒逸董宗伯。鍊句蒼嚴陳去非。向郭註行誰易辨。李王篇出竟同㱕。殊疆蹔得呀然笑。勝接華筵麈尾揮。</text>
<title>葱秀</title>,<text>征輈於此且徊徨。葱秀山名我思長。巫峽豈眞如華嶽。人情自是重吾鄕。</text>
<title>安市城。次上行人前年過此韻。</title>,<text>夙謂人謀勝。今驚地勢奇。理兵嗟近世。設險見當時。晉伐原能守。殽師鄭有持。八荒宏達業。於此小差池。其二東國千年事。無如此段奇。一夫輕萬乘。地理會天時。洞合車箱夾。峰廻扃鐍持。攢雲巗幾字。猶認舊城池。</text>
<title>鳳凰城</title>,<text>輕陰斷續似春晴。馬上搖搖睡不成。市里忽驚金碧耀。鳳凰山下鳳凰城。</text>
<title>乾子浦夜占</title>,<text>朝餐暮宿𣾘何之。地誌山經揔不知。只記荒凉郞氏店。佛前爲答故人詩。是曉。裁雲石尙書簡。店壁。有小佛一燈熒熒。</text>
<title>次雲石趙尙書 寅永</title>,<text>雲石書曰。元七閣學之之燕也。曾有贐約。未及踐。昨以純翼兩廟御製考校諸公。會于閣。適經山僚丈。作副行人書。僉曰。書中必有好文字。經山遂詠二絶。僉曰。佳。愚獨知此詩。乃余向年贈經山赴燕之作也。經山固多戲劇。其眞以此爲贐歟。另有他作。而姑以此戲我否。此可爲翰墨佳話。遂演成數絶。以博殊方一粲。鄕思已斷渡江時。車馬悠悠信所之。誰識夢魂難到地。見公書又讀公詩。其二行人何以慰相思。恨殺公詩此到遅。及得詩來奇一叫。好材料是好聲詩。其三飛花制誥我今知。楓落吳江竟屬誰。道是文章怕先着。鳳臺還似鶴樓詩。其四風雪經年恨別離。二公於我一般思。只愁句在無言處。還渡詩如未渡詩。</text>
<title>疊寄經山鄭尙書</title>,<text>天涯離索已多時。異俗殊音日厭之。雲石書來乾子浦。始開口笑鄭公詩。其二公豈無心我所思。最依依處故遅遅。神融境會句當法。還渡江時定寄詩。其三文章元有寸心知。意到犂然莫問誰。道出心來吾自足。不緣撏撦義山詩。其四淸浿樓臺怨別離。有誰偏覺有情思。雲愁雨恨千般語。勝讀經山幾疊詩。</text>
<title>黃家庄</title>,<text>石田茅屋路縈紆。塵壁猶張數幅圖。傍有少年云解字。看吾寫句哢糢糊。</text>
<title>通遠堡。敬次退軒韻。</title>,<text>幾曲山顚與水隅。人烟初闢小平蕪。爐香供佛無時歇。鉦鼓廵街徹夜呼。宇內自知雙眼炯。天涯轉覺一身孤。脩途獨有詩愁在。好遣安閒百慮無。</text>
<title>連山關。遇回還使行。贈上行人金尙書。鏴。</title>,<text>冠盖中原會。書生足詑奇。計公還柵日。知我到遼時。形役古如此。笑談今在玆。鄕書三數字。爲寄好驅馳。</text>
<title>疊前韻。寄黃山詩屋。</title>,<text>園梅堦鶴夢依微。立馬連山雪滿衣。海內風塵名士少。天涯離別老年非。爲客政愁春後去。送人先趁臘前㱕。山長水遠難竆意。一紙忩忩未發揮。</text>
<title>甜水站中頓書事。戲示上行人。</title>,<text>午輒三僚會。午站三行人。必同會一站。 盤飧互勸加。方吟難了句。遽進未濃茶。預筭今宵站。深愁險路車。主娘來討藥。無禮踞欹斜。</text>
<title>會寧𡽹。敬次悔軒韻。</title>,<text>壁立三峰萬戟攢。嵯峨氷雪怕躋攀。鞭頭日射虎狼谷。屐底雲橫鴉鶻關。異地輪箱夷險外。吾人衫袖畫圖間。明春共說泥如海。羸馬重從此地還。</text>
<title>靑石𡽹。疊韻。只更攢字。</title>,<text>寧陵詞曲滿塵寰。孝廟過是𡽹。有宸制詞曲。 靑石山高尙可攀。長夜乾坤迷宋渡。浮雲西北杳秦關。志經漢武周宣上。筭在風餐露宿間。宇宙幾人同此恨。百年皮幣往徒還。</text>
<title>娘子山夜宿。敬次悔軒韻。</title>,<text>家家爲軫且爲輪。遠趁東槎若赴親。行中雇車。太半是娘子山人。 得御行臺光道里。共邀輿從過鄕隣。書狀所乘。爲㝡華侈。到娘子山。所謂車夫家在旁近者。必招邀行中騶率到其家。具酒食厚餉之。老稼齋日記。書其事甚詳。未知今行。亦復如是也。 語言惟諾緣商售。酒食辛勤見俗淳。最苦貢輸迂路去。玉河遅待動經旬。</text>
<title>駐蹕山</title>,<text>車自徐舒馬自閒。危途歷盡萬峰還。孱顔尙有光輝在。云是文皇駐蹕山。</text>
<title>王寶臺</title>,<text>初日曈曈王寶臺。石門𡽹下五松隈。餘山賸水商量久。將放遼陽大野來。</text>
<title>遼陽城。敬次二憂先祖韻。</title>,<text>休說今遼異昔遼。䧺城屹屹更遙遙。重濠暈濶元容楫。萬垜鋪平可放軺。大地關防宜自壯。當時民力未云消。興亡百戰書生感。野寺寒燈此度宵。</text>
<title>白塔</title>,<text>濯濯扶桑萬里暉。友雲子雨是親依。唐家天子征東策。功德留成一塔㱕。其二承露金莖出建章。伏波銅柱鎭南荒。古人制作䧺如此。更見遼陽白塔光。其三七寶祥光放夕暉。頭頭是佛證因依。荳人芥馬迷茫世。坐閱千霜一劫㱕。其四感慨風泉第幾章。舊時城郭百年荒。令威華表知何在。獨見熊袁死有光。</text>
<title>迎水寺</title>,<text>野寺因成店。風塵佛面渾。河平氷易渡。天逈夜遅昏。戶設財神座。村供關帝尊。犬猫人共宿。謠俗未堪論。</text>
<title>遼野</title>,<text>王寶臺前始杳茫。沙彌店際忽悠揚。一元初闢都無物。游氣相承若有障。造化偶成閒戲劇。乾坤聊試小舖張。朝行暮涉迷離影。日在頭時月在傍。其二何勞車馬事修攘。好見庭衢抵八荒。代碣戎戎來積氣。靑徐漠漠弄浮光。人烟豈直倉留稊。林樹渾如海有桑。南北東西眞不盡。先王於此可爲疆。其三瀟湘洞庭䧺且壯。剗却君山尙有詩。到此吾無隱乎爾。在人誰復與於斯。幾生蟻穴容車度。是日蠡盃酌海爲。季子請觀嗟遽止。不經遼野不成奇。</text>
<title>遼塵五首。示壺山上行人。</title>,<text>遼野茫茫無所見。塵埃惟自現神通。漫天捲地冥濛勢。纔遇微風做大風。其二十襲詩囊與酒筒。投間抵隙此何工。憐渠伎倆終低淺。偏借車輪馬足功。其三捲如山立未竆際。吹作海來難問津。且願尙書休自老。鬚眉皓白我猶人。塵吹所着。不特鬚眉皓白。而上行人語輒稱老。往往以少年嘲我。故聊借此雪之。其四凝床滿榻雖饒趣。撲面渾頭奈惱人。丞相扇邊來見障。先生甑底去遭嗔。其五我生役役緣何事。定坐不能離此根。紫陌軟紅春色裏。㱕程可及杏花繁。</text>
<title>爛泥堡</title>,<text>塡平土木二百里。泥海生塵便快途。縱使韓原無濘馬。未禁楚幕有飛烏。唐太宗征東過此。泥滓如海。伐木運土。鋪平之亘二百里。乃渡。</text>
<title>十里河</title>,<text>河流淺淺半成沙。橋下扁舟繫老楂。馬蹴車轔休困我。明年春水欲如何。其二車傭馬儈賭梟盧。聚首喧喧酒食壚。褊袒大呼成底擲。笑應贏了怒應輸。</text>
<title>白塔堡</title>,<text>小大亭亭三百塔。從遼抵瀋列相望。是中定使有華表。老鶴㱕應迷故鄕。未渡瀋陽一里。又有一塔。</text>
<title>瀋陽。次悔軒韻。</title>,<text>薊左峨峨此巨藩。皇明往事欲無云。天心遽劃瓜洲渡。地勢因成木葉墳。南北烟塵方澒洞。朝廷論議尙橫分。京師舊路渾如昔。萬戶鍾聲倚暮雲。</text>
<title>舘中恭書</title>,<text>處險神逾隲。持危理不竆。時爲文在羑。地顯舜生馮。孝廟在舘。顯廟誕降。 岌嶪松山月。松山堡之戰。孝廟從陣。 吁嗟菜圃風。渾河傍。有孝廟種菜之田。 恭惟龜五色。事在寧陵誌文。 天以範吾東。</text>
<title>西街</title>,<text>萬古街西路。行人顔發紅。萇弘留碧血。柴市有悲風。慘慘雲橫北。昭昭日在東。袒明三數字。猶見秉彜同。淸開國方畧。書三學士事曰。以正其倡議袒明敗盟搆兵之罪。</text>
<title>瀋陽太學</title>,<text>艸鞠宮庭艾幷蕭。靑衿絃誦久寥寥。明倫堂外文昌閣。却有窓櫳彩徹霄。學宮之傍。祀文昌帝君。樓榭製造極宏大。非聖殿可及。其二可愛南城徐少年。眉淸目秀玉生烟。筆端應問捷如響。更寫新詩三兩篇。文昌閣下。遇一少年。極淸楚。問之則徐姓大年其名。家在復州。一稱南城。以學生業來遊是學云。有近作寫出。如慣聽風信頻栽竹。欲養詩心學種梅。爲移小竹衣全濕。貪看閑花屐盡泥。語雖淺近。頗有才致耳。</text>
<title>瀋陽道中得 元三 書</title>,<text>灣尹因柵商追到所及也看雲步月意何如。地北天東夢到踈。可是今程奇事在。瀋陽城外見家書。</text>
<title>大方身中頓</title>,<text>高低平仄競包涵。地勢茫然未遽談。只信冀都天北在。如何前路更西南。自大方身。又作西南向行。</text>
<title>孤家店</title>,<text>轅下騾鈴夜有聲。依然急管奏哀箏。奈何不被鑾和飾。去列龍旂十乘行。其二孤家店子眞鬍子。不管迎人只做眠。到曉呶呶何㨾話。是多是少課房錢。</text>
<title>新民屯</title>,<text>乾隆時。以東北迫近蒙古。地曠無界防。大募民實之。又令蒙古雜居於此。東南日出新民屯。波動雲委人聲喧。貨列隧分連五里。朱題金牓甍接垣。京靛大布蘇松織。罽㲩絨綢來西蕃。十六族香生熟葯。金銀紙錢耀初暾。操刀霍霍屠家凳。腥淋羶漓堆羊豚。高車十輛蒙茸物。熊獐狼貙狐及貆。店舍廣庭不見際。繡牖交牕彤其門。茫然風沙一平野。都會緣何成此村。聞說先時新募戶。不兵不民征不煩。于三十里韃靼界。名以交易實樹藩。如何旣防復許住。碧眼高鼻衣純𪏆。我聞此子常跋扈。風吹草動翩其奔。慕容冠軍老白首。安有不忘秦王恩。以蠻攻蠻古長策。但嗟華夏覆且飜。但嗟華夏覆且飜。直欲乘風决雲訴九閽。</text>
<title>小黃旗堡。見瀋陽驛使。</title>,<text>胡兒上馬耀金羇。背負邊書日夜馳。鎭堡參差如對壘。大黃旗下小黃旗。大黃旗堡。在小黃旗堡南。</text>
<title>一板門望醫巫閭山</title>,<text>我行幾日野茫茫。驚喜閭山萬點蒼。政似財豪排置好。大倉廩有大藩墻。其二坡𡊇隱隱更隆隆。漸惜遼陽野勢竆。自是人情無厭甚。半生吾已隘吾東。</text>
<title>二道井</title>,<text>二道井泉醎且黃。人言一呷便嘔膓。我自怡然在傍笑。且敎君到渴時嘗。</text>
<title>韃子店</title>,<text>華戎籬落混相依。高鼻成羣古所唏。亢貴無如今韃子。小兒渾着柘黃衣。</text>
<title>安彜卿輓</title>,<text>安君秉良彜卿。與余爲比屋居。自其齠齔。從余問字。甫冠。又從余爲功令業。盖年不相邈。而視余如塾師也。旣而益竱心壹慮。不工且聲窮日夜。不成藁。歲應國子試。輒居上游。同時諸生。皆以爲不及也。性嫺潔精覈。筆札翩翩。有貴介公子風。早游金石李相國門。爲相國所奇愛。所與交多一時名士。而於余尤綣綣。顧兩人相悉。不以襮而以督焉也。憶數年前爲余言曰。公如游燕。吾當執靮而從。余笑曰。諾。及余之爲副行人也。君匏繫于東坰。監牧旣不能任情遂前言。又復嬰大病屢濱危。而余之臨程。猶能手作字道別。此其去留之情可知也。在道夢輒見君。有吉有㐫。意緖甚噩。逮過瀋得家書。君則以十月十八。竟不起矣。念吾隣閈童子交。惟彜卿也。君之謬托辱愛。視之爲欣戚之從。亦惟余也。因人遠遊。又非一時戲語。而今倀倀孤征。已自有墨墨不快之意。而乃於天涯異域寢夢不及之地。聞此噩信。此其爲錯莫凄斷。靡所定情。又可知也。到小黑山。抵曉不能寐。遂呼燭而坐。疾書爲三首詩。余不徼君之有知不知。而直寫余之悲而已耳。㱕當與君大人。相對一哭。繼書此詩一通。置之繐帷之下也。悲夫悲夫。我憂君病夢頻驚。君亦應憐我遠征。與共此遊疇昔語。天涯是日感浮生。其二極知功令損心靈。名得成時病已形。硯凸毫氷叉手坐。十年霜月在芹庭。君之赴泮課也。必竆晝逹夜。冒霜雪。見晨星始成券。其三一書辛苦道離情。知是綿綿倚枕成。可恠安陵遙夜夢。芙蓉城上見曼卿。余之臨行。君爲書道別。而筆畫僅僅鉤連。余以爲病裏潦艸容如此。及到安州之夜。夢見君乘一騾。出沒於滄海中。如善泅者之挾叉罛採蚌蠡者。旣而飄然向西南而去。余不及問也。旣覺未知爲何祥。適君之再從學官泳。躡上行人來。故爲道此事。要令探採別後聲信矣。及今思之。此與曼卿芙蓉事。無甚異同。亦可異耳。其四親老家貧我所知。在箱殘藁更傳誰。風霜從古無情緖。只管摧殘玉樹枝。其五比屋同攻應擧文。十年吟榻鬢絲繁。經抄史錄橫斜墨。半是君標我圈痕。</text>
<title>閭陽驛路上。始見驝駞。</title>,<text>長程欹午睡咍臺。忽見高峰偃蹇回。衆馬凌兢縮如蝟。騶人共說驝駞來。其二羶腥在鼻噴成霧。鬐鬣通身蔽似雲。緩步猶能二百里。輕裝恰受一千斤。其三無踶無齧困虺𠒺。好似龎然一駑材。大漠風沙才始放。幾時能見角端來。事見元史世祖紀。</text>
<title>十三山。敬次二憂先祖韻。</title>,<text>二憂先祖。癸巳燕行。以臘月十三日。到十三山。有十三日到十三山之句。悔軒乙丑。退軒辛卯。俱以是日到此。並用是句。而悔軒更到以又。退軒更又以復。三世遺集。燦然有作述之美。而小子今行以初六日過此。盖挽近使事。視前稍早發而然耳。俯仰今古。不禁愴結之私。遂書此志之。王程跋涉古猶艱。異會曾從卷裏看。六十年來三世蹟。十三日輒十三山。癸巳至辛爲六十年。其二風餐露宿敢言艱。立立層峰駐馬看。小子今程差早到。臘初六日十三山。</text>
<title>雙陽店壁。東曰指日高陞。北曰位列三台。此店主延賓之嘏辭。而其辭雖不一。要之。有店必有此也。方午食。上行人指高陞四字曰。此爲令公祝也。余曰。良好。然三台是公所自有也。瀋陽正使。朝廷之所儲望於公而公所不辭也。瀋使年次漸近。惟及今超遷。乃不失此。如不佞者。藉令夤緣循蹈。叨塵台司。顧何早晏之有歟。但公與我後先衮衮。委蛇廊廟。則時事亦可知。是殊可憂耳。因相對噴飯。成三絶示之。</title>,<text>我自當仁不讓師。但須平步到台司。爲公指日高陞計。知有瀋陽正使期。其二我後公先廊廟居。可知時事倘何如。籌司坐起賓廳會。好說雙陽壁上書。其三店翁嘏祝迓尊賓。未必中原乏貴人。誰識朝鮮使臣過。看如社肉共分均。</text>
<title>大凌河。次悔軒小凌河韻。</title>,<text>日出凌河渡。風恬山色晴。象胥言使行渡河必有風。今行殊不然。 荒塵餘古堡。兵氣逗殘城。亂石朱輪掣。危途白髮生。夢中家與國。前夜月偏明。</text>
<title>松山堡疊韻</title>,<text>萬古愁雲在。天風吹不晴。蟻援無一壘。狼毒逞孤城。管敢何須責。嚴顔亦復生。祖大樂守松山。被圍二年。中外聲聞不及。揔兵王廷臣內應。城遂陷。與軍門洪承疇。同日降。乃壬午二月也。余甞聞前輩之論以爲大樂，大壽兄弟。分守錦州松山。百戰自固。力屈乃降。而其心猶以爲陵也。不死將有待焉耳。雖其成敗利鈍。竟無可言。而功罪足以相掩。君子宜平恕之耳。 啾啾新舊鬼。長夜幾時明。</text>
<title>塔山山上始見海色</title>,<text>塔山南畔田橫島。亦在吾鄕半月洋。余之桑鄕洪州外洋之半月山。亦有田橫島。 可是天涯成對峙。塔山南畔望吾鄕。</text>
<title>雞鳴山</title>,<text>在寧遠衛東八里山上。有嘔血臺。傳言袁崇煥。以紅夷砲。大殺淸兵云。英䧺喜怒本崢嶸。斗膽輪囷易不平。眼見一回光燄地。瞢騰了却十年兵。其二羊酒勞人意氣閒。俗傳袁揔兵。旣大鏖。繼以羊酒勞餉于山上。 千軍藤甲片無還。好敎第一吳峰馬。却立秦王五將山。秦王苻堅。從淮南敗還。遂死于西秦五將山。</text>
<title>寧遠衛牌樓</title>,<text>詩書所述我能云。鍾鼎旂常古紀勳。未聞石樓高十丈。神斤鬼削欲橫雲。其二中原戰伐未全休。何以家爲况此樓。士雅於君凡幾世。高名曾不借雕鎪。其三東援游擊誦于今。兄弟孤城歲月深。廵遠從來當一死。幾人平恕李陵心。</text>
<title>中後所次上行人</title>,<text>百折河流萬疊止。征輈相躡見沈浮。遼頭薊尾吾何識。只管前行不管休。</text>
<title>亮水河。追次宋舜五示彦學行臺。</title>,<text>臘旬天氣似春初。野渡輕氷欲濺裾。塵夢久知蕉覆鹿。遠游今見木緣魚。風沙衮衮題詩倦。眠食忩忩把盞踈。紫禁烟花㱕去日。雪輪風旆意何如。</text>
<title>姜女廟。次萬曆人王致中刻韻。二首</title>,<text>眉不爲蛾䯻不螺。凝愁漠漠海生波。上淸缺月留奩盝。下界寒霜耐綺羅。二子將何慰慈母。貞女左右有二童列侍。傳言貞女之子。 三仙無賴度寃魔。廟後有三仙塑像。云是降魔大仙。 嶐嶐片石能言否。寶襪香塵跡幾磨。祠門外。有巖嵌凹。云是貞女望夫登降之石。其二萬里城長繞六螺。祠在六螺山。 思君不見淼春波。十年遼鶴無消息。千里河魚有網羅。微諒久拋身有我。芳姿寧恨命多魔。梅花栢葉誰家句。寫出娘心琢且磨。廟柱有一聯曰。柏葉當時常自苦。梅花終古不知姸。極淸緻道着眞際可愛。</text>
<title>山海關</title>,<text>周遭有限閭山走。空曠難禁遼野長。須見野回山盡處。一天承接海茫茫。其二百戰干戈計久安。天經地設萬重關。高皇大度徐公畧。副是層溟副是山。其三燕增趙築捴長城。城到秦皇界始成。胊界臨洮何處是。眼前徒憶卷中名。其四殷衰周弱運相關。天啓崇禎事可攀。慟哭腹心先自潰。奈何滄海奈何山。其五慢藏誨盜非初志。剜肉醫瘡擬後圖。却恨老來顚倒甚。楚心何處混樵夫。其六遼邊瀋幅勢如棊。關蔽云何可坐知。退守靡然當日策。孰敎先自毁藩蘺。其七犂庭款塞漢時功。關隘何曾似許䧺。直欲鏟山兼决海。悲來一哭倚天風。其八千重嶽色萬重濤。取醉書生眼更高。紫氣誰知伯陽過。雞鳴羞作孟甞逃。</text>
<title>澄海樓</title>,<text>城邊亭子倚層溟。天水東頭只杳冥。萬有俱空知本始。一塵難着感心靈。龍腥淰淰風吹黑。蜃恠皴皴日帶靑。吾土從今休恨小。中原亦自汎如萍。其二扶踈日出老桑顚。碣石東臨更窅然。許大呴濡堆皓雪。等閒噓吸抵靑天。華戎邊幅誰爲主。秦漢樓船不見仙。恨殺魯連曾蹈地。朝宗一路久成田。</text>
<title>紅花店</title>,<text>行人準的在關門。過了關門豁一番。較少量多前路事。紅花店裏更商論。</text>
<title>撫寧縣</title>,<text>窈窕峰何嫰。澶漫地且平。店題饒畫法。門牓耀科名。文物昌黎縣。溪山孤竹城。比隣淸淑氣。已入眼中明。</text>
<title>永平府。敬次二憂先祖韻。是地爲漢右北平。因思李將軍事。書之。</title>,<text>漢家名將又名門。桃李何曾自有言。皓首光陰當絶塞。靑雲第宅滿中原。陰山瀚海生平地。灞上藍田寂寞村。百戰㱕來羞對吏。公心不是懟君恩。</text>
<title>永平府。贈陳秀才林，盛秀才際康。</title>,<text>二人。俱浙江人。來游知府府署。亭亭玉樹耀靑春。驚喜淸跫席有珍。歲暮忩忩逢別恨。天涯俱是未㱕人。</text>
<title>灤河夷齊廟</title>,<text>懿親元老世勤勞。天地常經義莫逃。殷有三仁公不與。聖人推到一層高。其二兵前端拱是何人。旄鉞煌煌衆目瞋。薇綠春山猶去得。嗚呼萬世武王仁。其三先君祠屋釣臺橫。與慰平生去國情。地勢分明天意在。灤河淸似聖人淸。</text>
<title>榛子店。憶季文蘭詩。</title>,<text>江右季文蘭。掠買到此。書一詩于店壁曰。椎䯻空憐昔日粧。征裙換盡越羅裳。爺孃生死知何處。痛殺春風上瀋陽。詩下有小序云。奴。江右虞尙卿秀才妻季文蘭也。夫被戮。奴被擄。今爲王章京所買。戊午正月二十一日。灑淚拂壁書此。願天下有心人見此。肅廟癸亥。息庵相公之過此也。其詩尙存。詳在稼齋日記。胡笳遙憶蔡文姬。馬上琵琶更可悲。一種紅顔今古恨。人間又有季蘭詩。其二天南地北杳風塵。春雨凄凄夜向晨。惜玉憐香娘自苦。世間元少有心人。</text>
<title>豊潤太學商鼎</title>,<text>宋鑄商形銘可讀。古光幽綠鑑糢糊。若要硬道殷時鼎。我本茫然博古圖。</text>
<title>還鄕河</title>,<text>有思鄕橋。傳言宋徽宗北轅時。至橋上。立馬四顧曰。吾安得似此水還鄕耶。西流日夜 河之源爲浭水 勢滔滔。花石春深艮嶽高。惆悵東來誰與共。蔡京先死郭京逃。</text>
<title>高麗堡。次上行人。</title>,<text>傳言吾東被擄子孫所居。有水田。又有小米糕。如東國蒸餠。水田依㨾暎柴扉。餑飥裁方豆粉飛。縱道未忘渠所本。奈何頭帽與身衣。</text>
<title>玉田縣曉發</title>,<text>玉田霜氣曉凄凄。云是無終古郭西。周谷誰敎來縶馬。曉聞店主人。與行中人討房錢多少。至閉門不肯放。 秦關吾欲去聽雞。輕寒呵口嵐全濕。殘夢縈懷月漸低。過路迷茫三十里。天明日出衆山齊。</text>
<title>邦均店曉發</title>,<text>車聲馬跡共兟兟。月地霜天絶點塵。好笑吾行忙底事。從朝抵暮復凌晨。其二茅屋膠膠雞且鳴。癡眠幾欲悞吾行。天淸野曠月如午。好向今晨無限明。</text>
<title>十二月十九日立春。抵燕舘。</title>,<text>日征月邁到天涯。已見新春逼歲華。白玉高門憐舊俗。靑陽左个是誰家。㱕心政似方濃雪。游事難禁欲放花。遙憶仙郞題柱帖。瓊樓高處五雲多。</text>
<title>書感</title>,<text>搖搖風竹與霜荷。我思牢騷較更多。四座凄然周顗淚。五噫愁絶伯鸞歌。狼頭屭贔挑還炯。鶉首酕醄軼不過。懊惱西華門下路。明朝抱笏欲如何。</text>
<title>抵舘。連有大風。跧坯無俚。次邵子湘寓齋雜興。</title>,<text>金元迭據是城池。到得皇明百度宜。地勢騰凌三案逈。帝圖經始廿年遅。成祖永樂十八年。始建都于此。 巫墩東綰臨羠羯。潞轉南來峙粟絲。有是形便今孰賴。桑田浩劫淚室垂。其二軟窩癡做幾年眠。異俗相看好一憐。巨物初逢駝象恠。少牢寧厭豕羊羶。我自眼生殊抵捂。人於性習本方便。只愁感慨消難得。宮闕山川古所傳。其三我馬晨橫紫禁城。西華一路抵天明。自玉河由東安門。至西華門。爲十里有餘。 神工鬼巧無餘述。玉殿珠樓有幾名。花榭不煩雕綵縷。露甍無待擢金莖。最憐井井方方路。十二門開砥似平。二十三日曉。赴西華門外。迎瀛臺鹵簿。其四初無鹵簿與銅鑼。黃屋俄從黑影過。萬衆自敎知屛息。一人曾不事撝訶。班容窸窣雖嫌少。師律凝嚴豈在多。簡易從來何若是。範圍應自視無他。其五游矚傷心萬歲山。蓬萊宮闕在人間。絳炎方烈胡寧忍。玉匣雖寒尙可攀。帝以英明綿國步。天將饑饉做時艱。東朝聖嫂幽貞德。樂府遺伶淚袖斑。邵長蘅啓禎樂府曰。天啓張皇后。於崇禎爲嫂。號懿安皇后。后在天啓。以禮自持。多所匡規。及甲申之變。后自縊。有宮人任貴妃者。魏璫養女。艶而狡。賊入。詭稱吾張皇后也。賊亦不敢犯。乘間竊宮中寶藏而逃。遇一少年。利其貨挈之出。不知所終。世間訛傳。后蒙塵賊營。有傳自縊民舍者。皆任氏爲之祟也。予决知后必死宮中。以后平日信之。乃作懿安縊。係之樂府。爲后自誣云。其六玻璃金碧買書坊。列肆嶙峋萬卷堂。天地精英漓厚液。山河氣數露餘芒。蟲魚舊囓方堆壁。梨棗新翻已疊床。倚相如今能讀否。典墳丘索所難詳。其七燕南日月易滔滔。厭却摛章與弄毫。夢裏猶求天下士。眼前誰是洛陽豪。浩歌積雪千重嶽。瀝酒層雲萬里濤。此事古來難得快。幾人令我品題高。其八來煕煕又往穰穰。本末都㱕貨利塲。大道朱輪交貴介。高樓錦席坐豪商。釵釧捨佛塡西土。簫鼓娛神送北邙。儘見黃金如糞土。庶人墻屋有餘光。其九蒲萄濃綠喜新甞。瓜劈津津肉暎瓤。皓雪應寬挑菜圃。靑春爲駐養花坊。人功縱至時寧換。地氣常融物自芳。嗜習從來懷我土。凍梨乾柹亦甜香。其十蒲梢汗血動崔巍。雲錦離離五色裁。賈竪雕鞍猶驥子。戎王繡勒盡龍媒。馴良未必全由性。控馭深知別有才。簇簇午門千仗下。崇朝肅立似銜枚。</text>
<title>象圈</title>,<text>宣武門西未五里。廈屋穹廊鱗戢孴。人言此爲馴象所。十有一象立如壘。嶐嶐幾不辨首尾。從跗到脊墄又巵。候牙對作谽谺柱。鼻出其間揮且舐。螺角之形礟柄長。爲手爲足復爲嘴。握芻喬糗毫不遺。吹聲擊節隨人指。疴癢捍衛及喜怒。一身妙用專在此。口處鼻上眼對吻。其色灰黯毛不起。中有一象壽最長。云閱三百六十禩。世間百恠無不有。未足對此駴吾視。穴腦飛頭人猶然。蒲屈靈牢志所紀。此物陸用儘莫如。認杵認席紛吊詭。桂林南海族甡甡。元龜大貝詩倂擬。萬椉法仗龍乕衛。午門㫌旗光旖旎。黃屋左纛居先列。此膝不向夫夫跪。吁嗟老物其有知。漢家鹵簿今非是。如何不作銅駝淚。坐戀棧豆甘鞭棰。一床千金未足珍。去耕蒼梧亦已矣。有是神駿將安用。吁嗟老物吾所恥。</text>
<title>岳武穆廟</title>,<text>雲日森沉萬古霾。歲時搖落我何懷。朝廷半壁靈猶隘。旗鼓長江勢遂乖。十里荷花留玉輦。東牕橘柚悞金牌。卽今宇宙公知否。遙夜茫茫未有涯。</text>
<title>次黃樹齋爵滋詩草韵</title>,<text>鴻臚寺演禮日。遇黃樹齋爵滋。盖以寺卿來狎班也。約與之過從。後數日。余往叩之。出示其樹齋詩艸。已入刻者四卷。力求余袖往。從直道加墨。余謝不敏。又請余稿甚勤。㱕閱途中所作。往往有罣罥忌諱者。廼就樹齋艸。每卷次一首以還之。樹齋。江西宜黃人。文節之裔。年今四十四。由給事中。現任鴻臚卿。係超陞云。北溟有游魚。南枝有棲鳥。弱翼詎能翔。脩鱗未可了。神交目有擊。古道跡不埽。衡宇淸且曠。伊余得經造。金莖旣濯濯。玉樹何皎皎。亨衢延地步。燕寢絶膠擾。鏗鏘大述作。不靳貽我好。正聲中律呂。小施厭繢藻。禰宋而祧唐。嫡傳幸有紹。重將白雪音。置約靑雲窔。邂逅如天上。躋攀在塵表。會見羣龍緯。吾其獲鱗爪。右▦▦▦▦▦▦▦至堂名暢。與黃爲文墨交。約以初二日。對叙于艾之所寓靑雲齋。</text>
<title>次粤游草四遊荔芰灣韵</title>,<text>平生不見荔芰熟。但識天南閩連蜀。東來龜 音均 皴是何物。光氣猶自挺幽獨。荔芰之東來者。卛枯澁少肉。猶黯然有餘紅幽甜。 紅雲灣上昌華苑。我讀君詩口流涎。火齊瓔珞堆相壓。錯落明星彎且環。紅塵一騎暎纖縐。玉眞病渴腰全瘦。知君菁英在心腑。不待瓊漿沁詩句。歲寒客子意荒凉。鄭堤曹墩如聞香。卷中荔園賦云。人坐曹子墩側。船艤鄭公堤畔。 樝梨橙橘吾且足。此物天限南北方。安得長風蕩蘭槳。萬珠林底一抵掌。右次粤遊。草四游荔芰灣。贈唐荔園主人。</text>
<title>次北行草王家營遇陳伯芝韵</title>,<text>朱輪轣轆滿長安。名士爲誰歲已闌。濟北仙容班裏在。江西詩派卷中看。初驚的皪光暉逈。更喜漫瀾宇量寬。一語輸心傾我盖。霜氷全忘遠遊艱。右次己卯北行。草王家營。遇陳伯芝同年。</text>
<title>次南旋草道中懷郭羽可韵</title>,<text>慧巧人同得。聲明地豈然。誰將江令筆。先讓祖生鞭。淹速都㱕法。枯腴各有篇。君詩靑到骨。酌我惠山泉。右次癸未南旋。草道中懷郭羽可。</text>
<title>除夕書感</title>,<text>方喪三年薄。覊游萬里孤。慈心驚日月。宸慕感寰區。儺入千門警。班登內院呼。天涯此何地。墨墨坐如愚。其二在家應不賴。爲客較猶堪。過境紛心緖。寒燈強笑談。凡花能結子。何草是宜男。太上忘情竗。非無昔所諳。其三餦餭殊脆嫰。餑飥且團喬。弟妹如相對。親朋若可招。捴緣爲客久。不省去鄕遙。擬睡翻驚覺。牕風政慄憀。其四異地常如失路人。使無今夕意紛繽。衣冠感慨猶淹月。家國悲寃遽隔晨。已往光陰堆底處。無多風雪變新春。吾家兄弟燈前話。兩地相思寂寞辰。是篇次上行人。其五玉河春水已生波。卧想㱕程樂事多。翠柳陰濃迷紫閣。行臺家。住紫閣峰下。 緋桃花發滿香窩。余家香橋。前春新裁緋桃一樹。 休將瑣屑愁中度。只是瞢騰夢裏過。可怕流光欺鬢雪。抵爭無那老年何。是篇次三行人。</text>
<title>元朝試筆 丙申</title>,<text>臣心明發候淸晨。遙喜邦休萬品新。御扆寶齡躋十筭。臨帷玉度迓千春。花心柳色迷離動。細雨和風取次均。最是年豊爲上瑞。維魚吉夢在人人。其二紙錢堆疊千番葉。梅礟掀開五出花。牴𤙙題新威噤戶。人家歲時所貼門畫。或爲鍾馗。或爲牴𤙙形。按牴𤙙。卽屭贔，蚩吻，蒲牢，睚眦之一類。 甌窶賽罷喜盈家。歲時風俗應無異。夢寐家鄕覺轉賖。問我句當何事了。每年贏得鬢邊華。其三爐烟靑射午門紅。鍾動鞭鳴日在東。棟戶入雲惟繚繞。闌干何石最玲瓏。家居儘好曾誰物。庭實滋豊是自功。康煕沙漠。乾隆回子以後。幅員之廣。古無與比。 可恠軒縣猶惉懘。夏聲吾不信秦風。太和殿庭。其四土斯碧眼似愁鶻。回子黑毛如老熊。今年。外國貢使至者。惟土斯回子二國。而土斯。卽西藏。回子。凡有紅毛，黃毛，黑毛三種。而今來者。卽黑毛回子。 一襲賜衣由假借。二國使人。幷着紅兜黑衣，繡衫朝珠。聞是皇帝所賜。 十年重驛做瞢聾。黑毛則僅能會話。而土斯則終不可通云。 林䓗職職人還似。員幅茫茫孰可窮。歎息吾生身世拙。廣庭傴僂與渠同。其五流光曾不限山河。萬里逢春意若何。北海文章非暮道。孔文擧。與孟德牋曰。五十之年倐焉已至。公旣滿焉。融又過二。上行人今年。視文擧差少一歲。 南冠覊縶漫高歌。才隨礫後元何及。思發花前可易過。漸老喜聞稱尙少。屠蘓判不讓先酡。是篇次上行人。</text>
<title>靑雲齋。赴黃樹齋小集。以雖無德與汝式歌且舞爲韻。余得式字。遂成五篇。分屬會中諸人。</title>,<text>赭雘恧散材。雲霄側踈翼。四溟雖云大。一勺猶堪測。晤言適性靈。不以限方域。交臂幾相失。證心斯有得。肴核爲我陳。英彦容我識。二竗如玉雪。古家有程式。君今富聲實。掉鞅雲路直。游宦無定所。會合終何極。幾日我言㱕。天涯謾相憶。秪有此苦心。譬彼石不泐。右屬黃樹齋郭羽可 儀霄 內閣中書我見君子人。有容亦有德。闇然商周鼎。不能掩古色。靈液灌醍醐。幽薰聞薝葍。得公吾易足。典型斯可測。昔從石友生。目賞與可墨。今讀雁關詩。恨我晩相識。鑑裁豈吾事。管窺諒不忒。東牋雖硬濇。猶堪漬泓黑。請君一放筆。凌亂隨橫側。㱕裝溢光氣。不易兼金直。右屬郭中翰羽可艾至堂 暢 擧人翩翩未定艸。凌燄怕相逼。五言軌韋柳。七言踵開 開元 德。武德 英詣獨師心。竗悟乃肆力。鴈門天下險。君詩更崱屴。我豈阿所好。窅然坐嘆息。詩不能窮人。君何尙偪側。車箱困騄騏。雨露滋荊棘。物理諒洄泬。人生有徽纆。願言益慥慥。君子不變塞。溟翼會當搏。雲裳會當織。右屬艾擧人至堂江龍門 開 進士及第鸑鷟棲枳棘。文章祕五色。鴻飛在溟溟。安所事矰弋。志士當暮年。蒲糓混瑊玏。一雋聊復爾。萬鍾須倘得。溫溫德之基。風雅有餘力。春月饒澹蕩。秋荷去雕餙。燕市黃金臺。駿馬珠爲勒。古人不我見。白日已西匿。萍梗此焉合。風瀾去無極。酒闌歌耳熱。天東與地北。右屬江及第龍門楊朗山 煕 刑部主事鸞鵠北平家。朗山之祖英勇公遇春。方総督陝甘。屢有勳業。爲一時名將。 一見令我憶。燁燁旣溫醇。峩峩更端直。綺饌方薰腴。華堂有顔色。溫藉意先醉。邂逅情何極。立談如舊要。芳速恐不亟。大府東城根。指我路南北。此意諒至厚。旅病宜自力。聽君金玉韻。窺君圖書餙。新知古云樂。離愁已難克。心乎愛。明發俟朝翌。右屬楊主事朗山</text>
<title>憶元三生朝</title>,<text>㱕思如近更如遙。鏡裏星星鬢髮凋。弟妹新年今日會。玉河舘裡我無聊。其二君今非復少年時。我且駸駸覺漸衰。宦業不能匏繫得。未來離合又難知。</text>
<title>題艾孝廉乾坤中處圖</title>,<text>倉稊海粟知無奈。孰敎爲果復爲蓏。吾儒能塞且能大。訂我砭我臯比座。嗟哉孝廉能切瑳。蚤夜惕息不敢惰。言不爲謑而髁。居不爲呰而橢。有口能炙雙輠過。有眼能勘萬卷破。有脚能輕九州夥。絳紛岢嵐視只麽。孝廉從晉陽㱕。有北度雁關圖。 㱕來掀却卧房坐。衾天幕地歗復㰤。貧吾未足餓。仁耕義耨有佃課。賤吾未足汙。㫌性製行有黻𦀉。媚輝川淵玉繅裹。照心星月金碎瑣。燕臺柳色黃初嚲。薊丘老篁靑欲墮。我且東㱕滄海左。君亦幾時理南柁。天涯前塵一堀堁。夢魂徒爲雨風𥳽。嗟哉孝廉我不那。惟此山澤之癯繞目長婀娜。</text>
<title>次郭中翰羽可</title>,<text>縹緗全綴藝林珠。羽可詩初二集。方在余所。 毫墨靈通更畫厨。昨乞墨竹於羽可。 絶唱從來和者少。古人何限德之孤。上池澡浴留丹訣。羽可旁通岐黃術甚高。 左掖沉冥有白鬚。倘得長親公與對。便能令我一愁無。</text>
<title>[失題]</title>,<text>與靑雲會中人。復集于楊主事第。主事之祖太子太保英勇。男遇春有知畧。且銳勇爲時名將。人以漢衛靑，唐李光弼許之。主事有乃祖風。酒半曰。吾將種也。不嫺文墨。請以弓劒小技。佐諸公酒。遂袒跣立庭中。左射右擊。旁若無人。一座爲之辟易。旣㱕。艾孝廉作長篇志之。遂復其韻。書示主事。楊侯射狼天山月。靑雲邸第連城闕。翩翩公子芳樹邊。結客黃金開綺筵。我本將種能彈擊。請以小技娛樽前。星流電掣不見手。惟有寒霜吹淥酒。隴西家風有猿臂。澤宮古禮歌貍首。問君曾擊幾熊羆。中黃𩯶髽眞小兒。書生意氣翻霍索。妄欲高吟擬橫槊。中外戰塵宿不起。生老稀聞鼓與角。筆鋒墨壘紛百家。經矛史盾交顫麻。風吹艸動何所藉。在傍竊笑頗與奢。憮然一讀孝廉詩。跅弛不羇吾猶知。君且奉觴起前壽。楊侯勳業無已時。</text>
<title>次黃樹齋寺卿</title>,<text>初逢賸翻眉睫語。再見平剗河山阻。粤南春酒雙玉壺。持贈紈扇寫白紵。芊眠細艸交蝶翅。送客題詩花欲吐。扇有浣香女史畫。樹齋題詩贈余。 元劉妙句先探驪。王謝名理始捉麈。我意蒼茫有所思。古來神交今誰數。散作天涯接樽前。情之所鍾無今古。玉河橋水流不禁。㱕裝萬里隨春雨。㱕裝萬里可奈何。證得君心當歌舞。其二五更鍾漏靑綾被。海嶽奇游夢不阻。三韓方丈天下聞。名家友道饒縞紵。知君浩蕩桑蓬志。久儲䧺詞氣呑吐。我慚星槎犯牛斗。未有博辯續揮麈。東㱕應問燕趙士。屈指吾將以君數。酒酣擊節立如山。慧照猶堪凌千古。判不魚游忘江湖。劇知雞鳴懷風雨。願言老大各努力。且取樽前傞傞舞。</text>
<title>簡吳舍人蓮原 思權</title>,<text>圖書約略境逾眞。暖屋晴牎絶點塵。酒後冲襟緣好士。筆頭幽馥暗薰人。雲橫鳥道家連蜀。霜重貂裘客倦秦。五馬當從何處去。一書吾欲證來因。舍人方候選爲知府。余問嗣後書尺。當從何處交兌。舍人指說其邸寓所在甚詳。</text>
<title>黃樹齋遊廬山日。夢有老人授以古松圖。旣㱕遂因想而繪之。繪左右。多一時名雋筆。乃又屬余曰。此未來情根所在也。子其有以題之。遂以兩絶句書而還之。</title>,<text>窓間一蝨大於輪。道妙從來寂漸眞。我向夢中還理夢。匡廬秀色已韜人。其二靈芝老朮遍蓬萊。不獨寒松萬翠堆。安得携君東渡去。十洲親見好樓臺。</text>
<title>題艾孝廉北度鴈關圖</title>,<text>風騷自與古人遭。翡翠鯨魚笑汝曹。馬上山川詩更險。幾回平視鴈門高。</text>
<title>姚生實子霖敏，子連。持扇來索詩。偶成古軆以應之。</title>,<text>仲兮溫溫德攸庭。季兮良金初發硎。東西頭閣咿唔響。風雨聯床有遺經。石友所交皆名士。二君於此其一耳。新春邂逅龍門席。旅舍將迎蠶食紙。季兮蓬勃機縱橫。仲兮木訥漢西京。角之鑢之宜交益。弦韋終須道相成。古人相贈不以諛。有跂有就缶盈孚。願言二君圖遠大。劬經積學藏如無。東雲萬里渺靑天。魚鴈猶堪尺素傳。㱕與石友共料理。證以一書課一年。</text>
<title>題黃孝廉香銕 釗 詩集</title>,<text>偉哉香銕忠孝士。我讀其詩知其人。爬羅孤行與特節。煒煌有宋三忠篇。當年志氣凌靑雲。樂天子瞻應避君。集中。有讀東坡除夜詩。用樂天語。君序之曰。歎老傷竆。自是詩家習氣。然何必作此頹唐語。余今歲三十六。尙逐公車。較白蘓二公所遇。眞有未可同年語者。而自顧壯心。未損如寢方興。 天賦於吾有竆通。不以成敗論英䧺。梔蠟豈爲人所寶。歲寒幽貞終自葆。問君緣何到潮陽。窅然令我思茫茫。卷中百恠爭屭贔。鱷雨蜒風吐餘芒。文公古祠橘柚踈。雲錦繡裳光有無。風騷夢寐應有遇。筮不以君爲臞儒。我家滄溟東復東。迢迢使節隨征鴻。翰墨結習今到老。鏤氷雕脂嗟空濛。與君一見輒心許。眉頭惟諾筆頭語。不惜輕投瑤與琚。直敎諷誦忌寒暑。般倕結搆大奧窔。詎待丹雘知工妙。橫古竪今論議好。史呴一篇奇更叫。詩集外。又有史呴一篇。卽讀史所抄。軆若連珠。 文章自是道所存。古人豈樂爲空言。使之空言有數在。吁嗟今我思轉煩。</text>
<title>題郭羽可詩集</title>,<text>詩固觀世敎。亦以知性情。君看三百篇。有篇各有聲。嬋媛與噍殺。風氣之所成。溫厚與哀怨。心思之所營。怨者難語忠。殺者難語平。之情由之性。如黑白易明。吾愛羽可詩。不獨有章程。惻怛杜少陵。澹宕蘓子卿。忠愨旣含孕。平正無衺傾。少者入幽渺。大者中匉訇。只讀羽可詩。其人未可輕。况吾覿其人。愛好發精誠。冲襟冥有會。利慾無自嬰。春陰花蓓蕾。好鳥嚶且鳴。老竹在胷中。逬吐欲交爭。陶然一茗艼。畫就詩縱橫。卽此是佳境。餘風流光晶。吾慙下劣魔。捫鍾求鍠鍠。同岑他日夢。萍梗感浮生。</text>
<title>題艾至堂詩艸</title>,<text>郊寒島瘦非不爲。綺縟花繁非不知。至堂自是至堂詩。別有一般光氣流淋漓。入幽出奇無休時。刺骨洞髓筆如錐。包羅諸子毫不遺。坐令千古無餘思。廬山五少何崟㟢。雁門匹馬凌厜㕒。長安紅塵日蔽虧。手持一卷恣吟嬉。款段下澤吾自怡。不與華轂同驅馳。江南雲樹渺天涯。北地又見花交枝。我㱕君能尙留玆。爲寄一字道相思。文墨輸心凡有誰。我不能工猶管窺。</text>
<title>題黃樹齋詩集</title>,<text>君詩嶽嶽更熊熊。好是敷腴德所充。廬北夢廻松樹碧。越南題就荔枝紅。時名厭似泡漚幻。友道看如性命同。縱欲無思忘不得。我今㱕老海雲東。</text>
<title>題江龍門詩艸</title>,<text>幼輿丘壑在胷中。元禮從來謖謖風。好是聲詩佳境在。君看明月耀天東。其二濃毫憨墨暎葳蕤。遠客逢春有所思。江北江南烟柳岸。敎君先寫竹枝詞。龍門家在浙江。詩又澹宕如詞曲。其三詩句長留宇宙間。燕南霜雪易凋顔。劇知王貢交游好。應復擡君玉筍班。龍門與樹齋正卿。爲至好。其四有是心靈有是文。後人沾丐賸餘芬。他年漢水深秋月。一鶴橫江認是君。其五看花消息待春晴。江上靑峯衆莫爭。東來使節聯翩地。須寄慈恩塔上名。龍門方赴今春會試。故約以如得雋。必寄聲于回來別使之行。</text>
<title>文丞相祠</title>,<text>昭昭宇宙留一氣。不與萬物同凘沸。毓以爲靈鍾爲傑。撑持倫常爲經緯。嗚呼有國興有亡。如人生死理所常。乃若忠臣與孝子。唬號日夜焦中膓。崖州朝廷魚龍窟。公豈不知曆數屈。力竭機竆身且隨。呑腦不死天猶恤。亦欲益彰公始終。詔萬萬世功無訖。嗚呼丞相曰有受。洪匀正氣培已厚。鄒孟浩然之所集。富貴威武不能疚。夷齊餓掇首陽薇。武侯鞠瘁祈山圍。張廵厲鬼嗚且咽。萇弘嵇紹留碧血。是所不沫公所全。熒熒日星光不滅。我昨醉題鄂王廟。卽今世界恨難了。公靈在天復在地。請問唐虞日月何時重光耀。</text>
<title>太液襍詠</title>,<text>仙宮佛閣眩西東。柳色龍池漾夕風。嘆息昆明依舊綠。今人誰識漢時功。其二圓明一派到逶迤。積石河源我始知。紫禁重城浮似島。景山高處是蓬萊。其三五龍亭子畫欄齊。鏡面春波萬柳堤。更有淸凉眞法界。水晶宮闕暎朱題。五龍亭東有水晶宮。其四虹梁迢遰亘蛟螭。何處人間有此奇。一步轉頭橋上望。五龍亭復在瑤池。玉蝀橋。極樂世界。其五玄武昆明舊水嬉。瀛臺日出羽林馳。潑寒胡戲還他是。曼衍魚龍更陸離。其六轉水容能由地勢。爲山何得類天成。書生意匠茫然久。夢裏相看畫裏行。其七靈山萬疊費躋攀。蟻附行人往復還。喜歡煩惱都㱕幻。只是頑然木假山。極樂世界。其八丈六金身千手眼。頭頭是佛放金光。是腰是腹將何副。九尺曹交笑在傍。闡福寺丈六佛。其九金碧樓高萬佛龕。和盤托出竗莊嚴。懸知萬佛猶相錯。面面看來各不諳。萬佛樓。</text>
<title>太學石鼓</title>,<text>石鼓之歌我何能。韋韓二蘇氣森稜。六經文字在天地。百家著述猶相承。今我妄發亦猶是。搦管展紙思瞢騰。世間何物能久視。垂三千年班可徵。彭亨菌蠢凡十石。昭回日月同恒升。詞法應肩雅與頌。字軆斂手斯及氷。神鎪鬼鏤工且竗。蜿蜿百恠挐交憑。大禹遺祠龍蛇走。恭王古宅蝌斗興。神物顯晦非人力。風霜萬劫無虧增。小儒揶揄恣弄舌。後周前周沽必勝。吳長元宸垣志畧曰。按石鼓籕文。其爲三代之物信矣。而後人或疑之。馬子卿至謂宇文周所刻眞傖父之言也。 韓蘇二公所稽攷。汝曹何由紛囂噌。不論蠡勺㪺滄海。何異斥鷃笑雲鵬。從來至寶得所止。夫子宮墻閟緘縢。村傖井臼蠖雖屈。第五鼓。陷其中爲臼。盖在民間時。見鑿爲臼。五六十年前。尙有糠粃跡云。 知府輿輦龍竟登。石鼓舊在陳倉野中。唐鄭餘慶遷之鳳翔。五代之亂。復散失。宋司馬池。溫公之父也。知鳳翔府。復輦至府之學。 驪圖龜畫古爲貴。何苦摘抉事繙謄。石鼓石鼓須自護。與彼南山不騫崩。</text>
<title>上元拈樓攻媿集</title>,<text>燈山燈市是䧺京。紫陌笙簫徹曉聲。千斛珠臨星宿海。萬家花發錦官城。鸞凰畫閣迎天女。龍象檀筵降鬼兵。病我閉門何所事。從人吊詭噉虛名。是日。余持齋不出門。只從二三子游觀回者。得聞燈宵之盛。其二行人覘國我多慙。紀述初無例及凡。海外年光移皓髮。燕南艸色上靑衫。講隣豈有孫僑策。奉使徒隨博望銜。萬水千山㱕去路。好敎脂轄復張帆。其三詞賦班張古所崇。兩京何似兩都䧺。今從老我淹留跡。彌覺前人點綴工。意者猶多描不及。寫來眞覺畫難竆。冬烘詩句尤何道。只是瞢然一夢中。</text>
<title>贈姚生 子連</title>,<text>姚生錄示其近作三四篇。率多哀怨凄感之辭。讀之令人動心。盖其天性孤峭。立心制行。有邁往不屑之韻。發於聲詩者。往往有不能自抑。而苟究其源。多是厭陳嗜新。過於淘洗之爲然耳。余窃愛子連之才。而恐其詞氣之不底中正。書古軆一篇以復之。冀其有進於此。勿以老生常談嗔呵之耳。東野孟郊人稱寒。長吉鬼才思易乾。搯膓擢胃嘔出心。博得秋哢與春吟。士生斯世有擔負。詞章小技宜覆瓿。縱有氣機時自鳴。豈無培植天所厚。發之可餙笙鏞聲。蘊之猶全松栢貞。君家兄弟吾所重。少年騷賦人可誦。季兮心靈太皭厲。思爲才掣不自統。往往流宕之所極。乃或菀抑而愁恐。空山古寺啼孤禽。玉露秋林衆蟬瘖。羇臣怨婦風雨夜。哀絲凄管憂思沉。嗚呼是足爲絶唱。淸明洒濯非不放。吾聞正聲諷而泱。蔽思無邪道之常。蕪葭蒼蒼露爲霜。皎皎白駒食我塲。和平流麗典又則。在家在國言爲德。外此紛紛下劣魔。蟲吟鼠叫㱕刹羅。君今英年氣方銳。不宜爲此惉且懘。溫柔敦厚詩宗師。我願子連銘在脾。愛君欲其金與玉。遑恤交淺言則深。請君亦下一轉語。砭我直湊頂門鍼。</text>
<title>十九日游西山</title>,<text>松林閘水翠初藍。德勝門前絢彩嵐。一路輭塵紅十丈。上園車馬趁朝參。由都城北門德勝。經松林閘。取西山路。其二水轉山回取次前。宮墻瀟灑粉生烟。塵埃市郭無多里。奇絶人間小有天。其三麗人珠翠層層。夾道香車結似棚。爲是元宵第三夜。官家親放萬枝燈。是夕。皇帝在山高水長閣。觀燈戲。因賜宴諸臣。其四沉香欄檻似玻璃。宮扇金銅勢陸離。綴得珠璣燈萬點。千官簇立奏新詩。圓明苑山高水長閣。其五笙簫迭發繞龍池。回子鞦韆滑更危。象馬調音元可恠。驝駞今復拜興爲。閣下設百戲。所謂回子鞦韆翻轉時。輒全身倒地隨索復上。見之甚怖。圉人牽大驝駞。入戲塲。問之從人。則將行拜跪之容於奏樂時云。其六帖耳低頭氣尙䧺。耽耽無賴嘯生風。誰知萬古鄷都獄。現在靑天白日中。虎圈其七西面岡陵眼忽明。水晶宮闕甕山傾。仙樓佛閣丹靑手。顧陸從來枉有名。萬壽山水晶宮。其八垂虹趵突瀉來長。粧點西湖萬頃蒼。一色荷花三十里。初秋明月夢應香。其九一水初從涓滴始。玉泉泉溜洞谺然。昆明太液滔滔勢。又注龍驤萬斛船。水自玉泉上出。爲昆明湖。爲都城濠池。入爲太液。又一派走通州白河。以助河涸運漕之艱。其十金陵佳麗是天成。湖上鍾山萬古橫。豈有模山兼寫水。眼前如許使人驚。其十一金堤石粉鑑鬚眉。雨洗風磨不自緇。暎帶湖光天一色。萬行楡柳黯初曦。長堤其十二昆明自是漢時功。模擬遙憐意思同。件件要令毫不讓。鐵牛何似石鯨䧺。昆明鐵牛其十三廓如亭子枕東汀。中半湖光見性靈。路盡波橫橋更屹。龍王樓閣汎空冥。廓如亭其十四東南水閘隱如虹。雨鍤雲犂事歲功。刻鏤溝塍堤上下。浙東三熟待秋風。水田其十五螭龍鱗甲怕相挑。十七闌干眼更勞。我自不煩公遠術。燈宵便躡廣陵橋。十七橋其十六金碧鱗鱗罨秀門。洞庭嵐翠渺黃昏。玉泉一勺常翻霈。不待龍王施手恩。龍王閣其十七居庸氣勢藹春天。關外風沙想渺然。馬邑鴈門何處是。臞儒更欲一捎鞭。居庸疊翠其十八坡陀曲折枕雲湖。相望園林路欝紆。宗藩貴介靑絲騎。閣部騷人白玉壺。朝臣郊庄其十九禪房花木駐靑春。萬軸圖書絶點塵。可喜居僧山野氣。辛勤不厭遠遊人。萬壽寺○都城寺刹諸僧。俱不能持戒。往往厭人游賞。惟萬壽寺僧。能具眼。出迎勸茶留晤。</text>
<title>[失題]</title>,<text>黃孝廉贈余以端石一方。又以二扇索詩曰。僕家廣東。去京師七千餘里。五十無聞。今老白首矣。春闈如又無聊。僕不復到春明矣。石是我鄕所出。持贈以矢毋忘。亦乞君一二詩。㱕得時展。庶幾資宵寐之覿。首尾二百有餘言。令人讀之悽然。遂以東扇二摺。書以應之。夢中不識路。何以慰相思。俯仰今與古。心折隱侯詩。我鄕曾云遠。君家更天涯。筭却東南程。眞成萬有奇。萬里猶可到。方域奈拘玆。好人吾旣覯。忍此長分離。銜杯欣接膝。掉鞅已莫追。何術匏繫君。恒留在京師。使節容再至。握手證舊期。東南海相輸。順風會有時。題詩千萬紙。汎彼茫茫湄。天便獲爲幸。不獲亦何虧。黯然江令賦。我言諒更悲。其二炯炯鸜鵒眼。遠自羚羊峽。燦燦碧霞字。欵識生鱗甲。歲月交昭森。心手可按擪。香銕於硏之左右下方。俱篆其所以得之之委由及贈我之年若月。下方字用漢隷。精巧如神。羚羊峽。在端州。卽石之所在地也。 諒君持贈意。片石非所𢘉。喜也 懷君雲在潭。對君月盈匣。寄君抒新詩。磨翻資繕箚。萬里雖如天。是石吾長狎。百年紛離索。是石吾常挾。石理著淸潤。厚質效師法。我心亮難轉。題詩寫東箑。敢曰風斯好。願言懷不乏。</text>
<title>答于溫如 錫琪 孝廉 四川人</title>,<text>忠肅高名耀日星。傍抽蘭玉散堦庭。遺唐制策人懷寶。全蜀文章地有靈。躍馬君能驅健筆。拾螢吾自抱殘經。天邊邂逅因成別。柳色朝陽送客亭。</text>
<title>和贈許孝廉 瀚</title>,<text>許孝廉。前寄曲阜刻本。又以河間獻王君子塼見贈而錄示其君子歌舊作。盖亦好古之士也。臨發忩忩走書以答之。知君好古如性命。寤寐不辭奔且逬。荒田古礎遇片石。洗之剔之竆證評。是亦儒者之一事。寤寐前修由誠敬。恨不置君二酉之陽汲冢之傍。上窺軒羲下虞唐。又恨不置君羣玉之府木天之閣。蒲牢牴牾靈。猶屭贔之是徵是刻。河間君子斯爲盛。甃戺範墄銘如鏡。魯鄕六藝篚及筐。聖廟螭龜紛遹皇。風鑢雨蝕三千載。土花生碧騰餘光。毛公傳經人所知。縱無此塼誰存疑。曲阜隷法嚴更高。大抵漢碑吾之師。願君此事聽無怠。劈開門戶高厜㕒。我家日東雖云遠。豈無昕夕神高馳。檀箕東明三聖蹟。蝌斗山巓與水涯。揚古扢今好相寄。年貢使簜無休時。</text>
<title>題淑貞女史畫扇</title>,<text>扶桑㱕客感年華。正月燕南已見花。水遠山長人渺渺。不知春色在誰家。女史姓孫。爲潘孝廉侍人。去歲已還金陵云。</text>
<title>先來軍官之去。用灣上見贈韻。寄黃山。</title>,<text>天東日月夢依微。柳色燕南已暎衣。家國太平騰遠祝。去留惆悵覺前非。花枝漸潤思同發。春水方生勢易㱕。所愧臞儒無健筆。山河瓌琦未全揮。其二二百年來俗漸微。都人猶惜我冠衣。風泉舊感寧全昧。歌筑餘悲奈漸非。重賈輕農時所使。訕朱戴董勢攸㱕。士夫漢宋之戰。方成大是非。右漢而推尊董廣川。阮芸臺元主之。祖宋而宗信紫陽者。湯金釗敦甫主之。阮今閣老。湯今吏部尙書。兩家門戶。各有標榜。亦不無喜事恠鬼輩來往惎間推波助瀾者。其勢甚難和同。阮與湯。俱有時望。而特阮強而湯弱。故一時趨附阮門。爲尤多。 全冬無雪春無雨。塵土塗人未可揮。</text>
<title>寄雲石用前韻</title>,<text>楊柳回思雨雪時。我車明發可東之。龍灣候吏連山店。定復持公寄我詩。灣上饌物吏例。到連山關。以迎使行。其二雲端迢遞美人思。野謐朝安淑景遲。內府編摩弓劒慕。幾回淸淚寫新詩。純翼兩朝御製校定。竊計已涓日。始役於內閣。其三山川謠俗𣾘無知。覘國從來問是誰。最好書生閒事業。玉河舘裏坐題詩。其四北地冬春無點雪。天東麥事更勞思。幾人道個陰晴字。還渡江時定寄詩。</text>
<title>寄海谷布政</title>,<text>漠漠春雲覆石城。㱕程應到杏花明。全忘皓雪靑山色。已見紅瀾綠水生。知復政成無個事。幾多詩就遣高情。天邊坐筭逢迎喜。那得吾行倍道行。</text>
<title>寄希谷尙書</title>,<text>幾月棲棲賦式微。漸暄天氣試生衣。殊庭氷蘗公惟是。大地篇章我却非。燕說郢書方未了。扣槃捫燭已言㱕。石湖萬里龍城錄。輸與來人好闡揮。范石湖。使金有龍城錄。卽今燕京。</text>
<title>寄春山</title>,<text>朝安野謐春如冬。楊子江光應溶溶。湖南按使今㱕未。小尹西京行相逢。遊君所遊居君居。縱吾不見思有餘。喧庭惡馬索蒭豆。戛牖羶商交襟裾。商囂馬宵連曉。攪我難眠心繞繚。厨人豊膳詎云薄。往往䟽糲涎三皛。羊胹鴨臛名家饌。五侯之鯖誰能嚥。書肆萬卷目無暇。山河第宅足難遍。第有一事未刊落。證交足爲生平樂。江南名士凡幾輩。全蜀文章流晶采。車中邂逅席上談。筆頭簌簌金蘭在。臨程惆悵饒自嗤。後如有掣肩有隨。問君前度倘云何。人情所同諒無他。經年使事聊先寄。㱕後休驚鬢全皤。</text>
<title>寄彜齋尙書</title>,<text>是行何足見幾微。但覺緇塵染素衣。車馬光陰遅似速。山河氣數是還非。瘖聾覘國元無補。詩墨娛人暫忘㱕。前度風流猶可覓。郢斤應自不停揮。彜齋行臺之役。在十餘年前。</text>
<title>寄松西李尙書 季行</title>,<text>茶鐺藥罐坐凝神。應笑風餐露宿人。君亦安能終免得。急須磨勘趁靑春。其二羶羹臊臛亦天性。淺袖緊襠知俗風。久看愈厭最何事。終是可驚頭上紅。其三繡鞋弓㨾闌珊步。我輒見之心惻然。肢軆非如桮與圈。奈何矯屈賊天全。其四工商居貨我堪嗟。榷到觀音與釋迦。團土範金粉計直。不爲功德做生涯。列肆多有塑像。發兌處金佛粉佛。狼藉道傍。其五聲詩往往見心靈。家數文章未易聆。別有茫然難解事。小兒能誦十三經。</text>
<title>別楊主事朗山</title>,<text>說禮敦詩古所崇。文經武緯互爲功。朱門畫戟潭潭地。暎帶郞君愛士風。其二兩地山川曾不遠。一年音信可相聞。勞勞使節重來計。爲是辛勤更見君。</text>
<title>贈于溫如</title>,<text>南宮詞賦耀菁英。聽唱紅雲第幾名。會見靑春㱕得意。錦官城外杏花明。溫如四川人。其二筆底螭龍勢欲騰。儒家雕篆妙生稜。只愁趙璧無光氣。不及遺文宋足徵。宋舜五得于生手篆印章。示余。極高竗有思致。故第二詩戲之。</text>
<title>題潘光祿曾綬紱庭詩集</title>,<text>星齋紱庭吾不知。誦芬集中曾見詩。認是名家賢伯仲。鳳凰鸑鷟交栖枝。東來使車長安道。得與二三君子好。珠淵玉海饒光氣。緯史經經炫繢藻。因不失親人所宗。我儀圖君才與容。况此凾牛之全鼎。膋胹五和熏而膿。天然菡萏去雕餙。歐冶卝金光如拭。機雲二蘓業攸同。就此亦知星齋工。星齋紱庭終不識。明發東風杳㱕翼。我且請問是誰過。主不先賓賓將奈。之詩之人眼昭森。交臂相失恨更深。四海至廣人有役。那得一一談接席。古來神交在心靈。萬里千里照肝膈。有詩有札會相投。冬春不患致書郵。縱吾不見君伯仲。何異日夕羊與裘。</text>
<title>別吳舍人 思權</title>,<text>恂恂穆穆是風流。藹似春來肅似秋。向要約中尙駐足。在濃厚處不回頭。英詞竗墨機都靜。淸水高山夢與游。有子如孫尤可樂。讀書聲裏聽琳璆。其二知公友誼藹天眞。說到旉山輒愴神。三行人。先大人，旉山尙書三入中國。與吳蓮原。最有雅契。 以我初逢猶罄悃。敎人臨去悔相親。話言申復欹春晷。書畫纏綿絶點塵。海外勞勞他夜夢。幾廻風雨坐蕭晨。</text>
<title>二月二日發燕京。次二憂先祖發燕京韻。</title>,<text>一出東門便已㱕。車如較快馬如飛。轉頭風雪今何在。春水芹芽怒正肥。其二快事須從困後生。蘊能爲忍忍能成。四旬餘日拘幽苦。恰有今朝浩蕩情。</text>
<title>宿通州。用悔軒韻。</title>,<text>煕煕羣物弄春陽。不獨川雲泳復翔。浩浩今程如許快。悠悠過境未云長。西南名士應相憶。歲月行人奈此忙。㱕及韶光猶可駐。五雲多處覲吾王。</text>
<title>白河南船</title>,<text>溶溶春水翠交涵。百步晴光碾夕嵐。白下長干何處是。柁樓吾得望江南。其二麗人金屋更高樓。雞犬門前列菜疇。頭白長年支榻卧。一春㱕夢在楊州。船載楊州擧人。待春闈後始還云。其三繡牖雕窓暎日華。筆床茶竈好生涯。三秋桂子荷花裏。幾度雲帆蕩漾過。其四平原華屋有時危。捩柁風瀾着處宜。故友一生皮陸計。令人悽愴海堂詩。景成常於所居四壁畫海。名曰海堂。有卜絶。余亦和之。</text>
<title>薊州</title>,<text>勃碣周遭古郭東。亂山堆疊倚天風。昭王事業邱陵在。汶上幽篁翠幾叢。其二漁陽突騎勢強梁。文叔當時羽翼張。想像邯戰風雨道。摧枯拉朽走王郞。其三城池百戰有興亡。安史遺腥古壘荒。一抹翠屛山色好。石橋春水是漁陽。</text>
<title>獨樂寺立佛卧佛</title>,<text>立固爲勞卧亦疲。一般無動且無移。倘緣三昧有眞諦。解脫常如纏縛時。</text>
<title>鱉山店午炊。用悔軒韻。</title>,<text>臈寒春暖意相關。客路中間此往還。雪裏征鴻留過爪。天東㱕鶴認前顔。輕黃柳色雲田寺。滴翠嵐光梯子山。馬上慵眠欹更側。日奔忙處小淸閒。</text>
<title>沙流河。疊示三行人。</title>,<text>未度居庸復雁關。行輈刺促徑今還。一隅過眼元如痣。三宿留情尙破顔。㱕思分騰方决海。前程積累可爲山。殊方紀述非吾事。只是吟哦得暫閒。</text>
<title>疊示宋舜五</title>,<text>丸泥誰得去封關。難見呼韓款塞還。隱忍恒爬靴外癢。踜蹭虛老鏡中顔。一杯可飮黃龍府。萬馬橫臨大雪山。孑孑井觀依舊是。餘生觚墨事踈閒。其二從古高人老抱關。新知幾處悵吾還。內翰寶緘碑在手。孝廉花墨硯留顔。㱕應桂嶺千重海。家隔瓜凉萬疊山。筭却往來天共遠。中州游宦未容閒。吳舍人思權。甘肅人。黃擧人釗。廣東人。</text>
<title>豐潤城上</title>,<text>小排舖亦是重關。城上車騎騁可還。隱垜只容機在睫。疊甎無待粉塗顔。千家貼貼烟低水。雙塔亭亭日跨山。店舍夕炊熏更熱。登臨聊自暫圖閒。</text>
<title>道中悶旱。示上行人。</title>,<text>冬春無雨雪。點滴有誰聞。黯暈恒韜日。凉吹只散雲。川原餘礫色。錢鎛上苔紋。惻怛仁人志。寧論物我分。其二春乹泥不作。熟路碾㱕輈。共道馳驅好。全忘墊滯愁。眼前雖自快。天下可先憂。鄕國經年事。來年倘有秋。</text>
<title>沙河驛。疊示宋舜五。</title>,<text>午烘天氣路間關。驀地風沙散復還。老樹全藏千尺影。故人難辨九分顔。好見蚩尤能作霧。孰敎愚叟更移山。攧頭拂面紛紛手。馬上何曾得暫閒。</text>
<title>野鷄垞。示三行人。</title>,<text>行臺威望在譏關。氷蘗身心去復還。八月漢槎方涉足。千金越槖欲羞顔。尙書宦業淸於水。元舅家聲重似山。且願勿渝終與始。衆交爭處我安閒。</text>
<title>復示上行人</title>,<text>名利前頭峙幾關。如何一往便無還。能於窘處先回步。縱有憂時亦解顔。勇退寧無錢若水。風流更憶謝東山。那堪他日林樊下。喝道公來攪我閒。</text>
<title>永平府。贈陳林秀才。</title>,<text>秦城迢遞抵燕關。君未言㱕我已還。夜帖平安休踵杜。陳生現在知府記室。聞有香艶之癖。 宮牋誥勅喜臨顔。生好臨魯公告身帖頗佳。 天長烟柳盧龍塞。家住寒梅放鶴山。生浙江嘉興人。 旅舍重來成信宿。浮生隨處可偸閒。</text>
<title>贈盛際康秀才</title>,<text>春禽求友尙關關。客馬驂驔惜遽還。筆下傳情揚皓腕。樽前取醉暎朱顔。竗姑臺逈床連月。西子湖長檻倚山。可羡君家佳麗地。靑年才思又瀟閒。盛生金陵人。</text>
<title>贈王春秀才</title>,<text>楡塞晴雲柳暗關。灣河澄碧雁初還。行人舊識重携手。幕府新詩更悅顔。虎發石開臨古蹟。烏啼月落杳鄕山。庾郞自有蓮花潔。百事公門鎭日閒。王生亦知府記室。</text>
<title>撫寧縣望昌黎文筆峰。其下有韓文公祠。</title>,<text>何年匹馬走藍關。正氣曾干北斗還。磨蝎一生來噂𠴲。騎龍萬古見儀顔。文章舊宅徵留塔。有一石柱屹於山南。明時所建凡十二層。一云韓文公讀書處。後人立碑記之。 君子遺鄕仰有山。數舍西南迂可到。星槎奈此未容閒。</text>
<title>深河驛。早發欲雨。</title>,<text>前宵暈月理相關。一雨今朝喚可還。天亦不能無悶色。人方待此展愁顔。沾敎麥穗迷離野。潤却花枝點綴山。怕是終風沮好事。量多較少竟㱕閒。</text>
<title>儒術</title>,<text>儒術吾東洛與關。迷塗亂轍捴知還。人文肇闢分箕尾。師述相承誦孔顔。義士羞稱今宇宙。遺民獨保舊河山。宋門漢戶紛紛議。何事徒爭口舌閒。淸儒漢宋之學。分爲兩塗。</text>
<title>紅花店大風次宋舜五</title>,<text>茫茫無際是雄關。風亦如之惱我還。湘樹幾遭嬴氏怒。蜀柟全减草堂顔。屯雲驟解旋成海。積𡏖狂翻忽作山。好自披襟當萬里。幾人矮屋坐長閒。其二津梁驛遞幾重關。馬上翩翩領畧還。玉豈不沽方藉彩。錐如自脫可騂顔。騷宗詭麗張平子。詩軌尖新李義山。訪我橋東㱕後約。燈前酒後筮同間。</text>
<title>山海關</title>,<text>天地東頭第一關。興亡浩劫片雲還。蕭梁納景元何計。石晉捐燕尙厚顔。鰲背長風掀渤海。雕邊落日逗陰山。奇功異域今誰辦。延壽陳湯到老閒。其二雄邊符節七重關。譏得來人復閱還。網綴舊墉悲缺角。石迎前轍耐頑顔。樓船漢世浮連瀨。楊僕。爲下瀨將軍。 柴燎周家望有山。感慨吾行重到此。夷猶不是倦圖閒。</text>
<title>出關</title>,<text>行人修餙有譏關。笑我句當底事還。詎擬犂庭到竆髮。尙思乘障過窴顔。踈梅可伴曹華國。片石堪稽庾子山。笠屐雨中休自惱。淸詩還憶趙閒閒。</text>
<title>中前所贈宋舜五</title>,<text>看君詞賦動江關。名士天涯望復還。海內新聲傳洛詠。舜五善讀詩。燕南文士聽輒擊節。 嶠南小築視商顔。漸親難透膓如鐵。未老全平氣似山。是役許多勞與樂。他年追憶可消閒。</text>
<title>早發</title>,<text>來經殘臈去逢春。道里粗能領畧均。政似磨驢旋舊步。更於芻狗覔前陳。深愁遼野行逾遠。未忘閭山對輒新。斂局奩棋何日是。九連城外草如茵。</text>
<title>亮水河午炊。陳姓主人索書甚勤。以一詩應之。</title>,<text>茅廬瀟灑暎柴關。汛掃今朝待客還。佳士聲名留墨蹟。案上。有昌黎士人張履安臨蘭亭帖頗佳。 老人言笑駐韶顔。主人之翁。甚老而健。 床連溟渤茫茫海。籬綴巫閭點點山。敎我全忘車馬役。圖書堆裏坐如閒。主人藏書畫。可供一閱。</text>
<title>是心</title>,<text>是心爲鐍更爲關。今古岐途竟匯還。自有羣生安厥性。元無一事皺吾顔。放開滅沒千層浪。剗却崎嶇萬疊山。浩浩無邊風與月。當歌對酒做娛閒。</text>
<title>中後所關廟</title>,<text>支拄倫常大楗關。公於萬古去猶還。癡人但說神明迹。愚婦徒驚俊偉顔。定有此心如日月。長留一氣在河山。石頭春水銅臺草。吳魏前塵幾劫閒。</text>
<title>沙流河道中</title>,<text>數村籬落晝常關。婦女南阡載饁還。黃惜軟塵遮日脚。靑憐細草逞春顔。小兒嬉似魚遊水。老樹臨如虎在山。光景眼前聊暫好。午眠酣寂一回閒。</text>
<title>湯泉寺湯池 在寧遠衛東南五里</title>,<text>靈泉一勺透三關。敎我醺然欲忘還。何似醍醐能灌頂。久知金屑可娛顔。方垣了了光銀海。大宅炎炎峙玉山。蟬蛻從來嫌溷濁。幾人心界本淸閒。</text>
<title>永寧寺暫憇</title>,<text>野寺窪然屋。諸生坐讀書。一頭須勿讓。八股易爲譽。駑劣吾曾困。蟬聯子有餘。異方猶夙尙。風雨暫停車。</text>
<title>連山驛大風阻宿</title>,<text>轉煩覊旅未爲情。晷刻錙銖與較爭。無那天風不會事。弄人行止阻㱕程。其二馬鳴蕭蕭縮如蝟。人語睢睢藏似龜。屛翳明朝力應竭。底事掀翻狂不支。</text>
<title>早發向松山堡。示上行人。</title>,<text>征輈猶在海山交。道里標籤閱更鈔。乍退雖嗟鮎上竹。漸成應似燕營巢。狂風阻我愁翻陸。晴旭娛人喜滿郊。膂力全知車馬困。此身端合繫如匏。</text>
<title>留館所睹記。往往有可異可志者。在道追述一二事。盖補其前寄季行五絶句之未及道者。</title>,<text>貂貉朝裘辨品程。鴻臚鳴贊滿音成。如何有跪仍無拜。昂首伸眉掉臂行。其二攷古徵今著作新。士夫文學尙彬彬。衣冠二字休相問。不特難言且逼人。其三一揖通於貴賤同。個中隆殺定難竆。雕窓髹棟穹然屋。不耐凌陰四面風。其四禮數全踈遠客蹤。我初驚恠與相逢。點頭諾諾是輸悃。叉手搖搖爲打恭。其五不生不熟飯如沙。唼呷交唇椀輒蹉。性雖相近習相遠。勸我加飡將奈何。其六旗下頭銜聯數行。漢官多似閏黃楊。崔 浩 高 允 姚 樞 許 衡 捴華産。於魏於元尤有光。其七人言時政懋名實。奔走羣工祇厥官。終是宴安妨庶務。一年強半在西山。其八平原曠野纍纍塚。多是公侯將相居。金水星巒何處在。益令疑信葬家書。其九禮律何如聖所規。百年相變未堪知。人家嘈雜笙簫響。除是婚時便葬時。其十齋庖婦女調羹美。丈室嬰兒鬪果甘。益見簡翁詩摭實。今伽藍亦古伽藍。</text>
<title>大凌河道中示三行人</title>,<text>馳驅日與病相交。焫熨新方手自鈔。久厭厨飧餘薨腊。劇知車屋似橧巢。春寒萬馬將屯地。雲護潛龍舊過郊。孝廟辛巳。次松山堡。 道里徒添今古感。客樽相屬莫嫌匏。</text>
<title>示宋舜五</title>,<text>新詩海內證新交。㱕路餘篇可細鈔。碨礧胸應容酒戶。杈枒腹自有書巢。昇平氣象元推陸。高古聲名更擬郊。老我鉛槧徒結習。窪然大樸尙陶匏。</text>
<title>四同碑</title>,<text>在雙陽東八里。明都督僉事王平王盛宗墓碑。萬曆中。王氏父子兄弟。殉於敵愾。墓四隅各立一碑。記其忠。後人遂名四同。而挽近只有二碑。或緣見佚二碑。文有忌諱。遂廢之否廢之否。城池百戰見當時。猿鶴猶傳萬古悲。忠義一門王氏蹟。瓣香來讀四同碑。其二二碑零落二碑存。疑有當今可諱言。古匣雙龍終自合。孰禁光氣在天垣。</text>
<title>十三山</title>,<text>羣峰立立野中間。亂礫渾成花木斑。可想巫閭全軆好。裔流猶作十三山。巫閭支脉爲十三山而止。故金人蔡珪詩曰。閭山盡處十三山。此其驗也。</text>
<title>閭陽驛曉發。爲入閭山未明。少憇常興。</title>,<text>愁雨前宵更怕風。旅窓殘燭燼靑紅。遅遅曙色虛明界。已覺名山在眼中。其二半生羸疾欲何如。賴有名山與好書。多讀書來神挺快。遍看山得意扶踈。</text>
<title>醫巫閭山</title>,<text>五嶽列中州。意謂無餘山。如何此䧺拔。更在沙磧間。周公萬世聖。職方手增刪。特書幽州鎭。揚扢光塵寰。遙遙千百年。望若天一般。今我渺然身。得以事躋攀。敢自竆天造。庶不辱神慳。獨立宇宙表。感慨捫孱顔。其二幽燕二千里。包孕有餘力。劈劃華與夷。萬世嚴區域。欲知歕欱功。須看正大色。靑蒼變昏朝。雲雨逗邊幅。溟渤迴綫帶。齊魯圈點墨。惟嶽配天地。靈神鑑不忒。時夏古相嬗。望秩蠲有式。于今寔誰主。神不羞所職。</text>
<title>桃花洞。與上三行人。用桃紅復含宿雨。分韻得紅宿二字。</title>,<text>微雨曉溟濛。午旭舒曈曨。名山卽在前。古逕轉難竆。人家雞犬響。眇然東復東。洞天忽谽谺。妙香神初融。森森羣玉府。穆穆蕊珠宮。人言萬桃樹。古昔春殷紅。而今張谷梨。秋來丹有楓。物理互道敓。土性安能同。矧此栀與蠟。不爲德所充。有山色弘毅。有石勢穹窿。厥有本初質。卓然爲大中。桃花洞。其二禪宮在白雲。齦齶徑倚伏。可喜好事人。梯墄爲登築。萬仞此焉竆。衆靈工挐逐。好見諸佛力。厭却土與木。不待人捨施。六丁開广屋。眼閱羣方劫。耳謀先天瀑。氷雪溜不流。嶽嶽氣競矗。悽悽神不定。穎穎思逾縮。我行矧有畫。獵觀難淹宿。捫燭與扣槃。安知黃道煜。從來夢中夢。未論遅與速。觀音閣佛窟。</text>
<title>北鎭廟</title>,<text>頃我在燕都。不賦東嶽廟。非緣薄不爲。寔有意難了。禮樂及鬼神。幽明聖所照。只謂理之然。安有像可肖。惟天曰惟皇。道在無形竗。形上與形下。言是性命要。詎敢褻土木。憖同仙佛耀。我初見驚恠。懣然不自曉。泰山元君說。寡陋益難料。北鎭所尊秩。視此能多少。闤闠稱九天。東嶽廟門額曰九天神宮。 愚民尙瞻眺。諏方祠其神。名位猶可詔。所懼慢且瀆。小儒心悄悄。</text>
<title>廣寧城東望寧遠伯牌樓</title>,<text>將軍一去事茫然。南北兵塵五十年。兕乕當時曾在柙。幾人能識晉劉淵。其二援東提督有家風。一鼓方盈浿水風。再造皇恩今萬世。百年皮幣愧諸公。</text>
<title>二道井途中寒食</title>,<text>人家漠漠鎖朝烟。馬上光陰又一年。斷靄輕陰醲郁意。小寒猶是養花天。其二連天楡柳弄春晴。驚喜黃鸝一兩鳴。馬上忽翻京國夢。玉堂西畔去年聲。</text>
<title>一板門</title>,<text>半拉門如王寶臺。一板一名半拉。 遼陽野色始全開。人情桑宿寧無戀。一點閭山首更回。到此。始見遼野全面。</text>
<title>白旗堡夜中聞雁</title>,<text>蒼茫水驛與雲關。應亦勞勞去復還。幾日江南方刷翮。餘霜塞北尙凋顔。一回寒燠先爲地。萬里浮沉不礙山。漢使音書能帶未。數聲寥落枕邊閒。</text>
<title>柳河溝沮濘。爲遼野最險。旣涉。書示上三行人。</title>,<text>燕東濘淖古今愁。使者年年白盡頭。臨履戰兢吾輩事。畏途非獨柳河溝。其二馬於坎窞挑逾墊。轂自膠黏碎莫抽。尙道今春無雨雪。最乾凈得柳河溝。</text>
<title>周流河舟渡</title>,<text>小渡停輪久。輕瀾可濺袍。春流方自大。夕吹更相高。野濶神俱往。沙明眼漸勞。漢槎如是否。一勺僅容舠。北來今日。始乘舟涉水。</text>
<title>寶勝寺</title>,<text>瀋陽城外崇德願堂遊遍雍和闡福還。瀋東禪閣可重攀。珠幢寶塔輝輝地。不似初將小眼看。</text>
<title>到瀋日。陪行軍健告先往。寄灣府知尹。</title>,<text>鴨綠江流深復深。待人幾度筭晴陰。家書遙想到公手。春夢轉敎煩我心。關外山川愁更遠。遼東城郭喜重尋。煖風遅日逢迎地。灩灧官樽可共斟。其二凍葅酸綠問餘幾。遠客饞涎今且流。前冬留灣時知尹誦其閨姬之言曰。厨飧供億。非敢辭勞。但所可憂者。禦冬旨蓄。爲今行人所罄汲。無以支繼來之賓。因相與一噱。 舊雨樓臺連夜話。小星樽俎抵晨愁。一春晴景誰多得。萬里㱕程擬更留。是役知公前轍在。未須辛苦說吾遊。</text>
<title>贈繆梅澥 公恩</title>,<text>頃過瀋擬與繆梅澥相見。而時暮抵曉發。聲聞未之。及今回到。甫下馬輒扶曳而至。叩其年爲八十一矣。家距城五里許。來不以輿而以徒。火下作行筆不用照。字如蠅頭。擧止偉岸。燁燁有少壯意可異也。翌朝又早自來。囑寄東方舊知諸公書而去。其重交際。不自爲老。綦可感也。遂書以贈之。燈前細字勢翩翩。筇屐城鍾去聶然。別有道家修養法。飯能如斗酒如泉。其二嚴城魚鑰意悤悤。言下題詩筆有風。余請一詩。始似挹讓。語次之間。遽書一絶曰。白駒我家迫曛來。驛路征軺碾凍苔。多少故人瀛海外。煩君遙寄隴頭梅。 聞說石田饒粉墨。淸詞不獨劒南翁。老人畵蘭甚工。其三茹芝却粒有眞銓。方丈蓬萊在眼前。久視輕身翁便是。奈何相道世無仙。其四流傳詞墨遍蓬瀛。二十年前閱盛名。豊恩國舅之以瀋陽行臺。還也得見老人詩畫之流傳者。 異日吾行能再過。後生眞得見籛鏗。余約以從今限五十年。必以一年一書。互相寄聲。老人聽之大笑。</text>
<title>白塔堡道中</title>,<text>過關尙有遅回劫。度瀋全知浩蕩情。寸積銖盈功所到。天長地濶透能成。竗於啖蔗漸佳境。法似畫龍餘點睛。家國均平東到札。連山店夕可挑檠。</text>
<title>十里河道中</title>,<text>久旅驚時物。脩途感慨長。春風猶朔漠。芳艸異池塘。眠食身全老。詩書意漸荒。近鄕愁更遠。不盡野茫茫。</text>
<title>曉起知夜有雨雪。朝旭晴姸。霽色娛人。爲來路最淸供。</title>,<text>輕霙小雨夜纖斜。霽色靑烟一兩家。透出前冬三寸麥。放開明日九分花。其二野橋流水已潺潺。一色平蕪抵碧灣。茗冽醪香吾事在。杏花應發鳳凰山。到柵後。約與上三行人。登安市城。其三遼天雪色問如何。恨我冬春寂寞過。施手龍公能解事。六花均綴夜來多。其四雙瞳始大遼陽野。一夢初醒海上山。到瀾泥堡。始見狼子諸山。 萬里全輸光景好。孰敎行路古來難。</text>
<title>太子河 一名衍水。燕太子丹。走死處云。</title>,<text>秦關日暮有㱕雲。寤寐先王擁篲勤。畢竟人才隨世級。慶卿何似望諸君。</text>
<title>王寶臺</title>,<text>遽竆千里野。復入萬重山。浩蕩留餘戀。巑岏閱舊顔。險易元互敓。形役詎長閒。可喜雲松色。人烟繞碧灣。</text>
<title>石門嶺</title>,<text>古峽周遭甚。春風聚不開。泥融燕飛急。花晏鳥聲催。野水無情緖。山雲有去來。倩誰濃淡墨。佳境畫將廻。</text>
<title>千山</title>,<text>自瀾泥堡以後。東南間出沒羣峰。皆千山支裔。惟老稼齋。得逶迤三宿而㱕。千山氣勢想悠哉。海上游人問幾迴。五百年中金進士。一筇能得破荒來。</text>
<title>靑石嶺</title>,<text>一夫於此可當關。幾曲羊膓蟻附還。石齧危湍迎馬足。風吹餘雪凍人顔。天東一點有吾土。薊外十州無此山。好是箯輿能省事。捫參歷井坐安閒。斗室詩新晴物色盛。卉木競欣滋。朝日滿東牖。洞曜晃簾帷。况玆仲夏景。羲躔迆而遅。長養各自遂。萬育紛葳蕤。感昔少年日。慨余老耄悲。歎息就前榮。讀君萬里詩。行行金臺路。一里抒一思。高咏響閭渤。璿瑰一何奇。燕都士所匯。衆指應識倕。賡酬擬蘇李。歌飮懷慶離。往往與之遇。傾倒出非期。性習驟相近。情愫頗足披。終恨竝世緣。回首竟鴻泥。怊悵四海志。欝翳扶桑枝。括囊載輶車。東來紫氣隨。恥將老羊珠。姑以充吾飢。焰足飯自熟。金鑊須摩尼。文章小技爾。有術無徒爲。江河看不廢。勉此彊壯時。願言藉餘力。時時起吾衰。</text>
<title>別觀村宗人乃警 命鐸</title>,<text>南江春水勢方生。慣渡風不待罌。豈有文章終拾瀋。久於榮辱欲懲羹。一名未立連宵讀。數頃全荒趁雨耕。四孝門中君更苦。幾時丹楔聳脩莖。</text>
<title>乃警無騎未發夜疊前韻</title>,<text>星槎一夢感浮生。薊酒前年瀉幾罌。天子遣官遺鴨臛。使臣留舘。自光祿寺。領鵝鴨猪羊。五日輒一次。 貴侯留客致羊羹。大保英勇侯楊遇春之孫。刑部主事煕。要余至其第。與飮終日。羊羹之味。至今不能忘。 倡優大道調熊舞。歲初市樓寺塲。百戲俱陳。而老熊隨人音節。其舞如響。 襏襫荒田敎馬耕。牛耕馬乘。卽不易之理。而以余所見。殆不然。到處田畦。惟見馬驢服役。 今日水仙餘氣色。石池開得兩三莖。</text>
<title>疊韻</title>,<text>文墨因緣悞此生。有如池沼泛盃罌。古人不見徒沽瀝。俗子安知但沸羹。花塢輕風宜對局。石田春雨好看耕。縣人行義吾能識。桐栢山南竹萬莖。其二日出公門百事生。南民産業罄甁罌。可能不玷雲林石。毋自徒鑱玉版羹。雁趍回題早牒。鵓鳩啼罷勸春耕。君行倘見烏山吏。道我鬚髭賸雪莖。</text>
<title>次擬陶</title>,<text>百憂交衆務。風雨坐林園。理賦遙希晏。論兵暗合孫。彌綸回盛際。威德倚名門。報佛身心在。之功詎易諼。其二涕淚年光度。餘魂獨夜醒。興周懷惸惸。祚宋賴冥冥。坐鎭心良苦。行吟境有靈。雨暘豊已兆。家國萬斯齡。</text>
<title>用柳子厚種朮韻。寄李學士廣居山庄。</title>,<text>大夫聲其家。棘棘無所阿。自言山澤癯。喜從漁樵過。商頌出金石。蔬糲全天和。剛鍊恥化鉛。老菊厭成莎。謖謖勁松風。上出扶踈柯。榮觀梔與蠟。得喪交騈羅。</text>
<title>土協僑居東庄</title>,<text>芊眠芳草接晴沙。信宿雲林便我家。磵戶虛明無待月。園扉暎發有餘花。山居穆穆身堪畫。塵事忩忩鬢易華。少別茫然今幾日。上東門外卽天涯。</text>
<title>次雲石提學仁陵齋夜作</title>,<text>流光逾邈慕逾眞。松栢幽幽露滿巾。闓澤已如攀上世。深仁不獨在今人。幾重金粟神呈兆。萬古蒼梧帝有廵。皓首凄然終夜淚。龍圖十載舊詞臣。</text>
<title>又次經山提學孝和殿齋夜。寄雲石提學作 二首。</title>,<text>更籌礰碌夜何其。知是祠官怵愴時。天上白雲從古逈。人間五月到今疑。新休獲覩周尊禮。盛會猶傳舜攝儀。恨殺銅龍門外路。靑春依舊柳絲絲。其二東曹詞彩映襟裾。前輩風流定不踈。已往光陰猶在紙。卽今奔輳更堪書。燕南使節無情緖。天上仙班有起居。詩道廿年觀可世。校餘裒續欲何如。</text>
<title>用擬陶端陽韻。却寄彜齋行人回輈。</title>,<text>雪程那似趁番風。光景猶能在眼中。渭柳垂深侯第綠。海棠開遍道宮紅。一回眉睫心靈現。萬里烟雲夢寐通。筭得公行今底處。薊門春酒碧翁翁。其二酒後燈前愛士風。是身來自藝林中。全驚河海千尋碧。不翅珠璣萬斛紅。造次詩成攀武德。等閒騷就擬文通。諸公手札今來未。寤寐黃卿與郭翁。</text>
<title>同李石見山人 復鉉 賦</title>,<text>蕉陰榴雨意蒼凉。暎發騷人翰墨光。朱果甞新山下屋。綠蓴㱕早水邊鄕。情襟老去雲同逈。詞賦孤行世更長。寤寐一生湖海路。潛亭健筆倚風檣。</text>
<title>謹次洪淵泉 奭周 相公奉審華寧殿識感</title>,<text>陪京儀衛像時廵。柳色年年蹕路塵。麻冕黼裳今古感。天星回薄丙申春。上以英廟賓天。正廟登極。舊甲之重回。分遣李領樞相璜及洪左相奭周。酌獻于元陵及華寧殿。其二月出衣冠四十春。仁滋義液在人人。巖廊碩畫公今老。曾是螭頭秉筆臣。其三仁陵象設杳雲間。宗國憂虞淚滿顔。尙賴曾孫承燕翼。新休方續萬年還。</text>
<title>寄海谷布政</title>,<text>西維初輯衆心城。刺史年來鬢雪明。萬姓謠呻爲氣色。一身夷險見平生。楓祠俎豆光遺躅。草野搜求答遠情。聞說五詢亭更就。幾回觴詠月中行。</text>
<title>次擬陶驪江道中有懷。次東坡過李公擇山房不遇之作。却和謁玄巖書院之作。</title>,<text>江鳴雨急驚水禽。岸上行人動高吟。天東車騎抵南浦。眼慣溪山迎如語。思君不見更憐君。先公祠屋何處邨。風流已如上世遠。述作猶攀前脩婉。鍾鼎旂常萬古名。勖哉尙書其景行。磵戶芙蓉發紅萼。庭栢風吹露華落。家國涕淚今來遅。孺慕髮白無已時。黃驪大江日夜走。先公德業與之有。</text>
<title>苦雨又疊</title>,<text>鴟欣鵲愁喧羣禽。池蛙日工閣閣吟。㘭堂芥舟迷極浦。萬蟻聚作鬪牀語。泥塗活活思見君。隔橋不見三兩邨。普霈已及輪輿遠。恒漏恐損秧芽婉。帝前羣龍誰點名。不管能休管能行。庭花晩發將吐萼。跗重心懘厭欲落。衣篝老香發苦遅。酒槽生醭醅過時。眼前雖思狂且走。喜却今年年大有。</text>
<title>秋懷次擬陶</title>,<text>有生還有役。憂樂無休時。翔沈詎由力。巧拙同成癡。古道日以遠。後生安所持。淸詩忽起余。懿訓當永垂。鍾鼎不吾豢。山水不吾移。原詩有鍾鼎與山水。役心便爲癡之句。 隨遇適天性。無往不自怡。爲問古今來。是詮傳者誰。凉風吹江漢。新月璧初䂓。偃仰南山色。澄霞碧四陲。縱慙許詢理。猶蠲宋玉悲。</text>
<title>羅州使君李白磵 晦淵。從家弟南平監務閱吾所爲燕槎錄者。錫以詩謬。奬之過甚。寧不汗顔咋指也哉。次以復之。</title>,<text>石江秋草路迷離。柳色樓中月暎眉。兩地初回阿弟札。十年爲讀使君詩。後生那得輕遺誼。隣壤應須及美規。病我前遊渾一夢。白河南畔繡漪湄。其二遊宦忩忩久別離。夢中時復見鬚眉。慵踈未敢先通字。曠達還煩輒寄詩。北地風流懷獻吉。南樓月色老元規。芳隣信息增餘感。記取牛庄控鹿湄。忠翼先祖別業。在牛坡。惠定相公別業。在鹿川。</text>
<title>正月十日始雪。三日乃止。冬甚乹。井幾眢。麥又不可茁。是雪特壯。功不下方千里澍。從黃山尙書得斗室沈相國 象奎 所寄志瑞詩。謹次 二首。丁酉。</title>,<text>薄寒迷小幌。暝色徹踈襟。散亦連車照。融猶幾尺深。條風宣在後。穀雨貯如今。降自嵩呼夕。恭知造化心。雪自十日。賀班後始。其二春雪盛如許。豊謠爲敞襟。乾坤同庇覆。山澤一高深。景淑暄還早。時平瑞在今。巖廊經濟策。方復享天心。</text>
<title>復答白磵李羅牧</title>,<text>南斗詞光政郁離。名州何况是杭眉。鄭人製錦元堪頌。庾子凌雲不但詩。我向迷塗甘陸陸。公於小數厭規規。春來邂逅能成否。瑞石山橫碧海湄。其二小梅經臘尙披離。敎我懷人一皺眉。病緖搖搖中似酒。神交漠漠寓諸詩。文翁化蜀遵前美。裳衮開閩發懿規。問訊鳴騶來幾日。春流浩蕩漢之湄。</text>
<title>希谷司農六十一歲壽朝。用前與白磵使君韻。</title>,<text>庭花門柳影離離。春酒華堂誦介眉。語嘿自能關世敎。事功難得掩公詩。流行坎止酬洪造。美玉良金集雅規。英采四方綱紀在。共言仙鶴降雲湄。其二風雨聯床話別離。相看皓白暎鬚眉。西州一鶴騰嘉頌。南國雙鳧有好詩。慶會敦工春正卲。華筵聞喜月初規。高門鼎祿知何已。春水方生碧漢湄。</text>
<title>寄壺山西伯</title>,<text>弧筵初闢畫樓明。海錯山珍百品盈。罄槖空囊能記否。前年此日鳳凰城。</text>
<title>蘿翁金塾師。中丁酉南宮司馬。旣謝恩訖。余被直西淸。恐不及榮還之行。燃宮燭。取繕史紙。疾書三詩。時漏已四三下。朝令小皁。呈傳翁行。顧未發也否。</title>,<text>鴻臚唱甲紫宸開。香案前頭拜跪回。草野一生稽古力。今朝親見聖人來。其二生平幾渡漢江濱。會有今番氣象新。九十老人同此榜。視翁應復羡靑春。關西金進士士洙。年爲九十。今翁甫爲六十八耳。詎不爲同年中少年歟。其三髫齡受讀杳前塵。浩劫悲歡四十年。頂玉腰金吾有媿。白頭衫幘是何人。翁自純祖庚申來。就吾家塾舍。</text>
<title>暮春雲㙜賞春。次黃山彜齋。</title>,<text>谷裏鳴騶花可憐。題詩漠漠倚晴天。輕風竗泛羣峰轉。遅旭渾臨萬戶圓。家國時平春窈窕。林園日涉境勾連。浮生皓髮重來地。廿載光陰在眼前。其二春事茫茫我自憐。渺於滄海遠於天。九分鸎老言詮滑。萬點花飛證果圓。地坐相將寬禮數。風流不是計留連。眠莎卧草明朝迹。記取壇陰筧道前。</text>
<title>送趙侍郞 秉鉉 奏請副使</title>,<text>襜帷初自兩藩回。槎路忩忩此復開。病我未堪徒恨別。四方宣力仗全才。其二無多此去路三千。馬上惟消月再圓。壤地從來心有劃。每年相送遠於天。其三英詞鋒發有新聲。刻燭猶遅響鉢成。倘不居先寧殿後。少年奇氣昔崢嶸。其四六經箋註古多門。萬葉千花捴一根。問學何曾離德性。瓣香爲拜紫陽恩。其五筆頭輸寫性靈均。名士相逢酒幾廵。傡世一分如隔世。百年何日不傷神。其六楡葉炎塵道里長。人言暑月未堪行。不知氷雪昆明內。能有荷花萬柄香。其七芭蕉葉葉弄嬋姸。榴雨蒲風日抵年。搖落送君無個事。綠陰牕戶抱書眠。</text>
<title>白蓮山房。次黃山。</title>,<text>午烘來得一番凉。敎我心淸聞竗香。已果方花俱實相。是山恒有白蓮光。其二秧車初撥水田凉。隱暎雙扉麥氣香。福地于今誰得鎭。主人詩墨放奇光。</text>
<title>大殿端午帖</title>,<text>宮榴花發講帷香。陽景昭昭午會昌。君子道長如晝永。萬機於此法乾剛。其二長秋瑞色迓朱曦。是月蠶功各效絲。恭喜一初勤儉化。六宮爭頌葛覃詩。</text>
<title>十一月以小宗伯。發濬源殿影幀舊本奉來之行。宿樓院。呈希谷相公。公亦有是行也。</title>,<text>迤北茫茫第幾程。向來消息有餘驚。只緣魑魅干常憲。不是蟾蜍蝕太淸。雖舊維新由景會。模天畫日竚宸誠。豊山沛水昭回地。依近今行愴傡榮。其二叨隨赤舃上丹墀。天語溫諄景欲移。戶外一重光黼扆。堦前萬里靚簾帷。巗廊晉卜資新望。原隰周詢軫舊規。堯舜君民時正是。願君無亟亦無遅。</text>
<title>宿永平郡</title>,<text>泠然風珮洞門幽。積翠撩人不自由。有是溪山吾始到。宦榮那及永平侯。其二簫聲直出彩雲間。酒後離奇篆籕班。高士遺鄕今古感。風流來憶李京山。京山工篆籕善吹簫。酒後輒作數三弄。與吾祖妣爲從母兄弟。余幼時及見之。公家在永平名漢鎭。</text>
<title>豊田道中</title>,<text>天寒征邁路無竆。形役年年較不同。夜枕惺惺鷄唱月。氷途慄慄馬嘶風。諸公信息嶤天上。列郡將迎沸峽東。病我禪觀差漸進。枯膓覓句淡如空。</text>
<title>金城縣閣。敬次悔軒仲高祖韻。</title>,<text>風流不數謝宣城。片石襄陽一愴情。公典玆縣。今拜遺愛鐵碑。 餘事文章關世敎。百年名義峙家聲。靑黃未必能灾木。黑白須看已了枰。小子于今何所藉。淵氷惕惕忝吾生。其二官居雖隘境常閒。賸有淸風五百間。晴暉眼纈縈盈野。秀色情鍾繞繚山。芝朮生涯堪駐景。蓬萊信息可娛顔。紅塵皓髮吾何事。馹路忩忩去復還。</text>
<title>見坂</title>,<text>谽谺大澤到方知。平地無端萬丈虧。畏壘人間何限是。一生冥捴成癡。其二神拏鬼攫峰交鬪。雨黑苔昏石競頑。可是仙山行漸近。放開麁濁到人間。</text>
<title>淮陽府中。次月沙板上韻。</title>,<text>野陿江流迅。彊分𡽹勢長。洞雲薰異草。溟日隱高桑。寢夢㱕眞際。盤飡聞妙香。前人先着語。吾不薄淮陽。元韻。有苽時倘許代。吾不薄淮陽之句。</text>
<title>鐵嶺</title>,<text>到頭方見界天高。平地閒愁道里勞。滄海一回低日脚。閭延萬里點秋毫。河隍聖烈連荒鎭。沮漆祥光遶舊陶。西北浮雲從古感。歲寒車馬我心忉。</text>
<title>鐵𡽹行。用希谷相國韻。</title>,<text>瞢前騰後澶漫境。我到𡽹頭知有𡽹。五丁儘力鑿高頂。一騎劣容盤脩綆。戎戎羣陰韜白日。控海黑風簸空影。環東疆埸凡幾許。尙喜緜緜關河永。一方各有一風氣。天時爲分溫與冷。侏儒亦自百軆具。是顱是趾不相傡。噫吁南北限到此。辨土劃野殊光景。閭延挹婁昔羠羯。虎阜龍瀾今襟領。邇來昇平五百年。沛路岐行砥可騁。所嗟人情或自阻。劬經肄武甘遐屛。廿四州郡金革強。可幸時無桴鼓警。興王一路敵愾志。有事應先殳矛秉。奈何澇暵年屢侵。纍如鶉鵠飄萍梗。𡽹之袤原陵自出。𡽹之捍溟波以靜。聲敎安能有外內。輦下藩邊均閭井。我隨丞相度𡽹來。公詩不徒風裁整。要險默識籌歷歷。呻謠在抱宵耿耿。襜帷爲褰氷雪裏。加額萬人丐有幸。願公毋負此苦心。去𡽹來嶺長深省。</text>
<title>鐵嶺馬上雪作用希谷相國韵</title>,<text>兼旬千里東北境。冬暵杲杲彌關𡽹。土身塠出踏生火。澤腹全乾愁用綆。幸喜龍公始試手。轉頭荳䕸漫空影。雕風淰淰河朔近。馹電屑屑亭堠永。初看千山萬山低。漸飄兩點三點冷。投閒抵隙衫苦濕。包溪含壑逕交倂。劇知身邊難備禦。更耐眼前饒光景。呵𤻎未妨牢聚口。團喬直須齊絜領。聞道燕山花如席。弓刀月黑夜馳騁。風流人傳聚星堂。白戰禁軆姍排屛。我於兩者俱茫然。勾不能工力不猛。重憐怕馬怕於虎。據鞍恒遇大敵警。摒擋撑拄思紛亂。兩手枘鑿若爲秉。歲寒初雪雖奇特。腐儒先㥘㱕洛梗。惟公年高氣益王。腰強脚健神宇靜。屛却箯輿跨危鬃。凌越百橋兼萬井。擬埋遺蝗到千尺。盖石擎枝紳笏整。方春時膏勢滔滔。三白先寬憂耿耿。不才征邁敢言勞。心肺霜氷猶與幸。遙遙日上路遅遅。且復行吟要惺省。</text>
<title>大殿延祥帖 戊戌</title>,<text>仁滋義液景煕煕。聖筭今年百祿宜。律呂數成涵物理。干支象列奉天時。其二岡陵日月慶維新。瑞旭東朝迓五旬。協氣殿宮洋溢久。八方流作萬年春。</text>
<title>大殿春帖</title>,<text>神工普似春方煦。聖學多於日漸長。漢殿幾回題柱帖。筆頭規諫擬歐陽。其二律度聲身捴是仁。仁心仁聞藹無垠。恭惟積久無疆效。看取勾萌畢達辰。</text>
<title>春陰以雨。病緖恅愺。拈蔣忠雅。示黃山。</title>,<text>居然花木是名園。紅映池塘綠暎門。隨意琴樽娛永晝。稱身衫袖弄初暄。丹砂在竈應成熟。瑤草當堦不待翻。道是微疴基上壽。一生恒遣戒心存。</text>
<title>次擬陶</title>,<text>那將月笛與風琴。去入千紅萬綠林。妙句相攀酬夙契。高歌迭發奏淸音。鳴鳩乳燕猶嫌閙。細吹濃陰可自尋。病起高人何所事。花前且復試輕斟。其二頭白光陰四十三。春愁漠漠向誰探。軒裳任重均夷險。氷蘗思深誡豢酣。隱几花如良友枉。下簾山似老僧參。芳隣詩事來相壓。報債臺高剩自慙。</text>
<title>次韻</title>,<text>養志惟憐邴曼容。幼輿丘壑本非慵。殘春意足將圓月。遙夜眠回未了鍾。病我詩情愧韋柳。高人道氣似喬松。芳園取次花如海。津筏何由涉此踪。</text>
<title>次春山湖居擬陶寄題韵</title>,<text>楊子江連岸。桂陽山在庭。起居迎淑氣。位置得常經。詎足蓴鱸想。要全松鶴齡。菟裘他日計。我欲此摸型。其二種樹思同老。他年萬柳庭。從來齊物論。不及衛生經。鍾鼎非無地。湖山可引齡。薄栖心上竗。結構有遺型。</text>
<title>白髮。次黃山韵。</title>,<text>易踈難密不成行。渠自爲姸我自驚。未必力求平仲相。秖緣愁發漢家兵。童心似昨元何賴。時物迎春却有情。到老如新宜共勉。鏡中勳業待誰成。</text>
<title>更寄</title>,<text>春田杞菊可耕烟。茗甲初挑穀雨前。燕子簾櫳移白日。杏花消息駐芳年。恒於淡泊能爲地。不以崇高只信天。急就今朝詩幾疊。定知律律是千篇。</text>
<title>拈耘菘詩韵寄黃山</title>,<text>朱門畫戟暎林廬。繕性依然昔起居。鎭日輕裘羊叔子。凌雲健筆馬相如。前身定是人間鶴。今我全忘濠上魚。堦下翩翩書帶草。春來揮洒可盈車。其二連題明月氣凌虗。白髮詩成錦不如。片刻看公裁屢牘。十年知我讀何書。道心定欲窺巢鵲。雅戲初非效牧豬。勝事芳隣旬日隔。嫰紅繁綠已軒渠。</text>
<title>具綾山行遠。詩人也。以生年舊甲之回。乞詩於薦紳諸賢。走題長句贈之。</title>,<text>綾山讀詩如度曲。雨筑風箏殷山谷。軒眉時作哄堂笑。掃却人間羣呶叫。我謂綾山癡。胸中自有稱金錘。我謂踈且狂。老眼靑白不可當。平生爲詩等於身。一話不做失路嚬。淸聖濁賢渾可口。到處吾廬何薄厚。其讀雖如歌。是歌是哭孰少多。其笑雖不休。是心恒懷宋玉秋。朅來萍梗水雲鄕。不見動如參與商。綾山綾山知者誰。上有玉皇下乞兒。</text>
<title>四月八日。次擬陶題燈。</title>,<text>前年此日共誰過。紫閣峰陰漾百和。星宿海翻千斛散。蓮花陸出萬枝多。鮎竿亘漢難捿雀。鰲柵連江可見鼉。風俗歲時元自樂。元宵不獨向人詑。</text>
<title>三月上行謁聖禮。雲石太史有詩屬和。</title>,<text>千官從邁敢言勞。夾路靑衿暎翠旄。率土孰如王者貴。仞墻還見聖人高。聲明藹似周三物。儀式多於漢太牢。一日禮行基萬世。靈臺壽考造英髦。</text>
<title>送金生興詩㱕西京</title>,<text>南國人來花下吟。遠遊千里孰知音。馮驩有鋏嗤凡輩。虞氏擔簦有苦心。不謂少年華已斂。端令老子契相深。今㱕亦有藏修地。殷聖祠中道德林。其二林芽水綠競春姸。羅綺晴嬌欲暮天。勝界茫茫箕子國。前遊渺渺丙申年。東都處士今誰在。北地詞人我自憐。爲語城西張上舍。幾多篇擬謝臨川。</text>
<title>呈蘿翁上舍</title>,<text>稀年還復見儒冠。誰識先生性所安。餓不言貧無自疚。老逾持健有餘歡。蠧編尙述家聲遠。蝸屋恒容宇量寬。童子受書如昨日。燈前皓髮好相看。</text>
<title>疊贈金生性奎</title>,<text>春官冒雪戴朝冠。仙仗崆峒道里安。原廟山川留可喜。君家子弟迓爲歡。力田孝悌名初聞。天府賢能制自寬。千里從來如戶內。漸鴻儀羽敎人看。</text>
<title>秋懷寄黃山</title>,<text>秋陰愁殺人。君子意何如。凉吹不自由。一氣有肅舒。身於天地內。渺然寄所居。所居知復爾。憂樂向誰攄。萬人車馬塵。喧喧日出初。風雨寒及暑。㗲㗲求有餘。而我病不給。久淹漳濱廬。家貧無長物。劣有古人書。朝呫夕以吟。未離馬牛裾。愉快斯已足。無力更多儲。擾擾百年間。煕穰紛毁譽。名心我豈無。但令行少徐。役役何時休。高觀增絫歔。使有一知己。吾生洵不虛。不虛諒亦命。安能計就且。詩成當共讀。酒熟擬同釃。蕭晨與良夜。歌謼樂居諸。商飈日以淸。潦雲日以踈。古意聊相贈。願言當尺魚。</text>
<title>簡彜齋觀察 此似在史閣行前坂詩中微發端</title>,<text>秋夜凉如空。潦收天宇晶。澄露形曾條。明星移遠城。幽棲耿不眠。懷哉誰與情。人生動參商。游宦念遐征。邇來夢中夢。不識𡽹外程。山陵時自出。猶得聞嘉聲。高人壹榮辱。行吾所當行。民竆已云極。報答思屛營。襜帷細侯來。攬轡孟博淸。苦心亮誰知。簡能與物平。𧬈訛古所然。睢盱不可爭。蚍蜉力豈撼。金石操彌貞。索居復索居。我心懸如㫌。匪無書可讀。亦有醪堪傾。忽忽意不適。恅愺恒中酲。感此何能已。天序又屢更。蛩吟若相訴。蟬瘖不復鳴。商飈有其機。庭葉帶微赬。公幹倘無繣。棨門行相迎。萍梗洵巧合。苔岑會偶倂。宜亟矢勿徐。宵寐發精誠。</text>
<title>省先隴。㱕宿湖亭。</title>,<text>吾廬誰得障吾遊。時月全輸道里流。史事叨名題古嶽。藩榮有淚洒先邱。江氷未辨從前渡。樓雪猶明第幾洲。歎息一年成再宿。碧城西畔惹征愁。</text>
<title>疊贈李參奉仁植</title>,<text>分外芳隣晨夕遊。江湖歲晏見風流。蔣園於此連三逕。謝氏從來合一邱。月下有詩干氣象。雪中携酒過汀洲。名亭又得知名士。掃却人間百種愁。</text>
<title>游齋行人還。迓于西郊。㱕炊玉泉庵。戊戌。</title>,<text>細草迷離漢北門。春流已自事騰喧。萬桃樹裏千松畔。恰有人烟一兩村。</text>
<title>秋雨中與鄭生芝潤同賦</title>,<text>草色庭前書帶秋。文源夾際逈汀洲。鷓鴣尙有當時唱。鷸羽寧忘自古愁。契證延陵應贈縞。家成谷口可方舟。崔盧甲乙今誰似。驛置風流曠感留。</text>
<title>八月以同知春秋。奉純宗實錄。向太白史閣。次黃山尙書寄贈。</title>,<text>三紀聲明宇宙間。汗靑還復向名山。天球弘璧藏逾貴。武烈文謨誦可攀。馹路寒霜勞敢有。龍光昔日淚空潸。劇憐潁尾橋頭石。閱盡悲歡似我頑。臣斗淳恭陪先王鑾蹕。東過是橋凡三次。其二郭外詩來好。脩途語勉旃。微霜堪較潔。初日欲爭鮮。雅識公心苦。恒於友道圓。維摩元不病。神證浩無邊。</text>
<title>道中贈鄭翰林聖九基世</title>,<text>蘭臺記述在山川。槖筆南遊定竗年。謝鳳捴由靈運美。荀龍元有朗陵賢。霜硎耀日何須匵。雲鬣凌風不待鞭。雅契居然敦世好。禜門三宿幾詩篇。壬辰秋。翰林大人經山因特敎。爲祈晴獻官。余以大祝。將事於南門。凡三日得詩三十許篇。</text>
<title>宿南城志感</title>,<text>古壘凉風起。行宮麗月回。陳平謀不秘。金亮勢終來。雪積雞聲少。時竆獵火堆。稽山薪自足。子女有遺哀。其二暝合招提夕。寒生睥睨秋。眞形開福地。絶頂有名州。畫戟森前列。孤笳咽暮愁。舊遊頭已白。搖落此淹留。</text>
<title>聖九以前年南宮解額。中會選。余時宮解主司也。今於一朞之頃。又與之聯武史事。甚奇證也。疊用前韻寄意。</title>,<text>仙郞才思浩如川。射策南宮未一年。我以空踈叨座主。君於榮進冠羣贒。美庄從古誰多穫。詞壘當前可着鞭。玉樹蒹葭知不偶。囊縢堆疊遠遊篇。</text>
<title>陰竹縣次內翰</title>,<text>秋聲日夜感離羣。老大難爲道里勤。前後主恩何所報。東南民力未堪聞。盤飡邑小人如沸。澇暵年荒野少雲。賴有君詩銷萬慮。極蕭騷處一懽欣。</text>
<title>陰竹途中。逢雲石太史。雲石自原州由寧越而來</title>,<text>游萍眞得此班荊。十日輕裝問幾程。不恠滄江虹貫月。越山今復耀文星。</text>
<title>曉發雪城。到長湖院。次內翰韻。示岐如。</title>,<text>官厨轣轆曉燈殘。我有高霞秀可餐。餘夢轉飜如片月。夙裝踈颯耐微寒。中年安石別離苦。今日少陵行路難。峽束川奔凡百里。畿湖界面覺差寬。</text>
<title>題金仲弼琴臺阡廬</title>,<text>離鄕三日意何如。外地親朋若里居。丙舍來尋金學士。午程留話趙尙書。康成夾漈行相侶。𡽹月川雲去有餘。先叔佳城沙麓是。瑞徵從古理無虗。</text>
<title>彈琴臺</title>,<text>連天平楚二江來。浩劫琴臺積雨開。烏合未成三進勢。乕鞱非乏萬人才。孤拳有劒時安用。一死捐金衆所哀。戰氣百年餘古壘。荻風葦月意悠哉。</text>
<title>可興江</title>,<text>江水西流去。幾日到京口。京口第三湖。是我家所有。秋瀾綠如油。會與此江配。此江如故人。寄言我征邁。園楓朱以殷。堦菊欲嚲金。灣碕連夜月。知復照征襟。役役拋物華。坐令他人娛。江水日西流。而我更南驅。</text>
<title>宿忠州</title>,<text>野坼三南去。江長四郡來。關防今不變。民物古難裁。丹鼎香山業。醫方陸老才。顧名增感慨。淸夢與徘徊。</text>
<title>安保驛。謁判書再從祖墓。</title>,<text>甲申春。再從祖判書公。率進士道淳來汛安保郵後夫人墓。先人時以連山監務。携不肖及台淳。會于此。屈指爲十有五年。而不肖抱終天之慟。公之墓草。亦屢宿矣。今因史事南踰𡽹。歷謁公堂封。俯仰感慨。如隔晨事。進士由文第入內翰。歷職臺省。斗淳位于大夫。兩家後承。簪組相後先。而公洎吾先人。俱不及見矣。小子輩餘生榮達。抑亦何心哉。留題一詩于丙舍之壁。時戊戌八月二十四日也。念昔來攀地。茫茫十五春。滄桑公有跡。風樹我傷神。遺孫能食報。百世共敦倫。輪盖榮交愴。居然鬢髮銀。</text>
<title>度𡽹寄彜齋廵察</title>,<text>一笑浮生事。吾今度𡽹爲。安能匏不食。會有梗相隨。節重行秋地。床聯聽雨時。前期金石在。十日尙遅遅。其二歷盡嶔奇路。書來第一門。山川如許大。岳牧始知尊。已見鞱鈐肅。初無道里喧。福星寧不驗。禾稼滿田原。</text>
<title>鳥𡽹</title>,<text>限以乾坤逈。多於百二連。孰云君子國。乃有壬辰年。運會非由力。關防尙可憐。窅然臨絶頂。七十二州烟。其二絶險開幽勝。林楓濃不支。絳炎堆在處。猩血點多時。皓髮光輝足。靑衫暎發宜。征輪爲少住。霞綺散西曦。</text>
<title>尙州途中</title>,<text>輕陰漠漠雨蕭蕭。商雒秋容畫不如。恰似春風二三月。淡濃天氣養花初。其二竗絶郵人護馬聲。似歌如哭有餘情。前嗚後咽綿相屬。一曲遅遅里許行。</text>
<title>宿龍宮</title>,<text>晴沙白石縣門東。古峽團圓夕照紅。滄海桑田知幾變。竹山高處有龍宮。</text>
<title>到醴泉。家弟義城使君 台淳 來會。</title>,<text>我豈輕于役。人應羡此逢。連年仍使命。百里是侯封。共勉涓埃報。相看老大容。長程無恙否。阿季且來從。元五當以廿四發向義城。</text>
<title>邑郵平</title>,<text>邑郵平者何。平邑郵之郤也。何謂平。若廷尉平也。平之如何。忠而恕。君子之道也。郵人與人均是人。人言郵人無有倫。歷州過郡豪莫當。鞭棰吏胥如犬羊。吏人郵人水火爭。吏人叫枉不敢鳴。喧呼責飯兼索酒。意欲惹閙連太守。使乎使乎聾復啞。坐爲狐鼠之城社。往往左彼而右此。此曹安能無所恃。古來君子貴閱實。吏人郵人俱有失。常時詬叱若奴婢。以郵人爲詈且戲。郵人敢怒不敢言。風吹草動待覆翻。列郡何時無使輧。使輧來時邑爲傾。使乎自大喜生事。推助波瀾勢不止。一倚一伏恒若玆。淑問臯陶難爲辭。吏自吏郵自郵。四海同胞無劣優。何必界畫爲物我。較絜貴賤徒瑣瑣。使乎戢所戢。官亦事束濕。無適且無莫。兩忘俱漠漠。我作邑郵平。了此百年競。郵人吏人皆吾民。庶幾咸囿太和春。</text>
<title>幽洞。與聖九拈韻。</title>,<text>官途何似旅程遙。四牡多於一騎搖。崕轉數回當有店。溪來百折始逢橋。供張有式嗔應怒。眠食相偎夢易消。坐待玲瓏鷄幾唱。名山信息算明朝。明日當入太白</text>
<title>由永嘉之龍潭。水深內城。歷權氏蒼巖亭。</title>,<text>歎息塵埃役。來煩山水奇。空明饒色相。溫雅若親知。意足不須畫。神淸無復詩。玲瓏三十里。秪有黯然思。其二一水爲眉目。幽芳着處成。列灣開洞府。古宅有公卿。春柳金堤暗。秋花錦石明。比隣來倘許。吾不戀塵纓。</text>
<title>覺華洞口</title>,<text>晴暉散積陰。物象來本始。微霜葉初酣。粲粲萬羅綺。急湍冒危石。老藤無年紀。昨從永嘉來。一往少平地。輿僧去如飛。猶云路如砥。洞門初谽𧯋。延袤有餘里。而我淸欲狂。倩誰述所記。甜濃匀中邊。瀅晶澈表裏。漸入知漸佳。如展古畫紙。紙竆諸有空。山窮境未已。</text>
<title>覺華寺讀華嚴蓮華二經</title>,<text>龍天無礙是雷音。石磬茫然夜夜心。心在磬中還出磐。不知何處去相尋。其二寺門酒食有街衢。衆利煕煕集販徒。何似蓮華竗法會。善男善女萬人俱。寺左右。有酒肆飯店。聞是隣近人趁史行來。售列邑騶從。</text>
<title>上山 史閣所在</title>,<text>上山若絫棋。一退廢全功。尺寸勾不前。如挽五石弓。前趾凌後顱。妄擬鵠與蟲。性命那可輕。趫捷休言工。跬步有安危。徐疾竟㱕同。雲雨所自興。我今究始終。膚寸在衫袖。巖霏眼底濛。</text>
<title>太白山</title>,<text>積厚都刪泉石情。欲尋全軆我難名。北連𧴖貊黏蟬到。東直雞林對馬橫。天地縱竆光氣在。雪霜恒早鬼神驚。回車叱馭俱王事。劈得幽荒有個程。</text>
<title>山中啓使去寄黃山尙書</title>,<text>雲囪風雨到蕭晨。後劫先天絶點塵。自是六根除不得。萬山堆裏亦懷人。其二太白東臨渺八寰。眼前猶是在人間。秖愁㱕路如天上。京國高於太白山。</text>
<title>實錄奉安訖。下山志感。</title>,<text>石室從今閟典謨。先王終事我長吁。來時仗衛身猶屬。去路川原影轉孤。幾歲光陰違蟻縟。十年恩義忝龍圖。百回不盡遅徊感。萬歲名山似鼎湖。</text>
<title>聖九內翰。留曝史書。余先發。宿奉化縣。却寄。</title>,<text>平原雨後微有風。不似山風去夜䧺。山中一日堪抵歲。問訊眠餐誰與同。驪圖龜書光燭地。上窺軒羲下姚姒。紬繙金匱古所榮。藜火木天捴可記。山頂已自不屬山。意謂萬緣空人間。如何尙有別離苦。我先君後饒愁顔。竹嶺左迂秋風𡽹。直到去日殊萍梗。玉貌靑衫盈我眸。郵囱店燈宵漸永。憶我初過鳳城內。山盡水窮訝無岐。一由旬如一百里。始見太白山之垂。今來再宿成何事。千巖萬壑知更邃。人生擾擾將百年。奈何惆悵不自已。</text>
<title>宿永嘉府。贈知府金學士 洙根。</title>,<text>東觀上直凡幾回。列騶夢合三刀來。神仙不離淸地分。小江南入小蓬萊。是山是水名不虛。人亦望君山水如。醴源芝本重在此。民姓吏姓均支餘。黃金賜爵漢循良。古有岳牧與州方。蒿萊滿目墟烟廢。硤田又道今年荒。疲氓已有來暮謠。里虣戢戢不敢搖。威明坐使雪山重。範圍行看漳河遙。高堂絲管娛過客。蠟燭繡裠傾紅液。天涯今夕是何夕。定有泠風生兩腋。我輩游宦詎自料。太白小白連江橋。臨歧厭作兒女戀。亟須報政酬聖朝。</text>
<title>聞韶樓。次圃隱板上韻。</title>,<text>畫閣紅連繞繚。衆山靑出橫斜。絃歌來聞百里。烟火俯臨千家。鳳寺鍾沉靑陸。烏川詩籠碧紗。三日未忘肉味。九成遙憶勛華。</text>
<title>重陽日。發義城。留題元三政堂壁上。</title>,<text>我行諒足姱。來見爾爲政。爲政當如何。不出簡以敬。民生困已極。𡽹外非昔盛。玆邑聞國中。前輩戀未竟。奈何芤而竭。岌岌不可擎。譬如巨門戶。歲久雨風逬。又如勞瘵人。毛髮捴受病。征斂日無藝。煢獨蹈危穽。鬼簿在人間。拖徵安所正。爲官寧不難。秉此椎剝柄。下民爭啼呼。上司紛督評。俯仰雖遭掣。調劑惠可竝。不中亦不遠。存愛引餘慶。偏私禍所囮。聲色理所屛。己約政自淸。繩墨措恒令。彼胥亦吾民。均受秉彜性。猜疑由過防。妄謂梟與獍。哀哉此何言。誘之做虣勁。誠信物必孚。道齊厥有命。御之苟有要。未必爲我硬。我家世受恩。休戚義攸倂。白晳兩專城。又復富子姓。吾爲爾慄慄。深懼忝所生。征邁偕榮寵。棣華動遐暎。分張詎無念。別有憂思炳。器欹策整頓。局亂諗縱橫。須令古豊繁。復回今淸凈。田疇闢如繡。旄倪謠涵泳。我乃與有光。矢此一長咏。</text>
<title>發豊基縣。由竹嶺。夕次丹陽郡。</title>,<text>仙凡劈劃𡽹東西。一入丹陵眼欲迷。片玉零金皆可寶。等閒林麓等閒溪。其二長林驛繞武陵源。橋內山長劒閣尊。咫尺洞門如萬里。雨中雞犬霧中村。其三峽野團圓卵色天。百年誰識一荒年。白圭鄭國徒爲爾。不見臨江萬頃田。其四水雲亭北舍人巖。憶宿三仙守一菴。匹馬短僮曾到地。卯君今在𡽹之南。甲申春。與元三來搜諸勝。其五經術聊爲吏隱身。主人溫雅藹如春。松陰桂樹幽幽地。簾閣書聲絶點塵。其六羽化橋碑苔半昏。雷淵太史有高文。姸姿逸態如眉目。霞蔚雲興未可羣。其七丹山別曲我初聞。樂府相傳李使君。李侯繼遠。刱爲是詞。 頭白官娥餘舊技。荊釵布袖倚高雲。其八灘流瑟瑟枕邊生。去作秋江日夜鳴。不是游人凉不寐。一山一水捴關情。其九孤篷日出衆山開。龜玉 龜潭玉筍。 峰陰轉似雷。共說杜娘靈閃閃。百年環佩在仙臺。其十沿江碧綠上征衣。濃淡長淮雨色微。忍別眼前如是艶。放休車馬欲無㱕。</text>
<title>立春後六日。寄黃山。</title>,<text>征邁年年感別離。煩公輒作送人詩。天涯賴有明明月。照却心頭未了思。</text>
<title>芙蓉堂。與諸生賦。己亥○以下在海營時</title>,<text>二老遺鄕曠感新。諸生詞賦迓靑春。英才競似金初鍊。蒿目多慙鑑有眞。裙帶番紅輝病我。池塘波綠弄遊人。風流古說文儒盛。棨戶從今絶點塵。</text>
<title>寒食。共蓉城諸詞伴賦。</title>,<text>節物誰敎纂次眞。禁烟還作去年春。禽聲卧憶吾廬靜。花氣來看外地新。樓榭光陰輸艶女。海山消息倚詩人。浮生皓髮今何日。萍水苔岑感慨均。海西芙蓉堂衰容不待鏡中眞。癡獃猶能解惜春。萬木將花渾習靜。羣禽欲語競偸新。謠呻在念難爲政。暘雨關情更惱人。一路海山多少勝。倩君名墨寫來均。</text>
<title>二月二十七日。發所部廵行。同蓉城拈韻。</title>,<text>官途迢遆啓春城。鼓角樓前海日明。一路範圍延遠矚。萬人咷笑繫孤情。蘓州疾病才還拙。孟博澄淸計亦輕。煢煢思如江上草。西來日日喚愁生。</text>
<title>大慈道中。贈蓉城。</title>,<text>詎道眞成今日遊。廿年緣業盛玆州。詩名判識非私子。宦跡休論不當侯。海上輕風千里岸。天涯明月五更樓。癡兒公事寧無暇。文墨相將弄白頭。</text>
<title>廿八石洞小憇</title>,<text>立立相干萬萬尋。雲如蔚處海如深。乾坤厚液留仍老。仙佛餘光炯不沉。周匝未妨荒險勢。靑蒼時露艶穠心。六時定有噌𠴈響。風珮多於綠綺琴。</text>
<title>由石洞。午炊竗音寺。</title>,<text>雲木蒼蒼何處尋。寺樓高處洞門深。楓老墨新光繞繚。栗翁詩舊景森沉。蹄輪可媿山中喝。符紱難諧境外心。蹔借禪房茶熟候。與君評鶴更論琴。</text>
<title>宿載寧。用黃樹齋便面韻。</title>,<text>雨色郊原潤。春陰郡閣深。鶯花傾海國。魚稻住鄕心。詎忽侯旬役。重懷對雪吟。幽情耿無寐。蠟燭聽雞音。</text>
<title>信川疊韻。憶李使君容奎季顯丈。</title>,<text>魯衛相逢地。天涯歲月深。官居盈昔眺。民物愛餘心。長者忘年契。殊方舊雨吟。黃壚今古感。簫鼓動愁音。</text>
<title>安岳郡。贈尹使君正鎭。</title>,<text>誰是幷州郭細侯。兒童竹馬滿街頭。民風尙厚容前垢。邑勢將顚倍昔愁。山水情生能記處。烟雲眼閱易登樓。郵程詩債來相惱。便欲浮君酒百籌。</text>
<title>宿文化。寄安岳使君。</title>,<text>筍綴聲名久。荒濱翰墨香。眞成三日飮。爲住百年忙。海濶文星合。山平惠雨長。人情桑下戀。不恠似吾鄕。其二郡事今何若。仁侯惠有威。巧工知後出。厚祿愧前非。共說萊衣艶。重看鄭錦輝。願言公弩力。毋負小民依。</text>
<title>朝發長淵。拈李義山韻。</title>,<text>天涯佳節 是日。卽三日。 感離羣。細草暄英劣二分。沃野多於滕薛國。衆山䧺似項劉軍。春容黯淡難爲日。海氣冥濛不是雲。人事紛綸誰料得。地將竆處却携君。</text>
<title>金沙</title>,<text>亂山層疊路橫斜。殘夢搖搖眼欲花。驟覺身心跳不定。石橋西畔見金沙。其二似近如遙境漸開。世間無物不相陪。回思八站之燕路。初見遼陽野色來。其三北地曾聞大雪山。瑤池玉屑更娛顔。十劫衆生誰筭得。恒河副本在人間。其四頭出頭藏色有香。沙棠不似海棠長。幾人未讀羣芳譜。錯把沙棠認海棠。其五輕盈未妨昭陽舞。綽約還驚姑射膚。誰識金銀宮闕地。遇風還許住狂夫。其六峰巒依㨾上崔巍。散合因風不自裁。片刻雖成桑海變。荒年恒有米山堆。其七百川何限是江河。浪得淘來便做沙。不謂法藏眞在此。給孤園裏布金家。</text>
<title>由助泥。歷吾叉。中頓靑石倉。</title>,<text>不波樓上迓朝曦。助泥。鎭官樓名。 始見西溟一段奇。筆力有窮心力阻。平生愁作海遊詩。其二夾路松杉寫更危。波光穿漏上㫌旗。豹斑狐腋元如此。竗在全身未露時。其三天險長山一抹靑。瞿塘灧澦卽階庭。六時簫鼓鼕鼕響。北估南商賽水靈。其四鹺戶魚農簇更稠。吾叉節制似雄州。海山竗處偏占斷。不羡人間萬戶侯。其五天歕地欱號茫茫。木氏文章詎得當。至竟所竆吾不識。細商量到欲癡狂。其六沿邊瞭望列臺隍。巖藿靑靑海菜香。五月唐船依舊否。風瀾一踔抵蘓杭。其七千金滬瀆箭杈枒。二月家家魚滿家。網撤罾收何日了。臘梅時節到桃花。其八潮頭雪浪大於山。萬古風雷不暫閒。何等眼前消遣法。與天來處與天還。其九人家林木藹如烟。萬頃波連萬頃田。波有羣鱗田有稻。百年衣飮不論錢。其十布帒猢猻未自由。窓蜂鑽紙竟何求。乾坤漸大原陵小。漠漠吾生始欲愁。</text>
<title>蘓江晩眺</title>,<text>春潮日夜撼臺隍。一氣融然吐納長。宇宙初竆銀海眩。簾㫌不盡鑑湖凉。霧雲恒住樓仍濕。靑白交縈嶼有光。感慨吾生何所着。浪沙淘得鬢成霜。</text>
<title>淸風樓拈杜詩</title>,<text>仙鄕不必訪三茅。海國詩聲有島郊。隨意艸生延月地。盡情花發上雲梢。奇遊定識留鴻爪。冥會眞堪俯鵲巢。翰墨從來餘結習。紅帬白髮解相嘲。其二重溟夕月向誰明。我老君衰感此生。難得愛才深到骨。不嫌折節過爲情。如今契活雙螯足。從古光陰一馬爭。不有淸詩來喚夢。是心何處得相傾。</text>
<title>是日。卽我聖上謁綏陵之日也。臣縻此藩守。坐抱周南之歎。拈韻恭志。</title>,<text>輕塵乍浥景還淸。雲外如聞管籥聲。象設十年餘昔淚。龍旂三月啓先行。舜瞳堯彩周旋日。厚地高天悅豫情。蹕路東門來滿眼。夢中鞭弭若躬迎。</text>
<title>栢林亭。與蓉城。用板上韻。</title>,<text>春氣姸欲眠。幽賞生道竗。將此艶穠想。去擬烟𡏖表。名亭愜茅茨。晶光靑繞繚。巗巗夫子宮。掩映墨胎廟。二聖靈如水。餘潤定浩淼。民物樂時康。煕穰抵昏曉。方面詎自輕。寸心思還杳。事殷雲渰渰。憂來月皎皎。暄英與柔荑。聊復寓閒眺。裘帶敢言趣。簿領蹔蠲擾。百昌屬駘蕩。賓從恣言笑。鍾鼓厭餘喧。翰墨替長嘯。此樂誰與道。林間有啼鳥。其二翠栢昔森森。玆亭特高妙。亭存栢不見。美匾安所表。伊余曰無傷。名實有相繚。銀魚學士山。黃鸝丞相廟。柢柯詎今全。懿蹟空渺淼。是心蟠直榦。黛色凌空曉。是身若金銕。坐閱烟霜杳。意足不求似。耿然思方皎。楡柳亦時榮。桃杏藹盈眺。隨遇性所安。免與物爭擾。煩誰解此意。爲我帶姍笑。不衷兩遭當。弘農但坐嘯。題詩一哄堂。去聽花間鳥。</text>
<title>次蓉城餞春</title>,<text>劇知春後景猶長。似我中年髮漸蒼。遅日共含千種恨。惠風爲作一番凉。聲聞已熟方携手。華實相承却晦光。地逈人閒今古感。綠陰啼鳥閙黃堂。</text>
<title>敎坊肄音。蓉城往顓其政。用杜錦城絲管詩。却寄。</title>,<text>香詞幾疊唱紛紛。皓齒新聲欲戛雲。自是文章匀境會。錦城絲管碧城聞。</text>
<title>更寄</title>,<text>綺筵珠翠錯東西。簫鼓聲長白日低。皓首眞成君意氣。黑甜秖使我紛迷。遨遊誰識鳳凰調。時物恐敎鶗鴂啼。莫笑禪心堅自律。春㱕猶見絮黏泥。</text>
<title>栢林亭。與安岳尹使君褧堂蓉城詩老共賦。</title>,<text>春事詎云暮。幽憂爲蹔淸。雨風人不阻。湖海境還成。山翠眼何極。林芳情欲生。免敎文字飮。贏得後來輕。其二使君如玉照。心目與俱淸。一春詩更好。百里政應成。地凈嫌歌吹。年衰仗友生。風流傾海國。竗會覺身輕。其三絲管喧逾靜。是心氷雪淸。幽音踈處發。竗悟意前成。爲客驚千里。看花度幾生。渺然思不極。簾幕晩風輕。其四雅度薰人足。玄花喜濯淸。風流推地忍。山水見天成。不賴靑蛾色。空憐白髮生。異鄕如我土。詩道未堪輕。其五寤寐燕南士。風騷到底淸。見君思更苦。敎我句難成。久病漳濱友。高吟洛下生。神交如再覿。十返意猶輕。其六詎薄淮陽卧。多慙孟博淸。治傳崔牧使。地重李文成。午館笙簫永。秋欄菡萏生。榮觀拋晩景。書卷計隨輕。其七聽說芳緣在。因之翰墨淸。詩人楊萬里。仙女董雙成。海上雲常住。天涯月漸生。從今羅襪夢。不羡洛波輕。褧學士在郡。聞有宴爾之喜。其八之子文章好。淵源師魯淸。牛從亟谷迓。繭爲晉陽成。蘊藉花方吐。嶙峋笋復生。殊方今日快。眞覺萬緣輕。其九千篇元一律。穠艶有餘淸。緩似瑟三嘆。諧於韶九成。驂驔凡幾輩。嘈囋愧殘生。努力聲名在。無令大雅輕。</text>
<title>廵堞</title>,<text>周遭剛得步千回。海色山光轉轉開。水榭初占眉目逈。石塍誰展畫圖來。儒迂諗俗能無闕。民物謀生各有才。共說餘花猶在樹。惜春爲飮使君盃。</text>
<title>拈牧齋。共蓉城作。</title>,<text>山長野濶路何竆。雲海西頭對此翁。一士聲名知足上。百年榮利已當中。晝靜纖纖生晩綠。春㱕漠漠倚餘紅。幾人翰墨同玆樂。天餉吾曹不翅豊。</text>
<title>樓上散步屬蓉城</title>,<text>虛舟君自有長年。浩刦風欄秪泊然。上配玉皇遊曠古。長齋繡佛醉當前。三緘誡重追隨地。四壁身看廣漠天。病我賴誰消百慮。一聲韶濩聽新篇。</text>
<title>林亭試筆</title>,<text>不才肩還鉅。卧病剸或遅。隆寄紆宸注。殊掄忝明時。溝材辱藻繢。雨翮甘低垂。漢道方寬大。周行廁追隨。岳牧古不輕。樸遫衆所知。齒類日滋繁。案牘饒隱欺。耳煩目不謀。應囂志與移。寸心寧謬悠。尺度奈紛披。一能蔑聲聞。百慮恐差池。春徂拋芳景。夏永延幽期。金閨跡何曠。玉樓夢堪窺。怔營若不及。夷考竟何爲。方面有如此。歎息坐題詩。其二韶華寧不戀。我愛朱明遅。殿彼暄姸景。會玆豊縟時。川泳與雲飛。繁陰綠四垂。懷幽聞地籟。神動與天隨。俯仰娛有餘。玆樂敎誰知。山水足相稽。欣戚每交欺。溟雲到西頭。病枕煩屢移。戟戶連爽塏。衆香恣離披。龍首列藩障。雉堞暈壕池。幽賞便在前。晤言愜佳期。劈箋引蜂鑽。點筆迎鳥窺。古人雖不見。知同我今爲。偃息眠更寤。茗罷詩復詩。</text>
<title>箕城金生致烈。適在傍疊贈。</title>,<text>佳哉三聖國。萬戶春遅遅。家世有遺愛。少壯憶當時。人士何都雅。弦誦匪遐垂。海山此茫茫。感君來相隨。桐鄕人如舊。風樹恨可知。榮觀增我淚。鬢雪孰禁欺。林芳撩江綠。勝矚知不移。轉頭成昔夢。如從古紙披。旬宣畫疆場。小大各城池。勤攻吾有望。小忠毋自期。義舊情所重。淺深諒悉窺。翻手雲與雨。嗟嗟未堪爲。林亭灑餘泓。聊復寫玆詩。</text>
<title>營後晩眺。示蓉城。</title>,<text>林風獵獵颭牙㫌。龍首山光滿碧城。細艸平原人渺渺。樵歌唱斷夕烟生。其二騷人文墨萬緣輕。湖海風流鬢髮明。愧我被君癡轉甚。三分詩作七分聲。</text>
<title>八日雨中。次蓉城。</title>,<text>燈宵將奈雨中過。午枕咍臺意若何。萬石不言寧有悔。三盃通道本無多。一任銅鞮傳勝事。誰憐金縷對淸歌。狂生竗處吾能說。筆似花時墨似波。</text>
<title>燈夕</title>,<text>踈星猶是蕊珠林。絳熛渾排積雨侵。紫閣遙連千里夢。玉河還着十年心。人工也有鰲棚竗。佛照偏傳鰈域深。士女喧闐眞可喜。笙簫幾處夜參尋。</text>
<title>初九夕。控海臺觀燈。緣昨雨未晴。都人士女。爲殿浴佛遊也。</title>,<text>外地燈光似許多。臺隍夕月退纖斜。初攀荔芰迷離色。更綴珊瑚的皪花。佛日重回三世刦。壽星層出萬人家。太平於此寧無象。海國繁華我足誇。</text>
<title>十一日夕樓月</title>,<text>庭陰如水夜潭潭。繡箔初搴畫閣南。雨後澄明今第一。天涯形影舊成三。了無何物溷些子。與共此心知幾男。老我婆娑休見笑。指端猶自證禪談。</text>
<title>天民赴褧堂使君速。朝發楊嶽對月。却寄兼簡知郡學士。</title>,<text>五袴今聞蜀有廉。文通彩筆更新尖。遙知屛吏花前酌。定復迎人雨後簾。百里養隆榮足羡。一州憂大夢應纖。古人公事饒詩道。匝日閒忙可得兼。右屬褧堂其二掃却詩家卅六廉。江西拗律老逾尖。君今去解陳蕃榻。我自遙吟谷口簾。爲客可堪雲轉遠。懷人共惜月將纖。風流地重高陽郡。玉腕名牋韻更兼。右屬蓉城</text>
<title>贈答蓉城兼𥳑安岳使君 蓉城赴褧堂使君之招</title>,<text>蓉城書來寄一卷詩。凡一日。賓主所成也。何其夥也。亦何須乃爾。如僕快活緣業。斷此文字知聞久矣。爲兩詩人所掁撥。往往爲馮婦舊習如此。然吾自爲吾詩而已。判不如褧堂，蓉城看作性命。不滿足不休爲也。嗣後再休見投。亦再休索和。毋撩李日知嗔。爲竗。屯雲黏天濃如墨。赤龍試手收不得。跳池萬珠葉相似。畫閣新功動生色。刺史孤眠感幽獨。幾日無詩愧樸遬。近軆律嚴苦拘牽。古意澶漫嫌述錄。蓉城伎倆哂不休。岳州使君贍且遒。磁石引針珀拾芥。匹馬飄然去難留。城南韓孟亦復爾。永叔聖兪元易求。佳人解字如語鳥。皓腕名箋光幽幽。世間有此好詩塲。老夫袖坐筆無鋩。樽東硯北來滿眼。是山是水森在傍。一日題將一卷大。驛遆衝泥遽交馳。十等海藏饒光怪。五陵衣馬姱輕肥。臨閽使者督我書。徵租索錢悍不如。閉門覓句陳無已。對客揮毫秦太虛。人亦有能有不能。較三十里古所矜。飽飫秪堪鼓我腹。何苦撚髭聚殘燈。踡跼多愁櫪上驥。纏縛誰寬韝下鷹。我作此時一莞爾。空裏玄花思瞢騰。</text>
<title>蓉城。至自岳州。倩小妓隨意拈字。約刻燭共成。</title>,<text>孤竹遺祠倚碧湍。舊遊遙憶永平灤。梁鴻詎欲因人熱。東野還愁借句寒。漸見榴陰雲匼匝。孰禁荷葉露瀾汍。無多公事勾當地。却愧酣眠更綺餐。</text>
<title>和蓉城謝贈酒</title>,<text>一醉何論濁與淸。督郵從事捴關情。郫筒賸入詩人料。分付蓉城老碧城。</text>
<title>四月二十四日廣石亭</title>,<text>草香林翠路縱橫。洞府風雷日夜鳴。頓悟不煩平等法。人天卽此是初聲。其二玄花眊矂枕紋橫。鈴索搖搖睡裏鳴。一洗人間箏笛耳。與君來聽水流聲。其三餘紅爛綠耀林橫。浣女如雲萬杵鳴。不獨苧蘿山下石。嫰紗明艶入詩聲。其四鄕愁漠漠午雲橫。驀地相逢怒石鳴。恰似三淸迤北路。萬松堆裏一溪聲。其五志歡亭子彩楣橫。前尹風騷特地鳴。却羡當時鐘鼎養。海山於此有嘉聲。其六珠噴礐吸整還橫。底事奔忙不住鳴。去灌平田千萬頃。今年餑飥奏豊聲。其七笙簫竽瑟倚雲橫。竟覺腔調膜外鳴。誰識一初淸淨竗。讀書聲與水流聲。其八簿領忩忩百慮橫。枯膓搜句聽雷鳴。肩輿一出茫然笑。何似床頭萬蟻聲。其九甑底香騰玉粒橫。淸泉白石煮相鳴。臨流餔餟眞堪畫。汩㶁聲中嘓嚼聲。其十六根初到意紛橫。萬籟長掀宇宙鳴。耐着心神喧更靜。不知何處是泉聲。</text>
<title>四妓各拈一字足成。寄古香書屋。</title>,<text>美疴雲共散。華藻日堪摛。春酒盈前酌。朝衣上昔椸。門闌渾氣象。臺沼定葳蕤。海曲甘搖落。衰容覺漸黧。</text>
<title>槐陰</title>,<text>南池荷葉覆游魚。城上藏鴉柳色初。時物轉頭如許盛。綠槐陰到繡簾餘。其二纏身螻蟻與蟫魚。意謂難回盛壯初。老力猶攀時雨露。一枝敷出萬枝餘。其三隱囊紗帽耀銀魚。晝靜黃堂午睡初。許大山川何處國。古來榮祿夢猶餘。其四西民生理事鹺魚。薨朽鮮腥夏雨初。賴有廣庭千尺蔭。惠風何翅麝薰餘。其五白頭箋註厭蟲魚。品草評花攬物初。鑽燧幾回多日月。幄陰移砌遍無餘。其六王公種德占紳魚。歌舞誰家感慨初。盛事皇唐新腸火。冷淘糝復入詩餘。其七芙蓉堂水漾苗魚。栢榭輕風似太初。爭及童童如盖處。粉墻滲綠赫曦餘。其八熊熊條綴葉魚魚。老大年齡不記初。病暍應憐愚刺史。庇來恒守芾棠餘。其九仙實求如緣木魚。時珍本艸備元初。今年枕底珠如粒。淵默雷聲我有餘。其十從來澤國困河魚。蔭暍全功種植初。五百間風千萬廈。古人於此視㱕餘。</text>
<title>寄洪芍玉</title>,<text>士協學士。海山諸作。流傳爲布政典史所抄錄。余從天民。得以讀之。異鄕聲聞。如几格間丰儀。固已黯然在心。而竹肉樽俎。莨宕諠謔之中。想亦有往往不經意輸寫處。而使事安字甚謹嚴。率穠縟華炫。不失自家程準。其爲三都之紙。而平原之繡。足無慊也。輒書此却寄。以竢金玉之音。海嶽聲名地。詞華穠復醇。未堪輕小吏。知亦愛斯人。片羽吉光古。零金歐冶新。若爲煩再到。樽酒話靑春。其二離思渾中酒。迷酲不賴醇。情鍾凡幾輩。才逸有如人。五馬㱕還遽。雙魚恨更新。爲誰娛此地。池舘掩經春。</text>
<title>哭晦卿</title>,<text>古家衰盛便關時。况復揶揄鬼好奇。俊物卽今爲異物。幾番桑劫眼前移。其二渠如玉樹耀當時。我似枯荄一病奇。等是百年程課地。錯將脩短較推移。其三門庭金紫是何時。福履如今一夢奇。摧絶老人連歲淚。我心非石可堪移。其四明時分閫偶同時。稍後差前詎足奇。地北天西公事在。別來猶見兩文移。緣流放人去來。見兩度關牒。其五憶與初逢江上時。伊來二十五年奇。兩家兄弟無竆義。見輒相規確不移。其六華屋丘山捴一時。君家榮祿世云奇。瓊枝玉蕊今何在。雨打風顚境便移。</text>
<title>駐節軒。使妓拈韻。共蓉城賦。</title>,<text>溟波日夕去撞舂。龍首名山作鎭宗。烟火自能成萬井。關防猶復倚孤墉。妙華法土如相證。若木咸池可問蹤。刺史經春何所事。六時眠噉愧重重。</text>
<title>觀風閣小閱</title>,<text>書生袴褶耀紅裙。百步庭心綠映薰。詎道㫌旗能變彩。且將樽酒細論文。怕如對壘寧無術。隱若長城別有勳。我欲觀風何所自。麥香先使萬人醺。</text>
<title>芙蓉堂丹雘成</title>,<text>姸華自足有淸供。底事相煩藻繪穠。朱綠玄黃君子服。淡粧濃抹美人容。其二靑錢葉葉日溶溶。水榭重新絶世容。不是四時花自在。此心恒有萬芙蓉。其三龍蛇浩劫杳生愁。行殿遙遙碧海頭。甲觀畫堂今在此。渚虹樞電到千秋。其四樓榭芳名孰久傳。芙蓉應與降仙肩。江光池色嬋姸地。羅綺笙簫二百年。</text>
<title>與秉立，天民，乃警，五瑞。共賦。</title>,<text>海國渾看家室全。故人時復滿樽前。政聲豈有延竆蔀。詩意堪誇展夾栴。楡柳光陰新節換。芙蓉欄檻舊塵湔。報答將何酬聖世。賓歡僕飽捴恩天。與秉立，天民共吟趍庭能作四方遊。歷遍西南幾十州。感慨餘生難及汝。騰凌初志擬封侯。輕肥自古惟憐市。佔畢從今莫下樓。謝鳳荀龍期不淺。笋穿石出見頭頭。</text>
<title>偶閱湖陽黃敎授寄來詩紙。名曰九如箋。因物生想。書寄金九如學士。</title>,<text>萬里湖陽黃敎授。一函遙贈九如箋。忽憶九如金學士。將箋題句思茫然。其二箋刻應緣天保詩。吾人同德我云奇。芳名願似流傳紙。四海九州無不知。</text>
<title>微月</title>,<text>乍別相逢此小軒。舊時懷抱可相論。纖光已自饒全軆。秘鍵重開衆妙門。其二幾夕幽陰漸豁軒。向來觖未堪論。何時可撥君心在。證悟明明不二門。其三斜斜那得遽軒軒。我自光明孰與論。似有如無都戱劇。尙餘眞藏到山門。其四幾疊珠簾耀水軒。離愁今復對渠論。是明是晦干吾甚。尙惜癡眠席底門。其五乾沒浮榮駟復軒。光陰秖許夢中論。洞房淸夜綿綿句。霄漢金莖隔幾門。</text>
<title>東朝誕辰賀箋成。詣城南祗送。</title>,<text>千歲瑤函字。藩門拜跪還。陰功方冒海。慈壽定如山。厚祿知誰賜。微軀敢自閒。西淸連夜夢。日繞五雲間。</text>
<title>芙蓉堂荷葉。次白麓韵。</title>,<text>萬柄田田百畒塘。似錢如掌欲抽房。芳心已足今年賞。弱植相承舊日香。易衒豈能爲國色。漸遅先自惱詩膓。是中大有靈龜在。繡箔紅欄作壽鄕。</text>
<title>雨中走筆次蓉老</title>,<text>十風還五雨。無遽亦無遅。麥浪靑於昨。秧針綠趁期。燠暘爲我事。憂樂與誰知。詩來隨霡霂。幽興境全移。其二人道如年日。而余云不遅。簿書恒有會。眠噉各趍期。行藥病無賴。待花 與蓉城。約留賞池荷。 愁可知。我聞如是法。究竟好推移。</text>
<title>林亭試射</title>,<text>地直三侯正。塲平百步開。健兒闐後帳。元帥坐高臺。箭急輕飈轉。弦圓滿月來。揖升君子事。穿札我無才。</text>
<title>五月十五日。慈聖誕辰也。率居接諸生。出蓉堂志慶。</title>,<text>雲物盈紆鏡裏挑。綺楹丹碧更新描。慈天是日岡陵祝。詞壘兼旬占畢謠。莪育敢輕元氣在。藩榮徒竊聖恩饒。樽罍秩秩風流席。王道觀鄕未必遙。</text>
<title>劒妓舞罷流汗。傍有朴生敬明者。從背後扇之。戲作一絶。</title>,<text>寒光蕭颯滿樓中。娖隊雙鋩耀夕紅。不是佳人要蔭暍。老烘還欲借雌風。</text>
<title>次黃山</title>,<text>嚥日朝行藥。當風晩度琴。起居隨地逈。威重與門深。傑句推司馬。高懷擬向禽。芙蓉連夜月。知復照公心。</text>
<title>次彜齋</title>,<text>小築連三逕。㱕裝有一琴。居應因樹妙。境與入林深。浩蕩憐雲鵠。羇棲惱越禽。窈然便面字。重疊似吾心。</text>
<title>別乃敬</title>,<text>溟渤本無際。強名東復西。人情隔中外。客路與高低。翠竹雲遮𡽹。黃梅雨漲溪。韶樓樽酒夕。說我夢全迷。</text>
<title>別五瑞</title>,<text>浩浩龍興水。遙遙碧海西。因君千里近。爲我萬山低。行義光閭族。馨香足澗溪。十年凡幾別。此地較凄迷。</text>
<title>荷池雨中觀漁</title>,<text>幾尺漁竿萬葉傍。佳人纖手眼波長。游魚也解風流事。拚却渠生趁餌香。其二池塘一雨小江湖。羅綺還成笠屐圖。娘不求魚魚自至。爲傳錦字上荷珠。其三一曲欄回一曲灣。荷錢疊疊勢彎環。秪愁羅襪凌波去。擬與琴高帶月還。其四竿頭纖似畫眉筆。磯脚橫如安鏡臺。慧竅靈心魚可數。一團團處一跳來。其五沉魚那復矢魚爲。玉貌長從鏡面窺。個個游鱗逃不得。敎儂無賴放生池。</text>
<title>雨夜拈韻</title>,<text>酒力何如詩力全。海天雲雨思茫然。風騷有道誰能楚。歌筑相憐若在燕。民事疊於山繞繚。客心旋似水淪漣。西溟剩與南方熱。五月炎吹欲跕鳶。</text>
<title>濯熱亭。次蓉城。</title>,<text>泉層石出野東頭。平楚綿綿動夕愁。自有淸凉離下界。未煩樑棟擬高樓。玉屛繞繚來靑嶂。龍首蜿蜒瞰碧流。病㥘猶堪凌五月。香羅細葛冷於秋。</text>
<title>寄古香書屋</title>,<text>十畒池連一板橋。林堂五月暑應消。流商泛羽詩成帙。轉石移蘭墨上綃。百祿初廻門嶽嶽。一塵無玷境蕭蕭。吾心定似滄溟水。日共來潮復去潮。</text>
<title>愁霖</title>,<text>一點烏雲萬疊深。樓頭城上黯相侵。不禁畫閣琳浪勢。何限荒厨汎濫心。東日倐飜纖似釰。西風欲斷冷於金。池塘信息荷香在。擬與高人笠屐尋。</text>
<title>池亭用晉菴韻</title>,<text>新晴試步病枝梧。積翠池塘與子俱。麗旭始迎千堞大。宿雲徐捲衆山孤。金波鷰蹴澆棊局。碧葉魚游上畫圖。心目近來無個障。此身修到便方壺。</text>
<title>苦待荷花</title>,<text>葉葉花心日復新。金塘澈底見渠眞。芳姿欲轉元無影。英眄將回已有神。使得渾開將奈我。寧敎少勒免愁人。從今跬步休相捨。一首題成酒一廵。</text>
<title>用蓉城韻。題扇。</title>,<text>芳塵漠漠四由旬。似近恒遙句裏人。海上潮頭書幾到。芙蓉塘下有游鱗。其二羞將結夏做侯旬。豈有棠陰遠庇人。秪是玉蓮留信息。層欄丹碧雨鱗鱗。</text>
<title>芙蓉堂。用晉菴志感韻。</title>,<text>何限金城與湯池。龍光於此盛當時。草萊尙有朝廷地。魚鳥親承日月儀。六軍進次聲初振。一旅興邦德可知。萬世荒濱增氣色。五雲從古繞璇楣。</text>
<title>仁廟誕降遺墟碑</title>,<text>天道常將否泰成。會多難處聖人生。竆閻瑞叶飛龍院。僻澨光騰夾馬營。整頓乾坤今率土。昭回日月此孤城。居人尙說舂陵宅。不待穹碑屹不傾。</text>
<title>雨中。復用晉菴韻。</title>,<text>漏天誰遣透重陰。海黑山昏暈客襟。雨似詩多猶厭小。花嫌情淺轉求深。絳紗蠟燭元孤寄。朱墨紅裙豈夙心。強半今年知鼎鼎。一樽無賴與君斟。</text>
<title>廣石觀漲</title>,<text>欲識兼旬積雨功。泉奔峽束勢交䧺。一天方烘有堆雪。萬壑俱喧無點風。也自周旋當急處。孰將離合較閒中。笙簫咫尺如雲外。不是迷茫目送鴻。</text>
<title>新晴</title>,<text>今日晴連昨日晴。羲輪圓似我心平。吹回山色畫圖出。减却橋流洲渚生。宿醉已醒輕往事。沈疴全失動幽情。秧車到處豐謠起。人力先占歲道成。</text>
<title>殿最封發書懷</title>,<text>京察題成意慄然。階前萬里俯身邊。漢家綱紀二千石。舜代幽明三九年。豈有威稜硎耀日。知應模索管窺天。琅函十襲淵氷在。驛使朝馳一道烟。</text>
<title>積雨初霽登樓見月</title>,<text>月前呈舞更徵歌。竗舞淸歌奈月何。幾劫喜歡陪上乘。百番澄汰見中和。雨風無迹天初迥。臺榭如新地轉多。未必閒人今笑我。訟庭藻荇亦成波。</text>
<title>謹呈關西巡察金尙書 蘭淳</title>,<text>公之持節赴西京也。道出于海。海爲公遺愛地。余時承乏。踵公後。界于法不克。候唔道次。而壤地接聲聞。可朝夕蔇名山水。裘帶觴咏。計必有陶寫所富。驛遞傳筒。不恡金玉之音。不能不厚有望焉。謹以二詩爲乘韋之禮。時己亥六月十日。共蓉城李天民。書于碧城之秋水堂中。玉節重回歲月遙。車聲轣轆雨聲饒。棠陰郡縣徵前路。桑宿樓臺渺昨朝。綠水去迎麟馬渡。碧城留憶海雲橋。可憐晝錦爲誰地。金屋行裝暎雪綃。其二鍾鼎山林未可兼。宦情何似道情廉。官尊祿厚憂還大。地迥人閒恨更添。花外謁公曾抱刺。公之按海西也。余以安岳吏候公。公時坐芙蓉水榭。 月中呼我昔捲簾。公之守成都也。扁舟順流抵練光亭下。余時在先人通尹署舍。步月適到亭。聞檻外女墻下。有連呼元七聲。審之乃公也。時乙酉初秋十有五日之夕也。 飄萍斷梗追隨地。贏得星霜鬢髮纖。</text>
<title>夏夜有感</title>,<text>輦下音書幾日來。衰年宦跡似瓊雷。樓陰剩轉微凉到。簾暈重飜滿月廻。病我初無菅蒯用。諸公不乏棟樑材。民憂國計思如海。撥盡中宵鼎底灰。</text>
<title>次姨兄永柔洪使君 稷榮</title>,<text>玉節銅符境可攀。弟兄恩造重於山。戟門春靜魚龍窟。鈴閣花深雁班。百里範圍寧自小。六條綱紀未堪閑。官居占畢詩書在。名利前頭可透關。</text>
<title>六月十有九日。前池荷花始開。共蓉城賦。</title>,<text>荷花消息競年華。春盡江城夏又賖。不有荷花君肯住。共君今日賦荷花。其二葉葉花藏未易窺。一花纔出一花欹。萬花開到應如許。乞與詩人力護持。其三碧瓦紅欄蘸綠波。蓮娃爲唱採蓮歌。秋聲乍起離愁足。桂棹蘭槳奈爾何。其四六郞安得凂天姿。鞋㨾潘娘亦可羞。七佛奉來餘凈土。謝家秋水有新詩。其五菱角差差荇帶長。江湖烟景小池塘。花花相續將何限。不羡西湖十里香。其六待到花時膓九回。奈何終靳一齊開。炎雲火日煩相殢。擬遣西風掃却來。其七欲題評品未堪裁。謾憶前人綺麗才。樓外夕陽從古好。畫堂時復有輕雷。其八玲瓏七竅聖人心。蛻濁懷淸直到今。苗裔猶全君子操。門華氏葉可論襟。其九玉蝀橋畔水溶溶。聞說荷花恨殺儂。信美非吾吾有此。不將喫肉易談龍。</text>
<title>和蓉城聽蟬</title>,<text>金塘綠水弄新晴。繡箔風來夢不成。宦跡全驚時節晩。夕陽花外聽蟬聲。</text>
<title>明日更賦池荷</title>,<text>欄干曲曲點朝霞。今日多於昨日多。花事漸繁人漸老。不緣駘蕩戀芳華。其二靑羅扇子鏤紅牙。搖漾金塘鏡面斜。引得西風來陣陣。秋聲前夜到儂家。其三海雨關風道里賖。春明一夢到天涯。奉謨堂北書香閣。滿眼龍池六月花。其四沉苽浮李畫欄東。侑以氷漿瑪瑙紅。尙說淸供猶草草。欲呼明月廣寒宮。其五太華玉井建初封。千歲維蓮是大宗。散出雲仍俱郁郁。芰荷菡萏與芙蓉。其六名禪有社曾標白。供奉能詩更帶靑。陸地天香關尹宅。向來輝映五千經。其七自從花發意難裁。一日來看一百回。韻態眞成俄頃換。半開還有已全開。其八淸德從來日與新。哀絲急管怕傷神。幾生修到如渠凈。自是前身是法身。其九玲瓏初日上踈襟。金躍波光向夕陰。淸坐苦談能事在。一塵難得溷花心。其十妙寂圓通自有傳。法華眞本耀人天。眼前津筏饒如許。十丈無煩藕作船。</text>
<title>荷雨</title>,<text>今年澤國困河魚。海棗山藭孰有儲。尙識龍公功德在。前池去聽萬芙蕖。其二泠泠竹籟大江南。萬壑松濤遠莫參。咫尺芙蓉花上雨。松濤竹籟兩無慙。其三屯雲如墨霧如膠。簾閣熏於甑裏炮。賴有一聲凉到骨。萬珠圓轉不成坳。其四從來葉葉奏全功。潤色花心寵注同。儘見流光忙似此。雙跳日月水晶宮。其五蓮華竗法最神通。天女芳心滿四空。雨是花時花是雨。不知何處異還同。其六天上人間萬斛波。不曾爲少不曾多。眼前散合揔眞諦。筭到恒河沙復沙。其七東風颯颯過西頭。萬葉颼颼不自收。天籟人聲俱掃盡。一燈靑碧五更樓。其八麁率梧桐響不調。判將餘瀝到芭蕉。三郞謾說雙頭瑞。獨抱淋鈴奏六幺。其九騷騷聶聶未堪聆。毛髮渾驚昨夢醒。萬古曼卿何處在。至今城上有冥冥。其十晝寂香騰萬慮輕。隱囊紗帽倚踈楹。是聲一悟人間世。却笑箕翁洗耳情。</text>
<title>荷月</title>,<text>無計人間辟暑符。畫堂虗挂北風圖。池塘夜色能回斡。邀却氷輪映雪膚。其二人於尤物浪關情。香色何曾見得精。無限荷花無限月。是能傾國是傾城。其三風露翛翛靜四邊。輕盈來處動嬋姸。憐形愛影不相捨。月在波心花在天。其四宮中何處望舒花。不待催呼羯鼓撾。玉女素娥交逞艶。一時羅襪會金波。其五重城更鼓語鼕鼕。淸夜詩聲絶點蹤。絲管樓中雲冏冏。文書閣下露溶溶。其六銀跗紅萼冷難禁。皓魄相尋抵曉深。天上人間今夕永。兩無心照兩知心。其七自是芳隣耀德華。花時有月月時花。太湖萬頃知多少。不異方塘若個波。其八吾衰猶自競浮華。道蒂情根物有遮。却悟是心都曠蕩。半輸明月半輸花。其九指端鼻觀倚虗樓。凈盡浮生萬種愁。自是通宵思耿介。井梧無待一聲秋。其十灌頂醍醐心腑淸。一盃仙露杳金莖。我自別占仙世界。大明宮繞衆香城。</text>
<title>病卧。次蓉城雨後賞花。</title>,<text>風顚雨殢閙池塘。病卧遙憐萬朶香。妃子華淸新浴後。未妨䙰褷繡衣裳。其二餘生頭白問佳期。徂夏當秋日月遅。不有雨風人卧病。待花還負賞花時。其三瀾翻浪皺水生鱗。浩劫能全一段新。乍萎不禁方發勢。末來千億是前身。其四玉質金精葉復葩。羣芳袖手大方家。靈心也有情鍾處。不惱詩人命乞花。</text>
<title>六月廿一日。至廿三日。又成苦霖。次蓉城。</title>,<text>今年一雨夏兼秋。不管收將只管流。定有魚龍傾巨瀆。未禁雞犬上高樓。狂濤亂沫心俱碎。宿霧重陰眼與愁。我且床床無處坐。竆閻何限汎如舟。</text>
<title>蓉城沿雨後玉屛泉濯足。余病不能從。偶題長句却寄。</title>,<text>撞崕捲石泉流駛。昨夜泉聲聞五里。雨壯水猛交翔躡。有如王良御騄駬。神光閃鑠不能踪。又如天雲驤游龍。松陰艸香排烘旭。坐閱樞軸俱𥳽舂。蓉城老仙饒本分。占斷幽勝勇先奮。心庵老子愁尫羸。兩腿酥軟眼花暈。閽衛晝寂眠如羊。官居一日一年長。願君無自榷能事。時從老夫隨在傍。泉聲雷掣泉流騰。掉臂長往呼不譍。㱕來掀脚誇濯濯。尙覺凉風滿行㬺。</text>
<title>七月三日小讌。次蓉城。</title>,<text>有生何處免勞勞。去梗來萍會一遭。阿弟乕符畿月近。故人鳧舃海雲高。玉池花發秋逾凈。畫閣蟬鳴雨更豪。鐵撥鵾絃歌渺渺。幽懷直瀉萬重濤。</text>
<title>雨後廣石</title>,<text>天水激始聲。喜從高處闢。至靜生至動。形性兩著跡。嶽嶽龍首東。愛此玉屛石。騶徒厭煩呼。幽賞共誰惜。涉秋雨連天。原陸汎盈尺。坤軸訝全傾。溟竇怕橫坼。百憂浩茫茫。擬與濤瀧積。出門一排悶。是中增虗白。洪潦力未禁。聊復供嘉適。士氣鼓方盈。萬馬騰晨夕。機用不自由。儵忽競睽隔。細流諒不讓。巨匯甘齊拍。深知衆助地。事功均主客。星文晝蕭森。釰光曉靑碧。羸軀怖相臨。亂雪堆錦席。</text>
<title>風榭夕。次蓉城。</title>,<text>夕風吹我上樓西。俯視人烟着地低。江海光陰身有病。公家簿領眼全迷。稻花漠漠雲遮壠。荷芰婷婷月在溪。高士詩聲憂蹔散。碧紗紅袖較新題。</text>
<title>小晴登樓</title>,<text>百日恒聞雨。今宵始見星。江山還有色。風雹競無形。節物知應及。豊謠喜更聽。明明三五月。依舊照滄溟。</text>
<title>蓉城東㱕有期</title>,<text>除是行吟便坐題。秋塘日月杳春堤。馮生久客應彈鋏。范叔逢人尙戀綈。風雨不禁今去路。山川誰識舊來蹊。餘年離索頭如雪。膓斷西天一鴈啼。</text>
<title>八月十五日。放衙晝靜。懷蓉城子。</title>,<text>鄕俗重此日。士女喧里閭。巾褠旣鮮新。飣餖錯肴蔬。丘壠列香火。歌哭交引挐。而余此孤坐。京國意何如。秋思日不聊。海風掀高居。敗荷皴水心。枯葉戰空除。年荒憂似山。病久懷田廬。時物易嬰感。離索况如初。君㱕今幾日。曩遊非無餘。一掃跡成塵。那得徵居諸。荒厨甔石無。四壁天星踈。小女飴菓資。囊錢苦乏儲。赤脚催薪米。甚似緣木魚。七尺困到此。寧不動欷歔。張生船有帛。越槖㱕不虛。古人吾何及。餘恧在誰歟。占畢情所鍾。濡沫理喣噓。不見恒欲見。旣見其樂且。冥會意自足。誰分徒與輿。蔬糲夙共飽。劣醪爲君釃。茵溷豈我事。憐惜聯襟裾。四海雖博大。文墨道難攄。使有一知己。憂樂可相舒。風騷更高曠。聲響認瓊琚。駏蛩常自持。倚依如輔車。韓孟賴爲生。屛跡甘樵漁。玉樹或蒹葭。品類何論渠。搖落寫所思。長嘯陟彼岨。想君一潸涕。高吟疾且徐。十月有春酒。行當更馳書。蓉城六十一晬朝。在陽月。</text>
<title>具綾山來訪。走次 二首。</title>,<text>絶海逢佳士。官居覺更高。羇情翻日脚。詩道凈秋毫。宦拙鬚毛換。年荒道里騷。崎嶇從我厚。此意愧空叨。其二一別蓉城子。經旬意悄然。溟雲迷去路。秋夜抵長年。傑句君來好。孤居我有緣。百憂還一笑。洛詠動靑天。</text>
<title>夜酌共賦</title>,<text>纖絺輕箑已嫌凉。昨夜秋聲閙畫堂。天外誰禁鴻雁度。月中猶聞芰荷香。關河萬疊逢迎在。書釰高年意氣長。解脫那能恒住着。羡君隨處便吾鄕。其二拓落交遊幾燠凉。半成丘壠半華堂。布衣力主風流柄。錦席恒留翰墨香。四海諸公偕我好。百年沈醉引人長。煩君政欲權相住。共此羹魚飰稻鄕。其三颯颯西風夜有凉。孤笳急柝泛黃堂。湖山未遏瓊樓夢。壁壘長懷粉署香。林薄螢來簾月大。池塘鶴唳海雲長。登山臨水寥寥感。自是遊人戀舊鄕。其四秋雨秋風度幾凉。懷人不寐倚虗堂。酒痕未沫亭臺色。筆彩全傾海嶽香。去路極知天共遠。離愁難敵夜偏長。此心定似君心苦。擬把登樓作望鄕。</text>
<title>同瑞興金知府 應根，海州洪通判 鍾浩，綾山具詩人。走謁石潭書院。</title>,<text>風流傾得海居竆。吾土還疑巷陌空。日下有詩高士到。天涯托宦故人同。川原已自呈秋色。禾黍猶堪驗歲功。蓉老知應煩昔夢。古來遺恨燕交鴻。[其二]潭上祠堂今再到。天東文物是誰功。一治尙有當時恨。萬世長懷吾道窮。雲崦老檜迷離碧。錦石秋花的歷紅。堯舜君民篇上字。片辭單話揔非空。</text>
<title>九日鳩峴</title>,<text>雲輕日逗勢皴皴。病後秋光鬢髮新。勝地情如名下士。澄江慣似卷中人。層峰窈窕饒相照。萬戶迷離各有因。占斷一年今到此。霜淸木落境逾眞。其二紅樹今年事。秋光欲上簪。衰遅甘勝賞。迢遰喜幽深。野曠日猶戀。江平潮滿心。屛他絲管閙。詩道重兼金。</text>
<title>春旱憂麥。三月二十日雨作。與思皇諸生。觴于荷堂志喜。</title>,<text>今年上瑞是先聲。物物潛隨點點成。一點渾如千萬點。盈天盈地始生生。其二共聽人間韶頀聲。淋浪簷滴奏夔成。誰知律呂相旋竗。已覺靈滋大宅生。其三樓頭初聽賣花聲。鱗甲池塘萬綠成。滿眼𦽏茨休更採。今年佳麥飽吾生。其四靑襟詞賦有嘉聲。春服成時業日成。縱道舌耕無待雨。向來愁似草相生。</text>
<title>寄黃山</title>,<text>四月九日夜。樓中對月。時已三鼓。庭空如水。左右人眠如羊。憶公此時。倘有同看此月。同作此懷否耶。因呼燭題此。秪以寫吾事焉。而把筆題詩。卽前年仲秋後初有之盛事。不敢不書呈請敎。天民如在傍。使之一讀若何。江國三年鬢有華。樓頭昨醉抵天涯。金塘復暗前春葉。粉堞初明四月花。海上桃杏。挽數日來始開。 民事迷離山似疊。宦遊飄蕩海同賖。道州政拙蘇州病。自是書生合在家。</text>
<title>寄山東李布政 光正 六十一歲初度</title>,<text>憶泉舍絳帳恩義。如隔晨然。而兩家風樹有餘淚矣。斗淳時固髫齔。而公則少壯。俯仰三十有五年之頃。公之生天星載周。而斗淳病且衰。頭須已種種。念兩家人事全盛。求如泉舍時。不復可得▦。矧公挽近所以懷無竆之戚。而抱不泯之慟者。寧有意乎今日之觴。而惟其推敓嬗變。若是之無有已也。故凡事契久要。婣好之於公。所以蘄其康而引其嘏於方來者。亦加重焉。是月是日。我則安能無心於公也哉。游宦若萍梗。海山疆理所分割。爲若華之於相扶之桑。拘制條禁。跡滯而神馳。古人起前爲壽之禮。念之▦怦怦于中。謹以二詩。耑馳使者。想公發函之日。重爲之愴然於今昔之會也。庚子五月一日。書于海西之芙蓉堂中。呈山東布政閣下六十一歲之初度。問字童年事。悲歡四十春。公心元匪石。我髮且成銀。義以通家重。榮惟制閫均。綺筵誰善頌。末至悵無因。其二屛翰推才彦。連年誦獨賢。共言三輔政。重有十洲緣。麥熟行仁地。花深聞喜筵。福星延壽曜。吉慶滿東天。</text>
<title>寄蓉城</title>,<text>不見蓉城今一年。前池荷葉復田田。歌臺舞榭綿綿地。伏雨闌風伈伈天。人遙內翰題留壁。客重司農轉運船。頃讀芍玉學士共蓉城題洗心亭詩。而又聞荷屋戶部檢漕之行。蓉城亦與焉。 海上孤居能憶否。病吾贏得鬢蕭然。</text>
<title>十月一日李東樊至</title>,<text>衰遅非復舊童提。存沒紛如風雨蹊。宦拙豈堪聯四馬。州荒猶自擬三犀。情鍾有幾病難賴。境合無多詩更低。尙喜元龍餘百尺。長敎奇氣耀天西。其二阡南巷北昔携提。文藻君家李有蹊。老去波瀾猶倚馬。向來鐔鍔可剸犀。海山於此人俱重。臺榭從今地不低。錦瑟新詩金縷闋。明朝樂府遍城西。其三海上光陰幾攝提。梅天倐忽又桃蹊。自慚爲政猛於虎。敢道燭幽通似犀。歲功差熟徵還急。月計無稱力本低。何物他時餘戀在。萬荷方發碧城西。其四我右挈時君左提。詩塲酒所共分蹊。官爐曉色餘金鴨。海國秋香有木犀。老向榮觀知漸退。病於陶寫覺全低。同床各夢誰多少。紫閣山南碧海西。其五古人成就竟同提。勳業文章本一蹊。子建風流騰繡虎。午橋光氣映鞓犀。作家尙有巧還拙。行路能無高復低。卷裏茫然今古事。滔滔日月眩東西。其六聞說山南屋數椽。廣文知復坐無氊。魏生久抱三千字。蘧瑗初回五十年。畏壘康莊同邂逅。候門旅路互推遷。官厨縱薄堪娛子。不羡何曾日萬錢。</text>
<title>東樊閱樂芙蓉堂。余病不能偕。疊前韻。</title>,<text>紅欄碧瓦幾重椽。凌亂簾㫌耀畫氊。前輩文章如昨日。異鄕簫鼓奏今年。高情未撥雲初合。游事方濃境未遷。貴客臨邛誰識否。王孫肉眼惜分錢。</text>
<title>用東樊閱樂。次老杜舞釰行韻。</title>,<text>審官審音古有訓。我於兩者都無方。人言是官閑且逸。我不能然感低昂。拋花閉月寥寥甚。舞臺歌榭徒翬翔。臨邛貴客都而雅。文字紅裙爛生光。廉肉弇韽能不俚。野脂村粉渠自芳。君來差先亦差後。池上萬花曾攸揚。凄絲急管情不賴。海風殷地木葉傷。憶我從君俱少小。趙李經過二而一。中間歧路雖契濶。今日天涯似家室。朱門酒肉足相稽。眼前紅綠夜抵日。但怕詩令殊刻急。搯膓擢胃愁瑟瑟。文章政如交有神。下俚陽春機共出。他年此事成故事。㱕馬驂驔矢毋疾。其二風雨蕭蕭吹碧池。戟枝森冷掩書帷。湖山有客風流盛。京國懷人日月遅。病思紛綸渾似夢。旅懷搖落不成詩。二年於此成何事。見說㱕程雪有期。</text>
<title>東樊明日將發。命妓各鬮一韻。爲古軆十句。</title>,<text>家書妻孥閙。吏道心手絆。簿領嗔還集。竿牘瑣難斷。無往適素尙。幽憂翳風幔。君今復言㱕。敎我重散漫。峒陰寫黝煤。海日跳金彈。郢斤夙所諧。美桐誰惜爨。文墨富家世。雅操夷厓。裘馬跡雖倦。中有七襄燦。君子諒自厚。不以衣食亂。報政吾有日。鉛槧理昔伴。離愁病思交相憐。兵衛畫簾誰爲褰。官娥不自惜流年。舞袖歌衫嬌眼前。池塘水綠去採蓮。擬駐光陰追游仙。豈知離合如雲烟。西蹄東輪紛匯旋。况道能事虧不全。古今津筏迷大千。君行迢遞杳秋天。匹馬來時初月懸。娟娟初月行復圓。棨門銅漏煩屢傳。平安書記開錦筵。浣花挍書誰證緣。看君詩道聳高肩。媿我吏事盈華顚。興酣落筆來攪眠。未忘結習情暗牽。尤花殢柳本無愆。判知唐突風流權。山光海色動新鮮。明日驪駒賦㱕田。凄絲急管憂思塡。有瑟泠泠鼓淵淵。淸音已自瘖衆蟬。獨鶴其如舊侶捐。惟將此心學枯禪。坐空諸有娛於焉。</text>
<title>元朝試筆。寄春山江居。七首○庚子</title>,<text>朱墨忩忩鬢有絲。三年海國病棲遅。硯荒筆退今何似。爲答春山去歲詩。其二誰見城門鄭俠圖。春來烏昧遍江湖。周分漢貸將何報。刺史無良一病夫。其三元朝瑞雪耀彎環。忽憶春山境可攀。眼底一般淸淑氣。首陽山似桂陽山。其四夫人操臼麥饒香。新婦芼羹菜且芳。兒讀書聲韶頀是。春江無限日舒長。其五可愛能詩崔少年。蘭苕輝映翠禽翩。非緣桃李公門萃。一着先敎祖逖鞭。其六時止時行各有遭。詩家托諷但孤高。四隣耒耟殊勤惰。得不良田有不毛。其七江流直接海雲亭。京口聲光若戶庭。一踔風帆能到否。秋娘金縷老堪聽。</text>
<title>題仲弼學士同士協一元士彬士綏由白石亭。迤宿玉壺作卷後。</title>,<text>文星一夕動山樓。武德開元足盛流。滄海明珠初放月。雲霄彩翮迭橫秋。極知聖世聲明在。不獨良辰境會幽。飯後寺鍾猶可及。車輪馬跡印溪頭。其二積雨空山一豆燈。劙雲劃霧月層層。當歌對酒全傾曙。浮李沈瓜足抵氷。是處能稽名下士。冥心不羡定中僧。異苔會有同岑日。跡往神馳較孰勝。其三白石亭成問幾年。壺中日月更茫然。風騷翰墨猶餘地。鍾鼎山林別有天。斂笑歌終雲共住。撚髭詩就月孤懸。賞心樂事知多少。病我憨憨只做眠。其四璧府新榮是百城。先王遺渥及遺生。恩天輦路千花色。夫日珠丘萬檜聲。怵惕替承宸慕永。馳驅靡恤此身輕。池荷岸柳今何似。沒世新豊父老情。是日仲弼。承健陵諱辰奉審之命。軸中諸公。有惜別之作。</text>
<title>次壺山</title>,<text>未覺吾衰甚。徒憐歲且瀕。餘梅全殿臘。融雪早迎春。鍊息懷勾漏。抱朴 聲音有景眞。趙景眞 十年回首地。共說薊遼塵。</text>
<title>素閒堂有感。書示荷屋。堂爲黃山舊居</title>,<text>問訊人何在。秋山碧四垂。池塘題未了。欄檻戀相隨。草創吾猶見。林芳孰所滋。九原知不作。三逕有餘思。其二海上三年節。㱕來鬢有霜。宦遊成契濶。人事見荒凉。曠世風流地。當時翰墨塲。何心重到此。衰淚漫盈觴。</text>
<title>六月二十六日雨中。書寄寧邊知府金九如學士。</title>,<text>寄語寧邊金使君。春紅夏綠渺無聞。仙踪本與塵寰秘。坐罩香山萬疊雲。其二紛紛離別最思君。筦簟休徵我有聞。天上石麟今抱未。充閭佳氣想如雲。其三衰髮離離愧見君。別來緣業斷知聞。情鍾尙有塵根在。日望江東日暮雲。其四其年不及已輸君。文學重從政事聞。寶璽黃金徵有日。前期無限筍班雲。</text>
<title>七月二十二日。尋白石主人。</title>,<text>笠屐衝泥倂馬行。林亭幽綠對新晴。人生何處始占靜。峽瀑多於城市聲。</text>
<title>水仙 壬寅</title>,<text>搖落無誰供歲華。水仙淸徹曉燈斜。風霜雨雪都無管。到得時來個個花。</text>
<title>永保亭。題贈妓伶。</title>,<text>萬錢豈博今遊快。一紙留敎異日看。寄語湖光與山色。再來休笑我淸寒。</text>
<title>次秉立除夕</title>,<text>搖落年年事。登山臨水如。極知無補報。非欲競分餘。漏急繁於夢。梅殘散似書。被誰推且挽。長乃未遑居。</text>
<title>癸卯元朝又次</title>,<text>萬象紛縈慮。絪縕未發時。身隨前授曆。心似始芽詩。君子竟云老。兒曹殊較遅。春風吹到處。蒲柳不成枝。</text>
<title>題白彜齋遺事</title>,<text>約爲此詩於白老人。今六烟霜矣。病思日以退。而老人之督。日以進誠亦不可奈何於玆也。文中子曰。通也於夫子。受罔極之恩。凡今日尊德性道問學。知所以爲己向裏之爲如何是學者。苟能推源㱕委於五百年來草昧屯蒙之初。則其於彜齋先生之功。庸詎後於文中之感也歟。搖落兼旬病起餘。老人來示袖中書。六年成說渾如夢。慚愧鉛槧技漸踈。其二祧漢芒芒禰宋餘。六經星日賴誰書。衮閩文蜀猶閒事。稽首彜翁計不踈。</text>
<title>用李生廷龍韻。生泰仁人也。</title>,<text>病起逢春春事深。惜春無賴老年心。幽情轉似風前棹。短髮繁於雪後林。聞喜有兒飜熱閙。題詩留客更參尋。千家晝靜淸明雨。柳色花容逗碧岑。家侄登進士榜其二江南雲物動關情。邂逅留君意氣傾。文藻今驚光十室。儒珍古自重連城。阿季倘能堪地主。小兒還得廁庠生。水村山郭雙吹笛。聽唱驪駒第幾聲。李生行與家侄進士。偕往詩山縣舍。故第七句八句及之。其三時雨冥濛扇惠風。花心宜淺更宜中。未開尙自全身碧。已發應須盡意紅。病後日長詩爾爾。愁邊春入酒翁翁。白頭傾盖君知否。不待靈犀一點通。</text>
<title>自三湖洗心亭。移卜玄石之小東樓。今二年矣。而前冬信宿殆忩忩。癸卯五月。得更來錄雜識。</title>,<text>灣碕淸淺釣臺廻。久掩園扉碧蘚堆。底事無多連郭路。二年剛得再番來。其二一梢鞭得便江天。徂歲經春却渺然。至竟是心元有畫。每來看作粤於燕。其三洗心淸峭小東幽。竗處相爭甲乙籌。到老怕風如避箭。前年四月尙披裘。其四吾宗經始昔何年。儻䓪西漁尙可傳。病飮江流隣屋小。韶齡今見雪盈顚。族大父判書榮國氏。始建此樓。余年十八歲癸酉。以脾病爲飮江心。僦此樓西邊。所謂觀水樓。留數月。時權西漁尙書常愼氏。爲小東主人。所蓄聲妓詩畫韻絶一時。今爲三十有一年。其五柴荊一面向南開。池㨾江光楪㨾廻。我覓江光何處是。綠陰層出小蓬萊。其六萬斛龍驤十丈檣。三南漕舶簇京倉。吾兄意氣誇先到。擬把滄溟注一觴。從兄牙山監務。漕船最先到。是日携笙簫。來宿樓中。其七笙簫迭發閙西樓。驟雨斜風颯似秋。賴有芳隣新手法。箕城冷麵沃人喉。映波亭。在樓西數十步。金唐津大淵甫。携閨姬來住。姬是箕城人。每餉余以冷麪。輒以箕城托出。其八名士去來關耳目。高人行止厭荒凉。以風爲解猶堪說。難得江湖一雨長。隣閈數公。約來不來。以雨自諉。其九漁舲米舶亘長干。闤闠江湖閙一般。不識閒忙渠異我。倩人要作畫圖看。其十送客懷人坐悄然。太宗恩雨更多前。在天靈渥徵如許。一霈相承五百年。金㙜山歲時記曰。五月初十日。太宗忌辰也。大漸之時。猶以雲雨以惠吾民也。綴衣甫出。果沛然下雨。自是每値忌辰。雨輒如期。其十一一篙澄碧濫南臯。萬累眞令浪作淘。好洗連朝箏笛耳。江聲直與雨聲高。其十二轣轆林霏動夕吹。日長還似少年遅。雪中信宿今如昨。遽見鳴蜩綠暗時。其十三楊子江南萬柳陰。扁舟相涉古猶今。良箴直道從誰見。未沫幽明一段心。其十四雲松雨檜逕橫斜。躑躅棠梨競絳霞。拈到一園生色處。天香特出木蓮花。其十五渠家不住住浮家。北估南商髮易華。稅舶今年殊早到。四隣誇做好生涯。其十六大德南連冠嶽山。淸溪 山名 萬壑湊彎環。噉名練碧吾能道。祗遣笙簫另出顔。其十七衡門薖軸意悠哉。第宅相更日月迴。鄭氏堂前書帶草。居人尙說念經臺。洪執義直弼氏。㫌招後移住江外。吾從洗心易此。其十八三宿忩忩似異鄕。一帆還復去迷茫。芳隣信息名醪重。爲訪龍江兩侍郞。其十九不恨今來月不開。連宵喜雨雨禾來。稍須三五初晴地。桂魄應迎桂棹回。</text>
<title>同山南柳上舍紀仲賦</title>,<text>烏雲散作赤城霞。積雨全淘兩岸沙。障賴一重煩老檜。庭心數株檜。新設翠屛。 來遅六月殿餘花。烟雲過鳥心天逈。湖海元龍鬢雪斜。紀仲。亦已老白首矣。 鍾漏半生吾底事。廿年成就小漁家。其二嶔奇歷落感餘生。象勺芳年及老成。舊雨思長千里近。層雲義重一身輕。花間睥睨城春靜。竹裏池塘𡽹月淸。却向夢中還說夢。轉頭三紀是交情。</text>
<title>四月五日。齋直喉司。同五仙拈韻。二首。甲辰。</title>,<text>漏稀鍾動九門開。紫陌朝天絶點埃。再宿身淸三日永。六瞻躬享五年來。宮花羃䍥晴陰轉。苑樹迷離午影堆。聽說英僚詩滿袖。栗留聲裏夢初廻。其二官家日月是長春。雅識羣仙跡混塵。宿戒駿奔知顯相。偶來豹直喜同人。星辰曳履身常近。夙夜題襟地更眞。勘墨論詩仍對酒。德將無處不成隣。</text>
<title>度支游觀。以薦俎官。出齋勳府。却寄。</title>,<text>宮晝遅遅黃鳥聞。褪紅初綠欲思君。齋居縱在麒麟閣。只恐酣眠可策勳。其二自是財臣出納慳。百司徵集儘繁艱。六仙樓上經年壒。多恐齊來馬耳山。</text>
<title>玄湖朝起。寄徐侍郞仲裘龍江僑居。</title>,<text>几案姸姸幾疊山。江光一面抱彎環。臨流勝處知何限。奇絶梅園屋數間。其二四載離愁欲等山。跳丸日月更循環。量羸較瘦知同病。竗處還容着此間。其三東洪西步可分山。一葦相從日可環。浩蕩吾遊誰復障。樽前月下與花間。其四木蓮花發掩層山。久閴園林蘚綉環。日涉是煩常歲涉。吾廬竗在有無間。其五娘嬛福地幾重山。隔水黔陽鏁碧環。不識勝居何處勝。於山於水百年間。其六有此水來有此山。山情水態一連環。新詩另自工描寫。枕藉嬋姸浩蕩間。</text>
<title>福堂聯句 同金▣▣ 基華，洪▣▣ 龜燮，李▣▣ 源達，申▣▣ 應龍，李▣▣ 時在當時職銜更攷充書</title>,<text>詔獄𢥠威敎。玆心負瘁鞠。基華○庚子。 率職悃詎薄。守官講已熟。龜燮○辛丑。 居敬學書紳。輸誠箴窘幅。源達○癸卯。 靖共禮所存。竭蹶戒逌夙。應龍○乙巳。 鸛雀惟猶野。琥璜彩能櫝。時在○乙巳。 筍班互躋攀。樗質實慚恧。德華○己酉。 維夏虔廟筊。吾王薦鬯麴。源益○壬子。 湯磬頌猗那。周瑟歈文郁。公鉉○甲寅。 抱蜀儀將將。觀盥心粥粥。明迪○乙卯。 象服宜顯相。駿命滋景僕。斗淳○丙辰。 洋洋左之右。梅梅往而復。在慶○丁巳。 如見僾堯墻。毋諼斐衛澳。悳喜○庚申。 玄黃篚將幣。奇耦俎登肉。最朝○庚申。 悽愴燔蕭膋。幽穆憬茅屋。謙在○庚申。 從邁匪敢懈。愆尤竟自速。憲淳○辛酉。 疢嬰劇刀圭。分隳甘金木。鍾應○癸亥。 首實傾班綴。慮惕隕淵谷。大根○乙丑。 承誓懊怠弛。竊俸愧瑣碌。錫愚○乙丑。 臣訟力就列。主誠祭受福。英根○乙丑。 地畫晝景昏。天臨秋霜肅。源庚○丁卯。 刑平幸逭梮。道泰堪恥穀。齊憲○戊辰。 爰納尾署謹。庭跪頭搶伏。華。 府嚴森石肺。隷獰閃金目。龜。 釁重倘徵鍰。囚夥可量斛。源。 湫迮慣更寬。荒穢久生馥。龍。 羣居恣哄歡。前坎慰凄獨。時。恩綍軫幽滯。讞牘戁撓瀆。德。 七十人冶絏。五六日衛服。益。 頂權借高鬉。鬢悵撇雙瑴。公。 扉團深似海。架格限如麓。迪。 飮食薰相襲。寢夢紛告卜。斗。 韎韋縱先跳。綖紘終並育。慶。 値澍飜惜濕。懷氷忽變燠。悳。 獄吏眞豪貴。諸公尙追逐。最。 怙縱咎問如。它比漢律讀。謙。 視草纔承明。燃藜緬天祿。憲。 枕藉類魚貫。慣卸訝鶖禿。應。 吃烟舌難掉。禦嘬手可掬。大。 悚且悅梗合。屯猶戀桑宿。愚。 市沽咄嗟辦。門訊義舊簇。英。 敢擬鸞捿棘。洵同鮎上竹。庚。 雨露方曲遂。德音與日祝。憲。</text>
<title>[失題]</title>,<text>十一月十二日。余以知申事。爲永陵忌辰獻官奉香祝。暮抵齋舍。洪士協，金九如兩侍郞。時以仁陵忌辰獻官洎奉審閣臣。竣事。由洞外曉過。若可攀而不可得也。題此使坡州候吏於恭陵市店。俟二公而呈之。百里西陵各有將。君先我後轉茫茫。雪程了認車前跡。烟店明留席上香。五日仍淹由力役。眞宗孝純忌辰。隔一日。一獻官之留。竣駿奔典也。 一陽初動占休祥。二公今夕無竆淚。檜柏珠岡歲月忙。</text>
<title>十三日南至。蚤起讀兩侍郞和示更賦。</title>,<text>聯璧朝天曙色蒼。千門萬戶迓初陽。懸知去與雷俱復。將奈留仍夜共長。冷屋八風元壯快。荒齋四宿好倘佯。梅村舊史西涯曲。百世猶聞卷裏香。時携吳梅村集。李西涯樂府來讀。</text>
<title>又贈李參奉 承謙</title>,<text>控海三山宅。吾鄕數舍程。風流傳福地。名義峙長城。奕世雲仍盛。承家氷蘗聲。初逢傾盖好。老大有餘情。</text>
<title>芍玉還後。從郵遞寄詩。情見于辭。走和兼要轉呈石世。</title>,<text>輕車快馬送君行。破壁孤燈夢不成。近海烟雲騰蜃彩。際天風雪逗鷄聲。山深剩覺光陰轉。地冷無煩夙夜淸。回憶水仙花下月。一般詩思喚愁生。右屬芍玉其二衝霜冒雪抵晨行。店舍書來見老成。昔竗少猶推國器。好官啣且有詩聲。悔軒詩。有同敦寧亦好官啣之句。石世時帶是職。 馳驅孰自爭先步。滌濯吾能徹底淸。料得犀帷連夜飮。月天征邁似前生。右屬石世</text>
<title>和贈朴參奉龜夏</title>,<text>龍灣樺燭抵天明。十載逢君百感生。京酒沽來驚客胃。凍菹㪺盡係人情。友朋忍憶羊曇路。叔侄今知阮氏淸。老大郞潛寧自足。會看華藻耀家聲。參奉。故侍郞來謙氏侄也。憶余乙未征燕時。侍郞爲灣府尹。憂余少食。爲販都下名醪。一日謂余曰。屋中人告冬菹告罄。盖爲君所饕而然也。相與嗢噱。侍郞墓木已拱。今見阿咸。舊感怦怦。不啻如隔晨事。</text>
<title>乙巳仲春。來宿東樓。憶前到爲三年。書此黏諸壁。志吾陸陸之媿。</title>,<text>江行難似到靑天。魚鳥烟雲一赧然。霽旭輕明縈舊眺。春波纖綠動新姸。秪銷奮迅成吾事。將奈棲遅少夙緣。試酌東流烹法茗。不知金屑是何泉。其二三年一度到江家。媿殺園禽與渚花。倘使排番來十度。餘生尙筭卅年多。</text>
<title>樓西觀水。主人金唐津 大淵。事入城。題留。</title>,<text>問訊金夫子。如何去不來。樓陰森草樹。庭翠遍莓苔。日暖河豚上。風恬野馬廻。題詩增悵望。漠漠悶難裁。其二城市江湖事。惟君矜自知。從前煩誚我。今後媿當誰。關麪雪天久。園蔬春雨滋。纏綿無限意。不獨反嘲爲。</text>
<title>李承宣弘夫約來觀棊。以其伯氏淸道使君之來。有書退期。走草却寄。</title>,<text>終朝掃榻候江關。忽漫書來悵莫攀。桃葉陰晴魚始盛。杏花消息燕初還。主人我且三年到。過客君寧一日間。鳧舃今程平善未。方春棣萼想開顔。</text>
<title>仲秋同元三來宿小東樓。時元三方謀解紱。</title>,<text>十年游宦杳雲天。此日提携若夢然。塽塏凉回秋冏冏。汀洲月上夜姸姸。蹔收符紱方闌興。且理圖書未了緣。望裏冠陽楓信好。吾廬隨處是平泉。</text>
<title>次琴麋金 相喜 詩</title>,<text>次韻。非古也。長句。綦无所據。第年來卒卒匪有依靠。仿像淘點墨不出來。不免爲此畫葫騂甚。末段語有要會否。之山下小屋子。蒙有之爲數個朔。距仙庄廑廑莾蒼耳。無風濤之戒。有筇屐步履之安。編中所謂一年一見行。不知爲幾回晨夕也。舍南舍北花冥冥。隔江問訊呼可聽。轉頭靑春非吾事。盈眄皓髮知誰形。新雨舊雨空復空。一年一見猶奇功。十篙水長膩初綠。數籬映出棲餘紅。靑簾白舫移步。筆床茶竈易爲具。浮生好事難成謀。我㱕雖得君肯顧。名塲畏壘終何爲。異菭同岑竟相隨。之山山屋勝居水。捨舟伊誰知不知。</text>
<title>藍浦縣。次李五峰韻。</title>,<text>嶙峋石彩萬松靑。玉馬山高氣杳冥。古堞夕陽團小聚。良田秋色抵層溟。千家樂土喧蠔市。百里吾鄕慣驛亭。來往年年知舊夢。散如飄梗合如萍。</text>
<title>松洞丙舍。次必有老宗見寄。</title>,<text>康莊畏壘路相分。多恐靑雲羡白雲。秔稻門連滄海廣。具區常熟捴輸君。</text>
<title>族弟萬淳留秉立家。程夏課。雨中夕後。寄一壺酒。寬其懷而進之。</title>,<text>俛首騈風儷雨文。自然溫雅有華聞。淸羸也足剛強質。美玉良金始見君。其二中間巇險政紛紛。華胄遙遙幾世分。一瘁一榮渾漫事。於吾鼻祖揔仍雲。其三西書南札戒吾觴。仲季於吾義則當。但恐未知其趣耳。一壺爲送敎君甞。</text>
<title>以永寧殿秋享亞獻官。寓齋。望廟樓。時池荷甚盛。次前殿終獻李侍郞 時在 氏韻。</title>,<text>肅齋元自淨塵緣。更接宮荷夕照姸。且助焄蒿香滿地。恭知旭卉化由天。微風轉葉炎全退。凉露凝房爽可憐。了識看花君有福。公私到處做詩仙。侍郞言纔從天然亭。宿齋而來。</text>
<title>南宮鎖院同諸學士賦</title>,<text>倚玉蒹葭到處逢。不才勘墨媿衰容。年光似酒那禁瀉。春意如酥政耐濃。幾日懊憹爭占鵲。初程取次可登龍。秪愁病眼迷離甚。莫辨文江與筆峰。</text>
<title>豊恩國舅。入耆社之年。命賜几杖。度支佽讌。梨園侑樂。余以官守有拘。不克造。敬詩以伸之。要長胤游荷尙書 秉龜 轉呈。</title>,<text>忠孝家聲久。勤勞國勢尊。休容成軌度。長德有輿言。事曠躋耆盛。榮新敬老恩。吉祥宜永世。福履峙名門。其二耉德當周盛。耆英際宋隆。何如公所處。曠絶世無同。天道終㱕善。人情普勉忠。拘官違斗酌。仙樂想融融。</text>
<title>鄭判樞就養成川。諸相公詩以餞之。謹次。</title>,<text>西樞高卧序淸秋。恩許關河就養游。門戶吉祥騰下土。圖書光氣耀名樓。籌廻花甲床琴重。閱到棠陰几舃留。隨子之官人所有。豊疇誰得與公儔。</text>
<title>讀李承宣 源祚 耽羅錄</title>,<text>柳永韓潮非不幸。常閩文蜀有餘思。竆荒宦跡崎嶇地。贏得聲名耀四垂。其二文從騁突驊騮步。句帶玲瓏橘柚香。桂𡽹竹枝滇蜀史。卧游長得坐馳忙。</text>
<title>次題李方野尙書初秋詩卷。尙書時以華城分司。卧病在家。</title>,<text>不待承莖露。先逢勿藥秋。靈光多日月。好畤見風流。棨戟森當戶。圖書峙滿樓。半生床下拜。看我雪盈頭。其二童年泉上讀。幽感曠淸秋。管窺嗟末學。瓠洛負名流。歲月知非瑗。風騷攻媿樓。俯昂交不及。桑宿更回頭。</text>
<title>乙巳季秋。來宿之山。用許用晦韻。同秉學賦。</title>,<text>吾有吾廬㱕不㱕。秋田禾黍罥征衣。來占野勢懷陽羡。卧閱星文近少微。福地盛名今所驗。前人傑構世云稀。茹芝餌朮餘年計。會見身輕脚似飛。</text>
<title>由白石室。歷徯卿品泉亭子。丙午</title>,<text>久厭崎嶇路。初欣塽塏形。城陰臨轉僻。泉脈迥逾靈。鍾漏響堪度。烟霏神暫醒。菟裘吾底處。踈拙愧餘齡。</text>
<title>健陵奉審㱕路。逢林學士 肯洙。以寒食大祝往也。學士示以一詩。却次。</title>,<text>不成相送不相逢。帽底消磨鏡裏容。視草地應欣暫暢。養花天亦喜方濃。同朝雅望傾羣駿。三日餘榮扈六龍。尙說南宮緣業厚。共翻墨海與文峰。其二寒食眞成馬上逢。三分柳色逞花容。雨聲潤似酥初滴。春意皴如墨未濃。病向名塲宜退鷁。老於詩道好談龍。涉旬往役饒相藉。日在田時月在峰。</text>
<title>翼宗大王綏陵遷奉輓詞</title>,<text>堯勤舜攝尙於戲。睿智聰明不世姿。一有慶由仁所宅。三無私是敬爲基。容溫晉接都兪際。德大乾剛奮發時。舊輓揮翻今輓淚。白頭何地答洪慈。其二今王止孝是周文。大計渦移愜舊聞。鶴馭未攀緱𡽹月。龍髯重覩鼎湖雲。幈幪永憶當時盛。綱紀全承四載勤。社稷靈長終有賴。聖人貽燕在明君。</text>
<title>玄湖夜宿。時帶憲長。</title>,<text>明時多愧諫官名。只是冲襟物不爭。春雨濛濛民事足。江流活活我心平。收將散局花方發。就取新詩酒有盈。五百間風何處在。全輸一夕小樓淸。</text>
<title>寄經山鄭判樞廣州丙舍</title>,<text>我曠分符地。公來敬梓鄕。山川違邂逅。村巷駐輝光。門禜秋風早。灤朝暑雨長。夙慙知奬謬。衰白轉多忙。其二州爲三輔重。阡似萬年鄕。鄕在唐西都畿甸之內。爲士大夫衣履之所。 舃芾地靈好。弓裘家勢光。風騷情不極。候迓計徒長。萬堞餘花在。公㱕倘毋忙。</text>
<title>次壺山相國</title>,<text>役役全衰翰墨緣。雨風無賴養花天。詩情病思知何似。只是年年羡去年。其二平章燮理古堪攀。壽世神丹擬九還。知是手斟元氣地。敎公先自返童顔。其三淸氷高山宦有緣。柳曦花旭杳春天。秪愁消受無全福。病健陰晴滚一年。其四德自難攀契可攀。相寬禮數去忘還。風流定在車茵吐。擬向花前一破顔。</text>
<title>送宗人萬淳㱕報恩</title>,<text>一葉梧飛天下秋。秋風秋雨滿孤樓。知君更有門閭戀。未敢相留秪自愁。其二氷玉其心木石居。萬山中有一茅廬。董生自足泉明樂。朝出耕還夜讀書。其三楚玉秦書不見知。年年花鳥弄㱕思。不中愈讀唐臯在。莫效休文惜別離。其四茹芝餌朮可長年。小有天中自在仙。我欲從君無計得。名韁不翅土苴然。其五我兒如犢不成才。漫惱千之舌欲苔。愚魯聰明知有分。人情不免恚嗔來。</text>
<title>吳進士庠秀湖南人也。竗齡功令動一時。及其小成。甫弱冠。惜未究其所就也。春雨中適來訪。留與共賦。</title>,<text>名聲不以界相懸。穎發君應禀自天。邢子秋風詞似月。文通春艸賦如烟。愛才有性今忘老。知己輸心且莫眠。未是小成爲宿處。鵬程何限始靑年。</text>
<title>送朴尙書 永元 之燕</title>,<text>英年僚好到今歡。老大情深遠別難。是役人愁潦雨熱。前遊我怕雪霜寒。遺民尙羡衣冠盛。名士初驚宇宙寬。內署一春花似海。獨來怊悵倚闌干。</text>
<title>種痘送神</title>,<text>痘逌中發是天行。刱智外施法寖詳。痂良納厚鼻陽陽。氣轉候流日有常。春田百植動自昌。無播不殖土芒芒。血身有情功易彰。後出者巧理攸當。古氣澆漓民德凉。不全所受爲胞瘡。是名曰痘勢莫強。十損四三銛似鋩。仁人用心憂如傷。竗詮東來聖且良。種以嘉種審沍暘。抽遒揫斂形孔穰。開花結子津瀼瀼。珠顆英英玉粒光。時行有鋌亦有康。不論夷險兒無彊。山南李生工法藏。施手萬人人俱臧。我家一孫生在襁。勸我不住試佛方。佛心佛眼所由長。以言爲劑若契償。凡十夜晝功出塲。類琢孚尹鍊烈剛。顓門必獲固何量。亦賴神庥降玆祥。神庥神庥詎可忘。杻騎笥糧資㱕裝。張燈列供開中堂。再拜送神神洋洋。兒長且成華聞揚。高其門閭爲棟樑。</text>
<title>聞南陽使君尹褧堂 雒重。以攝承宣啣。奉審東路各陵。路由州境。却寄。</title>,<text>游宦悤悤境轉踈。十年情緖兩何如。日長 南城山名 花事多於海。爲寫樽前一紙書。其二陶士行今在廣州。南陽岑晊底淹留。不知交臂相過地。倘憶芙蓉萬朶秋。余持節海西時。學士以安岳知郡。屢飮荷池。</text>
<title>玉泉少憇</title>,<text>我行不是惜餘春。秪恨前塵悵後塵。取醉西曹能地忍。樂貧東老見天眞。松陰古石雲留客。花發空山日有人。茗甲茶鎗林雨過。玉泉亭水敎甞新。其二日長元自四時春。卉木猶嫌一點塵。佐以笙簫堪見性。發於詞墨轉輸眞。過今年已重三節。有此山來第幾人。筧道淸泉鳴不息。石間丹筆尙如新。</text>
<title>懷酉山東樊不至</title>,<text>白頭無計抵靑春。一出城猶覺少塵。報答韶光衰可力。商量花事夢逾眞。情鍾故自緣吾輩。意到安能讓別人。酒熟茶淸經濟久。且須遅待月來新。</text>
<title>崇烈殿</title>,<text>溫王宮闕杳千春。蓽路山林隔世塵。鳥道蠶叢基故險。龍蟠虎踞境傳眞。山城南二十里。面曰大王。村曰宮村。此爲溫王故都。山城是當時儲胥之地。見東洲別錄。 三分有策非凡主。五秩興祠仰聖人。正宗乙卯。建殿于城北。具香祝歲祀。 一統如何強轉弱。到今綢繆百憂新。</text>
<title>亭上更拈</title>,<text>何妨山逕轉還斜。坐領全城八百家。對酒相酬方瀉水。有詩應續未殘花。起居昵與峰巒月。噓吸薰成洞府霞。晩覺環滁非別界。林霏壑暝捴年華。其二幾度東風雨脚斜。彀將春色到山家。初茸早放爲茵草。餘蘂猶存滿袖花。漸襯衰容延返照。尙餘奇想絢朝霞。淸凉山長頭啣好。莫遣詩愁感物華。其三錦雞時送一聲奇。更有鉤輈占別枝。細艸滋靑微雨後。晩花明白夕陽時。行宮汛埽烟霜久。下戶昇平日月遅。百世會稽薪胆志。此心須使後人知。其四小有天兼大滌奇。東來一派倘分枝。玄花過鳥登臨地。靑李來禽菩蕾時。擬欲裁花隨董虎。羞將問稼效樊遅。燃藜修述吾何敢。留鑰猶孤聖主知。</text>
<title>酉山，東樊，小雲至。</title>,<text>衝泥遠到意何長。衰白於吾覺有光。故社重攀長慶句。名泉擬泛永和觴。情喧夜角難爲夢。喜對餘花別是香。到老得朋誇自足。淵明一士滿東方。其二月出山深春夜長。不煩樺燭借輝光。庭花尙賴騰簫鼓。野簌猶堪列豆觴。老我千篇如宿夢。高人一託抵生香。塵心佛性何由定。除是官居便上方。其三風雨寥寥戰地長。前人名節有餘光。山河從古無完局。江漢于今戒濫觴。日月空敎窩裏老。春秋尙覺卷中香。百年綢繆金湯地。未乏城池漢與方。其四悠悠宏道與文長。小品難爲李杜光。一臠安能容飣餖。五齊元自備壺觴。諸公健筆超凡臼。高士名編有異香。千五百年樊紹述。文從字順是單方。其五今雨何如舊雨長。詩家壁壘賴生光。竆山始大今宵席。曲水須傳幾日觴。照地燭天花不老。摛雲掞日句留香。龍㱕曉洞元推許。蟬曳殘聲更有方。其六日涉園強五百弓。春游路熟兩三翁。淸泉點茗人如畫。幅地看花宦有功。傑句尙堪翻海紫。衰容能復借春紅。娘嬛大滌今誰記。輸我淸凉一笛風。其七寧挽翹翹五石弓。生愁梗韻惱衰翁。溪山頓易前秋僻。花木全知過雨功。百鳥幽音雲磴綠。六龍佳氣畫樓紅。滔滔江漢流何限。只欠當時叔子風。其八楊柳彎腰約似弓。全城春酒正翁翁。傳高士自不須姓。遇強敵誰能紀功。燕寢淸香延篆翠。雉樓喧旭鬪花紅。北門鎖鑰西京客。尙有泱泱大國風。其九萬堞週如月始弓。李公經理仗洪翁。稽山雨露薪猶在。半壁乾坤檜底功。書劒初心頭已白。金繒昔役面逾紅。誦詩三百元何賴。蠧死螢乾到匪風。其十那將猿臂射雕弓。犂到王庭小大翁。延壽陳湯全勝策。邦衡張浚各奇功。戎戎大陸晴逾暗。滚滚長江日逗紅。宇宙百年平等法。易醒官酒被西風。</text>
<title>法華菴</title>,<text>離却金山 城中。有所謂假金剛者。 倚竗高。書生鬢髮颯生豪。餘年飮社何須竹。是地仙源不辨桃。詩道重於扛九鼎。宦緣符似夢三刀。蓮花竗法多生願。尙怕塵根被六勞。其二擇勝亭猶占地高。津梁一役轉淸豪。村田雨潤千疇麥。京國霞薰萬樹桃。倚馬誰成孔璋檄。割鷄還笑武城刀。六軍無事春耕樂。不用金湯備禦勞。其三不是雲天特地高。諸君健筆敎人豪。詩情轉覺魚緣木。仙夢疑聞鷄唱桃。風外海聲喧似鼓。日西山色攢如刀。傾城花事年年好。秪怕明朝送客勞。其四花木禪房不厭高。西風薄酒動餘豪。暮年跡感令威柱。春夜游成供奉桃。我老閣來鸚鵡筆。君才硎似鸊鵜刀。殘紅嫰綠將迎地。莫惜巾車一日勞。其五江漢東來雨後高。幾人寤寐在英豪。春山自足淮南桂。野酌寧煩漢府桃。我似游蜂空鑽紙。民何佩犢可無刀。重溟大陸迷離氣。空裏玄花枉却勞。</text>
<title>西將臺</title>,<text>磨崕誰復頌中興。睥睨如天不可登。百世人心森射斗。當時士氣冷於氷。花光綠漲重江帶。柳色靑連大道繩。儒拙安知軍旅事。好將簫鼓倚樓層。其二不有東門役實興。此山那得與君登。耕犂處處來收鏃。皮幣年年去飮氷。老我恩榮留玉局。前人名節抵金繩。春城花事渾如海。樓一層還岸一層。其三全城霞蔚更雲興。病後生衣㥘晩登。未遣德光逃暍暑。孰敎王覇詭河氷。社稷靈長今歷服。廟堂籌策古治繩。滔滔萬里朝宗地。徙倚重欄海色層。其四天台一賦擬孫興。更憶蘇門倚嘯登。駐景共傾金屑水。會心留照玉壺氷。城池本險宜濡袽。民俗猶淳可結繩。湖海元龍豪自在。此樓宜讓最頭層。其五夜㱕何事抵晨興。兵衛無煩護躡登。五鳳樓高韓有紙。三犀水落蜀傳氷。花下詩情添似錦。酒邊交道引於繩。臨淮詎變㫌旗彩。只是臺隍在上層。其六有替從知亦有興。六龍當日臨登。百年地逈山如畫。萬里風來酒欲氷。政愧光明鋪是錦。癡思日月係於繩。令嚴萬竈豼貅句。自是詩家第幾層。其七六軍朝氣鼓方興。萬世難忘七日登。早歲乞身慚若水。臨江篆額累陽氷。二三子長斐然錦。五百年今宜爾繩。且願㪺來東到海。與君湔恥此樓層。其八此來詩道喜中興。兩漢三唐可復登。捫燭叩槃元日月。裁松種竹待霜氷。楚騷從古饒姱服。齊俗於今若亂繩。知是百年笳鼓地。綺吟誰擣碧紗層。其九官居木石寢兼興。樂事從敎歲屢登。未見一烏喧曉幕。誰禁萬馬涉凌氷。山營久惜無紅拂。春夜何愁抵玉繩。二百年今成此會。少須明月影樓層。寄酉山臨江茅葦連淸漢。憶訪君家到瀼岸。今我來做山之長。是山爲君靑玉案。廿年病眼甚攻堅。欲指仙庄越如燕。山中萬木齊出力。敎我供君花之前。情衰肺憊止酒久。賞心那得恒噤口。酕醄茗艼毋自憂。是大佳處吾能守。酒乾花盡且躊躇。藉草眠莎爲詩餘。終須裒集三宿記。摛奇掞恠成一書。右屬酉山寄東樊柏梁七言䧺兩漢。力捍河隄善崩岸。龍徂虎伏今寥寥。誰其勘此一重案。韙哉老樊志逾堅。意欲千軍掃幽燕。禰唐祧宋且不論。度鍼操戈恒居前。遙遙家世積爲久。萬卷在腹兼在口。秪愁兀兀不充膓。磨蝎三虫鎭相守。請君於此莫躊躇。我自樂此元有餘。山中三宿現一世。醉者醒者俱堪書。右屬東樊其十二驂驔羸馬跨淸漢。皓白龍鍾尙魁岸。吹葱騎竹揔前塵。點朱勘墨待後案。詩人故自推徐堅。慶卿荊卿均衛燕。懸河炙輠皆造次。在今爲古後無前。老來朋知孰最久。百憂逢君輒開口。同床各夢苦悤悤。舊雨晨星不相守。童觀衰相交躊躇。怕被離愁思有餘。不名一藝吾何恨。且撏撦君腹裏書。右屬小雲其十三千花萬花迷秦漢。我說仙源居是岸。因君又續韋家游。爲吏遠愧龍圖案。韻強愁如謝敵堅。才贍不怕郢說燕。劬經績學今白首。親老家貧憂在前。氷鯉雪笋德惟久。嗟哉董生騰人口。州里蠻貊聖攸行。敦厚溫柔性所守。一年一別每躊躇。不是共惜光陰餘。川雲湖月參商地。誰與勘來未勘書。右屬觀村</text>
<title>松坡舟中</title>,<text>愁於宿雨喜今晴。分外山靈供我行。閱盡芳華薰厚艶。閙疑簫鼓逗餘聲。婆娑老子元饒地。憑仗諸君不啻城。西日滄江遅放纜。若爲他夕耐孤情。其二巖磴藹餘綠。滄波無限澄。生衣身欲冷。老酒氣敎凝。煉藥仙留鼎。傳詩佛有燈。山中三夕話。撰次倩誰能。其三滹沱麥飯蕪蔞粥。且願君今到底嘗。異日官厨方丈饌。懸知不及此充膓。其四溫王興創地。籌策想分三。鎖鑰萊公北。風流叔子南。游情成各夢。詩道喜危談。餘雨中流急。官醪未易酣。</text>
<title>日長山閣閱有學集</title>,<text>千詮萬諦浩無量。妙處如聞記莂香。主個一心吾爾有。都無情性轉茫茫。其二華嚴瀰漫到楞嚴。義海標林厭屢拈。不愧十三經註䟽。家家玉軸配牙籤。其三初地光明秪樹園。何曾費此許多言。南宗北定都爭氣。壞却渠家不二門。其四動稱投老空門字。擬扮徇生負國身。一部蒙鈔何所賴。二臣傳出合銷神。</text>
<title>三田渡書示兒輩</title>,<text>一檄堪成倚馬時。忩忩盾鼻可題詩。誰知識字今爲累。來讀三田渡口碑。其二遺山未滌諛奸謗。孫覿曾爲勸進文。萬事不如焚筆硯。早從南畒學耕耘。</text>
<title>松坡渡與鄭生拈韻</title>,<text>風雷一過餞高秋。晩放烟波浩蕩舟。記得楓翁聲律好。松坡鎭下大江流。其二淸凉山色鎭長秋。喚渡何年一葉舟。好自消磨閒日月。白頭㫌節倚西流。</text>
<title>山中翌朝。又拈牧老韻。</title>,<text>勝地長懷百世憂。關防從古賴人謀。嚴城鎖鑰苔花上。古壘烟霜木葉收。制置眞能䧺列郡。回翔不敢小玆州。劇知宦業瀟踈甚。酒得盈壺茗溢甌。其二一涉江來百不憂。游山飮酒與君謀。詩名世自知戎昱。書記吾今見薛收。二客誰能隨赤壁。一人猶足博靑州。秪愁退筆逢新穎。何異戈船下兩甌。其三暫歇泊猶多少憂。賙竆恤急並無謀。兒初眴日簽先及。農未登秋糴已收。秦地二殽當絶險。漢家三輔冠諸州。如何有是關防好。坐見殘枰抵缺甌。</text>
<title>柳判尹 和源 輓</title>,<text>岧嶤八座抵登壇。忠義名門福履完。齒列九旬人或易。身無一病衆攸難。盈堂兒壻渾拕紫。隱几光陰駐渥丹。先子同庚今有幾。隣情世好歲云寒。其二世講非私好。隣㞐又幾年。百祥全大耋。九列有眞仙。施擲千金産。謙稱萬石賢。白頭孤子淚。不獨里中憐。</text>
<title>戱題</title>,<text>遙遙州號晉唐如。卷裏何人足毁譽。運甓未攀陶刺史。求錢却愧鄭尙書。名維偶合非工擬。職自相同覺轉踈。坦腹山牕饒一輾。龜玆不羡漢皇居。其二壑雪谿氷第一番。西風獵獵颭游旛。龍蛇永護轅門肅。虎豹長聞畫角喧。紫塞百年煩歲走。白登當日雲屯。輕裘緩帶今何地。強把新詩說舊寃。其三臺隍迢遞俯江湖。翰墨眞成五嶽圖。魏國山河天設險。唐風蟋蟀歲云徂。殘年尙足詩千首。遅夜同乾酒百壺。樽俎豈由吾輩事。敦書說禮竟癯儒。其四共君三日賦。賢我十年書。雅識雞羣鶴。今看獺祭魚。其五身多疾病是吾生。非獨蘇州筆有情。戰地雲廻雙𡽹阻。樂郊秋盡二江明。那能再續完平業。至竟三傳學士名。宇宙百年身且老。妄存標致不知兵。其六十一重重刹。隣於八百家。磬鍾酬鼓角。袴褶混袈裟。巗峙無煩塔。江流可數沙。全城金佛氣。光恠四時多。其七九十九泉仇池穴。一百八盤南贛關。副本東來過眞本。卷中詩得眼中山。其八溫王於此有巍勳。勝國官留奉國君。萬甲藏來謀未雨。六丁劈處逗初雲。其九十年生聚會稽兵。竚聽澶淵萬歲聲。小數豈然桑道茂。唐家倉卒奉天城。其十紅葉家家全覆家。泉香石氣淡生涯。傾都士女笙簫地。閙熱春風躑躅花。其十一鎖鑰北門冦平仲。西京厨傳錢文僖。風流文物昔何盛。老我空吟三數詩。其十二磵谿溝澮捴名泉。不獨琮琤在絶顚。飮濯生來渾是水。十家八九到高年。其十三南漢夜操吾白面。北燕年貢彼紅頭。風流悔老曾題句。依舊層溟萬里秋。其十四繪寫雕鐫結搆奇。斗翁風致想當時。玉泉梅竹渾如掃。不獨茫然峴首思。其十五隨意題詩佳自在。緣衰止酒悵如何。爲他官職忠州句。勝似禪家棒喝科。其十六江雲欲雪如荳䕸。山風殷地鳴老槐。山卒報更沒分曉。做夢撞鼓撩人懷。其十七官燭有烟不肯明。殘棋被劫迷前行。官人湯酒憂遭嘖。以百沸爲效渠誠。其十八兒來誇詩此何詩。於漢唐宋未見之。年今志學有如此。泉明時運唉可知。</text>
<title>下山兼旬逢東樊。時宋舜五至。與觀村。拈簡易 二首。</title>,<text>惱却君來愁殺儂。離憂詩思倍情鍾。寥寥巷柳東西路。漠漠山花一萬重。快事瞢騰煩客夢。前遊古恠訝仙踪。當歌對酒須相憶。莫遣餘歡若個鬆。其二局局吾生隘九區。東都奚暇笑西都。高人韻士昔何限。麗水名山今不無。墳衍誰能竆貊馬。樓船謾自訪蓬壺。商量萬計將何足。一氣猶堪卷裏驅。</text>
<title>四月七日逢小雲 丁未</title>,<text>是心何處不雲山。山在紅塵紫陌間。野服朝衫隨所適。小蠲忙得便偸閒。其二匹馬飄然怾怛山。前塵渺渺五年間。安能匏繫君應快。猶有蓬心我不閒。</text>
<title>敦巖小庄同洪士協賦</title>,<text>灌圃翁爲學稼遅。風流只欠鄭當時。雞鳴日靜稻花隴。蟬噪秋生菡萏池。君似巖松方磊砢。我如社櫟已離奇。城東尺五將迎地。雨雨風風捴可期。</text>
<title>將赴關西往省先隴歷宿大興霞溪李生精舍</title>,<text>錦㨾阡連畫㨾村。水情山色耀朝昏。桑鄕就此經過幾。廿七年來廿四番。</text>
<title>宿平山。寄海西伯尹梣溪 定鉉。戊申</title>,<text>荷香栢翠近何如。桑宿于今戀不踈。政欲捎鞭便道去。直尋持節舊時居。再逢民吏情何極。一往關河惱有餘。尙賴聲光交壤地。郵程相續暮朝書。</text>
<title>寧邊知府徐侍郞 憲淳 來訪多景樓</title>,<text>春明一出幾陰晴。宦迹迢迢夢不成。千里民風連玉塞。二年卿月耀金城。轉厭別離知老至。煩敎炎熱引秋生。江光林綠迷茫地。會道逢迎不啻情。</text>
<title>千秋節。同趙少尹 冕鎬，永柔林使君 逈鎭 臨亭觀妓。</title>,<text>水比黃河山碧嵩。西京祝聖古來同。恭惟是日千秋慶。更好今年一路豊。樓榭情生林靄綠。軒墀戀入海雲紅。異方三笑元非少。游宦於人不啻蓬。</text>
<title>八月十八夜。同知尹成川，慈山，甑山諸使君泛月。</title>,<text>光明磊落轉淸秋。端正餘輝第一樓。揭以簾㫌饒供具。承之絲管候淹留。平敎列峀迷茫立。豁許長江浩蕩流。抵老癡眠驚此夕。幾生修到做今遊。</text>
<title>寄題小流亭</title>,<text>家仲 元三 守德川時。重理萬景臺。爲風雨所壞。沈候 膺泰 隨以葺之。扁其傍曰小流亭。盖因郡名。取中庸句語也。余來宣是。道侯懇留一詩。遂書此以寄。家弟分符地。今吾按節來。縱遅廵所部。夙聞有斯臺。嶺束江流細。天圓野色開。亭新詩又麗。全屬隱侯才。其二江爲西京發。山從北地來。閭閻盈絶峽。塽塏集孤臺。日月桃源靜。烟雲棧道開。來旬吾底事。德政倚君才。</text>
<title>寄游觀光陽謫舍</title>,<text>炎方九月始微凉。海戶家家橘柚黃。召伯甘棠餘舊菱。靈均芳艸動新香。極知慣別心如石。不是緣衰鬂有霜。地濶天長須去得。西風日夕雁南翔。</text>
<title>秉學，秉協兩侄來會拈韵</title>,<text>心勞政拙懵難裁。病起今宵始把盃。畏是後生兒少詠。美如吾土室家來。主恩漸與河山重。宦業徒爭日月廻。三世桐鄕饒百感。月天霜地倚樓臺。</text>
<title>九月二十六日雨中澄淸軒。同李東樊賦。</title>,<text>寄金琴麋汝南畫諾媿宗資。賓退蕭然獨坐時。是地紀遊誰最盛。餘生結識轉云疲。身邊紫石留相守。夢裏緇帷去可披。塞月京雲元尺地。雙魚應自勝朋龜。右屬琴麋寄李石農尙書人云衰少似班資。衮衮同登抵一時。公旣滿焉猶自壯。吾雖甚矣敢言疲。樽前筆有如雲放。床上書饒對月披。記否養花亭畔字。留君不惜典金龜。右屬石農。石農明年爲五十。寄丁酉山處約仍成樂志資。出門遍識鄭當時。孰將臧穀心俱志。我向津梁力已疲。三月山城花爛熳。九秋關塞菊離披。深知命駕輕千里。昔諾如金莫諗龜。右屬酉山其四藩維豈是我材資。徒遇重煕累洽時。樓榭湖山猶擅勝。公私繁庶已全疲。杯樽未博羇愁瀉。簿領難供病眼披。勝地今宵留客馬。長河他日放吾龜。右自屬其五除是詩緣便畫資。君來葉赤菊黃時。最知音得今如昔。大有佳應樂不疲。山色竗回微雨捲。湖心快似宿雲披。重携此地明春約。莫待乩雞與鑽龜。右屬東樊其六東樊詞墨是天資。少尹聲華耀一時。十上誰憐蘇子困。三分我自益州疲。崎嶇共向吟邊歷。肝膽無勞酒後披。漸識文章非小道。靈如龍處寶於龜。</text>
<title>十月十二夜。同德川沈使君賦。</title>,<text>海雲關月此提携。帽底光陰十載迷。我自未攀淸獻鶴。君今尙割武城雞。宦情羇思家何在。異夢同床境不齊。寄語小流亭上石。春來剔蘚待秋題。</text>
<title>沈羅州 宜復 景心。就胤子龍岡使君之養。歷留爲練光之遊。其叔氏前溫陽知郡 宜益 氏。偕焉。余適有事。不得與之同舟。題此寄去。</title>,<text>七邑分符宦旣成。巾車今復辦西征。看人作郡應如夢。隨子之官別是榮。客路塤箎留盛事。童年鉛槧杳前生。白頭映帶湖山色。擬做烟霜第一行。</text>
<title>次沈景心送酒</title>,<text>循良十載幾名州。到處休文八詠樓。兒以專城呈吉事。翁於是地占初遊。沿途壯矚傾千里。近海眞形列十洲。更有芳醪饒下若。縱非光祿可淹留。</text>
<title>己酉元朝。東朝慈壽六十有一歲之回。同少尹大同丞。恭志慶祝。</title>,<text>德以含弘曁。慈惟覆育均。天星逢再紀。坤化筮千春。列聖仁昌後。吾王孝理人。嵩班今日祝。快覩幸於身。</text>
<title>六日。從少尹大同丞。由浮碧蹋氷觀叉魚。到練光。拈韻。龍江沈使君 敬澤 亦與之。</title>,<text>輪篼十里碾層氷。澡濯身如雪嶺登。鏡殿玉階光不住。齊紈越縠彩交騰。漢史章帝。禁氷紈氷縠之貢。 晶熒可燭龍蛇蟄。澄肅從敎沆瀣凝。莫把硎叉輕搭去。琴高日夕鯉爲乘。其二江氷不博此心氷。風磴如携倚嘯登。楊子靑銅磨冏冏。洛神羅襪步騰騰。黃河舊濁膠今淨。丹鼎新功汞始凝。網集罾張魚又陟。幔亭渾似坐平乘。</text>
<title>行部到成都。宿留仙舘。見丁丑留題有感。托金知府 炳冀 刻揭前詩之次。</title>,<text>畫船簫鼓似當時。月峀雲江揔舊知。漫筆秪愁成巧讖。白頭來讀少年詩。其二人間有此好樓居。于役悤悤得暫舒。終是不能無個事。玄虗閣上聽文書。</text>
<title>題南祭山金氏丙舍</title>,<text>外出歷三姓。遙如山復山。看他山萬轉。表裏溯同還。宦名多外裔。土著盛眞孫。出處知誰勝。均由燾後恩。</text>
<title>觀風閣與柳小雲賦 八首。</title>,<text>翩翩意氣五候樓。樓護 更好文章秦少游。當日燕齊曾結駟。幾時李郭與同舟。羇翎散漫猶騰日。老木離奇不怕秋。是地足稽天下士。文淵休自笑西州。其二張摛班掞互玄幽。楊子當時倚一候。士以舌端隆鼎呂。君於皮裏貯陽秋。冥詮久自工搏蝨。老眼猶堪逈出牛。明允布衣知莫尙。韓歐席上最風流。其三竗少相逢今幾年。嶠雲湖月境猶傳。三朝未必荊和困。一着聊輸祖逖先。詞賦遙攀司馬氏。林園擬似李龍眠。尙平嫁娶行當了。意足樽中聖與賢。其四南城三月上西樓。四十年來無此遊。萬疊山花迷錦障。百鍾官酒泛瑤舟。令威浩劫身如月。丁酉山 長吉冥心鬢已秋。李東樊 分外耆卿餘興在。相隨一馬到楊州。其五承流宣化媿衰年。宰相回翔地有傳。厚祿於今非藿食。非才如我且糠先。雨花只管金衣閙。風柳時翻綠綺眠。裘帶逍遙知不及。只將詩句跂羣賢。其六轉頭穠艶轉淸幽。不恠居人不羡侯。家有千金能幾世。身無一褐尙凌秋。盤飧本自輕蝦蟹。佩飾猶堪買犢牛。汲水匾擔饒契活。花豬雪麵棹淸流。其七麗代詩聲五百年。黃元司諫句堪傳。隋唐戰伐功誰上。檀儉鴻濛闢最先。古闕雲廻花欲語。大花闕 長干春入柳初眠。二梧相國棠謠在。梧陰，梧里 有數名區有數賢。其八了盡東方山海幽。詩樽到處與公侯。孫登嘯徹蘇門曉。阮籍歌回廣武秋。誰識前身能相馬。偏憐老氣可呑牛。異菭自有同岑竗。月在天行水地流。</text>
<title>題多景樓</title>,<text>時雨纖纖草始芽。柳梢微綠上輕霞。春來自有湖山麗。到處園林不種花。其二萬壽松陰春晝長。林芳氣候有餘凉。江城晩照渾如畫。不耐簾㫌紫翠光。</text>
<title>題練光亭</title>,<text>有踈曠得有輕柔。名下淸南第一州。棟宇全融歌吹響。雨風恒管別離愁。綠窓朱戶連今日。大野長城閱幾秋。竗少前遊如可及。西流還欲溯東流。</text>
<title>憲宗大王輓詞</title>,<text>德善覃陬澨。憂勤奠泰磐。盛時來不再。明主遇爲難。孰謂千春永。翻驚六月寒。終天有餘淚。挹取海汍瀾。其二甲觀炎圖旺。丁年宋德昌。聖神基積累。社稷賴靈長。嬛恤遺還大。都兪事遂康。春秋時八歲。於古更爲光。其三用有雷霆奮。臨惟日月明。恩威㱕緫攪。踈密導羣情。孝大怡愉色。仁漸惻怛誠。十年穰溢瑞。已自兆升平。其四禰寢攀和日。情文捴睿裁。凌炎焦玉色。涉漲向金堆。號慕無終極。班聯秪隕摧。臣時叨保護。喘息汔餘哀。其五續繤三朝訓。追虔兩聖眞。玆惟情禮至。粤亦憲章新。物被容光照。時如布德春。少須無死願。不獨漢之民。其六昊天胡忍斯。匝域欲無知。不啻中途恨。其如上聖姿。餘庥圖永世。遺澤造洪基。皇矣橫庚吉。光承大寶龜。其七鮒鰅天有設。象鳥物呈功。西服經年夢。東陵十月風。寸膓摧已盡。方面卑徒隆。他日雲鄕拜。猶堪愬此衷。</text>
<title>[失題]</title>,<text>乃警宗人。千里命駕於氷雪之中。緣余于役。棲棲不克爲囷廩之倒。戀其親不能寐且一月。期欲抵臘尾㱕覲。義不可挽矣。詩以贐之。抒此耿耿。關河逢別大江流。衰老如何抵此愁。我且爲聾喧萬蟻。君今無齒廢全牛。徂徠經術時還暮。桐柏書聲夜不休。羊舌𩱛明知有遇。湖南布政驗優優。</text>
<title>己酉十二月二十八日。送北使㱕。伴送李尙書先發却寄。</title>,<text>三旬今涉二千程。積雪關氷峙欲平。弱國送迎元不給。列州征斂更無名。雕陰楡次班荊話。雁後花前御李行。且到西京須信宿。共攀台曜倚江城。</text>
<title>送北使赴灣元朝試筆。要知尹李學士 裕元 見和。</title>,<text>形役未云歇。關河愁殺人。天寒征邁久。地逈歲年新。戶牖當殊域。江山限此濱。籌邊良吏在。華藻耀靑春。</text>
<title>試院同諸公拈韻</title>,<text>萬樹濃陰晝正遅。鳴鳩乳燕又黃鸝。龍飛慶遇橫庚日。虎變期回唱甲時。造化爲權誰是主。文章詞命敢云宜。安危向背東朝敎。秪有臣心不自欺。</text>
<title>次雲石太史相公傳硯</title>,<text>不成爲矩不成䂓。枉辱文垣長者詩。詎以空踈當盛事。秪敎知奬凂明時。一斑於我元無得。三長如公更有誰。名世心心傳照地。今人却驗古人思。</text>
<title>[失題]</title>,<text>金知事得龜。以壽若勞。得正憲階。時年八十矣。有一子而爲五孫。子若孫襲其職。掌開闔承趍奏。史所稱中涓御書。不亦指此之謂歟。其孫載原。遍乞詩與文於薦紳學士。以識其家之慶。殆更僕讀不旣矣。不能不力副其懇欵。南極晶輝拱紫垣。聖人優老在初元。治平有象登仁壽。忠謹無他驗子孫。家起中涓三世職。天臨內掖四朝恩。盤芹簷曝猶衷悃。萬歲千春獻至尊。</text>
<title>用雲石相國傳硯韻。寄梅園徐太史。箕淳。</title>,<text>知公於此有家䂓。不待傳心古事詩。硯憶孩提初捧日。誥猶溫凊再攀時。名掄久屬廷推重。雅望今稱世掌誰。藜火木天鴻藻在。竚看三長繹新思。</text>
<title>辛亥元月。先山焚黃行。歷族侄秉魯鄕居。</title>,<text>微雨時兼碎雪飜。萬松聲裏欵柴門。忩忩四十年來路。坐閱春光又一年。</text>
<title>題長在墓舍</title>,<text>無計斑衣學老萊。白頭何處訴餘哀。松杉地育蜿蜒駐。禾黍田張塽塏來。隱仕詎能遵至誨。顯崇徒自忝非才。閑閑桑梓㱕休日。竚以餘庥百世開。</text>
<title>歷趙氏夢賚亭</title>,<text>春日扶餘國。扁舟夢賚亭。江平無限艶。山豁有餘靑。北地輸玆勝。西京近是形。百年吾底事。魚鳥弄雲扃。</text>
<title>由公州。歷銅川。抵物閒。拜季嫂墳。</title>,<text>十二橋從一水分。丹崕翠壁渺烟雲。洞天福地知如許。定有金箱玉笈文。其二萬壑千流闔復開。雞龍山色竗難裁。六年日月饒彈指。家國悲歡酒一盃。</text>
<title>同李東樊韓冬郞賦</title>,<text>爲官時或勝休官。耐得烟霜與暖寒。秪愧康成老書帶。不敎貢禹喜彈冠。晨吹撼戶饒醒夢。夕照臨樽薄做歡。寒食東風知絶唱。經過趙李與同看。</text>
<title>崇陵元陵改莎草。同游觀相國作。余則雲監提擧也。</title>,<text>東門一路杳前塵。水落山光六六春。我以蒹葭身倚玉。公如松栢鬢成銀。名韁利縛飜千劫。畏壘康莊閱幾旬。畢竟童心除不得。後生看作老成人。其二積雨兼旬逗積陰。少晴猶復見天心。舟行平楚應旋退。畒有餘糧耐久沉。泥籊聽蛩秋的歷。雲松下馬夜蕭森。少遊宿志成何事。乾沒相看雪上簪。</text>
<title>崇陵元陵莎草修改。以雲監提擧。秪詣恭賦。寄示游觀相國。</title>,<text>境肅金風逈。山明玉露繁。天心孚積累。地勢效威尊。護作羣工集。趍承列郡喧。嗣王秋謁邇。御氣爥川原。其二忩忩于役抵流年。馬跡車塵一滚然。九月雨聲今徹曉。百川秋水復連天。羇愁被病醒難了。王事關心句未圓。強許三杯通大道。高齋晝寂做癡眠。其三樽前皓髮較靑年。有似癡人說夢然。捴道悲歡桑轉海。誰將德業柱擎天。脆堅縱異秋先集。名位相聯月易圓。裴魏古稱朋耐久。此心還復寤兼眠。</text>
<title>鄭領樞入耆社索詩 壬子</title>,<text>珩芾猶韋布。稀齡若始暾。名門專五福。煕世處三尊。操約祥和集。流長孝友敦。西樓瞻肅日。榮艶萬人喧。其二述作當今富。輝光錦不如。縹緗爲故舊。觚墨與興居。廊廟謨謀暇。林園抒寫餘。願公須酌我。續就養生書。</text>
<title>贈鄭侍郞聖九赤裳史宬之行。盖奉安憲宗實錄也。憶戊戌太白之役。爲二紀有餘矣。得不有俯仰流光之感歟。侍郞今行。余不可以無一詩也。</title>,<text>湖南何似嶺南行。愴涕重攀國史成。境憶文章供奉字。奉化史庫。在太白山上。 地同勳業贊皇名。赤裳在德裕山。 散金叢菊秋相會。倚玉蒹葭昔有榮。我向紀羣游從久。秪愁霜雪鬢邊明。</text>
<title>之山精舍用壁上舊題韻</title>,<text>有是名林幾度㱕。白頭羞殺戀朝衣。極知占久山雖慣。只恨來踈逕漸微。花木十年今老大。烟雲萬疊與稠稀。讀書未了題詩倦。黃栗留啼燕子飛。其二雲木參差洞府靈。春深花發耀仙扃。泉流定與心俱白。嶽色全敎眼更靑。凈地遙連三幕寺。遺墟近接二憂亭。娘環大滌知何處。坦腹楓窓對月欞。其三幾年裁植始成林。睡起欄干見綠陰。洞日永於彭祖壽。山雲靜似武侯心。不嫌病久捿猶近。自覺神淸地轉深。只是未堪踈把酒。百花撩亂愧華簪。其四山雲深似海漫瀾。自是輪蹄度得難。小築詎云㱕便穎。幽居不羡羾於寒。幼輿丘壑斯爲足。襲美江湖孰爲寬。厚幸今春花下福。竗香句引宰官看。</text>
<title>送宗人 萬淳 進士</title>,<text>漱史斟經趲課程。螢乾蠧死意全傾。曾愁卞璞羞三刖。今喜齊禽待一鳴。㱕去杏花須疾馬。老來衫服倩流鶯。唐𦤎愈讀知何似。牙頰餘香滿洛城。</text>
<title>訪族弟 星老 安山幽居。悔軒仲高祖遺址。在溪北。</title>,<text>江山文藻有餘淸。俯仰遺孫感慨情。恭識心心相照地。百年名義是家聲。其二元方義氣薄層雲。季氏文章定不羣。病我紅塵饒白髮。山陽笛裏倚蒼曛。</text>
<title>將遊虎壓寺。約丹邱老人。</title>,<text>平疇麥浪泛油油。雨後輕風颯颯秋。芍藥花深薰一洞。葡萄葉大蔭全樓。讀書竟晷誰禁住。被醉兼旬不自由。乕壓三韓傳寶刹。明朝筇屐與羊求。</text>
<title>南麓</title>,<text>樾翠山光可永年。石門餘醉意仙仙。林樊有幾方千里。卜築元隣尺五天。大隱類俳心自竗。少游誡叔語全圓。娘環福地兔裘計。不待他生證宿緣。</text>
<title>雨中卧病。寄游觀判樞三溪幽居。</title>,<text>出山爲濁在山淸。小草元由遠志成。藥性泉心寧有此。後人徒自矜機情。其二鍾鼎園林殊不易。江湖魏闕况爲然。一眞所到驅諸妄。始有名山卓錫泉。其三道人不惜階前水。借與匏樽自去嘗。記得共誰題此句。賸留殘笛感山陽。其四林霏澗綠耀雲扃。晩歲菟裘地有靈。會得怡顔容膝好。養花亭亦品泉亭。</text>
<title>率次松石雅集</title>,<text>枉蹋曾氷枉濯淸。洞陰林翠暑全平。松身掉過朱炎健。石髮留迎白露明。落紙如雲騰句法。讀書方夜喜秋聲。沉瓜浮李遅遅日。別有詩家不世情。</text>
<title>癸丑暮春三日</title>,<text>輝映蘭亭癸丑春。右軍文墨有天神。管絃絲竹評爲苛。世稱蘭亭序。不入文選。以管絃絲竹之爲疊語。 點墨波戈力刱眞。筆且近於儒者事。人能冠却古之倫。餘生詎易逢玆甲。後二千年感慨新。</text>
<title>暮春招提之約。病未克赴走。呈諸公高會。</title>,<text>千五百年王右軍。蘭亭癸丑有餘芬。風流宗主江之左。第一人兼翰墨勳。其二我且問君今日事。能成四十二人多。極知摸擬饒他笑。韶景何年不永和。</text>
<title>寄開運禪房諸公</title>,<text>靑陸遙連紫陌長。禪門車騎簇春光。儲王壁壘元持世。鍾索門庭孰擅塲。酒裏瞢騰人聚散。花前告訴我顚狂。蘭亭雅集知千古。輸與今辰錦席香。其二名亭知復詣禪眞。埜寺幽芳欲捨身。凈飯去供雙樹法。生衣來拂百花塵。文章定價時無敵。籌策儲良國有人。醉到十分詩幾疊。好敎冥漠太初隣。其三春天日暮與論文。此樂人間定幾羣。五劇三條堪市隱。千金一刻抵宵分。明光可掇詩如月。媚態橫生筆有雲。捫燭扣槃吾已老。引針拾芥屬諸君。</text>
<title>九日月泉山庄。次杜詩韵寄游觀判樞。</title>,<text>匼匝山開洞府寬。茗香泉冽有餘歡。身輕磵壑拋鳩杖。跡重烟雲戴鶡冠。霜晩耐留楓葉早。景暄遅放菊花寒。悤悤進退閒忙計。鬢雪相將鏡裏看。</text>
<title>寄海伯金德夫周甲壽席</title>,<text>忠貞詩禮峙名門。坐閱平陂齒爵尊。郡紱藩㫌排日月。宏儒碩輔奉晨昏。芬芳滿地芙蓉榭。㶑灧周天甲子樽。久矣迤西▦▦竭。且煩籌度答君恩。</text>
<title>徐尙書耆伯甲朝</title>,<text>諸公花甲盛今年。多是金章紫綬人。孰以斑斑慈母線。白華還祝碧桃春。耆伯大夫人。集姻親家彩縷。手紉爲斑衣。使耆伯衣于甲朝。</text>
<title>外舅寧野公文科回榜日。上賜法樂。錄其孫。引見宣饌。甲寅。</title>,<text>貞元朝士在今誰魯國靈光久始知法樂再頒鴻漸歲 謁聖。例賜梨園舞伶。 上罇重誦鹿鳴詩 唐家以來。無回榜文字。惟近年阮芸臺門弟子有鹿鳴重讌詩若序。此似我東回榜讚頌之語。 平陂過眼靑春永。佔畢怡神白日遅。燈下隱囊花底杖。聖恩優逸許相隨。其二在笥朝衣閱幾霜。十重留沁御爐香。心從點瑟顔琴列。跡近堯天舜日旁。雲漢話長華有柱。烟波夢涉海成桑。幱鞾曉踏金門路。不爲看花似昔忙。</text>
<title>甲寅孟夏二日。上將有事宗宮。臣以亞獻官。齋于書雲觀。秉學，秉協。以祝史齋郞。從之。</title>,<text>維淸夙夜占新晴。瑞旭雲臺淑氣生。烟外見攀堤柳色。雨餘聽買巷花聲。無才可答緣遅暮。有事爲榮際聖明。小大晨興從邁喜。禮容如始慶初成。其二今年春事半陰晴。病裏詩思畏後生。天近可攀河漢影。地高偏集市朝聲。初醺柳色烟雲暗。方發花心寤寐明。有草公庭蓂莢否。聖人於此驗時成。其三羣芳取次就濃陰。上直淸齋別院深。病似親朋尋舊約。詩隨兒輩有名心。靑臺氣淑星辰逈。紫籞光回日月臨。把酒觀棋吾事足。百花叢裏栗留音。其四白頭猶復事紅塵。甘苦辛酸味轉新。賴與而曹娛此日。那堪老我送今春。閒忙有着爭先後。名實相輸孰主賓。詩詣亦知非小道。窓間一蝨大於輪。</text>
<title>五月十六日。會于朴相公綠泉亭。</title>,<text>慈恩宸孝萬斯年。退自春臺兕祝筵。生老昇平誰所賜。永攀天後與天先。</text>
<title>五月二十八日始雨</title>,<text>滂沱一夕慶今年。野忭街謠徹四邊。積閟定敎遵養地。普施還見廓揮天。疇迎萬鍤翻成月。井溢千壺噴似烟。拜手將何醻是賜。拍浮吾有玉爲船。</text>
<title>題金尙書 仲弼 北游卷</title>,<text>沃沮東北幾樓臺。怾怛山迎繡幰來。粉墨未須煩我壁。卧游全得仗君才。其二三松卷裏譜羣芳。杏有丹津蕙有香。桃李門庭蔘朮具。蕉風榴雨我思長 卷中蕙畹二杏必三松好詩伴</text>
<title>六月大雨後。景陵奉審行。題示雲監提擧李尙書德叟，宗伯金仲弼，繕工提擧金一元。</title>,<text>昨潦今晴景貺新。秋來餑飥世無貧。勛華聖亦豊登賴。天地功爲品物均。萬畒靑騰田帶郭。百川黃匯野通津。馳驅仗有羣工力。王事西東定幾廵。其二六陵還又八陵行。宗伯詩心夙夜淸。魯史義隆書物謹。周官事重考功成。共嗟憂病經時別。難得炎蒸是日晴。我有車茵饒我汚。野醪官酒且同傾。</text>
<title>秋雨寄徐尙書 念淳</title>,<text>雪露風雷不自裁。天宮各有有司才。去年無雨非無雨。爲註今年賬簿來。其二蒸霖遍室是莓苔。苔到心脾撥不開。秋夏交頭喉最厄。松醪難贖藥醪來。</text>
<title>七月廿有五日夕。東樊至。挽宿共賦。</title>,<text>恒憐斷梗與飄篷。老大南山數畒宮。尙有靈心光翯翯。長敎秀句氣熊熊。風流在昔誰爲主。詣悟於今不見䧺。中立詎知持正竗。人文元不負天工。其二目有蒿來心有蓬。詩塲無處我爲宮。齊梁品止渾過鳥。漢魏評來可取熊。他世放翁誰與敵。君家泊老始爭䧺。珠璣莫掩明光氣。紈帛須看組織工。</text>
<title>次淸水洞諸公韻</title>,<text>闌風伏雨掩千峯。誰識烟雲紫翠濃。四禜知應靈盻盻。萬田占得貺重重。思均千里邑中社。聽到五更街後鍾。閏月每年豊儉敵。穀身元不菜爲容。其二虺瀉喧流小洞天。石雲噓翕萬松烟。吾無隱爾容爲地。逝者如斯孰記年。佳境已秋交夏後。沙門初醉未醒前。諸公賸賴瞿曇力。成就心田種福田。</text>
<title>寄金起哉六十一歲生朝</title>,<text>孰有人家三季晜。參差共到七旬尊。東西頭閣熊熊氣。定作文虹徹紫垣。其二憶與初逢五十年。轉煩日月到華顚。螢乾蠧老渾閒事。策策枯桑海有田。其三聽讀詩書金石聲。眼看犀角日豊盈。寸萌已有千尋勢。慈竹孫枝歲暮情。其四春前臘後萬勾萌。総以重陰積晦成。廿四番風吹到日。山紅磵綠若平生。其五聯床風雨抵今晨。強酌相寬定幾廵。瓠落吾生匏又繫。隔江遙似十由旬。</text>
<title>送金尙書 學性 廵察嶺南</title>,<text>嶠雲迢遆海之潯。玉節秋廻境肅森。家世主恩隆自古。東南民力困如今。二千石重趙韓在。七十州多閩廣深。曠絶一時榮與孝。不煩來諗采薇吟。其二黑頭三節世非無。學識謀謨是謂儒。天上星辰曾曳履。軍中日月且投壺。夷亶界且猶風馬。鄒魯鄕宜愛屋烏。十載靑綾東壁夢。愧吾贏得雪盈鬚。</text>
<title>題尹石醉尙書 致定 諸公天然亭卷</title>,<text>不是三山與十洲。西池荷月障吾遊。遙攀賸馥迎紅日。坐見澄江接素秋。陸地瑞徵關尹宅。風流韻溢庾公樓。芳華易歇匏瓜繫。尙遣喬團酒拍浮。</text>
<title>甲寅除夕。拈韻。同宋竹陽賦。</title>,<text>流光如速復如遅。政是將迎未送時。積置好敎心似石。輸來漸見鬢成絲。浮名半世㱕纏縛。定力空門有住持。海內證交君記否。天涯入夢我徒爲。</text>
<title>乙卯六日又賦</title>,<text>惜老心隨淑景遅。惠風暄旭已多時。漸捲應如新曆字。昔抽爭奈已繅絲。踏草定期雙不借。携柑且與一軍持。痛撥鵾絃吾可辦。力探驪頷爾能爲。其二孝悌力田徵詔遅。賢良古宅閟明時。儒家書帶還成草。禪榻茶烟已颺絲。賴有龍鍾能鼓鞴。定令魚雅得扶持。商量浪泊浮沉事。究竟滄溟淼漫爲。</text>
<title>厚陵奉審㱕路。歷春山相公墓有感。</title>,<text>使公今在者。猶未七旬盈。家國思逾永。朋知道漸輕。洞雲留夕景。山木發春榮。俯仰如何可。衰遅愧此生。其二憶與相偲切。非惟百世情。衰年無畏友。餘事卜他生。病眼春醪薄。冥心曉燭明。公嘗以吾嗜飮害病爲憂。 海山䧺拔氣。疑似副公名。</text>
<title>上謁顯隆園。還御訪花隨柳亭。頒宸製七絶。命陪扈諸臣賡進。</title>,<text>川爲瀰瀰嶽亭亭。八達端知尊四停。共識卯年當日慶。引千基萬宸維靑。</text>
<title>壺山相公速菊軒李相公 憲球 游觀金相公炊麥城北屯。余匏繫恅愺。望之爲亭亭霞表。率成請敎。</title>,<text>萬桃花裏渺前身。四十年來北渚春。記取上東門外路。日高車馬漲紅塵。其二衰遅只博養踈慵。尺地仙津未可從。詎是塵中無郭李。元非物外有喬松。其三千鍾祿粟拋何處。就此寥寥麥飯爲。筍蕨從來粱肉厭。好將軒冕耀巓涯。</text>
<title>桓祖大王誕彌九回甲。在今乙卯。上命大臣。攝行酌獻禮于咸興定陵。賤臣以三月七日。陛辭。宿楊州西屹郞店。與宗人進士萬淳。拈韻。</title>,<text>五百年今日正中。懸如返老更還童。㓒沮穆卜開靑域。豊沛祥光抵碧空。九甲鍾來千歲烈。六丁留得八陵功。今天普育元和氣。未必于龜食在東。其二古人年力在初中。齒豁吾今頭且童。官道鎭長酬永晝。王畿許大峙晴空。衰來怕値詞無敵。病裏愁敎酒有功。豊步沛歌宸慕在。萬年祥發頌天東。</text>
<title>抵永平郡同安使君福卿。登金水亭。用思庵韻。</title>,<text>溪山位置類莛楹。會有其情各有營。金水盛名勞夢寐。玉屛遺躅副生平。晴岑向夕簪相合。碧匯涵星鏡似明。池凈春深羣木裏。敎人容得六根淸。其二勝處輒思謀數楹。前人已述我何營。澄潭晩照飜將住。絶峽晴光碾却平。細草薰回官路永。餘花高出野居明。石峰健筆蓬萊刻。水月松筠韻更淸。</text>
<title>又次東淮板韻</title>,<text>六旬初到地。遂似夙知心。幻恠丹鉛筆。紛披紫翠林鷃鵬誰小大。魚鳥會升沉。使我幾虛老。坐移花下陰。</text>
<title>豊田途中。遇洪生顯普。題此。要轉質蓬萊觀察。</title>,<text>春慵漠漠動幽懷。澗綠山紅日漸佳。可喜方壺聲息近。驛亭造次見洪厓。</text>
<title>宿金化縣閣。次荷谷相公永恩國舅韻。盖二公長弟。視篆于此國舅之詩。卽相公之韻。</title>,<text>昔游猶壯志。今宿奈衰顔。松桂千年邑。蓬萊百里山。宦宜勾漏去。詩自永嘉還。擾擾百年內。吾生忙少閒。</text>
<title>太祖大王寶幀奉安也。余以小宗伯。同右相希谷李公爲永興行。屈指十九年。今余是役。陳迹在道途矣。到金城。悵然書此 二首。</title>,<text>氷雪關河道路遅。郵窓郡榻鎭相隨。金城使事知精確。尙憶屯田泣柳詩。公於金城。題示兩絶。其一以屯田策泣柳情。爲內外仗。盖趙營平桓溫古事也。其二十九年今雪滿頭。世間榮辱水東流。川原永矣無誰語。憶與當時御李遊。</text>
<title>昌道驛。見長安表訓僧富欣忠彦。書贈。</title>,<text>百里何如萬里天。我猶風雪涉幽燕。再由旬是金剛界。好遣忩忩六十年。其二我更思惟得竗詮。佛門桑宿戒今傳。只敎萬二千峯月。長向心頭眼底圓。</text>
<title>金城縣。敬次仲高祖悔軒韻。</title>,<text>馳驅猶博蹔優閒。意在餘紅嫰綠間。臘雪愁從前度路。春雲喜展再來山。蓬萊雅賞徒回首。芝朮初心却厚顔。于役瞢騰成底事。御風難及十旬還。</text>
<title>淮陽府閣。用板上韻。贈李知府元會。</title>,<text>絶峽江光山復開。百家籬落淨纖埃。長官政自淸堪挹。民士愁方去不來。吏道深知平近得。宦游毋惜歲年回。是中佳處吾行再。秋膾春醪灧㶑盃。</text>
<title>鐵嶺。用臨川韻。</title>,<text>共說如天不可登。我云平等一溝塍。直將眼力諧心力。歷井捫參孰不曾。其二天東地北界雲林。屐底深春萬壑音。縱有鐵門開便得。高馳誰獨障吾心。其三天扉地軸互勾連。中立吾身一窅然。盖馬黏蟬殊局局。雙跳日月後當前。其四鳥飛不到馬如飛。萬複千回咫尺違。是尙可過休說險。古來行路坦全稀。其五星羅列郡似連雞。積氣輕雲大陸迷。芥馬荳人猶可寫。衆山如局海如溪。其六直從高處轉高登。齦齶山爲刻鏤塍。遅日㬉風今到始。氷巓雪嵿昔來曾。其七九經草木耀春林。二老歌詩曠世音。南國行吟由定力。西山脚血證初心。白沙，尤翁北玦之行。俱有鐵嶺詞。其八嶺下人肩嶺上連。地球家說我疑然。如何幻轉隨方向。不有天生後與前。其九北來不見鳥烏飛。晩發山花節且違。知是天荒雖闢得。中和氣候到猶稀。其十搏鴨巍勳更操鷄。城以外境猶迷。如今周道平於砥。虎伏竆山鰐蟄溪。</text>
<title>釋王寺</title>,<text>彊華四七中興符。擾龍赤帝傳不誣。禎祥肇國徵諸古。有王者起列書圖。迂儒死守在拘見。妄於日月要變轉。是如夏虫與語氷。火流魚登錯當面。天人夾輔各定命。儒技佛詮紛詭正。窟衲不曉讖若緯。救世持世候大聖。身適去來聖有契。聖不爲功佛不惠。神呼起起搏墜驢。盍往稽之史所書。雪峰屹屹石㿥㿥。萬松夾磵沿復廻。重煕累洽五百歲。琳宮寶幢傳崔巍。明王右文軼三古。孔訓朱誨家連戶。緇流低頭不作聲。此寺猶能閱衆甫。王道所容山藪弘。以神設敎軒羲曾。禖卵履武尙可述。詔夢訂兆况與能。維豊維沛此初程。百馡萬芳長發榮。僧亦古來未曾有。不遇聖人誰知名。</text>
<title>宿安邊府</title>,<text>夾道萬松田。田竆初見天。沙明猜鷺潔。橋永抵虹圓。是處堪稽士。微官可做仙。古來東北面。關阨孰居先。其二竹箭魚塩美。南方尙所無。如何今北地。乃有此西湖。天地心無別。民人力自圖。况云寒㬉候。亦各類分區。</text>
<title>由智陵奉審夕抵德源府宿</title>,<text>珠邱花木閟璿扃。萬世扶輿地有靈。馬首東風山點點。雕邊西日海冥冥。不緣王事輕原隰。那得官途坦戶庭。藍雪桂雲饒契濶。故人於此昔居停。菊軒李公甲辰。言事謫此。旋宥還。</text>
<title>道中。次經山鄭相公見寄韻。</title>,<text>馹路前塵細似絲。未堪相別况堪思。我今顦顇再來日。公昔風流三度時。公以會寧宰，大宗伯，本道觀察使。凡三越銕嶺。 斥鷃本輸威鳳羽。散樗那及勁松姿。列州士女知繁庶。夾道來瞻上國儀。其二昇平生老鬢絲絲。我自居閒積所思。世少名臣趙淸獻。人言長者鄭當時。禜門妄扣金鍾響。史宬欣攀玉樹姿。可媿文章如辯給。孰秦於此孰爲儀。</text>
<title>高原道中</title>,<text>雨後連天楊柳絲。關南三月藹春思。身經鳳舞龍飛地。夢入鶯嬌燕乳時。奔走緣何加衆額。衰慵只自愧吾姿。五雲京闕沙堤路。想點朝班鵷𪆽儀。其二能於腹穀更身絲。餘外民生絶點思。砭骨生涯非昔日。及膚徵斂盛他時。將何熟讀軒歧術。好見全蘇凋瘵姿。歎息只須謀一醉。德輶無處我圖儀。</text>
<title>永興官閣。要知府趙蘇堂令 雲卿 見和。</title>,<text>澤畔行吟閱幾時。使君今擁萬家爲。繡衣湖海二千里。紵縞幽燕三百詩。晩宦尙堪當食肉。高才况復久探驪。興龍古土烹鮮政。始綠餘紅日正遅。其二萬甲希文知府時。范文正爲捍靈夏知永興軍。 名封元自世南爲。虞世南封永興伯。 神充眼底寧無筆。意足心中自有詩。孫衍談應迷白馬。方歅相不辨黃驪。天涯邂逅今何處。取醉渾輕道路遅。</text>
<title>用經山韻。題衙後雙樂亭。</title>,<text>兩江襟帶若繅絲。夕月春山有所思。走馬興龍由此地。操雞搏鴨擅前時。金城永峙關河勢。玉殿長留日月姿。漢社枌楡非下土。村童猶自認朝儀。</text>
<title>又賦</title>,<text>深春塞北渺汀洲。征邁悠悠白盡頭。一夕笙簫煩夢寐。五更樽酒爲淹留。連天繚繞江分月。特地淸凉境似秋。日涉趣成何所羡。主人隨處庾公樓。</text>
<title>金坡道中</title>,<text>暮驚成雪是朝絲。雙鬢全消道里思。蠟燭鵾絃曾醉地。馬橋雞店昨題時。岐豊厚壤培元氣。嵩少羣峰趁媚姿。列郡櫜官路左。王人爲有送迎儀。</text>
<title>宿定平府</title>,<text>落花何限黏游絲。眼纈春天漠漠思。夢裏全經草原午。雨中初到定平時。馳驅日月憐疲病。凌歷關河愧勁姿。夾道具瞻知不賴。威無可畏象無儀。</text>
<title>咸興逢三松廵察金仲弼</title>,<text>東門病失經年別。北地來吟滯雨詩。征邁何堪供我事。逢迎初不與君期。盡情樽酒春將暮。耀眼樓臺日正遅。尙憶二公留飮地。九苞儀羽盛當時。顯宗甲辰。文谷以道科主司來。與老峯觀察命酒樂民樓上。風流文采。照耀至今。</text>
<title>知樂亭</title>,<text>關河漠漠我平生。皓髮來攀孟博淸。雨後海山延秀色。春深簫鼓作邊聲。樓臺未乏逍遙地。家國其如報答情。勝事諸公留好句。碧紗籠裏見高名。其二我不北來虛我生。初經山水見高淸。天荒始闢綿綿路。地勢長留赫赫聲。老子詩篇饒病思。主人樽酒引幽情。九經草木關河色。那及風流二老名。</text>
<title>樂民樓。用文谷韻。同三松廵察賦。</title>,<text>大舖叙自特高寒。絳節來成白首歡。平置萬家何所着。全臨百里有餘寬。山䧺野濶停杯久。橋影樓光下筆難。征邁忩忩㱕卧日。倩誰留取畫圖看。其二簾㫌獵獵殿春寒。簫鼓聲騰士女歡。幽朔何曾山自阻。乾坤不獨海爲寬。劇知原隰馳驅易。爭奈關河邂逅難。前輩風流知壯歲。愧吾華髮鏡中看。其三樂民樓上四時風。野濶川長勢勃蓬。多謝天公饒假借。淡雲遅日靜簾櫳。其四先憂後樂古之人。一副憂民是樂民。酒肉管絃渾不賴。長官元自讀書身。</text>
<title>攝行夕恭。志齋壁。三月二十一日</title>,<text>玄王桓撥業。蒼籙鞏基年。寶甲星回九。珠邱世卜千。永言昌在後。長發慶無前。是夕神孫慕。晴雲爥曙天。</text>
<title>北山樓。又用文谷韻。</title>,<text>靑徐野濶渺方陲。幽朔風長境與隨。天以一川作襟帶。山於百里峙㫌旗。南陽帝宅連三輔。西滸王基達九夷。老大兼旬文酒話。古人猶復樂難支。其二分外逢君此塞陲。招邀何處不相隨。畫橋柳色雲搖席。粉堞松陰日颭旗。盛時尊酒交賓主。是地樓臺絶等夷。臨別關山饒一笑。銀河機石倩誰支。其三控塞春天碧四陲。花堪與訪柳堪隨。管絃晝永騰珠箔。羅綺晴嬌映畫旗。周肇岐從時正夏。舜生馮豈地爲夷。知君勒石燕然志。不取車師且郅支。</text>
<title>次申侍郞聖汝見贈韵。示三松觀察。</title>,<text>吾生倘卜此重來。城外樓頭首更回。老大一旬河朔飮。欵迎愁別捴悠哉。其二靑眼相看愧白頭。晴川來泛李膺舟。龍鱗雁背淵翁句。渲染關山第一樓。其三敎誰屈指待征軺。爲有春城萬歲橋。外地風光同甸輔。柳花飄蕩雨瀟瀟。</text>
<title>玉簫亭話別</title>,<text>營後林園好。闌干到處幽。山平隨埜濶。川永學江流。爲客三春暮。緣君十日留。喧喧都會地。今古別離愁。</text>
<title>宿定平寄三松廵察</title>,<text>耳厭箏笛聲。目閑綺羅色。腹小不受大。况乃酒與食。劇知繁爲儀。奈玆病難力。豊楡瑞旭停。岐棫春雲飾。一樓連一亭。五步十步直。喧喧車復馬。河漢川梁極。衰年饒偉覿。勝友勖令德。詎以荒爲娛。遂忽莊自克。取勝詩隨成。不嫌昧程式。縱談吟始休。不煩計失得。生老閈相接。追遊境常卽。爲問今來快。何如昔所識。萍波菭交岑。離合未堪測。輪鞅賓不顧。轉頭作相憶。相憶亦何賴。倚枕瀉餘墨。將風海翻紫。欲雨山逗黑。綠軺我天南。玉節君地北。非敢驚相離。各亦重思職。園炊騰喉香。宿酲愁難抑。且留題此去。願言加珍嗇。</text>
<title>發咸興。到一由旬許。路次逢華城通判。是三松侄子也。悵然却寄。</title>,<text>韞藉陪京尹。承家自有聲。馳驅成邂逅。關塞若生平。恨我兼旬滯。遅君一日程。毋嫌交臂失。百世證餘情。</text>
<title>重登雙樂亭。拈玉谿生韻。同蘇堂知府賦。</title>,<text>雨殢風顚今復來。衣光帽影捴塵埃。身從千里夢全閙。眼見二江懷暫開。境謐年成饒塽塏。官淸日永有樓臺。河陽桃李留名句。不是詩人去後栽。其二萬歲橋風百里來。龍興江畔際天埃。雕陰日月迎相別。馬上山川闔復開。厨肉敎人煩郡邑。郵驂留我倚樓臺。殿春無數花交續。到處仁天雨露栽。</text>
<title>[失題]</title>,<text>文川朴斯文鼎祿。故殿中丞命璧從孫也。余與殿中證石交。今行斯文候到嶺上。及竣役還到是郡。袖示一詩。乃次余雙樂亭韻也。拊古悵今。聊此題贈。斯文家在錦湖。泌水洋洋繞錦洲。書窓遅日駐床頭。朝耕暮讀吾爲樂。塞雨關風客不留。千里是逢如宿昔。卅年相識渺春秋。殿中豪傑今誰憶。自有元龍百尺樓。</text>
<title>涉西津宿淮陽官閣</title>,<text>春山立立靜如眠。分外澄江綠可憐。今識武陵非別界。古來秦塞隔人烟。際天鐵𡽹東西北。現地金剛萬二千。柏葉銀鱗香拄頰。官厨爲我洗葷羶。</text>
<title>淮陽新安里恭拜紫陽影堂</title>,<text>水在地中流到處。日臨天上照何竆。南閩萬里東淮接。荒闢聲明所在同。其二甲子幾回庚戌生。爲誰立極啓昇平。白沙新建渾多事。枉遣朝隮混太淸。</text>
<title>昌道驛。拈李松巖韻。贈銀溪金督郵騏獻。</title>,<text>有飮詩相續。吾宗與此行。因之交大雅。足以慰餘生。似是氣逾邁。喩非神自傾。楓山宜拄笏。僑宦賴今程。其二學有三鱣得。官非五馬行。俸貧廉轉勵。志確事全平。外地簪初盍。殘年葢始傾。知君家小白。憶我舊游程。</text>
<title>再頓金城。洪使君 奭鍾 尙不還。留題縣壁。</title>,<text>蘭芽玉雪且專城。里牒街謠蔚有聲。至竟後生何所法。吾家此地悔軒淸。其二帶靑簪碧繞如城。韓詩曰。水作靑蘿帶。山如碧玉簪。 匝縣山光與水聲。竗少玉堂金馬彦。使君先占自家淸。</text>
<title>宿金化縣。得春川權使君 應夔 書。知有將父之喜。却寄其大人尙書。</title>,<text>有子金閨彦。爲官松桂林。江山今就養。淵谷夙知心。舐犢戀何極。哺烏情更深。多君弘福在。敎我費孤吟。其二風雨關河永。馳驅日月長。不愁交臂失。却恨轉頭忙。沐浴尙書健。涵濡太守良。人生無此樂。何處是仙房。</text>
<title>永興知府。用雙樂亭聯句韻。賦五古見贈却次。</title>,<text>緣我賦黃華。爲君歌式糓。躅留河陽桃。氣熏雲安麴。衰年事原隰。遅日倚江麓。流永鱗鱗龍。俗闢狉狉鹿。良友玉孚尹。名士海澄穆。昔竆無個懾。今達有封福。心籌饒地忍。腹笥富天祿。以子夙軒渠。容吾此案牘。東華分鳴珂。北戒臨綰轂。題成造次手。飽許侏儒腹。爽塏雙樂柳。川梁萬歲木。旬宣溢弘長。風致豁幽獨。山疑硎發刃。川似珠蘊櫝。熊熊郡股肱。瀰瀰邑湯沐。樓讌克羅綺。厨傳繁隷僕。離思轉非石。厚意踰贈瑴。岑菭證有因。堤檉攀可禿。郫飮遺宿酲。郵筒喜新讀。風雅古多門。刻露幾分族。蹄逸䧺歷塊。鍾鉅響盈谷。老不拾餘瀋。病猶厭殘漉。竗在挹逾涌。功宜謙自牧。篆虫早何能。梔蠟晩爲恧。一頭讓高步。三嗅同賸馥。邂逅煩各夢。雋勝森雙目。睠言天中節。期以山下屋。蕉陰夏將半。松釀夜可卜。結習偶在玆。石交矢同錄。</text>
<title>次三松廵察見和定平府所寄</title>,<text>山䧺海隨弘。日月爭爲色。昔聞如目擊。今來嗟耳食。縱殊白下姸。儘有黃間力。月城走澶漫。乾支來粉飾。敵惟柳京強。品與枌社直。一揚交二益。東華齊北極。矧玆㓒沮鄕。洪荷涵濡德。王事此邂逅。賢藩饒溫克。榘矱先徽承。圭璋古訓式。類黃子瞻在。於靑鑿齒得。聞喜事云奇。節惠禮在卽。半刺推古家。殊鄕證初識。敦情由互勖。厚意諄難測。穀朝樓榭娛。楡景川原憶。愧我題華碧。輸君臨池墨。壕堞霞騰紫。笙簫夜抵黑。離合事叢前。天地氣鍾北。願言勤字恤。毋令勞芸職。何術能燮理。匪欲事謙抑。努力崇明德。矢心壹豊嗇。</text>
<title>次經山相公五八會韻。</title>,<text>呈菊軒相公要轉質柱下壺山游觀相公。盖値僉相公爲菊軒白石之會也。殽以五。飯以八。成社約。而經山公爲此詩文。視契券之不可越。今以後。侯鯖牙食。庶不復作。而禮勤情厚之風。其薈蔚焉也。百牢底事徵人國。一饌無端費十家。樞府中書今日約。卷中留判五司花。</text>
<title>謝李戚道淵回甲餉酒</title>,<text>環堵詩書在。周天甲子來。高門綿舊緖。末宦老全才。忍說瓊雷劫。猶傳弟妹哀。病淹違造話。徒醉卯中杯。</text>
<title>綏陵遷奉挽章</title>,<text>擧下儀如昨。方中卜在今。克成繁聖慮。必愼慈心。震及三靈久。寃留百世深。衰遅臣不死。坐閱此光陰。其二宗國今時盛。洪由陟降靈。敬勤承帝眷。仁恤浹民聽。誨及先王孝。謨延率土寧。幽明神理協。東巘萬年靑。</text>
<title>徽慶園遷奉輓章</title>,<text>含章吉頌在幽貞。盛閥琮璜德有成。萬億斯年當日慶。猗歟庚戌聖人生。其二禮嚴情屈訓無疑。物備儀隆事亦宜。號慕宸裁猶力諍。嗚呼盛際是當時。其三綏陵遷訖議仁陵。後先園封日月承。敬謹一時三大事。珠邱到處慶雲興。</text>
<title>李統制膺緖挽</title>,<text>淸畏人知猶可能。詩書卻縠世誰稱。䧺州膴梱㱕來日。手卷依然小屋燈。其二人才彌覺眇然爲。晩達其如日月遅。匹馬之官千里路。七旬都督水軍時。</text>
<title>水仙花不能東來爲數年。灣尹以十五本見寄。</title>,<text>中原消息戰爭多。寶襪香塵道里賖。一騎不要妃子笑。隔年初對水仙花。</text>
<title>崔隱士邦彬輓 丙辰</title>,<text>眸如氷澈氣春溫。方丈蓬萊卽在門。晩暮一逢由舊好。吾家百世未忘恩。其二百世未忘緣底事。昔人於我振高風。兩家歷歷雲仍在。鏡浦臺前月正中。其三從古江陵是武陵。羹魚飯稻足溝塍。餘生潁尾㱕休計。慚愧心心一炷燈。其四人生衣食古云艱。緡算簪紳孰與閒。君自不商兼不宦。左占滄海右名山。</text>
<title>丙辰初夏一日。由始興山居。發向洪州先墓。華城道中。題示廼警宗人。時余甲子之換在是月。弧矢之朝。在七日也。</title>,<text>吾生得見始生年。孰謂其然一偶然。窘步歷來千里路。閒愁堆到萬重天。不成報答君親計。只見拋荒翰墨緣。赤子初心如可復。尙堪希聖且希賢。</text>
<title>高橋道中。又題示觀村。</title>,<text>惻惻今行邁。孤懷孰與聞。啼烏林有血。征雁海無羣。郡邑荒於我。山川麗似君。雲章臺下月。先惜路歧分。與觀村。將入俗離山。其二舊甲從新更算成。君方四歲我初生。不妨萬里前途在。只是前途暮氣橫。</text>
<title>四月七日生朝</title>,<text>先天圖有後天圖。舊換新承意轉孤。萬事今朝饒戚戚。一門當日喜呱呱。無詩自可蓼莪廢。有淚孰敎松栢枯。六一丐休明歲始。竟須㱕得好江湖。</text>
<title>浴佛日。憇庇仁縣。不遇朴城主學士 孝正。留題壁上。</title>,<text>生同年月事云奇。日又纔差亥子時。永戴春暉君漸健。獨尋濡露我堪衰。綸扉病謝垂紳可。經幄才推製錦宜。行酒賦詩餘景在。未須論定甲辰雌。</text>
<title>哭元三墓</title>,<text>冥漠重泉哭不聞。頑誰如我忍如君。湖西地盡新塋屹。只見層溟萬疊雲。其二狷性吾常執不回。煩君忠告導恢恢。于今家國蒼茫計。海疊山重未可裁。其三操文一紙向風焚。只要冥冥說與君。啓齒今知啼別是。若爲閶闔去排雲。其四吾生甲子此重新。君亦新年滿六旬。父母恩勤酬底處。幽明餘淚抵千春。</text>
<title>涉錦江。用舫壁河西韻。</title>,<text>綠水秋連碧艸春。百年征邁欲迷津。悤悤上馬衝塵去。一色湖山似故人。其二兼旬一旱已經春。瘦却沙頭幾尺津。汗土知應賢汗馬。元勳家國是農人。其三名山一約費秋春。頭白于今始問津。郁日炎風渾不管。此心趁却會心人。</text>
<title>渡燕岐東津</title>,<text>淺渡綠堪憐。晴峰濃欲眠。嫰秧初覆地。宿麥已連天。縣僻徵民俗。家淸誦吏賢。名山來滿眼。惜不與聯翩。使君在京未還。</text>
<title>宿懷仁官閣</title>,<text>百家春晝靜。松翠縣門紅。福地有如此。洞天殊不竆。冲和神自適。匼匝意逾通。夕月拓窓坐。泠泠衫袖風。其二記否前春役。關河綠映紅。連年同討勝。涉夏更搜竆。納納山徵逐。輝輝境會通。憑君一長嘯。絶頂倚天風。前年北地之行。與景孟偕作。</text>
<title>俗離洞口</title>,<text>䧺蟠特峙有光明。第一游從谷口行。量厚未堪煩忖度。德尊元自慣名聲。萬重扃鐍靈雲在。四月林芳淑氣生。頭白眼花今始到。向平緣業共誰成。</text>
<title>朴記注周雲涉江衝淖見訪之山郊居共賦</title>,<text>都門鞭策倚春風。栖泊兼旬百慮空。晩雪川原呈幾白。餘寒花木養千紅。菁華雅聞霞搴表。忠信今知玉蘊中。一所美庄吾自有。山房鐵撥意無竆。其二山水娛人憺忘㱕。初將野服賽朝衣。餘緣勝地成三好。宿夢危途控六飛。木食我能延暮景。草心君自報春暉。踈慵睡抵高舂起。自是衡門客到稀。</text>
<title>六月雨中。淸水洞水閣。題示主人元戎。</title>,<text>塵襟一滌上東門。壑翠林芳別有村。只是百年長擾擾。水聲喧似市聲喧。其二泉奔石齧勢逢迎。吐納全將地軸傾。好似㫌旗新變彩。萬千兵且不留行。</text>
<title>東朝誕辰恭和御題</title>,<text>幄殿春雲捲復舒。媧天五色瑞如初。煦回仁壽中和氣。弘我君王錫類餘。</text>
<title>次宋承旨 廷和 寄余六十一歲韻。其生朝在九月。而吾同庚也。</title>,<text>少小強且壯。若國區宇謐。氣紀血爲綱。百得無一失。及此遅暮境。攻伐紛四出。寢興不我衛。飮食不我弼。六旬列之壽。况復計加一。齒豁詭含嘿。目翳謝佔畢。歷數年所同。衰無我與匹。問訊君挺挺。匪有黃白術。澄渟饒沆瀣。菜糲敵芝朮。衣繡威足讋。製錦淸自律。流坎信吾心。祥順盎有溢。戊子孰大小。甲乙判名實。晩契如晩食。庶幾有形質。勖以歲寒勁。燁於春葩吉。生朝是何日。炰臛喧家室。天星云再週。摵摵共銜恤。君健容或詑。我尫秪滋怵。懸知相去萬。重有不堪七。君詩奬太謬。我言恂而悉。閱涉饜甘辛。造化費踈密。惟將此醽醁。高吟佐瑤瑟。題成殊可讀。莫嗤酕醄筆。</text>
<title>霽後對月</title>,<text>始見中秋月。翻思積雨時。明明今邂逅。杳杳昔分離。鏡澈無煩拭。輪安不待推。爲誰遵晦久。會有此宵奇。</text>
<title>潭陽黃知府 鍾林 六十一歲生朝</title>,<text>浮生坐閱始生年。強自逌然倘信然。松栢君應凋在後。我將糠粃偶居前。其二黃金璽爵漢朝廷。鸞鳳如何枳棘停。好見秋城賢太守。碧桃笙裏鬢星星。</text>
<title>仁陵遷奉輓詞</title>,<text>釰舃橋山孰再攀。崆峒仙仗到人間。白門大道遅遅蹕。一似西陵盥薦還。其二在勛華世頌勛華。未若勛華過後多。不待典謨資耳目。聖人庚戌我邦家。其三漢文仁儉道攸弘。冲辟周成績已凝。吏且不能民不擾。宋人揮淚永昭陵。其四悲寃宗國杳雲鄕。二十三年似許忙。宅恤文孫時八歲。景陵松柏忍靑蒼。其五因心惻怛是先心。萬歲千春帝有臨。壬午恩綸光日月。尙冠軨獵慶于今。其六宸孝山崇海且深。慈天瑞旭擎長臨。文王灤水當時淚。倘復親寬摯仲心。其七便房玉匣覲幽光。雨泣千官匝幾行。強半貞元朝士在。相將不死鬢成霜。</text>
<title>題呈柱下金相公 道喜 楓山之行 丁巳</title>,<text>萬二千峯東海東。古來神宅與仙宮。燕齊迂恠誰從信。欲見神仙却是公。其二蒜髮藍輿梅雨天。名山信息證初緣。高人遠擧無今昔。却比尤翁少二年。公今七十五歲。而尤翁楓岳之游。在七十七歲。其三五十年來怾怛春。秪緣匏繫宰官身。公今靈運先成佛。我擬相如末至賓。其四木石羣生麋鹿居。關東民物近何如。繡裳赤舃知初覯。山海崇深德有餘。</text>
<title>流霞亭。賜宴之日。頒宸章于諸大臣賡進。</title>,<text>職守郊坰阻。恩榮道里平。遅遅江漢日。葵藿有餘情。</text>
<title>流霞亭</title>,<text>詩書文物藝於遊。俛仰名亭第一流。榮比賜湖專百世。謀能適野契千秋。老來境會知斯盛。病後城喧覺蹔幽。賤末將何酬聖渥。碧嵩春色鎭長浮。其二瓊林花發釣魚遊。賜宴餘榮泛碧流。百責所叢寬此日。三登必致在今秋。蘆洲解纜晴還雨。柳塢行厨閙是幽。何以舟之瑤與玉。內醪看取大江浮。</text>
<title>敬次甲戌詩卷韵呈經山相公</title>,<text>流霞之遊。經山相國。携示甲戌詩卷。乃楓臯諸公。爲閣集於此。而經山。時作載寧覲行。諸公各手書。驛遞見寄者也。後數日。荷屋公。和其韻示之。翌日。又疊示之。余被病謝筆硯久矣。而其於往昔盛事。與夫荷屋公俯仰悽感之思。不容遂嘿。聊此僚草以復要呈經山閤下。臨江光郁離。名輩昔同舟。當時燕許手。百世臯夔儔。英英羣玉府。犖犖元龍樓。俯仰綿日月。映發偭風流。汰礫生旣晩。倚玉游堪羞。公猶及見盛。奇氣溢九州。我今何爲者。百憂徒謬悠。恩渥侈黃封。衰遅撫白頭。願言崇明德。仁壽消人愁。右呈經山呈荷屋相公鼎鼎百年內。誰與論壑舟。人事有如此。孤生感尠儔。以今方昔盛。寸木齊岑樓。公則能爲役。吾其汗且流。樗櫟旣不材。糠覈饒包羞。餘仰在喬嶽。一識陋荊州。流光何悤悤。曠世徒悠悠。永懷松栢姿。相將霜雪頭。大江來不竆。恩醪蕩百愁。右呈荷屋</text>
<title>疊呈經山</title>,<text>經山相公。又以二篇投示。籍湜汗且僵。是孰之爲也。退之排奡鉤棘。其亦不仁於持正輩也甚也。主臣主臣。得魚可忘筌。失釰還刻舟。意適聊娛我。才拙倘求儔。長者爲置驛。後生誰倚樓。禜門留傑句。璧府攀名流。擲金韶頀合。倚玉蒹葭羞。擬黃陋曹鄶。纂玄森部州。陶柳門庭逈。屈宋藩籬悠。極知退三舍。寧止讓一頭。大雅寥寥久。郵筒蕩餘愁。其二粘天江無壁。撲地屋如舟。李郭此同泛。苕霅諒與儔。榮讌由玉府。逸唱齊雪樓。公昔躋前輩。我今居下流。坳芥不作漲。鼎梅那成羞。時雨霑六宇。康年徧八州。所賴天地賜。得聽謳謠悠。將此雙靑眼。長懷兩白頭。詩就兼有酒。不惜光陰愁。</text>
<title>又次經山</title>,<text>公以德載車。材又旱資舟。前輩折輩行。翰墨爲英儔。經軆開東閤。繪象題西樓。知公瓣香在。楓老冠名流。懷人日暮雲。不樂醪與羞。湖游詩滿紙。驛使馳西州。俛仰五十年。江漢悠復悠。孰墮羊公淚。空搔李白頭。後生嗟轉老。一醉澆詩愁。</text>
<title>東朝誕辰。召大臣國舅承史於煕政堂。頒御製。使之賡進。</title>,<text>蕤賓律鐵迓靈辰。婺曜光臨宇內春。坐致七旬來歲慶。來千千歲慶維新。</text>
<title>菊軒，游觀，荷屋三相公。從益豊國舅栗里新舍而還。翌日又作淸水洞游。余有職守莫之躡。題呈二詩。</title>,<text>湖樓餘醉又泉亭。尺五城東耀德星。我有我游饒自樂。胸羅列嶽腹層溟。其二大千界自有餘游。少一人爲未足愁。只欠高陽狂客在。獨斟誰與做名流。游觀公當知之。</text>
<title>純元王后輓詞</title>,<text>錯莫前艱與後危。泰山今得四維之。穆淸光大渾無跡。天日簾帷再撤時。其二仁於爲宅聖於隣。在后夫人孰與倫。元祐九年隆宋是。周南八百有餘春。其三四世貞忠爲一家。巖巖文正聳夷華。仁天久積塗莘慶。全付邦休五紀多。其四軨獵車來國有傳。渭橋迎謁萬斯年。桑田浩劫媧皇石。補得先天一㨾圓。其五於皇純廟大名隆。宗德于今更祖功。日月合明文母聖。玉欄花發萬年紅。其六翹蝡芽茁捴慈休。子女孫曾遍八州。天靳稀齡嗟五朔。人銜大慼賸千秋。其七芸夫菜婦淚如泉。感激今王孝出天。縗絰力陪嶔衛列。元陵事在百年前。其八灤遷先卜聖人藏。防合今徵百世祥。毋道皇皇君道在。賸留方冊覲餘光。</text>
<title>柳大將軍 相弼 宴回巹之日。聞游觀相國。詩以賀之。追步其韵。却寄。戊午。</title>,<text>都人處處話眞仙。籛叟麻姑共一筵。却憶琴鍾初遇日。茫然甲子不知年。其二宿將三朝國有臣。魁梧矍鑠坐彌綸。重牢喜氣迎春旭。散作需雲及四隣。</text>
<title>湖堂有尺許硯。名曰傳心大石。金潁樵 炳學 太史肅命之日。詩以伴之。古事也。</title>,<text>文昌瑞色湊高門。三舘于今第四番。名義有宗承世德。忠貞爲嫡答君恩。摛詞俊彩花方發。績學精姿玉自溫。鼎呂孰與玆硯重。勉焉無待老夫言。</text>
<title>寄賀趙山人潤之 溫 甲朝</title>,<text>君今坐値六初旬。慶又萱堂九十春。漁老家聲元有毓。休翁宅相况誰隣。其二小有天連香積厨。生涯判不讓江湖。滿籯自足詩書在。敎子兼孫作世儒。</text>
<title>龍湖心遠亭吾家也。得之於六十年之後。經春徂夏。劣有繕葺。而拘於官。不克一宿。口占寫懷。</title>,<text>先人弊宅契初心。跡阻神馳境轉深。匏繫十年饒自惱。槐安一夢被誰侵。霽天嶽色雲披錦。暑夜江流月湧金。會得去時吾事足。林風雪瀨奏繁音。其二六十九年徵舊居。海桑風樹欲何如。非緣小子謀華搆。自是先人有弊廬。晩境蓴鱸知底處。童時竹馬驗前墟。筆床茶竈餘生計。却恨忩忩鬢髮踈。</text>
<title>趙處士汝光。携其孫見訪京師。時年七十三。聞其孫有詩次贈。</title>,<text>五十年來感昔游。元龍百尺有高樓。餘生桑梓閒閒地。自是湖山第一州。其二詩成酒熟是良游。皓首相看兩倚樓。桐柏山中淮水出。屬君行義在吾州。其三卧念平生馬少游。蘇家遠景是誰樓。自從鑿齒提携後。始信靑州大九州。其四天隨元自動神游。我有龍江舊起樓。㱕卧著書須閉戶。不論方部與家州。</text>
<title>次李侍郞 豊翼 大堤謫居見寄韵</title>,<text>江南春水渺烟波。路遠山長夢若何。飽喫細和元不惡。榮枯畢竟較誰多。其二笠屐圖成夏日長。行吟澤畔趁斜陽。詩名到處應相識。不是戎時便是郞。其三貴游茶飯說江湖。莾蒼龍濱却愧吾。子姪幷無先輩見。生朝不有范蠡圖。</text>
<title>李相國 憲球 輓</title>,<text>篤厚身爲範。忠勤脚着牢。知應與前輩。不獨儆吾曹。歲晩霜臺冷。秋深鐵嶺高。悠悠江漢路。誰識我心忉。其二諸家台鼎列。盛似百年前。退抑如無地。憂危不啻淵。從何鳴鳥聞。徒恨隙駒遷。花木紛相續。明春孰與憐。</text>
<title>八月十一日。扈駕詣仁陵。志感口占。呈荷屋元輔。要轉質經山領樞。</title>,<text>寢成年已易。我聖哭如初。騩馭渾疇昔。龍髯渺太虗。在今奚報答。稽古載詩書。岡粟祥攸詔。欄花愴有餘。</text>
<title>經山旣見和。又疊以示之。路中更次。</title>,<text>薰腴三紀盛。公自覩元初。俊列攀君實。英詞擬子虛。經山生平慕在楓臯。 悲懽翻似夢。閱歷未堪書。夜久園陵月。相看皓髮餘。</text>
<title>送李穉明還鄕</title>,<text>往來何屑屑。我自諒君心。親老爨如桂。兒啼繁似林。萬緣都屬妄。一醉便㱕吟。禾黍油油地。川原漠漠陰。</text>
<title>趙生泰植字德來。兩擧解又不捷。觀其色殊鬱伊不釋。詩以解之。</title>,<text>北岳山中幾年課。南宮榜裏再番空。洛陽二頃思何窘。光範三書計自通。愈讀天於唐氏奈。不常地有葉公工。明萬曆。閣老葉公向高。是潮州福淸人。 休言制擧隳材甚。悟識同時器識同。</text>
<title>族侄秉五登武料也。其翁英叔。耐寒忍飢。度其六旬初甲於吾家。東西憫其志。嘉其成。書此以贈。</title>,<text>元龍奇氣昔何如。書釰光芒此日餘。射策穿楊都不較。只敎榮祿耀吾廬。其二羹魚飯稻好生涯。宗黨爲隣我所知。纓弁縱殊成就得。六旬今日有佳兒。</text>
<title>戊午南至後三日。而爲吾友尹大受 致容。以生之六十一歲。前一夕漏三鼓下。書此却寄。</title>,<text>童嬉四十五年餘。烟戶重隣一里閭。貞竹勁松君自在。風蒲雨柳我何如。兩家舊好金難泐。八郡嘉聲石有書。弟陟槐聯兒桂籍。迭將春酒供興居。</text>
<title>次趙承宣 雲卿 共識邦慶韻</title>,<text>薄海傳宣是日情。九重祥旭聖人生。月星已占叢霄色。宗社先聞載路聲。四度我家承帝貺。萬年靈祚纘神明。衰遅坐覩方隆會。且與梅前樂慶成。</text>
<title>己未元朝試筆。寄海藏申尙書。</title>,<text>槐安車馬想交因。一㨾紛華寂寞濱。百蟄振驚贏幾日。羣龍經緯迓初春。尋閒定有詩書富。抵老相爭髩髮新。江上桃花灣沬路。扁舟勿惜訪漁津。其二臨水登山摠夙因。歲方巓處歲隨濱。中間飮有容旋地。晴雨詩成淡蕩春。竟晷逢人身最老。隔年懷友夢常新。郊原一舍還千里。君不迷津我問津。</text>
<title>舟下濯纓呈游觀諸公</title>,<text>兼旬風雨試生衣。倚却春流歷翠微。片棹不難從子去。名樓常惜遇人稀。提携有此湖山好。老大其如日月飛。茶熟香淸良晤始。永言今夕且無㱕。其二那將䓗黻換簑衣。夜坐江天閱少微。放跡湖山今太晩。及身康健古猶稀。爭迎野馬紛綸合。會上河豚潑剌飛。翠竹白沙相送路。且留明月待君㱕。</text>
<title>心遠亭。次金琴麋韻。</title>,<text>樓前芳艸際無原。綠凈江光絶點塵。閱歷雨晴山自大。平章花木月爲尊。臨洪宿鷺玉如立。近埭河豚錢不論。汐去潮來誰信息。苦遅詩札到柴門。其二險途元自有平原。帽底頭渾紫陌塵。朋輩漸稀知我老。宰官如夢未渠尊。筆牀茶竈饒閑具。井鑿田耕與劇論。控七十年初頓悟。五更鍾漏度城門。</text>
<title>再和琴麋</title>,<text>淸河何似老平原。曠劫君家隔世塵。宦巧誰能名傡久。郞潛猶自跡長尊。瓦全玉毁渾無賴。礫後糠前且勿論。幾日百牙公事在。肯將餘飽欵蓬門。其二詩家無處不逢原。初地冥心足了塵。嶽勢峙攀三幕逈。江流蕩驗五臺尊。文章得失非吾事。漁釣經綸與子論。雨打風吹今夕後。天東月出海之門。</text>
<title>翌日雨中。疊寄。</title>,<text>一番風雨渺川原。洗却胸中幾斛塵。下里歈應吾自悅。西湖長是古攸尊。參軍雅飮山光在。徵士遺篇地勢論。弊宅百年饒感慨。湧金依舊月當門。</text>
<title>次徐承宣 友淳</title>,<text>路熟緣江第幾灣。夕陽無限送人還。滿心晴後樓前水。潤色春來野外山。偃息捴㱕恩賜逸。衰遅不識病成閒。會他三伏炎蒸日。看我淸風五百間。</text>
<title>元五回甲日。命秉學拈韻。</title>,<text>淸和四月好天時。嘉樹繁陰子滿枝。兄弟偶然相及老。歲年重得此云遅。刀圭舊課功應至。珩黻新榮愧可知。是日與歡饒百感。鼎虧一足欲何爲。</text>
<title>積雨中。擬尋湖居病尼之矣。聞荷屋先占換月行。令人望洋也。</title>,<text>兼旬風雨渺亭臯。笠屐衝泥意轉豪。一曲五臺千里水。何如八月廣陵濤。其二我有吾廬不羡公。秪愁衰病與誰同。潦收江碧秋來事。樓角招邀月正中。</text>
<title>用荷屋韻。賀內兄朴幼藎氏。初拜將作郞。</title>,<text>席地衾天自在身。太倉斗祿始知貧。名禽鎩翮良驥縶。枉做紅塵我輩人。</text>
<title>四月十三日。尋江榭。敎金胤明拈韻賦月。</title>,<text>平湖無浪復無烟。霽後澄光月在天。有軌各殊爲永晝。此輪頻滿感流年。拓來萬里重重眼。痴却千家寂寂眠。擧似指端成頓悟。華溪昨日遇詩禪。十二日。有華溪行。遇幻空釋。聰明識道理。若潮陽太顚。</text>
<title>用荷屋相公次許午橋韻。書以復之。</title>,<text>臨江契活倚扁舟。三老長年摠白頭。畏壘求名輕大嶺。樂郊占勝峙高樓。朮籠詎有遺才慮。稼圃宜蠲到老愁。向午潮聲津筏在。浪沙淘得幾英流。</text>
<title>無盡樓觀漲</title>,<text>元龍百尺倚亭臯。一夕滔滔孰與豪。去灌尾閭終不大。留供眼界是爲高。窘如㘭芥吾還在。曠有田桑爾莫逃。馬涘牛涯難辨地。筆床茶竈尙容舠。</text>
<title>霽後夕月</title>,<text>惱殺今年秋後霖。一輪初出埽羣陰。主持到底光明相。現發從前正大心。海內知應同此照。天邊孰與伴孤吟。只愁桂魄頻盈處。顚髮蕭踈不受簪。</text>
<title>李文成祀孫前康翎敏道六十一歲。其子正言漢永。要余一詩。</title>,<text>高曾䂓矩到雲仍。詩禮家家拂士稱。在野在官知一致。瑤琴同入石潭澄。其二明主崇賢賞世延。筮君符紱更多前。羹魚飯稻名山水。妻老兒成六十年。</text>
<title>留都宿籌司。簡守宮大將李石農尙書。要轉示朴從事。孝正。</title>,<text>紫籞朱炎在。珠丘玉露新。鏡奩攀日月。纖縞愴秋春。坐領喧騶士。頭銜羡乕臣。地淸良晤足。幕府有佳賓。</text>
<title>次申尙書海藏八仙飮軸</title>,<text>孰是梅逋孰稼遅。伯牙心事有鍾期。不須去躡八仙飮。且復追成九老詩。雅集衣冠饒信息。晩緣圖史較親知。江東渭北論文地。領取禪房雪作時。</text>
<title>十一月二十五日妙蓮菴</title>,<text>佛前沉醉宰官身。後刦今生境現眞。不是老年心尙少。川原雲物每看新。其二衣冠優孟底心身。實作空時幻作眞。竗法蓮花知似是。却將陳腐化爲新。其三絲管叢中淸凈身。不成塵處不成眞。禪房是夜年如永。到却晨鍾一念新。</text>
<title>荷屋相公生朝。上宣法醞。賜梨園二等樂。荷屋有詩。廣要其和。</title>,<text>爲公今日驗羣情。國有良臣世共榮。賢父兄曾培厚德。大勳勞自積純誠。宮醪景駐梅香靜。仙樂春廻黍律明。捴是九重恩所賜。當時嶽降副生平。</text>
<title>庚申上辛太社陪享日。永恩國舅金 汶根 錄示御製。同荷屋諸公敬賡。庚申。</title>,<text>上瑞今年勝去年。聖心天合慶多前。羣龍共占維魚吉。不待農人夢裏然。</text>
<title>二月十一日。復宿湖亭。命金君允明拈韻。</title>,<text>湖光山色里閭長。何似臨安州六坊。鳥語喧簷初學巧。花心透地欲生香。詩䧺勝界閣誰筆。飮劇春江流我觴。一雨來牟滋且茁。明朝太史奏雲黃。其二前秋木葉滿亭臯。艸色今看綠似袍。北陸吹廻春動黍。東窓睡罷日昇桃。寫成列峀千重畫。釀得春江萬斛醪。百尺元龍樓自在。良宵月出始知高。其三東風十里聽街鍾。孰道重門界萬重。一壑陰晴喧是鳥。三江氣勢動如龍。眸猶可寫山還在。膝不求伸屋且容。病裏諸公明日約。藋跫爲我掃苔封。其四近如琴筑遠如鍾。春後江聲重復重。酒氣未須收放鴿。詩情直欲豢遊龍。一生邱壑謝長史。幾處親朋邴曼容。但願年年豊似昨。水居山築屋堪封。其五夕炊仍寐抵晨鍾。人世忩忩做幾重。得喪我曾㱕塞馬。升沉誰復驗田龍。功名漫羡金中躍。遅暮相驚鏡裏容。江上澄波山上月。今宵端不被雲封。</text>
<title>湖亭同荷屋四敎拈韻。李侍郞汝亮適至。</title>,<text>分外笙簫特地多。四隣來集劇奔波。治朝定賴樊陰福。暇日初成趙李過。滿眼烟雲誰擅勝。稱心邱壑我堪詑。花紅柳碧知無限。酒滴灰香奈若何。</text>
<title>江樓。逢金經㙜學士渭師 尙鉉 拈簡易韻。仍要琴麋共賦。</title>,<text>置閏今春春未闌。中邊日月奈跳丸。醒愁倚枕晨還早。病㥘登樓晝尙寒。名世賴君圖不朽。逃空輸我有餘歡。雨聲飽與潮聲足。會見河豚力上瀾。其二潛郞袍笏興全闌。滚滚流光坂走丸。去夜袁安猶卧雪。當時范叔孰憐寒。天長野濶此相對。鍾動星移聊與歡。一洗人間箏笛耳。春江鱗甲有鳴瀾。</text>
<title>有懷簡荷屋</title>,<text>園林臺榭畫圖宜。相府潭潭未易窺。更道曲房深似海。周公吐哺恐遅遅。其二廣廈千間大庇寒。容吾一膝窄猶寬。空中樓閣堯夫學。斗室肩墻自在安。其三臨江雲月繞庭除。我有先人一弊廬。尙懼餘生乖本分。酒醒詩就欲何如。其四知公土木本非心。偶要方便偶不禁。諒得公心誰似我。此詩須復認兼金。</text>
<title>金承宣 東獻 年七十。用侍從臣父。恩陞嘉善。有詩索和。</title>,<text>稀齡天爵在人間。孝子佳孫未易攀。雅以循良酬世祿。却將謙約到卿班。居家繕性恒如水。閉戶凝神卽有山。待熟春暉亭上酒。品花評石駐韶顔。</text>
<title>喜雨。次荷屋相公紅樹洞韻。</title>,<text>喜雨若施繪。野潤增靑蒼。雨聲韶頀庭。雨色文繡墻。萬慮足一雨。燕處幽思長。摘園菓登豆。擷畦蔬盈筐。况復鏖始烘。不須延餘凉。地閴生靈籟。神淸聞竗香。伊余抱湮鬱。隔城勞相望。粲粲萬桃樹。闐闐培成行。知公饒自娛。坦腹卧風床。詩來雨乍歇。明月皎中堂。</text>
<title>用四敎領敦。次荷屋相公紅樹郊居韻。却呈。</title>,<text>城東一壑倘相分。萬樹桃花朝復曛。好見凾關騰紫氣。情知韋曲近紅雲。水流潑潑鱖魚隊。日出喧喧鷄犬羣。仙核持將請祝意。九重先有異香聞。荷屋。作紅樹說。以獻核祝聖之語。結之。</text>
<title>送海西申觀察士綏用諸公韻</title>,<text>荷香柏翠遶官樓。二十年前我黑頭。豈有棠陰敷下土。空餘桑宿在名州。不知杼柚今何計。未乏笙簫昔此遊。繡績袴謠君所致。幨帷爲復少淹留。其二初日芙蓉水。淸風薇蕨山。起居停淑氣。謠頌滌愁顔。制定文書靜。律嚴羅綺閒。只勞晨夕夢。玉宇渺雲間。</text>
<title>之山室洪郞至。拈韻。</title>,<text>五年忩劇始還鄕。洞翠川華菀有光。老刹去尋羅代跡。古祠留薦太師香。棲遅偶近靑山宅。模擬多慙綠野堂。我豈氷淸君玉潤。靜中良話日云長。</text>
<title>㱕田日。次荷屋見示。</title>,<text>洞天疑入小方壺。嶽色泉聲坐忘吾。老石能全今日有。好花還見昔時無。經春巷陌渾如繡。望雨田家不願珠。是處樂郊誰驗得。合於三輔補黃圖。</text>
<title>庚申生朝</title>,<text>堂饌悠悠鼎食豪。近慚房杜遠蕭曹。全經破浪愁前濟。屢拾層梯覺漸高。父母養勤留寸艸。君王恩重擎蟠桃。兩般思量千般計。只是餘生夢寐勞。</text>
<title>雩享親傳香。得喜雨。</title>,<text>昕庭玉趾享天心。釐祝親承渥澤深。晝永𢈢陰迷畫境。夜喧簷注足韶音。幾廻嶽瀆呈雙瑴。一滴溝塍敵萬金。何事世間輸此快。滂沱我自動高吟。</text>
<title>尹尙書致定六十一歲生朝</title>,<text>未論君與我。榮溢惕餘生。及此同遅暮。將何答性情。年深加勖勵。日永事逢迎。漠漠夕陽好。翁翁春酒盈。</text>
<title>五月七日。奉審仁陵。還路中。要將作卿石農李尙書拈韻。</title>,<text>萬年花發玉欄橫。德海恩山有此生。日月怱怱征隙駟。松杉鬱鬱奏流鶯。高明博厚當時盛。光大含弘百世情。長樂春雲榴夏半。誕辰何地更稱觥。其二扶桑若木界縱橫。滚滚光陰百感生。我且自爲池上鳳。君今不是谷中鶯。幾多風雨娛餘景。苦少林園話此情。聽說諸公詩道盛。玉蛆初綠海如觥。</text>
<title>用淸凉舘韻。却寄卷中諸公。</title>,<text>伏雨闌風鬢欲絲。高年此集一軒眉。誰從遽辦逡廵酒。我且孤唫歇后辭。倘以懸車爲自足。却憐傾蓋尙云遅。文星定有書雲奏。看取山南紫翠時。</text>
<title>讀諸少年詩卷</title>,<text>簷注朝喧鐸。樓凉夕悄衣。連天無意緖。匝地有光輝。大雅此爲盛。英辭今不稀。鳳毛麟角在。雲路會騰飛。</text>
<title>簡游觀相公生朝</title>,<text>秋後新醪醲且香。每年今日駐年光。如何獨占溪山好。滿眼楓丹菊有黃。其二八荒何限是同庚。偶自情鍾鬢有明。藍水玉山秋九月。不愁風雨隔重城。</text>
<title>送海藏申尙書之燕</title>,<text>卧憶前游易。行吟此別難。敢云征邁永。相惜鬢毛殘。鼙皷風塵久。衣冠歲月闌。天涯何所勖。崇德且加餐。其二絳節黃樓夕。當時一子由。聯床聽雨雪。剪燭話春秋。寵渥交軒駟。文光貫斗牛。重看淸浿路。玉潤迓征輈。其三 海藏季氏韋士。時以海伯。候別于黃州。關西伯金炳㴤。海藏之壻也。孰似公孫羽。能知四國爲。我方高枕卧。人有剝床危。可但藩籬近。休言道路遅。遙憐名士席。機悟在鬚眉。</text>
<title>韓生命源。偕海藏入燕。海觀其自號。</title>,<text>齒牙餘論我衰遅。尙解逢人說項斯。有一侯芭能事在。海觀詩似海藏詩。其二法家名實數申韓。詩律凝嚴覺更難。彩筆相將干氣象。巫閭山屹海回瀾。</text>
<title>十月廿九夜。共琴眉飮。拈韻。追寄松西李尙書六十一歲壽朝。</title>,<text>坐筭初生甲子遙。四隣酒食事相招。主恩造次聯槐棘。家道分明挺梓橋。壽域不能無浩劫。嚴城爲惜阻今宵。餘年證遇知何地。皓髮江湖白日饒。</text>
<title>題荷屋南壽新卜</title>,<text>洞壑中和氣。兼逢日在南。栽花知土厚。瀹茗喜泉甘。上相寒儒似。孤村福地堪。比隣遅暮約。會見徑三三。其二卜築愜情性。林泉無北南。品評人自異。幽僻我爲甘。共以三宜去。相憐七不堪。天風衫袖重。薄醉倚雲巖。</text>
<title>安司果士鼎六十一歲生朝</title>,<text>莫厭儒身本色寒。出門行路古來難。優遊也有神仙術。華胄遙遙姓是安。其二江湖晩契悔同隣。敎我輸君做主人。壽酒經年知不敗。花前取醉擬來春。</text>
<title>與族弟英叔夜話。聞其林園畦圃之盛。書此贈之。</title>,<text>園菓畦蔬無物無。海山君自占名區。就中豪侈吾何及。安石榴花二百株。其二千金知不更無求。底事紛綸去復留。舐犢總緣門戶計。看他跨竈與撞樓。</text>
<title>荷屋相公見枉</title>,<text>四時何日不如春。爲是溫溫德有隣。待發花心知許久。轉工禽語覺重新。雨風郡邑煩餘戀。星斗湖山照此身。摠見一般辛苦志。羣流集匯大江濱。</text>
<title>用前韻。共景望賦。</title>,<text>吾宗心似暖姝春。醇樸家風太古隣。福地桑麻占得好。名山芝朮聽來新。久將榮辱輸過眼。謾述文章許等身。與洗人間箏笛耳。留君十日大江濱。其二羞將白髮媚靑春。柳色花心郁四隣。病思百回渾似舊。韶光一遇每如新。羽干廊廟誰紆策。鍾鼓園林不管身。聽說河豚潮欲上。桃花竹外耀荒濱。</text>
<title>與諸少年呼韻</title>,<text>九州四海萬千家。紫碧春光壹邇遐。寧欲身爲張緖柳。全輸命乞退之花。諸君定駐日中馭。老我將懸年至車。會意林園無待僻。覔芳村逕不嫌斜。其二臨江低少是吾家。萬里流迎百里遐。賸喜㬉風來潤草。却愁殘雨去催花。汝南人傑解陳榻。洛下兒童隨邵車。醉到九分餘漏箭。莫嫌詩卷字橫斜。其三詩家㱕宿是誰家。千古爲隣近却遐。東野善鳴虫與鳥。文潛出色樹交花。晩來松菊饒三逕。舊蓄圖書劣五車。不恨雨風心上惱。只愁日月鬢邊斜。其四底處靈區着我家。一川旋折一峯遐。四時相續無名艸。十頃全稀不種花。秦漢於今誰辨服。羲和從此可停車。老來榮觀西湖長。風雨圖成笠屐斜。其五千山萬水認君家。十載相逢道里遐。耐病未能踈把酒。惜春寧欲廢看花。風流尙喜陳驚座。伎倆猶存馮下車。只是禪心輕久別。茶烟榻畔鬢絲斜。其六文章抵老不成家。力轉艱來境自遐。雅志却慙山外草。盛名誰屬洛陽花。騰凌雲漢鴻何弋。㱕去田園鹿有車。只恨吾廬栖息暮。綠簑靑篛雨風斜。</text>
<title>同壺山，荷屋兩相公飮經山領樞小隱草堂酒。暮㱕。用今春所疊韻。却呈。</title>,<text>孰道神仙別有家。泉流屈刻洞天遐。大年日月千章木。福地陰晴百種花。老我此來能解榻。游人欲去且停車。淋漓不醉無㱕約。巾幘相寬整復斜。</text>
<title>詩成。未及致經山。示以五古。</title>,<text>春深麥雨長。日出林暝開。燦燦花成圃。屹屹巖爲臺。耆英國以賴。吉人天所栽。名園中和氣。下瑞生祥來。未嫌兒孫閙。且留賓衆廻。欄楯臨萬戶。塽塏絶纖埃。絃敝瑟誰縵。茵吐車有醅。憂虞寫談謔。紫綠山之隈。</text>
<title>雨中次經山見寄</title>,<text>至人繕其性。不事升與飛。祥和日不足。坐令家國肥。花木何葳蕤。皎髮延光輝。光輝暾將出。康福今所稀。題成祝難老。筆退知昨非。其二雨喜還惆悵。百花紛飛飛。所惜情所鍾。萬綠方敷肥。大齡作平等。四序都麗輝。句健老自壯。字細少猶稀。恧我技雕篆。欲追才全非。</text>
<title>雨中。讀洪士協成都詩卷。就養胤子成川知府而歸</title>,<text>溫溫玉不如。憶子靑春時。靑春曾幾何。鬢髮紛成絲。有兒能作郡。一路輝㫌麾。兒來前致懇。兒榮兒所知。古云三牲具。今以專城爲。京察事告竣。秋光晴可嬉。欣然謀諸室。許汝一往之。年深瑟在御。日永車同隨。召伯棠傳謠。吳融楓有詩。樓居集衆仙。筵敞嬌官姬。翁媼晬相續。孝子春遅遅。人生得如此。此樂不可支。取醉題卷尾。風檐花影移。</text>
<title>喜雨疊賦</title>,<text>昔乾今霔聽家家。麥茁秧繁壹邇遐。觸石興雲天降水。小紅多碧草交花。錦城詩重少陵句。黃閣謠隨德裕車。檐滴捴從心上滴。一廻停得一廻斜。</text>
<title>復與經山領樞。赴荷屋紅樹別業之招。</title>,<text>隣於韋杜是喬松。分外淸泉碧峙峯。南陸占晴翻野鍤。西風入夜泛城鍾。花開玉洞公今住。子結瑤池我且從。獨醒未須嘲獨飮。大家文雅許舂容。</text>
<title>又山閣復集</title>,<text>萬樹春云暮。留看子滿枝。麥興檐納野。蓮出檻臨池。衰健孰相較。行休殊自知。去城天尺五。百轍境紛披。</text>
<title>重與經山，荷屋，壺山三相公。尋泮村之宋洞。</title>,<text>璧水源頭永。林芳特地淸。再來饒晩暮。一醉話生平。吾道巖留字。人文洞有名。惜春春已去。風雨佐詩聲。</text>
<title>三月二十八日。同荷屋，芍玉。訪游翁溪居。</title>,<text>羣芳消息耐衰翁。雨雨風風奏歲功。尙有一端生色處。白頭來賞暎山紅。其二泉奔壑赴泛孤亭。樹樹濃陰日滿庭。晩發知應全力在。一林紅遍萬山靑。</text>
<title>四月十五夜月</title>,<text>春來晴幾日。驚喜湧林臯。樓臺知疊出。宇宙覺層高。是耀自今昔。羣生紛逸勞。峨嵋山上照。吾欲夢三刀。</text>
<title>四月廿六。同梣溪奉賀。訪游觀溪居。得遅字。</title>,<text>山禽磔磔山日遅。我來濃縟多昔時。林紅磵綠紛相續。異馥幽香醒心脾。劇知栽培成位置。豈有造化煩推移。花間老人雙瞳炯。古書畫裏掀鬚眉。郛陰洞天眞小有。二十四品泉淸漪。名區易敎慳且秘。不在遐荒還險𡾟。城闉尺五市囂遠。閉戶仙房良在玆。棋聲落落手轉巧。酒氣騰騰思不疲。急流淡成誰相躡。倚樓却慙留惡詩。君子豈弟康寧宅。勉崇明德長追隨。</text>
<title>呈荷屋卽鹿之行</title>,<text>五月山深伏似雌。通身送力養茸時。茸成可惜非渠有。服食家中已朶頤。其二鍊業修形採衆芳。茹毛飮血最禁當。山中宰相陶弘景。猶自編成食鹿方。其三甡甡濯濯戱平蕪。君子庖厨戒豢腴。蕉下孰曾尋有覆。林中公亦可無虞。其四古都祥旭鳳凰山。黛綠江光錦石斑。蒼白千年靈最壽。定將芝盖候高官。其五仙家繕養佛慈悲。及物公心我所知。遅日名山聊自適。行縢取讀食苹詩。</text>
<title>心遠亭同大司農金炳學，元戎金炳國，與從侄秉學，拈簡易韵。</title>,<text>先廬未敢事添修。俯仰光陰愴白頭。嶽峙亭亭排遠眺。江來浩浩盪幽憂。謀緣適野應多獲。病借觀濤爲少留。柳外鳴蜩驚節序。花邊立馬足風流。其二經邦文武跂前修。海德山恩尙黑頭。國以藎臣知有賴。人於吉士恃無憂。勉宣穆穆春風遠。長使煕煕化日留。老我從今饒受賜。筆床茶竈倚東流。</text>
<title>送趙德來㱕覲</title>,<text>厨荒日長父母飢。游子思㱕鳴聲悲。春田犖确今且旱。厥明只供旬時爨。嗟哉董生退之詩。徒以傑詞煩相貽。我亦無術擡君擧。四屈一成七寒暑。小往大來知有驗。讀書行義須自檢。櫪上有驥當過都。林中有烏宜反哺。腰金頂玉孰前定。處水居山諧素性。林深五月鹿養茸。採獻悅豫高堂容。</text>
<title>送金承宣 炳地 觀察關東。用荷屋韻。</title>,<text>今秋定入衆香城。萬二千峰閱雨晴。楓葉詩聯裘帶影。蓬萊書接管絃聲。澄淸雅望騰嘉頌。山海奇游償此生。東道主人知我事。西天活佛况羣情。</text>
<title>永恩國舅甲日</title>,<text>奕舃忠貞詩禮門。知公克世有其源。春秋景駐鬚眉色。夙夜思深肺腑恩。聖豈欺余仁者壽。人惟求舊德爲尊。上罇法酒中和闋。初日融融雪裏暄。</text>
<title>壬戌元朝試筆 壬戌</title>,<text>鍾動燭花爛。今年初把杯。一回推曉枕。百慮對寒梅。蕩滌陰凝去。將迎氣色來。朝衣渝且換。衰旺日相催。</text>
<title>六月六日夜始雨</title>,<text>一機渟洩繫羣情。恭識仁天德好生。野鍤騰於三捷至。檐鈴奏似九韶聲。兼旬病渴雲初集。五夜歡吟日抵明。慶貺冥冥誰所致。殿庭香祝出重城。</text>
<title>擬賞天然荷花。有事。以金禪庵移卜。一宿而㱕。</title>,<text>荷花不見講蓮花。萬壑招提百逕斜。勝地方便知者少。衰年名跡故人多。塵埃匝匝迷銀海。山水騰騰迭紫霞。醉欲逃禪知底處。却逃應復憶禪家。</text>
<title>從金禪㱕二日。登天然亭。用游觀荷屋韻。</title>,<text>光明佛地逈西邊。有是荷花竗更圓。雅以娉婷渠自葆。未嫌撏撦俗來牽。居人步履渾幽馥。名士碁樽捴凈緣。惜不少留仍不寐。會看凉月四更天。其二桑宿遙遙憶上方。簾㫌來賞鑑湖凉。花開陸地經傳尹。葉渡恒河法演房。昔雨紅欄饒信息。斜陽粉蝶倍輝光。孰將薝葍吾無隱。始聞人間第一香。</text>
<title>復疊梣溪琴麋經臺見酬</title>,<text>譽毁悤悤一夢闌。甌臾誰復待流丸。宦應不厭餘生拙。士自難忘本色寒。匹馬挺身無遠阻。雙鰲在手有餘歡。秪愁筆與思俱退。古井春來不起瀾。</text>
<title>用荷屋相公白石山房韻</title>,<text>幼輿邱壑志。冲曠定超羣。忍踏西州路。長懷東野雲。亭池曾逆旅。松桂未留君。十載黃壚淚。山深日且曛。其二竗契得天造。詩成思不羣。明明秋後月。漠漠霽初雲。只可裁爲我。無由學得君。幽棲饒健筆。山木逗蒼曛。</text>
<title>聞經臺諸詞伯。爲詩社集。其翌夜三月二日。與跗注金君允明拈韻。</title>,<text>江西詩派在山南。驥渴鯨呑蟻戰酣。老我殘篇愧缾智。諸公健筆佐巵談。星文不日奎呈五。雪色前年臘驗三。讓却一頭知自分。才成七步判渠堪。其二文章能事比雙南。戒在春慵抵夕酣。駿以周王騰實相。龍於葉氏怕空談。莊生秋水元齊萬。蔣老名園且闢三。滿地江湖饒我屋。綠簑風雨老猶堪。</text>
<title>心遠亭共洪海居都尉 顯周 金薇西尙書 在顯 拈韻</title>,<text>嶽放江奔孰與豪。簾㫌拾級挺林臯。却思司馬三長遠。尙喜元龍百尺高。晴景倘能遅柳旭。晩炎猶復爽松濤。粉侯健筆虹光在。車騎荒濱不厭勞。其二公家文燄在。燕許足千秋。草有童烏識。箋應子駿收。躋攀雲滿矚。遅暮雪盈頭。鞭弭餘生願。吾猶及盛流。其三浪淘今昔幾英豪。龍首山光枕九臯。萬卷輸人雙眼大。三杯着我一身高。井梧策策秋生籟。爐茗颼颼夕漲濤。翠竹白沙相送路。蓮娃釣叟唱勞勞。</text>
<title>前重陽二日。小靑軒集。</title>,<text>泉香石氣絢雲烟。聚闢城東一洞天。適野定知謀有獲。入林何必醉爲賢。雨風時若多今歲。夙夜維良在盛年。待發桃花千萬樹。春來重踏境勾連。</text>
<title>太華亭</title>,<text>五劇三條地。嶐然有此亭。日橫九街紫。烟入萬家靑。盛擬東西賦。游應趙李經。鑑池荷葉在。玉露泫中庭。其二甲第知何限。全城第一亭。相看成皓白。誰復狀丹靑。簾月鍾聲度。園泥屐齒經。屛他花與木。蘭玉列階庭。</text>
<title>次荷屋道峰途中作</title>,<text>良游人獨往。苦宦我何遅。倘以前提挈。能懷此別離。匏瓜身有繫。楓菊境難移。卧憶軒窓換。坐令山水疑。幼輿邱壑置。庾子津梁疲。晩娛元自適。餘約擬相隨。却羡南㱕鴈。天長孰與縻。</text>
<title>九月二十二日。同荷屋，游觀，三松。上北漢山城。</title>,<text>捫參歷井路云長。巾屐踈蕭九月凉。厚地戎戎蟠積氣。穹林擢擢送幽香。崤函地逈雲生席。江漢天晴月滿觴。五夜禪窓疑已曙。川華山彩放靑蒼。</text>
<title>九月同荷屋游觀三松上北漢山城</title>,<text>老年游賞此光華。磵菊林楓暎綺羅。喫肉茹葷元我事。山中一食萬錢多。</text>
<title>重興寺樓。用楓臯板上韻。</title>,<text>儲胥開別界。壁壘峙諸天。蜀險三千道。仇䧺九十泉。名臣紆遠策。老釋做酣眠。傑句紗籠碧。雲扃鎖暮烟。</text>
<title>二十四日。轉尋三松別墅。在道峰院下。</title>,<text>吾道東來幾百秋。兩賢遺躅此岑樓。衰遅自惜後生事。寤寐誰從君子游。峰巒立立千重勢。江漢湯湯萬古流。卜築如今知有所。處仁依德足淹留。</text>
<title>李尙書 舜士 甲朝</title>,<text>寬我菊辰飮。寫君花甲詩。烟雲饒閱歷。歧路幾親知。舊德名堪繡。餘生鬢有絲。牛坡無限月。留照鹿川湄。</text>
<title>上謁獻陵，仁陵。次南漢行宮。明日。幸西將臺。召見大臣賜茶。仍頒御製。命賡進。</title>,<text>天府金湯壯我墉。二陵佳氣翠重重。嗚呼丙子年間事。恨殺吳山第一峰。玉路龍旂耀鐵墉。伊來八十四年重。正宗己亥。謁英寧二陵。歷臨于此。 風泉永慕知何恨。月在長江日在峰。</text>
<title>至月十六日伏波亭。趁悠齋。洪侍郞約。</title>,<text>紛綸村笠與朝衣。萬慮臨江欲杜機。雪地氷天殊自快。筆床茶竈竟同㱕。山迎日彩饒長至。野閱星文近少微。銅柱桂陽知底處。恬瀾今見白鷗飛。</text>
<title>次趙尙書淸水洞韻</title>,<text>騶駟時從山野居。泉聲嶽色返元初。倘饒日月躋攀久。誰惜烟霜鬢髮踈。幻境繁於蕉覆鹿。名庄難似木求魚。諸公健筆凌雲氣。寫却胸中萬卷書。</text>
<title>癸亥元月。宿湖亭。</title>,<text>遙夜思長眠屢興。小來停泊耿孤燈。病隨春色融於雪。愁與江心釋似氷。騎虎握蛇癡自笑。丫魚弋雁老猶能。身輕脚健終無術。力困林園日涉層。</text>
<title>春後玉洞詩會。珩芾韋布。日爲五六十名彦。而逢掖與焉者居多。盛矣。古所罕也。荷屋相公。聞而喜之。就卷中韻。題寄中權，元戎兩主人。主人錄以致之曰。圖有以廣之。</title>,<text>名園花木鎭長晴。詩道璁瓏瑞旭生。照夜不煩羣玉富。買春還見萬金輕。朝廷有養饒材彦。兵衛無譁悅性情。與宴人人明允是。凌雲健筆勢縱橫。</text>
<title>壽芍玉吏部六十一歲</title>,<text>貞松勁竹駐年華。少小淸羸晩更誇。情篤友朋爲性命。志專泉石作生涯。高明愷悌酬當世。儒雅風流占自家。燕處蕭然民國念。萬籤書對四時花。其二筆下翩翩萬首詩。春坊當日聽黃鸝。琳琅繢繡元隨性。翡翠鯨魚各趁姿。華國聲明推巨匠。專門攻習有餘師。芳醪擬與年光筭。酌我盈盈一百巵。</text>
<title>醉石亭。得田字。</title>,<text>桃花日㬉覆春田。綺陌紅塵一窅然。水部宦名閑幾月。山公啓事盛當牟。支離埴元何地。造次林園別有天。𡽹上白雲容宰相。樽前綠髮近神仙。</text>
<title>心遠雅集</title>,<text>幽棲納納賀監湖。晩計遙遙范蠡圖。曠眺倘分涯涘馬。散踪應似去來鳧。傳呼共說高軒度。寤寐全忘病枕孤。明日扁舟容易去。百壺爲我醑還沽。</text>
<title>心遠酒翌日。士賓伏波亭又集。</title>,<text>日出汀洲大。澄光破宿昏。天隨樓影靜。地忍市聲喧。積雪曾堆。餘花可辨源。沿流家偶近。遅午駐林樊。其二綠陰淸晝殿餘春。暎發簾㫌絶點塵。吾有美庄知幾所。天將一壑置斯人。不愁流輩身全老。可喜文章境轉新。笠澤當時皮陸好。與君今復做芳隣。</text>
<title>題南署集卷</title>,<text>空裏玄花日正遅。閣書止酒少佳期。聽煩百鳥聲交氣。閱惜羣芳葉滿枝。湖海風流由雅舍。文章事契盛今時。滌宮聯句成陳迹。多半靑山感舊知。春山相公郞潛此署時。偕趙友景成。往飮一日夜。拈庚字韻。迭唱之。爲六十餘句。名曰滌宮聯句。今讀是集。不能無曠感於心也。</text>
<title>小東樓。用荷屋相公韻。</title>,<text>第宅無常主。情鍾地更高。燕尋新舊定。鷗認去來勞。歲月金城柳。風流玉洞桃。此江千斛水。爲我釀春醪。其二我屋江之左。扶桑日出高。未煩雙鯉寄。且屛八騶勞。蔣徑元饒草。秦源自有桃。放生休擧網。取醉足家醪。其三一雨江聲大。通宵倚枕高。三農如是快。萬事孰云勞。葉茁霑新麥。花殘潤昨桃。幽居隣里厚。爭集勸村醪。</text>
<title>三侍郞至。拈杜詩。</title>,<text>柳邊車騎巷東頭。破却蒼苔幾徑幽。過盡百花留昔醉。聽喧一雨蕩新愁。但敎羊仲來相守。誰學鴟夷去便浮。紫陌朝天明日事。夕陽無路挽㱕舟。</text>
<title>宿洪 士協 廣湖亭子</title>,<text>亭臺何限枕江濱。得地開山面面新。詩句再攀驚老我。烟波一卧見高人。秋雲薄薄不成雨。城路遙遙殊少塵。飯稻羹魚饒晩計。著書應復等於身。其二玉節回頭白帝城。淸凉山色事將迎。閒忙是日醒仍醉。進退餘年祿且耕。覔膾定敎漁老喜。屛騶不遣里兒驚。四郊禾黍連雲地。到處豊謠住此行。其三蹔休泊亦少調停。老向湖山眼更靑。花木陰晴渲是畫。軒窓坐卧泛如舲。一生蕭颯多秋夢。萬籟澄空集夜聽。勝地百年今有主。置君端合此名亭。</text>
<title>徽慶園遷奉輓詞</title>,<text>篤勤忠獻溯文康。盛閥猗蘭奕有光。禮絶聘徵當日事。功留育護萬年祥。神明在上忱誠格。畏抑如初誦述長。宅兆于今成幾卜。納休儲祉定無疆。</text>
<title>三松尙書六十一歲晬日。用荷屋相公韻。却寄。</title>,<text>醒醉遙遙秋復春。百年平等摠佳辰。幾多皓首悲歡事。終是靑雲富貴人。恩恤冷孱時自乏。藝搜寒逖日相親。新詩萬丈桃花屋。晴旭鳴藍許更臻。</text>
<title>八月十七。宿凈土禪房。翌日轉尋蓉麋水榭。倩金君允明拈韻。</title>,<text>於山於水病何堪。與縱諸君一夕談。百實野盈無彼此。四更月出逈東南。秋聲造次相吹萬。老志蹉跎不朽三。書卷光陰軒冕慮。江流倘滌昔迷酣。</text>
<title>淸水洞漢鏡。見速。</title>,<text>秋來泉石弄輕霏。惜與奔騰積雨違。十里當穿幾兩屐。一凉如振六銖衣。風湍晩酌春生席。野寺寒鍾夕度扉。聽說華山分更好。聯床隨處憺忘㱕。</text>
<title>芍玉駱山別業</title>,<text>林芳壑翠上衣巾。凈絶幽捿欲捨身。樓日共瞻雙闕近。洞雲猶許萬家隣。餘炎蕩滌今來雨。宿醉商量昔到春。只是紛紛歌舞地。白頭羞作冶游人。</text>
<title>十月十七夜。共敬中德來拈韻。</title>,<text>救時策略古多門。今日憂虞孰與言。嶽嶽意徒臨萬壑。潭潭居自似孤村。星辰曳履天光近。夙夜鳴珂地勢尊。且對水仙花百本。紅燈許剔引靑樽。其二冬暄不獨似春中。軟箑生衣盛暑同。地氣蘊隆連有霧。市聲湫熱却無風。題詩且與抽箋碧。說病相將剪燭紅。阮氏何煩靑白眼。酒家王績最多功。其三千金一刻夜初分。舘靜庭空集遠聞。謝酒幾旬愁病我。讀詩連日喜逢君。朋知海內留明月。宰相山中有白雲。從古燕超榮觀地。此心元不惜離羣。其四意足不煩臺榭高。却如臨水且登臯。筆翻墨舞千金富。酒熟茶淸萬戶豪。玉漏夜長成奏艸。瑤池春永祝仙桃。子牟魏闕江湖戀。一炷燈心照我勞。右述會贈族侄書 徽林 上使萬里元由跬步初。定交論世欲何如。筆頭供話眞堪契。酒裏輸心揔可書。鼙皷十年今倘息。經綸四海昔全踈。鄭人紵縞情鍾地。到處應留季子車。其六玉筍班中簪筆初。參差鬢髮兩紛如。大夫竗選推專對。名輩全才仗讀書。行李蕭寒身自重。物華閙熱意還踈。白門柳色欣迎日。依舊游龍擁碧車。右屬正使趙尙書其七英年詞氣證交初。退抑敦柔處女如。脚底雲生凌海嶽。腹中霞蔚峙詩書。我家蔬糲欣相密。到處芬華厭却踈。久積理應知厚發。敎他閥閱駟騰車。右屬敬中其八漁隱忠貞炯古初。玉川經術定何如。廣文宦冷猶霑祿。接武家隆且績書。稷下衣冠聲漸著。邵南耕讀計非踈。景眞良遇倚樓句。姓字同如同軌車。右屬德來其九虞初使者漢之初。郡國山川恣所如。帝覇皇王多少蹟。典墳丘索古今書。石渠天祿由斯盛。隋購唐收哂更踈。安得從君征且邁。手繙目閱五盈車。漫吟 合下二十六。二十七。焚香讀畫燕居初。賓退門深入定如。歲晏親朋多契濶。時平軍國少文書。欣君易得詩相詣。愧我難能酒與踈。是夜一言牢記着。會須年至却懸車。右自屬其十一憶與相逢傾盖初。古人心目定誰如。力成警誨新名士。身做沉淪老檢書。湖海風流時暎發。詩樽影迹日扶踈。汲深綆短吾何有。坐見光陰坂走車。右屬景顔其十二翩翩才子建安初。虎躍龍騰健孰如。定欲執鞭爲下伍。秪愁落筆不中書。六丁捲去精猶在。二酉藏成計倘踈。且熟昭明文選理。却勝徑寸照連車。右自屬寄懷安福卿浮生閱到有生初。甲子明年意曷如。酒氣沁成名士句。墨香勘破古人書。竹竿鮎住光陰迅。枳棘鸞栖鬢髮踈。那得與君娛晩景。不論川陸共舟車。右屬安友福卿梅 十六，十八，二十二。閤裏床頭護養初。水邊雪後境如如。芳姿道籙曾三洗。淸德詩家不一書。爛熳孰堪供世翫。孤高終不與人踈。碧樽紅燭漫漫夜。會遣羣芳在屬車。右梅其十五瓊樓玉宇曉鍾初。早拓軒窓一皓如。羔酒帳深名士話。牛香山屹大乘書。明年隴麥身應健。是夕燈花影欲踈。安道詎須旋剡棹。看他衛玠璧聯車。右雪其十六天葩偶佚著騷初。何遜楊州竗自如。五月留聽城上笛。一枝誰寄驛中書。力持氷玉塵心遠。晩閱烟霜歲色踈。何以奉之榮且寵。六銖衣坐七香車。右梅其十七孰窺禪寂皎然初。我豈詩成白也如。翠幙朱簾呈色相。玉樓銀海驗方書。月於大地情相助。梅是芳鄰契不踈。輕重去來山自在。看他縞帶且隨車。右雪其十八前身霰雪胚胎初。玉碾光來錦不如。鐵石心膓廣平賦。月星精彩趙䧺書。儒宮皓白推三老。仕路淸高托二踈。歲晏華余知有爾。玉聲容觀大夫車。右梅雪 二十一，二十三。氷壺淸澈證心初。燭渚犀光玉照如。名士芭蕉新就畫。征人楊柳繼堪書。縱知京洛緇塵盛。却怕平生素履踈。禁軆聚星堂有律。却愁駑步犯塩車。右雪其二十湖上霜禽報客初。雲中三素景晶如。珠璣錯落五花判。墨雪分明孤樹書。賾航灝傳時盛。福市聲名與世踈。淸絶古來誰得匹。朝周白馬有箕車。右梅其二十一月小天寒作勢初。包山函陸一般如。情深孰賦白頭詠。志潔新成素問書。羣玉府高栖近密。銷金帳暖影纖踈。十洲銀闕知何處。出色玄冥帝有車。右雪其二十二月地霜天整頓初。世間何物可渠如。志全潔靜精微易。身似聱牙詰屈書。姑射雪膚溫更厲。弘農雲髮散還踈。瑤臺萬里成相對。始信尻輪是笨車。右梅其二十三竗空淸凈道成初。一㨾冥心老佛如。淸欲頓遺天下事。明能快寫夜中書。眷屬應隨靑女近。風流不與粉侯踈。占他許大家家廩。看取新年麥滿車。右雪梅雪五出娉婷六出初。兩家名德古今如。園中有客能成賦。江上懷人欲寄書。形影不離欣莫逆。性情全寫怕相踈。幽貞歲暮芳隣在。化柄同推玉帝車。右梅雪其二十五惡詩重疊寫來初。梅雪今年困莫如。境逼渠應思晦彩。辭竆我亦欲焚書。自同桑宿情猶在。不是萍逢跡豈踈。墨壘筆鋒誰轉戰。太行九折始回車。右謝梅雪見上其十夙志興公擬遂初。希文憂樂竟何如。只愁抵老難辭酒。更坐平生不讀書。國計與誰今歎息。時論許我本空踈。乞骸早晩君恩重。欵段東門下澤車。右漫吟其二十七衰遅自任負當初。漏盡鍾鳴一赧如。未躡神仙錢若水。徒成歇后鄭中書。却判病隨身轉拙。久知才與志全踈。月欄雨艇餘年計。花外明春有小車。其二十八珩芾回思布素初。四朝恩遇竟誰如。幾年長帶左丞相。萬卷曾窺中秘書。本分豈能知熱閙。浮榮元不厭寒踈。凌雲賦就情還淺。却笑昇仙駟與車。其二十九梅香雪色惱渠初。硯墨前宵澹掃如。我昔氷餐緣往役。君今火食讀何書。天高寤寐瓊樓近。歲暮生涯白屋踈。萬事從來蝴蝶夢。橫江一鶴翅如車。其三十萬頃玻瓈凍合初。滄江氣勢想威如。天時有約徵符契。歲暮懷㱕畏簡書。虬漏雪深春酒薄。貂裘霜落曉燈踈。詩家伎倆君休笑。馮婦猶堪一下車。其三十一少眠嗒坐五更初。度夜遙遙閱歲如。且妄聽爲蘇氏話。猶賢已有稗官書。梅花到底香長守。蓂莢緣何葉轉踈。却羡風流曹相國。醇醪許汙繡茵車。其三十二孰見袁安卧雪初。文園着我老相如。伯倫有酒能成頌。仲統無官始著書。稱物爲芳姿本潔。安心是藥病全踈。樂郊已自營蝸舍。餘地猶堪挽鹿車。其三十三希文明復倦遊初。敎授人間樂莫如。捫蝨且休當世務。汗牛誰閱我家書。功成七寶莊嚴竗。諾重千金意氣踈。可喜孩提時習力。抎抎駒步效前車。右屬敬中其三十四甘苦辛酸爲客初。微官纏縛更何如。戀多光祿三升醞。遇少王公一紙書。只緣我與提携久。却驗君於契活踈。筆健詞䧺馳騁得。全勝熟路放輕車。右屬德來其三十五妄入今年衆竗門。撩梅殢雪致煩言。文繁却怕史勝野。筆拙寧辭詩免村。相馬只求顔色近。攀龍孰要性名尊。潔芳尙有風流在。許我鵾絃佐蟻樽。其三十七于公先自大其門。種福如今驗宿言。何恨繼成才子里。有生來托壽星村。尋常富貴人徒艶。五十光陰我始尊。湯餠明朝應見速。呱呱聲裏引靑樽。右喜人擧男其三十八白頭本分愧朱門。默契從君竗不言。稷下聲名誰竟市。梅邊籬落自成村。星臨萬戶人寰靜。月在中天帝座尊。課夜動題詩幾卷。抵年還有酒盈樽。其三十九孰許龍登元禮門。賴君名下摠能言。留梅倘做長春苑。遣雪爭敎不夜村。閱盡險夷才轉拙。坐深鄕黨妄爲尊。年光共與詩情薄。認取燈前灧㶑樽。其四十湖海誰輸福履門。看君處處與言言。羹魚飯稻元饒地。養鶴栽花別有村。民吏頌名聊試薄。兒孫滿眼却知尊。百年德曜齊眉在。且御瑤琴引玉樽。右景泰壽詩其四十一殘年玉漏待金門。野外吾廬孰笑言。契好陸皮元有里。經過趙李久成村。蓮花幙府今雖屈。竹紱軍州昔更尊。一樹梅前詩一疊。爲君且酌淺深樽。右屬李穉來六十一歲壽其四十二明年春榜閙天門。牢記醮壇道士言。跡著賢能登府地。名成孝悌力田村。人於積窘始知健。我不自修誰與尊。歲暮夜寒鍾且動。梅邊雪裏許同樽。右屬敬中其四十三紛羅箋註競分門。卷裏思君未敢言。病夏畦爲炎熱處。老冬烘合寂寥村。宦情久與烟霜薄。詩道長隨歲月尊。雪厚天寒誰話此。且持紅燭繞靑樽。右自屬其四十四守玄老牝是專門。堅白孫龍摠詭言。吾道光明誰競路。百家荒落不成村。牛行馬走應相近。蚓叫虫吟妄自尊。晩暮陰晴詮頓悟。且須呼月與傾樽。其四十五知公身備四時春。融雪朱門氣色新。判以實心家有我。絶嫌虗譽市於人。座欣九耋康強老。隣愧三生小少親。晩暮何年無此酒。釋麟今日賀初眞。右屬荷屋生朝</text>
<title>哲宗大王輓章</title>,<text>聖生知有會。天命是人心。擬戴春秋盛。長瞻日月臨。鼎湖雲萬里。銀闕海千尋。無祿臣民淚。空敎血漬襟。其二曾孫興苑柳。列祖倚欄花。付托今爲大。艱難昔已賖。敬由無逸致。德以屢豐加。淵默雷聲在。階前壹邇遐。其三臣昔叨藩守。屠維奉諱時。軍民迷信順。家國凜危疑。翼恤事初定。代迎光有儀。於休當日祝。萬億以爲期。其四孝出百王倫。遅遅長樂春。提撕承有地。誠愛亘無垠。宜我純元聖。膺玆吉慶新。瑤觴稱壽日。玳檢闡徽辰。其五明王崇儉德。出治是爲程。易有豊享擧。時孤徯祝情。孰如安所性。不待勉能成。苑囿及宮室。都無興作聲。其六命吉今王聖。慈天化育新。雲鄕勤顯佑。日域徧遺仁。廟表明攸作。陵名智與倫。喬山留矚地。葱欝駐千春。其七俯仰攀髯淚。此生凡幾遭。時隆軼軒昊。學淺愧夔臯。莫補求衣念。徒煩伴食饕。三良黃鳥什。恨殺白紛毛。</text>
<title>元月二十五日。詣靈壽閣秪肅。乙丑。</title>,<text>山海崇深是孰恩。流年滾滾未堪論。濫題天上西樓帖。留挹人間內府樽。病我躡躋才德少。諸公英偉畫圖存。千春萬歲無竆祝。三聖遺徽在至尊。</text>
<title>游觀相公入耆社日。却呈。</title>,<text>耆英名德孰居先。司馬當年最少年。別有上榮槐棘外。且須高飮菊花前。甲辰在我雌爲是。君子於今老更憐。較計行藏非小事。月鍾霜漏耿無眠。</text>
<title>乙丑四月。景福宮重設始功前三日。奉香祝。禱于宮內地。祗用衛將直所鄭湖陰詩韻。</title>,<text>宮墟殿址勢方便。揔在岧嶤日月邊。萬世久徵圖及卜。九疇如見蕩無偏。土功民力今猶擧。嶽峙川騰地有傳。恭識于今堂搆盛。人情元是聖人田。</text>
<title>又贈大祝金校理</title>,<text>一生難占子房便。只信都無幅與邊。人有芝蘭香漸大。我慚薑桂性猶偏。齋官捧祝神應格。衛士籌更巷替傳。慶會樓前池四畔。龜游荷葉葉田田。</text>
<title>乙丑政府成。上命大臣諸宰落之。宣內府饌。仍賜銀壺玉盃。留爲寶藏。越二明日。親臨試多士于政本堂。恭述恩榮。要諸公答之。以備中書盛事。</title>,<text>台階肅列帝車傍。瑞旭鰲扉御座香。地切雲霄騰寶墨。波連沆瀣泛恩觴。聖人在上春秋盛。慶會多前日月長。喜起明良今與昔。不知誰得此龍光。</text>
<title>送百一歲老人李知樞南㱕</title>,<text>吾以稀年妄自誇。小年那及大年多。經伸吐納渾閒事。坐閱山春百度花。</text>
<title>送柳相國厚祚之燕</title>,<text>陽關杯酒孰相酬。四月輶裝返在秋。符璽當時徵遠到。余以天官侍郞。赴有政也。公時爲尙瑞郞。 葱珩是日賦初游。山南世德公爲盛。域外軍聲我欲愁。專對誦詩知易竣。不將經涉事淹留。</text>
<title>肅西樞命。仍到江榭</title>,<text>城外江頭幾里賖。四年㱕得若天涯。灘流未減方春盛。嶽翠偏憐向夕多。力脫絆韁形且槁。試拈編帙眼都花。餘生契活吾能說。於水於山到處家。其二園木重重拾級賖。春田薺麥𣾘無涯。不緣市郭朋遊少。却喜江湖宰相多。是處足稽天下士。餘年難撥霧中花。灰香酒滴招邀約。休辨君家與我家。其三晨趨鳳闕攀紅旭。夕次蝸廬對綠波。一日閒忙元似此。百年勞逸欲如何。白雲嶺上陶弘景。三月山陰晉永和。雅志空懷千載遠。花邊柳外聽漁歌。其四地靜綠陰移永晝。潮喧碧漲逗餘波。紫雲山色遙相似。玄對溪聲近若何。過盡羣芳春造次。經新一雨景淸和。尋行數墨拋還久。且復當樽學放歌。其五莓苔四壁舊題詩。存沒居然有所思。日月交騰今彈指。風騷迭發昔軒眉。表春的皪孤花晩。溜雨離奇老柏遅。宿契諸公渾白首。此來江上作新知。其六文書期會廢聲詩。謝事來收汗漫思。大野雲橫連楚尾。澄江日出耀杭眉。由衰就健元何術。因病爲閒亦已遅。睡起夕陽漁釣伴。綠簑靑篛足親知。</text>
<title>芝墅。拈洪耳溪韻。丙寅。</title>,<text>滴翠山光映白頭。麥風吹浪泛層疇。鴻來燕去渾閒事。澗媿林慙覺幾秋。落落久忘吾有屋。悤悤每似客登樓。行休計較殊云暮。卧念平生馬少游。其二田田荷葉挺池頭。花木參差列等疇。秧茁麥收饒此歲。日長山靜足千秋。剔敎苔蘚初開逕。掃却塵埃舊鎖樓。泉石證交今二記。每來愁殺作初游。其三時雨時風世太和。衢謠定本是農歌。今晴且許蠶登箔。快霔先占豕涉波。束已渟春水足。洞深偏住夕陽多。却欣野老來爭席。便復談秔與說麻。其四徙倚風軒竹養和。看翻燕舞聽鶯歌。書殘墨漬箱留馥。藥熟茶淸鼎有波。已送光陰何處積。此來消受一生多。不堪把玩咍臺久。眼欲花時手欲麻。</text>
<title>用金姬保。次松穆韻。</title>,<text>別久黃花後。來遅紅藥初。㱕田宜有錄。擇里可無書。谷口嚘嚶鳥。池中潑剌魚。山居淸供在。爲糲莫嫌蔬。其二林翠謝炎燠。山光留古初。風謠欣可述。雲物動堪書。今昔一丘貉。逢迎千里魚。桔槹機底用。手自灌園蔬。其三深知三昧妙。野服返吾初。擬廣羣芳譜。思增種樹書。智秦懷五羖。相漢愧三魚。地主庖腴餉。徒煩羊踏蔬。其四理會平生事。從今說自初。衰猶欣把酒。病或廢看書。謬列乘軒鶴。徒慚縱壑魚。㱕來娛晩福。飮水且茹蔬。其五輇才叨盛際。尤悔晩猶初。可但踈經世。都緣少讀書。孰禁㱕挽鹿。未辦去焚魚。芻豢悅其口。何如筍作蔬。其六李氏虞裳在。聲詩妙契初。冥心沿悟境。隻眼破羣書。誰鎩雲霄鶴。秪翻滄海魚。幽香凡幾卷。渾是雪山蔬。其七文字厭逾倦。一如童習初。罕承強輔誨。麁閱古人書。有作紛蛟蚓。無方辨魯魚。猶餘能事在。春酒佐畦蔬。其八旭午房櫳靜。神淸睡起初。有誰來問字。時復卧拈書。日月方奔駟。江湖久忘魚。晩飧欣一飽。瓜韭揔新蔬。其九抵夏醪逾冽。翁翁綠醱初。貯應繁計慮。釀必有方書。邑吏遺庖肉。城人饋市魚。陶然饒取醉。野蔌錯山蔬。其十仙鄕無別界。山靜日長初。駐景酌春酒。延年看古書。守株誰待兎。緣木莫求魚。芝朮非恒有。舂粱更摘蔬。其十一明主方優老。臣今可遂初。湖山留小築。日月駐殘書。分適搶楡鷃。恩霑在藻魚。登盤三九種。休哂庾家蔬。</text>
<title>韋史尙書見和輒次</title>,<text>舊曆尾連新曆頭。晩來緣業屬之疇。三公也有湖山月。五老應憐鬢髮秋。只惜大千今世界。長敎少一我亭樓。不知就醉荒踈句。得似昇平陸氏游。</text>
<title>次邵亭侍郞</title>,<text>詩成酒熟好廻頭。晩學淵明有事疇。花木屢經人醉醒。江流長瀉我春秋。不嫌宰相喧呼巷。自足圖書偃息樓。萬慮卽今須一霈。百嘉俱鬯佐吾游。</text>
<title>次烟巖尙書稚用 錫雨</title>,<text>地誌前朝富原縣。漢陽城外此江涯。雲汀霧嶼猶今昔。翠幙風簾孰少多。巷近寧煩皮陸棹。林芳不羡魏姚花。柴門月色時相送。楊柳東頭第幾家。</text>
<title>許判書 棨 輓</title>,<text>仗鉞分符孰與多。三壇節制住年華。恬勤造次能需世。契活生平不問家。頎容望屹班中立。上秩恩深病裏誇。憶在箕邦營梱日。燕鴻如昨五詢花。</text>
<title>有懷邵亭，韋史，烟巖。</title>,<text>荒濱猶復罕逢迎。珂馬悤悤各有程。詞垣 平聲 迭推華國譽。講帷長戴近君榮。愁分恨別渾閑事。獨酌孤吟是底情。耀屋祥光知自在。酒星來與壽星明。</text>
<title>五月晦得雨</title>,<text>噌𠴈鏜鎝是何聲。我喜簷鈴譜九成。萬畒惠霑靑晩出。千峰意足翠初生。朝衣寤寐餘遅暮。旰食憂勤祝聖明。欲驗步頭遷蟻垤。却從湫底聽蛙鳴。</text>
<title>題崔氏草堂</title>,<text>巷外喧喧車馬聲。林間五月有餘淸。經綸小手開三徑。編輯冥心擁百城。一席晤言紅日永。十年栽種綠陰生。花豬芝粉櫻桃熟。瀟灑厨供造次成。</text>
<title>江上同士綏稚用霽鴻聯句 鴻姓名</title>,<text>嵽嵲臨漫瀾。元七。 翐翂隱薈茁。闌風斂大凷。士綏。 絢雲呈奇質。庭翠蔭交午。𥠧用。 湖嵌洗削戍。酒遊燕饒筑。霽鴻。 曲和湘留瑟。河朔景云良。元。 稷下士皆吉。野服禮從寬。士。 朋樽儀勖失。瓜薦紀暑令。用。 葦凉訝秋律。偶集月惟卿。鴻。 敢道霖於弼。門僻謝桃李。元。 市遠隣蓬蓽。三農惜久乾。士。 一霈荷靈隲。品物慶昭蘓。用。 溝洫惠洋溢。墨飛驥奔泉。鴻。 詞妙蜂溜蜜。頭風誰艸檄。元。 眼花猶放筆。久我絶機緘。士。 多君富文術。篇圓汞成丹。用。 契深膠幷漆。知非歲徒虗。鴻。 求是事由實。埴繁昔勞。元。 入林喜令逸道。卓思幷駕。士。 時淸化速馹。筩碧醉旣多。用。 箋紅言可悉。魚倦怕罾罟。鴻。 㹀羸蠲鞭叱。謬來參德星。元。 久住歈化日。揩世孚達三。士。 杖鄕仰稀七。抽簪渾漁戶。用。 卸冠擬禪室。白團懶復搖。鴻。 玄虗功未畢。窓螢費苦辛。元。 紙鴉亂塗乙。情坦語迭發。士。 興酣氣愈出。狂歌或打壺。用。 短髮不勝櫛。聯句孟何棘。鴻。 㱕田陶有秫。境拋思繳鴻。元。 技精愧貫蝨。投老聊同㱕。士。 遺形自毋必。誰無山水癖。用。 共有烟霞疾。綺癯輸子厚。鴻。 淸濁處高密。卜從詹尹懶。元。 緯容嫠婦恤。自有歌採芝。士。 何須碁隱橘。一生無皺眉。用。 數間可舒膝。耐渴我望梅。鴻。 護前誰䟽栗。結社願無違。元。 選游事可述。林園多勝賞。士。 江湖喜散帙。滕薛休爭長。用。 曹檜詎敵匹。五老何嶙峋。鴻。 許我六爲一。元。</text>
<title>同韋史，烟巖飮。拈韻。</title>,<text>不限長江滾滾流。百年無𧏮此孤樓。行休久被嗔於屋。憂樂渾忘怒是舟。十里街鍾猶信息。一隣家釀足淹留。遠公偶自成三笑。平子如何賦四愁。</text>
<title>聯句成。又拈杜。</title>,<text>柏梁聯句刱遙遙。韓孟城南暑欲消。摛月儷花由各性。吁前喁後竟同條。雨來風滿紛逢別。筆落篇成閱暮朝。簾閣翛然吾事足。喬松元不在雲霄。其二巷連街接境常遙。病裏光陰鏡裏消。是處酒香傾下箬。誰家詩品擬中條。只愁寵祿酬無地。莫恠身心戀在朝。一雨江聲如許大。幾番牲璧格神霄。</text>
<title>江上。贈朴天游 文逵 霽鴻。</title>,<text>蚌胎夜明簾。狐腋千金裘。機錦燦七襄。厨鯖羅五侯。有材斯有用。巧手無停時。集句誰所昉。萬軸今昔詩。詩從漢魏來。唐宋元明淸。風雅與別裁。棟充連屋傾。匪積專門工。瞭然心胸間。那得攘他技。造次怡衆顔。歷落天游子。皓首人間世。榮利窘自拋。詞騷少攻藝。江上初邂逅。立談先解頤。揚扢何弘博。品隲竆刀錐。悅我貽數什。揔是名流述。冥冥各夢成。斷斷其口出。馴龍配乕得。轉海移山能。萍分昆及季。梗合仙於僧。取如廒庾粟。施絶釘鑿痕。神動天共隨。目擊道偕存。家家幾籤架。飽許千蟫蠧。不若好摒擋。爲君供奉具。吾衰辨且眊。肚空稀點墨。倘資盈腹笥。惠好歌以德。</text>
<title>芍玉駱山草堂</title>,<text>茅茨絶小有餘閑。燕息超然紫翠間。詩句吾猶謠下里。風流君自擅東山。茗隨泉冽醒爲快。麥泛厨香飽可還。何限四時光景好。只愁一病鬢毛斑。</text>
<title>聞駱山雅集。簡芍玉尙書。</title>,<text>驕炎爀熱病全癯。卧憶芳園此日娛。林籟自生南郭几。簟氷無待北風圖。時平翰墨聲明在。老去湖山夢寐孤。薄醉強題都跁跒。南唐詞客笑人迂。</text>
<title>江樓 丙寅</title>,<text>烟江幾疊展雲巖。境竗還如蔗漸甘。馴鶴種魚開野酌。聽鷄鞴馬憶朝衫。祁公社裏圖成五。蔣氏園中徑闢三。秪是悤悤塵事在。長敎燕北與鴻南。其二漁翁宿處是西巖。楚竹淸湘飯有甘。地勢輸君騰赤芾。天風爲我返靑衫。中年健逸逢難再。上瑞豐登驗在三。鍾動月明秋夜永。蘆花江北遍江南。</text>
<title>七月第三庚日。江樓集諸公。</title>,<text>腰圍羸却幾分纖。眼力迷敎百惱兼。漁戶初迴長者轍。燕樑爲捲主人簾。炎蒸酒熟篘還劣。汗漫詩成筆不尖。秪是友生緣業在。老來猶復喜沾沾。其二夙昔非無折簡招。江頭郭外近還遙。漫瀾孰憚馬牛涘。邂逅不煩烏鵲橋。伏雨闌風愁幾日。餘吟獨醉度今宵。蘆花取次交楓葉。秋後林園樂事饒。</text>
<title>七夕復集</title>,<text>休說三山與十洲。吾廬吾自事淹留。天空意足恒延月。地靜神淸不待秋。司馬三長知有界。元龍百尺未堪樓。桐陰柳外逢迎路。好遣詩愁白盡頭。其二西風吹雨渺汀洲。一夕蒼凉暑不留。堤柳光陰如許老。井梧消息幾分秋。江淮運集雲連港。元白詩成月滿樓。未必入林期把臂。長敎是在回頭。其三衰老須看鏡裏容。每愁相別在相逢。西江有水爭憐鮒。東野爲雲孰是龍。頭蒜尙欣花映肉。肘楊猶復筆生鋒。怱怱公事勾當後。甫里長敎笠澤從。其四圖書品隲雅舂容。硯北樽東幾度逢。孰以官緣愁嚼蠟。我於詩道愧談龍。非關古貌癯如石。却喜䧺詞老有鋒。契好豈徒隣曲近。縱云天末亦游從。</text>
<title>哭洪士協</title>,<text>江湖邱壑杳雲林。過境追隨滿目森。靜久終能排至動。陽昭不自處幽陰。流商泛羽千篇律。溫玉剛金一副心。四十有年鍾漏契。月中燈下聽秋砧。</text>
<title>疊示安敬中</title>,<text>把臂誰同與入林。溪山隨處景森森。㱕田有筆懷歐老。灌圃忘機愧潁陰。落落未堪全此樂。遙遙徒自耿孤心。鷄鳴風雨愁多少。除是懸㫌便亂砧。</text>
<title>至月到江居。共天游拈韻。</title>,<text>一日陽生淑氣回。臨江映發好樓臺。孰知浩劫愁邊度。却喜餘緣亂後來。竹葉有香宜早醱。梅花無雪欲遅開。芳隣到處寥寥甚。跫藋何人踏破苔。其二西流日夜勢奔回。天際澄江發五臺。風雨紛紛人易散。光陰漠漠我今來。漕舟取次凌氷到。販戶尋常抵曉開。書笈圖箱重料理。剔敎煤涴凈敎苔。其三明山麗水上簾㫌。大野西風徹夜聲。吾有是廬盈十載。人言此地足三生。魚鰕倘許餘年侶。鷗鷺難偸舊日盟。只惜友朋星散感。酒醒詩就掩柴荊。其四紫陌朝天日月回。碧流長掩幾亭臺。萍分是處梗應合。燕去何時鴻復來。一鑿齒猶詩裏足。三成影且酒中開。參橫月落梅花發。須信同岑有異苔。其五閑愁伏枕意懸㫌。江漢滔滔日夜聲。白屋僦來饒偃息。黃金散盡見平生。天寒歲暮酒爲政。我弱君強詩有盟。倦跡荒濱誰所戀。主人賢是古韓荊。右二首屬天游其六齊芋猶濫况虞㫌。我愧沙堤訶導聲。豈有一能酬盛世。徒將百悔住餘生。烟耕雪釣誰從約。月地霜天共蒞盟。麗句眼前搜漸遠。珠於滄海玉於荊。其七詩家精彩變旗㫌。可獨臨淮萬馬聲。色相幻於金地佛。性靈超似玉谿生。郊寒島瘦渾㱕命。覇月王風迭主盟。只恨不曾三日讀。眼前花屬口中荊。</text>
<title>共安敬中 光默 拈韻</title>,<text>羣書堆裏掩寒扃。抵歲江光鏡面靑。漁戶有氷騰色相。詩家無雪寂心靈。朋知到處明如月。里閈何時聚似星。不是病來踈把酒。只愁薄醉趁初醒。</text>
<title>余於十數年來。不飮荷屋晬酒也幾希。而今於耆英初度。湖雲坰月。邈若天涯。遂書此。托其門生之去。以致記府。</title>,<text>荒濱搖落掩柴扉。卧憶公年古所稀。梅發酒醒仍不寐。笛中遙唱鶴南飛。其二村朋里叟與逢迎。殽核山厨別有情。勝似華堂良讌日。千金一饌五侯鯖。</text>
<title>臘月二日雪始作。共天游拈金人韻。</title>,<text>惜雪多於惜雨春。朝來瑞色凈纖塵。袁安冷卧應無侶。郢市高歌定有人。徹曉寒梅如是艶。明年宿麥尙誰貧。星堂禁軆煩相憶。健筆諸公昔與隣。</text>
<title>奉題駱山卷 丙寅</title>,<text>泛商刻羽動淸新。佐以林泉絶點塵。名世豈能無大雅。盛流元自屬詩人。羊求有約雲生席。趙李相過月在隣。續續四時花事足。吾游不限抵秋春。</text>
<title>方知事禹叙譯科回榜。其孫漢一。承特旨。爲同年。用原韻。</title>,<text>孰謂翁年是老人。老人安得再靑春。含飴日永題名地。置酒星回聞喜辰。篤厚定由衰自勵。寵榮宜驗晩逾新。吉祥善事從何盛。修到多生積慶因。</text>
<title>丁卯三月復到江上</title>,<text>居山居水古難兼。晩供於吾恐不廉。柳色量添前雨嫰。花身較大去年纖。砑光界納江流疊。作意雲呈嶽勢尖。無句可酬佳景物。瞢騰一醉下重簾。</text>
<title>寄嶺南李觀察 參鉉 六十一歲初度</title>,<text>浮生坐閱始生年。定似先天抵後天。郡邑歌謠方伯重。朝廷文學大夫賢。琴鍾日永齊眉地。羅綺春深聞喜筵。一鶴南飛誰復得。欒巴杯酒渺雲邊。</text>
<title>寄李尙書弘夫 㘾 六十一歲 丁卯</title>,<text>余受小學于華泉李先生丙舍。閱秋冬而還。先生之孫五人。弘夫序居第四。時未及生。今▣爲六十一歲老宰輔矣。自夫娟好靜秀。以至莊重端愨。少壯德器之迭成。吾於弘夫乎。靡有不閱者。而我且耄及之矣。憶兩家通好。徵逐游從之盛。與夫長老後生。凋謝之無紀極。其於人世事。堪把翫否。然尙得與弘夫。列于朝聯于僚。頭鬚交皓白。每與遌。所以釋遅暮之感者。亦厚幸耳。錄一詩。郵致其忠原寓屋。良辰八月聚奎年。御瑟庭蘭簇壽筵。恒處散閒猶赤芾。積傳詩禮是靑氊。休論齒髮誰衰健。永喜提携共後先。峒叟溪朋爭席地。幾回春酒與陶然。</text>
<title>題太華詩卷</title>,<text>韋史申尙書。發白雲行也。投示一卷。十人爲十一詩。爲七十三篇。宮商溢發。風雅騈湊。富矣哉。不旣盛矣乎哉。卷中諸號傡素昧。而讀其詩。醧堂是韋史所自隱也。次其韵而復之而復之。紛綸朱綠且玄黃。爥地詞光切太陽。奔放豈能停造次。貫穿端不厭張皇。眼前老馬誰知路。分外侯鯖得遍甞。夜碧華山何所有。詩家壁壘壯金湯。其二君如白傅有元劉。良冶鑪錘不翅歐。平等喜嗔能地忍。較排纏脫足天游。流光滾滾雲堆眼。交道遙遙雪滿頭。幾度近逢壺老否。勝前髭髮憶還涪。</text>
<title>松西相公爲食泉。住金鷄別業。洞有泉。名曰藥泊。同游觀，荷屋往訪。及夕。拈韻而㱕。</title>,<text>趵突香連屋數間。虎跑應復遶荊關。淸凉意與塵埃逈。飮濯身輸日月閒。桂樹天寒誰共隱。松杉地靜可無還。平泉綠野知多少。未必幽貞獨在山。其二合置公留泉石間。數楹輝發萬松關。神淸病不能成咎。道勝囂猶自足閒。井冽孰禁爲我食。城嚴未必阻人還。花醪已熟饅頭大。且欲膠黏日在山。</text>
<title>金尙書 學性 六十一歲生朝 丁卯</title>,<text>嬰兒戱是宰官身。大斗高堂酌幾廵。篤厚定知仁者壽。吉祥渾駐孝爲春。詩書誨夙登龍士。山水期長挽鹿人。東井五星何處聚。文明重屬弄弧辰。其二憶初相識在靑年。鬢畔光陰覺更憐。占步偶前糠粃是。論材孰後棟樑然。喜歡懊悔均無算。歌詠訏謨捴有緣。沽我且須能醑我。奈何搖落卧江天。</text>
<title>寄族侄判書徽林六十一歲生朝 戊辰</title>,<text>盈床牙笏以爲家。一品元朝歲又華。舊德豈能無此食。醇姿自足使人酡。閒忙歧路靑雲永。顧對湖山白日多。秪是春來芳躅遠。東枝何處紫荊花。</text>
<title>江榭卽景 戊辰</title>,<text>鶯何愁濕鷺何乾。雨後江流不見干。徑造便能成竹所。妄因未必卧槐安。老年日月憑欄久。詩道湖山下筆難。風珮洞陰知底處。請君爲我寫來看。其二蠧老殘編螢且乾。玄花堆裏卧江干。臨平野色身還眇。閱久灘聲意與安。賸借幽深閒自在。秪愁醒醉病爲難。林園晝靜濃陰遍。譜外羣芳悵獨看。</text>
<title>題游觀相公郊居</title>,<text>林芳野色渺塵間。便是浮生夢覺關。寤寐幾年成此事。㱕來一日有餘閒。嫰秧宿麥靑黃地。昨雨今風紫翠山。雲漢喬松攀不得。被誰纏住且言還。</text>
<title>疊前韻。呈游觀郊居生朝。</title>,<text>幽棲知復在人間。意似遙遙萬疊關。九日對花詩久廢。一旬行藥病爲閒。名庄未必文饒石。勝地何如叔子山。十數年來今日酒。坐虧沉醉趁鍾還。</text>
<title>之山居</title>,<text>熟道郊荒木石居。凉軒燠室▣何如。菊花釀醱天▣後。鳥雀糧留野穫餘。赤壁再游山自在。紅塵一夢境全虛。秪愁日月忩忩甚。枉負芸箱幾卷書。其二不揀郊居與水居。却愁多病馬相如。陰晴界足題詩際。溪麓情鍾閱畫餘。三百杯應沽白墮。五千言豈是玄虛。說麻說秔村翁夕。剪燭農謠勝讀書。其三茶淸酒熟與興居。霽雪林光錦不如。地煖麥抽情性始。山寒木立老成餘。人誰卧洛懷君實。我欲凌雲躡子虛。市里太平今日盛。全勝貨殖馬班書。</text>
<title>自積城還。歷宿梅谷。酬白琪湖斗鎭見寄。</title>,<text>水麗山明畫所稀。樂郊於此有衡扉。餘生偶自塵忩芾。高士何曾厭草衣。歧路光陰饒暮景。門庭詩禮峙遺輝。遂初賦與養生論。會見川雲均泳飛。</text>
<title>七月六日江樓。金渭師，申桂田 應朝，徐圭庭 承輔 三侍郞至。拈雨字。</title>,<text>良談取次賓爲主。老我光輝有彊輔。楊今隲往非一事。緯史經經足千古。辛勤笠屐知不分。置約來聽江上雨。雨落檐鈴作韶頀。荒厨炊晩日卓午。風流氣義浩無垠。意欲憑凌隘九宇。舊聞四民士爲貴。曾不能稼况於圃。紛羅箋注饒百家。曲折沿匯各有數。東來文字今連屋。耄我不堪辨䂓矩。工訶古人爲家計。時得一二遺四五。漢固可禰宋豈祧。吾儒厥有好門戶。不由跬步孰千里。吹毛洗瘢良自苦。臨江聽雨土生香。遮莫樽前哂椎魯。</text>
<title>八月廿二日。夕到西門內。送秉協輀行。</title>,<text>彭脩殤短有誰期。幽是千秋顯一時。秪悔茫然門戶事。枉緣情愛被渠欺。</text>
<title>江居寄李</title>,<text>屋小臨江大。厨淸與市踈。逸民今自在。高士古何如。氷玉初輝映。琴鍾共起居。駐顔由繕性。無待養生書。</text>
<title>十月十日江樓。命英煕，同煕拈韻。</title>,<text>七十年今有此亭。餘生頭白護氊靑。江天好月兒孫集。除是文星是德星。</text>
<title>江居。共申桂田，金經臺，徐圭庭得德字。朴侍郞孝正適至。</title>,<text>凉燠易云徂。川原渺何極。飮昔河朔成。病今漳濱得。籬英𪏆謝馥。園葉赬褪色。秋冬際難懷。寢興誰相憶。傳呼巷有喧。鱗翮境留識。詩書道不竆。君子以爲國。未論衰且健。勉焉天所植。甲雄輸中立。酉俎富成式。相逢雨如舊。海雲初潑墨。編秩煤猶閱。欄楯凈如拭。灣磯釣當往。亭麓吟可陟。天寒歲隨暮。弩力崇明德。</text>
<title>江居。寄族孫定煕行臺。</title>,<text>通都大邑浩無垠。到處將迎屬目新。東使北來凡幾閱。竗齡還有老成人。其二凌雲詞賦壯今遊。意氣翩翩隘九州。我始欲愁君漸遠。亭臯雪作聽江流。</text>
<title>副行人趙侍郞 寧夏 之燕也。用其王大人雲石相公寄我是役時韻。</title>,<text>衣塵帽雪渺當時。城闕川原尙記之。今日送君酬古事。先丞相有贈吾詩。其二初程袴褶動離思。出日扶桑萬里遅。麟角鳳毛輝暎地。靑春專對喜聲詩。其三眉頭筆底證新知。名士如今定是誰。一與傾心輸寫快。大都能飮且能詩。其四西淸日月幾分離。積世僚緣有所思。待讀花前吾事足。金箱玉笈遠游詩。</text>
<title>申判書 命淳 輓</title>,<text>山河帶礪峙家聲。上秩戎壇宦且成。淹速何曾關夢寐。行休元自信平生。日抽卷帙喧爲寂。時對壺觴性適情。急病讓夷徵底處。單車徑赴晉陽城。</text>
<title>純宗大王追上尊號樂章文 戊申</title>,<text>帝眷東顧。純祖有隆。仁深澤厚。業廣德崇。稽三紀勛。耆萬世獻。曷旣永頌。章我彜憲。王曰福汝。於赫神孫。神孫之休。實維洪恩。孝逌揚先。慶爲尊親。載鐫孚尹。大詔千春。有隆一章十六句。</text>
