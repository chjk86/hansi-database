<title>幽懷辭</title>,<text>余求友於南國兮。將歲週之其二。何希闊而莫聞兮。終寂寞而靡有。豈余身之無足取兮。抑時俗之夢醉。哀谷鳥之孤鳴兮。悵牙琴之獨張。歲暮兮難爲情。吾誰與乎相羊。惟歸求於黃卷兮。庶尙友乎千霜。</text>
<title>春祝 甲戌○時妣患痁已二歲。故辭以祝之。旣而愈。考晩隱公喜曰豈汝祝之之效歟。</title>,<text>於皇太昊受頊謝兮。德配春生運元化兮。嬪肰萬族咸煦嫗兮。矧人疾苦渠不除兮。今茲甲戌肇警立兮。按節遊方風翕習兮。惟臣有母疾隃歲兮。何頊不廉尙騁沴兮。人情所閔亦皇鑒兮。願言明靈渥濩汜兮。赫命荼壘執頊鬼兮。飼以素威功則韙兮。辭出肝膈曰帝念兮。嗟嗟神理逝勿或僭兮。</text>
<title>次韻歸去來辭 幷序○己亥</title>,<text>余少也迂。猶志于古。不屑屑擧業。三十一幸登上庠。三十八偶被朝廷採錄。自莊陵參奉。內遷義盈庫奉事。轉宗簿寺直長。以司圃署別提。陞六品。仍擬司憲府監察。不得點。未久歸覲。侍先人湯藥七朔。而先人棄二孤。是辛卯十二月也。先是己丑。以四六魁七夕製。旋因一字微眚。有文衡致疑者。則命官不得不拆名自白。而首相因宿憾不一言。竟失第。庚寅以殿策被選于九日。而試官斥其勤攻上闕。又不第。一時譏以劉蕡。其嶔崎極矣。獨惟我先英宗大王。自七夕入侍以後。拳拳淵衷。實非一再。旣於宗簿。提調橫辱而伸之矣。又於輪對。詢文獻象緯而褒及先臣矣。又於勤政殿。以仁安故事。特命召之矣。又於益男疏可否。特以待金三淵後孫者援例。使勿言矣。又於謝恩之地肄儀之日。重擧爵里。以惜其不遇。而有望於後日矣。先人嘗敎之曰待汝四十。終不得一第。肰後從汝所好可也。及出仕則曰汝在京日。雖逾四十。必赴大科可矣。而小子不肖。旣再若有爲而躓焉。肰所受聖奬炳丹靑昭日月。又安可以此而易彼哉。葢區區於此。只冀一專城。庶君餘波及於父母。而嗚呼有辛卯之慟。則自是所依而爲命者。惟老母在耳。服纔吉而我聖上受命代理。於是乎丙申正月。有翊贊之除。顧以榮養之非路也。不欲起。旣被母命強赴。而不免有事徑遞。八月又會葬元陵而歸。戊戌正月復承司僕主簿之命。二月入城。念未有詞訟履歷。不可以求縣。故自願遷東部都事。至十二月其過六朔之限久矣。而忽不自意橫騖爲長陵令。夫以十三年積仕之良勤。七十九慈侍之可惻。而一朝置之散地。悠悠蒼天。此何理哉。豈亦察其欺世盜名。不足以當一邑民社之寄耶。余於翊贊前後在田間七年。其以副末被擬者殆數十。凡近世所目蔭官者。淸選幾皆得與。而俱非余所志也。乃其志惟願一奉母氏官廚之養。故名以外邑。將無論豐約。此所以耿耿不能忘情爾。今猝憊如此。此必五十年間誠孝不篤。無以孚及當世故歟。或曰情已蹙矣。勢已迫矣。入京之日。宜一見諸公。枉尺直尋。亦何大害。余不覺一哂。因次歸去來辭遺韻。以自矢必歸云。辭曰。歸去來兮。吾母八耋吾其歸。夫旣思養而不得。寔天命其奚悲。昔余齒之始壯。謂前良之可追。樂庭闈之具慶。懼霽潦之或非。蒙先王之作新。遂濫簉乎襴衣。學未優而徑仕。奈志大而才微。邈矣莊寢。肇駿其奔。乃供油燭。興化之門。奎章玉牒。亦有司存。維時袞褒。可銘彝樽。汔四命而不第。嗟奄訣於嚴顔。惟蘐樹之願依。叨桂坊而敢安。哭元陵而經歲。猶至情之相關。俄承召於冏寺。盍新休之是觀。由東部而候縣。冀膝下之榮還。忽爲令於長園。悵塊獨而盤桓。歸去來兮。尙安用夫遠遊。人無肯於曲憐。吾有耻於冒求。服斑斕而弄鷇。將侍側而忘憂。於焉獻歲而發春。行且耕於先疇。或樵于林。或漁于舟。足甘旨於登盤。多逸暇於遊丘。及愛日之餘景。歌聖澤之永流。指百年而康娛。知我心之休休。已矣乎。一盈一虛能幾時。翩肰去矣無我留。胡爲乎離母欲何之。婢膝非其志。子職乃所期。嘉含飴於定省。劼帶經於耘耔。追山雷之先訓。慕子車之遺詩。斯忠養之亦極。三公不換吾奚疑。</text>
<title>述志賦 幷序○乙丑</title>,<text>世人喜趨名利海。以至溘肰而亡而不之止焉。吁其可閔也已。余作此賦。以聖人之道爲歸。庶以警撕之。亦以自省焉。雖肰聖人之道豈易言。特玩於劌𨥭者耶。系箕城之玄胤兮。式鼻祖於越松。錫弘休之豐羡兮。歷三國而彌章。懿參政之洪烈兮。有羽儀於西京。流于末之六葉兮。歲作噩而南泊。載世德而貽厥兮。赫葉奮其光色。摛華藻之褏褏兮。矕龍虎之炳蔚。欸時命有大齊兮。何文肆而名嗇。辰初肆於翼軫兮。維壬寅吾以降。咨顓侗之趢趗兮。猥何托於先靈。家聲之不可顚隤兮。惵墨杘而𧮈㥛。軀形之不可䖃苴兮。愕淟涊而𡛴斫。於皇聖謨之洋洋兮。誓剋臂而無斁。辰眩眃而沫燈兮。十七茲之日及。伊一年之又半強兮。汩余懼此終惑惑。廓獨潛而永靖兮。卬皓天以爲正。悲生民之晦在兮。恐草木之先蘦。不撫壯而摎道兮。卽一蠧於駭形。庶此發軔而驂白𣚘兮。詔使指程。昔堯舜之嵬蕩兮。寔欽明之攸致。臯夔龍之寅亮兮。夫何莫非由是也。彼周程之先覺兮。已優入於聖閾。偉應龍之躆顥蒼兮。人共夫靈德。何余身之摘埴兮。夫唯倀倀而僵蹶。矦嗌言之若哇兮。顙不頱而容不寂。惟明德之自明兮。則所得之夠㩼。豈玄玅之希䚕兮。允周孔之恐違。將風雷之猛省兮。武聖喆而淑諸。劋靈臺之五辛兮。迪義路而味腴。人不揆余之中情兮。反申申其詈余。曰子實東人兮。奚必作娸夫華榮。紛控摶於六籍兮。祗蘂神而茹形。須芳歲之射策兮。噪藝林之雄聲。夫肰後而龍蛇兮。肇可釣夫令名。彼徒淺之爲丈夫兮。夫孰云乎能余諒。喟余心而永悼兮。儀聖言而臆私。逌下學而上達兮。𨓏喆所以爲人師。惟涵養又進學兮。必用敬而致知。旣主靜而通動兮。又從勉夫門弟。固聖學之要率兮。洵進步之階梯。欥慥慥而俛焉兮。耿吾旣獲此明訓。苟能厎於聞道兮。雖夕死其亡遴。儼昒昕之肅拱兮。整衣冠之齋遫。方塘靜其不波兮。洞八牕之庨豁。儵外淫而傖囊兮。嗟莫誶夫攖寧。慶難得乎疆度兮。信操存而捨亡。恒昔昔之驗夢兮。懼又噩其匪良。庸織路于四垠兮。孰導余以盤針。善乎考亭夫子之言。曰維必維一。萬變是監。當事而存。靡他其適。𨲠茲主敬之深功兮。葢虞書之精一。盍孟晉而隣德兮。依前聖而中節。樂具爾之和孺兮。愇先業之莫墜。純厥初之性善兮。渾太極之實理。蹴旄敦之窠槽兮。表獨立乎仁之宅。維肰後而極造詣兮。庸詎知令聞之有失也哉。亂曰。后皇降衷。若恒性兮。洗心藏密。奚獨聖兮。哀此人心。本善昏兮。成性存存。道義門兮。見得思義。君子範兮。不爲名勸。喆人念兮。意茲童騃。安所測兮。尙惟存天。無浟浟兮。</text>
<title>打魚賦 幷序○乙丑</title>,<text>余頃年肇夏。入住雲庄。庄去長淵。不三里而遙。時有漁子輩於是打魚。余亦尾而矢之。儕友數三偕焉。旣歸則想像舊遊。未嘗不神往。思以綴文替賞。猶且未也。今適間隙粗述。以償宿願。若其觀覽之富則僅能隱約梗槩云爾。禪煙兩崖之間。有水隙而流。俗名曰長淵。其形㯐也。葢其上涵苔川之波。下朝天吳之宅。漠澶瀰而漣漪兮。漫淼浼而滮汩。接海濤之泓渾兮。納溪磵之潛洑。緣以石磧之淺瀨兮。腹以釜甗之坎窞。葢不知其澔瀁幾萬頃兮。慶難得乎窺瞰。於是乎長鯨脩鰐躍螭騰龜烏鰂蛤蜊赤鯶蠔鯔石首瑤柱河魨蚌蠃。或來往於其中兮。或隣窟於淵之波。唼莓蔚而種鯤兮。飽蘋而腯膚。掉竀尾而跋濤兮。揵赤鬐而潎涯。至若玄陰屭贔。碧浪凝沍。冰峩峩兮千層。雪綏綏兮長澨。勁飈潚而䞉冽兮。徹窮寒於水府。紛矜鱗而幷淩兮。簇羣鬣其如束。魚蠻逷而不弔兮。夢濠梁之儵樂。抇壖泥而爲粻兮。聊且以乎豐食。及夫糓風融凍。謻門鑿冰。春和日暖。綠波不興。千頭之唯唯兮。泳列隊於沙汀。吸䕺芮之淸漚兮。捽洪瀧而飛騰。於是朱陽肇授。仲呂噓葭。薰風徐動。碧水長沙。杌黃葩之羃歷兮。蔭葳蕤之殊荂。魴鯿躍而陪鰓兮。䱹鰋怒而醆鄒。景和晴而淸晝兮。水淨湛而銅磨。題時物之孔嘉兮。月亦維其良節。恐殷雷之先鳴兮。驅素鱗於虩虩。頫江厲而流涎兮。盍將修乎又畢爾。乃理鳧艇乘煙槎。結罩罶整槮罛。緡竹竿以獨繭兮。鉤芒針而餌犗。折綠荷而包飯兮。于余適乎江之介。裸襏襫而擲阜兮。手長捔之橋担。肅余衆而無㕦兮。恐鰷鰋之潛匿。招靈氛爲余端蓍兮。占大庖之盈朒。曰天風之九二兮。厥有繇而斯灼。包有魚而貢吉兮。奚必重鑽夫果獵。爰龥羣而下步兮。暾降臯而彳亍。望坻薍之輕動兮。𣻧余心而風激。馳行踵於白石兮。疾驚電而周章。散磕帀之密罟兮。截奔流之湯湯。或鳴桹而振音兮。震晴空之霹靂。或桀石而撞濤兮。撲鳴波於高堮。揚銀屋於水宮兮。齊蹴跳而無戁。任公手廢。詹何術殫。篙工目逃。三老肉顫。哭靈胥泣陽矦。潛龍趭老蛟愁。慼巨鱗而䰃鬤兮。歕血雨而呀呷。掣𦆛罭而微輓兮。漉隣隣之銀甲。蒼鯤紫鯉不能奮。小螖紋鱣不能逃。鱨鯋馽龓於纖經。鰅鱅侰束於輕罺。黿鼉中簎。鰍鱖纏徽。辭鱍刺於咫尺兮。若飛鳥之黏黐。鎌赤檉而槖尾兮。索枯菼而拲鰓。晴強䎵而凸紅兮。首𤬁𤫶而奰屓。命雖懸於鑾刀兮。氣猶怒而不死。丙穴爲之中飢兮。波水爲之漂𥁃。允攸獲之孔多兮。人互舚而交驚。於是脫文魴解素鱮。摘紫錦之鮦鱞兮。搜花園之鱒鱧。奚禿尾之足羡兮。笑玄鯽之常才。招饔子而慫刃兮。將以樂夫偕偕。霜刀確確。白雪靃靃。刴春蔓之脆骨兮。斫猩刑之紅肌。或去其乙。或軒其膚。胹之聶之。不薧鱐之。觜以葫芥。雜以蔥薑。紛旣有此腹腴兮。又重之以鯖羹。滌釜鬵而鼏鼐兮。槱月斧之松明。齅饙餾而戛轑兮。溢園方而餖飣。羞我客而孔偕兮。永今夕而遨遊。載手仇而逸逸兮。紛下箸而擧醻。旣炰煔之和調兮。味不爽而匪𢉷。美哉長淵之魚族。儘適口而芳臑。和油則太甘。和水則太淡。豈淳母之可敵兮。嗤𤑺蠡之徒耽少。歌曰。思樂長淵。薄觀其魚。其魚伊何。維魴及鱮。魴鱮甫甫。黿鼈圉圉。之子于漁。言理其罟。魚在在藻。首頒尾赬。薄言漁之。樂我友生。嗟我友生。其樂只且。日之暮矣。歸與同車。又從而誶之曰。嗟我良朋。相彼魚梁止。魚在中流。自相忘止。胡且有且。永失濤波止。天物㬥殄。離此網羅止。天乎誰乎。詒百殃止。欸爾漁子。厥唯戕止。古聖所哀。而莫遵止。嗟我良朋。亮我斯言止。</text>
<title>思歸賦 戊辰○在甥舘</title>,<text>何三春之麗景兮。謇駘盪而撩人。林花綻而鳥嚶兮。月又弦於西天。感節序之流遷兮。歸去來兮何辰。昔余之初離庭兮。雪飈猶其凄至。涉余馬於雲巖兮。夕吾宿乎鵝水。芳華噤而不吐兮。屬王月之春二。流光迅於客舘兮。忽靑煒之將暮。紛韶華之爛熳兮。顧我行之猶滯。想江南之幽居兮。芳草長而鸎飛。紅千層之䕽兮。亦重之以山榴。合詞人之歸管兮。占風光於囊詩。肰春物之非余思兮。獨怊悵而奚悲。憶雙親之謂余兮。指一望而爲期。而日月之幾何兮。倐三旬之相推。嗟不肖之爽約兮。拊流景而空歎。應靑山之望子兮。亦倚閭而須還。曰余子之眠食兮。不遐害於他鄕。西雲逖其路脩兮。空戀戀於爺孃。凄風雨於永夜兮。悄輾轉於東床。雞喔喔而頻唱兮。壁帶耿而晨光。起披衣而排戶兮。望海天而何處。千山間以萬水兮。恐魂夢之猶未去。憑玄毫而綴辭兮。托永思於斯賦。</text>
<title>感秋賦 幷序○庚午</title>,<text>余今年二十有二矣。顧自幼已不無古之人之思。而爲之不力。迄之無成。每懼老大而猶夫昔也。歲云秋矣。有感于懷。憑辭自宣。覽時命篇。亦聊以隱約於朱文公感春之遺韻云。余罔相於冥塗兮。慶倀倀而焉之。旣年歲之向晏兮。慨立名之無期。伊余心之迂愚兮。顧夙昔其猶未替。聞睎顔之遺風兮。庶依則乎前志。光陰之不吾謀兮。辰倐忽其三春。白露寒而爲霜兮。夜方曼而愁人。覽余躳而追郵兮。竊忸怩於古訓。業未修而鹵莽兮。德不進夫分寸欸。吾固病於放浪兮。更耽嘯咏與碁琴。惟彼古人之爲學兮。曷嘗遺失其本心。湛虛明而毋滑兮。信士子之蒨蒨。千秋邈而靡及兮。尙仿佛而如見。偉聖謨之孔彰兮。不亦顯乎其光。繹眞腴而驗實兮。矢比珍於琱璫。悵茲秋之亦云暮兮。齎此志之渠暫忘。嗟老嘆卑兮。諒非余之所崇。樂學安義兮。聊且以乎不永傷。</text>
<title>沈丈 泳道 來自福峽呼韻 戊午○十歲作</title>,<text>遠客來從玉水頭。身邊猶染萬楓秋。明朝筇竹何須促。綠酒相將爲我留。</text>
<title>遊逍遙庵 癸亥</title>,<text>逍遙一古殿。千仞俯滄潯。風磬崖顚響。霜鐘木末音。寂寥蹲佛貌。淸淨坐禪心。我本非生客。閒來獨自尋。</text>
<title>夜坐 甲子</title>,<text>夜闌淸不睡。虛室默凝精。耿耿孤燈火。寥寥萬籟聲。遙懷孔顔樂。因繹洛閩情。坐久還排戶。榑桑欲吐明。</text>
<title>冬至 排律</title>,<text>天地純陰極。重淵躍沈龍。日躔回北陸。梅蘂迓東風。物理皆還本。人生尙在慵。硯拋苔正綠。卷擲塵徒雝。深愧習飛鳥。多慚採蜜蜂。未窮經數帙。虛送月三冬。轉眄年將暮。何心尙惟庸。迂情笙易猾。微纇石難攻。刺股思方切。書雲節又逢。乾坤和氣動。草木化功蒙。觀感寧無術。勤孜庶有終。洛閩追懿範。洙泗仰儒宗。奉老須敦孝。事君必盡忠。斯言如有負。毛穎定羞儂。</text>
<title>讀太極圖</title>,<text>遂古初馮翼。二氣交藏宅。陰陽翕以闢。兩儀斯各立。五行始著形。萬物同吐茁。云何所以肰。曰惟無極極。於皇上天載。怳惚難具悉。旣無聲與臭。更無形與質。肰茲有象物。總本無眹目。四象以之生。八卦非外鑠。厖鴻太古時。風俗淳以樸。民用不明著。此理誰曾識。皇羲爲此懼。妙契乾坤闢。粲肰六十四。玄象洞大易。文尼繼以作。至理乃明白。歸來秦漢間。九師徒紛裂。團圓一圈子。末流金丹術。元公起南服。早透玄理窟。作圖傳兩程。人文更昭灼。陽男與陰女。氣化構精血。動靜本無停。槖籥交姤復。萬物隨以出。化生窮千億。聖人禀秀氣。實理爲太極。五常分五氣。善陽而陰惡。君子明其幾。惓惓毋放失。昭昭易通篇。表裏垂揭說。嗟吾幸爲人。參天地爲一。本性豈不善。但被人欲伐。友愛猶未盡。况云能養色。遺篇幸在案。擎讀興嘆咄。方知此身心。自與堯舜一。胡爲向迷塗。坑塹紛墮落。誓及年未老。淨掃心頭孽。驅車適長道。去去無顚蹶。</text>
<title>水滴 乙丑</title>,<text>玉蟾膰腹腳爬沙。長吸三江碧漲波。釋子未煩飛鴿去。醴陵仍致綠絲多。微噴白雨漂香麝。輕吐驪珠瀉翠荷。榧几十年惟爾伴。安知不是化龍梭。</text>
<title>氏鄕姓名字離合成。以招隱詞命題。自註平海黃胤錫永叟。</title>,<text>白鳳餐琅玕。羽刷梧桐月。紫鸞翔壺員。趐拂蓬萊雪。高人軼氛濁。葆光塵外適。回笑穆王梅。永守巢許潔。寂寥無人共。白雲誰尋跡。心閒伴穴𪕕。日暖卧淸樾。睡倦隱白麂。草坐縈山葛。玉齒如新酳。幾洗瓊盃液。我欲攜長鑱。與君饞白朮。還愁異疆埸。未須徑追逐。仲尼實有云。鳥獸羞羣伏。胡爲事鉛汞。聖代長晦沒。招隱人已舊。大音吾當續。手折叢桂枝。朗吟三嘆息。</text>
<title>去冬寫出性理大全數編。因得目疴。尙未袪根可閔。</title>,<text>玄花著眼隔褷䙰。瞳子逢風汁更眵。不有偏心那得此。只緣方策轉添危。淸宵月暈觀天際。塵案燈虹作字時。始識倉黃爲𥚁首。丹谿何處欲相隨。</text>
<title>奉和從祖舅藍溪金公 愼采 新授通政大夫慶筵詩 幷序○丙寅</title>,<text>崇禎之再乙丑。卽我聖上二十有一年。而天申之節。又於是五十有二年矣。是歲春。上遵太祖肅宗故事。親入耆社。遂乃覃恩八域。以追縞衣之養。九十者之二品。八十者之三品。卽其例也。國人之得與者凡幾人矣。而我金公亦其一焉。公時年方盈範數之小成。而氣力昂藏。體貌豐健。能以筋力爲禮。有非老衰者肰。吁是豈俗人頑壽之比者哉。宜乎受天之祿。而國家之又有以優之也。其六月某子官奚果以恩牒致于家。公跪而曰茲吾王所以存老臣者。不可不謀所以侈之。你家人其設曲宴。以謝王恩。無徒賀我爲也。子若姪等駿奔走惟命。乃於仲秋某丁。公具品服見先龕訖。速衆賓列長筵。齍酒拌蔌。于左于右。飮且酣。公手寫近體詩一章要諸人。賡之者若而人。後數日胤子公走人于胤錫嚴君曰。子吾春府妹子。不可外也。盍亦和之。胤錫於是始耳之也。因窃私曰余雖無似。幸於公而叨廁彌甥則其平生戀嫪之情固不淺淺。公又於余。不以鄙而不屑則中心感佩。何日忘之。矧聖上臨著大行養序之儀。而公實齒焉。則在胤子公之心。其爲忻悅固不容道。而余又安得不爲之賀也。乃者奉誦詩章。諷咏三再。益見謙光之德。藹肰於辭表。其無一言之發乎。惜乎。世故牽挐。歲月遷嬗。終未遂此耿耿。建至今春。始乃隙閒。次韻繕寫以呈。而重以一言尾之曰。昔程夫子有言曰不學則便老而衰。說者曰學問則義理爲主。故閱理久而益以精明。不學則血氣爲主。故閱時久而益以衰謝。今公一身雖若不拘拘於禮律矩繩之內者。而細觀其作止視聽。則雖以世之以道學自命者。猶不是若也。血氣何自而爲主。而體貌何自衰謝乎。是故年高八耋。而眼不花也。齒不動也。而精氣日以明。筋力歲以強。以至受國家之鴻渥而擢三品之崇秩。則向所謂俗人頑壽之倫之不足比者。渠不信耶。誠願我公益體夫子之言。用自警省。則將見老境之髭髮漸勝平昔。而大齊之壽百卄之年。自可迎而永之矣。語曰黃流不注於瓦缶。福祿不降於淫人。今胤子公及適孫幷以文行相尙。則公之福祿尙且自天之未艾。而方來食德之效。豈獨長年而已哉。抑余於是復有諗焉。夫君親一致也。忠孝之道。焉有二端。聖上所以安老之典。旣已盡矣。無以尙矣。而他日中樞之恩。必且不期而至。其在子孫。𠅩不起孝而事親。將以移於事君哉。噫。胤子公供滫𤅵之道良亦至矣。則後來闡科之日。其所以事君者亦必一轍。肰其忠孝之敎。又本於父兄。則公必諄諄溫凊之際。而有不待乎人言耳。未知公以爲如何。公自號藍溪。胤錫之祖妣之兄。而年紀則我祖妣讓公三焉。公今年八十有二。而我祖妣前十年卽世。昔嘗拜公。已有目瞿之悲。茲當奉和。不覺涕簌簌下也。聖朝仁政浹遐氓。天遣吾公老太平。八耋高年身愈壯。三階崇秩世同榮。地經學士濃仙氣。家繼鳴川趾美名。小子嗟違筵上頌。綵牋徒替壽盃傾。</text>
<title>流觴臺懷古 臺在泰仁古縣。卽崔孤雲所游。</title>,<text>八百年前跡。雙溪岸上臺。海雲今杳杳。誰說九龍來。英宗乙卯大水。石灘庵僧適夜望見。臺畔光明如晝。九龍蜿蜿。若有金冠玉佩人往來。人異之。咸謂孤雲復到云。</text>
<title>日食詩</title>,<text>今王卄二載。暮春丁卯朔。踆烏始登天。轉到曾桑域。陽精照萬國。幽穾燭餘輝。陰㫌忽霠日。冷氣逼書幃。晴窓黏黃暈。夜色詰白晝。若非雲醞雨。莫是漏下酉。我起出中門。仰瞻團團郭。重雺鏟明彩。謝謝如目矐。圓輪漸銷鑠。庶至食之旣。俄肰色重吐。有似月生朏。兒童竟相賀。指說天狗去。汝言豈有理。我今明詔汝。嘗聞考亭老。妙透陰陽化。靑編有遺訓。此理言無訝。天腰帶二道。黃白交十字。日月從此行。會時相撞値。陰精旣以掩。太陽爰失耀。天文謫如見。人事必應照。如何聖人世。大明夷朝光。赤幘無由救。鐵鉦徒舂鍠。只願天棖上。益懋商宗德。警懼深兢慄。用答天帝責。微蹤邈雲闕。賤懷從誰展。浩詠十月交。有恨石可轉。</text>
<title>苦哉行</title>,<text>君不聞昔時戊寅歲。乾坤沴氣恣妖戾。蝦蟆鸕鷀千萬證。處處白骨荒郊瘞。又不見近時壬戌年。惡鬼煽燄燔蒼天。蒼天欲燒人不奈。輤車衮衮靑山顚。從來四十九年間。天行一氣如回環。三歲五歲無歲無。一鬼不銷眞冥頑。去年三冬煖於春。陰風土霾蒸人身。今歲三春更失候。冬烘毒熱遂仍臻。况是南方滄海隅。濕風吹人徹肌膚。年年瘴氣兼毒癘。冥冥白氛迷雲衢。千人一遌誰不病。大綱彌天不可屛。雄黃螢火亦無力。只見死生分俄頃。南隣北里凡幾家。家家絶叫呼阿爺。阿爺阿孃何與汝。自肰痛泣頭將皤。丁壯病尙可。老羸病眞不宜。丁壯氣盛猶敵疾。老羸氣衰難爲支。最可畏孕兒婦。十家死人尙八九。或有中焦塞。或有疼腰肢。或有涔涔命如綫。或有臯復揮靈衣。欒欒棘人深墨容。慘不忍見堪垂淚。碧草新阡白楊隴。纍纍握槊連藁里。昔時市門喪布貴。今歲市門網巾稀。幾處丹旐出遠郊。到底白笠辭靈幃。嗟乎苦哉瘟癘氣。瘨我生靈胡忍爲。怨氣塞天天爲怒。雨暘寒燠因違時。嗚呼里閭夭死人。得不哀痛魂長逝。生已鬱無悰。死亦足揮涕。始病人誰問。旣亡猶自安。沈沈厚夜何時朝。一卧不起無愁顔。嗟嗟死者固已矣。生者無寧足可慰。田麥蔪蔪色欲熟。挈朋腰鎌供口味。烹鷄殺狗養瘦肌。兄弟妻子同爲樂。一生煕煕聖明代。身無疾病歡自足。欲將此心問蒼穹。蒼穹不語徒空空。安得大箒如雲千萬丈。廓掃天宇無妖氛。永使百姓俱歡忻。</text>
<title>自鳴鐘</title>,<text>余曾聞楚山李上舍彥復新購自鳴鐘。其直六十兩。其制精巧。今秋歸自玉川。歷訪請見。其形方而長。其廣居長之半。上設一小鐘。鐘右設擊具。下橫一衡。衡背作鉏鋙刻。兩端懸小錘。其下平布一方鐵若宇。其四隅各立一條方鐵柱。其左邊側施一方鐵薄而長。以十二時每時八刻之數。周圓而刻之。最中橫施一小杠。所以旋杠者內面諸環之爲也。杠之少外有一圓黑鐵。作花萼三十葉。每葉刻一小窽。應一月三十日。其朔日位設一小圓鐵。卽太陽也。其外則施一圓赤鐵。作一小窽。以爲月輪。周而望之。便有弦朢晦朔之分。上下弦月缺其半。缺處黑。不缺處白。朢則全白而圓。朔晦則全黑。與日疊合如合璧。四面周布四片方鐵若壁。其連貼處施小鐵樞。任意闔闢。最中立一條薄鐵。以中分其廣焉。左曰先天。右曰後天。各有二三箇鐵環。環背各有鉏鋙刻。應刻分。其環之傍立薄鐵焉。下面立四腳椅子。高三尺許。其上安鐘。先後天二區下面。各橫設圓環。環形如腰皷。而腰纏帒子。帒子餘長五六寸。垂于椅下。末施大錘可拱把。施此肰後上面鉏鋙刻之環。被其傍鐵子之所軋。徐徐環匝。其聲錚錚。無是環則無以斡矣。子午時九鳴。丑未時八鳴。寅申時七鳴。卯酉時六鳴。辰戌時五鳴。巳亥時四鳴。應先天十二支之數。每時初必一鳴。所以報其八界也。每時正必如其數鳴。如子午時初一鳴。所以報子午之初入也。子午時正必九鳴。所以報的爲子午也。 葢是鐘始出西洋。或云歷倭國傳至我國。其能倣製者。京城則崔天若洪壽海。湖南則同福縣人羅景勳而已。有白銅爲之。或以鋼鐵或以木之堅緻者。余昔聞其名。今始半餉詳察。眞所謂璇璣之運。在吾目中者矣。遂以一律略記其制云。西洋妙制落吾東。十二鐘聲軋白銅。月自三旬盈不缺。天從百歲變須通。鐵環鉏鋙元排分。金秤動搖豈爲風。倘識此間無限妙。許君親往見崔洪。</text>
<title>奉和龍湖金丈 會謙 盆梅韻 二律</title>,<text>年年淸艶月玄枵。鐵骨崢嶸老瘦條。古蘚若經江水齧。孱顔新出劫灰焦。査牙綠幹天應惜。突兀靑嵌鬼莫描。遙想草堂相對酌。羅浮醉興足良宵。玉骨蕭蕭秋氣森。綠盆留把友情深。靜觀一體雙分理。淸對三峯萬古心。共約月中藏艶態。不關天際有輕陰。何時健步龍湖上。疎影黃昏得一尋。</text>
<title>觀經世書偶吟</title>,<text>海東一千載。易學久寥寥。祭酒微言絶。花潭餘韻遙。先天只方策。太極已長宵。珍重錦幈老。何當夢裏邀。</text>
<title>夜坐對月有感</title>,<text>明月出東山。照我東窓東。開門一以眺。玉輪淸霜籠。徘徊畢昴間。漸失天潢宮。寒宵寂相對。冷徹襟懷中。感此盈虛理。妙機誰能通。但見圓又缺。何知始與終。一散非再聚。原始可反終。往消來更續。默驗蒼蒼穹。人生亦如彼。永歎花潭翁。花潭論氣。以爲氣散而復聚。聚而復散。散而猶未盡散。又至於聚而成形云。有若輪回之說。先儒有非之者。故於此及之耳。葢天地之氣往者已消。來者復續。聚者旣散。散者皆散。元無復聚之理。其所以聚者。乃是新氣之生生不窮者。而非是旣散之氣復聚也。只以口氣呼吸者驗之。亦可見其一端。程子豈欺我哉。至於月之所以圓而又缺者亦肰。其光也至於晦而已盡散無餘。至於朔而復蘇焉。其所以復蘇之光。非是已散之光復聚而蘇也。亦是新氣之生生不窮者耳。若其不肰則造化生生之妙。不已狹窄而窮窒也哉。</text>
<title>吟寄盧兄 爗</title>,<text>春心初動野梅叢。忽憶去年除夜中。見和新篇奎映篋。卽愁殘臘鷰違鴻。秋來絶峽徒音信。別後窮邨又雪風。獨有楓山山上月。淸光兩處也應同。</text>
<title>一氣吟 二律</title>,<text>吾觀一元氣。充塞太虛中。若信無涵有。方知實在空。方伸因卻屈。惟寂便能通。所以肰何者。原頭理不窮。且如室中靜寂。一塵不動。忽有物動他前戶。則後戶亦被他動著。葢兩戶裏面一氣方靜冷冷地。忽被前戶所軋則氣便蕩涌。故後戶亦動。此所謂露跡也。復齋云此氣。聚散不停機。灰死如重暖。花枯亦再馡。此由張子誤。還近釋家非。隻眼誰看破。石潭我所希。復齋花潭一號。花潭論氣散而復聚。其所以復聚者。卽向者已散之氣也。其旨大槩如此。是猶謂旣冷之灰復暖。而其暖之氣。卽是已冷之氣云爾者。必無是理矣。若肰則旣枯之花。亦可以回春乎。花旣枯矣。其所以再開者。卽非旣枯之花著在枝頭。至於來春又得生意也。特其生生之理。浩浩不窮。故今歲之花旣枯而落。而來歲又是一番花生出來也。大抵花潭之論本於正蒙。而且近於輪回之說。此栗谷所以有不滿之意。而又論張子之誤也。葢大輪回之譏。朱夫子實云。</text>
<title>畫梅鶴扇子歌</title>,<text>畫梅不可無白鶴。畫鶴不可無明月。梅馨鶴舞月又白。畫格方爲楊州鶴。孤山處士昔以梅爲妻鶴爲子。更愛黃昏明月色。梅的㿨鶴蹁躚。月亦來照成三絶。梅亭鶴亭今在否。處士去後空明月。此景何來上我之小扇。弄珠戛玉神怳惚。畫工揮筆無窮意。夢聽孤山處士說。覺來天風入纖末。芭蕉颯颯玄機活。玉羽氋氃丹爲頂。古榦崢嶸鐵爲骨。孤査暗香欲浮動。九臯淸音聞髣髴。乃知良工心。慘惔丹靑貌。一鶴啄蘂一鶴舞。何事舞兮何事啄。最憐冰玉柯。或橫或斜靑。突兀一點兩點初吐英。畫中無亦逢臘雪。獨恨瑤㙜玉眞妃。不喚銀蟾映皓鶴。莫是參橫曉。已落金樞窟。還疑有窮妻。正妬瘦玉潔。梅鶴雖兩美。奈此無明月。恐是龍眠初畫時。卻乏驅使纖阿力。畫箑風光太半减。梅孤鶴孤眞堪惜。誰能爲我不用一錢買玉輪。細分霜毫末。長敎月照梅鶴圖。悄肰坐我西湖宅。</text>
<title>偶題</title>,<text>有人南國隱名聲。非道非禪樂自淸。腹內星辰天萬里。窓間文字月三更。元年統日仍推算。洛範河圖更發明。千載心期托何處。錦幈山下洞長生。</text>
<title>雜詩八首和秋興</title>,<text>淸商日夜撼脩林。南國江山霜氣森。東壁光芒初正午。純坤時候已窮陰。寒花亦失重陽態。落木還含來歲心。消長一機觀易處。月窓聲和遠邨砧。參自東橫月自斜。金波耿耿玉繩華。天梁氣古龍泉釰。牛渚痕寒海客査。歸鴈幾行橫暮塞。戍樓何處倚殘笳。遙知此夜仙雲浦。也有淸光滿荻花。酣霧崢嶸羃落暉。寂寥秋室轉熹微。寒山月動晴嵐洗。疎樹風衝宿鳥飛。好是雪竿孤節保。任他霜草一春違。伊來拾得江南景。漸覺詩囊日日肥。萬古中原幾局碁。茫茫十九代堪悲。皇王帝覇須臾事。春夏秋冬閱歷時。誰識神州百年汚。竟嗟河水一淸遲。天東匹士曾何與。長咏風泉有所思。東臯秋後望西山。一朶蓮花紫翠間。霜打海岑紅葉亂。人歸石室白雲關。仙庄有分寧生客。爽氣無時不好顔。每遇天風欲輕擧。飄肰馬首幾回班。寒天古木水橋頭。南國騷人感素秋。疎散襟懷欲誰語。飛騰日月卽余愁。平生實作書中蠧。一夢虛隨海上鷗。安得長風萬里勢。南投圓嶽北遼州。天地絪縕造化功。一元消息太虛中。分來水木兼金火。宣以雷霆與雨風。聲雜宮商角徵羽。色交黃黑白靑紅。千年此理誰曾識。深仰伊川擊壤翁。歷歷長天遠邐迤。月明峯影蘸芹陂。也知天削芙蓉蘂。應有仙攀桂樹枝。世外煙霞空悵望。山中物色幾回移。明春綠杖雲梯上。高拂星河碧落垂。</text>
<title>論易吟 幷序</title>,<text>葢易之有象數固也。而若意與言。特於是而推之耳。苟或混於意言。而反惑於象數之本原則豈易也哉。且易之有繫。將以酬天下之問。故其於物也。泛應曲當。一卦之下一爻之中。萬象之理。靡不森肰。故彼問之者雖多。而其所以應之者。亦無不各隨而應之。而顧其繫焉者。卽一而已矣。此乃二用運行六虛周流之妙。若以一爻爲一事。一卦爲一物。而滯泥拘礙。無活動變通之理則是亦豈易也哉。程叔子易傳。葢或有不免於此者。而朱夫子已嘗病之。故其於本義。一從四聖本意。不以象數置於假喩而必發揮昭揭。而意也言也始可以於是推之。又不以拘泥穿鑿爲例。而爻也卦也始可以應千萬事。於是乎易之道復明。而曲學異說零贅尖奇之論一切掃盡。雖以余之至頓。乃能伏讀深玩。庶有開悟之望。豈不幸歟。若其論及於先天未畫之前。則雖以四聖之繫。亦恐爲贅。而况於本義乎。而况於易傳乎。肰則向所謂曲學異說。元未當亂吾心目也。遂以二律記其油肰之趣。窃自附朱子之緖餘。觀者倘或恕之哉。今古儒門幾易師。伊川除是繼宣尼。還拋象數歸虛譬。應以意言混實知。拘泥脫來惟本義。發揮將去怳庖犧。若論未有先天際。三聖猶閒繫繇辭。三聖猶閒繫繇辭。胡肰曲學竟尖奇。每爻自應千般事。全卦休拘一箇歧。鐘響逐撞分大小。鏡光隨物異姸媸。君看活動天機妙。二用無窮六位時。</text>
<title>奉別安都事戚叔 致宅 歸覲</title>,<text>西風獵獵錦衣寒。馬首秋雲壓杏鞍。海驛征塵霜後疾。咸城明月夢中看。遙遙洛國經年別。黯黯龜邨一刻團。他日北關重去路。可能尋我爲相寬。</text>
<title>大易吟</title>,<text>吾觀大易理。自行天地中。洋洋活以動。隨處左右逢。如水谷之滿。如氣體之充。玄機任圓轉。未許文字局。六虛徒空影。八卦乃糟粕。羲皇亦多事。俯仰勞象畫。引伸又觸長。對待相博易。於焉太極妙。十九漏簡竹。文尼一以邈。曲學乃穿鑿。徒憑彖象後。詎窺先天前。還知一元機。㓸喪恐無全。我欲回潔淨。捧擎歸于天。玄天嘿不言。蒼蒼九萬里。且可將歸去。敬爇名香穗。秋齋洗心了。腹裏藏千禩。</text>
<title>答或人問幷二絶 幷後序</title>,<text>人問先賢盡出身。出身方做大儒眞。如君若不吾言信。請看東人與宋人。我謂爲賢自有餘。非從科目一窠拘。如君只把初頭說。今世人將盡宋儒。葢程朱以後曁我東賢。未有不决科出身。而間或如伊川延平牛溪沙溪諸賢者。僅十之三四。人或以此而遂以爲先賢之所以賢决科故也。余則以爲不肰。彼諸賢之所以賢。於擧業外亦自有餘地。若果如所云云。則孔孟顔曾之世。卽何科之可决而爲賢爲聖也。雖肰此亦未爲通論。葢其初頭决科。果未知自意以爲必須决科而後方可爲大賢否乎。如其肰也。吾未知其賢也。今之人論此者。苟以爲初頭决科。誠以自三代以下專以科目取士。則士之有文章經濟之術。足可以拯一世標百代者。若不以是。無自以布施而試之。故不得不強志而爲之云爾。則此於先賢本意。猶之近也。而猶未足爲千亭萬當鐵定不易之論。則而况向所謂决科而後方可爲大賢之論。又何足容我喙議爲。遂記其問答而詩之焉爾。</text>
<title>丁冬歎</title>,<text>靑龍集朱兎。復辟年垂暫。天時北冥王。日躔南箕揜。玄陰此已極。謂應冰雪憯。靑山黑瓦死。大地獰風撼。重泉縮勾尖。萬樹綴花糝。溜凍榮凝四。豐驗臘白三。明春麥登鎌。老農肩赬擔。洋洋千室喜。詠歌其𩝉嗿。雖經喫波咜。且樂無顑頷。嗟哉帝顓頊。此權爾摠攬。常時職不忒。大冬窮陰慘。九野塞雰霏。一雲同黯黲。由渠烈搜兌。致古名乘坎。夫何此歲抄。猛氣無一點。低佪失厥度。縮首固不敢。小雪候已差。大雪經亦奄。和風益吹拂。寒意乃薄淡。玄龜蹙深殼。赤帝皷狂喊。愆陽苦用事。冬令𠅩照勘。茫茫穹壤間。我行一眺覽。炎炎日腳轉。澹澹天色紺。陰㫌或少霠。忽被狂風颭。稀消不成族。何由雪落滲。林無集鷳鶴。野無堆琬琰。瀌瀌一年隔。寂寂神功噤。疑天惜六花。未許人間瞰。還應太陰宮。陰巧苦莫贍。風淩亦不壯。大江滑雲帆。遙知折輈阪。危磴不坎壈。川梁旣無伐。底供謻門斂。靑靑原隰草。爾復先春濫。頗如孟陬月。到處韶光染。波鱗亦不矜。林翼卽多感。而彼葛綌客。未須愁寒㾕。南簷快炙暄。無異藉花毯。和暉縱可愛。炕陽亦殊甚。將非客歲後。疫鬼噓光焰。驚心昔年事。卽今夢猶魘。况無三尺入。那有八糓稔。於皇上天仁。不能無所憾。徘徊子夜中。永歎獨切俺。曾聞九章傳。推說若靈讖。昭昭奧陽罰。致自舒而僭。天人本妙一。感通無闕欠。今茲冬無冰。恰與春秋驗。煌煌夫子筆。聖訓此詳審。千秋周末事。請爲吾東鑑。况聞毛蟲孽。處處恣虓闞。山氓及野商。幾箇被咬噉。言視旣失常。天道固宜恁。誰哉籲天棖。用此爲告諗。微蹤絶議論。赤忱難摛掞。寒齋起長歎。悄悄對鉛槧。詩成獨自咏。曉缸靑睒睒。</text>
<title>擬古</title>,<text>西山有孤桐。其葉綠菶菶。下結秋雲根。上鳴朝陽鳳。生來亦幾年。皮老雪霜凍。良工一以㓸。歎此琴瑟中。揯以冰蠶絲。彈出離鸞弄。泠泠松風語。翩翩雲鶴羾。陽春竟誰和。霧葢徒昏夢。所以玉溪翁。獨抱年光送。</text>
<title>漫題</title>,<text>蒼葢黃輿不見垠。其間十五萬年春。皇王孰竟山河主。箕尾元來日月津。緗帙有懷尋玉馬。白雲無跡問檀神。他時底是吾歸處。明滅缸花獨委嚬。</text>
<title>臘月初五夜夢。與宋丈 奎魯 相話。覺後有懷。</title>,<text>月岳奎精五十春。柏西芝北老爲隣。茫茫鳳尾龍鬚撥。落落蒼松皓首身。晴景正依華峀下。淸秋倘記玉川濱。何時對話今宵夢。一洗襟前萬斛塵。</text>
<title>雜詠</title>,<text>仙李乾坤三百年。如何黨痼苦難痊。初因議論稍乖角。終致名標自滾纏。不識陰陽那介是。還應淑慝兩邊懸。千秋定有同歸處。岱嶽東尊北斗天。</text>
<title>上寒峙望普賢峯 釋書云拾得化身。爲普賢菩薩。</title>,<text>茫茫拾得涅槃魂。出入風輪轉幾番。君看化後身千億。天外螺鬟立立尊。</text>
<title>奉次白丈 時德 贐行之作 戊辰</title>,<text>游軒名節卓軒軒。聞說淵源出靜門。北闕三更休老義。南天一紀陸宣冤。先朝節惠推隆渥。當日風聲見後昆。倘欲識他遺跡得。葩翁片碣足堪言。</text>
<title>上元日述鄕俗所目。效排諧體遣興。</title>,<text>令節三元上。佳辰一月中。颺鳶何處里。賣餲幾街童。糯飯如千室。樵薪說九同。更須觀桂魄。占得歲凶豐。今夕觀燈戱。空聞漢水陽。遐鄕寧此事。方俗亦非妨。杉板跳來勇。藁繩引去長。老農眉睫動。晴晏碧天光。南國茲辰重。千家作上元。邀來皆白酒。歸去各黃昏。麻績誰筐滿。飯炊此盌存。夜深人盡到。孤月自柴門。</text>
<title>月蝕 五十韻</title>,<text>正月十六日辛丑朢。甲夜月在鳥宮星張之地。自北方始食。稍及三之二。丙夜乃復。鳳曆三千載。龍飛卄四春。靑章初自卯。玉紀正臨寅。素犗三商夕。丹雞一鼓辰。若暉纔斂腳。扶榦亦昇輪。穆穆金波爽。悠悠玉浦遵。吐華先遠峀。淸路絶纖塵。歷落爬沙足。分明穴鼻身。冷芒休白虎。靈宅壓朱鶉。故故三竿上。團團隻鏡新。太陰方値旺。何物忽來臻。噉此形圓滿。令他色滅湮。金樞難避匿。玉郭就殘貧。吳質三魂悸。窮妻八字顰。桂摧誰去護。蟇惡孰能嗔。黑宰迷輿葢。幽冥閃鬼神。山河凝慘惔。星宿燦珠玭。蓽屋那禁夜。琅霄亦莫晨。還思往歲變。可得此時倫。里老驚嗟衆。街兒指示頻。寸明寧得惜。微魄亦將淪。盆水空相照。繅絲漫共緡。天言實誕。帝眼瞑誰瞋。物象交蒼素。地方亂越秦。纖阿將失馭。靈彩底逢屯。南國人長歎。玉泉語更陳。蝨臣殊賤卑。天路極嶙峋。有淚沾胷臆。無階籲昊旻。徒將三統法。細說九行眞。雙道相交對。半天共敵匀。於焉或遭食。推究亦由人。此理元非贋。彼微必有因。在高關國事。取類卽王臣。長姊尊名號。元妃絶妾嬪。異王表勳烈。天使主觀廵。降雨由從畢。司刑在愛民。敎他人事警。莫是帝心仁。今代明良際。恭惟敎化醇。八埏涵聖澤。一氣轉鴻匀。狼狽胡神物。惕憂定紫宸。枕能安乙丙。策可展經綸。莫逆惟新命。當酬至戒諄。食家身縱野。憂國鬢應銀。蕘語嗟難獻。玉音倘有詢。勸盃懲晉武。降服望殷㜪。美頌追鴻鴈。禮羅致鳳麟。大災猶可禳。此意底當申。白雪湖南曲。靑雲漢北津。夜深瞻斗斡。霜重濕蘭紉。後驗誰知未。隱憂我苦辛。獨敎勞聖主。何意彼臣隣。</text>
<title>感春詩 四十韻</title>,<text>南國春光到。崢嶸歲月深。竹驂時杳杳。桑景日駸駸。夙意猶全負。新篇且朗吟。隣朋休笑罵。野老莫譏侵。落落男兒志。茫茫宇宙心。菁華方茂燁。書籍擬窮尋。東洛明龜範。南溟問鶴琴。乾文胷內燭。坤象手中斟。妙術休朱算。高談倒宋鐔。鍾王凍蠅怯。白甫老蟬瘖。陣變千年秘。丹靑一筆臨。長風起繙閱。曲藝謝溫燖。百氏珠穿蟻。九流線貫針。馳騰上中下。凌轢過來今。破璞無留璧。披沙有揀金。盛儲孫廐馬。豐蓄狄籠蔘。玉蘊元輝嶽。絃高有解音。神勞長茹蘂。思苦大覃淫。庶把玄關鍵。洞開玉海潯。路通千疊峽。天捲九年霖。册縱丌頭閣。理從目底森。味腴還冷淡。車敗果岑崟。絳服神應泣。玄花眼莫禁。秋風嗟晩悔。春日倍霑襟。金寶空投牝。桑樵漫烘煁。焦心成底事。喪志愧明箴。玄草空虛費。白紛恨豈任。泰山微磊磈。滄海小涓涔。遠莫撈河玉。近宜覓雍琳。恭惟千聖學。詎出一明欽。堯舜道斯在。程朱訓可諶。主心須活動。應物怕昏沈。撿斂須終始。放流卽獸禽。地盤方築室。塵土尙成岑。勿使行羞影。休令宿愧衾。幽懷觸新歲。和氣藹千林。梅蘂初排雪。离宮亦正參。夢魂伊水上。思想武夷陰。坐歎烏藏翼。偏嫌雪上簪。詩成自詠罷。窓槅月愔愔。</text>
<title>夢聽玄琴歌</title>,<text>疇昔之夜。夢至一處。靑山綠水。殆非煙火世界。有一人延我草堂。援玄琴鼓之。厥聲泠泠。殊有林下風氣。旣敎余以按棵點絃之方。余亦略問梗槩。言未了而覺。心窃異之。作歌而記之。若有人兮湖之南。詠陽春兮吟白雪。平生不學新翻曲。早得南溟玉寶訣。絃高指澀不成聲。強挑龍鬚絃斷絶。山自高水自流。未許天機絃上泄。千秋一何遠。悵望閒愁結。東風吹夢到何處。昨夜仙蹤飛電掣。靑雲夾腋輕。白月當天潔。芳林極悄蒨。玉澗更淸澈。彼何人斯綠其髮。山裏三花手攀折。深深玉洞引余去。石室先啓靑銅鐍。相攜坐石榻。不道人間說。玄琴三尺抽玉匣。爪甲鏗肰聲已別。調絃按棵爲客彈。緩撥徐揮不促節。深衣碩士德優優。大帶鴻儒言吶吶。雲閒閒兮自叙卷。風薰薰兮小飈颲。遲遲一聲漸融融。駘盪和平亦可悅。花枝撩亂哢雛鸎。花下間關吟百舌。紅桃春雨千點香。寶鴨黃雲一穟爇。斯須劃肰絃轉急。萬疊靑崖指下裂。崩浪巨石勢轟砰。鐵馬金槍響衝突。靑鯨老鬣鼔滄渤。白馬寒潮撼江浙。天旋地斡片刻間。寥亮淸聲忽高發。嫋嫋若連珠。細細若微髮。餘音極嘹唳。促氣轉嗚咽。三秋獨雁月籠霜。五更啼鵑花染血。關山戍客泣金戈。瓊海孤臣淚玉玦。凄凄不似向前調。太半䧺聲盡消歇。寒冰急灘更觸鳴。助之苦苦孤輪月。千巖振兮木葉落。風永至兮轉栗冽。愀肰不樂玉樓粟。六絃錚錚僅成闋。曲終投匙斂袵坐。惟有靑空響勃鬱。洋洋餘韻尙沸耳。若去耵聹逼䬖䫻。請君爲我煩指敎。留與人間傳不滅。玉齒啓琅琅。妙訣論一一。龍唇遺我令我彈。忽覺天聲上指末。翩翩玄鶴向人舞。十載塵心頓忘失。丁寧謝厚意。眷眷言未畢。黃雞卻鳴丑。蝴蝶驚倐忽。枕席非復碧山間。白雲渺渺迷金骨。淸遊更何許。宛爾如目閱。玄毫浴墨三歎息。且作長歌寄怳惚。</text>
<title>贈金文玉 圭信</title>,<text>飄肰歸袂向西雲。驢背殘春落蘂紛。惆悵海天他夜月。故人何處不思君。</text>
<title>聞洞簫</title>,<text>六點疎星向月吹。湘雲飛動綠參差。此時莫許離人聽。鄕思蒼茫雁到遲。</text>
<title>玄鶴琴</title>,<text>南溟玄鶴六絃琴。三尺中藏萬古心。共爾相將堪自重。未逢鍾子莫成音。</text>
<title>蓮亭壁上見房進士 泰淵 丈韻有感謹次</title>,<text>風馭泠肰上蘂淵。雪鴻遺跡小塘蓮。傷心夜夜欄頭月。空帶塵顔閱幾年。</text>
<title>敬拜尤翁影幀</title>,<text>天孫東屹玉杓尊。楚水悠悠萬古冤。麟史義曾懸日月。龍眠筆亦拄乾坤。箕疇大統三千載。人世流年六十番。小子今來瞻影幀。徘徊簷下到黃昏。</text>
<title>可歎行</title>,<text>古今十九史。何代無天災。天災豈不多。未有如今時。憶昔三元孟春朔。白日被蝕如寒灰。况復十六日初昏。月輪黯黲同炲煤。彼月之微亦惟藏。此日之微亦孔哀。歸來暮春天。雪風凄而𩘗。鈴鈴地軸動。片片屋瓦隤。應知八龍樽。吐丸失旋迴。天維坤絡欲劈破。野獸山禽共驚怕。妖祲亦已多。別怪更何奈。有箇長虹白四條。直與太陽相凌過。斯須滾繞若斗梁。就中一枝橫貫射。驚心立夏後。積漸禍愈大。兩日當天熱似火。一南一北相跳鬪。炎炎芒角不相下。正値十九日中晝。遐邇孰不見。仰視勞頸脰。未知欽天監。亦復見之否。天行一氣更炒人。十家八九皆被遘。吾聞天變不虛生。後驗茫茫難悉究。蓬廬中夜獨歎息。自嗟無能萬一救。</text>
<title>詠懷古跡</title>,<text>孤雲蹤跡世爭疑。如鬼如仙總未知。靑鶴紅流來往日。雞林鵠嶺廢興時。非關素癖耽詩酒。不是高風效穎箕。料得當年微意在。孤雲蹤跡世何疑。</text>
<title>蘆嶺行</title>,<text>嶺名何蘆嶺。嶺邊無蘆荻。行人爲余說。此嶺有古跡。君看嶺之南。屹峙蛾眉石。依肰八字黛。眞箇遠山碧。丹脣若桃花。未須臙脂赤。山靈亦多事。妙巧爲此弄。還疑蜀眉山。卻被夸娥動。移來海東南。幻此靑巃嵸。千年鍾淑氣。孕成高唐夢。天肰絶代姿。獨立超羣衆。其名嶺之號。其宅嶺之洞。琴㙜託芳懷。枇杷映畫棟。靑雲一綺樓。來往幾仙客。嫣肰笑倩。聲價擅南國。遊人醉忘歸。行子迷被溺。妖容本祟𥚁。往轍誰不覿。天門降嚴詔。紫衣來翩翩。人欲固莫險。艶色易流遷。何知承命使。又作貪春蝶。鈇鉞睯不畏。坑陣頑不懾。自速金木誅。白骨埋靑山。佳人亦薄命。馬嵬悲玉環。凄凉身後事。杳茫如浮煙。山下留古址。山上宛雙阡。離離草花䕺。魂魄正堪憐。香名托何處。碧岑高揷天。茫茫幾百歲。古老空相傳。我行逾此嶺。征驂倦靡靡。聞言發長歎。寓戒垂千禩。嶺之南有拱北寺古址。蘆娘卽寺婢。亦名秋娘。自址西北洞中一短阜最未。有孫翰林塚。卽蘆娘所蠱死者云。</text>
<title>夜坐集句 二絶</title>,<text>月出西南露氣秋。溫庭筠。 銀河一帶水悠悠。曹唐。 步蟾倚杖看牛斗。杜甫。 肯學張衡咏四愁。杜牧。離思茫茫正値秋。雍陶。 碧空雲盡火星流。陳羽。 何處相思不相見。許渾。 芙蓉花外夕陽樓。趙嘏。</text>
<title>七月二十夜。夢得爾雅一部。葢未始見者。嘗記郭璞謂爾雅興於中古。葢周公所著。或曰倡于周公。成于子夏。爾近也雅古也。又記朱子稱程端蒙小學字訓以爲一部大爾雅。余是以實願一見。而是書行世甚罕。只於諸家所援。略窺一二。而猶未獲其全也。恒介介以爲恨。今乃夢得披覽。其於蟲魚草木之註。昭乎若掌內觀紋。是豈精誠之發歟。</title>,<text>爾雅注蟲魚。夙昔思一見。遐鄕尠古籍。未曾披此卷。夜夢何幸尒。喜踊閱數遍。千秋卜商意。洞肰開一線。訓詁幾條件。我腹快呑嚥。晨雞忽驚起。枕簟悄輾轉。依依莫再覽。惆悵染華硯。</text>
<title>望蓬山 邊</title>,<text>瘦竹寒梅護小欞。翠微高處挹滄溟。浮天好在蓬山色。依舊西雲一髮靑。</text>
<title>聽笛</title>,<text>凉秋蓬海月微明。客傍雲窓夢不成。正奈江邨今夜笛。十分偏是斷膓聲。</text>
<title>八月二日</title>,<text>晩來聞雁叫。人遠惜秋深。病葉驚寒雨。孤煙羃暮林。百年能幾日。隻字抵兼金。杳杳雲邊鶴。南溟萬里心。</text>
<title>追賀李令公 錫天 新授同知中樞府事。慶宴詩。三十九韻○幷序</title>,<text>粤若歲戊辰。我聖上卽位之二十有五載也。六月某子新授我令公同知中樞府事。追贈及三代。以公貴也。徂茲乙丑。上親入耆所。當也以高年獲躋三品之榮者。斯乃曠世之攸尠。而人或有終身未之與焉。惟吾令公以遐鄕遺老。初不有求之之心。而卒未免僉知府事之稱號。斯固已奇矣。今復重之以從二之階。而名徹於天陛。事載於爛帋。播之遐邇。聳乎觀聽。誰不曰宜乎於是老。而其或謂公且切切肰自喜爲也。吁。是不逾杓之人。而其亦淺之爲而已。乃公之自喜者。誠有在焉。葢公之上世。自落南鄕以來。偉姿宏器。星見踵出。若世所謂取靑紫如拾芥者。非是之謂耶。肰而曾未有受天之祜。胡考康寧而出而爲世用者。是豈非德門之遺憾。而當時不食之報。今乃於令公而見之。且夫以公之故而追贈之榮。上及於三世。是則公身之榮。不足爲幸於公身。而公之先得公而乃榮者。斯不亦積善之餘慶乎。而公之所自喜者。吾知其在此而不在彼。則胤錫之於斯賀也。其將不以是而以何。於是乎繫之以詩曰。仙李盤根大。柯條遍海封。璿潢源赫赫。珊玦響瑽瑽。𠅩非王孫貴。公惟淑氣鍾。眞元寧泐鑠。造化好陶鎔。星彩分丁丙。年光任蚻蜂。壯軀猶肨脹。新髮亦髼鬆。已喜眸懸鏡。何嘗耳學龍。竹亭風細細。花院月溶溶。百歲消搖樂。四朝逸晦蹤。梧春雖半樹。日道任高舂。孫長初當戶。辭鏗若戛鏞。巋肰經七紀。獨也冠三宗。天意誠非偶。人情幾有顒。聖恩曾渙霈。寶牒此稠重。快入中樞府。欣騰大老容。泉塗新改照。陟降詎無悰。隣里紛趨賀。州閭競肅雝。淸霜方夜落。新雁亦朝嗈。宸極丹誠惓。墳塋老力恭。衆賓承請迓。五馬入迎逢。堂宇交樽俎。階庭列鼓鐘。盃飛白鸚鵡。屛綻繡芙蓉。酬酢情何倦。坎蹲氣益濃。咏歌咸有禱。觀玩立無縫。盛事元難再。高筵獨少儂。龍城重九菊。堯殿二旬𦭎。自恨歸來晩。還慚拜抃慵。傳聞耳漫借。梗槩目徒傭。揣誼要揚搉。摛辭奈闒茸。福須如恒月。祿且似崇墉。梁硬函烏几。板輕閣綠筇。鶴籌長世度。牛胾每朝供。浩浩來川水。蒼蒼茂柏松。小床聞蟻響。千里見針鋒。吉兆常呈現。妖氛敢突衝。東班超首秩。南鴈過衡峯。神驥嵐池出。老嵌楚璞攻。弟晜敦孝友。苗裔絶愚憃。此外將何祝。淡詞耻未穠。</text>
<title>留題甥舘</title>,<text>余仲秋來留二旬許。十月因阿山行又來信宿。則堂戶窓壁已一新。第以親命不敢久留。於其行。偶記杜子美客舊舘詩。正道今日景料。遂改十七字用之。葢亦尤翁之於思庵詩之例也。陳跡隨人事。高秋別此亭。重來山雪白。依舊澗松靑。小壁何時素。寒江昨夜聲。平明出登馬。雲樹夢冥冥。</text>
<title>雜詩</title>,<text>新得書雲觀裏圖。三元七紀定誰摸。丁寧聖祖欽天意。珍重遺臣張壁隅。細看幅端洪武字。須尋輪內紫微樞。胡塵赤縣千秋恨。何獨東溟一丈夫。摸本天文圖是書雲觀石本。太祖朝所刻。權近記文可攷也。下方有洪武紀元。</text>
<title>放言</title>,<text>禮樂三千字。雲夢八九胷。吟詩縮大手。灑筆起長風。湖海平生氣。乾坤一洗空。男兒有如此。肰後說豪䧺。</text>
<title>挽金丈 自亨</title>,<text>隔水幽齋掩小寮。百年人事未崇朝。詩書舊業重泉斂。孝悌遺風後輩描。階上寒盆花寂寂。雪中歸路海迢迢。煙篁老柳荒邨口。誰復鳴筇自石橋。</text>
<title>散詠一律。有懷宋丈 奎魯。</title>,<text>吾事開端昔在公。一年追逐掃蒿蓬。華陽勝踐今成夢。寒嶺離愁尙閣中。海上秋螢三度化。峽頭明月兩鄕同。無情最是春來雁。那得裁書寄碧筩。</text>
<title>燈下</title>,<text>閱盡西床數軸經。短吟高誦有餘淸。昏魔豈許雙簾薄。遠水偏從一枕鳴。三桂寒鵑啼到曉。百原孤月照來明。心頭底事難消得。纔透重關更疊城。</text>
<title>和寄韓 象箕 楊 會榮 二上舍獨拜皇壇詩軸韻</title>,<text>皇朝文物隔千塵。誰是星中月色新。料得朝眞壇下義。甲申年後但斯人。葩翁去後躡芳塵。無愧衣冠魯國新。從此東韓不寂寞。兩人眞箇啓禎人。代四友齋作○先是丁卯。朝家始遵明制。令生進用幞頭襴衫。</text>
<title>西山八詠 卽逍遙山龜巖書堂也○己巳</title>,<text>竹島炊煙十里渺空闊。遙嶼生孤煙。居人定無事。頓頓白竹。熊淵漁火林表散微星。明滅滿江火。夜闌悄未眠。知是何郡舸。沙津歸帆汛口靑山轉。悠揚過高帆。要尋最奇處。須記夕陽銜。蓬山晴嵐楞迦疊晴色。潤逗千巖嵐。剛風吹不擧。與山相吐含。黔鎭曉角石枕卧雲端。海戍傳寒角。天空殷獨聆。蒼茫斷還續。仙浦晩潮古渡濤頭急。衝撞晩成潮。纔來更何去。稍稍趁中宵。南屛落照高嵌矗抹紅。巧當若木照。分輝到小窓。松明不用燎。西峯半月峽束礙延庚。初弦始得月。半面看亦憐。下嶺莫飄忽。</text>
<title>鷲城寓舍 二絶</title>,<text>驅馳南北一秋強。九九佳辰非舊鄕。獨倚譙樓望明月。暮天風角自蒼茫。雲月微茫客上樓。短吟高唱泬㵳秋。目極江南望不見。斷鴻聲裏夕煙收。</text>
<title>杜山南樓</title>,<text>官柳蕭蕭野郭秋。竹陰深處鳥聲幽。天風萬里吹雙袂。南國詩仙縹緲樓。</text>
<title>伏覩御製自省編賜諭東宮。有感作二律。</title>,<text>宸藻雙擎出紫闈。耳邊天語若依俙。須知推己方成物。看取先心與後幾。英廟洪休行復古。明陵丕緖益增輝。春來更說靑宮慶。日月高衢仰拜歸。是年莊獻世子受命代理唐範麗要不濟功。從前實得乏行躬。何如聖德超終古。非獨天章秀大東。扶桑瑞旭瞻文殿。仙李春光滿震宮。海上鯫臣偏感意。風雲契合佇昭融。</text>
<title>代簡十九首。寄丁師道。</title>,<text>海內知音少。天地一永叟。東來亦聊爾。幸遇胥如友。春風二月別。溪上白茆屋。悠悠我所思。傾倒豈云極。剪燈接膝話。滅燈連枕宿。共托同心契。爛熳尙不足。文史與星曆。猶賢無用心。但恐君子道。非是此中尋。明發相分手。孤坐逮纁黃。一日猶恨疎。矧爾年半強。今朝天欲雨。黑雲凝若滴。西湖歸路遠。怊悵歲暮客。閉戶憶故山。出門望長程。俶裝將在邇。何奈寒雨聲。月城輕靄淡。月川寒灘鳴。簌簌松竹籟。爾亦撥不平。歸歟胡不歸。我家多可樂。來時觀大易。未了究九六。手弄太極丸。思入先天畫。亦有雲㙜逸。訓誨恩罔極。千秋一以邈。古人吾安覿。歎息約同修。正路在方册。至人觀物理。亭亭表獨立。無將亦無迎。不受塵冗雜。詩歌出情性。任是天機動。雖肰一小技。何必好吟哢。寓形大塊間。萬事皆分內。講論苟闕一。那到盡性界。旣知能不夸。是謂眞介知。彼哉篙蠡見。不知何行爲。愛人亦知惡。乃非阿所好。陽秋大斷案。莫向皮裏葆。我生亦已晩。滄海一僻居。願言修不逮。相期學孔朱。蔥蒨南山松。脩森北岸竹。所貴保晩節。不怕霜雪白。琅玕折盈匊。歲寒持贈君。願將穆如風。吹送還山雲。</text>
<title>次寄盧兄 爗○二律</title>,<text>東臯已與畢齋亡。一代䧺文較孰長。碌碌未須分豆菽。縹縹應自識鸞凰。胷恢敎括雲夢澤。氣苶休雕錦繡章。若得古人蒼古色。此身當爲避鋒鋩。春來詩思半消亡。剛被離愁別後長。鴈到驚瞻奎暎璧。雛娟方俟鳳尋凰。過褒元不期知己。和戱還多愧報章。但願略同修學業。鉛刀終作太阿鋩。</text>
<title>文房四友</title>,<text>修史功成合退去。公肰見絶魯東家。當冬正感呵蘭氣。安架還憐襯錦花。端爲管犀資繡藻。寧因牋鴈直金瓜。會須咡向丹墀下。暫染塵埃不足嗟。松薰蘭馥一團春。鑄就玄圭光色新。短壽不過徒計月。薄軀那得反磨人。政憐戛戛須恒用。長𠮵煌煌伴此身。欲向梅窓硏點易。頭邊卻戴華陽巾。十載慇懃石友求。結隣相守小齋幽。星湖鴝鵒來平地。銅雀䲶鴦別古丘。韜面何妨爲墨染。虛中應解與天遊。傍人莫說池泓小。浮水乾坤亦芥舟。英英乃祖露菅茅。偶宿剡江江上郊。膚寸光移老楮榦。瓊瑤質幻枯藤梢。小齋糊徧月羞戶。高案積多書構巢。更向錦囊貯萬福。鸎花可耐愁深嘲。</text>
<title>月谷</title>,<text>吾行纔趁鯉魚風。未見芙蓉花映紅。怊悵寒溪獨來地。小橋流水月明中。</text>
<title>四言二章章八句</title>,<text>昔我去矣。雨雪瀌瀌。今我來思。落葉蕭蕭。歸鴻載叫。翔彼雲霄。言念鄕井。云何不忉。昔我去矣。雨雪霏霏。今我來思。落葉飛飛。淸霜載肅。薄此屛幃。言念家庭。云何不欷。</text>
<title>赤城行</title>,<text>再過華山路。更瞻華山翁。翁兮非仙亦非佛。胡爲乎獨立於山之西江之東。蒼肰老骨衣莓苔。破頭尙染斑斑紅。想像渾元初變化卽有此山。蓄靈儲精結成此物騁其䧺。嵬偉屹立千丈崖。上建丹霞標。下俯紫貝宮。山前大路幾行客。至此下馬因成風。尊之敬之誰敢浼。神明直與天相通。生憎黃竹里中兒。子光其名眞姦訌。戕賢亂政無紀極。一二巨慝元相同。神人憤怒天地晦。翁兮翁兮葢欲寢其皮食其肉。正自忘其躬。方當竪子過前路。豈敎生還恣奇窮。分付山魈及水伯。急邀迅擊沙之中。翩翩飛馹駄輶軒兮徑凌過。乃視翁無巍巍而以夢夢。俄看馬蹄蹶不起。輈折輪推窘狂童。旣不聽官吏誡。上天亦難誘其衷。公肰咆哮罵詈不自悔。辱翁敺翁紛悤悤。千斤鐵椎遍軀碎。百兩牛皮渾頭蒙。糢糊神血忽驚濺。冤氣鬱鬱干雲虹。天道回環不可誣。夢裏靈讖須驗終。一朝天旋地轉日月重昭洗。嚴霜肅殺炒蝗螽。彼其之子亦就誅。鉞斷亂領戈摏嚨。翁兮宿忿庶少洩。只恨太史不錄翁討姦之元功。丙寅靖國大盟時。此勳任他輸諸公。翁兮翁兮君莫悲。獨不見戊午甲子諸賢尙多闕褒崇。</text>
<title>悼宋丈 奎魯○二首</title>,<text>有美俱全藝。無倫特傑姿。妙年辭賦聘。晩歲風霜欺。落落靑霞氣。蕭蕭白竹籬。淸貧元到骨。愁恨不凝眉。地下今相隔。如公更是誰。月嶽精靈返。奎躔光彩收。文章已黃土。蹤跡任東流。後事芳隣仗。遺孤瑞穴留。墓應生桂樹。魂必向蓬洲。舊客空揮淚。欲歸又逗遛。</text>
<title>夜偕溫叟 弟胄錫，啓甫 金弟天鑰 次孤竹韻</title>,<text>數旬辛苦滯龍城。山路催歸馬足輕。籬下黃花尙未老。雲中相對更多情。</text>
<title>冬至夜</title>,<text>病起不出戶。新歲忽又亞。雷方地底吼。日從箕口跨。此時動遐想。孤燭坐深夜。流光豈不惜。壺漏促傳瀉。悤悤今年事。一枕夢春夏。浮生亦安久。花葉盛必謝。伊余何爲者。浪遊耽閒暇。旣去項籍釰。寧學樊須稼。東喪西復失。非御又非射。區區文字業。小技何足詫。壯夫固不爲。棄置欲遂罷。外此別有希。聖訓滿書架。性情要存省。氣質貴變化。須積跬步力。乃騁長楸靶。奇珍現淘金。佳境驗啖蔗。事爲尤可謹。義利雜王覇。苟無中孚誠。那掩外飾詐。煌煌主敬語。吾道大柄欛。於焉勉服膺。百邪無所怕。直方交夾持。表裏寧有罅。嗟吾悅不繹。口頭說空駕。諷誦恣剽窃。粉繢任假借。持出衒世人。忘思索聲價。紛紜三四載。習尙漸汚下。所得止圭撮。所損齊嵩華。鑄錯漫費鐵。噬臍還如麝。堪悲入矮屋。何由處廣廈。追郵自忸怩。沒身難贖貰。滄浪竟誰尤。點檢無可訝。鵷雛若深藏。豈受鳶之嚇。休將塵世念。更汚神明舍。努力誓少補。庶免識者罵。幽懷感今日。爲是新陽迓。葭琯亦飛動。梅條正婭姹。恭惟天地心。解令吾指咋。吟詩當座銘。儆惕無忘乍。凜若春氷履。愼若白茅藉。從斯發軔去。舊染當快卸。何須老無聞。碌碌終桑柘。</text>
<title>哭白壽翁 時德 歸時志感</title>,<text>耆德凋零盡。後生誰與歸。門庭已寥落。獨立向斜暉。</text>
<title>林溪錄 自馬峙聯句至東樓韻。總而錄之。命曰林溪錄。○幷後叙。</title>,<text>余自幼有名山之願。嘗欲選林而廬壑。庶幾先輩餘韻。顧病且倦遊。尙落落風塵中。及甥于丁氏之舘。往來四年。頗聞其峽莊泉石之勝。葢林溪是已。亦名幽溪。以是而顔其堂。昉自寒水齋先生。又知其相距可三十里而遙。朝而出夕而至。遊歷良不艱也。每卒卒旋來旋歸。曾未得一探。歲辛未仲春。偶來淹旬日。卽謀諸同志。以是月甲午行。五人各扶老一不借。一行纔十里。已有水聲淙琤。噴出於巖礫之間。又有一大峴崒肰當前。曲徑詰屈。遶掛其腹曰馬峙也。峙西下有磐石二三。古樹一陰之。可歇行人。歇少選邐迤而上又歇。旣上而下又復歇。抵店邨日已亭午矣。午飯後徐步而行。至都督亭。相傳是天朝豫章都督劉鋌征倭時夜陣處也。自此而南折而東。又折而北。始入林溪洞口。望之有三峯露髻。氣勢突兀。可薄霄漢。曰華嶽也。夾右溪流。沿洄而進。飛潨濺瀑。或湫或灘。人語風湍。咫尺難分。曰林溪也。總之首尾不知幾番休憇。腳力疲也。且愛山也。用是入洞之際。已不覺夕陽西戢。殘照東返。籬落八九。炊煙方起。亦一山中可觀。溪回有巖崖。高可十許尺。相與少坐。俯瞰村墅。臥者臥歌者歌。旣又撥憊振策循竹林。北麓額有小亭。翛肰臨之。乃幽溪堂也。東之夾爲樓一房一。西之夾只房一。所以輔正堂也。未至堂。僧八九候而謁焉。旣至堂。卽陟東樓排南牖。披襟受凉。浩詠軟話。頓忘足苶而神倦也。夕後人靜。一燈沈沈。山空夜迥。軀殼淸泠。雖稍以無月爲恨。亦自樂也。明日晨作穿衣。更上東樓。騁目而恣其觀焉。向之三峯者。乃反矗矗肰於簷角矣。向之夾右之流。乃反夾左而繚其前矣。差晩山嵐解斑。宇無微瞹。谷鳥𠴨𠴨。松籟騷騷。諸公知余於此興復不淺。要余同升後岡。消搖相羊幾半餉。見其四環。莫非層嶂疊壁。惟西南一峯。孤圓貞秀。如高標峻節之士。可敬不可狎也。小晝取樓下小蹊。拂袖直下。雜坐於潭上。於是有大磐石廣可坐百許人。被雨餘水漲。僅容數十人。潭徑可二三尺。其深無底。急濤飛沫。自高直注。驟若風雨。響殷山谷。下流稍西宜網魚。適日氣冷。網不可得。遂無聊而歸。次于樓上。晡間又自樓而西入竹林。藉竹葉。二沙彌行酒。余曰此無亦類於七賢之放浪耶。是非吾輩所宜。又相視一粲而罷。呼童伐竹一挺。作洞簫一雙。夜闌相對捻之。淸韻悠肰。似非塵間所聽也。明發將復路。有一山氓佩酒來勸。緣方飯後辭不進。渠故攜到六七里。又強之。諸公曰此不可終孤。壺乾而行。轉向所寓。或行或休如初。薄暮値小雨忙返。傾其槖得所酬唱聯句若古體近體。殆無慮五十篇。記昔朱夫子與張宣公，林擇之。觀於南嶽也。葢以作詩爲戒。乃懼其心役於物。而或至於流連之歸也。以故當日之詩。其如濁酒三盃朗吟飛下之類。堇堇十之一二。吾輩學朱子者也。盍相勉之。諸公咸曰諾。藁旣脫。屬余叙。余卽箕城黃永叟也。首陽之吳丈。義原之丁師道啓甫。扶寧之金星汝。是其同遊云。馬峙聯句 用七擧子同舟詩體吳金兩丁黃。攜手陟崇岡。永叟。 胷廓楊州白。筆抽廬阜蒼。丁師爀師道。 河圖成土數。奎分聚星芒。丁觀爀啓甫。 方嶽將遊覽。武當豈蟄藏。永叟。 巽風新吐氣。离火欲胎光。吳相斗。 蓬島霱雲近。柴桑嫰柳香。啓甫。 波鳴留舜曲。松古笑秦皇。師道。 會作縹縹鳳。齊飛入玉堂。金星汝。幽溪堂夜坐聯句曲徑三十里。遊春五六人。啓甫。 薄暮上東樓。一洗十年塵。永叟。桃柳三春節。飛泉九曲流。啓甫。客行暮方到。始覺入山幽。永叟。水閣人吟夜。風林鳥宿枝。啓甫。 此間有大隱。眞趣竟誰知。永叟。扁留遂翁筆。山帶武夷名。啓甫。 心法印可處。寒江霽月明。永叟。晨興聯句曉起看山色。徐行嗽石泉。啓甫。 此身疑羽化。漂渺翠微煙。永叟。又一絶石老通幽徑。崖攲著小亭。振衣下千仞。臨水濯雙纓。都督亭聯句古樹臨官道。千年都督亭。永叟。 書生今日過。慷慨悲歌成。師道。東樓蒼玉屛當一小樓。名區物色荷分留。千章淸木陰陰翠。百道懸簾袞袞流。夜迥尙猶無夢寐。景幽渾不管春秋。桃源此去知多少。笙鶴飄颻碧海悠。</text>
<title>因師道警語有感</title>,<text>已是行年二十三。頭顱端的合經諳。鼠肝蟲臂亦聊爾。鳧短鶴長莫漫談。只有明誠漸兩進。要須博約更相參。人間幾許浮雲變。若又商量眞大憨。</text>
<title>絶句</title>,<text>憐爾孤高春柏樹。一庭終日惹囂塵。不如移向深山去。凉露明霞寂寞濱。</text>
<title>次浴川慕潛堂韻</title>,<text>聞君一茅屋。留住白雲間。相望湖山逈。那分半日閒。</text>
<title>又六言詩</title>,<text>酌酒橫琴池上。栽花蒔藥谷間。好是百年淸福。雲間人亦閒閒。</text>
<title>敬懷兩祖遺跡有感 幷後跋</title>,<text>瀛海幽居猶有邨。玉臺春草自黃昏。江南野錄誰修傳。高士風流合尙論。一世將湮徵實跡。孱孫堪愧典刑存。只應乙卯歸來詠。長幷龜巖屹海門。昔我曾祖醉隱府君當明陵乙卯。時事大變。羣賢盡被竄逐。府君素忼慨高潔。雖布衣家食。猶恐不免於及。遂棄擧業。遯于瀛洲之海邨。鬱鬱以終焉。爾時始謀卜築于今榧子洞。事未成。庚辰叔祖龜巖府君承先志完其役。稍移于本洞數百尺越溪西麓之上。今之堂卽是也。又遂仍居之。講學進德。亦未免不見知而卽世。以後堂隨而壞且廢矣。近始脩葺一新。差復舊觀。肰顧子姓零替。門戶單寒。幽光潛德。無由發揮而闡揚。將沒沒無傳。是在平日固嘗隱痛于心。今復相羊俯仰。緬慕遺跡。尤覺潛肰。此詩之所以作也。覽者幸亮之。</text>
<title>逍遙長句</title>,<text>我來逍遙山下住。林深日永多閒趣。石泉纖纖注蔬圃。黃鳥咬咬迷花樹。晨霏澒洞相呑吐。夕煙縹緲交回互。時尋北逕還南路。或向東溪更西渡。但覺翛翛直化羽。未許落落猶塵霧。形骸已分此中付。身外萬事春眠寤。不須勞心覔詩句。不須競名招人妒。孤雲獨歸自遐慕。虛舟偶觸誰深怒。君不見陶元亮褰裳歸來步。又不見潘安仁直省秋興賦。古來賢達尙晩悟。餘子紛紛豈足數。且斂疎蹤早高騖。徘徊好待陽春遇。</text>
<title>老檜行</title>,<text>北林之北小澗西。老檜一株靑磨空。角鬣楂枒怒相𣛟。皮骨櫹槮瘦益䧺。山中幾度喫霜雪。海上日日當長風。尙憶幽齋初闢時。植汝是我龜巖翁。晨晴暮凉繞成蹊。爲憐高標相與同。四十年間一枕夢。玉洞寥落秋雲中。仙臺玉臺俱無存。獨留翠榦含靑蔥。黛色悄悄哀壑迥。每看落落超羣叢。勁根豈免戰石瀨。直節更遭傷樵童。我今摩挲三太息。盤桓愛惜情無窮。歲寒應堪表老樟。雨滲那得裝靑銅。已矣哉檜兮檜兮奈爾何。生不逢漢朝曾刱建章宮。</text>
<title>椒 二絶</title>,<text>川産秦生豈獨佳。憐渠留種小泉涯。若向長淵採皮去。不愁山裏案無鮭。辛烈芬芳兩味兼。知渠功力冠梅䀋。若將卉木分官職。御史風稜爾獨嚴。</text>
<title>鳴玉臺 堂前數十步有遺址。俯西澗。取朱子雲谷記中語。卽龜巖公所築所名。</title>,<text>寒流觸石玉𤨿鳴。臺上相羊萬古情。今日凄凉只陳跡。流年遙夐尙餘淸。江山文藻秋塵滿。俎豆宮墻綠草生。隔海峨嵯峯獨在。更憐孤月送微明。龜巖公有峩嵳峯詩。以自見己志。</text>
<title>卽事</title>,<text>海氛三日白冥冥。纔認蓬萊九疊靑。聞說靈源終古秘。會移茅屋此間停。塵埃掉臂蕉藏鹿。朱紫驚心草化螢。報道山中猿鶴社。洞天休鎖碧雲扃。世傳南師古云邊山有壺巖可遯居。世未知其處。或云一獵者逐鹿至此。僅得尋路。</text>
<title>滄浪亭 在古阜鞍峴。李氏所築。後歸羅氏改名擊磬。</title>,<text>滄浪擊磬一孤亭。逆旅繁華未百齡。只有向來歌舞地。夕陽西下海山靑。</text>
<title>大雨篇 四十一韻</title>,<text>朱陽初受謝。日晏天氣佳。夜半槅紙鳴。海上風聲𩘅。沈沈玄顔曖。曀曀陰雲霾。方晨室猶暗。及暕眼僅揩。微凉衣漸透。小戶手自排。前山忽近簷。大雨俄迷街。疎疎始𩆌𩇏。密密終拶挨。直注溜交榮。斜飛滴落階。郊原互呑吐。岡陵幾襄懷。絶怕庭游蛟。肯愁竈產蛙。未暇分涇渭。便是决江淮。土黏路正濘。岸隤溪還叉。灌漑忙簑箬。淹滯閒筇鞋。防濕移床遍。觀漲挈朋皆。更耐鬧乾茅。獨也卧小齋。亂腳或休歇。急霔又齊偕。經霑禽塌翼。被洗草露荄。烏霠孰揮篲。陘空那爨柴。房冷覔枕褥。商息乏鹽鮭。怯醭袍薰爐。畏黴藥捲牌。幾處衝泥。到底緣壁蝸。得意龍快躍。報晨雞尙喈。桃崇出敧垣。松倒掛崩崖。溟濛氛霧裏。浩淼浡澥涯。滂沱肇暾桑。雱霈逮合槐。得非漏不周。將欲訊女媧。胡爲三日苦。復疑六沴乖。霪澇屬備凶。元化失調諧。冥冥有相感。昭昭不曾差。願言王修德。虔禱郊告祡。升馨瓚雕玉。望晴席陳稭。皇穹庶降假。神幣須瘞埋。自可禦𪄲舞。何勞禳巫娃。霄開蒼葢橑。峯現綠髻緺。於焉値淑景。且期牽黎騧。去矣遊海山。翛肰忘形骸。林霏弄新霽。澗響籠囂哇。藤蘿爲茵薦。花鳥作朋儕。高岑後矗矗。巨瀛前湝湝。聯鞭約棠華。釀酒謀荊釵。朗詠聊見志。卬友莫譏俳。</text>
<title>寄丁啓甫 觀爀</title>,<text>觀棊要審勢。唱詞要中腔。文章故未易。僭評得不𢥵。試述先輩餘。厥大知無雙。形言須曲中。叶音休囂哤。儀容尙古簡。氣魄貴渾厖。沿微析毫芒。聳高軋崆㟅。暉暉幷日星。浩浩呑湖江。鯨鬐手能掣。龍文筆能扛。人誠到彼岸。名乃振一邦。伊余生太晩。獨奮遐趣跫。縱願覿廣天。爭奈穴小窓。幾勞陶沙金。粗解辨珉玒。世道劇嶮𡾟。塵坌謾舂撞。歎息將誰與。寂寂伴孤釭。夫君偶解后。片言心則降。秋沼頫挹月。春澗行踏矼。三峯對晨翠。九曲聞夜淙。往來相憧憧。鼓吹交逢逢。翩䎙閱牋幅。旖旎飄旛𣄛。吟苦絲抽蛹。思渴酒傾缸。君如魏畏蜀。我如孫窘龎。我正滌腥臊。君或雜胮肛。那饒返觭輪。任他捲空杠。當時君可憐。啞金何能摐。吾猶許狂狷。且容和敔椌。胡爲引瀛渤。錯認同溪瀧。書中勃鬱語。殊异服漢𩤴。艨艟泛西溟。更莫論舠艭。秪須礪爪觜。待我麾矛鏦。殷殷烈雷吼。劈破空谷谾。請君無虩矍。但賦河邊樁。</text>
<title>代書寄丁師道 師爀，啓甫 觀爀○壬申</title>,<text>曾見君家一樹梅。冰葩應趁臘前開。今朝相憶不成語。海上空看驛使來。懷君無日不悽悽。爲憶天涯久解攜。孤夢欲圓窓又白。一庭明月向人低。</text>
<title>兔湖途中</title>,<text>滿林寒霧曉濛濛。湖上朝光一抹紅。正是年華隨處好。馬蹄無限落花中。</text>
<title>書堂 五絶</title>,<text>小雨空濛未見絲。碧梧多意報人知。不妨暫許蘿衣濕。憐取芳蹊步步詩。松聲乞我十分凉。鸎語從他百囀長。不憤夜來西崦雨。却敎桃蘂洗殘粧。棕竹尋山已較遲。晩來纔趁殿春期。一林勝景須深戀。政是紅霏綠漲時。雲盡淸江水不波。月明孤棹送漁歌。巖間客宿無人見。十里林風枕上多。幽禽何意百般啼。松檜蒼蒼日欲低。人世是非渾莫管。此間閒占白雲棲。</text>
<title>到錦江</title>,<text>麗祖南征八百年。太師先墓看依肰。如何甲子蒼黃際。津吏冥頑不進船。雙樹依依玉趾痕。秪今蒼翠尙天恩。當時鞍峴張元帥。飛捷何顔徹九門。</text>
<title>煙寺逢一公。本竹溪大姓文成公遠裔也。且有老母。偶流落䕺林。余悲其不幸。仍示以此。且勸以歸宗之義云。</title>,<text>香篆烟空一磬沈。歲寒禪友獨來尋。西秦風韻鳩摩什。東晉衣冠竺法深。春草滿庭曾有詠。野桑投宿尙關心。請君試看身邊服。手線依肰寸寸針。</text>
<title>次金丈 天繼 壁上韻</title>,<text>南來初息漢陰機。觀理悠肰想柳磯。一種東風江上草。最憐春色滿當歸。虛名已是七襄機。失腳從前枉下磯。應笑銅津好亭子。幾人垂老未曾歸。</text>
<title>蘆嶺途中。見澗中有梅樹開花。孤絶可憐。</title>,<text>絶澗梅査在。春寒晩作花。自開還自落。未欲向人誇。</text>
<title>次錦城虎溪風乎亭韻</title>,<text>淸湖光景一回新。心上幽櫺迥絶塵。夜靜月波交汎灧。秋深松翠獨精神。當途齪齪羞餘子。高逝縹縹是可人。誰念千年舍瑟意。滿襟無處不長春。</text>
<title>到光州客舘。壁上有天朝副摠兵程公龍詩。公是河南兩夫子後裔。崇禎癸酉擎勅東來。距今甲戌纔百二十二年。而人事天時已不勝傷心者。遂以近體一律。志余之感。</title>,<text>明季風流程摠兵。百年伊洛舊家聲。當時漢節從天降。今日燕氛極目腥。海外豈堪懷萬曆。壁間猶喜見崇禎。紗籠莫許秋塵合。留待黃河早晩淸。</text>
<title>景陽湖</title>,<text>極目春波五里堤。平分野色水東西。遊人莫遣攀楊柳。留等嬌鸎恰恰啼。</text>
<title>次寄李公孝 思永</title>,<text>故人端的寄書來。紅日三竿古郭隈。太史風流漸向晩。翰林英眄正飛才。寂寥可耐吟秋室。提挈還須共卯杯。爲問竹窓孤坐夜。滿襟淸韻向誰開。</text>
<title>詠蓮</title>,<text>一雨催暄淑。居肰逬玉盤。露珠淸更轉。便助碧波寒。取次添新玩。亭亭翠幰高。只憐瑤柄弱。風至許誰操。纖綠噴紅嫰。輕盈菡萏尖。韶顔猶掩映。頗似隔重簾。愛爾恣憑眺。朝光俄又西。遂成倚欄睡。淸露夜凄凄。</text>
<title>待啓甫 丁觀爀，公孝 李思永</title>,<text>鴨樹陰陰夏景凄。捲簾芳草綠分蹊。客歸倚枕無餘事。閒聽幽禽盡意啼。</text>
<title>送金秀才 益休 詩</title>,<text>文靖金先生九世有賢孫焉。纔離經名已動人。余自先世。忝有通家好。艶之稔矣。顧余早歲嬰玄晏之病。未及與之相識。迺其心未始以一日而他也。今年春赴試海陽。光州。 訪玉川趙丈。戃。 席間偶覩一秀才。眉宇翩翩有秀氣。徐以叩之。卽余平日所愿言而不得者。今一朝而得之逆旅之中。斯會也。豈偶肰比哉。遂從而年之則十有八矣。詰其有亦富矣。余乃愕眙。以爲以君之年有君之才。若學不廉之戱。君其辭矣哉。雖肰是邂逅也。非吾輩誼也。曷若相就訪之。以敍殷勤之爲愈也。曰諾。後二三日。余著忙不及踐言。而秀才乃先之。余謝不敏。旋又益究其所未究。葢朝焉而俄已夕矣。秀才將歸。余復以負荊自盟。而又無以躬造焉。自是以後。雖未甞不幸夫一覿。而慚愧之心。離曠之懷。日永而月積。不料秀才今又枉臨於寂寞之濱。相守數旬。雖逐日所課。未免於科學。而觀其志氣卓肰。以余較之。有不可以尋丈計者。此在乍眄。固可目擊而心挹。矧茲遊從旣熟。肝膽相澈。余雖骯髒疎鹵百無知識。安得不爲君而屈也。又况千里之蹄。不欲受轅下纏縛。往往慷慨語以宇宙內事爲。莫非己分。凡諸隱顯鴻纖。方無往而不沛肰也。余於是又安得不爲之益屈也。葢余少也迂。世上事爲無一可欲。可欲者惟今人所捨而不顧者。而秀才獨以余可敎。眷眷之意或溢辭表。噫。人生天地。知己尠矣。間有之而死生參商。情輒倍倂。吾與秀才何幸而幷一世同一國。又復以聯一榻。若是之奇且巧也。居亡幾余且遠適。而秀才又告別矣。是其別矣。義不可喑無言相勉。遂摻裾而言曰。向之一榻之幸。今則不幸而契闊矣。吾家有別藏在仙雲浦上。後逍遙前楞枷。水石花卉。甲於吾境。昔吾曾王考醉隱府君當明陵乙卯羣陰蔑貞之際。謝擧投老。實在茲地。叔祖龜巖府君又從而繼述之。兩祖遺澤。不於今淺淺。吾與君趁明春團會。俯仰藏脩於山光湖色之中。君曰何如。君於此興復不淺。仍曰諾。余重爲之告曰。士逢斯世。科第之累。旣不能辭。則是亦末如之何也。但惟念君子事業。不特在此。將與秀才遍遊域內。歷訪諸老先生。庶幾有以慕效其萬一而師法之。不終爲孤陋之歸。君曰何如。君起而曰我思古人。實獲我心。其斯之謂矣。吾與子曷不勉旃。余亦曰唯唯。遂書之紙以爲賮。系以詩焉。百年交誼寸心明。叵耐今朝送遠行。歸對菊花應憶我。海邨新月若爲情。</text>
<title>隋城白君思馪。玉峯後裔。世居靈巖。君從兄弟。始寓淳昌之福興。詞翰夙就。不墜祖風。余神交葢久。而君亦慕余虛聲。以金君士謙爲其外弟而習於余也。每因之致其眷眷焉。顧不得一面。而君遽先逝。余未始不深悼也。今年遇士謙於完城。話及此事。又相與愴涕。旣士謙曰吾內兄沒後三從叔邦振氏夢與遊南海上。山溪樹石。怳肰有象外風氣。或逢女伴數隊。顔色絶靚。或有草屋數間。境界極邃。見贈一絶云海上尼宮杳靄中。碧桃紅杏滿堂紅。鸞駕故人今不遠。綵雲璇月第三宮。語甚奇異。覺來歷歷。記載頗詳。疑此或類古小說所傳仙化。余於是尤爲之愀肰。聊以遙和云。</title>,<text>縹緲芙蓉碧海中。鸞驂飛去霱雲紅。秋濤目極蕭蕭葉。應度靈芝第一宮。</text>
<title>漫詠</title>,<text>萬事風波不用驚。等閒天籟爲誰鳴。丹爐夜夜黃家裏。惟戀龍吟虎嘯聲。</text>
<title>謁考巖書院 二律○丙子</title>,<text>丙子二月二十七日。爲赴庭試西首。馬瘏旋路。夤緣戛過瞻拜。仍有感焉。葢先生棄後學已六十有八年。從祀之請之昉亦已四十餘年。迺今特蒙上旨可。躋廡之儀。已令指揮擧行。豈非聖朝之盛典士林之快事哉。念昔栗牛兩先生從祀。實在庚申楨堅變後二年。先王當日微意。似出於徵亂本定國是。而我當宁允茲請。又必在乙亥討逆後一年。家法相承。前後一揆。是則先生之道。不但增重斯文。又將爲太平無疆之助。而東方永世。其有辭焉。或少悖之。非邪則逆。李陶翁豈欺我哉。嗚呼盛矣。遂系之詩二章如左。諸君子繼我來者幸少恕之。楚江紺潔楚山靑。曾隕奎宮一大星。此地先朝經賜額。如今玄聖許躋庭。光塵緬邈看遺集。年代差池恨後生。目極斜陽無限意。且停歸騎倚疎櫺。吾祖高風乙卯年。棘中消息爲漣漣。何關負笈違當代。端合聯書與後傳。海國乘桴詩孰會。泉臺瘞珮世共憐。孱孫未及揚先德。瞻仰高山一愴肰。</text>
<title>贈浪倅李雲擧 運海○二絶</title>,<text>白石風流舊作家。雲霄公復擅高華。多情誰似柯亭笛。一遇知音未足嗟。滄洲八月意悠悠。東閣蕭閒古浪州。見說木犀花更發。可能乞與一枝不。</text>
<title>省外姑權殯有感</title>,<text>萋迷衰草亂山前。一步踟躕一愴肰。卻羡稼軒老居士。長筵曾唱鵲橋仙。</text>
<title>過礪山府</title>,<text>夢殘發古驛。百里前途開。紅日壺中出。靑山馬首來。薄寒無酒退。高興有詩裁。南紀看看盡。歸心忽已催。</text>
<title>忘憂峴</title>,<text>白門纔過又靑門。沙苑斜陽不肯溫。去國猶瞻華嶽色。逢人頻問渼湖邨。風埃髩髮行將換。霜雪心期晩獨存。卻是忘憂忘未得。漢南千里隔鄕園。</text>
<title>戱贈福娥</title>,<text>福浪州女童隷樂籍。年十三通書史。能作韻語。又解寫字。余試之果肰。戱贈三絶。茂猗書籍淑眞詩。春淺緋桃未綻時。咫尺蓬山金母在。絳雲他日覔佳期。桂娘墳上草迷離。今見曇花一朶奇。寂寞西亭江月句。向來徒爾播瑤池。十年湖海病維摩。天女相逢便散花。槁木偶肰成戱劇。小詞休遣入嬌歌。</text>
<title>詩贐侍御史李矦 運海 行臺。兼寓堂后李君 重海 案下。二律</title>,<text>歷落李夫子。高歌行路難。珊瑚留碧海。苜蓿上春盤。忽忽雙飛舃。峩峩一角冠。美人消息在。幾日到雲端。商賈吾憐子。風流一代豪。麒麟行地困。湖海起樓高。汞鼎元周易。蓉裳自楚騷。秪今癯鶴影。早已著江臯。商賈堂后自號。卽侍御史弟也。</text>
<title>奉贐雲泉金丈 時侃 移職之行 丁丑</title>,<text>海雲臺下水濺濺。三絶風流數百年。只有花山老夫子。一方儒化近前賢。</text>
<title>夜坐</title>,<text>一䄵已強半。秋思政悠哉。易學圖書晦。丹功鼎器頹。多歧楊子哭。窮轍阮公哀。棄置還成美。天風爲我來。</text>
<title>敬呈渼湖丈席</title>,<text>江漢秋風落。先生一小廬。文農傳舊學。洛建有遺書。承誨嗟何邈。論才愧太疎。高山千載意。臨發更躊躇。</text>
<title>和柳子吶</title>,<text>湖外知音少。西來子獨賢。襟期皎玉樹。詞賦淬龍泉。氣已靑霞擧。名應白日懸。浮生緣法在。一笑泮林邊。</text>
<title>竹林書院敬次八卦亭壁上韻</title>,<text>憶昔宋夫子。臨登此地佳。卦傳漳郡圃。亭自晦堂齋。海闊難爲水。天高不可階。向來勞仰止。宿願幸今諧。</text>
<title>挽宋仲建 益中，大人 道明</title>,<text>千年南斗海翁高。餘慶雲孫有鳳毛。淸迥光塵初國學。溫淳風味晩林臯。塤篪堂上歡皤髮。詩禮庭前舞綠袍。生老太平仍適去。石湖流水自滔滔。</text>
<title>三田志感</title>,<text>松坡東望廣陵城。天地深羞憶丙丁。駝背空聞玉印涴。螭頭未遣鐵椎轟。兩翁苦節元輕死。金鄭。 三子孤忠豈好名。洪尹吳。 極目蒼流西去遠。斜陽駐馬獨沾纓。</text>
<title>追次詩山使君 趙 寄贈 二絶</title>,<text>鄕里家聲不乏賢。只今昆季忝承先。虛名一代何關我。已斷平生莫問天。班荊離思夢依微。辛苦經來出漢畿。遙羡南溟笙鶴夜。月明孤嘯振輕衣。</text>
<title>詩山早發</title>,<text>春色只今日。客愁爭奈何。山榴紅已歇。溪流綠初多。長路縈歸夢。流年劇逝波。雛鸎如惜別。百囀在庭柯。</text>
<title>書贈鍾山主人金龍弼</title>,<text>南國詩聲苦不低。楞枷千仞與君齊。春來草屋淸相對。花露輕盈月在西。</text>
<title>白湖夜泛</title>,<text>山月依依水氣凉。一篙雙吹下蒼茫。無端喚起汀禽睡。飛度明沙十里長。</text>
<title>古意 二絶</title>,<text>長恠嫦娥獨夜寒。卻憐玄圃有雙鸞。木樨花發三千歲。高處容人得一攀。河流溶漾月鉤纖。瓊瑟泠泠十二簾。誰許紅墻漏消息。滴殘蓮蘂已晨籤。</text>
<title>渼上別柳君弼 匡天 榮歸 二絶</title>,<text>幼誦君家乙卯詩。北關消息蕙歎時。同聲一代惟吾祖。先輩高風古老知。自愧虛名李杜齊。喜看千里入霜蹄。能來渼上尋師去。秀韻從前未肯低。</text>
<title>贈金君 天衢○二絶</title>,<text>英英靈氣月山西。橘子茶花光價低。盟府高名在鞍嶺。徵君正脉自巴溪。國威已壯三軍凱。家學仍傳四子梯。忠孝淵源須勉力。莫敎珠貝混沙泥。邂逅憐君志更奇。南從海嶽北京師。春風去歲倻山曲。庭雪今年渼水陂。多病詎堪依玉樹。同遊猶喜叩緇帷。離情屈指時無幾。休惜燈前細和詩。</text>
<title>贈洪克之 樂眞</title>,<text>金臺秋晩又佳辰。靑眼逢塲意轉親。回首滄洲吾道在。一帆千里願尋津。</text>
<title>金副學 時粲 南遷。洪上舍 鳳周 有詩。余亦追和。</title>,<text>天恩前後涉溟濤。帆腹長風萬里豪。公議只今閭井在。世間誰似黑山高。</text>
<title>聞金丈出陸又賦</title>,<text>陽矦相送息鯨濤。頭白歸來意更豪。蘆外棕鞋遊徧否。名區光價待公高。</text>
<title>怊悵</title>,<text>怊悵韶華晩景前。敎人容易惜流年。西洲柳夢三千縷。東閣琴心十二絃。小雨不來山黯黯。殘花向盡水娟娟。多情只有啼春鳥。相送平林更渺肰。</text>
<title>金丈 啓亨 屬次黃武愍公 進 謚宴韻</title>,<text>淸朝節惠爲褒賢。春暮長筵沸管絃。蛟嶽晴雲當屋角。石樓孤月到庭前。百年公議看今世。數畞靈宮接舊阡。珍重華翁鴻筆在。不辭留詠和高篇。</text>
<title>上雲門庵</title>,<text>始覺名山好。笋輿不怕難。孤樓流水迥。古壁夕陽殘。楓悴紅猶淡。松癯碧轉寒。應尋最高處。一笑俯雲端。</text>
<title>到雲門呈金令公 時粲</title>,<text>一徑沿蘿外。先生已上頭。謫來還避俗。遊憇酷憐幽。北斗前宵夢。南州萬里秋。未須嫌到晩。猶得浣淸愁。</text>
<title>金令公與秋城李使君 箕重 及其子運永及同遊諸人。迭相唱和。有詩軸出示。余亦次韻。</title>,<text>蘆外淸遊殿小春。山門光景一回新。星辰步武曾仙吏。棋局陪歡亦野人。衣振高岡因縹緲。戶迎晴旭益精神。平生夢境今眞境。那得巢雲老此身。</text>
<title>和旻肅</title>,<text>庚辰杪秋。偶遊羊山白蓮庵。旻肅聞名久矣。邂逅有贈。寄意良厚。用古和詩例草謝。庶他日入山。不爲生客也。白谷風流又白蓮。宗門今古一燈傳。浮生少別知何恨。須更觀空了衆緣。又贈雲居十載遣心安。爭似吾家體用完。至竟工夫渾貴熟。他時且較糓稊看。又贈林杪霏微谷底晴。滿山啼鳥送人行。交藤絡石龍虬恠。疎葉翻衣錦繡明。已識襟靈經夜爽。更憐禪氣徹眸淸。天寒蠟屐前期在。不用臨分共愴情。</text>
<title>夢作</title>,<text>余夜夢至一處。似是廣寒樓。在南原府。 飛甍曲欄。縹緲高曠。邂逅李槎川秉淵與林塘盧丈。世極。 詩律和唱。且有琴歌之樂。余葢晩到。未及同歡也。意甚無聊。槎川謂余曰前雖未面。聞子詩名久矣。願以一絶示之。余乃卽席吟呈。槎川稱賞良久。復出琴兒。遊衍而罷。及覺鷄已唱矣。因記夢中詩如右。亦異事也。月落烟沈小院寒。不堪春色瑣瓊欄。風流老子能無意。試撇高絃許一彈。</text>
<title>曉寫</title>,<text>白羊山裏白蓮寮。中有高僧舊我邀。蠟屐猶寒九秋約。桂枝應入八公招。夢回石逕凌兢馬。詩在淸溪詰曲橋。頂上鑽龜神已定。只須尋趼向迢迢。</text>
<title>夜偕旻肅拈韻咏三庵 卽物外藥師靈泉也</title>,<text>仙境遙知不到埃。白雲擎出紺蓮開。乖龍劃壁因成窟。孤鳥緣崖自有臺。條衲直須磨日月。遊筇容易踏風雷。卻思東海曇無竭。至竟還誰與作魁。</text>
<title>吟示旻肅</title>,<text>歲暮天寒歸路長。山樓高倚月茫茫。硏朱道士空乘鶴。叱石仙童偶牧羊。自有篬筤隨手變。遙憐鴻雁爲誰翔。朝來斗覺羈愁苦。聊把幽吟覔報章。</text>
<title>戱贈福姬 幷序</title>,<text>福蟾海州樂籍。故參判李壽沆所眄。尹留守汲李判書台重亦幷親熟。自云十六歲選上進豐宴。又入內醫局。往來京鄕。近歲流落南中。姑寓茂長。時年三十四。能詩能字。知相法知脉訣。尤長於樂譜。且有氣義。將以明春往候長城金令丈鵩舍云。一幅雲孫二萬錢。長沙歸客臘殘天。佳人亦具麻衣眼。他日相逢說此年。</text>
<title>沙邨宋進士丈 文道 輓 四十韻</title>,<text>南紀耆英盛。恭惟泰運丁。風流漸掃地。夢寐只餘馨。此老吾猶及。當年尙有刑。樂堂名閥閱。芹里舊門庭。玄理珠探海。高文刃發硎。鶱騰半璧水。歸卧一江亭。眉宇春長在。襟期酒獨醒。芙蕖敷素萼。孔翠刷鮮翎。愷悌元心得。冲虛自性靈。黃中知坦蕩。白首喜康寧。入室雙琴瑟。將雛四鶺鴒。琳琅交觸目。袍笏旋揚廷。奕翕傳詩禮。尋常辨渭涇。孫生毛盡赤。客到眼因靑。顚倒遊山屐。提攜泛海舲。盤香雲子粲。磯暖釣車腥。一世無嫌怨。孤標惜晦冥。自來韜錦褧。誰與採蔘苓。寥絶弓㫌召。迢遼黈纊聽。崦嵫景已迫。嬴博慟頻經。倚伏渾難測。存亡不忍聆。纖塵那蔕芥。弘度本澄渟。人禱如松柏。天敎作範型。後生依有所。大化逝無停。龍去纔分劒。雀飛竟破甁。太虛回爽氣。脩夜寄眞形。山迥沈明月。雲霾失景星。丹㫌俄啓路。玄宅亦臨溟。同穴情何已。通家涕自零。舅甥先誼重。師表寸心惺。叨納床前拜。陪看座右銘。評詩蒙繾綣。引古荷叮嚀。轉眄驚移壑。多時憶誨蛉。琴書猶小架。鷗鷺獨空汀。泉下三千劫。人間七十齡。淸光終渺邈。窮轍益伶仃。病苦違攀紼。春寒悄掩扃。永懷蒿里隔。遙想漆燈熒。華嶼平如掌。蓬山翠作屛。簫章凄更斷。湖海一浮萍。</text>
<title>次李丈 巨運 白羊內藏詩軸 幷序</title>,<text>蓬萊李丈。與外弟金啓甫 天若。遍遊內藏白羊及福峽。與趙進士丈 儻，金士謙 益休，白載聞，僧處仁，性愈有唱有和。聯爲巨軸。歸過永叟。大詑眺覽之勝。且嗔永叟初不與偕。永叟旣寫一通。以當卧遊。溫叟先次一二。永叟亦輒續貂云。萬念知君自坐忘。獨敲晨磬到斜陽。几傍獅子憑時穩。函裏蓮花譯後詳。結夏經年靑眼舊。連巖歸路白雲長。離情莫許隨流水。一出山門便渺茫。右次贈處仁蘿外諸天不可梯。高人看客便相攜。西方梵唄靈山近。南國詩聲瑞石低。柏樹空庭從古得。桃花流水後來迷。悠悠聚散何須恨。一笑莊生要物齊。右次雲門庵韻菩提明鏡亦詩僧。君在何山對惠能。水閣簷陰隨月轉。雲門鐘響得霜增。仙蕖嶽頂三峯迥。禪臘階前萬木澄。應到剛風最上界。卻看平地悔躋登。右次雙溪樓</text>
<title>延詔院次主人壁上韻 二絶○主人卽長沙武人流寓者。少以氣俠稱。本倅李使君弘濟已有次矣。</title>,<text>南國風霜蝟鬢宣。劒歌曾倚軫中天。生涯畢竟君休恨。今古棲遲幾俊賢。天文軫宿中有長沙星。中國長沙郡其分也。故茲借用。批風抹月亦娛賓。一笑逢塲意更親。珍重使君詩語好。只應高眼識高人。原詩有云詩中可見主翁意。知是風塵避世人。</text>
<title>次盧兄 爗 游邊山詩軸</title>,<text>聞說崑崙萬國西。遠遊何似此攀躋。天臺斗覺星毬大。月頂平看日道低。從古來蘇留壯跡。至今浮雪有幽棲。銅龜葦渡茫茫路。鐵鎖雲垂裊裊梯。沙上妖棠迎客醉。壺中仙鹿使人迷。遐情未愜空愁寂。聊倚高吟歷歷題。喜隨汀洲西復東。可人光景自天工。漁邨網曬斜陽外。鹽戶烟生薄靄中。軋軋櫓聲何郡客。蕭蕭鷗影一江風。前期更有淸秋好。須記蓼花淺淡紅。</text>
<title>漫成</title>,<text>月孀哀怨政新秋。淸淚應將白露流。尙有桂花留結子。天香早晩滿瓊樓。</text>
<title>次杜律示旻肅 幷序</title>,<text>旻肅不見久矣。比自龍龜山還住此山之天眞庵。余記杜律有寄江寧旻上人詩。因之櫽括擬以寄送而未能也。今日來訪。書示覔和。且以勉焉。不見旻公三四年。雙溪流水尙潺湲。本來面目今知否。老去詩篇誰與傳。指路尋山元有錫。回頭到岸豈無船。憑君記我浮生在。讀易雲窓夜未眠。</text>
<title>李戚丈 溶 挽 四十韻</title>,<text>歎息吾鄕老。餘公獨巋肰。涔涔仍二竪。漠漠又重泉。北斗虛園裏。西暉短旐前。寓形那度世。論德實繩先。脫屣厚陵盛。疏封沃野延。盤根從古遠。奕葉到今綿。氣得湖山秀。神將海月鮮。眞情非趢趗。茂貌絶雕鐫。主簿風聲在。名郞翰墨傳。趨庭濡父孝。執篲範師賢。字法中書好。詞家屈子專。八龍齊夭矯。雙鴈幷翩翾。京國輸遊眺。州閭稱折旋。高才嗟已矣。晩計且休焉。松竹堂心邃。滄桑局面遷。賓朋常滿座。宗祀早尸籩。壺隧親營日。沙原復蕝年。蒼珉標小篆。黃誥慶長筵。螟子藍襴耀。驥孫玉珥娟。丁星還可驗。亥字孰相憐。落托身猶健。蕭閒髩自宣。莊盆歌再扣。沈帶疾因纏。昨歲徒驚悴。新秋或喜痊。淸塵俄幻夢。大化劇流川。素壁圖銘晦。寒帷杖屨捐。幾時哀樂事。脩夜去來緣。桂里留靈算。林庵有吉阡。故居瞻密邇。嘉耦想連聯。霜露晨悽紼。緦紅宿戒輇。飛奔應鶴弔。歸卧是牛眠。陟降魂何憾。徊徨眼欲穿。曾翁敦外氏。遺訓載殘編。齠齒知依仰。門屛慕靜便。接隣頻侍坐。問候卽精虔。的歷承談笑。慇懃受策鞭。一行纔結夏。此別遽終天。眄睞看泡沫。迢遼羡蛻蟬。荷衣寧幸睹。雞絮轉幽悁。簫曲翻朝薤。楸陰颯白蓮。坪名。 人間元爾爾。回首向空玄。</text>
<title>奉和烏川鄭丈 棹 傳壽杖軸中河西先生岑夫子歌 幷序</title>,<text>昔嘉靖戊申。河西先生在玉川邨舍。偶得磯頭梣査爲杖。借號岑夫子而歌之。近故簫隱翁卽鄭丈叔父。以大耋爵同樞。嘗得福川老人曹同樞梣木杖。疾且革。寄與鄭丈姊壻柳震泰甫曰。待吾季修來。可以此傳吾壽也。鄭丈旣得受之。幷得其白羽扇。因次河西歌屬宋執義能相。一代諸公和者已多。今年南至月。自常山過我父親。立示原軸。先要步贈。遂及於不肖胤錫。茲敢續貂云爾。岑夫子出自蒼帝繫。山客不識呼爲秦。岑氏周古公裔也。周感蒼精而王帝繫出。周禮梣字從岑。故借號岑夫子。字音秦。故其皮謂之秦皮。 一心寒苦更好奇。安肯與蔣卿居沃瀛。醫書云性寒味苦。杜詩岑參兄弟皆好奇。蜀都賦其沃瀛則有攢蔣叢浦。註瀛澤也。蔣草名故借用蔣卿。 千巖萬壑佳可遯。兒樳孫樊先後行。梣一名白樳木。亦曰樊鷄。 皮薄猶含瑟珠色。査輕且軋河雲聲。瑟瑟碧珠。梣皮水漬則色碧堪染。故東俗稱水靑木。○海客乘査到天河。唐詩銀浦流雲學水聲。 天遣湛翁偶倚仗。消搖日夕沿簷榮。孔子負杖消搖而歌。 况復相看墨君容。床前壁上渾瘦生。卻恨五旬靈壽失延長。浩歌獨傳令人驚。孔光有靈壽杖。 夫子如何解轉世。簫隱得之凝幽情。轉世。卽輪迴之說也。 云是蘿葍叟舊伴。將迎未曾煩銅兄。同福縣有蘿葍山。俗呼武矦山。 歲晏乞向常山去。只許仲容因鍊精。乞去聲。鎭川古號常山。○此言簫隱不與子而與侄也。 公莫道古松仙骨磊砢。又莫道老梅尉頭崢嶸。豈若岑家托衣鉢。俯仰南極長風鳴。我亦從此欲遠遊。早晩九節杖。俓尋菊潭波粼粼。</text>
<title>追次文谷煥章庵長句呈鄭丈 棹○幷序</title>,<text>昔顯廟辛亥。老峯閔公 鼎重 赴燕。求毅皇御筆。有人以非禮不動四大字應購。卻金而去。旣以東來。尤翁在華陽洞中。磨崖刻之。下有小庵。額以煥章。文谷金公爲賦雙韻四十八句。比年金副學 時粲，金執義 亮行 幷追和。鄭丈聯軸。屬我父親及不肖胤錫。不敢辭。八牛季世崇禎及。父子曰世兄弟曰及。 孝陵一夜皇靈泣。遺民欲臠溫閣老。那復相將拜玉藻。憶昔天球御日軌。祖制猶存正韻字。崇禎三年。用西洋法造列宿經緯天球。 𪑜𪑮啄趯信手成。瑞光燭地驚星星。最是留神九經時。驪珠四枚跳滄池。修身聖功此可復。炎運何徒三百卜。傷心秘繪不忍說。霧塞飈迴卽俄瞥。總督無端首西禍。太史未暇遷南駕。白背哀音歲因邈。銀鉤已向腥塵落。天憐眞跡遣人得。銜袖龍牋宛香墨。問誰初購玉舘市。老峯自是箕邦士。義氣相看不要直。但願歸藏乾淨域。歸藏幷與藍襴同。薄言遠示華山翁。老峯是行。幷購襴衫以來。洪武所定國子監生服制也。 翁悲且喜勒之石。幸得千年高掌劈。帝城雙闕迥對待。丁丑春正相藉在。文谷燕行。嘗得毅皇御筆雲裏帝城雙鳳闕雨中烟樹萬人家十四字。唐人詩也。本洞有明朝所頒崇禎十年丁丑大統曆。出自淸陰宅云。 淋灕元化白雲壁。壯哉方方各徑尺。奎章自此煥隈隩。遂爲茆庵錫嘉號。五臺痴忠亦僧氣。居肰頂禮勤瞻視。民彜物則易掁觸。碩果微陽詎全蝕。好歌先從文谷吐。故廟終賴黃江護。晩生聞風肝膽裂。涒灘明年更嗚咽。明年甲申是三周也。 靑川古路綠芒屨。苦擬行行訪洞府。麟筆精英足徵斯。只今肯許夫人知。還有大報壇邊月。應弔弓巖萬點血。</text>
<title>次南山詩</title>,<text>西安古都陽。有山旁苑囿。中南與太一。殊稱眩學究。矧我居海外。誦說闕師授。幸賴地球存。撿圖窮晷漏。意融眞境邇。依約若旣覯。邈哉崑崙脈。繚河東北湊。入徼劃兩戒。梁雍錯摫繡。忽値涇渭呀。衝騖欲驀透。循脊幾屈折。猛氣蔚鬯茂。迆𨓦發岍隴。犖嶨擢穹峀。圻坰尙受衛。朝拱競相就。胚華送孫絡。茫蒼齘鶉噣。搏暾始湧規。晃亮千巖秀。酡紅竊漸殷。未必須金酎。卓午氛霧澄。崖壁濾蒙覆。凌嶒豁露軀。似誇工架構。纁黃樹石翳。晻藹混胖瘦。崇巒亘長陰。劣辨他及宙。夜澹月歕冏。巉角貢琱鏤。雲屛轉黮𪑠。疇能測周袤。幽奇日多端。簾几顇占候。四序益變幻。遞伏互承簉。孱顔屬棣通。甲旺方勝戊。靃靡逞媚娬。篸帔侈嵌竇。㬥凍届朱明。飛潨百谷漱。靊霳磤其顚。迅雹或逬糅。顥商薄哀壑。霜䰒矗燿晝。槎枒削恠骨。溪澗葉蘸漚。歲暮岞峉沍。皸墯窘霠狖。朔吹饕以𩘟。峯嶂慮摧仆。試令此攀隮。定藐部婁陋。夤緣頫蒼池。象滇景仍富。鱷鯢吼覺動。牛女峙忘走。因思漢時鑿。開邊責難宥。貔貅習艨艟。謂言計且售。黷武天所厭。遠略豈見佑。秪今蘭臺筆。記實詒厲詬。菰蓮果誰栽。散漫侵崩甃。隃知茂丘魂。臨睨便怐愗。平茂點杜畢。使人愀弔舊。炭祠稍阧峻。眺賞遂得又。玄湫宅半腹。自昔龍爲嘼。頷珠秘瓏𤫩。縱睡曷利冦。惟應鼓霆霹。旱甽獲沾救。膏澤黨靳遴。餓殍困蠃鷇。蚴蟉勿深蟠。行霈勣宜奏。嘗聞白衣叟。墨雨倐遷貿。燭犀已戒戾。禱覿那邂逅。鶱騰陟尤高。磴澾策搘脰。紫閣兀軋霄。仰望劇昏瞀。數蹞移卻停。乍憇聆鳴溜。噓煩志旋奮。尻推膝進復。但解別上下。奚暇視左右。懸危少遊躅。蘚厚積函冑。蹭蹬足易失。恐類舟載臭。於焉詣尖頂。神力俾願副。渾疑駄空鵠。還訝逐輕鼬。聚精纔放目。歷亂浩展皺。洞庭鍧廣樂。八音聒爭鬬。經柳逼䬖䫻。特拮韻孤雊。嵞壄覲邦國。玉帛旅幅輳。孚顒肅毋㕦。驂服敢决驟。兪鶣作醫王。衆生乞顧佑。盈門各諏病。湯錠雜針灸。蒼皇髣鳥跡。大篆萌史。詰曲化隷草。烟霏迭迴逗。章逢集鴻碩。修講胥耕耨。廱橋挹褒稽。槐市喜鬻購。烏孟哱怒瞋。婦妾怯䛠譳。闚佔怕擠戶。震駴逮嬰幼。明堂禷魄寶。儀虔飭諐謬。蒲秸幷陶匏。繭栗粲飣餖。墦隧布芒阪。羊麟擁堲柩。噪鵶趁灑飯。殘瀝啄瓦梪。嵎蟲起嵬峩。威乙讋騃獸。回頭哂狐兔。鷙悍絶鷂鷲。楚漢距京索。遊騎莽先後。持久甚蚌鷸。營壘費宿留。三商燕牢巹。良席結重媾。笄纚拜姑嫜。綷䌨攢襻袖。司馬振鐃鐲。戎事涖獮狩。六軍勇赴命。麋豝亦來首。農家饁墢耦。粱黍列蒸餾。聲嗿饇快嚼。潤喉罄井收。春官促鎖院。髦畯準鴊彀。噞喁擧會極。棫樸歌薪槱。虙姬贊蓍龜。卦爻挈彖繇。盛衰著否泰。贏縮寓夬姤。䣛政渺環絙。舒速步交遘。璣衡御句股。寧許貸離宿。宮阿廓杳窱。裏襮括湢廏。低幃畜媌娙。隱映綴瓊琇。喩物可更僕。據位直祀霤。䧺翥岳鎭表。𡽀驪莫狎狃。斯文韓吏部。播咏厥功懋。獨恨務掞藻。語膚遺理腠。間關儗被筦。靈享孰用侑。曠世悄騁覽。撫往心內疚。肄雅感不騫。祈壽異梵呪。愛君等秉彜。非是假賃僦。詩情諒潛契。馚馥逖堪嗅。沈唫向木覔。聊爾備賽酭。</text>
<title>次蜀道難</title>,<text>崱崱屴屴歌亦苦。蜀道之難難於上靑天。䋫坂與羊坂。視此還夷肰。憶昔金牛初噵竅。井絡表裏開雲烟。大釰小釰矗摩空。飛梁縹緲凌其巓。風颭蘚澾誰敢躡。但驚石櫃龍門遙聯連。仰看鴻濛太始之積雪。俯臨桔栢合流之長川。我欲輕身忽乎經行。十步九坐空撣援。釣藤輪幾盤。峭嶂萬重紆穹巒。伶俜跼蹐因卻立。終日啾唫竟夕歎。况乃思君君未還。依巖側足猶將攀。一曲纔去一曲來。古磴如縷穿林間。何許散花樓。恨不鏟亂山。蜀道之難難於上靑天。遊人自古皆顇顔。前進無寸退有尺。惟恐蹭蹬轉崖壁。憨熊怒兕叫相豗。百谷砰隱鳴晴雷。性命諒可虞。嗟我欲行未行畢竟何由哉。乃知眞宰設崔嵬。永固鎖鑰不許輕開。皇輿若失馭。厥民陷虎豺。公孫李特毒浮巴蛇。一隅阻戈無暇蠶麻。願君記此歌。焱歘好歸家。蜀道之難難於上靑天。愼莫淹留令我嗟。</text>
<title>次金副學 時粲 丈所示和杜律韻 甲申</title>,<text>曾拜靑楓溪上影。皇明日月儼冠裳。覃恩曠世吾君聖。排節當時爾輩狂。喬木新春媚漢水。杜蘅殘馥滿江鄕。天心已見今年復。誰爲先生養穉陽。</text>
<title>爲李上舍時晦 爗 敬次石灘文貞公四歌圖詩軸韻 幷序</title>,<text>石灘李文貞公 愼儀 全義人。學于杏村閔公純。當光海讎母。勒百官獻議。雖後此以大賢聞者未或不𢥵。而公實抗正論。與白沙梧里二相公無異也。余觀東陽申公靑白堂日記。旣昭列其事。而尤庵宋文正公又爲之發揮亡餘憾焉。歲己卯應榜在東頖。時晦父屬余曰吾祖在謫。嘗以松菊梅竹命之爲四友。又從而歌之。吾大人克紹遺志。求名畫各寫一幅。聯帖叙事。庶子孫有所觀感。而世之學士先生讚歎而吟詠者多矣。子其無遴一言哉。余輒不揣曰諾。葢六年于茲而詩始出。抑公姓號名節。正肖麗季李長沙。故律起云肰。其結又以見公之正論。本之問學。爲不徒也。一點孤山江漲時。餘音百世又公辭。節貞肯戀秦家爵。芳耀眞憐栗里姿。索笑未妨懷甫也。聞風非要慕徽之。曾知杏老源流正。珍重天經賴此持。</text>
<title>又和四歌</title>,<text>落落臨哀壑。鱗皸本性全。自應枝不暇。藤蔦敢相牽。右松鮮鮮直宜霜。幽秀如有立。抵死亦猶馨。寧爲兒女泣。右菊可但調羹實。盈盈臘韻高。卻看存鐵骨。堪與慰蕭騷。右梅冬蒨幾多年。摐摐成束矢。威鳳去已遙。感歎良在是。右竹</text>
<title>次畏省齋韻 二律○幷小序</title>,<text>昔庚辰余候戚丈金公宗賢于筆巖。則出示是韻曰。此吾先大人所自命者。子其步之。今輒追以爲獻。葢推而本之湛翁。又不能無望於庭下云爾。孔曾嗟已遠。叵奈百家喧。隱德公誰似。遺經獨有聞。丁寧畏天語。珍重省吾言。此意存堂構。何論萬石君。尙憶幽齋好。曾無車馬喧。明新是祖學。詩禮與孫聞。心宰元須敬。躬行不在言。斐肰慚屬和。聊且勉諸君。</text>
<title>次李上舍  先祖天默公 尙馨 焚黃詩韻 幷小序</title>,<text>天默公當南漢下城後上疏請明大義。今上丁丑追念丁丑舊事。幷褒諸賢。而公亦追贈副提學。禮官賜祭。上舍實經紀焉。嘗示是韻二律。要我父親和之。小子亦不能無言。月鬬星圍理莫原。先生高義耻西門。聲光合列三臣傳。毛髮知含萬曆恩。魯禮如今因幸在。周正從此得猶尊。鑾坡宿硏看新誥。爭道吾王永有言。依依桑梓故南原。珍重名郞儼造門。神道幾年孤樂石。天香一夕侈洪恩。風泉至恨崇禎季。江漢昭章大報尊。說與昆雲須勉力。元來繩武是嘉言。</text>
<title>江行漫成</title>,<text>舟如牛背穩。人在鏡中淸。孤嶼何年兀。平沙盡日明。粘天元草色。移岸自鸎聲。忽憶吾鄕遠。無窮父母情。</text>
<title>酬朴泂玉 璨瑛○幷序</title>,<text>日余聞諸前輩。丘珍之朴。其別於山陽者最著。又自是有別於高興者。琵琶之嶼。僊人之臺。水𣿬而山迤。則吾泂玉葢其產焉。泂玉二十餘。一擧而登內舍。操觚者流。固未敢望其腳板。而縣之人駸駸肰繼起。咸曰此泂玉所倡也。卽橘柚篠簜。美則美矣。視泂玉何如哉。而余僻且陋。雖與之幷一世同一路。宜若相見之早。肰而十年多病。未始一日接慇懃之歡也。逮余之西而游于衆中。有覯焉。其服則麤。其貌則溫。其視下也。其步舒也。人有語余者。子知有朴泂玉耶。則仧夫是已。噫。余之目。於是而快矣。顧猶囁嚅未暇於請交。殆亦形穢是懼焉耳。泂玉忽不自重。造余以爲士之知不知。豈面若否之謂哉。惟志之異同如何爾。方今渼上。斯道之所在。心豔之稔矣。吾願窃有請者而無以紹介。子旣獲我心先矣。將及子周旋可乎。噫。余之心。於是而尤快矣。嘗獨思之。天之生才。非古今爾殊也。自夫科學之盛。其有才具。微是塗。無得試焉。雖以有宋本國諸老先生道德文章絶類而離倫者。鮮不屈首而從事。特不爲其所奪。故所樹立終卓卓難及。中人以下則不肰。雖稍知內外賓主之辨。肰亦往往流蕩而不返。彼其記誦之富。詞翰之妙。豈無瘳於徒業塲屋者哉。若夫臧與穀之亡羊則一而已。於斯道何有。此世之談者所以尙古之多才而尤今之小才也。豈天地二五之漓。淸粹者絶少而濁駁者皆是歟。抑氣化無變於前後。而惟視其人之用志歟。今泂玉旣優於科學矣。又企於斯道矣。余雖無能爲役。庶幾知同歸之可樂矣。子而不遐。我何辭焉。葢二人者相得。至是而莫尙。尅臂矢心。行有日矣。孰謂一朝而至於狼狽哉。嗚呼。吾輩出城之日。雖先後微差。而畢竟讀書而連業也。幷案而聯枕也。而又歸依於丈席。有所於就正。則吾輩之樂葢無間矣。曏之狼狽。安知天意不在於玉成。且又安知不因此以明夫天之生才。實不殊於古今也耶。誠如是。不但泂玉所居山水之增耀也。凡有口者亦將嘖嘖傳之永久。使知丘珍氏之有人。而余之辱交。固有榮焉。於其贈。遂爲之勉。湖海違傾葢。風期昔自疎。偶肰成好會。因此共曾書。山逬微微月。川觀潑潑魚。他時幽夢裏。應念此聯裾。</text>
<title>追次金典簿正禮 履安 己卯贐行之作。仰呈請敎。三律</title>,<text>有美同年契。雲樓夫子家。多情白雪韻。猶記大江涯。一別鴻頻度。相逢榴正花。橋門自寂寞。那復望高車。固窮應爲養。淸白獨傳家。質秀仍賢後。官閒亦聖涯。只須吟蜀柏。叵奈負明花。咫尺三洲路。何時理釣車。卻羡斑衣覲。靑郊豈我家。臯比曾托跡。道奧欲窺涯。玩物方沾背。談經只墜花。良規休漫惜。日月似翻車。</text>
<title>謝楊子咺 二律○幷序</title>,<text>子咺氏千里遊渼上。篤學硏業。往往造微。甚可敬也。一日步余答金典簿詩韻。見惠一律。辭尤粲肰。卻步以謝。庶異時相遌霞標之下。出此爲證如何。忽地成嘉會。江村八九家。素文徵魯叟。玄學耻王涯。且揀沙中貝。須添錦上花。淸風詩更好。何幸得南車。漠漠芙蓉國。孤雲定繞家。憐吾身不健。羡子智無涯。脩路應加策。流光只幻花。幾時霞標畔。相訪爲停車。</text>
<title>和寄李時晦 爗○二律</title>,<text>璧沼團圓樂。江樓契闊悲。同心懷故友。尙古有餘師。一出時應可。先歸分自宜。秋聲指梧葉。看看別離期。聚散人間事。何須管喜悲。知君肖先祖。羞我負賢師。月靜橋門好。風淸帆腹宜。詩成忽自笑。浮世且前期。</text>
<title>六月十四夜。雨霽天澄。月晃江明。甚奇勝也。屬克之 洪樂眞 拈韻俱賦。庶備院中故事云。</title>,<text>今夕天瓢不要傾。一竿淸月蘸江平。高樓自在虛明界。誰把瑤琴理古聲。</text>
<title>吟贈泂玉 二絶</title>,<text>余與泂玉來留石室已逾月。歸時又將同舟下東湖。勢必相別。心甚悵肰。情見于辭。二絶雖寂寥。無以擯也。聞說琵琶湖上家。春來罨畫紫薇花。知君此日思歸苦。北羽南鱗奈一涯。歸去應將白露期。橘園千樹定垂垂。憑君欲擬靈均頌。歲晏相須寄一枝。</text>
<title>自師門告別而退。泂玉有詩屬和座中。余亦不敢無言。二絶</title>,<text>談經幸得發金舂。一月春風仰有容。世道他時應永賴。共祈函丈壽如松。右奉屬丈席詩書舊業只戈舂。持敬還須儼若容。珍重友朋相勉意。歲寒歸對一株松。右致勉同好</text>
<title>舟中泂玉呼韻</title>,<text>六月下江漢。微霄爲不陽。沙平元渺渺。山轉更蒼蒼。可耐雲樓遠。因思石室凉。南歸應幾日。天末是吾鄕。</text>
<title>楊柳詞 五絶</title>,<text>家住江湖南復南。當門楊柳碧毿毿。乍來苦惱還如許。隨處牽情不自堪。香亭路上花吹雪。錦水城頭葉綴烟。秪道韶光當日好。不知時序已流遷。含春苑外鸎聲度。棲鶻巖巓蟬語生。特地淸陰來往路。羇愁嬴得鬢毛明。白鷺洲邊朝雨後。玉壺樓下晩風端。千絲萬縷能多少。郤怕微霜暗作寒。京國棲棲亦可傷。夢魂強半爲思鄕。歸期正趁新秋候。楊柳當門月一方。</text>
<title>次雙湖樓韻 二律○幷序</title>,<text>佐郞趙丈  與仲氏副學令公丈 曮 卜宅于此。東西只隔墻。其三月十七日。葢雙生晬辰而樓適成。副學之胤裕叔 鎭寬 又新恩司馬也。因設小饌以落之。鼓琴投壺。其樂可知。旣係㝈胎。地又二水。故擬額雙湖焉。副學先有詩。佐郞和之。士友酬唱者多矣。仁叔 鎭宅佐郞子 出聯軸示余。余亦不得無言云。瑞蓮雙蔕葉東西。樓下淸沙先少泥。弧矢正當新鷰賀。琴壺不待翠蛾低。逸休舊韻尋驪水。謙謹遺風泝竹溪。觸目琳琅還可喜。幾回多暇與提携。十丈狂塵蓬嶽西。伊來平地亦靑泥。江聲出郭心因爽。槐影臨軒興未低。憂樂悠悠明月棹。源流的的白雲溪。天涯借景能無戀。灑筆秋風惜解携。</text>
<title>次韻留別仁叔</title>,<text>孤鳳應空百鳥喧。翛肰終日立江門。境幽不到塵間客。樓逈因邀石上孫。四壁圖書渾是樂。三洲風韻苦難諼。吾家亦有西山好。黯黯歸心水竹村。</text>
<title>靑蓮庵贈朴泂玉</title>,<text>白雨江郊外。行行到寺門。山迴無學峴。地切枉尋村。古貌崖松在。幽香石竹繁。多君書數字。飛報有游髡。</text>
<title>別雙湖樓</title>,<text>江上樓高纔數層。羇人無日不孤凭。樵風小舸多東峽。漁火長洲見廣陵。此地浮緣三宿在。他時幽夢幾回仍。乘春定有飛來鷰。簾額梁間可記曾。</text>
<title>聽李將軍 華鎭 歌 二絶</title>,<text>風沙千里舊從軍。白首歸來未策勳。南郭悲歌秋夜永。一聲誰遣動明君。漠漠關雲夢有無。坐看淸月滿堂隅。不如早逐賓鴻去。漁唱斜陽過雨湖。</text>
<title>晩隱齋春帖 乙酉</title>,<text>一室端居好。吾翁俗念灰。春從今夜立。月逼上元來。時命安潛躍。詩書仰繼開。兒孫何所願。歲歲陟南陔。</text>
<title>李來伯 應柏 盆池白蓮次韻</title>,<text>君家剩水亦湖光。知有鮮蕖絶衆芳。月裏沺沺纔別葉。霜前冉冉酷傳香。但將綠柄森淸影。不用紅脂媚太陽。一種甆池吾復爾。明年吟賞爲抽膓。</text>
<title>秋雨呼韻</title>,<text>水國芙蓉萬里秋。曉來風雨集西樓。悠肰夢逐漁舟伴。一笑輕簑理釣鉤。</text>
<title>詠懷</title>,<text>無端三十七回秋。點撿初心半謬悠。蒼蒜已和頭上髮。玄花欲翳眼中眸。光疲寶匣宜磨鏡。心燼殘燈且注油。莫問從今等閒事。千歧萬轍使人愁。</text>
<title>佛臺山僧永日求詩 二絶</title>,<text>赬桐過雨尙斑斑。僧到斜陽門不關。見說雲居秋正好。衆香楓錦佛臺山。頳桐卽百日紅南歸禪誦幾時閒。一念恒沙環復環。我亦有聞能信否。心齋千古只輸顔。</text>
<title>古風一首賦榧子。奉餞武城使君 金履信 投紱之行。兼示賢季 履顯。</title>,<text>江南有榧樹。乃在白羊山。亭亭梁棟幹。鬱鬱霜雪顔。斲几文章爛。倚之寧不歡。况復多佳實。臭味無鹹酸。凉秋八九月。可獨充杯盤。三彭衆所病。寸白方成癏。但令一咬罷。心腹頓能安。先生卧渼陂。未試壽民丹。使君賢子弟。作吏猶間關。居肰投紱去。觀者四五歎。伊我亦何爲。有懷期歲寒。不惜贈此物。願比靑琅玕。長歌侑棠棣。行行且加餐。</text>
<title>續董生行 幷序</title>,<text>韓文公旣作董生行。朱文公編之小學。近世河西金文靖公又有手筆行焉。董生之遇盛矣哉。今董叟生東表下邑。幾不知有斯人者。庸不惜也。余亡狀輒敢因聲續之。庶異日採詩之士有得云。蟹水出碧梧峯。北流三十里。所不自已。鼇水出其西。不自達海。夤緣入蟹水。湖南屬縣有興德。我至行聖世。縣人董生啓相。竭力養母於其側。姓名不自耀。長吏不聞聲實。問遺不到家家。中惟有一把茅。風雨得蔽遮。嗟哉董生少服田。年旣老乞鄕隣。祗今七十四。或于廛市或于城闉。歸供纔在夕。出丐還及晨。子職無厭倦。母心無蹙呻。嗟哉董生。孝以誠人不省。惟有天監明。令母壽考福履成。百歲除八古有稀。三齒落更生。呱呱小孫出遺腹。資母抱弄怡性情。目前貧窶未足悲。異時申休家道亨。嗟哉董生。誰將知子。世之衰。昌黎邈焉。紫陽逝矣。展如之人。尙不得褒美。亦獨何爲。嗟哉董生無知子。董叟周相。初名世白。其爲母行乞也。人已知之。爭先餽遺。每赴郊里會所。雖一魚一肉。亦不辭。旣歸則起舞母側。或就吮乳。務令母笑樂。母九十八而沒。叟年八十。自是不復乞。賢哉。吾先子恒矜之。是詩之作。實所命也。今不肖已孤而叟亦不可得見。謹復訪問遺事。一二附註如此。</text>
<title>姜丈 柱復 輓 五絶</title>,<text>文良閥閱古多賢。天嶺英英筆似椽。惆悵瑞翎飛不盡。人間空覩五章姸。韋布孤忠甲戌年。先朝一疏斗南懸。當時誰托深長慮。袞鉞昭森石室編。星甲垂週髮已宣。靑霄回首絶夤緣。猶存仲海同衾樂。豈獨洋洋二鯉泉。錦州春物媚雲煙。溪上榮臨感久鐫。還喜拜床筽郡路。隔簾微雨滿池蓮。轉眄滄桑忽貿遷。黃壚消息涕潺湲。簫歌短景嗟何及。早晩南飛鶴吊阡。</text>
<title>寒食翌日赴春川府司馬齋。爲繼參議先祖題名也。</title>,<text>東來佳麗獨吾鄕。江上孤舟舊夢塲。鳳咮浮靑雲竦竦。牛墟生白雪茫茫。一百六日庭闈遠。三十八齡歧路長。不爲題名那肯此。楸烟西望又斜陽。</text>
<title>敬次叔祖龜巖公呈進士曾大父韻。奉栗里宗叔 柱河 氏乞和。</title>,<text>明宣盛際憶南爲。流落家聲直到玆。千里鯉魚音斷續。一筵花樹坐參離。沙川洞裏猶多感。冠嶽山前不盡悲。珍重蘇亭早晩事。只須相勉在心兒。</text>
<title>奉同孟明丈 吳光源 韻賀齋洞新恩 吳鉉胄</title>,<text>榮錦千年淑氣中。花韉飛出慶煕宮。縱橫禮樂仍遺業。顚倒豪雄自下風。意健不嫌松晩翠。顔韶猶倚日初紅。知音此世誰畸老。早早螭坳西復東。</text>
<title>披香亭憶舊遊 三絶</title>,<text>曾共雲泉二妙游。春寒官閣俯空洲。疎襟更有維鳩子。一別天涯已白頭。右屬金濟美 常行，直夫 方行，伯季及金百行山水堂前沙徑平。絃歌三載此流聲。元宵賞月眞淸境。惆悵如今過去情。右屬杜湖趙使君丈 風流西郭使君賢。韻碧淸談記往年。古誼那忘桑下宿。壁題回首轉茫肰。右屬平泉金使君 履信</text>
<title>贈黃載之 載厚</title>,<text>商頌誰言十二窮。天生箕聖亦詩翁。章成蕩蕩非無雅。聲轉油油實有風。洙泗編時嗟闕漏。嵩河曲後竟朦朧。憑君試問三經祖。須挈源流表海東。皇極近雅。麥秀近風。幷商頌言之。豈非周詩三經之祖乎。吾東以箕聖遺民。鮮知此意。幸明敎之。</text>
<title>題奉安舘</title>,<text>秋風一騎送香時。華髮靑衫我是誰。只有修身安樂法。歲寒珍重宿心期。</text>
<title>申東陽亭子</title>,<text>落落東淮老。亭高不可攀。光塵留宇宙。咳唾暎江山。金埒初何與。玉簫久未還。孤舟一簑雨。回首有無間。</text>
<title>龍門山</title>,<text>離離幾疊翠。江畔白雲生。國有堯封化。山仍禹鑿名。景陽曾卜築。華老亦經行。悵望秋天遠。端能趁晩晴。</text>
<title>白鵶谷</title>,<text>風流慕老舊儒宗。曠世知音一澤翁。修史功存靑簡上。啓山心寄白雲中。關閩正脈因游刃。牛李餘波不到躬。怊悵王程空過去。幾時還此訪遺蹤。</text>
<title>原州</title>,<text>雉嶽山陰古北原。客來秋日已黃昏。弓王覇跡空流水。冲甲英聲何處村。石笈應留耘谷史。沙塲猶有壬辰魂。悠悠萬事都休問。極目嘉禾是聖恩。</text>
<title>酒泉懷古</title>,<text>昔聞元霧巷。高躅此山中。佐翼初何與。沈冥遂自終。同聲梅月子。慕類栗亭翁。南松有宰樹。應指越江東。</text>
<title>望淸冷浦志感</title>,<text>三面長江一面山。白雲秋色亂松間。天心漠漠雷風夕。地府依依袞冕顔。路絶西歸鵑亦苦。峰高東望竹應斑。今王聖烈奎章在。趨拜龜跌擬趁閒。</text>
<title>奉審莊陵</title>,<text>亭亭華表出雲端。羊馬無聲松柏寒。烏帶遺臣趍傴僂。紅衣老僕說平安。千年逝水流冤盡。一種空山葬聖難。剩喜先朝延寶曆。不須怊悵臉邊汍。</text>
<title>越州歌 九章章十句</title>,<text>有客東游字永叟。半生潦倒甘人蹂。讀書千卷果安用。不向朱門肯炙手。尙喜伊來賴天靈。將身可以資師友。誰遣烏紗便到頭。禹穴迢遼旅顔醜。嗚呼一歌兮歌初放。南望鄕山悄虛牖。有父今年六十三。白首家食光因含。名聲偶入君王聞。公議豈忍成空談。趍庭自知非幹蠱。古人一養誠多慚。若敎晨昏侍不離。義方亦足從心涵。嗚呼再歌兮歌漸長。夢歸昨夜如脫銜。有母于父齒加四。九載眼障風爲祟。持門久令心力損。兒大不能收醫治。德備慈嚴竟誰識。餘慶分明世世庇。尋常菽水已云歉。况乃千里當王事。嗚呼三歌兮歌更浩。寸寸手線空內記。有弟生來差二歲。連業與我敦恭悌。靑陽發解還蹭蹬。惜哉一疾今非細。膝下何緣聽喚爺。出戶強笑回身涕。光陰不住愁易老。美質猶須加鏃礪。嗚呼四歌兮歌孔哀。安得奮飛聯棠棣。有姊嫁與盧氏郞。柘籬栗園鵝川陽。機杼喞喞鳴不休。帲幪五雛身無裳。一別多時正堪憶。歸覲欣肰拜中堂。相逢詎幾旋北南。我馬瘏矣誰能將。嗚呼五歌兮歌轉苦。只願少留毋令傷。有妹長飢在鼇山。老屋天寒雪拒。男叫女呱不自耐。良人玉潔常歡顔。莽蒼相分遽經年。來時小札徒回還。身沾寸祿亦何助。此心耿結難爲刪。嗚呼六歌兮歌正勞。期爾且師曹家班。有妻糟糠髮半宣。少也枯悴仍沈綿。農家百事只聒耳。永日入厨無餘饘。世間迂慵孰似我。使君不曾晷刻便。西行歲歲漫裁縫。燈下砧邊遙可憐。嗚呼七歌兮歌益厲。引領但俟寒衣傳。有子留依祖翁側。別後森肰想顔色。大者十五能觚翰。小者五齡逢客匿。詩書舊種或不絶。成敎終當服謹飭。愼莫悠悠學乃爺。入未供膳出癏職。嗚呼八歌兮歌復起。天曉踟躕至日稷。有女閨中秀而癡。早學王母無非儀。阿月咿唔訓民音。阿甲居肰知誦詩。不辭拈針試補綻。牽衣問我歸來期。秪今山長水亦遠。秋氣憭慄嚬人眉。嗚呼九歌兮歌已闋。終古莫如離家悲。</text>
<title>八月二十七日。卽國家進宴之期也。賤臣縻職東峽。不得進參外班。謹成二律遣懷。</title>,<text>四十二年七十三。吾王功化與天參。向來請宴春宮疏。今日歌豐野老談。已喜龍行鳩杖穩。將看雷澤海疆覃。微臣亦是含生物。寂寂寒山卧魯庵。淸秋西望到黃昏。遙想長安樂事存。日月高懸崇政殿。風雲齊會建明門。匀天曲奏神仙降。嵩嶽聲傳士女喧。聞說先朝曾有此。願將餘烈翼文孫。肅廟朝進宴年月日。正與今同。</text>
<title>子規詞 八絶○幷序</title>,<text>賤臣少讀列聖御製。至端廟寧越郡樓作二篇。輒低徊涔淫。不自識其何爲而肰也。今適來守陵下。感愴益激。噫民生秉彜。天所同賦。凡有血氣。孰不憐之。雖相後三百餘歲。尙令人太息。彼一時北面而二心者。亦獨何哉。記十年前嘗訪六臣祠墓。髮竪膽裂。歸語人曰使爲靖難元勳遺裔者。必不生心過此。况於本陵乎。秋風漸厲。秋夜漸永。獨處多病。無寐。敢依二篇演之。仍名子規詞。庶來者有知云爾。華山漢水舊城池。風雨驚飛短翮垂。說到東來安用悔。悠悠天意竟難知。淸泠浦上鐵崖層。草綠花紅怨不勝。卻羡沿籬嗚咽水。猶能西去謁英陵。啼時白日爲無輝。竹裂江空正憶妃。怊悵刀山還劒閣。夜來猶道不如歸。梅竹蕭森月向低。數聲長笛亦悽悽。終宵血染無人見。遮莫山村叫一鷄。錦城消息白雲空。膓斷初寒十月中。從此越江花落盡。年年再拜只村翁。甑山高竝鉢山靑。樵徑依微晝亦冥。不待哀鳴應有淚。美人歌曲更堪聽。秪今休復訴幽冤。淸廟喬陵盛事存。正是梨花寒食節。天家一騎遣開門。寂寞秋齋病未眠。經行隨處尙餘憐。他時月白風淸夜。歷歷賡歌又幾篇。</text>
<title>病懷</title>,<text>九月越山寒。西風葉葉丹。夕陽猶自好。衰髩若爲寬。夢逐鴻歸易。愁將病去難。林僧時問我。一笑倚幽欄。</text>
<title>越江</title>,<text>遙遙天陰水。歷歷酒泉川。未信鑑湖在。空聞錦瀨傳。小航纔候渡。羣鴈肯來眠。便欲臨流返。回頭一悵肰。</text>
<title>贈歌者 二絶</title>,<text>從古悲凉獨越州。淸冷餘涕不堪收。憑渠莫唱新飜曲。斜月西江客在舟。越山空翠越江流。山色江聲乍帶羞。賴有淸歌堪一洗。千金多少錦纏頭。</text>
<title>夜坐漫興</title>,<text>無情錦水向西流。不許羇人少浣愁。花近重陽猶自噤。月因遙嶺便還幽。哦詩惜別迷離夢。對燭思歸判獨游。陣陣寒聲因永夜。此時方始解悲秋。</text>
<title>嚴戶長</title>,<text>翩肰一馬向淸泠。當路烏頭刮眼明。謠俗尙傳嚴戶長。風聲幷聳六先生。斜陽古里空秋黍。宿草荒山定暮螢。異日天饒爲越伯。石碑須表亞卿榮。</text>
<title>淸泠浦和前輩 幷後序</title>,<text>淸泠浦上美人詞。不是無心來去時。年少寢郞猶白髮。遺音要遣越兒知。是日浦上出入。余爲唱美人詞。余之不爲此殆過二十歲矣。至是率口而發。崔參奉及同舟人皆愀肰不樂。因記前輩詩江頭誰唱美人詞。正是孤舟月落時。惆悵戀君無限意。世間惟有女娘知。或曰此李東岳安訥所作也。抑金龍溪止男旣得此詞於女娘。翻以傳諸後世。而今越中謳兒未必傳而唱之耳。偶聞戊寅洪尙書象漢祗役陵下。退休舘所。有歌此者。輒掩袂潸肰曰無以唱也。乃知聲音之感人深矣。遂次詞字韻。竝記洪台事以示來者云。</text>
<title>端廟遺址正在碑閣小東。亂石二堆。隱約榛莽間。</title>,<text>越峽蓁蓁亂石堆。魯宮陳跡使人哀。何年玉玦田中得。今日龜碑江上開。楓赤菊黃殘照返。水淸沙迥小船迴。凄凉不忍成秋賞。卻悔慇懃問路來。</text>
<title>彰節祠</title>,<text>曾拜鷺梁江上祠。南崖疑塚至今悲。天翻地覆滄桑世。雪壓霜欺松柏姿。如水精神無不在。此邦香火更相宜。應知夜夜鵑樓月。長照莊陵陟降時。</text>
<title>觀風軒 壁上有圓齋鄭公樞，厖村黃公喜詩。此乃客舍東軒。端廟所御。東有梅竹樓舊址。</title>,<text>小舘連平楚。遙山出短墻。圓翁詩散綺。厖相句含蒼。宇宙斜陽裏。歌吟二水傍。臨風忽怊悵。梅竹舊樓荒。</text>
<title>梨花亭</title>,<text>小橋行盡得東崖。斗出臨江江更佳。一樹梨花無處覓。春來羇緖賴誰排。</text>
<title>愍忠祠</title>,<text>江上沿崖松徑微。幽幽祠屋對斜暉。當時狐鼠應羞死。莫作尋常婦寺譏。</text>
<title>堤川</title>,<text>送盡越山靑。秋郊一望平。峽開宜稼圃。川永可罛笭。朗誦誰家子。玄風太古氓。義林知不遠。吾欲候仙靈。</text>
<title>擊劒歌</title>,<text>擊劒歌擊劒歌。古今日月何其多。中間萬事太半不如意。使人無一所成成老皤。我欲東游陟香城。磴滑路脩山嵯峨。我欲南游歷瀛岳。碧海漫漫天接波。將西將北亦無可。三十八齡飄忽而經過。旣不曾歸老君。又不曾依釋迦。只有六經諸子千百卷。灰化蠧食愁奈何。功名富貴人所慕。君不見長安大道紛擁呵。高者穹穹出台座。卑者猶且陞鸞坡。得之不得皆天耳。况復畢竟同歸於山阿。吾聞古來達觀士。悠悠起滅都從他。安身立命固有法。含光晦彩誰能那。日出而作日入息。有酒而飮無酒哦。哦之不足歌更好。相循迭至如旋螺。優哉游哉可卒歲。請君看我擊劒歌。</text>
<title>九日平近堂小集</title>,<text>風流都護爲相邀。平近堂中不寂寥。山鳥掠絃聲自嫰。江雲繞筆句因嬌。盤盂草草何須醉。名利悠悠且莫要。只恨未登高處去。夕陽無路望逍遙。</text>
<title>夜坐再用漫興韻</title>,<text>靑山寂寂絳河流。一笑燈前盪萬愁。霜重已敎花意動。雲開不遣月光幽。浮生自是隨緣遇。長路誰能命侶遊。卻掩孤屛坐無語。可憐殘夜亦三秋。</text>
<title>可興倉</title>,<text>渺渺山南七十州。神京一路此經由。關津異日存要害。廊廟何人贊畫籌。聞說臨湍還小壘。追思背水尙餘羞。從來漕轉尤須愼。莫爲時平更不憂。</text>
<title>雙嶺弔古</title>,<text>堂堂湖嶺五將軍。一死崇禎虜亦聞。淵血秪今流不盡。夜來應作斗牛氛。</text>
<title>南君 德燁 挽</title>,<text>西來遺恨若爲寬。天日無窮引鏡難。墳上他年紅桂發。秪應攀折候雛鸞。</text>
<title>甄萱墓</title>,<text>百戰遺墟土一抔。暮雲寒燒自春秋。憑君莫向金山望。憶到當時政復愁。</text>
<title>潛谷金公 堉 大同碑</title>,<text>法從窮處變方通。珍重湖西試大同。淸愼向來猶有說。國人須頌孝宗功。</text>
<title>三月三日</title>,<text>舊俗三三節。越中天一涯。高杉猶朔吹。頑雪自陰崖。未放鵑花發。虛傳鷰子來。無端踏靑意。池上有誰偕。</text>
<title>山芥葅歌 幷序</title>,<text>余聞山芥美。遣僧行一日程。入小白北麓。乘雪採取。依法作葅。氣烈味辣。亦可通神而去穢。爲賦歌志之。小白山高萬丈。二月三月橫冰雪。人間可望不可到。往往仙釋窮幽絶。我來越中悄無悰。對案輒覺膓內噦。豈乏兩江鱖。且專一壑蕨。麤鱗俗莖只自穢。曾不賴爾看朝徹。林池老人古于勒。義林有新羅仙人于勒遺墟。 相逢爲指東南說。東南何有山有芥。葉匾苞短味辣舌。五辛之盤力未供。百草之方名或闕。但令一日游行九十里。翩肰採歸今其節。我聞此語心已癢。再宿忽見緇衲襭。竹枝助淸爽。雲根失芳烈。裹之山竹生于石礫。 浣出濛泉綠更鮮。沈入老盆紅旋別。一嚼兮口鼻開。再嚼兮脾胃潔。劃肰三百六十絡。洞肰八萬四千穴。朝朝暮暮遞相續。畢竟身輕飛欲掣。何必麟肴與鳳脯。何必金丹與玉屑。通靈喚腥亦猶足。肰後易可讀兮香可爇。嗚呼爾性如我介。愼莫謂我耽饕餮。</text>
<title>直中無事。日視牧丹。覺雨後滋芽。喜而有作。寄聖通覓和。聖通卽鄭弘儒。堤川人。</title>,<text>憶昔秋風相別時。等鸎期蝶太遲遲。空庭此日因輕雨。幺葉新心已嫩枝。未論千紅歸管領。且看雙翠發離披。居肰更覺花荒作。幾番行廵幾首詩。</text>
<title>奉同鄭聖通 弘儒 歸堤川</title>,<text>少日高文獨不羣。白頭漁艇小湖雲。悠悠俊顧都閒氣。誰念完人有鄭君。中林寥絶筆堆床。無奈長齋一太常。忽地寒梅生意動。天敎相遇水曹郞。明朝怊悵越江西。別路年芳錦樣萋。鴈盡南天吾獨立。幾時千里散歸蹄。</text>
<title>立石 二絶</title>,<text>山杏斑斑海鷰飛。越中春思澹烟霏。悠肰跨馬西川去。深處游鱗幾許肥。鱗癢鱗摩糓雨天。下流漁子逆行船。齊言細網垂來穩。白飯將炊素礫邊。</text>
<title>有感</title>,<text>東風三十九回春。歎息吾生亦苦辛。不信夔龍需黼黻。便陪羊馬寄經綸。玄花漠漠簾長霧。華髮紛紛鑷更銀。自是天涯難制淚。枕痕強半爲思親。</text>
<title>仙巖歌 十章</title>,<text>錦江亭子豁秋空。緗菊丹楓在夢中。孤櫂南崖更餘興。水雲回望正東風。遲遲匹馬竝輕藍。都護先行角早三。天遣驪翁成一對。永興前夕爲停驂。蓬山西共鉢山纏。玉峙歸程鵬背連。絶頂相逢皆俊物。殷勤留遲小桃邊。懸崖步步卽平原。忽漫東臨湍瀨喧。詰曲巖蹊仍木棧。午鷄聲在巨雲村。行松十里遞高低。水面平開草色齊。從此窮源不自厭。漁郞何事武陵迷。蜻蜓一葉宛中流。高笑吟吟失萬愁。還有短簫長笛好。小風吹泝綠陰洲。寥落梨花記舊亭。庵空佛死戶長扃。無邊景物輸誰管。襖靄聲聲自釣舲。日晩山光相與長。黃楊翠柏滿船凉。茫茫便恠瑤蟾墜。安得梯雲問月孀。候吏叫時船子催。一篙灘淺步因來。紫煙側畔躋攀穩。還是江心百尺臺。縹緲朱欄將上慵。西林候火已重重。歸來郤憶經行地。眞箇佳人別後容。</text>
<title>越中記事 三絶</title>,<text>園陵肅肅擁靑蒼。太乙鉤陳七十霜。猶有遺民憐舊事。隔林旛紙祭君王。右民祭禁夢庵中發願塲。龍胡消息白雲鄕。秪今薦福殘僧在。淸梵疎鐘夜殷床。右僧祝都護初來歷日良。內衙鉦笛慰悲凉。掾房莫掛梁間帛。一曲美人還斷膓。右官禳</text>
<title>記禽言</title>,<text>布糓布糓冥冥叫林木。夜短晝永不肯休。北邨南鄰耒耟促。君不見五年災昨秋稔。一飽終身樂亦足。右布糓鳥呼鷹呼鷹轟轟响崚𡾓。月白天淸便相命。空外怳惚飛掣鈴。君不見烈風至名翬殄。強來聒耳無功能。右呼鷹鳥</text>
<title>菊枕篇 用洪武正韻十五麻</title>,<text>我病苦頭瘋。因之眼有花。况玆三十九。歲暮日將斜。役役何所謀。鞍馬道路賖。一身未康濟。夢囈亦悲嗟。去年來東粤。九月山菊華。迎霜色可愛。擁鼻香更佳。醫方已或徵。韻事還非恗。殷勤課僮指。採掇相交加。歸時駄半去。觀者笑呀呀。燈前少嬌女。裝枕爲渠爺。淸芬久靡歇。澄思自無邪。寤寐幾夜中。提攜又天涯。豈曰舊是捨。所懷新孔嘉。裁成尺許長。入手驚太奢。腦烘得妥帖。皮癢免搔爬。日永試高倚。顚髮任鬖髿。重沓詎曾妨。製造纔少差。於焉想陸錢。古人忽不遐。</text>
<title>高處士 弼光 行腳訪余于莊寢直中。空谷之喜可知也。居六日又將轉向五臺。留之不得。情見于辭。歸視士謙。當亦東望有懷云爾。三絶</title>,<text>香城餘興一筇來。千里名山越角開。應爲冤禽叫明月。故人逢處強遲徊。此去中臺漢水源。便須西上入靑門。殷勤舊識如相挽。報道白巖驚曉猿。層峯心事釋迦悲。叵奈天涯交手時。秋晩雙溪樓上好。滿山楓錦是前期。</text>
<title>敬次朱子自警韻 二絶</title>,<text>不用將身浪自輕。向來流注爲多情。一朝頓覺收歸易。戰戰無令失此生。低迷心眼豈非羞。孤負初衣道德游。立地風雷天意在。回頭三十九年流。</text>
<title>三忠祠</title>,<text>德水捐軀日。宜春罵賊時。偏裨何爵秩。慷慨實男兒。一死要無愧。平生未有知。遺孤在京國。聞道尙啼飢。</text>
<title>鐵鎭柱</title>,<text>高柱崢嶸鐵作衣。幾年孤出古城圍。秋鵰不管人間事。猶自時時繞頂飛。</text>
<title>參禮志感</title>,<text>少小幽期不在名。秪今奔走若爲情。朱顔漸向天涯損。白髮多從馬上生。香沼芙蓉應晩色。玉江鴻鴈且新聲。西風去去庭闈近。明日兒童一笑迎。</text>
<title>敬同南司成 彦彧 贈別之作</title>,<text>欲喚離觴錢已無。可堪怊悵指南隅。年年御柳迎春早。夜夜征鴻叫月孤。江海一麾誰薦鶚。寢園多病亦轅駒。殷勤日雪還容和。方信珠藏岸不枯。</text>
<title>金君 得文 挽 戊子</title>,<text>冠裳翰墨自西京。直到如君會大鳴。閒氣未容留一點。古心因得償平生。棠華側畔山雲澹。萱樹前頭海月明。最是泉門先契在。幾回私淑慕餘淸。</text>
<title>黃君宗烈追挽 四絶</title>,<text>不信君家到骨貧。高堂和氣見長春。翩翩詞翰曾餘事。山郭薰良亦幾人。男兒相識有先容。謙父情深說到儂。喜子生平端取友。雲龍上下不辭從。騷流從古命相仇。遺恨春塘去歲秋。風雨一塲還夢境。秪應高叟話同游。天涯幽問越山深。南國歸來感舊心。聞道庭前雛鶴在。可能重舞伯牙琴。</text>
<title>贈別外弟金欽甫 天若○二絶</title>,<text>江亭邀月好。綾被向來靑。此去撑漁艇。因開幾道萍。亭其先祖典翰公所築天地貞元理。歸根葉更靑。行行不愁思。那復一流萍。</text>
<title>謁林忠愍 慶業 忠烈祠</title>,<text>明鮮一男子。英氣見鬚眉。天醉曾難力。河淸或有時。九原那復作。千載但餘悲。卻望華陽水。東來傍古祠。</text>
<title>彈琴臺</title>,<text>北江交㺚水。翠兀自成臺。地爲中州捍。途因二嶺迴。鳴絃于勒幻。折戟壬辰哀。懷古平生意。經行未欲催。</text>
<title>讀洪範皇極內篇 三絶</title>,<text>圖書體用自相通。要就同中識不同。二耦一奇如別了。寧敎象數入朦朧。神禹千年說不傳。茫茫周範亦殘編。如何仲默篇成日。尙欠辭中二數全。蕩蕩平平自叶詩。小旻還是出殷師。海東亦復流風在。能補圖辭世有誰。</text>
<title>寄曲指子</title>,<text>致曲終知能有誠。何妨浩氣此中生。憑君莫準寒山指。千載秋江月自明。</text>
<title>留贈嚴進士 允中 羣從</title>,<text>長愛稽山進士家。柳塘春水夕陽花。玲瓏禪理誰開苑。汗漫天游自汎槎。終古一絲猶有重。從他百紙不須誇。南歸且叱金華石。明月相思幾度嗟。</text>
<title>木溪柳</title>,<text>木溪灘上柳千絲。曾見東風嫩綠時。自是無情便怊悵。他年更得幾攀枝。</text>
<title>舟中有懷蘂珠使君 鄭公景淳○蘂珠忠州古號</title>,<text>始余過蘂珠。主人約以歸時更過。呼船西下。亦浮世勝事也。余今內遷。政宜踐言。而日炎身病。江水又淺。不得不徑取陸路。旣渡木溪。南望彈琴臺裁三十里。悵肰賦詩。江天極目蘂珠城。何限歸人別後情。只有高山流水曲。月明相憶在無聲。</text>
<title>代呈申通判 光履</title>,<text>雲槐濃暗石榴明。通判南來竹馬迎。良里豐碑看世烈。碧堂流水較官淸。絃歌一境吳游化。襦袴千家蜀范名。潦倒幸蒙花樹好。惠風今古覺多情。</text>
<title>比日不勝兢畏。詩以識之。二絶</title>,<text>出入渾須愼爾儀。駸駸不敬此何爲。一心放去將無憚。努力從今戒外馳。平生恬淡是科塲。一命年來厭鎖韁。但將沒身充此意。浩肰何處不成剛。</text>
<title>戲寄崔監察 處翼</title>,<text>天涯俱是未歸身。前度今來意轉親。自笑迂儒還庫士。誰知老將亦詩人。十年白雪元同調。九日黃花最勝因。莫把明珠輕抵鵲。市南無處不沙塵。</text>
<title>演謝詩 三絶</title>,<text>九月七曉。退自闕中。時風而雨。旅感交集。偶記謝無逸滿城風雨近重陽數絶。政爲今日準備。所恨只擧朋友。于倫叙未該也。輒遂演之。庶自爲慰焉爾。滿城風雨近重陽。興化門開御路長。早晩紅雲天尺五。一言猶幸動君王。滿城風雨近重陽。秋水遙懷石室傍。不分臯比經歲別。絃歌餘緖此茫茫。滿城風雨近重陽。叵奈綦巾早得霜。的㿨胎珠還待月。只應珍護筮熊祥。</text>
<title>有感</title>,<text>風塵誰與客知音。怊悵行裝只古琴。神鳥不來梧竹老。瑞雲無跡月星沈。驚人紅粉那長住。撲地靑燐便易侵。自是容容非我事。北山千仞且開襟。</text>
<title>南騏辭三首寄趙仁叔</title>,<text>南騏亦是大宛孫。十載京華剪拂恩。已向主翁期萬里。白雲回首舊緣存。秋來龍骨病杈枒。夜夜嘶風憶漢挐。咫尺閶門那忍訣。強從羣牧浴蔥花。天街無處不成顚。纔見垂楊便怯鞭。怊悵東郊日又暮。郞君何用更相牽。</text>
<title>安正言 致宅 戚叔出示寓所生辰感懷詩。屬和久矣。玆始搆成奉別。</title>,<text>幼誦吾翁己未詩。泮宮高議伏當時。悠悠目下渾休道。松桂初心歲暮期。三十年間幾首詩。未妨遊戲樂淸時。西來冢宰應相許。何獨歸尋野老期。離愁如醉不成詩。紫閣峯陰雪霽時。一覿文孫猶聖澤。春風珍重隔年期。</text>
<title>寄題朴上舍 徽鎭 蒼山精舍。用柳上舍 最 韻。</title>,<text>一日堂開南國稀。雲在簷端月在扉。瞽宗舊典從興廢。皇極遺經奈是非。靜坐尙堪恢地步。閒來應復閱天機。誰知只麽蒼山色。歲暮心期不許違。</text>
<title>記事</title>,<text>上聖方垂拱。調元有鉅公。轟雷還十月。貫日又長虹。地影將羅計。民愁已旱蟲。安危竟何狀。耿耿獨孤衷。</text>
<title>奉次父親梅花韻</title>,<text>春寒不禁晩花開。憶在庭前繞百回。直到參橫應北望。霱雲深處有璇魁。</text>
<title>病中偶步金子三 文鐸，羅良弼 忠佐 唱酬之作 二律</title>,<text>一枕無端四月凄。天涯歸夢驀千溪。誰家燕入緗簾動。今雨人稀綠草齊。琴絶古音猶獨抱。書開新識苦相攜。他時泮水應修志。容我啾吟得品題。不奈衾池向夜凄。風來聽徹有前溪。多年旅舍南山隔。餘事浮名北斗齊。賦逼班楊非本相。經殘甘石未曾攜。論襟一世惟謙父。安得同車取次題。</text>
<title>次謝宋上舍學臣 相殷○二絶</title>,<text>亭亭一柱肯隨波。白髮靑袍愧色多。詩到相憐便奇絶。滿堂淸月爲君歌。但敎方寸不風波。何患人間物誘多。聞道山泉餘韻在。同歸且和玉臺歌。吾曾祖醉隱卜築于縣西逍遙山下。叔祖龜巖實善繼之。堂前有鳴玉臺。每暇日倘佯高吟弊屣歌一曲。</text>
<title>直中爲士謙題扇贈別</title>,<text>絃外峩洋十六年。雲樓蹤跡更相憐。吾翁定問兒消息。爲說浮名是妄緣。</text>
<title>次宋上舍學臣</title>,<text>長擬淸閒奈晩忙。江湖歸夢意差強。千紅已判嬌無力。孤翠誰憐凜不香。山轉𦩆艑猶守靜。天回辰極詎離方。知君一語承恩早。相勉他時鏤在膓。</text>
<title>古琴</title>,<text>昨日金樂正 用謙 丈借古琴示余。因令樂師安彭壽作數曲。其聲洪深悠遠。可聽也已。聞是李延城時昉家舊寶。而後孫今號薰庵者守之。腹有刻字曰淸兮泠泠。靜兮愔惜。我味斯藝。而契其心。禁而邪思。養而冲襟。山高水深。無古無今。萬曆丙辰德水張維持國甫銘。背有丹書無名氏詩曰。桐身成謹甫。栗腹朴監司。物與人俱重。缺缺缺 暗持。正氣乾坤在。希音律呂隨。松江留竗 缺。千載有餘悲。又曰積雨終南宅。新秋蜀繭絲。成虧徒忘了。山水共和之。溪老詞爲曲。缺 翁譜可師。閒情 缺 玉寶。抱向碧蘿帷。軫尾又有丹書曰。甲戌閏夏改粧。夫谿谷之銘。固足以不朽。矧桐栗又出於成朴二公。不尤希世珍哉。余於今晩。闢北戶納爽。攜琴而立。東望掌苑署則成公舊墟也。手植古松得無恙乎。西對仁王山則成公神主所藏而出也。南十里隔江疑塚。幷可觸境馳慕。又况余曾自莊陵來乎。琴旣屢修。而棵尾舊裝玳瑁。被人剝去。乃代以魚皮。而二詩又磨洗不可辨者五六字。腹上泥金畫。李澄所作。而亦隱約難省。可惜。朴栗成桐幷美難。炎天霜雪尙餘寒。誰能爲我千金購。歸向逍遙月下彈。</text>
<title>仲夏之十七。瓠泉金丈 用謙 邀余與元子才 重擧。拈韻聯句。</title>,<text>苟非會心朋。何以消永晝。濟大。况有風入軒。更兼雲滿峀。子才。膝上淸琴泛。盤中綠酒侑。永叟。雅懷開襟抱。高論窮宇宙。濟大。正喜哦詩闌。不須問門扣。子才。人閒塵自遠。境幽屋可僦。永叟。流行看一氣。志業愧三秀。濟大。老子烟霞屛。文人湖海袖。子才。月珠蘊誰知。天球琢已就。永叟。禽鳥語下上。卉木陰左右。濟大。玉井抽蓮花。丹砂憶句漏。子才。悠悠勿復道。前期行且又。永叟。</text>
<title>玉牒所感秋 三絶</title>,<text>江海初心日謬悠。百憂雙髩又高秋。三旬持被還如許。誰念羇人夜更愁。吾家十里海門東。黃菊紅萸次第䕺。直到素秔因紫蠏。告身休用許多通。殘書千卷卽弓箕。留敎兒曹用有時。何事低徊不肯去。白頭南望苦相思。</text>
<title>志感</title>,<text>日夕西風至。稍稍庭樹落。病葉不耐久。轉眄陰影薄。而我亦何爲。靑髩颯已白。旣未踵伊傅。又未學閩洛。經綸詎設施。文章尙落托。居肰四十一。伴食奎章閣。旅遊良自苦。愁來不可卻。祿仕縱爲親。誰哉心我惻。思歸亦不得。僶勉坐盤礴。時物不勝文。幾何且反朴。已矣勿復歎。守藏猶可樂。</text>
<title>偶書</title>,<text>木落西山出。天淸一炬傳。無風自鴨水。不夜度淸川。聯絡俄千里。昇平已百年。卻看星再彗。知爾爲誰邊。雲緬聲虛實。淸蒙理是非。便勞船吉卒。無乃陜河圍。莫信金沙梗。休輕鐵木微。白山南北路。終奈彼爲歸。不是知幾早。其如慮患深。靑袍那獻策。白髮動盈簪。醉夢他人事。歸來特地心。家書招我否。愁絶漏沈沈。</text>
<title>除夜直中獨坐。吟寄溫弟。</title>,<text>四十年仍一二交。流光幾許幻中拋。天應不與修靑簡。山亦無緣葢白茅。已判呵呵龍戰野。休令咄咄鳥焚巢。詩成此歲猶堪守。且待東風入柳梢。</text>
<title>伏聞景福宮丁亥親蠶壇竪碑。有命親臨。</title>,<text>邈邈西陵敎。吾東說亥年。鞠衣祈木帝。騩馭稅桑田。玄紞因徵古。金根已倡先。千秋景福裏。家法在芸編。一鼓鑾輿動。顚衣地部郞。方墻已華表。穹石又文章。鬼斧何山劈。風斤此地忙。便須成不夜。鼛節得無妨。</text>
<title>南獻納 彦彧 丈挽 六十韻</title>,<text>雪溜奎章閣。孤松韻玉琴。悠悠朝晝夕。忽忽去來今。豈少先歸福。難爲獨立吟。知公眞古貌。論世又華簪。苦節沙川遠。幽光己卯深。公先兩世當西京革命。北門人腹。有與至親殊塗。葢至德云。 趨庭承積慶。懸髻見純諶。博士專門邃。騷流耻藻淫。高鶱因北斗。妙譽卽南金。史例旁兼了。詩盟暇輒尋。沿洄游裨海。迤𨓦遍文林。珥筆嗟非選。攻駒實不任。魚臺俄暫寄。星署早平沈。觀魚臺在寧海。牧隱所爲賦者。 水竹鷹峯腳。烟霞鳳峀陰。等閒乘鮑馬。聊且共姜衾。政爾鄕居樂。翻肰馹召音。司存稍磐陸。量入奈氈針。夙玩觀生象。長懷敬口箴。芹宮猶可隱。柏府忍終瘖。片言絲綸寵。通衢咫尺嶔。褫鞶從自劾。拂袖倩誰禁。棠棣將供對。風埃肯許侵。野寬錐未卓。山近突稀黔。考寢神應誘。首丘衆所欽。行纔卻烏杖。歸得聽秋砧。直是殘齡快。胡寧一病涔。流川旋渺渺。急景已駸駸。寥落傳家硯。悲凉露肘衿。鳳雛先漆燄。金季兀寒霠。髮蒜曾週甲。袍猩竟阻壬。國典侍從七十賜緋。使及壬辰則其期也。 天憎緣有目。地受解多心。烏卜何山叶。龍躔析木臨。沾恩還賵賻。經抱盡瑤琳。周氏牛眠麓。陶廬客化禽。他時牀滿笏。幾掬枕成霖。吳縣元鄰楚。辰星曩隔參。一傾隱齋葢。因整座隅襟。末契懲甘蜜。疎才記組紝。同朝轉送喜。逐臭枉垂歆。佳句莊陵路。餘緣泮水潯。辯從規外闊。理自畫前森。論禮原玄酒。談詩愛野芩。精純歸洛建。僻奧討斟鄩。咀嚼宮商角。形容鼎釜鬵。掌中句股矩。眼下職方琛。大脈衡分岱。餘流沔別灊。幘麗仍弁駕。欗槿及栴梫。漠漠時治亂。紛紛義躍潛。會須期爛熳。初不厭嵯㠁。鬼惡違諧石。仙忙失醉蔘。道經憐共轂。法帖悵來檎。謁誌空留湜。揮毫孰和岑。三蟲知可罵。五賊惜難擒。鉅澤方恒霧。高山遂苦霪。鴈歸梅慘憺。馬去嶺崎崯。哀疏情徒在。漬綿手未斟。那堪籠裏鶴。渾似帙間蟫。局縮愁眠耿。低回愧汗淋。成桑都幻海。衝斗定神鐔。乍夢疑搖鐸。長號待降鵀。惟應別時月。泉路更愔愔。</text>
<title>垂恩廟齋所有吟 幷後序</title>,<text>廟貌新仍久。香來一路淸。非烟東里氣。如海北宸情。得歲箕先兆。重輪月繼明。願言天祚篤。朝野永昇平。甲申廟自北部移建。賤臣嘗一至都監觀焉。雙湖趙令  爲言此地舊止瓜畦。東里耆老齊言凡民居之。輒不寧。相傳有王氣。今果肰矣。近年聖上命號垂恩。乙卯春木星在箕分。是曰得歲。歲者福德也。壬午秋有月暈五重。重各一色。所謂重輪之祥。我王世孫邸下復冊。實在是時。其日干支又壬申。天意豈偶肰哉。</text>
<title>代輓權上舍 世煕○二律○爲古阜金君允重作</title>,<text>落落靑霞子。人間採藥詩。橫枝看獨秀。福地與相宜。舊業仍司馬。遐齡亦鬬龜。未須愁適去。流慶在家兒。十月寒山迥。西風颯送歸。䕺殘緗菊砌。蕪沒綠苔磯。世好驚成幻。姻親惜有違。那堪朅來路。霜葉更飛飛。</text>
<title>夏日齋居雜詠</title>,<text>綠樹陰濃素榻凉。客歸終日卧羲皇。等閒憶得童年事。不信如今四十強。千里隨身太極圖。興來拈讀亦堪娛。通書取次西銘了。一貫分明驗萬殊。長愛西洋渾葢通。天機未許出規中。有形自有無形在。不獨尋常繪塑工。不分笙匏佐皷聲。抽靑媲白可憐生。如何十八英雄氣。只學齊梁儷語成。鐃歌皷吹豈三詩。猶是元聲未歇時。直到隋唐生曲子。啾啾魔外幾分支。</text>
<title>塲中記事 徐文淸公志修時判中樞主試</title>,<text>淸名今世判中樞。袍帶蕭肰一澤癯。咫尺纔能隨衆覩。始知司馬亦寒儒。</text>
<title>趙令將游楓嶽。馬上索詩。敬呈三絶請敎。</title>,<text>碧海芙蓉萬二千。生憎此地屬金仙。行行可記葩翁語。灝氣淸流一洗前。風流不博白雲司。正是中秋月有期。玉宇夜深寒意重。也應西望苦相思。吾翁十載有知音。珍重門墻歲暮心。從古愛山如愛士。願將佳境著虛襟。</text>
<title>扈駕慕華舘記事 三絶</title>,<text>吾王孝悌軼唐虞。粉的鉛丸武略俱。只爲鸎峯酬勞意。如雲軍吏直傾都。鸎峯在明陵垓子內髹笠晶纓白虎鬚。鴉靑帖裏劒抽蒲。捎空更倚金鞭末。垂柳陰陰勒健駒。柳雅韓詩苦未摸。誰令憔悴別江湖。願將甘露爲天酒。祈壽長憑北斗𣂏。</text>
<title>改寫座右銘</title>,<text>疾病猶須愼。樞機敢失防。時時公暇讀。終始念高堂。</text>
<title>鸚鵡 二絶</title>,<text>鸚鵡東來隴樹遙。雕籠彩翮爲誰嬌。不如且喚朝陽鳳。看取雙雙舞大韶。何時駿骨購幽燕。紅稻秋香只等捐。尙記三峯悽愴日。張星六點誤連天。</text>
<title>答安正言戚叔 致宅 書</title>,<text>獨鹿風蓬弱。孤高雪柏危。滿城誰可意。在野獨相思。黃竹驚心日。紅雲奉敎時。書還仍寵辱。應誦渭陽詩。</text>
<title>病枕獨成 五絶</title>,<text>江南人去又秋風。桑柘陰陰客夢中。一札今朝坐愁絶。月明遙待度關鴻。車塵馬足日東西。桃李千門曲曲蹊。誰念枯蟬因病葉。露凉終夕不成嘶。先生吟病已多時。何苦高談艾子辭。自是年來非絶物。將身轉擬入希夷。折中新纂滿洲家。朱義源流濬發多。究竟不須譏數理。物生成象奈滋何。誰說吾東傑士無。安機金易不曾徒。嵬嵬隻眼應千載。豈獨伊來有政書。</text>
<title>李上舍保一 衡喆 挽 三律</title>,<text>有學文能變。務觀詩更奇。皇天不愛寶。嗟子乃非時。落落靑雲器。翛翛白鶴姿。居肰前進士。千古峴山碑。龍戰將周卦。萍逢自泮宮。眉端滄海士。頂上百淵翁。飛動宜晴雪。牽連怯曉鐘。梅花與月影。今歲詠誰同。雲嶺單單隔。風㫌孑孑遙。崇評一木晦。古意幾時朝。星送孤蛉泣。天驚落鴈嘹。江湖猶綠字。叵奈洛東簫。</text>
<title>和寄許上舍 䄡○四律</title>,<text>未識金壇老。先知玉斧郞。夤緣卽眞際。淸絶又新章。氣色琴灘迥。風流錦水長。向來飛動意。遙和可相望。卯橋元勝午。箕塚舊辭堯。歷歷閒忙對。悠悠損益招。三杯能酒足。一子任碁饒。明月歸舟上。何愁熟路遙。松下甥兒重。林南從氏賢。秪今辰巳夢。終古鷓鴣篇。窮鬼同歸地。冤虹直射天。越山猶縹緲。悲調賴誰傳。後生還白髮。不去且紅塵。自愧無雙譽。初非謫八身。濫容東郭吹。醜効西家嚬。一雨秋應霽。逢塲是勝因。</text>
<title>再和許上舍</title>,<text>筆花眉雪乞餘淸。圓鏡相逢月在庚。三鼔竭時方退舍。千匀壓處敢爭衡。風霜不盡黃金淚。天地無端紫水纓。莫把玄家容易道。年來庖昊漸論情。</text>
<title>嘐嘐金丈 用謙 病寓無俗軒。辱書求詩。</title>,<text>崖間鐵笛爲誰轟。天地無人識此聲。卻是多情行未得。白頭長愧侍童淸。</text>
<title>秋懷</title>,<text>南楹南國客。日日坐斜陽。雨過莓苔徑。霜侵薜荔墻。書長鴻度遠。夢短蝶飛忙。隱隱麟峯下。塤篪且一場。</text>
<title>庚寅九月十五日。賤臣將副御牒奉安使。行赴赤裳山城。乃八月二十八日辛丑直奎章閣。前期發關沿路各道。是夕旣昏。觀象監啓有流星出奎宿下。入南方天際。狀如拳。尾長三四尺許色赤。賤臣嘗稽史志。奎宿。天之文章圖書府也。流星。天使也。今國朝御牒。幷列聖誌狀王妃世譜。自本閣且藏于名山。而使若副實奉命。其爲文章圖書孰大焉。卽使事亦已不輕。矧方且南行乎。高麗伍文孚言星象不關外國。顧以近事徵之。宣祖朝歲守箕尾而倭冦退。光海時日食奎宿而人謂車天輅死其應也。此則過矣。仁祖朝塡犯太微上相而申文貞公卒。肅宗朝奎有隕星而宋文正公受後命。文孚不亦誣哉。事若不偶。詩以志之。庶太平休運。上動星象者。終爲太史所採云爾。</title>,<text>百世奎章閣。千年玉牒書。山當南斗遠。槎動白河虛。霜氣開天路。星光引使車。應知今孟節。雲際爲占余。</text>
<title>伏聞九月七日。聖上臨筵下敎。有曰申景濬幸而遇予。得展其才。黃胤錫獨未遇予則他日其誰用者。是時一舊僚以兼史入侍。實獲仰聆天語。退語宋友仲建。以爲聖意葢惜其不第耳。賤臣胤錫因竊自念。世祿遙胄。不食已久。徒以先世文獻之傳。偶被諸公剪拂。白衣七品官已幸矣。昨年七夕製居魁。旋坐字誤退置第二。雖未列於直赴。而登筵之日。聖敎至及臣父。今年五月以輪對官。不意遽承編輯備考下詢之命。而大臣名宰過加推薦。卒又致臣父承褒。以至勤政舊基特召。而益復榮矣。乃今閱五朔。尙蒙淵衷記有。眷眷於遇不遇。臣誠不勝感泣。謹以一絶識之。</title>,<text>半世江南一布衣。那知名姓徹彤闈。孤忠自有酬恩日。慚愧狂言與願違。</text>
<title>和李上舍幼平 定鉉 惠詩</title>,<text>紛白黃宗正。孤靑李上庠。風塵相識晩。天地一言長。燮理應詩卷。猷爲且酒觴。知君眞愛我。三過轉容狂。</text>
<title>李上舍幼平 定鉉。詩贐余行。走和。</title>,<text>一騎明朝發漢陽。赤城霞氣迥侵觴。山留權偰丹爐秘。天護圖書寶閣藏。此去猶殘楓淡淡。同遊叵奈月茫茫。風江目極相思苦。珍重前期且報章。</text>
<title>燭下獨寫</title>,<text>錦江南畔碧雲凝。斜日纖歌直幾綾。堪笑塵埃黃奉使。年來風味淡如僧。</text>
<title>不二村</title>,<text>百世淸風冶隱碑。後來何事子雲疑。滄洲大字天先備。留待行人下馬時。</text>
<title>過召爾灘。磧路甚危。始入茂朱界。</title>,<text>柯院東行白雨紛。天將線路磧邊分。繡㫌倒漾澄江水。銅角吹開絶峽雲。朝服仙郞是從事。戎裝光妓亦張軍。山氓曲曲看休盛。千丈霞標日未曛。</text>
<title>裳城記事</title>,<text>信宿雲霞表。仙緣覺未灰。百年護國寺。千仞按廉臺。石室奎躔並。廬山雪色開。風流三印會。他日更誰來。</text>
<title>赤城東舘。留別黃福源。</title>,<text>赤城霞氣政朝暉。十月寒生使者衣。終古風樓翠樓畔。離歌不管阮郞歸。府有寒風挹翠二樓</text>
<title>拜朱子影堂</title>,<text>一派朱溪水。千秋朱子祠。華翁鞭未著。天意像猶遺。肹蠁留蘋藻。依俙入武夷。寒風六大字。此去更增思。今茂朱府。古朱溪縣治也。南川曰朱溪。溪南卽影堂所在。舊府使蔡彭胤刱建。夫以尤翁茱蛛之愛。未暇爲此。豈天有待於後日歟。溪北寒風樓上又有朱子書赤城仙吏之居六大字。葢亦集刻。而本衙樑上視民如傷四小字又在焉。並及之。</text>
<title>喚仙樓</title>,<text>喚仙樓對降仙臺。臺廢樓存江自因。一雨微微鳳山頂。平林漠漠虎灘隈。風光不逐文壺去。聲跡猶傳岳澤來。半日仙游吾亦得。可堪苕老九原哀。金公時佩號苕泉</text>
<title>沃州留贈紫月。亦慕齋和上林春詩帖自寄之意也。</title>,<text>曾隨王母獻仙桃。龍翟煌煌玉殿高。一曲千金還是夢。鏡中靑髩欲蕭騷。</text>
<title>余奉使赤裳。竣事北上過西原。輝錫聞來。惠肰一宵聯枕。何幸如之。旣別卻寄一絶。</title>,<text>雙㫌北去路漫漫。明月孤城此夜寒。賴有平生情話悅。一聲銅角曉星殘。</text>
<title>在裳城日。臨陂李使君 渭 得其先祖澤翁板上韻示余。臨別又步以爲贈。約歸縣錄寄京邸。其同年同游之好可知也。玆輒追次以須。幷後序</title>,<text>白首初傾葢。風流十日長。城霞吹桂醑。船月動霓裳。卽此同聲好。如何別思忙。江湖春有鴈。書札遲來翔。庚寅九十月交。陪玉牒赴赤裳。行至皇華亭。邂逅臨瀛丈。始叙同年古誼。爲幸已不淺。矧一旬奉誨。可見先文靖先生風韻。若朱川樓觀之娛。霞城雲雪之觀。豈非缺界希遇。而所步先詩。爲惠尤大。復命以來。未嘗不來往于懷也。玆蒙錄寄整本。輒出巾衍舊和。附書尾以獻。一粲甚榮。</text>
<title>奎章直中送別宋兵部仲建 益中 南覲</title>,<text>華髮相看萬念微。幾年塵土點朝衣。天涯草綠還愁思。又送游人匹馬歸。夜來安不。果已策馬出泮邪。弟有兄留。尙以時時鎖直爲歎。矧今闊焉南北。此情當復如何。羇旅聚散。固知不常。而一鞭歸省。深有羡於兄也。豈獨分手云乎。行經光霽亭溪上。試訪五柳邨盧彦晦氏叙此亦幸。來期不可卜。尤悵肰也。縱令弟秋間南覲。未易合幷。只祝行李愼旃。</text>
<title>代吳上舍孟明丈 光源 送族弟公輔 鼎源 覺化 太白山寺有璿閣史庫 曝史兼安御製之行</title>,<text>昭代春秋太白前。三年一曬古來傳。奎章又遣雲韶導。官路因將馹騎翩。此役家風堪趾美。幾人塵土望如仙。歸時滿袖山南作。爲我來吟泮水邊。</text>
<title>崇政殿入侍時記事 二絶</title>,<text>四月五日。上親臨崇政殿東月臺。觀宗廟夏享。肄儀畢。引見捧俎官。賤臣胤錫隨衆序進。各詢職銜姓名。敎賤臣曰爾是曾與申景濬同時入侍。人謂多才者乎。賤臣惶感不及對。知經筵徐命膺啓曰是也。固博識之士也。旣退。諸臣傳聞。歎曰入侍動如許。雖屢度何妨。賤臣自己丑七月以來。猥蒙恩褒不一二。雖於聖上春秋鼎盛時得此。已覺曠絶。矧今八旬萬機。乃爲淵衷所記有。不益榮哉。玆輒詩以識之。一簇紅雲捧日開。都宮禮樂大庭來。卽知聖孝無窮慕。親肄從今又幾回。名達天聰幸有年。姓黃珍重玉音傳。多才豈是微臣事。聞道朝端不乏賢。</text>
<title>次崔孤雲紅流洞石刻詩韻 幷小序</title>,<text>余舊誦孤雲此詩。知有石刻。葢近世金谷雲壽增以之名亭。其有感乎。噫孤雲旣自唐東還。重値裔萱之亂。挈家入伽倻以終。未知當時有何是非。世遠史佚。殊可恨也。抑其爲麗朝通書示讖者。豈殆視女主治亂。不趐秦越。而顧有意於佐命王氏歟。此尙論者所宜致憾。則百世之是非。庸不可畏也哉。余固以是病之。適從金正言聖範 致九 得榻本。因愛其爲尤翁書也。張之壁間。亦念目下聒聒多可厭者。聊試步之。康莊何地不層巒。杯酒居肰灩澦間。但使百年聾自好。如君多事水籠山。</text>
<title>卽事</title>,<text>海外瓊崖七十程。黑山今日若爲情。到時腳下波千里。冥漠神交有穉明。</text>
<title>代簡戱上雲 洪汝迫居雲水 玉 柳君弼寓玉川 兩學士 三絶○幷小序</title>,<text>得書要完破枰。奈非本寺事何。學士之稱。今俗以弘文。而朱子於劉淸之主簿。已呼學士。此見重文學之意。吾從朱。十九無多路。曾名木野狐。如何長日裏。不復悟河圖。象山觀碁曰此河圖數也玉牒非工部。官寒亦乏錢。昨書珍重意。只此可饒先。局破誰能補。棊殘不用收。旁觀眞國手。人世一風漚。</text>
<title>李彜天 默 不面已有月。今日邀會。爲誦近作。因繼以新韻。因成小軸。亦斯世勝事也。</title>,<text>此世猶吾輩。相看白髮何。文章無用汝。經濟已輸他。只爲同車好。還能匹馬過。東湖流不盡。早早得餘波。</text>
<title>夢中作 癸巳</title>,<text>目以心而視。耳以心而聽。如何一箇心。能使耳目靈。</text>
<title>李僉樞丈 菂 挽 二律○甲午○用洪武韻</title>,<text>吳城東出月橋平。雙竹風傳四李淸。烏闕尙孤鄕里議。猩袍差慰子孫情。純金古礦誰知寶。靈壽長春帝與齡。早晩湖南應續志。看他孝友表歸旌。先子潛光晩隱齋。白頭襟袍向公開。慣看已喜從隅坐。少別初非爲倘來。一札丁藤聊寄意。三年柏樹早傷懷。蓬山物色猶家集。此去精靈想與偕。</text>
<title>寄同金皥如 邦皥 感慕齋韻 軫宿中一星名長沙。漢長沙郡其分野也。金君所居邑名偶同。故引之。其先英憲公之岱。麗朝聞人。居淸道。</title>,<text>梅天西望軫中墟。英憲遺雲幾翠裾。丙舍秪今還肯構。金籯從此卻全疎。百年永慕存霜露。千卷初心戒穫畬。隔水盈盈吾且老。君來山日覺偏舒。</text>
<title>奉和李士平 文衡○二律</title>,<text>溟竹家聲高揷霄。䙆衫又得晩堂髫。璿魁小雨三加夕。金馬和風六禮朝。樂水樂山心固有。佳兒佳婦惠因邀。向來宿戒慚孤負。榛笲他時敢待招。笲平上二聲通鄕里姑姨已百年。秪今疎屬尙蟬聯。無端守藏奎章日。未暇尋眞蓬海天。一夢餘生攀柏淚。多情先序載塵編。秋風獨速漁簑舞。騾背相看更悵肰。</text>
<title>奉題族兄 鎭綱 鳳里新居 幷後序</title>,<text>先祖幽貞懿。吾兄繼述兼。地留鼇叟秘。天送海山尖。此去家聲壯。從來野性恬。松楸霜露節。相勉慰人瞻。葢我五代祖考篤行能詩。累擧不中。終以忠義聞。其在昏朝。渾室依楸。以萬曆乙卯邀鼇山朴主簿尙義。卜新居于此。旣未克成。而乃吾賢兄以我先子之勸。始克營築。故留詩志之。</text>
<title>和宋君復沙津 八詠</title>,<text>依依空翠爲誰滋。側展橫張遠更奇。怊悵夜來風雨過。人間起滅詎多時。蓬山翠嵐敗葦衰蘋一港長。海天霏拂欲秋光。恠來十里猩猩毯。偏有鮮葒迥得霜。極浦紅蓼風潮多意罨苫廻。何郡峩艑落照來。咫尺金壇應玉斧。月明襖靄與徘徊。華嶼歸颿 方言苫卽小島。見一統志卽嶼也。艑上平二聲。嶼名華陽。故得用許椽家事。雪後春聲已白鷗。相忘無日不相留。社中一約超肰處。笞鳳何煩過十洲。沙汀泛鷗洛北吳西岸岸家。水風烟抹任橫斜。樵歸客舸薪多少。纔趁昏鴉又曙霞。江邨炊烟松瀋魚膏直破昏。浮家身世亦多喧。誰憐昔昔餘光外。白首新詩耿掩門。漁舟夜火未須辛苦作陶猗。天餉琅玕養幾時。不到柯亭音已足。笛中應與伯喈期。北園疎篁霜欺雪壓自初童。直至昂霄意不窮。早晩宏材歸大廈。門前木道漢山通。南臯老松</text>
<title>又和舟過仙浦感吟</title>,<text>颿風何日過熊淵。詩到雲莊更悵肰。吾輩舊棲山寂寂。先人遺躅月娟娟。應苔四姓天邊石。未雨三農閣下泉。孤露詎忘堂構志。感君隨處不相捐。</text>
<title>將赴渼上大祥憫雨 二絶</title>,<text>北學初心已謬悠。六年求養更多羞。餘生此世誰知者。天際頑雲莽自浮。一行空失暮春初。湖海年荒計亦疎。至竟瓦山鷄絮日。秪應江月助漣如。</text>
<title>道心坪哭丈席墓。邂逅胤哀。履安。 舟下渼江有吟。</title>,<text>江漢秋陽好。扁舟宿草餘。先生今已矣。此道竟何如。一世君民志。千年杖屨墟。春姸那復忍。歸去有殘書。</text>
<title>橋門</title>,<text>橋門一雨浪淘沙。人世推遷奈若何。只有西來潮信在。朝朝長向廣津過。</text>
<title>伯深城主 吳濬根 頃索詩語。葢爲逍遙詩序責報也。顧行忙未能。今玆再過。聊爾留題精舍。三絶</title>,<text>天中西畔拾遺居。三桂遙懷六帙書。自是朱黃箋不暇。幾回閒掛種花鋤。英才從古應期生。休恠逢塲肝膽傾。見說銅闈方側席。淸風誰徹九臯聲。江南薤水滌襟樓。東里孤兒已白頭。萬事祗今徒有淚。不堪歸袂更颼颼。伯深稱我先子爲東里公</text>
<title>愁歇院</title>,<text>濟王方盛麗王愁。蝸角風塵百戰秋。直到摧來愁始歇。毬庭南望亦歡州。</text>
<title>忘言</title>,<text>自先齋外付吾兒。除卻忘言摠不知。尙恠聖凡心本異。還愁人物性元歧。江湖慷慨今非古。日月憑依爾是誰。至竟斯民斯道𥚁禍。牋天無路獨謠時。</text>
<title>孫老 鳳䎘 挽 三律</title>,<text>乙巳忠賢宅。吾南五氏纔。鶴城猶盛羽。河西。 珠浦已孤胎。游軒。 霜落眉山柳。眉巖。 花空錦水梅。錦湖。 天高不可問。今日重徘徊。瀛閣詞宗遠。蘭臺史𥚁餘。威遲因幾世。勇變自中塗。頂上葩溪禮。床前栗谷書。元來心貌古。可惜戹公車。先子潛光日。同庚晩契時。求詩表名祖。好問及癡兒。一慟俄過駟。長歌又送輀。他年楚賢傳。修續竟歸誰。</text>
<title>留題金士謙 益休 聽水樓 二絶</title>,<text>麥秋天氣小樓凉。山雨留人又夕陽。卻憶東簾雲吉色。瑤琴千古恐微茫。海外誰憐絶代姿。風流早有湛翁知。孫枝亦自紅千葉。莫逐春妝競入時。</text>
<title>赴會長淵志感 幷序</title>,<text>余爲本倅曹矦 信 長沙倅李克生牟陽倅金就大。赴邀長淵打魚之會。行至鰲山邊生 相輝 家將宿。念昔戊寅。先子與本倅閔令 鏽 及泰仁倅杜湖趙令  實同此會。至作畫障分藏三家。而先子又有七律。今先後幷成陳跡。則不肖感慕之心當如何哉。謹次遺韻以示兒輩。西來騾背淚難收。江海流光幾度秋。懸榻當時我先子。同舟此地兩賢矦。圖成鴨月遙相照。緣盡壺雲莽自浮。求養舊情那忍說。不堪怊悵更回頭。</text>
<title>金美伯 邦彦 挽 四絶</title>,<text>文靖家聲萬子孫。如君八葉亦空羣。平生不要時粧媚。誰念靑裙老更芬。先詩曾道紫陽眞。千古淵源海外親。封事一編仍在手。巷南知有質疑辰。堂搆因將好禮能。盈盈春酒爲翁稱。玉昆金季無窮樂。長對龜山只麽靑。鸑鷟三回降瑞時。梅翁宅相已傳奇。難忘最是東牀客。四世屯邨不盡悲。</text>
<title>十二月十五日立春</title>,<text>忽忽窮年感。東風又一春。賜幡非我輩。修爵豈他人。聖算天延紀。慈顔日駐輪。但令隨境適。差足慰洪匀。</text>
<title>李士平 文衡 挽 三絶</title>,<text>逍遙西望海天寬。隱約茅洲㶑灩間。不信浮家來往路。黑風俄送絳㫌還。君在江山相發揮。月中高詠倚明徽。元貞一理仍仁智。天地悠悠樂此稀。少日名塲撥卻回。全家道氣一庭梅。亭臯小築猶餘恨。襖靄聲聲意未裁。</text>
<title>金君顯禹挽 三絶</title>,<text>龍鳳星雲四子爺。千年威烈古名家。誰憐一片天成璞。不遇陵陽竟委沙。春秋一理步形殊。心眼雙明此世無。忠信自來先繪事。幾回聲譽動鄕楡。孤筇匹馬白巖山。遺恨餘生鬢已斑。遙想仙機雲錦就。七襄分與萬孫看。</text>
<title>答高通甫 漢聖</title>,<text>泰運吾東又一初。雲蒸龍變日華舒。靑宮始隗還今世。幾箇英賢奮草廬。</text>
<title>歷拜尤庵先生眞影志感 幷小識</title>,<text>東表杜湖子。南州白水翁。吾爺亦爲政。多士此承風。一代知斯盛。遺祠得更崇。滄桑今日淚。可但憶雙桐。昔戊寅杜湖趙公  白水楊公 應秀 曁先子晩隱老人。與一路士林。創設講會於斯。甚盛事也。今講規尙在壁間。而三賢已皆卽世。吾爺手植靑桐二本在廟庭者。未知誰人伐去。慟哉。謹書一律以志慕。</text>
<title>李君伯勳挽 三絶</title>,<text>白頭浮世我何堪。飄忽如君五十三。不信天潢存貴氣。公肰埋沒兔湖南。傳家詩禮已芳齡。柳下餘風吹更淸。相愛當時亦先子。只今遙夢想端貞。聞說行窩玉社鄰。千株嫰菊一鋤春。重陽未到翁先逝。泣盡冠童定幾巡。</text>
<title>金君文豹挽 三絶</title>,<text>先朝五十二年中。吳下將迎自丱童。一慟雲鄕行且病。不堪遙挽鯉魚風。詩塲高韻憶登壇。誰向天風送羽翰。珍重吾翁曾獨賞。秪今淸氣想眉端。萬念秋原歸自忘。西京家世尙三郞。平生淡水能憐否。早晩門前客鶴翔。</text>
<title>春符</title>,<text>乾坤春一炁。四十九齡今。北極新裘冕。南鄕舊履簪。斷絃浮世夢。弄雀尙兒心。小酉名孫願。重期六藝林。</text>
<title>湖巖安公 致宅 挽 十二絶○韻用四聲通解○丁酉</title>,<text>文惠家聲古竹州。憶曾驅馬過城頭。江山毓秀仍南國。乙乙神鸞與瑞𧳹。陽軒歌誦說蒙齋。名德如公有自階。已識先庭遺範在。向來微獨逸羣才。伯公爲爸嫂爲孃。天地如忘怙恃亡。到竟昌黎朞制義。不關評泊有郿張。螢月吾伊十載餘。上庠花燭卜高閭。小天咫尺華陽洞。重閱巴翁去後書。美竹猶須括羽加。泉門追逐喜無差。終肰獻賦蓬萊日。一部春秋聖奬華。花韉萍旭素王宮。不貸兇徒拜跪同。高議斗南能幾箇。秪今牙頰凜餘風。便養初心馹舘淸。芙蕖十里日游凭。星辰步武俄仙吏。平地銀臺玉漏聲。新法東方亦半山。驚人大對獨輸丹。何妨直舌因招慍。先見明明日月般。永保高灣鬱麗譙。黃堂西頰太初潮。尋常關節誰容到。孤燭澄心試院宵。三朝髩髮錫緋恩。儒雅風流望更尊。已得默翁褒忼慨。忠祠頑石竟誰文。撫頂恩深沒齒銜。小林飛譽實多慚。西風少別還千古。長記靑釭紫閣談。德星南極奈凶占。迎旐春山點點尖。早晩先生鄕祭社。差堪持慰二郞苫。</text>
<title>行過高敞校村。追慕庚申年陪先子赴試時事有感。是曉適又夢拜。</title>,<text>一溪南度小城幽。巫峽重峯未上頭。三十八年浮世事。不堪淸淚夢回流。</text>
<title>次李白潯陽紫極宮感秋詩 幷小序</title>,<text>自白有此作。而蘓長公步之。葢皆四十九歲。余旣早年慕古。白首無成。偶玆秋夜。百感交集。屈指馬牛齒適符古人。輒繼聲以志其慨。我懷千古人。其蹤在素竹。冥茫不可追。有時涕一掬。居肰四十九。俯仰誰與獨。流光忽又秋。政此虛齋宿。行藏分已定。脩短理難卜。夷庚尙可由。頻復恐迷復。中心諒自操。天壤詎翻覆。惟應抽更添。久久金丹熟。</text>
<title>題方壺子 張泰周 畫簇</title>,<text>日午花光醉。狸奴乘暖嬉。巖間已堪憑。俯視亦何爲。下有一翁鷄。二嫗將八兒。嫗駭警其翁。相命聲正悲。兒稚競蟲蟻。一飽迷𥚁機。我欲呼。奈爾終無知。無知不足道。更爲狸奴危。勿謂巖磴背。無復虎來窺。呀呀還一笑。病枕寒因攲。古云朱翁者善養鷄。故呼朱朱則鷄至。或云祝翁善養鷄。故呼祝祝。今按朱祝幷字之轉音耳。字見龍龕手鑑。音州呪朱三音。呼鷄聲亦作㖄。</text>
<title>偶留大秋有日。與宋光五 日佐，昆季叔侄李大元 在璣，曹汝謙 彦相 同臨俛仰亭上。轉謁宋公墓下。口占一律。以備士林故事。</title>,<text>寤寐名亭子。先生已乙年。靑山開大野。白水下平川。爽氣箕星斂。淸颸宰樹傳。如何擧輿夕。吾不踵羣賢。萬曆己卯。俛老復値文科回榜之歲。松江，霽峯，白湖與守令百餘人來與宴席。夜深松江倡論爲俛老擧籃輿。奉歸溫室。古今詑爲盛事。</text>
<title>步贈李生 基亨○幷小序</title>,<text>舊聞佳山李氏世篤文行。尤以敦睦稱。余心艶之久矣。德厚甫不鄙過訪於大棗客次。敬誦先王考菊軒公 時休 五絶韻。索和甚勤。將行走筆一笑。菊老曾留譜。桐孫尙克家。晩香能自保。不愧理遺歌。</text>
<title>灌燭寺</title>,<text>宏傑高麗佛。荒凉百濟墟。何功鎭地德。末劫火僧居。野飯猶時到。淫祠幾日虛。遙懷月臺上。經國計曾疎。</text>
<title>沙橋吟</title>,<text>春風亦作雪。窘我連山路。將行不得行。午晷瞥已暮。店主閔我衰。相邀入煖室。婢魚與海衣。飯飽寒炁失。呼兒理笠纓。喚僮抹騾馬。喏喏背燈問。官人何自者。我云居興德。姓黃官太僕。田間八年許。再此蒙收錄。專城豈無願。離母固不忍。吾母七十九。敎我行期趁。君臣義至大。腹育恩或輕。况爾留弟兒。無以我繫情。出門強登塗。步步猶顧戀。吾年恰五十。懷弱淚仍濺。初行二十里。再行三十里。又行百數十。四日纔到此。此去復幾日。方得入都中。都中百萬家。誰爲我先容。本寺誠不薄。未是司訟科。作宰尙有碍。養親其能那。不如從此歸。仍舊手鋤犂。閒閒而泄泄。無愧笠簷題。若幸賴天靈。菽水還堪資。年豐惟所企。位顯安用爲。吾言姑止是。子試詶一一。今宵未苦短。主客懷可畢。店主對姓崔。自少氓于連。名不隷軍籍。利稍收客錢。東西南北間。孰非吾所聊。有婦廚能炊。有子山能樵。老母尙勤紡。不信八十四。安眠又甘食。孫曾弄次第。而我五十三。在側無憂患。將此較官人。勞逸大相遠。雖肰我賤微。揆分或已泰。官人乃士夫。晩更當煕代。上可承吾王。下可臨吾民。讀書須有用。揚名方顯親。豈比閭巷輩。力作爲孝職。時乎不可孤。行矣勿自畫。勉旃復勉旃。請爲公側聽。其言亦有理。奈此無才命。無才我甘退。無命世看醜。多謝向店主。客去時思否。天明卻相別。默默行且慙。寄聲周太師。倘採沙橋吟。余嘗購潭陽大竹笠。以資監農所用。而題其簷內曰西都夫須之象。南朝曲柄之制。吾將憂江湖而樂畎畒兮。矢百年閒閒而泄泄云。故二十二句及之。</text>
<title>宿成歡驛。有懷士謙 金益休 己丑同行。</title>,<text>先朝四十五年春。先子先師德有鄰。三一如今無處所。白頭相憶只同人。</text>
<title>爲金佐郞子三 文鐸 步李奉朝賀 最中 手畫壁上韻 四律</title>,<text>皴石何年代。亭亭骨聳天。簾明玉泉倒。鬣老翠杉懸。霆霹誰開闔。烟霜自後前。惟應孤峭意。未許筆端傳。從來小天境。不是離塵間。烟艇幾時活。蕉亭特地閒。試分淸濁水。先認淺深山。槃礴無窮韻。日斜人亦還。隱約東西崦。抱邨仍一溪。雨催騾背繖。雲引石間梯。天脫何方客。地容終古棲。綵灰須有術。囊藥可雙提。絶壑誰憐汝。乖龍自作文。有材違大廈。多意向三雲。鬱律柯因古。鬅鬙葉更紛。夜來霜沁壁。虛籟詎堪聞。</text>
<title>夢拜先子志慕</title>,<text>幼誦寒花寂歷詩。上梅新垗紫陽悲。天公幾日成兒願。白首東華愧受羈。</text>
<title>大報壇差祭</title>,<text>拱北門開又冽泉。宮城西迤大明天。慇懃聖祖朝宗意。一綫微陽保幾年。華陽南望萬東祠。元老春秋義起時。至竟朝家求野禮。長敎箕域揭民彜。弱國傷心詎可論。畏天皮幣尙頻繁。春來北喝還羞辱。欲訴皇靈未敢言。前月北咨至。以我國文字有儲君嗣位語。有嘖言。方遣別使摧謝。</text>
<title>寒食健元陵差祭 世傳陵頂菼土移自咸興。卽太祖遺敎也。或轉種之他便不活。可異。</title>,<text>珠丘雨露幾回新。天路眞游不可親。惟有多情舊菼土。綠芽長保沛中春。</text>
<title>健元陵祭訖復路。回望先王元陵志感。</title>,<text>龍鬍淸淚忽三年。未死遺臣鬢已宣。隱隱歸時松柏路。猶懷勤政特登筵。</text>
<title>過忘憂峴。見山阿上塚者。有懷先楸。</title>,<text>紅纓白馬四僮隨。寒食東陵贊祀歸。爭似江南一騾背。松楸淸酌弟將兒。司僕寺官出人。例乘天廐馬紅纓者。</text>
<title>漫步任會一，李時晦酬唱之作 二律</title>,<text>讀書先訓又明農。誰遣淸波起老龍。乍閱天閑絡月馬。旋聆東部遞風鐘。生憎綺陌垂垂柳。死戀冰崖落落松。還有靜來觀物處。橫時嶺是側時峯。心期從少學尤農。鱗族同歸有應龍。身外聲名一弊屣。眼前形役幾晨鐘。已知燕石欺荊玉。無奈山苗蔭磵松。至竟江湖淸隱計。逍遙社裏最高峯。</text>
<title>弼雲臺春望 三絶</title>,<text>廵城公會屬春闌。剪剪東風尙作寒。萬紫千紅因勒禁。弼雲高處悵盤桓。鼇老英才贊中興。晩來名節衆難能。臺前劒舃應遺跡。良史何人舊宅徵。石柱離離慶會樓。龍池一面宛中洲。風雲盛際嗟今遠。辰巳餘悲幾日休。</text>
<title>奉同金子顯 文鐸 老兄南宮直中近體相思曲。卻呈二律。</title>,<text>春寒淰淰直廬深。天地蕭條獨古心。汎愛何論皮外在。明師應向卷中尋。不關鏡報緣愁髮。且管鐘傳發省音。卽此相求便相對。元來松桂自同林。羈愁已是日分深。誰識游人戀母心。花縣奉輿眞可願。棨門如海亦難尋。西山日短錢占夢。北嶽天長鴈阻音。知子向來同此意。試敎公誦及環林。方住泮村故用環林</text>
<title>付家書有感</title>,<text>江南遙想雜花開。囀盡羣鸎日幾回。一雨京華春亦謝。不堪愁絶望鄕臺。</text>
<title>聞淸主將以七月東游瀋陽。本國議差使价起居。四絶</title>,<text>開運山連隆業山。渠家陵墓說東關。百年天眷知何故。遺恨秋風木葉間。雲貴盤游秦漢無。猶肰萬騎出臨渝。應懷三桂開門日。高笑明朝乏壯夫。山海關古臨渝縣松杏逶迤寧錦城。石牌羞事祖家名。如何東國三千手。卻遣砲丸助爾淸。中國他時義主誰。日低陰長恐難期。書生一夢還癡妄。空記全遼蹴踏時。大谷子易學圖解有云。太陽最高行。上古近北而高。逐年移南而低。故漠北陰氣漸長而夷狄漸盛。余十年前夢助中華眞主。鏖淸于遼野。可笑也已。</text>
<title>黃紬巾 幷小序</title>,<text>余自丙戌以後旅宦。患頭瘋眼眵。慈氏閔之。手裁小紬巾蘖染者以遣曰。聞醫家用是拭眼良故也。小子恒袖之。不敢失墜。甲午外除。旋復在手。汔今玆以爲珍。乃四月初三曉前。以差夏享赴政府受誓戒。歸而覓之不得。葢天黑不克檢其佚諸何處。未暇詳耳。噫是一小物也。出自慈手。如奉六百里慈容。而遽爾至此。亦小子不孝之一端。詩以自訟。慈母手中紬。游子袖中巾。黃染已幾年。愛若千金珍。時時一拂拭。宛宛慈容眞。白首困旅食。賴此忘酸辛。居肰跬步間。失墜同埃塵。嗟咄竟日夕。罪在忘吾親。忘親乃如許。俯仰斯何人。平居闕操心。觸境違敬身。心身旣不省。物亦因之淪。惜哉將何及。擬請更以新。於焉並加策。庶幾當書紳。睎曾亦曾徒。勉旃歸全辰。</text>
<title>漫步金子三 文鐸 所和李台 最中 三溪洞幽居 在彰義門外 韻</title>,<text>行松一徑白雲中。天氣初暄鹿養茸。幾處郊莊鎖空宅。卻看巖戶有高蹤。郞星卿月從他遠。琴士碁朋取次逢。說與人間休望起。年來龍蟄海重重。</text>
<title>寄吳伯深 濬根後改正根云</title>,<text>斗大淸安縣。胡爲老壯元。黃楊當閏退。綠桂到秋鮮。恢刃無妨睡。摛華不足言。惟應朱氏學。新疏幾多編。歎息箕墟窄。伶仃奈晩生。古心無處托。交誼待君成。不分蕭蕭髮。相思落落星。天長雁南北。能許慰流萍。</text>
<title>涵仁亭追慕先朝己卯引見時事</title>,<text>烏幞藍襴進士班。少年曾此覿威顔。重來不那 去聲 眞游遠。暗淚螭坳隱隱班。</text>
<title>寄任會一 長源 求和 幷序</title>,<text>直中日永如年。重患左睫黝赤之暇。無以閱書卷。只簾离塞兌而已。昨者騎邀旣不得請。今復走筆要和。毋或見拒不。莫嫌左部冷。猶勝二橋幽。宮樹瞻蒼翠。池鱗挹泳游。北山淸訟案。南嶽惹吟喉。鼇海餘閒未。一來蕩萬愁。</text>
<title>陪祀景慕宮遇雨。歸視寓次。芍藥已大敗。</title>,<text>一徑無媒翻藥階。客中猶喜對姸腮。居肰擺倒甘霖後。方信浮華轉眄纔。</text>
<title>曉雨志感 五絶</title>,<text>凄淸雲物月西飛。萱樹遙懷夢境歸。不憤瓦溝寒雨響。敎人驚攬木綿衣。書讀農明訓自先。吾兒消息說堪憐。傳來六藝須勤得。誰意豐年獨旱天。女家男室未完時。辛苦風埃卻受羈。膓斷柏厓仍宿莽。重泉一念竟何知。弱妻多病小兒單。吾弟衰齡亦太艱。目下飢窮兼姊妹。相思無處不憂端。秋娘二十日生東。如爾韶華奈老儂。臘盡春回纔數面。秪應羞澀等賓鴻。</text>
<title>曉夢陪企村宋相公宴俛仰亭</title>,<text>歷歷秋天曙。名亭大老陪。筵應回榜設。客爲擧輿來。一代輸高鳳。餘生愧下駘。猶存歸隱計。未受嶽靈猜。</text>
<title>近得五月家書。中有母氏所賜黃紬巾。女兒所呈白緜囊各一。葢巾以代失。而失者已還。囊以代破。而亦已有別製也。用洪武韻。</title>,<text>珍重黃紬與白緜。慈親愛女各纏聯。巾要拭睫能明視。囊欲緘唇不妄言。潔癖香薰猶韻事。吟愁錦製亦魔緣。天涯半歲眞顔是。朝暮摩挲轉覺憐。</text>
<title>泮中秋夜</title>,<text>秋日悠揚覺稍南。秋宵獨宿夢難甘。無端蟋蟀琤琤語。卻似龜陽卧小庵。</text>
<title>吟寄祥雲新丞張君顯慶東行 二絶</title>,<text>長城遺愛說莓龍。君是雲孫詩更雄。一藁秋潭驚逼古。星郞端合水曹中。頻出郵官亦太勞。蓼川南望首應搔。行行洛鏡仙靈界。粟大乾坤詎許包。</text>
<title>李正字時晦 爗 在南里。次晦齋知非吟示余及仲建 宋益中 求和。以存同庚相勉之誼。葢吾輩恰恰平頭五十也。因呈二律。</title>,<text>陶令歸時自覺是。蘧生化處旋 去聲 知非。卻看大衍流年等。還怕眞修一路微。隨念克治寧可緩。從頭省察不容違。但能寡過終無倦。直指如愚也易希。鏡中勳業君猶可。樓上行藏我已非。慈母年深還養薄。先朝恩大奈酬微。平居玉藻師傳墜。老去山雷父訓違。珍重同聲要永好。蕭條異代勖相希。</text>
<title>溫弟今年四十有八。而今七月二十八日又其弧辰也。爲賦一絶。</title>,<text>君年六八已成皤。無奈頑兄二歲多。孤露只今吾更遠。南鴻空羡月中過。</text>
<title>曉夢亡室</title>,<text>一訣三年夢亦稀。凉天微月忽依俙。無言定有關情處。知爲家書議女歸。</text>
<title>七夕差祭赴太廟幕所志感 三絶</title>,<text>未死遙懷集慶堂。悲歌時獨夢先王。微官奉俎猶榮幸。今夜中唐得簉行。悵望忘憂東復東。雲樓遺躅一江空。應知錦郡淸晨祭。白髮郞君雨淚濛。今曉卽先師忌辰。大胤方宰錦山故及之。南鄕七世小宗身。歸薦何由及令辰。德耀冥冥慈母老。思兒千里更悲呻。</text>
<title>八月八日爲乾隆萬壽聖節。在十三日應行望闕禮。故先期赴議政府習儀。歸宿西泮。忽夢謁皇明高皇帝高皇后于一處。草屋蕭條。階庭鞠茂。帝手一鎌有怒容。豈九廟已墟。威靈靡憑。還本分賤微邪。抑我國雖築壇大報。而一邊爲淸人望闕。致皇靈赫怒邪。今以海外一陪臣。竊有戚焉。謹賦四絶以志之。</title>,<text>今宵何處拜皇儀。茆屋寥寥草沒墀。可惜江淮三尺劒。一鎌還復混樵兒。漫將三衛付兒皇。東北妖氛啓履霜。天運從來亦何恨。古今無奈一炊粱。朝鮮錫號已隆恩。萬曆東征實造藩。不分今來誰聖節。年年皮幣柵城門。聞說天驕東出關。乘虛直合擣燕山。書生昔夢嗟猶左。安得遼河洗甲還。</text>
<title>憶昔 二絶○幷序</title>,<text>昔年偕金士謙 益休 白載聞 思 自渼上沿江赴京城。舟至舞童島東。秋水向落。閣沙不得行。天已昏矣。乃步投陵中奉恩寺。聞鐘聲。白君曰亦一醒耳者。余笑曰不記先玉峯本陵時詩。別後秋江水。雲林隔幾重。孤舟月未落。遙聽翠微鐘乎。士謙顧白君曰吾與若內外孫。今偶過此。適値有此。奇哉。余又爲之一笑。今八月中秋之曉。余方舟行而月斜鐘動。依肰十年光景。而士謙多病。白君已早世可哀。因步玉峯詩。以志前後感慕云。歷歷嘉隆詠。秋江雲樹重。居難有餘愧。猶共一樓鐘。右慕玉峯尙憶聯金白。江行入翠重。居肰十年事。獨聽奉恩鐘。右懷存沒二友</text>
<title>中秋客思</title>,<text>都中士女亦緐華。上塚傾城不在家。何事山雷老居士。送人詩就獨天涯。是日適送任會一有詩</text>
<title>漫寫用邊童載岷韻</title>,<text>落托京東令。官寒晝亦扃。無琴和流水。有劒閃明星。玄學空紛白。丹心奈汗靑。西風望不極。獨立倚疎櫺。</text>
<title>送宋禮佐汝濟 文楫 城主之官古阜</title>,<text>西風五馬古瀛州。斗嶽淸光滿鶴樓。到日官廚應養志。翁年八十二春秋。</text>
<title>漫題 二絶</title>,<text>隨事存心是敬功。片時無主屋還空。從今猛省回頭岸。一法惺惺萬法宗。長愧初心與古人。虛名十載尙風塵。山樵廚旨元吾分。叵奈勞勞汩性眞。</text>
<title>九月十三先王誕日也。行過素沙有感。二絶</title>,<text>鷄鳴一馬大橋危。御幕遺墟北斗垂。卻憶向來崇政殿。三呼千歲動丹墀。素沙大店西北岡。卽英宗庚午溫行時駐蹕所。袞褒當日冠朝行。無地酬恩髮已霜。誰念蕭晨獨歸路。白雲回首叫先王。</text>
<title>酬宋君子潤 日顯</title>,<text>靑騾熟路小梅庭。千里迂來自有情。何事悲秋老居士。詩來強聒客眠驚。</text>
<title>宋七童求大字。口占呼贈。</title>,<text>大秋童子索余書。筆禿紙艱無奈渠。試向江天斜日望。飛鴻活字史皇初。</text>
<title>秋里早發</title>,<text>白首猶形役。臨歧空爾爲。那堪十日別。又此隔年期。野曠騾行小。川長鴈度遲。秪應千里夢。京國月明時。</text>
<title>葛院店大井</title>,<text>安老興亡一古墟。流傳小說亦虞初。獨憐大井澄澄水。猶是河西挹酌餘。世傳金安老少時過此。見一葛葉爲風捲去。踵之得葛莖最長者。收攬至底則貫一頭骨。葢㬥枯久矣。遂爲之厚埋。夢有人來謝曰感子高義。告以來事。旣興於葛。亦亡於葛乎。後安老作相擅威福。獲罪遠竄。至此賜藥死。○店中大井水泉淸美。河西集有詩及之。壬辰倭賊稱之。較他水最重。葢水有氣者最重最美云。近被店中馬廐漏惡可惜。</text>
<title>詠畫簇 幷小序</title>,<text>夜間寒甚。北戶尤緊。覓泮人一大簇護風。卽淸人內閣修書施鈺所畫月下梅邊美人獨立者。有手題云夜來靜看梅邊月。欲向淸光寄所思。有印章三道曰松下淸齋。曰內閣修書。曰鈺印。但不志年月爾。戱書二絶。世間何色獨非空。無盡空中亦畫中。有相從來因有幻。不如拋擲任春風。千古豪家說肉屛。護風無幾只聞腥。可憐月下梅邊夜。天遣藐姑侍我淸。</text>
<title>記夢 幷序</title>,<text>曉前夢拜先子。先子敎曰爾自作陵官。果能持己以敬乎。所謂敬者何義也。不肖對曰似是心無雜念之謂也。言未畢而覺。兢耿達曉。謹志以詩。衣冠瞻視易欺人。自省無如闇室親。安得此心虛更直。白頭終免負洪匀。</text>
<title>臘月朔志感</title>,<text>每見參星憶卯年。流光又是臘回天。傷心白首無窮慕。虛負喪餘一炷烟。辛卯秋冬七朔侍湯。時恒候參星正中。以辨將曉。自是八年。有時仰視。必自驚動。今又讎月初一。而縻此苦海。無以歸參十四忌辰。奈何奈何。</text>
<title>吟謝趙金吾 器鎭○二律</title>,<text>耕牧平生事。公肰晩走裾。時淸詎臣職。親老願君餘。斗邑天難上。朱門海正如。慇懃倚樓笛。時問寂寥居。尙憶東城會。沿洄宇宙時。他人誰和者。夫子獨憐之。未面名先熟。相思夢亦隨。情根知有在。歲晏欲爲期。</text>
<title>齋居無俚。戀親尤切。因廵垓子。過黔丹寺有吟。</title>,<text>一嘯人間世。那堪白髮多。神京還作別。南紀轉成賖。親老難爲縣。兒癡未了家。江天春已動。歸計莫蹉𨀸。</text>
<title>交河雜詠 四絶</title>,<text>風流從古說宣城。滿地滄洲吏隱情。安得玄暉與太白。一筵賓主擅雙淸。本陵。卽交河舊治。郡號宣城。隆隆伏伏月籠山。迤走西南二水間。還有大江陵外謁。移都初議已開端。陵山來自月籠。光海時湖南地師李懿信倡移都本郡之議。先王辛亥移長陵。英陵戚里大家盧。亭子臨流可網鱸。聞道孱孫曾獨保。千金未許別人輸。栗老東方道學宗。同時麗澤有龜峯。傷心弱裔今何在。絃誦遺塲草自封。</text>
<title>憶昨 二律</title>,<text>憶昨黔丹路。眞如天脫駒。洞深惟日月。山轉忽江湖。陣陣將歸鴈。聲聲已浴鳧。風颿向南極。吾意颯先俱。慧也俄游錫。總乎獨掃堂。丹公影依約。月佛語荒唐。貝葉重翻字。曼華幾劫香。人天方護國。陵栢鎭蒼蒼。寺僧滋慧能文字解風水。適出外不遇。其徒軌総出迎。引示黔丹影子。又示一小金佛曰世尊。月支國所成願佛。長可一周尺。大可一握耳。又有眞言梵字。夾以漢字東諺。如三譯総解例。中有麗季梵僧指空所譯。葢重翻也。又有觀世音金像。前供曼陀羅華二朶。佛經所謂天雨花者。牧隱集已有考證。得諸指空而東俗不省。訛呼萬頭藍。或呼鷄冠。以其形相類耳。寺在長陵外白虎垓中。故余亦沿例勉護云。</text>
<title>頃中夜聞有雨聲。木葉悲鳴。因誦朱子在同安主簿日詩云。擁衾不寐聽寒雨。聲在荒庭竹樹間。萬里故園今夜永。遙知風雪滿前山。爲之咨嗟咏嘆。累日未已。始步其韻。葢先生當時亦已送老幼東歸與祭。未將母者同懷故爾。</title>,<text>羇人此地愁誰語。心在湖南雲水間。膓斷五更無緖雨。滴來鳴葉遍空山。</text>
<title>從古 五絶</title>,<text>從古山林出腳難。不徒深淺四方觀。朝廷此日誰爲主。局外閒愁耿萬端。人君成德責經筵。啓沃方須極選賢。記誦詞章元末務。布衣猶戒此中偏。齊家治國詎殊塗。倫理規模本末俱。願說關雎先入熟。周官始向講時敷。萬化源頭只一心。工夫都不離誠欽。非誠卽僞非欽肆。良法分明夙夜箴。康齋出處亦非輕。漫號門生竟累名。勳戚誤人終一致。可堪千古受遺評。</text>
<title>病懷 二律</title>,<text>弘濟西來愁更多。掛冠初計欲如何。風微石槲猶留葉。日暖山榴已養花。馬亦思歸聲苦切。奴因扶疾手交加。早知一邑成虛願。白首離親詎忍麽。挈矩誰知有母情。居肰誑我獵長纓。銓家自取恢公譽。游子徒煩喫苦行。日蹙田莊將失業。年荒湖海轉無生。還思乞養非高士。慚愧人間吏隱名。</text>
<title>上元有感</title>,<text>又是新春月正圓。長園老令悄無眠。神京已自思親苦。叵奈西來轉渺肰。</text>
<title>獨游齋室北崖。偶見木蓮一樹爲荊棘所蒙翳。亟令剪而疏之有感。木蓮中國木芙蓉。亦曰拒霜花。自余葢始以爲芙蓉拒霜。而後悟其非。乃辛夷花耳。</title>,<text>春早千紅得意時。憐渠寂寞只空枝。卻看嫰葉猶天澤。花發西風始更奇。</text>
<title>次羅戚乃玉 璧天 追慕先統禦公北書義跡韻 二律</title>,<text>儒家詩禮國干城。遼瀋風聲萬古情。江上瞞書猶卻虜。田間敺血實尊明。死心地倍桐溪苦。生議天存石室淸。珍重陪臣良史考。未應終漏斗南名。邪分日月舊王春。長憶將軍北聘辰。漢節完來還絶塞。燕綃傳去幾多身。可憐兵部褒榮小。誰許常卿節惠新。一統書兼全韻製。餘冤卻自滿洲伸。</text>
<title>漫書</title>,<text>百日天無雪。前宵一雨初。不愁春麥短。兼喜野芳舒。塵宿游人屐。風淸倦客書。歸期定何許。晴後更躊躇。</text>
<title>賦鵑花</title>,<text>一雨居肰斷送渠。緐英頃刻委空除。目前小劫元如許。何事爭春蓓蕾初。</text>
<title>自戒 五絶</title>,<text>科宦平生氣浩肰。此心充去庶歸全。從今暗室尤須謹。珍重爲山與及泉。邪念無端忽忽牽。一身頃刻便成纏。到頭自賊將誰怨。明著高談未遽賢。著人聲存去人禽瞥眼前。餘光還復不多年。悠悠放過嗟何狀。立地眞修在惕乾。萬事無如一敬專。工夫初自畏時先。喚醒截斷循環處。方信吾心本有天。無碍多拘兩易偏。箇中張弛合周旋。南塘夙夜存要法。惜漏明儒性理編。</text>
<title>棄官述懷 並序</title>,<text>余初非自期蔭塗者也。只爲二親年老。欲得一第以爲養。丙戌夏偶被收錄。辛卯夏僅陞六品。而其十二月先子棄諸孤。丙申正月起翊贊。以在外徑遞。戊戌正月再起司僕主簿。旋移東部都事。旣涖詞訟滿六朔。又六朔而無以擬外邑者。竟以其十二月初七日擠爲長陵令。豈不立地决歸。而有實職不仕有罪。不得不強赴。則參奉李碩模仕滿應遷。及卄四日大政。尹休文爲新僚。自是日夕待其至而不至。二月二十日寒食陵祭。自禮曹只令假官代行。余之計至是窮矣。家奴適以慈氏書至。書云前頭有可望則留固可也。否則來亦可也。噫小子于世。其誰惻者。無可望决矣。爰以明發之。二十九日甲申。不卜吉將行。默計爲令恰恰八十日。正符陶徵士彭澤棄官時事。余之前月所次韻歸去來辭者。實以有所戚於其心。而日期巧合。或亦天意也歟。西陵欲發露凄凄。芳草天涯一馬蹄。豈爲祠官寒可薄。不堪眉恨苦難低。淸朝孝理春方好。慈室榮供日已稽。歸侍百年眞快事。癡兒病弟亦相攜。</text>
<title>昔崇禎中林忠愍慶業之逃避虜索也。爲僧雇舟。聲言赴延安白川運米。竟劫舟人入明朝。近聞其祝髮實在陵西俗離山黔丹寺。詢諸寺僧。亦以爲肰云。因賦二律。</title>,<text>九死當年萬折心。皇明東國有臣林。誰知化主曾戎帥。卻把蘭衣換貝綅。蹈海高風蛟鰐伏。臨江苦節日星森。千秋汚史崔丞相。爭及舟中一武金。武金卽舟子從公者江漢西流小俗離。一菴遺躅使人悲。辛勤網外逃禪計。局蹙山間下海時。已共黃崔終不濟。雖投鍾石亦奚爲。惟應此地名長在。留誌宣城竟復誰。</text>
<title>寓歌</title>,<text>昔天雨九年。大陸成洪水。堯老且無奈。竟付神禹理。水乃由地中。美哉行無事。天成地又平。萬世將胥利。况聞驅龍蛇。放菹隨所使。大者旣驅除。小者當略爾。魚蝦亦何罪。一網困欲死。如將竭澤搜。去去無窮已。澤竭終奈何。恐或非禹意。置之勿復道。但導中和氣。五風仍十雨。品彙各生遂。不肰陰陽沴。懷襄更容易。何代無此水。可戒昭前史。悠悠岸上歌。願徹舟中耳。</text>
<title>聞兩湖麥穗向豐志喜</title>,<text>三冬無雪小臣憂。驚聽湖堧麥可秋。自是歲星臨翼軫。天心應悔餓氓流。近者木星在翼軫。度以我國八路星野占之。當應湖南之下道。</text>
<title>漫書 二絶</title>,<text>歷歷神京三萬家。輕軒駿馬日相過。閉門獨有山雷子。譏拙譏疎一任他。預薦何須入黨偕。了翁千載此心諧。武淸門下康齋士。還被行人捉取來。</text>
<title>和閔士行 百遠 韻 並序</title>,<text>故統制使閔公 濟章 少以智勇聞。肅廟辛卯如日本。遇風蕩舟活衆。英宗戊申守安城。討賊出奇奏捷。厥績偉肰。在一世耳目。而前而爲通信使趙泰億所略褒。後而爲廵撫使吳命恒所全攘。或信或詘。葢無足道。惟陶庵李文正實幸銘墓而章之。此于其三錦家乘可徵也。及英廟晩擧闕典。命攷辛卯日記。特錄其裔。則所後孫士行氏得通籍。歷典眞寶縣。顧戊申戡亂錄所載。猶可歉者。奈力無以改正何。頃士行袖示感慕之作五十六字。要余續和。余不佞曷能爲役。亦以寓夫於戲不忘之一端耳。嚄唶英姿板蕩誠。東南草木尙知名。援人目下無魚鼈。殲賊胷中有甲兵。瑞石元精嗟永秘。寒泉大筆獨分明。賢孫亦慕先王聖。可但區區爲綬纓。</text>
<title>和李上舍應之 東運 贈別韻</title>,<text>古學微茫豈易期。一言投分兩情宜。方將玩理先沿數。不是遺常反騖奇。慕老門庭書固在。炳翁心地樂應知。須君導我窮源處。無臭無聲始勿疑。</text>
<title>夏至 二絶</title>,<text>陰在陽中陽極陰。循環一理亦天心。但令陰道恒知戒。不到霜冰輾轉深。陽盛猶凶陰可知。疑陽必戰罪歸誰。從來品物咸章慶。正在陰微陽壯時。</text>
<title>雨後</title>,<text>不信烏紗便殢人。江湖騎馬十來春。雨餘一榻悠揚夢。猶作慈闈弄雀身。</text>
<title>自笑 六絶</title>,<text>梨峴東迤小水西。駱山蒼翠對幽棲。到來自覺紅塵遠。公退時時古帙攜。古帙方將獲古心。身雖城市志山林。世間捷徑非吾事。不管天飛與陸沈。飛沈何與太虛中。前後從來一个通。終竟向誰描不得。石家門下有吳翁。吳翁猶解引莘巖。一去無來且免慚。出處各應時義以。羲經爻象合鉤探。爻象留心自少來。胡肰薄宦久低佪。爲親已是非需世。一養榮時便可回。榮養如今遂願難。碧天寥廓眼長寒。可憐風雨西陵夢。空在逍遙水竹間。</text>
<title>聞鸎</title>,<text>人世悠悠萬念輕。十年何事有虛聲。流鸎卻是無涵養。飛去飛來自道名。</text>
<title>聽蟬有懷水翁</title>,<text>日曉淸蟬向夕陽。有時風引卻悠揚。水樓南畔聲多少。千里相思白髮長。</text>
<title>騎邀李老 徵台 代簡 二律</title>,<text>厚老源流在。宣城里巷深。功名已兒輩。爻象自天心。獨坐還成睡。長謠或散襟。棲棲湖外客。白首喜相尋。南風不作雨。一病可遙知。未入明王夢。應憐少友期。馬迎方繾綣。鷄供詎差池。日永鑪香裊。相將謁伏羲。</text>
<title>雜賦 三絶</title>,<text>千秋人極紫陽翁。遺事遺文點撿中。堪惜向來蠡測者。空捐梨棗幾多工。樂仙琴譜想泠泠。叵奈松風轉鄭聲。莫怪龍庵新徵羽。乾坤易簡尙留情。頃得明人汪俊慶樂仙譜。指法猶不趣繁。而淸人程雄指法則其務新甚矣。若潘士權大樂元音一書。加下徵下羽二絃於首二。未知百世知琴者以爲如何。而詩樂十二篇指法簡淡可尙。從來禮樂已無完。書數遺言未盡殘。莫向童孩先性命。且容游藝得開端。近世諸儒接後進。先以陰陽性命之微。小則成疑。大則成爭。不若且敎六藝。故余嘗以此爲言。</text>
<title>木葉 二絶</title>,<text>齊榮春夏幾多根。黃赤初生各反原。卻有靑萌從克白。此言猶發未曾言。余年來細看木葉春生而秋衰者。其生也黃則其衰亦黃。其生也赤則其衰亦赤。如桑柳及楓皆肰。惟其生而靑者衰而必白。葢靑乃木之正色。故從金所克而白耳。此雖瑣語。亦猶發前之未發故存之。精氣游魂孔繫文。輪回一說假途云。張高到此曾胡信。葉葉新新試細分。佛氏輪回之說。固已藉口大傳。而橫渠梁溪又從而爲信何哉。</text>
<title>遣興</title>,<text>江國長雲雨。陰晴不自分。蟬方千樹漲。鴉已一山曛。理契時堪舞。機融境若醺。但成求養願。吾亦舊陶君。</text>
<title>有感 五絶</title>,<text>致知猶易力行難。老子平生亦檢看。知未及眞行自贗。願言齊做不偏安。博學能文可愧名。如眞忠實近思誠。白頭念念師言在。用晦兼將體過庭。先師嘗稱小子曰博學能文。言行忠實。先人又戒之曰名者造物之所忌。使其有實而名自至則亦何傷。只恐爾得虛聲而嫁實禍。幽獨工夫快足稀。一毫差失便攲危。心天自古相流灌。弩力當塲畏字持。朝陰夕影遞西東。人壯人衰只箇中。壯年遲日衰年疾。此理憑誰問化工。浮生浪死亦奚論。惟有希天不朽存。強半百年吾已爾。秪應隨力勉行尊。古云尊其所聞。行其所志。</text>
<title>雜詩</title>,<text>林罅天愈碧。曾聞邵堯夫。峽深天更靑。再聞金炳如。兩間一大氣。三際括三行。理子質之母。強以淸蒙名。在甁卽滿甁。在壑卽滿壑。而非雲與霧。輕微且無色。何人望有碍。何物暎不透。肰能眩日月。又能迷星宿。引卑使之高。展狹使之廣。小者爲之大。短者爲之長。入冬幷近地。多濁尤變眞。於焉測易差。較量須入神。吾嘗得斯說。俯仰儀器外。大約亦無他。古人已昭載。于日曰陽燄。于水曰野馬。虛影傍實影。斯又罔兩者。氤氳本地蒸。升陽而降陰。其升薄而淡。其降厚而深。林間與峽中。厥惟陰所積。縱有強弱分。宜令靑碧益。靑碧亦豈正。從地視則肰。竪說如不信。橫說可相詮。君看遠遠山。眼窮滋如藍。一氣無橫竪。妙哉環中涵。</text>
<title>奉陪嘐嘐先生 金用謙 游碧松亭。與李碩士萬運，宋正郞益中，洪正字光一，愼正字性眞，張博士漢喆，南文義溟學及泮人金喜重 知禮者，朱永昌 能詩者。敬步所拈示唐詩韻。一律追呈。</title>,<text>深游不待小車巾。冉冉松陰自絶塵。滿座風流南北客。環橋名跡古今人。蓍龜一代眞元老。型範平生幸此身。淸暇發舒知有度。年年來酌太霞春。</text>
<title>步柳君 淙 養和堂韻 二律</title>,<text>悠悠大地一淸蒙。依約元和獨展公。春暖秋凉經濟裏。晨興夕寐起居中。無愁未必頭垂白。不怍何曾面發紅。好是百年樵牧社。傳家餘韻實元功。一騎時時孤草堂。荊川西曲卽滄浪。思親遠夢何能定。對子煩襟輒爲凉。卻報玫瑰花正發。從知䆉稏稻新香。歸期火迫情空復。應笑山雷老轉狂。柳君大詑月桂方發可賞。卽古所稱玉玫瑰也。</text>
<title>仲建 宋益中 將歸葬其伯邦彦。益臣一字忠彦。 求挽。三絶</title>,<text>土老淵源海老傳。從翁驄馬亦翩翩。憐君五十三年事。無奈洪匀賦未全。孝友文華一郡稱。先庭遺訓晩猶承。賢郞筆下凌雲賦。京國聲名自此升。同庚連袂老郞中。棠棣夤緣幾度逢。可惜浮生千古別。夕陽歸鴈又秋風。</text>
<title>八月二十九得木川除命。三十日早告廟志感。二絶</title>,<text>瞥瞥浮名是桂坊。前春太僕更恩光。爭如木嶽新除旨。一笑慈顔意頓強。吾母因言老尙安。官程四百不須難。壺山錦水行行日。縱是初冬亦未寒。</text>
<title>除夕獨坐</title>,<text>少也亦聰明。賦予其惟天。胡爲歧路間。強半費流年。日月詎我與。顔髩嗟已晩。區區斗許邑。淸俸不盈萬。</text>
<title>錦江偶成</title>,<text>日日恒風吹不休。眼前無處得安流。魚疲鼈悴渾閒事。誰遣長年試碇舟。碇卽矴磸亦作椗</text>
<title>詠官柳</title>,<text>官墻垂柳綠絲絲。欲向東風贈所思。可惜韶華今已半。白頭吟望立多時。</text>
<title>在日新店。苦待慈行。忽聞宿孝家。走書述懷。二絶</title>,<text>江北踟躕日欲昏。南來消息指晨暾。如年一夜春猶永。十里依依向德村。曹家隨子昔東征。朱母同安又有行。珍重國恩何路報。平反一笑仰慈情。</text>
<title>奉贐水翁 金益休 東陵之行 幷小序</title>,<text>水樓翁四十四始仕。爲一謝西上。過我山雷靜居。念其幾年高蹈。忽落塵網。寧不爲如我見笑者所快乎。因記退溪赴召路。聞趙月川有恭陵新命。寄一韻反嘲。可爲今日借用。輒改數字以贈行。行示宋學臣 相殷。 當不覺噴飯也。野雀年來苦被羅。時聞山雀笑呵呵。那堪更有持羅者。就掩渠巢不奈何。元韻有鳥辭林被網羅。林中一鳥笑呵呵。此首二句也。退陶晩居林下。故云辭林。如弟則不敢。故自命野雀。幸乞諸同聲相和以示。</text>
<title>書贈龍 龍漢，鳳 鳳漢 二侄 二絶</title>,<text>湖外家聲不乏賢。文章餘事亦相傳。看渠兩兩能詩早。努力長程萬里鞭。老叔平生一漫郞。歸來雙璧足聯光。敦親勉業曾翁事。期爾追游亦勿忘。</text>
<title>題韓生德孝詩卷</title>,<text>瀛州才子卷中詩。傾葢逢塲惜太遲。莫道衰翁先一飯。苔霞餘韻古今師。</text>
<title>追次權上舍 衍 惠和詩字 五絶</title>,<text>韓詩未省出權詩。無奈癡儂見事遲。卻喜源流存一脉。須君轉作六經師。眞儒方始有眞詩。巧拙何須判速遲。但遣一身情性正。沛肰隨處足餘師。金墉高節又唐詩。今世吾生獨苦遲。尙賴農巖評論在。苔翁可獨一鄕師。金苔川不與廢母。爲澤堂所稱。又以書狀官從淸陰航海朝天。農巖選其詩而序之。鄒訢玄理亦唐詩。今世吾生獨苦遲。尙賴沙溪門路在。霞翁可獨一鄕師。論詩非是愛吟詩。移步超層發故遲。捨筏他時登岸願。看渠一字亦爲師。</text>
<title>尹丈 敏德 挽 三絶</title>,<text>己亥餘波乙卯年。沙翁門下有公先。當時醉祖應同傳。淸議何人筆似椽。早齡詩韻殷湖南。先子相將白雪參。可惜平生羅隱恨。七旬前後九泉咸。己酉李方伯壽沆。大試一路多士于完山也。詩題曰便坐延三大戶共博。而尹丈緫角。已有詩名。從我先子入塲。而試紙誤被換寫。尹丈壯元則先子詩也。先子亦入格則尹丈詩也。其後方伯聞其實何人。稱先子詩曰不意湖南有郢中白雪之音爾。先子旣七擧不中。六十八而棄不肖。尹丈終不一擧。七十一而逝。急景西飛寒旐翻。牛岡咫尺小桃村。二郞自有千孫理。珍重坡原故相門。</text>
<title>次古阜趙矦 鎭憲 新修倡義廟詩 二律○幷小序</title>,<text>葢聞壬丁之亂。死義者盛矣。而重峯趙文烈，健齋金文烈二公爲其尤。俱正學故也。惜金公父子並殉而祀歸于孫女壻古阜崔氏。旣又五世矣而廟且圮。乃今城主慨肰而新之。爰有記。若是可勸來後。斯挽近士大夫所罕能者。忝在好懿。可無賀乎。而其倚韻尙亦何別於旁縣哉。晉陽江上石樓危。長憶先生死義師。蘇老薦書無愧地。一翁傳學有光時。全家正氣魚龍識。華袞隆恩竹素垂。可耐蒼槐踈影裏。女孫香炷古來悲。高麗崔瀣戱爲姓謎。以崔字翻爲蒼槐二音。而本朝魚灌圃得江亦爲崔新齋山斗引之。瀛東祠屋老仍危。誰念巍巍百世師。猶是夢窩宣謚處。卻看明府慕忠時。已知丹碧飛簷耀。休怕涎絲滿壁垂。援例河金竟何日。白頭吟望更長悲。河公緯地，金公䃴兩家。已有肅英二朝。用本宗昭穆相當者。追成立後故事。今于公及朴思庵宜亦如之。不知不殆迂否。</text>
<title>謹用韋齋送五二郞讀書詩八韻。略約點改。付二郞烟寺之行。示柳郞相勉。</title>,<text>爾去梵天居。操持好在初。弱齡無冗幹。先業有溫書。夜寢燈遲滅。晨興髮早梳。西籌時可玩。南筧理須疎。鼎薦緣中實。鐘鳴應體虛。獅雄方伏獸。龍化本由魚。隱隱雷將復。飛飛日易陰。成家全賴汝。逝此莫躊踷。</text>
<title>過外高岾。憶外曾祖藍田金公 天挺 故跡。</title>,<text>德業文章早動人。誰敎二虎幻成眞。丹丘翰苑飛聲日。東峽墳庵遯跡辰。矗矗花巖詩獨在。依依茅屋跡因陳。誰知念老相傳意。千古雲江不到塵。</text>
<title>古阜元川有會製科詩者。伻問解題疑處。而余於此等文字。忘情久矣。聊次解題所引張以寧爛柯山圖詩韻。尾書遺之。</title>,<text>垂老歸田恨已遲。文荒詩廢夢猶悲。世間國手聞君在。何事煩人倒問棊。</text>
<title>金老 得玉 索和弄壺堂之作久矣。比又懇甚。不得不奉浼。</title>,<text>茶水何煩躡羽新。壺中天餉九霞春。頹齡屈指猶多日。末路藏名更幾人。燮理終非曠達士。勸酬應有泰初隣。含飴慣是成餘弄。留與南鄕道此眞。</text>
<title>林逵伯 鴻遠 母親柳氏挽 六絶</title>,<text>纖素餘哀十日笙。重泉孝婦尙關情。芝根可是初無自。慈訓丁寧玉儺聲。賢祖高風英寢郞。棘中頿髮仰華陽。轟轟外氏雙忠烈。重有溪峯統緖光。溫惠柔嘉迥本天。靑陽彤史閫儀虔。小宗三葉歸齊體。星爛鷄鳴指百年。淸寒資業喜傾奩。長向親姻共米鹽。最是分明財上意。女中冰檗遣頑廉。衣帶晨昏不解時。無方湯餌賴佳兒。氷魚雪筍應須感。眞箇純誠我婦知。侵星柔櫓想咿鵶。丹旐東風莽蒼遐。南望十年孤白馬。短簫悽絶不成歌。</text>
<title>和高通甫 漢聖 詠槐慕先之作 二絶○幷後序</title>,<text>明理須窮太極初。吾儒到此合襟裾。君今念念追先意。詩慰荒邨仰止餘。萬殊都自一原來。何物人間不此槐。願子亦申周邵說。時時令我得褰開。昔歲曹倅信邀余設白塲于養士齋也。余以退溪送卞壺巖 成溫 幷懷河西先生所餞諸絶爲詩題。又以稼亭詩江郊分路入烟霞者。爲兒童古風題。又旬題以張僕射 延祐 入江南解瑟上寒松亭曲者爲詩題。此皆爲本縣先輩及故事。要令後生歌詠故耳。今年南倅海源又請余爲養士齋接儒。揭題考評。則前後詩賦同題。三十日中日各二題。而其中以故賢倅全公永忠隱方等山及李公容濟殉南原賦詩者爲題。而又以卞參奉 成振 書警鄭松江壬辰難時體察酣飮及高處士鬧隱 汝興 萬殊一本喩槐樹者爲題。此亦前日爲曹矦揭題之意也。高氏諸孫中漢良與克權偶以賦高等。而通甫有書以余闡幽爲可感。余答云此非以私。何謝之有。通甫今又有二詩求和甚勤。葢高公潛德。我醉祖旣始表之。而龜祖繼狀其行。胤錫不肖其敢無和。所恨便遽若塲屋擧子顚倒模樣可笑。</text>
<title>韓君 運長 挽 二絶</title>,<text>玄鳦遺雲上黨城。旂常鐘鼎自崧京。只今白屋瀛州北。猶保溫溫善士名。丹溪餘澤及人深。肧出佳兒降紫琳。天路仙遊亦何恨。齊謳曲曲故交心。</text>
<title>題倭扇香墜</title>,<text>神崧遺製古杭流。夾竹氷牋自聚頭。卻是和人天下一。水禽香獸共颼飀。</text>
<title>奉呈合澗亭柳丈 光迪。兼示定民。三律○幷序</title>,<text>自不佞歸女七歲。游宦喪威。久不克一造。恒耿耿以爲愧。比者獲始登亭。陪誨兩夜。纚纚未已。乃蒙辱索。有曰昔六世贈參判公。作臨澗亭于西澗上游一里許。有遺墟尙屬宗孫。頃與子所游眺也。旣又作觀瀾亭于合澗下流三十里壺巖之北。權公汝章有詩者。不幸爲第五子都事公女婿咸豐李氏所有。今又轉成他葬。而詩則賴本集不泯耳。惟是合澗爲亭。昉自祖考。葢西澗從南。北澗從東。爲勾股合流。而亭據直角。遂以名焉。歲久且圮。吾得與修。及吾兒有繼。惜姑夫沈公子八之詩佚而無傳。雖其詩聲世禍。與權公約等。而身後寂寞。尤可悲也。子幸而來我矣。可無詩乎。不佞非詩人。曷敢唯命。顧公父若子終不以鄙卑。則輒援朱子詩中水地分合之說。庶太極先天之反觀。而終以先人末命。二先生舊誼。以見姻友相求之非苟肰也。况知行觀玩。又未始不資於他日之出處乎。向使權沈早明斯說。或亦不止於其所成就。而吾與定民可知夫相勉矣。豈惟江山樓亭得喪忻戚之云乎哉。小天曾夢境。新鴈未秋花。城角山回彴。籬根水落沙。梁魚多少味。槐月淺深波。箇裏烏巾老。超肰獨立何。臨澗空成舊。觀瀾竟屬疇。孤亭猶自韻。二道此交流。不獨分時辨。因須合處求。居肰憶前輩。元化莽悠悠。再宿淸衣履。低回爲鯉庭。河眉先戒鏤。雲櫟古心盟。可但明誠願。應兼擬議程。人閒容一雨。高枕且溪聲。</text>
<title>送別李侄士來 基益○三絶</title>,<text>堂堂漆室李將軍。憂國歌聲百世聞。白首鷄鳴風雨念。不堪秋日又離君。誰敎張宿誤連天。湖外松庵列四賢。葉葉旁枝生色遠。只應霜雪古心傳。己巳辛巳前後十三年。吾湖南疏儒敢言者四公。南原則金公裕慶。茂長則姜公敏著。古阜則金公日晉。咸平則李公仁華。幷偉肰有立。惟南原金公後收用。官山陰縣監。餘則否。肰姜公受知農巖先生。而尹圃巖鳳朝銘其墓。阜咸二公分竄茂山朔州而止。嗟呼。李公又無續。天何以爲勸。君其族孫。故幷及之。世有公議。其或因此表章否乎。落落湖巖孝友鄕。家庭詩禮亦輝光。須君歲暮明誠域。莫把黃王視上方。窃觀古今大訓。以賢聖自期者。不欲作孝子如黃香，王延以下人物而止。以尊之美質。其念乎玆。</text>
<title>夢得一首而覺則忘其第二句。足成之。</title>,<text>削得靑光筯㨾圓。縱橫分合道機肰。從來萬化徒憑手。方信吾心亦一天。</text>
<title>再宿山灘。泰仁村名。 不遇趙同知。鳳儀。 留一律付其子𡊠。待歸博粲。</title>,<text>淰淰寒雲晩擁樓。一川風瀨漲晨流。山翁有約何方去。野客多心此地留。西國盤鍼知捨筏。明朝文賞喜拈籌。春來漫興將誰禁。騾背桃花谷谷幽。</text>
<title>松溪金公 𡾲 挽 十二絶</title>,<text>縹鳳冥鴻己乙間。閒翁高躅暎溪山。浮沈宦海誰家事。珍重河圭與往還。詩嵒詩筆月峯傳。衣布英聲募義年。傾葢竟令天將過。從頭寧獨撤亭賢。鳴川大疏鉞三昌。淸議移來太學張。已遣沙牛推重望。千秋俎豆藹餘芳。五庠雙璧自成家。京尹源流積慶遐。不信中年衰四葉。尙看名德動人多。尤文喪靷柳亭功。天地南風一網中。禮熟義敦何必讀。因心孝友實皇衷。藍溪學業賴賢昆。曾就三洲得拜門。度外科聲從落托。耆英金紫亦天恩。公少趨庭至五旬。尋常唱喏日昏晨。洋洋二鯉姜泉味。莫道今人讓古人。博士專經矢寢興。榮親一念百千能。胡肰半世無成去。旋幸文瀾筆下騰。農家作苦混漁樵。黌院工夫歲月消。幾度鱗鱗漕試榜。杏園歸路白頭遙。京國羇遊我與誰。平生拙法老郞知。孤根詎有相扶力。霜雪貞心且共持。天寒急景自西飛。風外丹㫌孑孑歸。一慟齊謳萬行淚。龍楸東路更沾衣。井渫終肰不食哀。純坤重見一陽回。兒生逸足眞千里。烏幞烏鞓次第來。</text>
<title>水樓 金士謙益休 挽 二十一絶</title>,<text>朱道東來已幾年。微言大義昔無傳。知眞獨自河西始。聲氣陶山一代聯。中間統緖栗尤尊。農老泉翁亦法門。斷續只應天運係。湖南近世尙何論。英宗盛際一治隆。五十餘年鼓舞中。璧耀奎輝相映發。居肰生出水樓翁。水樓翁是小河西。九葉家聲迥不低。還有祖爺傳孝德。玉松詩禮正參齊。斯道精粗日用間。天姿上達卻無艱。元來白采知相受。一唯猶須就正還。皇極遺編奈贗儒。漫天黃霧迭相俱。迢肰杖屨春風裏。此地依歸最丈夫。石室其如徑告回。稽山三席更趨陪。升堂可惜無多歲。深處先師未及裁。除夜終傷夢別占。小階梅蘂爲誰尖。惟應不朽遺文在。光霽千年寓慕濂。歎息斯文約共修。如何夫子便長休。先賢舊語今朝慟。直到三泉淚可收。英才從少實空羣。餘事神童善士云。融會經書與德藝。不煩求道道因聞。山梁至痛是壬辰。江漢秋風爲哭輴。一念謙謙麻九月。滿腔眞實復何人。科塲遺命記先庭。魁解登庠足慰靈。乙未。 誰遣陵官便來逼。庚子。 澹肰塵外自浮萍。宿病旋添理遣餘。呻吟猶復閱殘書。乍來氣定衣冠飭。存省時時兩不疎。沈綿氣候入前冬。甲辰。 新法深衣已了縫。一誦西銘纔兩夜。元朝日是竟成凶。屛婦俄肰屋上臯。正終敦禮覺尤高。平生定力猶餘恨。期吉雛凰未合牢。朞緦徒弟哭冠髫。烏闕黃麻在聖朝。四字丹㫌亦公議。朱巖去去颯晨飊。手蓍年紀士林酸。九曲高山悵一般。孀婦繼淪孫獨秀。他時餘慶卜冥觀。靈宮崇報合鄕邦。長夜何時試點釭。百世未應無考德。會將明眼別珉玒。三旬連業已心交。歸妹終肰協吉爻。戊寅。 書面朅來相講習。世間姻好若忘拋。龍城歸路歷巉巖。甲辰十月。 祥後逢塲喜氣咸。說到河西年譜役。慇懃排疾一開函。消息俄驚日至南。北風寒雪更驅驂。山氷惻惻尤春訣。申曉相分使我慚。</text>
<title>次奇服齋三詩。贈後孫士亮。幷小序</title>,<text>服齋文愍先生遘己卯禍。三年而有後命。仁宗初元復官。明宗贈大冢宰。至我先英宗五十二年。始擧壹惠之典。賤臣在田畒。遙聞踊躍曰。此乃聖上爲東宮垂裕之道爾。顧朝廷多故。本家無力。迄茲十年。尙未有以延宣。矧祿後云乎哉。今八代孫錫垕士亮父領小子秉演北行。圖訴諸公。而示我以其所次先生夢挽詩。葢吾友愼敬心 師浚 已先和之。其敢禮辭。嗚呼。華陽寂矣。誰爲先生事始終。庚炎烘顔。果下多鞭。行過荷洞趙相公。璥作謚狀。 當出此一太息也。吾生未及此翁同。東表當時一柱峯。鵬夭鳳藏螟裔在。雲晴日朗彗氛空。天心可見英宗季。人事猶憐正德中。早晩淸朝宣謚地。知君誠孝感因通。右一律玉堂夢作韻。後謫吉州穩城。如讖語者。夢語西淸夜。挽歌北塞雲。昌陵咫尺路。空負拜孤墳。筍生誰惡石。水落已淸霜。多少同聲士。從今不永傷。右二絶謫所自挽韻</text>
<title>宋士仰 載嵩 挽 八絶</title>,<text>白江南迤彩雲山。天遣華宗表海寰。仍有宋村徵判院。晦詩尤和亦相關。松圭春月迭輝光。珍重雙淸一氣長。可惜家聲塩白後。渭陽中歲是幷鄕。茶花橘子月峯西。騷選英才早不低。更得迎歸榮錦秀。千年鴻耀素風齊。一疾無端到骨貧。滿襟春意見冲眞。從來士友稱慈孝。不獨因心拊背辰。一庭雙璧衆驚奇。未面吾猶識白眉。詩禮淵源兼理數。高門復始詎無時。重媾多情五歲回。長程幾度一封來。靑眸再會俄陳跡。膓斷何山馬鬣開。一馬兒行婦未偕。幽明去住若爲懷。蕭晨更落重陽後。欲奠寒花奈病骸。日斜隣笛悵知音。人世悠悠已古今。未死他時如化鶴。天風飛吊竹江潯。</text>
<title>詠崔文昌 致遠 影幀</title>,<text>千年唐進士。遺影自新羅。眉奪疎篁秀。睛開太白華。猩袍腰幾銙。烏幞足雙靴。不奈高牀塵。空空別作家。</text>
<title>披香亭志哀 二律</title>,<text>憶昔陪吾母。南歸臨此中。芙蕖兩池迥。槐柳一庭濃。可獨家人共。因成地主逢。當時猶樂事。不用信途窮。錯莫今何狀。重來忽四年。危欄自勝地。淸淚已終天。有恨流觴水。無期會劒阡。向來榮養計。草草竟誰憐。</text>
<title>石市路中餞舊侯南令海源瓜歸德原</title>,<text>三歲終成千里違。吳東村酒惜將歸。未應一馬愁春雪。留待臙峯壯國威。</text>
<title>鄭老 壽南 挽 三絶</title>,<text>三葉吳城是寓公。江山文藻亦家風。依依瑞羽相承地。人道康成有小同。歸鷰頻驚社雨天。浮雲一命竟寥肰。晩來西崦耕樵計。閒坐閒行幾箇年。白頭浮世慣存亡。無奈多情此一鄕。要起九原寧復日。東風簫短不成章。</text>
<title>金君聖麟挽</title>,<text>雲笈劉樊天作雙。向來重巹樂延長。光榮闔境稱三壻。淳樸傳家最老郞。魚白筍靑曾有美。秔黃蟹紫亦無央。東風去去翁何憾。須信哀歌卽慶章。</text>
<title>五月初吉。題典牲主簿直次。</title>,<text>高士不主簿。士豈獨自高。句銷與注錄。且當安所遭。子嚴一匹夫。猶能說到此。不見紫陽翁。同安軒有記。肰後乃高士。誰以屬曹處。而我老白首。於世動齟齬。所歷主簿三。僕樂因司樴。桂坊及木州。出入皆渥德。况茲再副點。寧無一虔謝。回翔時月間。臣分過或寡。何期略試學。便須將乞歸。亡論高不高。永免今人譏。</text>
<title>又題本署 典牲 雲萍錄 幷序</title>,<text>唐宋以下。中外官員。必有題名壁記。亦或石刻。而文文山集中又命以雲萍錄何哉。古詩云浮雲在靑天。浮萍在綠水。而官員之遷徙無常者如之。所以得是名也。自余來直此署之初。已有五古一篇。以矢必歸。旣又覆案。自仁祖丙丁亂後爲主簿者多矣。惟隱峯安公以學行得之。其來仕與否。未可詳。寒泉李公肅宗丙戌以藝文奉敎得之。不十日移兵佐。葢此署卽士夫中庶文武通擬之所。而主簿一窠往往有終陞大僚者。肰好音過耳。亦何足道。而二先生氣節道學卓肰。足令人開眼。使後生希此幾矣。况隱峯同我湖南。寒泉逮我童年。尤切於慕範者乎。於是識之以自厲自慰云。我思隱峯氏。煌煌北之斗。初師竹川翁。又事蘭溪叟。終焉托牛溪。德義因大備。衝天有正氣。九法賴不墜。壽尊九十年。遺論凜霜雪。所以華陽子。歎仰心有悅。我思寒泉氏。巍巍東之岱。曾公畀沙訓。從祖傳尤誨。終焉卧駒城。統緖爰相承。牖人有大方。百世聞可興。壽近七十年。餘光薄日月。所以雲樓子。景服思不越。而我生苦晩。二門俱未及。其心尙堪識。朝暮恍被襲。今茲幸主簿。有名獲題末。希驥是驥徒。蠅附轉快活。官微詎慽慽。人古且嘐嘐。寄語同聲友。我詩君毋嘲。</text>
<title>雜詠 三絶</title>,<text>孤懷日日倚西樓。十里明沙是遠洲。直到中宵添月處。長天一色荻花秋。古瓦荒池不垢亭。槎川詩序尙傳名。超肰糞外知誰是。天遣蓮根未忍生。朱華今日蔚雲從。安用湖南白首儂。半世知音仁叔在。猶疑歸思待秋風。仁叔書云早晩當更入胄筵。故及之。</text>
<title>本署 典牲 卽乙巳冤死大臣柳公仁淑故宅沒入者。感傷有吟。二絶</title>,<text>寂寞菁川故相家。幾年犧牧占陂陀。如敎一樹蒼松在。成苑淸風不獨多。悠悠殃慶苦無常。天地都來海幻桑。不見世間誰氏子。後先珩芾迭輝光。</text>
<title>李煕川聖濂來訪。又示其姻戚東游錄一册。葢老上舍自稱逋菴居士者所記。自原橫麟狼淮高杆通。凡金剛內外諸境。無不踏徧而歸。官閒睡罷。日永風微。可爲之展眉。聊步其韻。</title>,<text>早聞霜嶽冠東華。遊越三年北望賖。鏡裏秋容虛此世。卷中仙氣忽誰家。陽樓杖綠春開雪。剛海船紅夕蘸霞。怊悵美人如別後。可能同我一塲酡。新羅史祀典霜嶽。卽今之楓嶽。而麗史輿覽俱莫有省者。正陽寺歇惺僂。正對一萬二千峯眞面。高城地有曰海金剛。</text>
<title>奉逋翁淸侍</title>,<text>重來字字奪星華。白下風流未覺賖。先後幾年同上舍。飛沈一世獨名家。詩情舊雨無今雨。道氣朝霞亦暮霞。已是相看圓鏡面。會眞他日發春酡。</text>
<title>南郭送凝川崔汝直 光辰 奉先進士 樞謙 石表西下 幷序</title>,<text>崔生居延安。爲先人立表。乞文于前大提學黃景源。求書于前翼陵參奉黃運祚。買藍浦靑黑石。累月乃成。臨歸請余詩。葢其先人血指延母命。三黃氏幷異貫可異也。一片歸舟三尺碑。淸河篤孝世間知。黃辭已與黃書好。天餉黃詩也更奇。</text>
<title>代挽文孝世子 五律○爲金判書履素相安作</title>,<text>粲粲西庭棗。重煕泰運中。震亨尊長子。箕瑞叶蒼龍。喜氣三宮溢。驩聲八域通。緱笙俄七七。回首涕無窮。宗祀憂危際。天心爲奠磐。猗蘭初葉赫。仙李一根盤。嶷嶷圭璋主。輝輝册印頒。溫文與睿孝。遺慟奈東韓。他日唐虞化。若干已尺衣。明陵留盛事。英祖篤前期。羽翼何煩就。謳歌自有歸。短齡終復土。安所慰宸慈。徵實天章在。千年太史書。飛㫌猶拱極。攔哭幾窮閭。漢水秋雲迥。華山落照餘。明知我聖誕。還入懿昭須。末賓仍副价。臣賤愧家聲。尙戴三宗脈。長瞻兩作明。笑咷纔傾刻。天地兀餘生。隱約銅龍漏。更更激不平。</text>
<title>敬志肅謝日恩褒</title>,<text>文章淳實古猶難。臣是何人拜二端。應爲先朝光寵舊。卻敎陰谷許春還。</text>
<title>敬志下直日恩諭</title>,<text>胄筵極選丙申春。別薦分明又甲辰。擬用只今知聖意。秋風無奈栗原呻。栗木洞。卽閏七月十九日將葬文孝世子之所。</text>
<title>東軒舊名樂民堂。不知誰筆也。日坐樓上。東對雲住山漫賦。</title>,<text>隻鶴無棲鴈少粱。鏡中華髮颯新凉。歸心且被山雲住。只爲天褒到底光。</text>
<title>漫題滿州畫簇 四絶</title>,<text>滿州兒女黲姑姑。眉月眸波口是朱。花亞釵頭慵不整。爲誰褰帳現全軀。高麗史蒙古婦女。宴席着姑姑冠。姑姑華語鳳也。尤侗明史樂府作罟罟。今以淸蒙大約同俗。故引之。肰畫中女冠卽黑繒頭兒。如我國宮樣。或云此本出於元公主下嫁麗王者。雪腕銅靑粉耳珠。金蓮欲動繡鞋絇。東風淡笑應傾國。豈獨潮詞解殺胡。貝子蝦軍幾處壚。夜舟移壑却憐渠。千金自昔知多力。遞手居肰到畫幮。苦節無如大澤蘇。猶將胡婦慰羇孤。男兒定力須眞驗。休恠衰齡壁上圖。</text>
<title>過牙山白巖坪有感 二絶</title>,<text>溫城直北是花山。隱隱行宮遠樹間。知有四朝臨浴所。聖泉嘉號冠東寰。右南望溫泉行宮桐鄕行過又桑鄕。大樹餘風立馬塲。海外元功天下澤。他時一酌奠丹黃。右北望金衕李忠武顯忠祠 頃余爲井邑遺愛祠改撰丁享祝文。有功冠海東澤流天下二句故及之。</text>
<title>塩峙詠任正言 徵夏 故里</title>,<text>悠悠治亂莽相因。公獨何心不顧身。畢竟文孫昭雪地。元陵志事有光辰。</text>
<title>再次大兒慕老院壁上韻 二絶</title>,<text>雲雪微微沁傘弓。黃昏塵墨燭光中。天敎二父看相續。不信音書近未通。此緣要向店翁誇。三度交投便我家。忽憶慈輧來往路。遲遲一馬不成撾。</text>
<title>追和宋叟子顯 二絶</title>,<text>金池太守雪鬅髿。秋夜相思日月多。詩到故人情可見。不知顔貌近如何。名祖遺雲我惜君。嶽翁雄藻舊張軍。只今南北晨星恨。空憶琴樽語夜分。</text>
<title>宋先達允大挽</title>,<text>山斗吾東己乙賢。企翁名德足千年。伊來寂寞天何故。雙璧光輝幸炯肰。六鞱三鑑幷三奇。文武全才衆亦推。邂逅時來應奮翮。靑山一去忽成悲。</text>
<title>十二月十四曉。南望哭先子忌辰述哀。</title>,<text>月仄星稀鷄一鳴。瓦溝殘雪淡寒更。白頭慟哭將何及。慚愧餘生墨綬榮。</text>
<title>丙午除夜。在甑城縣 全義 齋。幸有盧侄君說 箕垣 來守。忽得白君健中 師楗 南歸歷宿。用唐詩亂山殘雪夜孤燭異鄕人。分成十絶。所以自寬云爾。</title>,<text>自我懷永感。心緖老益亂。斗大甑城縣。又此一年換。鴒鴈已各天。松楸亦何山。遙遙憶兒孫。結無由刪。大姊寡猶保。小妹孀轉殘。有時南我望。安得不凄酸。說也能遠來。春動霽寒雪。兼之玉峯孫。悲從水樓說。繡添詎永晷。星爛且良夜。慇懃酒盃間。守歲意堪謝。此會未易再。茲辰不可孤。娓娓動高興。便忘人與吾。莫恨無絲竹。且喜張燈燭。新詩試一倡。三歎遺音足。所貴聲氣同。不關蹤跡異。他時湖海中。逝將尋福地。但得隨遇安。何處非我鄕。世路日千褒。鬱鬱羞一方。千載望不極。今人卽古人。相期在無忝。終始以禔身。</text>
<title>次盧姪 箕垣 與李休酬唱韻 丁未</title>,<text>將軍初志勒燕肰。不分流光四十年。愚老詩書元滿架。洛城梅柳又催鞭。未應北塞烏貂弊。且待南州白馬翩。太守先歸知有象。憑君此去莫輕傳。</text>
<title>又步李休寄盧侄韻</title>,<text>悠悠五十九都非。猶恨人間晩契稀。弧矢得君眞大踢。詩章倒我亦玄機。東軒逸興留紅露。西里遙懷透白扉。無奈子規啼到曉。聲聲苦勸不如歸。</text>
<title>漫題倉廳 全義 壁上</title>,<text>落托甑城尉。荷衫雪滿顚。病情籠裏鶴。羈恨月中鵑。跡困多鄰箠。文成不直錢。固窮吾道是。一笑便逌肰。</text>
<title>奉贐朴上舍 燦玟 南歸</title>,<text>自我哭泂玉。歲月如閃電。回思石室遊。夢寐時猶見。季也亦秀發。上庠仍高選。前年訪我家。今年訪我縣。家寒縣又薄。苜蓿僅充膳。明燈入夜話。依約㴑黃卷。出處與進退。往復極千變。天明振歸袂。使我涕如霰。君其愼行李。我且車南轉。勖哉靑松心。歲寒知眞面。</text>
<title>活源漫成</title>,<text>借鞍兼借馬。良苦此途中。草短方迎雨。花濃不禁風。天機元遞變。吾道詎終窮。卻憶重湖外。兒行亦戀翁。</text>
<title>余旣封儀禮通解續圖經文及朱子大全，性理大全，四聲通解，數學啓蒙，句股義，圜容較義，表度說，八線表，數理精蘊鈔，决訟類聚補，東輿記里圖，燕槎錄共一百三十六卷。付奴馬先歸。葢余亦從此逝矣。回視槖中。雖姑留奎璧，易，書，詩，周禮及擊蒙要訣與夫增刪卜易。以自慰獨。而書之先歸者。終戀戀心目。漫成二絶。</title>,<text>珍重先歸百卷餘。三才一理卽茲書。居肰釋手今何故。耿耿心頭目下如。怊悵名山與美人。別來顔面夢耶眞。平生可笑書淫癖。白頭風埃奈此身。</text>
<title>謝金秀才雲瑞 住彬○二絶</title>,<text>溟王家世冠東瀛。雲嶽聞君夙降精。餘事詩文猶起我。白頭南去忍忘情。眞儒事業在濂閩。誰遣科塲誤世人。英妙如君良可惜。修途去去莫停輪。</text>
<title>奉和美塘丈黃 時亨 伯通華章 幷小序</title>,<text>不佞幼誦曾王考醉隱公遺藁。已知有霽谷先生。又讀己巳楚山日記。則先祖葢與霽谷同哭尤翁喪。旣來此土。全義。 幸識賢孫丈。常欲一拜霽谷墓下。今遽歸矣。情見于辭。自愧湖南生苦遲。霽翁賢裔此相知。追游十朔情何極。麥熟槐深恨別離。前期今未易。非復黑頭時。歸槖猶堪詑。月虹二首詩。</text>
<title>記夢 幷序</title>,<text>朱子嘗有參同契策數說。以八卦除坎离。分管一月三十日。因以十二辟卦。亦分管一月。而陽生於復。陰生於姤。自觀至泰。陽用少策二十八。陰用老策二十四。自大壯至否。陽用老策三十六。陰用少策三十二。陽卽注意運行。陰卽放神冥寂。雖魏伯陽所不言。而此爲粗有理。其視世傳火候之法。以三百八十四爻爲一周天者則亦齊整。欲與蔡西山講之。未及寫寄而西山已卒。偶閱舊藁爲之泫肰。時朱子六十九歲矣。余自少已獲讀大全。知有此說。而參之參同契。中歲又遇楊州平丘故上舍李老恕于太學間。嘗論及參同契本文諸註之說。而李老之逝。今忽忽十八九歲。不復聞聲息。自顧此身。又六十而少一。而目昏齒落。鼎器已敗。安望得爲劉安之鷄犬。乃今四月二十五日。忽夢李老示余以此說。旋導余至一處。竹木莎茅。邨廢墟荒。回視有數三老屋而已。蘧肰而覺。乃一塲非眞也。追思李老素習於星曆風水醫卜之流。而丹學亦所留念。肰平日未聞其擧朱子此說爲言。忽地憑夢有此示及而追逐者何哉。豈一靈未泯。閔余之未老先衰。而重有衰世之感耶。爰出大全申考此說。而賦一絶志之。朱蔡參同黃李家。幾年顔面夢無遮。修身俟死惟吾事。慚愧營魂眷係多。</text>
<title>和高通甫 漢聖 韻</title>,<text>金池何似木州 木川 初。雲鳥從來一太虛。珍重君詩儂有愧。周儀槖裏亦朱書。古人以在官市白集爲恨。故結語如此。肰周朱文字。視白集則有間矣。如何如何。</text>
<title>昨丙午四月。命降御製祭文。遣承旨朴天行致祭于河西金文靖公別廟。八世孫文五有詩屬和。</title>,<text>元眞一句聖門勳。天賫朱書又墨君。七月山中還老淚。百花亭上尙淸芬。葩傳渼受隆躋議。璧耀奎輝睿感文。怊悵香烟裊空處。玉川依約舊鄕雲。</text>
<title>次盧六姪壽母韻 幷小序</title>,<text>丁未九月十八日。我姊氏六十四周帨辰也。六龍充衍。旣爲之壽。而倚紫陽生朝壽祝大夫人七言一律。追价示余。余昆季老廢筆硯久矣。聊爾走寄。以志平日不孝之愧。頭白遙懷獨惘肰。雲西山氣夢淸鮮。長筵善禱盃觴盛。周卦慈齡鼎器堅。地久松蓮紛左右。天長織婺迭中邊。佳辰不奈無癡舅。應爲琳房哭老仙。</text>
<title>羅生學藎祖母慶壽次韻 三絶○幷序○戊申</title>,<text>羅母金夫人。生明陵甲戌。實元陵流虹之歲也。聖上丙午。特遵英陵優李母故事。錫誥淑夫人。淸風金大學士 鍾秀 首有詩。茲謹步之。赫赫英陵壽域春。一初貞李母夫人。五章甲戌今誰又。珍重孤孫慶老親。泉下吾姑已幾春。淑夫人是後夫人。兩家交契三朝事。不獨餘生念母親。乾淳羅母舊長春。宋瑞華章尙起人。卻愧山雷衰病早。漫將三絶勉親親。</text>
<title>弁韓琴長歌送三客</title>,<text>湖南二月天大雪。晩晴素髮當前戶。平生萬卷兼六藝。老不成名成左𥌒。卻憐雲韶有餘債。猶按宣陵古樂譜。忽聞東隣有三客。忙手招招自何許。一絲一竹又一肉。三絶分明今可古。就中枯桐劣三尺。一十二絃絃一柱。輕鬆脆滑久欲碎。天動神隨若箇語。一彈我王萬壽聲。如岡如陵御土宇。臣是當年桂坊物。願憑慈充作賀舞。再彈鳳凰相求詞。嗈嗈喈喈丹山暮。臣是靑裙去婦身。願天昭臨入宮妒。三彈南城督戰曲。投袂居肰淚如雨。臣是長園舊小令。百年帝醉嗟何故。洪洪嚱嚱交斷續。間簫間歌宵二皷。邨甁草塞酸不醉。大笑開門月引步。朝來欲別不忍別。指下離聲轉覺苦。請君無嫌爲少留。聽我一言徵樂府。昔在伽倻嘉實王。手製此琴參唐部。如箏如筑復如瑟。洛水流音遠有注。于勒仙人誰氏子。抱歸娘城宮下路。河臨嫰竹各新翻。玉寶南溟正相伍。只今林池與琴臺。遺跡千年已宿莾。樵童牧竪尙奚論。惟有華人紀載具。煌煌文獻馬家考。宋季東音得知遇。名以弁韓字以瑟。弁兮瑟兮長不朽。從來有實卽有名。無邇無遐且安土。嗚呼此老老未死。安得與客日夕聯泉杵。</text>
<title>鄭白川 東驥 追挽</title>,<text>南充蘂府我曾尋。東部璿廳子實臨。豈道雙鳧分影後。一書還往便幽音。王書來易我多違。梅學金圖子指歸。瀾漫參差多少事。不堪回首轉依微。屈指蒼龍向再周。世間逢別說還愁。九泉他日如求我。須認輕雲點左眸。</text>
<title>挽金君公白 光晶</title>,<text>七寶之陰水東西。誰其大姓金陵金。亭嵓峯川四世後。近有公白揚儒林。爲人潔晢鬑鬑鬚。一見已令人知心。孝悌文辭天固賦。窮經篤禮長欽欽。復齋 金公璲 嘉邨 楊丈應秀 又杜湖。趙公 雲樓 渼湖 三席終歸尋。東南幾箇同門子。期以古兮無以今。歸宗不奈承異顔。絶胤猶得傳穉咸。向來多病數十年。還能授徒忘巖。不求名聲世自聞。鄕書縣剡交相覃。哀兮六旬一未滿。九地千載成沈沈。忍說靈牀設縗絰。忍說孀閨收瑟琴。白首老昆重可憐。臨歧祖載情何堪。而我倀悵亦左瞽。獨立天地空涔淫。厚誼難忘王母家。伊况共奉先師箴。沙橋之訪綾橋別。回頭迅風消虛嵐。只今萬事何足論。先歸有福非漫談。我亦取次隨君去。仰天一笑聊吟吟。君不見山頂月上弦。纔來就圓還趨纖。</text>
<title>奉謝鄭朝彦 學明 五詩</title>,<text>古有瞽宗審正聲。其死祭學爲樂祖。人能盲目不盲心。二障何須自爲苦。巍巍我師朱夫子。左盲衰年恨不早。前庚後庚誰與京。旣博且約方該道。天東井蛙亦何見。猶幸六藝窮萬卷。消磨日月弊精神。辜負丁寧父師訓。六旬滚到身竟病。瞖左不獨由頭瘋。鷄林靉靆卻無効。右視駸駸將霧中。二目得非天所咎。一目還成吾所慰。收吾放心納邼郭。有時玄覽周天地。乃知先賢不我欺。此言願與人相勖。幽懷耿耿何處瀉。喜子家聲襲霞谷。冬春三過有未足。滿紙珠璣轉淸絶。如君少年初發軔。萬里脩塗應策錣。何爲不欲作三益。過情語語宜刪去。人嗔我怖幷可戒。努力從今無媚嫵。早晩相期希聖域。肰後兩心膠投漆。歸哉歸哉愼勿疎。千聖相傳只主一。</text>
<title>李德弼 鎭祿 挽 六絶</title>,<text>淸州直北古淸淵。山水晶英九百年。南國只今仍鳳穴。幾回梧竹瑞苞鮮。純靖東西屹兩宗。端情相講一高峯。亭亭白石灘心月。曾照臺庵鄭李蹤。烏闕千秋烈婦神。滄溟異跡尙驚人。龍灣匹馬還嘉耦。誰念麒麟畫外身。知君葉葉自淸門。白采甘和美質存。一世時粧竟何與。高談從少薄騰鶱。衰年傾葢便論襟。雲雪天開醉後參。別去猶肰香一席。時時春鴈想良音。湖海耆英取次稀。如君有福亦先歸。齊謳曲曲雙郞孝。不用臨風送淚揮。</text>
<title>和李春卿 震勳</title>,<text>南紀何方不是家。憐君六袠一身多。文包灝噩終誰識。詩就淸圓尙可誇。如海門前蹤已阻。翔風樓上夢因差。王孫綠草年年恨。白首相寬西日斜。</text>
<title>荷珠詩 幷序</title>,<text>芝邨李文簡公集載嘗侍尤庵。尤庵誦一古詩云玄天墮寒露。滴此靑荷葉。水性無定態。荷枝愛傾側。團明雖可喜。渙散還易失。從君話三夜。請問安心術。因言有一物於此。握之則破。不握則墮。後攷此詩載柳西崖集中。胤錫按此詩必古禪家口氣。但未知誰作。而有一物以下。卽晦齋所授於蘇齋。而孤靑亦以告沙溪。正是必有事勿正勿忘勿助長之義。故尤庵旣誦其詩而繼之以有一物一條。二說相備。其義始正。今輒復點化如左。以自諷詠云。玄天降靈雨。滴此靑荷葉。水珠無定住。風盤有傾側。圓明縱可愛。走出還易失。但令勿破墮。正是存持術。</text>
<title>七月七日雲叟先生忌辰也。曉起食素。用朱子慕延平韻志感。</title>,<text>七夕今年又一回。淸晨遙夢舞雩臺。餘生白首無窮慕。曾契神眞二句來。</text>
<title>送李善長 得元 歸釜村</title>,<text>英陵聖學有甘盤。文靖家聲古鳳山。珍重南來六上舍。不須相對悵孤寒。</text>
<title>和陶擬古東方有一士。奉上宋一士孟源父 必淵。</title>,<text>人生天地間。名行鮮能完。吾東有一士。少小高雲冠。同根慕尤春。溯流希孔顔。易範幷篆隷。餘力透三關。徂年一何悴。抗志猶雲端。居肰爲我過。嘉話發淸彈。啾啾百鳥羣。忽若見孤鸞。歸哉愼勿疎。後春承先寒。</text>
<title>吳大甫 天鼎 挽 三律</title>,<text>少小嶄頭角。居肰士隱農。家傳孤竹韻。天履九華峯。先祀霜兼雨。遺圖統有宗。平生敦睦誼。留與月評顒。絶頂靑霞子。高玄道氣長。趨時幾邢恕。歸極一陳良。籩豆經營日。波瀾合散塲。只應終古恨。追述在諸郞。夙歲逢迎處。鄰城莽蒼間。婣㜕相老大。鋪帽亦艱關。契重三哥托。詩慚六耋還。乾坤忽吾獨。簫短淚斑斑。</text>
<title>韓上舍 致明 挽歌</title>,<text>虞殯歌虞殯歌。人間萬事今行靷。㫌翣悠悠在前颺。簫鐸咽咽從旁振。一斥一苦且按節。聽我長句該終始。赤城江西甲邨翁。雲閥千年上黨氏。龍瀛朅來曾幾世。霞老寬叟傳詩派。生値吾東肅英朝。奎輝壁耀交鑪鞴。舂容大篇七字辭。奇氣一吐驚千人。四書生員亦聊爾。歸程幸與陶庵親。中年有筆凌董賈。萬言禮樂文縱橫。天門可望不可入。蹙蹙流光雙髩明。吏部何由識名姓。龜疇五福神偏餉。重回花燭樂事多。二子六孫供和倡。海籌居肰八十六。崢嶸德學傾南極。猩袍玉環也有違。且許兒郞碩果食。已知淸琴夙緣重。雌絃甫絶䧺絃隨。六月苫凷舂無相。十月祖載紅兼緦。華堂象生去去遠。山丘送死行行近。東西南北客多少。相將哭紼如雷殷。高才博識長已矣。瘞佩沈璜終奈何。人間萬事皆如此。安得使我無嗟嗟。却憶私家三世事。醉祖吾祖偕龜祖。詩文往還各有藁。晩隱齋中又先父。逍遙烟起早結社。白羊禪雲轉同硯。西堂之會北郡游。一時藉藉猶追羡。餘生永感辛卯後。魯殿巋肰入懷仰。風埃奔走白渾頭。閒散歸來擬一往。只今滄桑竟幻界。那堪病軀風因瞖。蕭晨出戶東余望。鬱鬱何山蕉格稅。應知九泉逢我考。共說孤蒙判筆戱。哀哉人間萬事畢。更誰增編玉川誌。丙辰先子與公會烟寺也。胤錫八歲。以祖妣命追侍。一日獨游法堂至冥王殿。有判官塑像帽帶者。手筆判批。輒攘筆以出。僧徒大愕。公笑曰此郞他日亦必手筆判訟。爾無愕也。一座異之。後胤錫果宰二邑。人以公爲有知鑑。故及之。○公舊修玉川誌。故期有錄公以增云。</text>
<title>六十守歲志感</title>,<text>今年只今日。今日只今夜。不知年月日。何苦駛流瀉。子前猶六十。子後交七耋。六十已非少。况復重添一。增年是减年。周甲便舊甲。一送仍一迎。怊悵百感集。昔我始己酉。生我亦劬勞。愛我金玉珍。祝我山斗高。氣淸奈質駁。知可微行力。萬卷粗已破。一心終難策。求擧僅進士。求養僅知縣。君師義莫伸。父母榮未遍。重重南北躓。疊疊前後慟。人情與天理。萬方無一中。頭瘋竟左瞖。脚氣先右攣。自省無大過。所廢非敢怨。獨有性理書。大全曾疏箋。潛心行墨間。梳洗猶餘緣。亦有周朱文。夙好乃晩購。旁籤幷夾注。幾時致完究。時時遠朋來。向我資思辨。子意良亦厚。我識滋益舛。涔涔此病軀。有死無生氣。修身以俟命。順寧將何愧。光陰忽此時。曷不傷我神。木落元歸本。人窮必呼親。明燈悄不眠。倩筆荒無華。來汝萬子孫。視我懲前車。</text>
<title>餞金學士正夫 方行 自靈光罷官就理之行</title>,<text>一盃吳水路傍情。緹騎相催不用驚。此去行行應憶我。雪殘雲嶽正蒼靑。</text>
<title>安公三 錫命 挽 二絶</title>,<text>元帥忠勳天下聞。中間勿老亦賢孫。千秋龍窟存遺跡。追孝伊來我見君。柏門交好到鴒原。牲署慇懃又一番。白首黃壚今日淚。東風簫咽獨潺湲。</text>
<title>奉謝小栗翁 韓宗德 南歸之作</title>,<text>求文追孝感君誠。七袠徒行四百程。慚愧山雷老居士。年來風瞖硯塵生。八瀛篁橘冠南鄕。弓馬詩書一變塲。君去更應申祖烈。東溪遙溯退溪長。</text>
<title>嘐嘐齋金判書丈 用謙 挽</title>,<text>箕墟亦何窄。鯫生亦何晩。猶及識大家。稍可慰幽懣。高門九百年。入洛盛名德。正忠毓六龍。言行滿一國。淵翁高更遠。圃翁深因翳。誰當子侄間。善處夷惠際。先生實有卓。天脫自少日。蜇鼻幾辛葷。擧目渾盃垤。風霜旣備艱。棕竹便窮幽。郤將湖海氣。返泝洙泗流。持行豈古佛。閉影元處女。翛肰載籍中。聖賢相朝暮。經義固地負。禮說轉河涌。無問或如忘。有答必如誦。文章自餘事。典故尤多識。平生赤子心。筆畫幷可測。巍巍八十餘。蔭卿猶外物。時鳴靜室琴。時踏大街月。三年桂坊契。上衷獨深賞。蓍龜擧世推。山斗後學仰。云胡不百歲。猋忽乘大化。居肰葬期邇。令我淚自瀉。三洲有宿誼。亦忝雲樓門。夤緣得趨拜。幾幸知己恩。一馬屢泮邨。高軒又冋寺。依依盟壇屧。歷歷衙被。東部最難諼。北樓森如覿。木州與金池。誨別纔宿昔。嗚呼篆海跋。儀顔獨在此。淸晨忽遙夢。一慟俄千里。未死尙堪吊。方病奈莫行。簫歌亦雞絮。庶幾鑑我情。</text>
<title>病中送朴同年體素 光淳 西行</title>,<text>幾年湖嶺作他衣。繙熟居肰目暗時。燈線月砧猶舊習。白頭還訪主人歸。</text>
<title>韓老 致朝 挽歌</title>,<text>生莫作不驕人。人而不驕今終衰。生莫作好禮人。人而好禮今終微。天荒地老殃慶錯。哀哉聖言還欺我。君不見瀛南石村翁。知是淸城古家者。爺爺掌隷活千人。叔叔專經惠三邑。素富貴兮行富貴。翁亦仍之兩世襲。京鄕冠盖幾書札。莊墅佃丁便闤闠。鷹師駿奚豈度外。阮侶嵇朋應分內。驕何禁也禮何拘。或謂翁肰翁不肰。遙看㥘㥘閨中女。近看寂寂巖下禪。衣冠謁廟因待客。文學課兒兼撫姪。英賢相遇若己善。窮乏相求若己疾。病者東西資我藥。死者前後由我葬。有財何曾尺寸長。有室何曾間架廣。買山移阡實孝思。借牛耕田都義氣。誰遣鬟奴抱琴來。三晨大哭元千里。郡剡行騰太守薦。鄕解重爲一子悅。一子無年正可惜。門闌自此歸休歇。流年九耋成四窮。平生百行空崇朝。民彜好德孰不肰。而我相思膓更焦。爲鄰比壤已累世。從少撫頂俄六旬。丁巳之秋王母喪。二十擔夫惟翁仁。先人遺感小子承。杖屨來來先下庭。只今風瞖又腳氣。幾年願拜嗟辜誠。千悲萬恨亦何及。且爲孤孫相斥苦。翁歸定對吾先人。一笑滄桑兩無語。</text>
<title>和二兒，盧三甥 一垣，景垣，光垣，權成伯 基性，趙晦叟 炳祖。西樓 卽英類軒 酬唱之作。以備窮居盛會。葢昔水樓金士謙 益休 在世有詩云此心正無事。日夕坐書樓。偶肰乘醉興。微雨步前洲。二兒因其門徒金喆九誦傳。得用其韻。而余亦爲之有感云。</title>,<text>五嶽空初夢。三楹亦自樓。時時容一倚。吾道本滄洲。</text>
<title>又和一律</title>,<text>不用行歌古大堤。新塘借景直樓西。圓圓閃水芙蕖短。宛宛受風楊柳低。因有靜琴成小集。旋將緩酌慰幽棲。悠肰一笑人間事。何物高軒與峻階。</text>
<title>六十一晬辰志感</title>,<text>我生重己酉。天地一畸人。忽此純陽月。方當列宿辰。桑蓬愧初度。莪蔚感終身。尙有頤貞訓。端須日自新。</text>
<title>次朴仁瑞 驥柱 示韻</title>,<text>一敬傳千聖。誠明自此生。養時心聽性。察處意行情。表裏須方直。根流孰重輕。感君懷我夢。詩到便同聲。</text>
<title>宋掌令仲建 益中 挽 七絶</title>,<text>君家相紼第三歌。人世光陰劇逝波。一慟離離疎柳下。東風靈雨颯來過。洪州古族別新平。勿染名亭山水淸。因有海翁高氣義。千秋瑞石與崢嶸。乘驄伯祖早傳經。湘水瑤絃一躍齡。壓帽宮花餘醉渥。月東秋夜又雙星。名節磨礲自古難。幾年京國抱辛酸。朱書到老猶常目。不擬人將巧宦看。太平門外萬軺軒。如醉如狂迭曉昏。誰信外姻無一跡。世間惟我覺君尊。少年連袂自東床。白首同庚古意長。薄宦竝游還卄歲。幾回離夢在君傍。寒花晩節已遺音。後死爲銘亦此心。一病田間行且盡。那堪東望月愔愔。</text>
<title>龜巖遺墟韻</title>,<text>吾道災祥亦只天。向來先躅一宵烟。游人棕竹猶惆悵。遺裔詩書劣續連。誰遣五峰修鹿院。空懷九曲引漁船。巖碑未死那忘誡。海濶山高欲竝傳。</text>
<title>五月十五日。卽宋仲建 益中 窆日也有懷。</title>,<text>君今入地我何爲。京洛前塵一夢疑。存沒只應同耿耿。幾人台斗繫安危。</text>
<title>三年 八絶</title>,<text>三年不出庄。益知吾道蹙。堂貲幾時饒。書價無日足。朝還柳東游。夕嚮柳西宿。來往亦何勞。手有山躑躅。我游極翺翔。淸晝藝猶六。懷哉聖賢言。毋爲陸王惑。我宿極淸深。良夜夢自獨。勖哉仁義心。毋爲牛羊牧。琴材旣留棚。球圖並輸簏。悠悠藥裹餘。萬事從兒督。師傳邈猶聆。友講親能讀。頤辭卻潛驚。終奈一病目。莫以野農便。敢忘華封祝。樂樂憂憂中。居肰忽囈哭。安用鳥高飛。惟甘獸深伏。順寧在吾身。疆陂信天卜。</text>
<title>偶成</title>,<text>閒來獨立又高哦。萬念悠悠白髮何。繞壁虛聲秋絡緯。隔簾空色夜姮娥。皇王事業終非我。天地機關已任他。一笑浮雲疎柳畔。東樵西牧漫相過。</text>
<title>水樓志感 二絶</title>,<text>三嶺間關我爲誰。小樓梅菊亦堪悲。秋原宿草朱巖洞。忽忽流光已五朞。東楣絶句又西楣。陳跡人間客自知。月白英靈來往未。申朝匹馬更躕踟。</text>
<title>病中雜賦</title>,<text>端居初志覺猶悠。西景公肰病與謀。九日黃花還照眼。十年烏帽浪低頭。經天緯地終誰許。哢月吟風只自由。安得了婚因改葬。永敎方寸百無憂。</text>
<title>權上舍淸彦 衍 以今年四月二十八日卽余六十一晬。而十月十七日又其周弧之辰也。偶得余二律俯和。而別有二律。一以自道。一以幷擧。此老景好意。可無言乎。</title>,<text>三元遞遞幾三傳。重遇英宗第五年。西內衮褒悲莫報。离筵法講悵無圓。庭承愼節徒留壁。門受容思奈禿顚。只幸天開同己酉。操存一語仰鄒篇。右次自道韻○幷跋吾輩之生。實英宗五年 己酉 也。今適英宗誕日。追慕曷極。因念己丑集慶堂入侍。承天褒。褒及先臣。丙申正月當宁代理之初。選翊贊。以在外遞。又有親命愼言語節飮食。頤象室號之訓。與夫先師 雲樓 九容九思手筆。而老病辜負。奈何奈何。抑孟子生己酉而操存二字則爲朱子所表出。未死服膺。其庶幾乎。凡我同庚。宜共念茲。自是乾坤間六宮。觀生何待叩星翁。詩功羡子餘齡細。病思憐吾百慮空。瀛塾幾人趨彀躍。湖城隨處閱途窮。舟行莫道分來去。萬竅刀刀只一風。右次幷擧韻○四月乾辟。十月坤辟。故及之。</text>
<title>送丁生達信</title>,<text>白首遙懷尋性齋。感君飛屧此重來。窮經舊業還靈慧。先集新功擬繼開。急景離情方對菊。何時專使爲憑梅。月東小友應相問。須道餘齡萬念灰。</text>
<title>重修幞頭匣紙有感 幷序</title>,<text>昔顯肅之際。閔老峯入燕購皇朝進士幱衫幞頭 一名軟巾一名繐巾 絛帶之制。歸遺尤翁于華陽洞。又別藏副件于咸興雲田社。英宗丁卯春。始命新榜生員進士以此謝恩。則淳昌故 同樞 楊公 會榮 倡議以拜于皇壇門外。識者謂宜令生進因爲公私通行之上服。而無朝令未果。可惜也。己卯春賤臣忝進士。謝恩于昌慶宮之涵仁亭庭。此實覲耿光一初之會也。旣以匣封在壁。而中年以幱衫轉爲道袍。帶則別藏。而幞頭匣今適改爲。卽九月先王虹流聖節後十五日也。未死追慕。敬題如此。皇朝襴幞又先朝。丁卯新儀己卯叨。三十一年臣白首。不堪寒菊雨蕭蕭。</text>
<title>金上舍乃厚 挺澤 挽</title>,<text>天開龜卵茜旗迎。千載家傳洛水聲。節孝餘光纓足耀。一枝西出又龍城。甘和白米我知君。詩禮䂓繩自不羣。向晩靑襴猶聖渥。三珠相對月紛紛。老淚那堪爲季方。卻看庭下有賢郞。居肰大化先歸福。留待鄕邦續誌塲。弱冠論襟四十年。當時少友髮渾宣。依依鶴舘前塵事。遙夜玄琴曲沼蓮。蓼溪淸議憶當頭。西泮交尋意更悠。長愧木州祠墓下。一官微力未兼修。此去應逢四友翁。世間何處不泥鴻。朱文舊奬猶餘感。膓斷簫歌臘雪中。</text>
<title>送金子明 喆煥 歸覲</title>,<text>有擔百千斤。有路千萬里。要須硬脊梁。亦須勤步趾。此事在終身。勉勉安可已。我少不逾人。我老尤無謂。誤君自遠來。相守今二禩。歸庭樂有賢。刮目且待子。</text>
<title>李正郞 命龍 追挽 四絶</title>,<text>獐山淑氣古咸豐。髯老家傳長者風。赫赫袞褒淳實字。元陵回首白雲中。早已專經晩始科。槐廳粉署玉鳴珂。宦情不奈秋光薄。靑馹南來便碩薖。天公終惜大郞才。扶膝瑤瑜自蚌胎。餘福人間又何恨。丹㫌去去颯秋颸。慇懃厚誼渭陽姻。同是先朝受奬臣。當日後生今望七。臘天簫曲遠傷神。</text>
<title>步寄丁德徵 弼良 溪西晩翠窩</title>,<text>幾回遙夢在君傍。詩自松窩語到詳。百卉何須早紅紫。一株能獨晩靑蒼。年深此意猶霜雪。材大他時幷黻簧。卻憶盤桓元亮句。淸颸曾壓宋齊梁。</text>
<title>田君光瑛挽 三絶</title>,<text>三隱家聲殷海東。知君兩世亦遺風。高才正見因淸論。天遣相從薄俗中。楚江紺結楚山靑。來往牟綾各半程。寓裏尙隣葩老廟。幾回心膽對牀傾。一馬時時問病居。先公厚誼不成虛。東風絳旐歸何恨。八歲孤童已大書。</text>
<title>城隱柳丈 光迪 挽 五絶</title>,<text>白沙蒼石廣陵津。少年淸韻不緇塵。南歸尙覺東中樂。鴻耀迢迢玉水濱。春堂宅相耿難忘。櫟叟門墻古誼長。珍重雪山書托日。繩趨庭下一賢郞。湛樂齋高從氏偕。晩來宗嗣更增懷。超肰烏角西還後。霜落魚梁月轉槐。白首孤高分自安。湖南一代碩人寬。詩書舊澤應無極。留待鄕邦續誌刊。城東幽隱七旬餘。忽忽紗㫌導柳車。天曉緦紅幾人哭。不堪吟病泫雙袪。</text>
<title>柳絲 木川延春驛夫傳自燕山。謂是秦川遺種。植諸縣門。與義城衙中所稱武昌柳者同品云。近年人多折去移栽。不可禁爾。</title>,<text>渭城朝雨舊風流。不作長絲政不休。仙吏勝緣偕隱久。世間攀折幾多愁。</text>
<title>金子明言二月二十六夜夢。至一大廳謁朱子。朱子出所爲文字責誨陳同父者示之。斯事不可無紀。因以二絶相勉。</title>,<text>眞英雄出戰兢中。無奈龍川只事功。膠漆未祛金鐵混。可憐孤負考亭翁。自古元無衰聖賢。三杯豪興祝融巓。平生欲學難能地。與子相期一敬傳。</text>
<title>寄韓上舍汝願 基孝○二絶○幷小識</title>,<text>歲歲鸎花幾萬重。兩翁生老太平中。風流已是相來往。能復西投白竹筇。一雨千花取次闌。未妨收拾入油團。詩膓可括春天下。莫怕輕陰淰淰寒。兒輩煎花招友。乃翁亦有興不淺。其肯賁否。有願陪從者尤幸。</text>
<title>奉贈羅戚兄乃玉氏 璧天 謚號慶席 幷小序</title>,<text>忠烈公己亥易名。今庚戌宣延。病廢蹷起。詩云乎哉。聞說星郞一惠宣。錦城絲管自匀天。臨江大節皇朝殷。蹈海高風虜史傳。誥下崇禎三甲子。庭前新慶幾曾玄。吳東白首無窮思。吟送南雲獨悵肰。</text>
<title>朴仁瑞 驥柱 挽</title>,<text>桃仙瓠聖又凝川。一脈玄雲已幾傳。直到西來吳楚界。風流上舍我同年。筆古詩華慶有餘。夢中雲驥叶祥初。生來已是沈潛質。寧詎甘心一小儒。三疊秋風未足論。從頭古誼欲尋源。逶迤禮樂兼書數。叵奈中道病有原。仁伯先亡伯敬隨。畸人此日苦無依。君歸正作黃壚遇。說到前塵也更悲。</text>
<title>白邦衡 師宅 挽</title>,<text>盤龍之西葭嶺南。四月八日歸邦衡。邦衡六世我北里。故有獨啓當三更。家庭篤孝又相傳。苫凷泣血欒欒形。一飯二飯惟母爲。能令異顔終孚誠。猶肰忍飢苦讀書。本立從來知道生。於焉受笞伏不辭。美談籍籍傳農氓。流離南北亦幾時。古今詩文還自程。沙川定居幸未晩。幾回科塲流大名。知君於此卻不滿。直欲慕古齊崢嶸。有眼縱橫卄一史。有心周羅十三經。逶迤三式貫九章。出入三才融八紘。桑陰在在占太白。山罅時時窺老星。才高行卓更能幾。世有知音將大鳴。豈意今春四十二。訃車忽至人皆驚。如我畸人老已廢。俯仰天地偏傷情。憶昔尊公來托日。窮途苦語何丁寧。君時得年甫成童。遂與大兒如弟兄。論心講誼父子間。不恨東西多合幷。只今回頭已陳跡。嗚嗚短簫隨寒㫌。一季三孤且可慰。他時楚傳須公評。</text>
<title>考巖見尋院錄。果知兪相彦鎬已以五月四日北歸歷謁。是卽寧陵國忌之日也。因賦二絶。</title>,<text>千里南瀛少吉還。冲庵華老足悲酸。白頭舊輔終無恙。天日如今獨照丹。楚廟其如感慨新。公來又是泣弓辰。惟應灑落他年契。重勉明天與正人。</text>
<title>四月六日。有鸎飛至垂柳頂上。不鳴而去。兒輩嘲以啞鸎。余爲之賦一絶。</title>,<text>時言時默自天機。動靜無端識者稀。我亦只今藏用久。未妨相與約同歸。</text>
<title>陳家孝烈歌</title>,<text>三相之鄕一吳城。南有方等西逍遙。培風大阜屹其中。十里北隣沙津潮。鄭絶張散幾歲月。政堂氏族猶相傳。中間盛衰漫無紀。惟有孝烈今稱賢。陳孝子陳孝子。邑中故吏年十四。父病苦淋醫技窮。涕泣口吮無少離。旁人感動天亦監。畢竟驚看石自出。嘉靖之世國有㫌。新增勝覽谷齋筆。城南大街縣門西。遺址分明樵牧說。時維龍里吳直長。一體光輝爭日月。林烈婦林烈婦。來配其孫天質美。崩城一慟二十餘。三年歠粥情無已。頭戴躬奠墓前哭。癸巳辛巳長縗服。崇禎癸酉樹閭闕。明陵己卯昭邑錄。風聲初賴卞一筇。圖記終徵宋蘭谷。時維龜里我崔妣。先後東西幷芬馥。嗟孝子嗟烈婦。一家二倫無與京。山如增重水增深。其死萬年眞如生。安得一官聯太史。爲作合傳吾斯榮。</text>
<title>雨中賞蓮 二絶</title>,<text>楊柳蹊通桑柘籬。一筇行藥又西池。池心忽地何天雨。正是花明葉暗時。珠璣多小遞危微。撩亂風盤自氣機。莫怕紅脂容易損。疎襟猶挹遠香歸。</text>
<title>苦雨 二絶</title>,<text>斷續梅霖苦不晴。一天凉吹四簷聲。飜河倒海龍公事。老去無端只作獰。眼中方滅幾村烟。度外因沈列郡田。尙幸調元聞有手。車行牛健莫敎顚。</text>
<title>申僉知 命世 承恩命。步示官敎。求余詩。二絶</title>,<text>庚戌天東誕睿年。鴻樞新渥冠靑編。昂藏八十仍加二。頂玉腰緋亦地仙。翁少先人五歲纔。白頭孤露悵幽懷。那堪出袖回鸞紙。正是深秋晩隱齋。</text>
<title>詩賀金公 再旭 嘉義同樞新命</title>,<text>昔賢重母黨。况復父同庚。私情固應爾。大樂元樂生。念公金陵金。海判同我源。詩雲兩界上。山深江抱邨。明陵三十年。崇禎周涒灘。維時際淸寧。降此仙鶴翰。氣厚神自完。不煩蔘苓餌。居肰八十七。澹泊忘名位。有子有孫曾。望望雞窠老。於焉再庚戌。邦慶自穹昊。重開貳極門。同歡八路人。减租及蠲徭。一一涵天仁。太母方含飴。庶老爰沾秩。命公迢嘉義。同知古樞密。天書不期至。御寶鸞回紙。桑楡頓生色。花樹亦獻喜。我謂此無前。請公行謝恩。康壯正如許。無難入天門。不見衆西上。因竝諸宰列。聞公一莞爾。於彼不㞕㞕。卽此可知高。且待三世贈。泉途改照日。始得伸孝敬。如公足範世。我心還何如。白首無怙恃。未死身猶餘。憶昨過幽庄。交臂失一拜。伊來接諸孫。稍幸續舊債。風瞖已全痼。欲往嗟無由。孫歸作此歌。遙遙侑尊舟。更遲明歲春。册儲申休時。肰後進知事。使我重矢詩。</text>
<title>九月十三日夜雨。偶夢記古閨怨詩。西風摵摵動梧枝。碧落冥冥雁去遲。斜倚綠窓仍不寐。一眉新月下西池。諷誦數回。感歎于懷。及起思之。今日卽先英宗大王誕辰也。白首未死。永念華褒。乃知夢裏思夫之作。有係戀主之際。因步其韻。以寓沒世之悲。</title>,<text>湘竹斑斑已幾枝。九疑魂斷白雲遲。多情徹曉神靈雨。將淚蕭騷柳北池。</text>
<title>金君 邦周 挽 二律</title>,<text>英憲家聲遠。松沙衆望推。葛花中毒日。柟樹息陰時。觀海溶溶月。臨池躍躍鯔。卦周還少八。天道何爲。旁郡相聞熟。神京一面初。叮嚀魯樓記。珍重劒阡書。玉壻俄催紼。螟兒獨守廬。鳴臯千古意。那更問遺墟。</text>
<title>和柳君弼 匡天 歸樂堂韻</title>,<text>不分塵容換芰衣。幾人今世異行違。多君久解靑山樂。向我先期白首歸。西北壯遊甘秫畒。東南華藻擬苔磯。居肰屋就詩成後。取次看看杜德機。</text>
<title>與二兒話有懷子明 金喆煥</title>,<text>君去無人說此心。月明西塾夜將深。春秋一部山燈下。應憶吾家白雪音。</text>
<title>病餘檢書幮。得陽春舊矦密院吳伯深 濬根改正根 三月十日胎到己酉十月罷歸後二絶。感歎追和。</title>,<text>幽吟一室玉鏘鳴。羞喚曾楊作友兄。百世應知心獨苦。不關庭樹歲華更。圓鏡相逢自易期。祝融眞會定何時。多情小雪還今日。強和前年十月詩。春杪聞書外別傳。以爲須讀海南地理書。故第二及之。</text>
<title>洪克之 樂眞 挽 五絶</title>,<text>豐山秀句說洪厓。侃。 澗畔貞松雪亦排。君自永平仍北學。故家餘烈冠吾儕。松澗千璟亦號盤桓。克之旁祖也。師栗谷始知名。曾魯朱堅進學宜。依歸成就仰先師。嚴嚴筆法兼心法。幾歲弘規授受時。釋性誰將在氣添。不知天理是單拈。正傳自有神眞句。抵死潛心豈屬饜。加麻輕重孰情文。遙糾微言亦足聞。至竟相推松水狀。未堪賓主白絲紛。首句壬辰師喪時事。○克之具幣請余爲松澗行狀。余以病辭。又以水樓金士謙狀累藁未成者待余。無可下手肰後請以托之。雲江綾水二板連。何許靑山是吉阡。殘雪短簫無限恨。篋中還有舊詩篇。</text>
<title>金君大成 邦集 挽 三絶</title>,<text>花亭一氣水樓淸。賢叔摳衣有大成。珍重雲門餘韻在。幾回相訪便相傾。玉潔金剛士望尊。詩書茅屋一山門。千秋蘭侍邨名義。曾自吳東此老言。邨名本云乃時。余以丁蘭刻木像母故事。故改爲蘭侍洞。幼婦孤兒亦奈何。丹㫌去去白雲多。表章已有奇翁記。不博高官與甲科。</text>
<title>奉賀李令公 錫天 新授通政大夫慶宴樂府詩 幷序○乙丑</title>,<text>葢聞禹箕明範。龜疇揭五福之元。井柳呈祥。狼地耀千秋之彩。是以天亭乾巽。六萬之琯灰已飛。地隔崑崙。百卄之海籌斯鮮。肰則飡花犬而閱浮世則白駒之流年不足言也。植玉鳩而陳常珍則靑雲之華秩不足貴也。故知金鈕盭綬俗榮。不能越子喬之遐齡。弱草輕塵浮生。不能齊女偊之長壽。是以養序垂曲臺之記。得位著子思之書。德豈無名。上天降錫民之福。老而愈壯。聖代推燕毛之恩。寶牒鼎來。授二品三品之華級。綸音渙發。赫千歲萬歲之榮光。追虞皇養縞之儀。邁漢帝賜帛之詔。所重如此。其人爲誰。惟公太祖王之雲仍。沃野令之苗裔。璿潢玉派。流風踵六聖之餘。河目絲髯。公目眶平而長髯疎疎如絲。 秀質超四宗之後。分精太白。餐靈桃於瑤池。受氣大黃。綴仙班於瓊籍。雖溢米蒲芐。泣風雨於早齡。而棣華雍渠。樂𪛌壎於中歲。逮夫荊樹之蕭瑟。奈何橘林之凋零。顧哀慽未足以傷神。葢眞元已多乎固本。冰牙利齒。快嚼大胾之登盤。月眼紺瞳。明覷細蠅之寫字。何必經熊伸鳥。始延長年。不須煮朮烹蔘。自底遐筭。奚地仙之健羡。乃天神之護扶。蒼龍舊年。已經八十餘周匝。蔥犗今歲。未遠一百回方來。鳳穴靈雛。映三柯之珠樹。雞窠老子。近九世之神翁。鵲噪猿鳴。何傷杜工部舊病。瑤林玉樹。元是王太尉美姿。方且受福之穰穰。由來積善之袞袞。宜茀祿自天之未艾。故國家覃惠之無垠。是時也。八埏咸寧。百姓皆喜。存問致餽。睿念軫於龎眉。賜米養安。聖化浹於黃髮。且夫虹流太渚。天回六十歲光陰。日出咸池。曆紀三七年晷景。南山祝壽。先瞻耆閣之龍顔。北極頒綸。更慰海邦之駘背。依先朝之舊典。給通政之新榮。王曰嗟予臣隣。眉壽無害。爾尙將厥父母。景福不騫。九重龍光。煥圭竇蓬蓽之下。三百州縣。囿郅隆太和之中。肆我公亦得與焉。葢天恩於斯至矣。是故一洞鼇抃而爭賀。九族雀躍而同欣。紫誥鸞回。帶天中五雲之彩。玉圈花鏤。作地上千金之珍。玄袍動輝。紫帶添色。嗟頂踵實歸於造化。顧宗黨盍慶以杯𠤷。爾乃曰殺羔羊。載迎賓客。旣謁先祖。瞻廟梠而長懷。乃謝鴻恩。望天棖而遐慕。哀絲豪竹。雜金縷之淸歌。淥醽嘉殽。擧玉船之深酌。諸孫酌斗。彩服炫於丹花。小阮飛觥。漆髮鑑於霜鬢。孰不祝以難老。神亦期以無疆。其爲爵也至崇。其爲榮也甚鮮。豈徒香山九老繪禪宮之勝遊。洛社四公集耆英之高會而已哉。猗歟盛矣。胤錫情視吾祖。戚聯姨孫。杖屨追隨。親覿童顔兒齒。筵席歌咢。自幸千載一時。在敖揚揚。蹈舞太平之烟月。擧醻逸逸。醉飽德將之酒。是宜弄槧而陳辭。爰此飛牋而獻賀。吁才無吐鳳。恐玷藍瑛之孚尹。聲有談龍。羞學金口之緘齰。豈曰摛藻。直爲捈情。遂以沁園春一闋侑之曰。五朝閒氓。七紀高年。天爵何羞。自乾坤氣漓。理無遐齡。珣勃年促。誰添靈籌。韶穉顔色。鬒黑鬢髮。我公年紀人莫侔。聖代覃恩。玉軸生輝。飛墜雲頭。○參廟宇望天闕感古今。無愁還有愁。卜良辰宴賓客飛羽觴。春生几筵絃彈箜篌。玉喉窱窱羔兒㶑㶑。永今夕與子遨遊。嗟小子覿淸光。望逍遙雙涕流。公與叔祖同生甲辰歲故及之。</text>
<title>水調歌頭寄師道 丁師爀○庚午</title>,<text>離別已經歲。倐忽又逢秋。政憐妖癘彌宇。相敍苦無由。雨滴疎簾。孤夢風引。閒庭散步。隨處使人愁。早晩尋君去。一笑俯溪流。○生較遲。悲不復及前修。沿洄千載事。實曠感豈堪休。但認六經要領。便挈百家鈐轄。聊且樂忘憂。願與子同志。相勉寡愆尤。</text>
<title>北樓八詠 幷序○戊戌</title>,<text>嘐嘐先生頃示北樓八詠。顧以授簡之勤。有不得終辭。謹依李益齋松都八詠調。寄巫山一段雲者。以俟進退。地戒隆東夏。山容壯本朝。五卿三矞氣相交。無晝亦無宵。○得日蒸初起。隨風抹未消。閒龍正急暍民要。誰遣試行瓢。右白嶽晴嵐礙月何方事。尋梅尙韻流。爭如都市此山丘。輸爽一間樓。○後夜澄將愜。平朝灝不收。先生寧遽學王猷。存氣定天游。右西山爽氣○宋人有武昌尋梅句。唐人有洪州礙月句。各爲西山而發者。漢代丹靑界。華山混沌鄕。陂陀小麓亦仁王。平瞰幾都房。○萬紫歸陶鑄。千紅入辨章。乾坤春意一團腔。善識實無方。右雲臺看花○今文尙書平章古作辨章。邵子詩賞花全易識花難。善識花人獨倚欄。景福留光化。長街夾列曹。平時翔集幾英豪。今夕只心勞。○虛月初鋪水。輕埃不起毫。悠肰西出履聲高。未怕宿鴉號。右天街步月太乙眞蹤在。三天道氣餘。白蓮峯下是誰墟。空水自如如。○濯足方淸隱。澄心便古初。翠翁何事不相須。獨頫更長噓。右隱巖臨流故廟淸池畔。孤亭小洞中。支天大節凜餘風。霜候早傳楓。○殷絳猩應妒。竊紅茜不工。何煩一萬二千峯。辛苦費游筇。右古亭賞楓淸白傳家遠。縹緗載籍全。多時枕藉髮渾宣。隱約對先賢。○洛誦宵猶足。鱗開晝更便。縱橫靉靆卻逢源。且遲入經筵。右淸晝散帙○公家藏書目。總題曰載籍全書。○漢人呼眼鏡曰靉靆。月動開虛嶂。風來送遠灘。此心誰語獨眠難。白雪繞絃寒。○天樂遙分籟。山精欲撼。應懷招隱桂枝攀。人靜始堪彈。右靜夜理琴</text>
