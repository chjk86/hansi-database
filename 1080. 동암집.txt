<title>東巖亭</title>,<text>余不能詩。往往終歲無韻語。自亭居以來。朋友過者皆以爲不可無詩。余亦有漫興。有此拙句。然亦不能別立韻。謹次退陶先生東巖言志詩。以地名偶同故也。奉呈仲氏几案。且以求和於諸友云。數椽書室在東頭。眼底溪山曲曲幽。暘雨每占雲北去。憂愁都付水西流。林泉自有優閒趣。富貴何容智力求。只恨吾生聞道晩。陳編事業正難休。陸士衡居西頭。士龍居東頭。○拙翁詩。雲從藥峀南來雨。霧自岐山北去晴。○坡詩。下士晩聞道。聊以拙自修。右戊申夏所作也。當時志猶未已。有陳編事業正難休之句。今年春。邂逅感疾。幾死僅甦。精神一倍消脫。回顧茫然。爲之拊卷太息。遂改末句曰只恨吾生衰病甚。陳編事業自玆休。適遇申同人子長言之。子長曰。老兄聰明雖減。而書冊之工。猶未全廢。所謂自玆休者。恐未爲實際語也。况詩成於戊申。只合言當日情况。何可隨其盛衰。逐時改撰乎。愚以爲不改爲是。余笑曰謹如敎。爲書其語于詩後。己酉四月日。</text>
<title>戲作東巖二十詠</title>,<text>龜峀 米麪一支南走爲龍角山。又東迤爲龜項。有峯躍出如龜首形。卽亭之後山也。亦名七星峯。峯後有大澤。世傳神龍劈山上天。仍成淵云。欲學藏六術。卜居龜峀下。從今卧此中。耳息度千夏。龜以耳息故壽。東屯 亦名東臺。在亭之東北。咫尺隔市塵。平衍又高峻。有時屨杖至。終日目不瞬。朱先生遇水石淸陰處。終日目不瞬。西崦 卽亭之西麓也。是日落處故名。冉冉光陰逝。崦嵫且勿迫。人間事未了。此日眞可惜。山泉齋 泉在東南隅階下。甘冽潔淨。水旱無盈縮。取以名齋。有泉山下出。取以名吾室。果育吾何敢。困蒙懼遠實。蒙九四曰。困蒙。獨遠實也。養正齋 亭齋西曰山泉。亭主居之。東曰養正。以處童蒙。童蒙來相從。多是聦明資。養之貴得正。聖功端在玆。獨梅園 亭北數步許。有一梅在巖石間。爲之築壇以護之。名曰獨梅園。郢中歌白雪。國人和者寡。宜爾伯雪子。獨寄荒山下。溫伯雪子見莊子。後人呼梅爲伯雪子。雙竹塢 獨梅園數步許。有廢臺荒蕪。令學童芟除蒙翳。有竹二本在石間。拂拭摩挲。有相遇之感焉。因名其臺爲雙竹塢。臺廢無人賞。孤根托林樾。貞心猶未改。雙節凌霜雪。塤箎巖 有巨石陡起山腰者曰塤巖。蹲踞山側者曰箎巖。兄弟游詠其上。因名之。在竹塢傍。同氣托知音。百年同博約。造物亦有意。嘯詠有雙石。晩對石 獨梅園下。有石橫卧。每於日晩。登石吟嘯。因名晩對。嘯詠下塤巖。扶攜登晩對。莫言相對晩。晩對吾所愛。香遠塘 亭前築二層階。階下穿小塘。將以種蓮。取愛蓮說中語以名之。爲移數君子。階下穿小塘。待他花爛開。憑軒聞遠香。朱子君子亭詩。相逢數君子。爲說濂溪翁。栗社 亭之西北隅。有洞窈窕。異石錯置。栗樹成行。有洞窈而深。異石似列碁。社栗有佳實。遊人可療飢。望遠臺 臺在最高處。十里形勝。擧眼可盡。在栗社之上。攀藤上層臺。臺高眼極浦。景物面面奇。難可一二數。菊砌 亭三面築石爲階。得黃菊種之。可愛花中隱。相隨寂寞濱。自有凌霜節。故與竹塢隣。杮林 杮木處處成林蔭厚。可遊憇。愛爾有七絶。不獨實可食。羅生自成林。遊人此遊息。杮有七絶。壽，多陰，無鳥巢，無虫蠧，霜葉可翫，嘉實，落葉肥大。桃坂 左右兩坂。桃樹列植。春月花開。爛然如錦。桃樹繞亭生。桃花殆半山。却恐花汎流。消息傳世間。柳堤 池塘之邊。植以柳樹。以遮行人。長堤種百柳。日見新葉敷。如何陶淵明。門前只五株。風詠臺 亭前橫岸高可數十丈。東南一角陡出水邊。上有巨石。下有澄潭。有時游泳。悠然有沂水之興焉。臺上光風來。臺下水成淪。當日詠歸興。千載屬今辰。梨亭 在亭南隴上。童童似圓蓋。萬枝同一榦。咫尺望龜峀。悠然柯欲爛。東川 東川發源甚遠。迤邐過亭前。實岐山一帶之大水也。高川與渭川。合流爲東川。直到東巖下。渟泓仍成淵。岐山 岐山在亭之東南。北有周嶺。西有飛鳳山。岐山鬱蒼蒼。如見鸑鷟戲。聖人今在上。靈鳥豈不至。</text>
<title>巖齋吟。示三峴諸君。</title>,<text>吾人心界本虛明。滿肚塵埃容易生。聖賢遺訣君知否。義理重時外物輕。</text>
<title>伏次伯氏三棣堂韻</title>,<text>兄弟謀相就。初非占勝區。芟藤仍石面。疏穢卽淸流。倚檻看魚戲。隔林聽鳥求。自然成趣味。攜手此夷猶。水滿前溪秋滿園。團圓悲不逮親存。吾家長物惟恭友。分付兒郞與稚孫。</text>
<title>庚寅立春日。會宿三棣堂。次杜草堂立春詩。是正月初八日也。</title>,<text>三棣堂中三兩老。挑燈閒說少年時。春來且喜盤登菜。歲去堪嗟鬢有絲。臘酒擬賡蘇子帖。寒江寧效杜陵悲。今宵大被誠爲樂。卧聽溪流勝作詩。</text>
<title>月湖寓舍。伏次伯氏韻奉呈。仍請仲氏和贈。</title>,<text>莫敎愁思亂如林。早晩籃輿度遠岑。閒界共尋魚鳥約。百年高卧水雲深。偶扶藜杖步前林。靄靄祥雲起遠岑。魚龍喜得安身地。巖下澄潭百丈深。</text>
<title>蘆厓土窩。次仲氏韻。</title>,<text>野外雨初過。山囱濃翠滴。有客載酒來。陶然日西夕。</text>
<title>吟呈仲氏</title>,<text>六十年餘共邁征。蕭蕭白髮惜頹齡。人間浮念消磨盡。攜手山中拾晩馨。</text>
<title>挽李小山 光靖</title>,<text>瑤琴響久絶。眞儒起南服。其聲大而遠。有弟復如玉。塤箎迭唱酬。龍門遺韻續。鶴山葬夫子。千士皆失聲。所事夫子者。復以事先生。先生今又逝。斯文誰主盟。欲識程叔子。當求明道狀。惟其所造深。所以善摹像。盥手讀遺篇。益切高山仰。</text>
<title>挽崔數咎 興遠</title>,<text>末學日以差。口舌騰性靈。知行不相資。滔滔任顚冥。夫子起南服。得力在躬行。平日所講貫。一一踐其實。根本旣培壅。英華自燁發。不比萬石君。無文只有質。公山鬱岧嶤。德業與俱崇。同心臭如蘭。珍重有湖翁。如何運氣非。丈席次第空。海內同悲涕。愚生倍感慨。疾病苦纏身。聾齋阻一拜。近擬奉尺書。以求一言誨。嗟公不少須。謾誦責沈篇。他日歸地下。願公許執鞭。</text>
<title>己酉閏五月初三日。仲氏襆被先到。不勝欣喜。爲吟小詩。以促行駕。</title>,<text>十里平川遠。方塘小鑑開。忽聞山鳥語。今日老仙來。</text>
<title>四日夜洛文呼韻各賦</title>,<text>活水源源半畝淸。仰看天宇寂無聲。此間正好尋眞訣。千聖單傳一箇誠。</text>
<title>庚戌秋。仲氏寄書曰近日病勢少减。當往與君攜手徜徉於泉石間。以瀉幽欝也。承示喜甚。吟呈一絶。</title>,<text>巖亭昨夜壽星臨。分付兒童出水潯。如有山前山字駕。走還亭裏紫霞斟。</text>
<title>挽金德中 龍普</title>,<text>有美匏山松。欝欝中棟樑。匠石不曾過。卧壑經風霜。未能餙廟廊。只得重邦鄕。歲寒方期汝。剪伐又何忙。自顧樗櫟賤。早襲芝蘭香。到處相追隨。學舍與山房。鈍敏雖不同。臭味略相方。有疑待君決。有事與君商。白首情轉密。詩札頻墜牀。忽報二竪嬰。沉淹一年强。所恃天賦篤。早晩躋康莊。一日赴書傳。此理儘茫茫。人物難衰季。誰復似君良。滔滔錦川水。西流撤鉅防。風流遽寂寞。樑月空悲凉。吾黨日以孤。暮道獨彷徨。無路送靈輀。嗟我病卧漳。揮淚寫哀詞。悽斷不成章。</text>
<title>挽金直甫 宗敬</title>,<text>湖上大鞴開。金錫集爐傍。鑄出多少器。璀璨盈門牆。川沙橫一枝。三弟同翺翔。直甫爲其仲。天資何慈良。况復登門早。習聞爲學方。制行先孝悌。執德備柔剛。足目要俱進。科學不相妨。經史滿棐几。詢目盈書箱。師門奬與深。朋友與有光。誰云儒者迂。綜理周且詳。仁愛可及物。經綸宜佐王。駸駸華聞著。逸駕見方驤。無奈運氣非。斯人遽云亡。法門今寥落。君去倍悽凉。嗟哉川沙翁。悲淚恒滿眶。無心步春塘。强顔慰北堂。邇來吾道孤。所恃惟棣牀。勉矣伯叔季。莫令舊業荒。未了工夫在。九原正彷徨。自顧愚陋甚。晩襲蘭室香。擬得千金藥。醫我性疎狂。已矣牙絃斷。無人發膏肓。病未哭祖道。寢淚空琳琅。信筆寫情素。悽斷不成章。</text>
<title>己酉五月。仲氏擬上東巖而患無粮。寄詩曰。欲學安心法。誰傳辟糓方。今不死孤存。而五月麥粮又患不繼。追思當日善戲。爲之一唏。因次其韻。時壬子五月朢日也。</title>,<text>人生貴適意。世路等羊腸。燠室三冬穩。風堂五月凉。無粮自辟糓。咬菜是神方。只恨塤音斷。有疑孰裁量。</text>
<title>壬子菊秋。訪高川老人。次韻相別。</title>,<text>秋郊歸思動。遊鳥亦還簷。乖嶺蘿衣振。東臺石路纖。撿書愧喫札。論理恨窺簾。相對今宵樂。難堪別意兼。</text>
<title>立春日。吟贈朴禮彦 宗絢，智彦 宗成。</title>,<text>風雪山門坐悄然。幸君來與理殘編。莫歎歲月堂堂去。惟在吾人志意堅。</text>
<title>送趙洛瑞 顯</title>,<text>吾輩回頭晩。胷中草木多。去玆方會進。一步不宜蹉。</text>
<title>挽金弘輔 宗燮</title>,<text>生材蓋不數。千里一士難。若天有私厚。四賢萃門闌。况復季方賢。才高年力彊。旨訣傳師門。義理講聯牀。天資旣粹美。學力充拓好。溫柔中有守。質素加采藻。進進工不已。駸駸到閫隩。法門方衰落。非君復誰靠。君如逐臭夫。與我情綢繆。有時詢聾𥌒。又或惠箴規。前冬葬兄日。白馬來送往。歸又致長牋。早晩謂相訪。我喜君且至。埽榻待君來。君來竟不來。精神有囱梅。旣賦淸明質。又何促年筭。自歎樗櫟賤。空喫世間飯。福善理却舛。鴒原再埋玉。喪弟兼喪質。重爲伯叔哭。</text>
<title>挽族弟而浩 憲源</title>,<text>去年川上哭諸賢。與君相對共歎傷。如何今年君又逝。使我悲淚恒霑裳。我聞君逝扶服往。高堂白髮淚交滴。曰余亡兒志尙好。早晩從君學周易。如吾何能爲爾師。謹愨如君卽吾師。頎爾容貌確爾中。又是詞華出等夷。方看寶樹茁而長。翻嗟人事忽成虛。爾文盈篋誰賞之。爾粟盈庾誰食諸。人間怨恨無終竆。悲風拂拂繞荒阡。何時孤兒突爾弁。讀爾之書耕爾田。</text>
<title>人日偶題 丙辰</title>,<text>人日悄然步石臺。新春消息訪寒梅。今年恰滿宣尼壽。底事人間做得來。</text>
<title>輓詞[趙述道]</title>,<text>褎然好氣澹然襟。門外岐山碧玉簪。遮莫歸雲閒出峀。不知何處去成霖。悠悠千古只麽心。湖水高山聽玉琴。俛仰百年竆樂事。一牀常棣共知音。憂患平生渾欲忘。淸漳非病是淸凉。朝朝硏几添新水。箋注蟲魚已積箱。自以醇眞養學問。小塘春水細無波。傍人莫道山翁拙。康濟身心穩一家。</text>
<title>輓詞[金象鍊]</title>,<text>衰運南州卅載間。自從思老厭區寰。秖今已沫芝蘭馥。安仰其頹大小山。道學幾多葫畫樣。文章都是粉塗顔。東巖屹作橫流砥。一鑑塘開泗水灣。藥峀蒼蒼雨洗塵。東巖人坐靜中春。朝囱旭轉心同皦。夜榻風微氣孔神。好自劬工忘寢飯。非關拊世展經綸。尼山適去期如式。太歲今年又在辰。</text>
<title>輓詞[金道行]</title>,<text>蘆翁厭世去。此老又長辭。地下聯牀樂。人間後死悲。正當辰歲厄。誰是士林師。瞻仰百年計。蘧然一夢疑。德器完無缺。進修老愈加。工夫實處在。事業閒中多。薦剡徒文具。儒林有大家。疾書編已定。門下幾矦笆。縱有絲麻美。何曾棄蒯菅。齋廬要講討。文藳共編刪。得御諒多幸。望洋幾發嘆。秖今嗟已矣。何處更追攀。</text>
<title>輓詞[鄭宗魯]</title>,<text>湖老門人有丈人。文章經學老冞醇。乍遊璧水非吾好。獨掩衡門養我眞。愿仲襟懷元瀅澈。羅公氣象更淸淳。自憐慕德誠還淺。半日巖齋坐了春。</text>
<title>輓詞[南漢朝]</title>,<text>處士宗儒合一人。七旬無事養淸醇。海東絶學重開運。湖上傳心獨得眞。衛道誠深編輯富。誘蒙功大話言諄。那堪經過東皋外。岸柳巖花只殿春。</text>
<title>輓詞[黃龍漢]</title>,<text>仰止東巖老。斯文正法傳。雅言常變禮。衣鉢約中編。寥落丘園暮。沈霪大業全。餘音誰更遡。衰草又寒天。法門衰敗後。吾黨日茫然。緬想升堂閾。長如仰斗躔。扶持存大義。零落又新阡。皓首悲殘簡。丹旐悵望前。</text>
