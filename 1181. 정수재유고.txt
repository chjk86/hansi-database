<title>謾吟</title>,<text>團飛蛺蝶闘餘芳。小院雨晴花木香。俗客從回門外駕。淸風一枕夢羲皇。</text>
<title>陪金進士丈 履五。次劒南韻。</title>,<text>踈松𥠧竹覆虛庭。睡起逢迎眼爲靑。酒德床儲劉氏頌。琴心壁揭紫陽銘。開簾山色分明見。隔樹禽聲斷續聽。賭罷高樓棋伴去。文楸玉子散殘星。</text>
<title>花鳥八詠</title>,<text>牧丹王土階三尺白茅分。甘露春來草木殷。周瓞運回仍尙赤。舜華顔美亦歌薰。時淸香國招花隱。地裂靑州送竹君。卉史千秋蘭筆討。僭王楚梓不須云。海棠仙修鍊楊妃服汞鉛。生天還帶醉中眠。金支肺熱承淸露。翠帔身輕拂紫烟。適見蟠桃幾開落。未敎綠萼傡嬋姸。人間莫信長生草。風雨殘泥葬曉仙。菊隱士黃冠不向艶陽開。秋雨空庭冷暮埃。曉露沾枯徵士筆。夕英含笑逐臣盃。大夫却愧松爲伴。淸聖端宜竹共栽。蝶使頻煩招莫起。花王焉得以臣哉。竹夫人一曲南薰夢二嬪。斑斑孕血楚江春。木居士老緣應冷。花貴妃衰寵更新。腰不柳纖恒正直。口同匏默却淸眞。夏姬還被秋娘妬。凉德長門泣扇人。鶴子蝶媒東閣澹粧妻。養得胎仙物外棲。丹頂宛看庭峙鵠。縞衣超出野羣鷄。鳴陰似學烏兒哺。報客應驚鳳字題。鍾愛山翁垂鶴髮。戛然時作掌中啼。鳩婦拙謀不辦爲生事。長恨陰陽向背情。有室還從神女借。遞書空藉曲江名。鸞將隻影應愁濕。燕欲雙棲更賀晴。逢彼怒時飛莫奮。每從鴉舅訴平生。鴈賓木葉霜黃九月初。羽衣楚楚映空虛。春寒恒碣公無渡。秋老衡湘末至居。塞上中郞憑寄信。淮南八客與傳書。西雝振鷺威儀習。鴈帝賓興網不踈。鴿奴何年翠羽別淸都。謫向人間作寄奴。爲主䧺飛誰羽翼。傍門烏合愧髯鬚。隴鸚報客能言否。塞鴈傳書亦使乎。靈性知應懷舊夢。至今還記曲江無。</text>
<title>陪韓進士丈 宗樂，全進士丈 錫天。會崔農叟 寅漸 書塾。</title>,<text>一天明月照無睡。起拂寒床訪所思。可但知音如顧陸。也應論道似莊施。初筵有酒觥籌亂。末至無詩韻令遅。小閤寒梅開早晩。臘前雪後是留期。</text>
<title>重九會</title>,<text>松間晴翠滴衣裘。九日龍山屬舊遊。佳節參軍曾落帽。暮年王粲倦登樓。白雲鴈影蕭蕭暮。紅樹蟬聲瑟瑟秋。坐久山亭仍夕照。黃花似欲挽人留。</text>
<title>奉和李進士丈 賢謙 寄示韻</title>,<text>子墨文章老更成。竹兄石弟共餘生。天寒積雪孤村逈。夜靜深燈小屋明。古匣塵埃埋劒色。衡門日夕起歌聲。淸閒不獨雲林樂。眞逸誰知在帝城。</text>
<title>仲春。同李圭軒 東黼 出住寒泉祠。</title>,<text>魯東遺化在崧南。絃誦洋洋隷雅三。菊老高風餘舊址。晦翁遺像妥新菴。淸泉繞砌珠璣落。遠峀當軒紫翠含。杏樹壇邊通小徑。講筵何幸與君參。</text>
<title>重九日。陪韓進士丈 敬琦 登龍山。</title>,<text>今辰九日龍山飮。佳節登臨與昔同。不醉恐見菊花笑。將衰仰慚林葉紅。斷雲斜日蒼茫外。剩水殘山浩渺中。朝野昇平欣有象。老農相遇說年豐。</text>
<title>登庠日喜題 二首</title>,<text>襴袍鈴帶軟羅巾。唱到淸臚第幾人。十月寒威渾不覺。天門盡日住陽春。爲實爲名各自家。淸寒未必艶豪華。還將不幸仍爲幸。爭及溫公戴一花。</text>
<title>題劒</title>,<text>武城猶小用。齊舘豈長彈。臨事須剛斷。是非有兩端。</text>
<title>半開牧丹</title>,<text>怊悵花前送一巵。半開還老始開時。試看天上團圓月。纔到盈時便卽。</text>
<title>臘日。會金進士丈 奎膺 蘿下書室。</title>,<text>衡門幽閴晝常關。只爲端居剩得閒。坐玩王湛床上易。卧遊宗炳畵中山。忘憂有術謀歡伯。却老無方轉大還。葭琯飛灰噓暖律。已看柳色動孱顔。</text>
<title>早春會彤霞觀</title>,<text>一壺𨤍醁破愁顔。屛帳沉沉宴坐間。翁與梅花還瘦冷。地於城市亦淸閒。春山積雪蒼蒼遠。夕鳥衝烟冉冉還。點易觀梅聊自樂。人生名利有機關。</text>
<title>溪社修禊</title>,<text>經眠飛花西復東。招携近局醉春風。杯盤眞率非難就。齒髮蕭踈漸不同。跡似綺黃塵俗外。人如香洛畵圖中。聊將善禱揚深觶。一席長圓會九翁。</text>
<title>疊前韻。題社詩帖後。</title>,<text>新蓂抽綠斗杓東。朗日晴烟汎惠風。曾點詠歸嗟已老。陶潛性嗜偶相同。正須漫浪形骸外。却喜翺翔水石中。始信淸時無棄物。酣歌一曲付斯翁。</text>
<title>入佛堂洞</title>,<text>窈窕巖扉好隱栖。數重林壑一灣溪。噴崖銀沫灘聲厲。褭壁蒼雲樹色齊。花擁山門無逕入。鳥依佛影近人啼。此行却似麻源谷。回看紅塵路已迷。</text>
<title>同金霞觀 象奎。訪張浩窩 允誼。</title>,<text>近水茅廬月色多。纖雲捲盡漾金波。有錢欲買靑山住。無酒其如好客何。安用虛名齊北斗。且將宦夢付南柯。吾遊適意誰曾管。日夕能來訪浩窩。</text>
<title>和南社分韻</title>,<text>狄生華髮未毿毿。社裏蓮花訝許參。饑亦撑膓芸滿篋。窄猶容膝竹編菴。半生涉世嘗荼苦。三酌論交耻醴甘。除却看棋評畵外。此身於事百無堪。</text>
<title>郭南新居</title>,<text>茅堂三月燕初飛。一卷雙壺坐翠微。好箇園林爲地主。欣然花木見天機。投閒始遂今生願。漸老眞知昔夢非。燈火松窓喧半夜。隣朋扶醉煖房歸。</text>
<title>同金允恊 始翕 遊耆英臺</title>,<text>山光明媚弄春姿。杖屨寬閒喜共隨。孤鶴飛來松盖偃。晩鶯啼處柳陰遅。石床留蘚仍高枕。澗水流霞更洗巵。一嘯耆英臺上立。夕陽歷落映鬚眉。</text>
<title>續金君 潤 與同硏諸君相和韻</title>,<text>剪燭茅齋共話心。星回月入坐深深。長歌薛客能彈鋏。不皷昭文自有琴。褒貶春秋皮裏在。聖賢淸濁醉來斟。一枝纔得鷦鷯樂。繞郭雲山是陸沉。</text>
<title>奉酬金進士丈 致浩 南園暮春作</title>,<text>楓泉南畔柳橋東。葦箔高褰燕子風。鏡裏忽驚雙鬢改。樽前頓覺萬緣空。蘧然午夢莊周枕。都是春心太皡宮。歡極不知山日暮。更敎移席落花中。</text>
<title>題賸香塢 王進士允恪書室</title>,<text>松深竹靜澗之陽。隙地蕭然一小堂。勒住長春惟酒國。閒消永日是書倉。晴窓對月琴三弄。凈室觀梅易一床。避世城東成大隱。葛巾鶴氅道人裝。</text>
<title>自愛新梅好</title>,<text>雪裏亭亭一樹梅。今年還似去年開。東風能解遊人意。吹落寒香入酒盃。</text>
<title>臘日小酌</title>,<text>飛蟲十二任渠忙。隱几翛然坐燒香。老更宜妻梅映閤。居應不俗竹環房。淸閒自可齊三壽。物我終當付兩忘。至日招遊仍臘日。椒花新送滿甌香。</text>
<title>哭霞村金公 德茂</title>,<text>彩霞深處仰高山。遅日和風杖屨閒。安樂鶯花均事業。藐姑氷雪想容顔。詩書自得逍遙法。寵辱元驚夢覺關。怊悵典型那復覿。鸞驂遐擧杳難攀。</text>
<title>和金允九幽居八景</title>,<text>荒臺明月草樹連雲月滿臺。毬庭凉露滴蒼苔。半千勳業元虛影。三五團圓更幾回。無處偏籠宮苑柳。有情還照野橋梅。淸輝堪歎非堪賞。寂寞金華冷劫灰。寒城暮雪徹曉北風金鐸鳴。同雲漠漠壓荒城。空林格磔聞烏啄。古路跳梁見獸行。東郭甚貧流俗笑。袁安高卧擧家淸。鐘聲月色俱凄切。權鞈詩中感舊情。辰橋芳草東風不遣野烟燒。芳草芊眠第一橋。輦路曾經承玉佩。宮人尙憶映羅腰。郊原自可傷春色。樵牧那知說舊朝。寂寞王孫千古恨。詩魂黯向此中消。星壇雜花二月荒臺錦作團。芳林一簇繞星壇。佳人恨紫臙脂暗。杜宇啼紅曉露寒。春色如憐歌舞地。幽居端入畵圖看。武陵若肯容漁子。欲買靑山數畒寬。鵠嶺歸雲終朝倚杖看晴雲。絶壑孤松漸未分。白晝敲昇龍井氣。蒼崖觸作虎巖文。山中採藥長隨我。嶺上裁衣欲贈君。一片遐心俱澹淡。茅簷深處住氤氳。蜈山落照郭外孤峯勢欲鑱。敲氷穿雪上巖。樓臺沉黑鐘初落。天海蒼茫日未啣。長至陰晴元不定。此生緣業信非凡。俗情更笑牛山淚。萬里泠風忽滿衫。萍郊踈雨郊原踈雨入茅樓。淡墨屛風景轉幽。遠牧寒生吹笛外。溪漁暝立短蓑秋。微分岳北千峯色。正長橋南數寸流。準擬扶筇過野岸。汀沙明眼狎羣鷗。栗園淸風綠雲千疊度曦輪。終日淸風泛蕙筠。衆籟齊生南郭几。些凉分贈北窓人。斷崖松黑常疑雨。曲徑苔香不颺塵。非獨端居尋爽塏。元無炎虐到閒身。</text>
<title>洗心臺。同李迺文，金仲瑜，李聖五聯句。</title>,<text>偶到林間聽暮蟬。時。 槐風噓送納凉天。樓臺照耀殘烟際。文。 詩酒登臨落照邊。野色千村秋漸熟。五。 泉聲半壑雨餘懸。佳期會待良宵月。瑜。 且賞淸香閣畔蓮。時。</text>
<title>題廣明洞巖壁</title>,<text>緣溪疊石刱爲臺。一月經營斷手回。臨水浮觴停玉溜。磨厓留墨掃蒼苔。靑蘿古徑雲垂地。白日諸天瀑響雷。裸體林間無此樂。淸風又引早蟬來。</text>
<title>同張炫之 壽炯 踏靑口號</title>,<text>一氣絪縕萬木榮。浮虛新斸動春耕。芳堤踏盡更何處。山北山南燒已平。</text>
<title>龍山晩吟</title>,<text>采采黃花揷滿頭。風烟搖落萬家秋。荒山一角斜陽外。隔水靑帘是酒樓。</text>
<title>峨嵋寺洞</title>,<text>午正門西度國淸。峨嵋寺廢洞猶名。山從坎入三台列。水向坤流一帶橫。地卜眠牛傳祕笈。村連昇鶴有微行。深巒淺麓環如障。螺簇蛾攢活畵成。相生相剋五行疇。一卷靑烏妙理求。山勢遠朝萬壽色。地形平瞰黃郊秋。遙峯側栢沉沉黑。隔洞明霞點點浮。雨露之濡霜露感。彷徨繞域再三周。</text>
<title>龍山晩眺</title>,<text>亂山高下夕陽空。晩拖筇枝入畵中。幽處意行聊自適。佳朋不速會相同。烟藏溪柳微分碧。雨打巖花漸褪紅。朗詠歸來淸澗曲。振衣還對舞雩風。</text>
<title>戲答金君 相瑾 人日寄詩</title>,<text>南山之南幽人居。鳥鼠白日行階除。此間計活頗瀟灑。藥詩囊更無餘。報道新蓂七葉生。病骸尙㥘條風噓。佳節未酬草堂句。寂居空對楊子書。寅泉故人寄詩來。一篇瓊琚能起予。更喜載酒來救渴。文園吾亦病相如。來詩有幸有一樽葡萄碧之句。</text>
<title>詠雪</title>,<text>漠漠同雲徹九霄。鎪氷鏤玉下迢迢。飜空乍作婆娑舞。點地旋驚頃刻消。月冷梅魂凝欲凍。風微柳絮靜還飄。林間古路無人跡。着我先行度野橋。</text>
<title>崔信昂挽歌三章</title>,<text>嗟哉崔翁。坎坷末路氣味畧相同。妙年遂投班生筆。慨然仍把由基弓。歲暮朔風吹不已。櫪上空留雪花騘。春風何在金罍茵。客滿高堂酒不貧。酒不貧客常滿。亦可謂君風流人。君家令季復可愛。簪得丹桂滿頭新。我聞仁則壽。我聞才則名。君胡爲仁身未壽。君胡有才名未成。荀龍頭角俱不凡。猶慰泉臺萬古情。</text>
<title>曉過山南</title>,<text>飄紅瑟瑟點秋衣。獨木橋橫草徑微。蟬冷已隨輕雨盡。鴈踈惟見斷雲飛。溪山有待如曾識。書劒無成悟昨非。準擬一筇窮勝踐。世無禽向與誰歸。</text>
<title>送人歸山。用離合體。</title>,<text>心從物外托深期。月下淸簫橘裏碁。石榻開樽雲共靜。靑燈弄翰歲頻移。多生情願烟霞伴。半世慚無事業奇。可愛林泉閒植杖。丈夫離別莫言悲。</text>
<title>次任重軒 相翼 壁上韻</title>,<text>春盡不見一人到。小庭蜂喧花亂飛。俗客暫來忘歸去。主翁未說已休機。</text>
<title>述懷</title>,<text>醉擊金壺喚奈何。長吟便作不平歌。時違漢魏前三代。學讓顔曾第一科。張子有時逢慍婦。韓公無術送窮魔。只須放意溪山勝。暮境情懷在澗阿。</text>
<title>送金上舍 時華 遊天磨山</title>,<text>出郭飄然興已賖。蒼峯路入白雲斜。天晴雨灑千尋瀑。地冷林留四月花。三日送君仙境界。一床憐我俗生涯。龜塘才子題評去。增色山嵐與澗霞。</text>
<title>佐郞朴公 聖鉉 挽</title>,<text>升沉顯晦八旬間。公自無營理往還。日月周正良史筆。風雲漢署舊郞班。家聲令胤俱鸞翥。文藝賢孫已豹斑。薄俸分衙經濟晩。琴歌觴詠任淸閒。凾筵受業四齡餘。舞勺之前數日初。墨陣塗鴉隨指畫。書林習鳥待吹噓。忽驚南極明星晦。痛哭西河絳幄虛。多愧荒詞難狀德。空攀丹旐淚沾裾。</text>
<title>戲贈李迺文，金仲瑜。</title>,<text>有所思。乃在藍橋之南石橋之西。南是漫翁幽居。西是惇菴所偃棲。惇菴居士字迺文。十年食貧顔色黧。蝸殼廬小膝纔容。麂眼籬矮肩與齊。車轍不到門柳禿。盡日黃鳥空復啼。叵耐胷中有痼癖。得酒便醉醉便題。常恨靑銅不入手。落日悵望空樽携。迺文迺文醉不足。安得買與種秫田數畦。漫窩散人方外客。眉踈面方身八尺。少年頗有靑雲志。懷書幾上洛陽陌。往往歌吟復嘯呼。有似失意而落魄。襄陽太守無知己。一廛未買靑山宅。意往欲採綺皓芝。興來輒理康樂屐。膏吾車兮秣吾馬。逝將從君谷駒皎皎白。聲應氣求自有理。誰其知者一蕉子。一蕉平生無寸長。酷愛詩酒與山水。玉洞烟花再有約。一雨四日伊孰使。紫霞自是神仙窟。得非天公沮俗士。林鳥撩亂催提壺。獨坐無聊隱烏几。且堪携酒賞霽景。爲我報風伯。莫吹散紅紫。</text>
<title>屛巖歸路。小憇盤石。</title>,<text>穹巖一面繞蒼屛。絶頂松陰覆作亭。雨過雜花濃染紫。烟橫遠柳淡拖靑。寒泉祠近絃歌起。管理營深鼓角停。浴罷振衣仍緩步。淸風兩腋御泠泠。</text>
<title>秋晩同朴君 允朱 登舞峴</title>,<text>秋來病脚出城稀。老去登臨事易違。千里寒雲孤鴈響。半山殘照亂鴉飛。行逢赤葉停車坐。醉把黃花揷帽歸。一片遅遅東嶺月。相看鬚髮冷依微。</text>
<title>雪夜訪具仲浩 性亮 寒泉別墅</title>,<text>黃昏風雪度前溪。來坐山窓月已西。要遣牢騷容句拙。不關勝敗任棋低。孤寒瘦竹眞良友。半綻新梅當小妻。爐香茗椀饒閒趣。撚盡吟髭聽曉鷄。</text>
<title>菑墅韓公 敬儀 訃至</title>,<text>騎龍仙子决雲章。一卷鄒書意味長。多士中京師表盡。百年誰復見歐陽。鄒魯門墻着眼高。退修初服步蘭臯。公於天爵應無愧。閭里輕肥謾自豪。</text>
<title>哭秦公 得信</title>,<text>多生種得福田豐。正是高門積累功。百字忍成敦睦日。一團和見接人風。舊依葭玉交曾密。近結絲蘿誼更融。曲曲鸎溪添淚咽。虞歌曉發出城東。</text>
<title>送朴常厚 履惇 遊楓岳</title>,<text>萬二千峯入杳冥。蓬萊仙子引前程。龍門早有壯遊志。鴈宕何如此界淸。移棹放歌三日浦。倚樓孤嘯衆香城。飄然撒手風塵裏。布襪靑鞋物外情。</text>
<title>新春雜詠</title>,<text>淸狂半世孰知予。幕席乾坤一廣居。殘白返魂梅月冷。澹黃着色柳烟初。酒鄕有地容王績。雲路無堦獻子虛。欹枕欣看兒輩樂。補天揷柳摠還渠。</text>
<title>遊扶山洞</title>,<text>松風石枕夏猶寒。竟日登臨興未闌。水向伯牙絃上語。山如摩詰畵中看。古人一去詩空在。廢寺重尋跡已殘。萬事傷心俱是夢。醉鄕聊借暫時歡。</text>
<title>春晩登屛巖</title>,<text>燕黠鶯癡四月天。殘花寂寂草芊芊。洞開牧老藏修地。巖記南公祓禊年。醒欲攢眉官禁後。晩思携燭野芳前。樓臺萬戶玲瓏外。晴日遊絲極目邊。</text>
<title>賞春小會。適金進士 弼運 來訪。</title>,<text>詩如愛石不傷廉。島瘦郊寒喜更兼。雨裏君隨花信至。鏡中人歎雪絲添。書淫尙作繩頭細。茶癖全消雀舌尖。客散禽聲庭樹畔。夕陽山色滿踈簾。</text>
<title>金溪堂 最鳴 挽</title>,<text>大抵人生夢裏浮。浮雲逝水摠悠悠。從來才命難俱旺。江漢東流今古愁。一棹凌烟再壯遊。錦湖楓嶽最靈區。衆山皆欲詩中響。金碧煌煌五鳳樓。溪堂文酒社新成。執耳騷壇約誓明。崧臺未就公先逝。落月蒼凉滿古城。經旬曾是戀前期。此路那堪萬古悲。寥落園林朱雀巷。古松殘菊掩書帷。</text>
<title>齋居有感。謝郭南諸友相訪。</title>,<text>藥橫陳掩小堂。春來學圃半蕪荒。蓬門盡日將迎簡。杏酪明朝節序忙。澗雪已消寒愈峭。庭花未發意先香。忩忩隙景眞堪惜。隔歲相逢盡老蒼。</text>
<title>寫意</title>,<text>閒窓觀物草交庭。繞檻山如大隱屛。蕉鹿徒勞求夢想。文犀却喜照心靈。桃花雨冷遅遅發。楊柳烟深淡淡靑。快洗塵間箏笛耳。晩風松籟靜中聽。</text>
<title>題李迺文幽居壁上</title>,<text>索居不肯學樊遅。藥草環廬課小兒。始識原貧曾匪病。誰憐杜瘦只緣詩。風來柳葉低垂戶。雨後匏花蔓上籬。園菜可茹泉可掬。箇人計活澹相宜。</text>
<title>上元日</title>,<text>半生瓠落未容蟠。傲兀人間白眼看。眠柳初醒風漸暖。瘦梅欲動雪全寒。騷壇賈勇爭三捷。客榻論心倂二難。缸面先開社公酒。不關塵世有悲歡。</text>
<title>權兢叟大夫人林氏輓</title>,<text>饅頭悅口奉尊章。孝思當時頌在鄕。幾夜夢魂山桂翠。四時霜露澗蘋香。麻姑擲筭頻盈屋。萊子翔衣晩繞床。堪把閨儀添女誡。佇看彤史播遺芳。</text>
<title>百種日偶題</title>,<text>茅茨四五間。杞菊數三畒。閉戶讀羣書。落落千載友。</text>
<title>奉和金進士丈 龍謨 寄示韻</title>,<text>把樽對月影成三。除却吟哦百不堪。境僻坎蛙應淺見。天陰垤蟻最先諳。曲池水慢過紅雨。小院簾長襞翠嵐。休歎食貧滋味薄。園蔬適口勝肥甘。</text>
<title>題王參奉 師羲 金峴幽居</title>,<text>上日尋芳郭外村。衣巾瀟灑脫塵氛。杏花墟落淸明雨。楊柳池塘暗淡雲。摩詰爲詩如對畵。子猷愛竹始稱君。衡門泌水平生願。可把靑山許半分。</text>
<title>答具中隱 弘鼎 賞春詩韻</title>,<text>却掃閒廬下榻遅。城隅春盡未聞知。采江風月今千載。金谷樓臺彼一時。松拂霜髯留鶴子。柳舒烟縷待鶯兒。溪山勝槩元無主。裙屐飄然任所之。</text>
<title>偶成</title>,<text>林逕糢糊雪尙堆。病餘心緖苦難栽。羲皇世遠吾誰往。寒食花開客又來。斜日閒行流水際。白雲獨返暮山隈。濱衰更學粘泥絮。排遣光陰有酒盃。</text>
<title>哭李進士 箕蕃</title>,<text>風儀朗爽隱餘人。手把藍烟幷絶塵。回想綠天凉雨夕。三盃促膝已千春。守靜堂中滿架書。藩墻筆札十年餘。先銘譜錄俱難了。亂稿叢殘篋裏儲。夢有仙人紫誥頒。皆言此兆桂宮攀。塵埃不得容君着。去入仙曹第幾班。比來少惡患無睡。自是神淸未甚憂。怊悵夜臺不肯曙。長眠千古始堪愁。</text>
<title>張節制 後殷 一菴雅集</title>,<text>新年試步度停皋。梅蘂婆娑雪尙饕。後飮屠蘓身最健。先題椒頌興偏高。踈才落落無三長。濁世翩翩有四豪。恰好樓頭新月上。林間棲鳥見纖毫。</text>
<title>具晩悔 景祖 席上。次放翁韻。</title>,<text>六幕天開淑氣溫。踏靑時候出郊原。院花已帶條風信。隴麥猶殘宿雪痕。白髮烏巾林下士。暮雲遠樹澗西村。敲門莫厭經過數。無限詩情要細論。</text>
<title>題河慶會 聖運 晉泉幽居</title>,<text>薰爐棐几一堂深。卷裏光陰自古今。好鳥迎風鳴屋角。遊魚着雨出潭心。圖書羲易鉤玄理。山水牙琴賞妙音。湫隘吾廬吾亦愛。待看紅紫遍園林。</text>
<title>山齋送暑</title>,<text>嵐氣山南日夕佳。數椽茅屋傍巖崖。露傾荷葉圓浮沼。雨過苔痕綠滿階。河朔盃樽眞歷落。鄴侯籤軸好安排。披襟露頂林亭畔。拍拍松飈爽入懷。</text>
<title>哭進士王公 允恪</title>,<text>挾簏連牀十數秋。鶯溪南畔讀書樓。披襟共保靑松操。剪燭聯吟白雪謳。終古風流傾北海。如今豪傑老西州。知公此去應無憾。世事從來百不憂。二竪憑陵瞰老衰。新秋藥轉支離。重陽竟負黃花約。三夜飜成落月詩。高捷上庠寧是得。一官仙寢不言卑。悲歡得喪浮生事。悵憶前旬握手時。</text>
<title>東亭閒坐</title>,<text>冷笑楊䧺賦逐貧。一床不患甑生塵。供閒水竹淸泠界。得意禽魚活潑春。百年隱酒忘形久。三日論詩刮目新。煕煕懷葛淳風古。喜作林泉自在民。</text>
<title>同林掌令 孝憲 遊偶然臺</title>,<text>緣溪芳草覆晴沙。短策提携小徑斜。烟裏垂絲金碧柳。雨餘生態粉紅花。樽前取快身誰健。方外相從意有加。鷄犬前村春晝靜。野人籬落似仙家。</text>
<title>曉窓斜月</title>,<text>殘月矇矓在短墻。半簾山色更蒼蒼。明河已落渾無寐。絶念姮娥曉夢凉。</text>
<title>題馬踰洞峽庄</title>,<text>傍巖架壑一茅廬。草堰花坪繞索居。蒼壁削成山口窄。白雲捲出洞心虛。松壇散步時調鶴。柳澗垂綸或釣魚。野蔌可烹泉可釀。主人淸福地仙如。</text>
<title>赴張進士 履吉 酒席</title>,<text>九月霜淸已戒寒。共君暇日縱淸歡。酷憐山色通踈箔。閒聽溪聲繞曲欄。半世蟬嘶時命左。百川鯨吸酒懷寬。西州豪傑今誰是。白雪歌長和更難。</text>
<title>酬具君邦 兪亮 春日相招</title>,<text>春風吹上授經臺。日照梧桐鳳鳥來。何者胸中爲美好。正從物外獨徘徊。一瓮白墮酒新熟。小院晴明花又開。喜君折簡見相遅。此樂人生凡幾回。</text>
<title>奉和張一菴蒙賜米肉韻</title>,<text>寵辱人間兩不驚。煕煕壽域樂昇平。方春漢吏宣寬大。養老周家際聖明。常願歲時霑一飽。更堪衰朽駐餘生。吾君德惠尊耆舊。三品還非分外榮。</text>
<title>登高望野</title>,<text>滿樹蟬聲郭外村。數家籬落草花繁。西風䆉稏黃垂地。淺水菰蒲綠映根。紫蟹初肥收野籪。烏犍放牧散郊藩。出城半日無塵事。雜坐耕樵共一樽。</text>
<title>秋懷</title>,<text>詞人健筆速如流。善學庖丁刃有游。三尺桐焦諧古調。一盃桑落掃閒愁。百年棲息壺中隱。半世經營甕裏籌。莫遣寒蟬催節序。從來烈士易悲秋。</text>
<title>具晩悔社席。高進士 用仁 適至。</title>,<text>逍遙一枕夢南華。蝶散空亭落晩花。客袂白雲山北墅。社筵芳樹澗西涯。水明白髮憐衰落。風折烏紗任醉斜。記取劒南無俗事。句回蟻陣放蜂衙。</text>
<title>訪李掌令 文欽 辭職還家</title>,<text>角巾林下幾人還。自古要津勇退難。休聽鷄鳴催鞴馬。愛從驢背醉看山。庭花灼爍經春事。澗樹蒼凉印歲寒。却掃塵埃輪鞅少。茅亭盡日掩閒關。</text>
<title>林亭睡起</title>,<text>蘧然一枕卧桐陰。夢裏豪情亦解吟。醉後禽聲難仔細。晩來嵐氣轉沉深。酒狂老便能容石。書癖貧猶不惜金。睡起渾忘何代叟。淸風時拂北窓琴。</text>
<title>題一菴詩帖</title>,<text>簾幕東風燕子斜。綠陰門巷靜無譁。高樓打酒皆名士。深院留春摠好花。石上閒行將舞鶴。林中少憇到栖鴉。逍遙裙屐忘歸去。徙倚東榮待月華。</text>
<title>空階滴雨</title>,<text>淅瀝空階向夜闌。癯鶴噤寒傍藥欄。壺卧窓間客已睡。落花多少照燈看。</text>
<title>端陽月登正巖</title>,<text>炎雲捲盡洞中天。萬壑槎枒入眼前。平野桑麻鳩喚雨。小山松桂鶴梢烟。菖蒲酒熟端陽近。芍藥花明夕照鮮。醉把楊枝賡雅詠。珠光劒氣落華箋。</text>
<title>野望</title>,<text>麥壠娟娟翠浪平。郊原物色媚新晴。柳花欲落春風慢。槐葉初舒午景淸。歸犢孤烟橫遠野。盤鵰斜日瞰荒城。林中想見人家好。一逕蒼苔斷客行。</text>
<title>閒居寄懷</title>,<text>戶外三峯簇擁靑。嵐陰濃處閉巖扃。閒居亦愛安仁賦。淸世偏憐屈子醒。紅藥塢明鋪錦地。蔓松架密匝雲屛。團飛蛺蝶紛過眼。野菜花中數畒庭。</text>
<title>漫成</title>,<text>四時多暇日。盤樂任衰翁。藏酒收花露。携琴寫竹風。意行隨蛺蝶。雜劇聚兒童。莫問諸餘事。都來一醉中。</text>
<title>台岑俯瞰</title>,<text>渺渺長川飛白鳥。綠楊枝外見人家。移筵坐愛盤陀石。側帽行穿窈窕花。遠樹霏微殘雨歇。孤村依約暮烟斜。新詩那得王摩詰。寫出溪嵐與洞霞。</text>
<title>仲夏同李進士 用謙，金敎官 履疇。會晉泉河氏庄。</title>,<text>挾路松藤綠映袍。好山不厭百回遭。玻瓈千尺氷厓滑。鐘鼓三軍雨瀑高。物外徜徉隨野鶴。世間榮辱等秋毫。主人况是烟霞客。旋壓新醅煑澗毛。</text>
<title>晴望</title>,<text>高葉露傾低葉翻。荷塘風轉尙餘喧。幾處好花忽當逕。無數靑山遮入門。古澗蒼苔新鹿過。空林斜日病鴟蹲。閒來漫興惟詩句。一卷常留松樹根。</text>
<title>雪後有懷</title>,<text>天寒孤負故人招。一室琴書破寂寥。詩境憐君如啖蔗。心田愧我不耘苗。興來欲駕山陰棹。醉後空吟郢客謠。獨夜懸燈淸未寐。娟娟梅月照溪橋。</text>
<title>會秦君 中奕 書塾</title>,<text>茅屋迢迢雪萬重。靑燈兀兀坐晨鍾。此中大似盧藏用。方外深知阮仲容。一樹梅花留几席。五更星斗貫心胷。文章不在陳編裏。醉拂霜鞘看尺龍。</text>
<title>夜酌</title>,<text>故人磊落一樽同。北斗闌干夜向中。不達聊將吟晩翠。屢豐且得飫陳紅。文詞窃擬梁園客。議論空懷稷下風。萬事由來皆有定。休從季主問窮通。</text>
<title>和舍弟允剛詩社韻</title>,<text>林下中餐四十春。雙鞋不着軟紅塵。平生諧作邱中隱。到底扳成物外人。豈有文章能盖世。更無籌策可資身。長年喜汝成團聚。又見池塘草色新。</text>
<title>圓峴。戱作示諸同遊。</title>,<text>陽景沉沉樹影交。溪淸沙白斷槎膠。花間細路穿鶯語。雲外孤亭出鶴巢。好主何曾爲看竹。餘生於此擬誅茅。經營須趁豐年樂。雨足桑麻掩四郊。</text>
<title>次北社寄示韻</title>,<text>門前烟柳欲毿毿。地阞氷消水滿潭。梅雪已殘花九九。竹風催闢逕三三。索居陋巷貧何病。方駕騷人老不堪。眼力猶勝看細字。暮年經濟一經凾。</text>
<title>春日。同王進士 師憲 會日哦堂。</title>,<text>閒階雨滴上寒莎。案牘淸泠面碧柯。小院晴薰花氣暖。虛簾風遞鳥聲過。騷壇苛令鑱紅燭。酒戶轟呑捲白波。薄俸都來爲供具。座中佳客摠陰何。</text>
<title>蠶頭觀燈</title>,<text>斜陽引我去。隨意上蠶頭。城郭猶前代。衣冠摠古邱。俗傳佛日供。人似廣陵遊。歡賞有今夕。月明十二樓。</text>
<title>晩春。經金峴別墅。</title>,<text>一閉松扃到白紛。門前流水界塵氛。坐觀周子庭中草。家有陶翁嶺上雲。境冷何由容俗士。負暄常欲獻吾君。我來頓覺遊人外。怊悵西崦日已曛。</text>
<title>過道德泉</title>,<text>梁園病客怕春宵。山木蒼蒼度石橋。一洗葷腥澆磈磊。更憐紺碧瀉璚瑤。野人抔飮還今日。甘露淸供憶舊朝。苔壁摩挲尋古篆。晩風草棘動蕭蕭。</text>
<title>謝張一菴送詩筒</title>,<text>饕風虐雪憶堯年。花事辛艱上瀨船。覔酒欣逢蓮社客。耽棋頗類橘中仙。忘言點瑟吾誰與。寄意陶琴亦自然。珍重故人敦宿契。郵筒又續白家緣。</text>
<title>秋日尋道德泉</title>,<text>一壑泉鳴驟雨過。杞城物色近如何。山川搖落悲秋賦。樵牧彷徨撫劒歌。萬樹玄蟬寒意急。孤村紅葉夕陽多。畵船明月官池上。留待良宵賞芰荷。</text>
<title>同具君邦登南山。約設花楓會。</title>,<text>籠收淸景不傷廉。葉赤花紅取次拈。石路霜晨圍畵障。藥欄春雨纈緗簾。投衰酒力尤張王。謾興詩萹任棄嫌。陶寫餘齡還我輩。更將一會二難兼。</text>
<title>登圓峴</title>,<text>濟勝陶家有筍籃。新晴力疾到城南。斷橋流水明踈柳。深樾孤村住蔚藍。造次鶯蟬催隙景。蕭條鬂髮愧寒潭。暮年樂意無餘事。不到三盃興已酣。</text>
<title>遣悶</title>,<text>能文未易會心難。強把淸觴獨倚欄。槐夏園林經宿雨。麥秋簾幙動微寒。窓中蜂子心鑽紙。堦下蛣蜣工轉凡。賴有幽禽差可意。向人似惜落花殘。</text>
<title>西樓夕望</title>,<text>雲物凄凉起暮愁。西風衫袖冷颼颼。樓臺却望斜陽外。鴻鴈偏驚故國秋。落葉塡階深院靜。敗荷飮水小塘幽。誰憐臨眺躕躇意。已墮西林月一鉤。</text>
<title>訪華藏寺</title>,<text>才過東郭日將斜。拂面香風夾路花。此去靈山凡幾里。暮雲淸磬認禪家。</text>
<title>會具君邦接泉精舍。拈東溟韻。</title>,<text>偃盖當軒翠滴袍。三峯霽色半簾高。數家籬落分泉眼。一逕梨花掃雪毛。尙矣書中千古事。陶然飮裏八仙曹。簷前白日應須惜。休遣空華入夢勞。</text>
<title>遊候仙洞</title>,<text>磅礴嶔崎對子男。五賢廟貌映晴嵐。杏花細雨春先入。古栢靑冥勢欲參。石逕蒼苔行水鶴。玉壇淸曉駐仙驂。浴丹泉上裵回久。擬着巖阿一草菴。</text>
<title>金進士 鼎九 挽</title>,<text>人生得失共休休。從古賢愚摠一邱。暮境歡心毛義檄。少年豪氣元龍樓。眼前還盡逍遙福。身後兼無肯搆愁。怊悵浩然臺畔路。空林禽鳥怨淸秋。</text>
<title>夜訪金先達 鼎五 幽居</title>,<text>茅齋掩映石橋西。雪後依然入剡溪。白髮欺人頻看鏡。靑雲有路苦難梯。天寒野屋砧聲急。歲熟村燈酒價低。最愛諸君才力健。詩成能使鬼神啼。</text>
<title>暮春。韓允圭 用錫 携酒來訪。</title>,<text>郭南居士息塵機。高卧雲林計不違。畧有盃樽留客住。苦無籌策挽春歸。橋邊鷄樹陰初合。簾外龍山勢欲飛。熱閙塲中跡如掃。芳隣結社好相依。</text>
<title>趙詠齋 慶仁 社席醉號</title>,<text>踈竹籬邊細菜畦。眞堪描畵故人棲。臘醞開當砌花發。春詠高譍林鳥啼。翁與靑山長偃蹇。客隨流水任東西。磨驢踏跡還堪笑。昕夕相從路不迷。</text>
<title>秋日。登扶蘓岬。</title>,<text>蘓岬千年地。羅城九月秋。前春花下會。此日菊前遊。返照鴉邊盡。長空鴈影流。笙歌何處發。紅葉出靑樓。</text>
<title>與秦上舍 應祿 遊桃花洞</title>,<text>萬里西風捲暮濤。蕭辰誰耐坐窓敖。蒼山有約重來客。流水無痕舊種桃。園叟提籃分脫實。溪童飜石得車螯。留連更愛荒寒境。懶性端宜宅不毛。</text>
<title>東郊眺望</title>,<text>郊原春色明人眼。勝日携觴澹蕩遊。芍藥花紅分遠落。菖蒲葉綠映淸流。不成書劒餘雙鬂。有地雲山起一樓。樵牧生涯堪自樂。瓦盆濁酒更何求。</text>
<title>餞春日。答南社招簡。</title>,<text>尋花問柳老猶能。筇屐飄然興易乘。耽酒屢成騎鶴夢。論詩欲學啞羊僧。春光明日渾歸盡。米價今年亦苦增。南郭主人頻解榻。香沽滿眼鎭相仍。</text>
<title>贈歸雲</title>,<text>山中孤往有時逢。簾外斜陽更倚筇。一片閒蹤欲留住。爲君持贈數株松。</text>
<title>浴佛日登圓峴</title>,<text>一逕緣厓松籟淸。病餘春服試初輕。孤城柳暗濃烟合。獨樹花明返照橫。舊俗流傳迎佛戲。滿街聽唱賣燈聲。佳辰復作昇平樂。只願優遊了此生。</text>
<title>答具晩悔送彩牋求詩</title>,<text>綺霞忽散一張靑。未省山翁見寧馨。蝸屋那堪留作鎭。鳳樓只合與題銘。墨猪亂抹終爲愧。竅蚓幽吟不足聽。滿簏何須空點汚。會當完取侈窓欞。</text>
<title>答李謙汝 載益 見贈</title>,<text>昂然孤鶴出鷄羣。居於人境斷知聞。末路堪憐浮海志。淸談無敵濟河軍。經春酒券渾難理。帶雨花叢喜見分。岑寂茅齋塵事少。半潭寒水一簾雲。</text>
<title>仲夏。出住靑鶴洞孫氏庄。</title>,<text>名園物色畵中開。十畒淸陰散碧栽。萬樹蟬鳴風在地。三更鶴返月橫臺。盃樽芳潔花香入。几席淸寒竹氣來。夜雨前溪魚欲上。樵靑準備一蓑回。</text>
<title>晴旭</title>,<text>旭日園林霽景佳。一簾淸氣入衿懷。新流欲上桃花岸。餘雨難晴芍藥階。小檻虛明光頓別。鳴琴徐拂曲初諧。庭苔膩綠尤堪愛。不遣兒童踏着鞋。</text>
<title>午陰</title>,<text>睡忺茶足任吾眞。雨後山窓絶點塵。時値唐虞煕皡世。老如香洛畵圖人。微凉却愛榴花月。多病還須麴米春。一枕支離醒過午。幽禽來聒未應嗔。</text>
<title>夜步</title>,<text>向夕炎蒸尙苦煩。飯餘捫腹倚晴軒。蒼茫野色天低樹。依約人家月掛村。雙屐已沾淸露重。單衣恰受曉風飜。暗蟲休自催秋急。幾許還驚冷露繁。</text>
<title>新凉</title>,<text>衰年畏客懶衣冠。一院蟬聲午枕寒。流水自成琴瑟響。靑山飜作畵圖看。經過夷險肱三折。斷送光陰指一彈。勝似袁家河朔會。且將苽酒作淸歡。</text>
<title>秋懷</title>,<text>雨滴梧桐暑氣消。古城雲物動寒霄。安仁未老懷山藪。宋玉多情感泬寥。樂矣吟觴成跌宕。居然泉石謝紛囂。是心不用愁搖落。排遣光陰有酒瓢。</text>
<title>別靑鶴洞</title>,<text>竹房夜寒客夢驚。露白松翠滿簾淸。樑燕悵望有歸色。林蟬寂寥還一聲。烟霞成癖懷三宿。山水含情若遠行。塵俗終然留不着。琴書收取向荒城。</text>
<title>登晩霞臺</title>,<text>危峯落日下亭亭。樵笛風來隔樹聽。雙澗回腰分鷺白。遠山橫䯻簇螺靑。官堤嫰柳垂烟縷。絶壑幽花繞錦屛。從古騷人遊賞處。磨崖紅沫駐餘馨。</text>
<title>中庚日。同金茄村 最聲 遊詠歸臺。</title>,<text>烹雌瀝醁好相求。愛此泓崢得意遊。松吹披衿臨絶壑。石光鑑髮俯淸流。深林蟬噪斜陽入。古洞龍腥積雨收。滌盡十年塵土氣。名區蕭爽却疑秋。</text>
<title>士園晩眺</title>,<text>郊麥初肥院杏殘。數家豚柵接牛欄。酴釄酒熟三盃釅。楊柳風來半箔寒。還到門前流水直。卽於座上碧峯看。登臨且可窮遊覽。自古人生一笑難。</text>
<title>自遣</title>,<text>閒來詩思入蠶絲。注眼前山暗皺眉。小屋猶堪容膝住。深盃不肯掉頭辭。淸風北牖皇羲世。化日中天帝舜時。咬菜年來忘肉味。苽花匏葉掩踈籬。</text>
