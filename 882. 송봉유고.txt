<title>登老誠山賦 山在沃川月峽</title>,<text>登玆山以四望。極乾倪而敞豁。臨長沙之遠洲。背乕城之古堞。覽斯巓之高揷。實湖西之雄嶽。隶九龍之峻疊。承離岳之南峙。前龍蟠兮後虎踞。勢欝紆於遠邇。若彩鳳其張翼。若秀蓮其出水。佳山繞其抱護。鷄龍限夫錦浦。北彌乎琅城。西望乎沃府。曼余目以流觀。三山駕鶴眼底浮。雖信美而非吾土。又何可以淹留。遭世艱以遷逝。漫至今猶踟躕。余豈托羽人於丹丘兮。苟有食焉從之。眷懷歸而欝陶。歎時命之迫阨。爰長歌以擬攄懷。鳥驚呼而擧翼。山千千兮水萬萬。悲故鄕之擁隔。問定省之久曠。羡弟兄之環侍。仰視兮白雲。涕流兮不已。日月兮流邁。河淸兮幾時。哀骨肉之離散。又何行路其險𡾟。仰蒼天兮欲問。忽雲霓其掩翳。筭千古之英特。俯茫茫之世界。紛鳥鵲之斯集。爭翩翩乎幽谷。余乃植杖而彈冠兮。陡倚乎巖角。窺鳳穴以反吾袂。望龍門以拭余目。摘瓊花以含蘂。採山蔘以盈筐。乘愁興之並發。披我襟兮承風。安得駕𪃩鶬兮。置余身於親側。忽反顧而流涕。白日忽其西匿。下巉巖而言歸。雲冥冥兮月東出。入吾室而靜坐。開小樽而獨酌。夜參半而不寐。聊咏懷而自適。</text>
<title>幽居詠懷</title>,<text>數間茅茨倚松楸。傍風上雨無垣籬。臥起於斯已半百。環顧平生足𡃰噫。我年二十三十間。自謂長途騁駿騏。歲華怱怱不我與。兩鬢已白嗟何爲。晩覺躬耕分內事。田翁野老相追隨。夏耘春耕餒在中。朝飧夕粥猶難支。喫苦妻兒豈知命。爲責丈夫身無資。孰謂人生貴是男。其奈有生而無時。相如雖達初滌器。當年困厄何如台。去年眼暗今年聾。貴者棄之賤者譏。同氣相求亦世情。病蟄豈望來朋知。幽居幸在錦水東。待月乘舟訪漁磯。夜闌歸家意有餘。憑軒快讀周南詩。詩盡狂歌且擊鼓。村嫗驚笑山禽飛。宕佚自是隨遇安。知者爲驕否爲癡。雖然此心堅如石。肯數世上紛紛兒。被髮年來懶從遊。懶病不是由吾衰。理園當急歲聿暮。莫謾隨人卞是非。</text>
<title>次堂姪輝遠 顯國</title>,<text>君子由來不世出。大道寂寞今千年。賢姪純成童子日。烱如玉壺淸氷懸。灑然天姿不易得。扶衛斯道排莊禪。囂囂自有𤱶畒樂。十載蓬廬卧雲烟。躬行孝弟學有餘。舌耕羣書皆貫穿。纔聞善言若决河。穎達恰似生知然。同居宗族縱盛蕃。屈指英明君最先。重仁襲義踐宲地。惡莠內必鋤丹田。使君得遊東魯間。美質無愧肩三千。至談有脊時起予。厚貺不啻傾千錢。况今老我幸分壑。深冀從公警昏眩。河圖不出姚姒遠。萬事須當聽風泉。擬待新秋深入山。倘君共作羲皇眠。珍重瓊琚感我多。從此乾乾動聽天。附 原韻錦江江上築茅廬。點檢人間今十年。三代忽焉世已季。萬事悠悠皆倒懸。靑紫盡是碌碌輩。學者往往入老禪。叔父家貧道不貧。東貸西乞始擧烟。平生姱節慕幼安。十年床上膝欲穿。妻告屢空子呼寒。聽若不聞心怡然。陋巷顔氏庶追隨。寧論世之有後先。西疇素乏十畒地。東郭何望五頃田。常人處此必難堪。度越此等猶百千。淳風已死俗非古。無人餉我囊中錢。飢餓有時不能起。眼昏頭熱心神眩。雖然此道尙未變。雄辯高談如湧泉。富貴於我如浮雲。得句題輒倚席眠。也知所樂在其中。非樂於貧樂於天。</text>
<title>謫降仙人詩。上尤菴宋先生。時先生配德源</title>,<text>昔年我入蓬萊島。蓬萊仙人迎我笑。今日仙人謫我歸。五雲瑤岑已天表。雖然不誤黃庭讀。指議禮 問津弱水媒靑鳥。有時夢中逢赤松。赤松猶許塵緣少。爾降不是𧗱未高。爾謫不是道未卲。只緣靑童 指尹䥴 誤靈機。乍停丹鳳留天詔。縱未登仙名已升。千年寶籍開光耀。飛升桂府亦有時。君看朝日扶桑照。鳳笙一聲蝴蝶驚。蟾宮踈影前山峭。覺來仙語歷歷記。起望蓬萊天欲曉。天欲曉處雲輕掩。眼中神山極縹緲。自恠仙眞忘不得。又恠當年入仙嶠。君不聞謫仙長跪問寶訣。重遇安期學高妙。</text>
<title>次堂姪君式 憲國 韻。自述。</title>,<text>錦江江上築茅堂。衰病年來臥石床。砌上芝蘭裁不茂。籬邊荊棘剪猶荒。有花只記榮枯謝。無曆何知歲月忙。曉闢山窓梳白髮。晩乘時雨種黃粱。迎風散步階庭狹。臨水高歌天地長。耕稼固非賢沮溺。酩酊豈是愛壺觴。詩亡誰復追麟筆。孟沒曾無距墨楊。幾箇英豪超世累。二三狂簡亦名塲。奚其爲政刑妻子。吾已矣夫慕夏商。還顧此心堅似鐵。只甘林壑老麻裳。</text>
<title>舟中和宋誠伯 墓厚。號聞道齋。</title>,<text>水雲籠樹鴈南叫。晩泛荊湖屬暮秋。夜深移泊黃岡月。何處漁歌近客舟。</text>
<title>貧居</title>,<text>一心不貴千黃金。惟貴於身無大惡。妻兒不識丈夫心。笑我本無資身策。</text>
<title>赴擧時。次堂侄輝遠贈別韻。</title>,<text>風暖沙頭柳色新。離歌一曲小溪濱。此行不是平生志。羞向楊州渡漢津。附 原韻雨後梅花處處新。鹿鳴歌罷大江濱。歸時想應蠅來賀。休向人間更問津。</text>
<title>自京歸路。贈郭千古。</title>,<text>共出都門渡漢水。岸邊楊柳媚春光。知君必作賓天鴈。須揷蓮花訪草堂。</text>
<title>自笑</title>,<text>環顧平生堪可笑。却將心緖付琴書。早知萬事皆身外。何用勞神四十餘。</text>
<title>彈琴點易</title>,<text>彈罷瑤琴坐默然。洞房深鎖絶塵緣。秋日入簾山寂寂。閉窓披易覔先天。</text>
<title>山味</title>,<text>誰道山家最淡薄。野蔬松葉足療飢。卿相由來多覆餗。休將珍味笑寒微。</text>
<title>咏閔德而 伯才 盈培竹松梅 四首</title>,<text>三樹何爲盆上移。傲霜俱是歲寒姿。主翁亦有淸操者。看對朝朝無倦時。又詞客爭來咏何事。咏君偏愛竹松梅。不是盆移耽秀色。喜耽元和任裁培。又培養元來有大小。小爲培物大培人。大者不能寧小者。盆培三樹愛看春。又離騷自况多佳卉。遺却靑松與竹梅。以此淸操恐泯滅。移來夜夜一盆培。</text>
<title>詠菊</title>,<text>無花不愛最愛菊。朝暮眈看傍小枝。秪是風霜寥落後。歲寒貞節爾能持。</text>
<title>休休吟</title>,<text>行當天下否當休。休則休休無不休。自恨年來休不早。傍人休笑晩休休。</text>
<title>過閔德而舊居有感</title>,<text>江閣無人江水深。滿庭花樹自成陰。晩來獨登還獨下。誰會吳生半日心。</text>
<title>寄江上友人</title>,<text>春波漾綠柳花飛。漁子持竿上釣磯。此時淸興君能得。倘記松村病順之。</text>
<title>夢中彈琴</title>,<text>忘是忘非忘未已。仍忘身老又飢寒。秪是瑤琴忘不得。時時一曲夢中彈。</text>
<title>風月吟</title>,<text>風自無心月無心。爾無心又我無心。無心中有無心樂。誰識無心不無心。</text>
<title>山水吟</title>,<text>山然然又水然然。爾然然又我然然。然然然裡然然老。只甘然然友然然。</text>
<title>四樂 二首</title>,<text>惟人最貴我橫目。莫若爲男我革鞶。年逾五十兼三子。一樂猶難况四般。又貴而爲人別而男。五十年又小兒三。有此四樂將何望。只甘無事卧漢南。</text>
<title>可歎</title>,<text>世事無非一勢字。今之羅雀昔貂蟬。由來五十多經歷。莫策羸駒競後先。</text>
<title>誡行路</title>,<text>爲言行路莫奔走。宦客無如野漢閑。西疇日晩騎牛去。猶勝泥程顚沛間。</text>
<title>臨路</title>,<text>我家臨路閱行邁。疎者來尋親者之。始疑中憾終方悟。親者知愚踈不知。</text>
<title>贈侄弘國。示自勉。</title>,<text>否花開落滿前山。童子何知自爾環。莫歎鳴鴻今夜過。西隣黃蝶北隣還。</text>
<title>讀古人詩句以自警</title>,<text>時來天地皆同力。運去英雄不自由。古人此勾眞先覺。從此安安無苟求。</text>
<title>江村戱題</title>,<text>世人隨物不隨身。天地誰能我爲我。惟有江村冷瘦翁。無心自臥無心坐。</text>
<title>唐草 三首</title>,<text>唐卉含春混草莾。紅黃新葉曜朝陽。可惜托根非爾地。誰知嫰色出羣芳。又喪禍由來寓白浦。塡胷哀緖遇秋裯。賴有庭前唐草嫰。朝朝相對作忘憂。又嫰葉端宜在禁苑。如何埋沒倚墻籬。君王方此求佳卉。移入金階也未遲。</text>
<title>僑居卽事</title>,<text>白浦東郊已入秋。夜深漁火點長洲。望鄕孤客添新恨。題勾長吟憶舊遊。</text>
<title>題詩自警。仍勉諸兒。</title>,<text>立身須作眞男子。臨事無爲賤丈夫。邵翁此句眞嘉訓。嗟爾諸兒倘勉無。</text>
<title>泣書悲懷</title>,<text>叩盆逾歲哭三兒。慘禍何爲我獨罹。寃恨入泉方可已。天乎殘喘此支離。</text>
<title>盆菊</title>,<text>木落天寒巖壑瘦。山村氣像極蕭條。祇憐盆上黃花發。病裡耽看慰寂寥。</text>
<title>以渾家癘患。寓山寺。二首</title>,<text>沉吟不寐坐長夜。欲遣深愁未遣愁。傾耳壁間聞曉鳥。自憐窮命轉崎嶇。又羲經爲業月爲燈。負笈幽棲恨未曾。秪是家音頻入耳。幾多搔首羡孤僧。</text>
<title>寓中寄宋誠伯</title>,<text>君卧楮山我魯峯。幾多瞻望倚孤筇。此去幽棲無十里。倘憑雲衲寄音容。</text>
<title>養病七忘法</title>,<text>多病年來久臥床。萬般醫藥莫如忘。玆將七法書諸壁。朝暮吟哦作妙方。</text>
<title>靜居自警</title>,<text>雖在窮愁不挫心。又當豪貴莫留心。丈夫自有平生業。未到重泉猶是心。</text>
<title>讀王龍門傳感題</title>,<text>一二云云摠至言。逖聞千載感龍門。自此掉頭山外事。也隨漁子覔桃源。</text>
<title>閉竇</title>,<text>邇來聾暗轉深痼。閉竇塊居養性靈。賓友不知醫病法。問余何事喜潛冥。</text>
<title>病叟</title>,<text>十載窮廬作病叟。白頭知舊摠如新。林禽樂與山翁伴。何必羸駒逐暮塵。</text>
<title>閉目</title>,<text>閉目無言坐終日。如聾如啞又如眠。傍人不識觀心法。笑我逃儒晩學禪。</text>
<title>讀劉寬傳感題</title>,<text>劉君氣像出凡夫。然後方爲大丈夫。天賦不高難遽學。須從心上做工夫。</text>
<title>病中題句</title>,<text>火伏丹田自喪禍。物來微觸更生焰。焰劇不宜添勺水。豫須涵泳沃初焰。</text>
<title>遇事感題</title>,<text>塡壑摧山古聞語。未料難制至於斯。邇來省得雙機動。始覺前修不我欺。</text>
<title>除夜</title>,<text>感懷叢集歲除日。明燭中宵坐默然。𥠧子聞鍾驚問我。有何深意獨無眠。</text>
<title>正朝</title>,<text>童僕盈庭獻賀禮。却驚今日歲華新。仍將一語諭諸子。從此孜孜與歲新。</text>
<title>登臯寓居 二首</title>,<text>地名登臯問何以。靖節登臯我登臯。前後登臯心有在。世人誰識此心高。又靖節登臯發長嘯。淸韻千秋尙有餘。我今高卧登臯里。閑趣何如栗里居。</text>
<title>老槐</title>,<text>孤根幾被踐羊牛。衰葉隨風落澗漚。踈陰尙合遊入憇。恐有樵斤作爾讐。</text>
<title>過閔德而舊墟。次君式韻。二首</title>,<text>無人更倚曲欄頭。花柳依然暎碧流。落日風光來去路。幾多垂淚坐孤舟。又懷古傷心倚渡頭。紅霞暎樹水空流。江閣繁華今寂寞。昔年遺事卽孤舟。</text>
<title>在舒川。次李生世箕。二首</title>,<text>旅舘挑燈對病僕。自憐孤客滯西州。更驚至夜春心動。想得羇懷一㨾愁。又烏山風雪暗滄海。眺望難分南北州。同作旅人當此夕。咏來淸韻倍覊愁。</text>
<title>途中述懷。寄舒川守宋道源。奎濂。號霽月堂。○三首。</title>,<text>書生到處不如意。今日南行計又非。賴此故人情尙厚。却敎官吏送吾歸。又倦馬殘奚忍顚到。暮投孤店坐長宵。傾耳暗聞山叟語。宋公爲政樂輕徭。又千房雲暗迷晨望。白馬朝鳴覺遠來。行行轉切思君恨。聊寄情書一鴈回。</text>
<title>遊白雲寺。贈舒川守宋道源。</title>,<text>舒川太守喜淸賞。暇日携朋到白雲。留卧白雲忘簿牒。始知風骨是仙羣。</text>
<title>魯峯呼韻 二首</title>,<text>咽咽氷泉惱客心。却驚時律已窮陰。此夜團圓難再得。爲將詩句做淸吟。又一二親朋摠許心。莫將談笑費光陰。携來更得今宵會。多少深情寓我吟。</text>
<title>咏懷</title>,<text>立揚期自讀書初。汩沒由來五十餘。白首風塵徒撫釰。昔年愚計摠成虛。</text>
<title>淸晨</title>,<text>千梳白髮坐淸晨。雨後山光入戶新。呼童更掃庭花落。箒上飛紅箇箇春。</text>
<title>絶句</title>,<text>屋下淸溪屋上山。一生高卧白雲間。時同釣叟行烟渚。塵世何人識此閑。</text>
<title>此翁</title>,<text>涔寂茅廬夜已中。臥聽簾外度寒風。病懷多緖簟衾冷。惟有𥠧兒傍此翁。</text>
<title>同兪君錫遊石川 二首</title>,<text>同君西過楚江澄。蕭寺重尋喚老僧。滿眼風烟看未足。更携藜杖不憚登。又玉雪英資胷海澄。湖山蹤跡類孤僧。踈慵幸得從遊樂。却喜龍門自此登。</text>
<title>卽事</title>,<text>寥落山村日已昏。強携藜杖倚柴門。春深杏園香風起。咏罷幽懷寫七言。</text>
<title>醉酒狂歌</title>,<text>崇禎四十七年間。萬事風塵恨未刪。可憐此叟無容跡。醉酒狂歌去入山。</text>
<title>聞中原消息。喜題。二首</title>,<text>吳三西據奉朱氏。二舍裝船向北京。此說若眞天不老。病夫驚起寫欣情。又吳三鄭二挾朱氏。兵勢如雷震大地。我東及此能傳檄。恢復中原可屈指。</text>
<title>三奈何</title>,<text>鬚髮如絲柰老何。老而飢甚柰竆何。如許老窮猶傲世。是翁之傲柰狂何。</text>
<title>見雪中靑草</title>,<text>雪中靑草尙萌芳。始覺陰中已動陽。自是循環天理在。世間何事不寧馨。</text>
<title>聞杜鵑</title>,<text>子規啼血滿山春。如恨如愁易感人。淸宵莫近紗窓外。少婦空閨憶遠人。</text>
<title>憎卯詩。奉呈尤菴先生。時先生謫長鬐</title>,<text>生憎卯宿疾君子。每到斯年釀禍深。罪垺旄貞天必怒。無聯丑尾 指䥴 會羣陰。附 尤菴先生次韻陰陽本自互來往。納甲何須用意深。老父端居叢竹裡。微吟天際是輕陰。</text>
<title>聞華陽消息。題一絶。奉呈尤菴先生。華陽卽先生所居。時先生謫長鬐。</title>,<text>遊子爭尋華陽洞。歸將何事泣云云。山禽亦有待人恨。時下空階啼白雲。</text>
<title>同十九人親朋。會飮申任實 啓澄 草堂。</title>,<text>仙區風物正難形。茅屋臨流繞翠屛。佳遊不覺秋山暮。乘興同尋水落亭。</text>
<title>次君式 三首</title>,<text>圖出無期鳳不還。百年身世此巖巒。北牎夢裏平生好。時遇羲皇開我顔。又夢斷羲皇聖世還。暮年無事臥雲巒。松花石井療飢渴。猶勝風塵多苦顔。又釣溪魚坐夕陽外。種菊花從山雨初。回首世間多白眼。洞雲松月不吾踈。</text>
<title>次尤菴先生韻。奉呈謫所。</title>,<text>風雲休恠散燕臺。否泰吾知有去來。君子不容然後見。曾聞此語古顔回。附 先生原韻昔仙何事哭燕臺。英傑空招樂毅來。可惜齊牛方五彩。邯鄲門外去遲回。</text>
<title>次李百馨 載 韻。奉呈尤菴先生謫所。</title>,<text>金臺落日鳥驚飛。雲暗人間萬事非。自是消長天有理。謫仙何意哭而歸。附 原韻華陽洞裏白雲飛。惟有靑山無是非。聞道葩溪花未落。肯留春色待人歸。</text>
<title>聞朴執中竄碧潼。遙寄此詩。三首</title>,<text>蓬山瞻望淚盈裳。此夕聞君竄北荒。卧病無由蕭寺別。却將餘恨寄書行。蓬山長鬐古號又六士同時竄絶域。吾君情事最堪傷。遙辭病老哭登馬。五月風寒天欲霜。又漢季風流血一網。夏公辭餉郭憂邦。說來當日堪流涕。情事無如去母滂。</text>
<title>次君式題吳澤之 振澤 壁上韻 睡間堂時養籠鶴</title>,<text>莫怪開籠放逸翰。主翁懷抱我知之。想得閒情同物我。送歸江上任遐思。</text>
<title>君式遊鷄龍歸言風物。述懷寄兪君錫。三首</title>,<text>名區方恨未同賞。堂侄歸來說此山。山裡秋光無限好。半空層翠彩雲間。又西遊人返問我病。勝地風光歷歷陳。鳳壑龍池如在目。疾愈何獨見圖秦。又鷄山層嶽彩雲翔。佳氣祥光擅一方。聞道諸君携酒賞。自憐衰病臥竆鄕。</text>
<title>贈別庾仁卿 亨宇○二首</title>,<text>衰年不出戶庭間。何事今朝到勒山。聞道故人經此地。強來偸得暫時閒。又離亭淸曉酒籌催。別後光陰五度回。今日渡江衝暮雪。一驢須載玉山頹。</text>
<title>照鏡</title>,<text>人驚鬚髮白如雪。自恃吾年甲未周。朝起却看明鏡裏。依然九十老翁頭。</text>
<title>寓居月峽</title>,<text>月峽誰知有人事。民閑俗美世界平。我來爲客經年久。童卒猶能識姓名。</text>
<title>病中偶題 二首</title>,<text>移占松峯今六載。滿園花樹已成除。邇來多病交遊絶。惟有山禽知我心。又一病沉綿三十日。桃花飛盡李花開。今朝強起前山望。巖上宿雲巖下來。</text>
<title>聞杜鵑</title>,<text>何事東風終夜哭。月朙花落雨紛紛。春來不勝思歸恨。深入空山啼白雲。</text>
<title>四樂齋</title>,<text>貴而爲人萬物中。別而爲男男女中。富而山水福而壽。至樂猶存四箇中。</text>
<title>病中述懷</title>,<text>悠悠泛泛度時序。不覺吾年已六旬。病中屈指前無日。萬事何如醉暮春。</text>
<title>松峯秋夜</title>,<text>松峯老叟泣秋聲。泣盡長歌夜五更。傍人莫恠狂生事。聞道黃河久未淸。</text>
<title>夢中登止善亭詠詩</title>,<text>十里湖江江上鴻。傷心今日倚孤桐。更有此物從何至。昔年繁華數枝紅。</text>
<title>山居</title>,<text>有月有琴聊寓興。無朋無酒祇培花。料得世人徒擾擾。閒如吾少不如多。</text>
<title>悠悠吟</title>,<text>天亦悠悠地亦悠。兩間何物不悠悠。只是老夫傷心事。天地雖消獨悠悠。</text>
<title>有感</title>,<text>天亦高高地亦深。天地攸爲不可尋。文宣木鐸顔淵夭。天地由來本無心。</text>
<title>送鄭養仲 之泳</title>,<text>愛爾延城鄭秀才。妙年猶有丈夫風。異時倘記重來約。須趁庭桃爛熳紅。</text>
<title>登止善亭遺墟 二首</title>,<text>風暖汀洲花柳深。獨來無語坐江潯。磯邊夕釣同前後。樓上淸遊異古今。欲發長歌先下淚。更題新詩倍傷心。訓辭在耳吾何忽。擬待淸秋築小菴。又昔吾先考喜潛遯。築室觀魚錦水潯。詩酒狂歌非傲世。雪氷淸韻不宜今。忍看當日蒔花跡。難耐東風感舊心。肯搆是爲能繼志。倘因遺址結茅菴。</text>
<title>次吳一皓 漢賓○三首</title>,<text>愁中常恨負佳期。豈意淸詩到此時。方荷殷勤情有別。却忘衰暮病阽危。傾心擬托芝蘭契。投札須寬寄寓思。正待月圓西渡水。孤琴蘿逕莫延遅。又誰知別後有前期。離恨常添見月時。隔水望君烟浦闊。出門扶病短筇危。惠來佳什傾深悃。勤到書音感我思。久阻豈緣情未至。自憐蘇健苦遲遲。又世間無與托心期。况復餘生際不時。自歎窮閭頭鬢白。誰憐殘喘暮朝危。感君德器容凡陋。愧我楮材負厚思。幸此僑居連遠浦。挐舟相訪未爲遅。</text>
<title>途中述懷。寄舒川守宋道源。</title>,<text>西林爲客已經旬。却荷交情到處新。別後淸光如入眼。馬前風色助傷神。烏山城遠頻回首。龍海潮聞幾望津。旅店中宵愁不寐。偶題詩句摠思人。</text>
<title>次鄭重卿 𨭬○二首</title>,<text>君居達巷我江上。恨阻淸光只尺中。守靜昔聞湖士伯。贈篇今伏古人風。文名佇見鳴當世。奎彩方知耀海東。勾拙未輸多少意。沉吟還愧乏詩功。又最愛江頭聳翠巒。却携同志卜高壇。築堂不是專時習。開勝聊兼取自寬。好對沙禽依岸睡。喜聆松響入簾寒。此間又得詩翁勾。山水增輝舊日看。附 原韻 二首未得光輝添席上。早聞名姓擅湖中。醇儒豈習詞章業。處士能詮孝悌風。少日豪才 二字缺 北。暮年幽築錦流東。蹮蹮自有生徒集。吾道從今賴爾功。其二聞說江頭數疊巒。小齋新築傍幽壇。天功盡處偏開勝。地勢回邊尙抱寬。繞檻淸漪春漲綠。捲簾蒼翠夏生寒。他時倘得登龍喜。倚月隨風足意看。</text>
<title>次兪君錫 二首</title>,<text>感君遊旆駐巖上。餘意猶存肺肚中。晩歲沉冥吾白髮。妙年聲價爾高風。得朋自喜承規誨。阻會還嫌限北東。佳什詠來心氣爽。更欽詩藝尙多功。又去歲移家傍小巒。深居非是愛巖壇。西山有蕨療飢足。北嶺多花遣意寬。托事絃歌甘廢逸。寓心經籍慰酸寒。故人不惜瓊琚贈。題壁吟哦盡日看。附 原韻 幷叙○四首余自嶺中還。聞吳處士老兄新築精舍於江上。仍設小齋于舍之右。一以爲諸生講劘之所。一以爲自家棲息之地。其出塵之想。誨人之意。足以欽艶一世。日余與吳上舍君式偕往見之。幽閑穩靜之趣。江山形勝之美。殆有加於所聞者矣。况隷業生徒。蹮蹮於屛墻之間。綽有受授之禮。尤足可觀。因賀其爰得敎育之樂。相對打話。示人所咏二律。屬余求和。辭以詞拙。歸而思之。余雖不能詩。有人如此。有地如此。無一言以報。不可也。遂足其韻以呈。荒辭俚語。徒累歌頌之鄕。愧懼也已。茅屋先開近水上。講齋新築小山中。肇基一代高人業。能繼千秋碩士風。已喜親朋盈左右。更憐擔負自西東。分明豈獨耽閑適。定是斯文大有功。其二大江西走繞雲巒。中有高齋倚碧壇。境僻元宜閒者宅。林幽端合碩入寬。長洲石色千年老。半嶺松聲六月寒。好是吾兄棲息地。風烟一似畵圖看。其三杏壇初設立巖上。諸子雲屯講室中。千載未聞劉向業。一時重見馬融風。鳥飛數數衝天外。川逝涓涓到海東。從此能爲鄕俗變。不知來世謂誰功。其四占彼江頭第一巒。架巖爲屋石爲壇。平臨蠏浦風烟闊。俯壓鷼郊境落寬。簾外日長花影暖。波心月到鏡光寒。暮年作計同周客。時把漁竿向水看。</text>
<title>次君式韻。寄兪君錫。</title>,<text>曾訪幽居入小逕。主人迎笑坐班荊。迭呼新勾分詩興。移傍松陰說舊情。憐我白鬚今四皓。愛君淸趣古淵明。朝來聞有登臯會。先至江頭掃古亭。</text>
<title>次諸友遊鷄龍韻。寄兪君錫。</title>,<text>聞道遊賞趁新晴。西望鷄山計去程。蘿逕駐筇吟夕照。松陰歇馬聽秋聲。龍池袖拂千年跡。鳳壑詩題萬古情。此地舊稱王者宅。眼中何似漢陽城。</text>
<title>夢中贈鄭玄風 載大</title>,<text>二月路上春猶寒。東風吹衣散客愁。一筇徧覽好山水。此行所得亦已優。浮生何以得此勝。勝地遊觀亦有由。鄭侯又說俗離山。爽豁如得同時遊。</text>
<title>寓居月峽</title>,<text>孟春入月峽。誅茅林澗濱。阻修不宜居。山村小幷隣。土風更喧卑。雜亂無叙倫。入深豈愛山。就食逾三旬。稼穡分詩興。汩沒多酸辛。飛書乞倉粟。扣隣求周貧。妻兒不識命。責我無資身。出山豈容易。四海迷胡塵。弊廬亦已矣。門無車馬賓。向晩步前村。花柳爭春新。臨流獨彷徨。幽懷誰共陳。望雲家山逈。夢草迷歸津。時命固如此。行歌非隱淪。巫咸不可問。反袂泣麒麟。懷川鄒魯鄕。欲往嗟無因。沉吟日西匿。佇立空傷神。安能駕𪃩鶬。將得遷喬辰。</text>
<title>次堂侄君式</title>,<text>隱隱松陰下。寥寥病在床。枕邊林澗好。牎外菊園荒。自歎頭鬚白。空悲歲月忙。尙艱啖菜果。况復厭稻梁。幸此門墻接。偏知情意長。談農終日夕。乘興共壺觴。愛爾多才藝。爲文學馬楊。妙齡登鴈塔。詩譽冠騷塲。拔俗嘉心古。起予喜有商。短篇聊作和。仍卧咏黃裳。</text>
<title>松峯夏咏</title>,<text>洞深客不到。盡日常掩扉。祇愛巖畔雲。無心傍我飛。薰風動蕙帳。午睡初罷時。携筇步後園。花卉焦枯幾。旱炎山亦甚。况復論郊野。聞道釋不辜。農扈爭相賀。俄聞邪議發。何時杞憂歇。誰知五月雹。嶺海尤寒冽。臥看雲霓橫。徒能蔽白日。上帝豈無意。喜雨終難期。俯仰看化翁。化翁亦無爲。無爲更何俟。狂歌日西暉。美人望不見。空詠南風詩。</text>
<title>敬呈同春堂宋先生二十韻</title>,<text>頌德斯文丈。東韓第一人。淵源遡伊洛。性學質諸神。純粹今顔子。溫恭古伯淳。晩收淸渭釣。優執郢中斤。先主虗前席。新王待不賓。安危關進退。民物望陶匀。歌哭媒奇禍。消長覺數夤。二䟽辭漢日。三宿去齊辰。未負幽棲地。兼全寵渥身。風塵天下士。林壑小朝臣。知命甘藏晦。隨時任屈伸。蓽門原憲宅。華髮夏黃倫。醉倒非狂宕。行謠豈隱淪。南橋愁杜宇。西狩泣麒麟。繼往賢希聖。開來道有隣。詩書餘業富。漁採素居貧。際會思姚姒。琴壺悅友親。幸玆鄒魯近。偏獲奬䂓諄。祗恐資愚陋。冥行負盛仁。爲吟浮海曲。怊悵步江濱。</text>
<title>敬呈尤菴先生七十韻</title>,<text>大老儒門長。道屈寄滄洲。淸關塵不雜。萬事此中休。小子拜門屛。瀟灑溪山秋。喜我遠來尋。携手步山陬。時當膝下哀。語到涕沾裘。慰竟及西音。咄咄增咿嚘。終宵語感慨。不寐披衾裯。我時事怱怱。翌日回歸輈。耿耿有餘懷。欝欝同幽囚。默念門下事。夜起看斗牛。行藏豈無義。逸軌追前修。頃當孝廟朝。日月重光浮。求賢急飢渴。鶴書柴門幽。客星暎紫微。虛席天恩優。一疏天下義。三韓君子儔。蒼生望陶冶。安危去與留。風雲際千一。佇俟河淸謳。臣民竟無祿。奄罹天崩憂。水咽鼎湖悲。雲帶蒼梧愁。深山泣嫠婦。竆谷號蒼頭。哀哀一介臣。淚血垂雙眸。消長一何忽。歌哭媒奇讐。幸賴天地大。白日明萬蕕。歷落悲素志。靑雲視浮漚。紫禁謝至尊。烟霞尋舊遊。錦水月波靜。鷄山翠色抽。尋春命陶車。暇日登宣樓。屈伸自有時。肯復干公侯。稻粱求未足。薏苡謗何裒。忠膽尙輪困。北望拜冕旒。入山非爲㓗。誰贒沮溺耰。楚狂歌衰鳳。衆鴉隨昏鶹。掩泣忽反袂。天人誰復尤。荷衣與蘭佩。歲暮空夷猶。瞿塘有急流。野渡橫孤舟。黃鵠去不息。哀鳴何所投。空吟白駒詩。緬懷齊與周。斯文尙在玆。質諸無瑕訧。餘業在刪述。詩書勤乃搜。淵源遡伊閩。昭昭開遠流。敎育樂英才。自遠來束脩。道大容不敏。依歸歲十遒。俯就各因材。諄諄荷提揉。陋質固魯莾。平生足悲羞。索居撫流光。歎息心悠悠。冥行復墑埴。隨事生瘡疣。日思負書笈。床下衣常摳。從容陪几杖。飮德承溫柔。囊空乏餘錢。夙心恐未酬。况今値大饉。奈無秋禾收。妻兒不識命。責我無身謀。耕耘餒在中。屢空塵甑甌。賴有三百篇。快讀頭風瘳。有時策扶老。狂歌行野疇。誓將老丘壑。卜築倚松楸。事權卽湖山。生涯有釣鉤。采蘭欲爲贈。世無同心調。雖然寸心丹。柒室嫠憂稠。傳聞湖嶺間。餓殍塡渠溝。九重减膳樂。征賦休徵求。聖心縱惻愴。縉紳體認不。朱門臭酒肉。民命等蜉蝣。榮枯絶相異。欲語還哽喉。黨議矧滑稽。無人進鴻籌。翻思非我憂。長嘯登高丘。蓐收肅金氣。大野風颼颼。遙知小堤下。淸波泛白鷗。戀德倍惆悵。竚立望魯鄒。雖無道一藝。篤信企夏游。乘桴尙浮海。願作從我由。</text>
<title>敬次尤菴先生竄謫時登嶺韻。奉呈。</title>,<text>火色日漸𤓂。尙能銷金銕。雖然有難銷。先生一斗血。所以歌似鐵。心安死生决。莫言鉄嶺高。高可見日月。附 先生原韻行登鐵嶺巓。我心還似鐵。縱乏器之誠。却耐西山血。回首望西方。浮雲擁不决。願言西方人。丹霞佩明月。</text>
<title>用張子壽感遇詩。奉呈尤菴先生。二首</title>,<text>荷香墜廢池。桃花媚春枝。有物有消長。消長誰所爲。美服人所指。終古皆如斯。橋頭啼夜月。嗟爾杜宇知。吾何太感傷。天路猶多岐。又龍潛不小池。鶴棲不卑枝。維彼南山豹。出霧將何爲。化機無定端。北叟曾見斯。豈若遊冥冥。萬有都不知。歲晏步大原。此原本無歧。</text>
<title>自警</title>,<text>无居地天通。不嚬天地臨。九月猶得輿。七日見乾心。此理明若火。聾𥌒代黃金。</text>
<title>和李世箕韻。寄宋誠伯。</title>,<text>吾友喜潛冥。棲遅山水境。葆眞忘世喧。毓德任淸靜。桂府月華多。霞庄風露冷。雲關隔幾重。竚立徒延頸。</text>
<title>贈別兪君錫 二首</title>,<text>江上送遊子。風烟別恨新。靑山湖嶺路。白髮去留人。吐膽將詩贈。臨歧握手頻。淸明桃李好。還旆倘今春。又我聞古交道。頭白貴如新。縱有衣班樂。無忘解佩人。題詩情未盡。當斝豈辭頻。分手江關路。離愁暗結春。</text>
<title>寄兪君錫</title>,<text>曾過東華里。仍尋處士居。小窓當翠壁。淸案散圖書。情話山雲夕。農談野雨餘。依然分手恨。今日寄雙魚。</text>
<title>次柳景明 燂然</title>,<text>五者翁無後。談翁涕淚漣。尤文方起我。尤菴作五者翁傳故云。 淸韻况投前。舊德今逾顯。遺芳賴可傳。莫言時世否。扶義有諸贒。附 原韻不死錦山戰。對人涕泗漣。氣凌廊廟上。箋抗道臣前。事在東方錄。名因尤老傳。百年今倐忽。賴有贅孫賢。</text>
<title>咏吳澤之籠鶴 二首</title>,<text>獨鶴雕籠裏。月明思故林。松響忽驚夢。一聲萬里心。又孤鶴一聲淸。主翁驚夜夢。翁吟鶴舞遲。松月前山湧。</text>
<title>靑莖杖</title>,<text>三尺靑莖杖。輕輕老可持。若非滇水産。應是扶桑枝。</text>
<title>山中卽事</title>,<text>邇來深入山。家在白雲間。月色兼詩興。誰知此夜閑。</text>
<title>暮秋</title>,<text>山牎一鴈過。始知秋陰薄。出門倚杖看。錦繡千山色。</text>
<title>期慶公寶不至</title>,<text>窓間人獨宿。窓外月自明。故人期不至。愁聽小澗鳴。</text>
<title>山堂卽事</title>,<text>幽禽棲初定。萬壑無風夜。獨有一枘衣。長吟歸月下。</text>
<title>谷師</title>,<text>古菴極瀟灑。迢迢隱高崗。老僧道機熟。跏趺午睡長。</text>
<title>送谷師歸懸寺</title>,<text>谷師浮屠者。入山養性多。一筇懸寺去。高境倚嵯峨。</text>
<title>呼韻</title>,<text>漁人送晩歌。秋色雨餘多。雖得隣朋酒。其於醉後何。</text>
<title>戱題</title>,<text>爾愛犬子才。我愛百里氏。澤水亦何傷。西來見漁子。</text>
<title>歎白髮</title>,<text>歲月不吾與。嗟嗟兩鬢霜。獨歌還獨和。天闊水茫茫。</text>
<title>大笑</title>,<text>是者莫如堯。非者莫如跖。是非於我何。大笑甘寂寂。</text>
<title>百足虫</title>,<text>勿伐爾百足。雖然有時蹶。連爪莫爲力。造化已能悉。</text>
<title>無小大</title>,<text>欲小大亦小。欲大小亦大。大小小而大。不如無小大。</text>
<title>達人</title>,<text>天地大無外。毫髮小無內。小大盡浮雲。達人無所愛。</text>
<title>次宋監役 光枓 過題壁上韻</title>,<text>此句誰題壁。沉吟坐晩秋。空違半日話。悔却上漁舟。附 原韻歷叩松林屋。前山錦繡秋。空添題鳳恨。離思滿歸舟。</text>
<title>江居</title>,<text>久住大江邊。蔽廬唯數桷。沙禽不怕人。時到庭中啄。</text>
<title>見望月新出</title>,<text>誰將一片鏡。遠照蒼松間。織女新粧後。看取整雲鬟。</text>
<title>校中呼韻</title>,<text>釋菜拜庭下。禮訖回車馬。濟濟有威儀。依然一華夏。</text>
<title>次李百馨</title>,<text>八月校中會。李生獨醉歸。停驂謂余曰。不可無後期。</text>
<title>寓居隱谷</title>,<text>山中賓客斷。白日閉柴門。逢人却驚喜。待之如貴尊。</text>
<title>敬次尤菴先生赴山陵改葬韻 二首</title>,<text>征旆長安去。感懷添別愁。知將江上淚。歸謁茂陵秋。又行李將安否。臨分添一愁。人言洛陽道。其險異前秋。附 先生原韻落日衰年別。蒼梧葬聖愁。春堂一掬淚。更灑大江秋。</text>
<title>在舒川。次李生世箕。</title>,<text>久作西林客。一宵如歲過。却將瓊琚贈。千金重幾何。</text>
<title>魯峯呼韻</title>,<text>向晩聯馬鞭。踰山更涉川。淸談宜此夜。何必獨爲眠。</text>
<title>贈吳震煕</title>,<text>喜爾負書笈。相尋及此時。說情猶未洽。爲寫五言詩。</text>
<title>敬呈尤菴先生配所</title>,<text>一毁人難免。誰如我數奇。受警仍垂淚。孤誠上帝知。</text>
<title>次人</title>,<text>誰題此詩勾。詩意見平生。從此隨君去。山田願耦耕。</text>
<title>連山途中</title>,<text>雨中十里行。太半布衣濕。前程雲不開。何處連山邑。</text>
<title>次金汝鳴</title>,<text>年來不喜飮。有酒曾無醉。今朝對綠樽。爲愛山公趣。</text>
<title>見金汝鳴躑躅戱題</title>,<text>可憐躑躅花。托根非其土。誰能愛孤芳。移植丹雨。</text>
<title>入山吟</title>,<text>入山非爲潔。被髮亦非狂。只甘風雪夜。無事臥草堂。</text>
<title>登莫隱峯</title>,<text>莫隱峯頭坐。烟霞十里秋。一歌三歎息。誰會我悠悠。</text>
<title>次老山書齋諸妙韻</title>,<text>去秋遊漢頭。今春臨錦流。錦流春波綠。勝觀漢陽秋。</text>
<title>宿山寺。夜聞哀歌。</title>,<text>何處唱哀歌。淸聲來遠寺。孤客夢先驚。中宵撫枕起。</text>
<title>月夜</title>,<text>夜久村喧息。朙月滿中庭。淸風有時過。破窓自有聲。</text>
<title>輓金進士重五 汝玉○二首</title>,<text>上舍天姿逈出羣。晩來孤臥大江濆。高談禰氏餘無子。詞賦相如後有君。樹挺謝家才且藝。荊陰陳室季難元。名登鴈塔聯荷艶。跡晦林泉任種耘。蘭死幽園春不老。雲啣敻峀鳳藏文。西門花雨羊曇淚。隣笛斜陽馬子墳。書寄鴒原悲字字。愛偏𥠧女泣云云。奠罷一盃山日暮。誰人會得我消魂。又竚俟回春日。如何已九京。問天天漠漠。求地地冥冥。欲奏峨洋曲。誰知伯牙情。攀車無限恨。題罷淚沾纓。</text>
<title>輓宋誠伯兩親改葬</title>,<text>荊水之頭漢水上。迢迢異穴幾經年。人間淚濕惟孤子。泉下魂尋路半千。雙釰西歸同舊匣。八峯東峙啓新阡。幽明自此無餘恨。爭說賢兒孝出天。</text>
<title>輓宗丈吳僉知 俊立</title>,<text>年享八旬天報厚。位尊三品國恩隆。吾宗尙有追思恨。誠孝王祥後我公。</text>
<title>輓李丈 克培○二首</title>,<text>享年五十非爲夭。留譽鄕隣死豈悲。祗憐泉壤無窮恨。閨裏靑孀膝下兒。又五月來尋七月哭。那知人事夢依依。可憐臨沒詩中語。長使親朋淚滿衣。</text>
<title>挽閔挺魯 宗道○二首</title>,<text>愛君英姿逈出羣。溫恭德器全天畀。孝哉子騫遊聖門。惟君自得家庭裡。提躬操行沕前軌。家風宜法薰鄕里。欽恭豈作少年看。老成德譽由童子。天棐爭言在淳仁。豈料芳蘭未秋委。閨裏靑孀哭于天。堂上雙親淚徹地。精靈不昧如有知。泉下此恨應無已。談君忍語身後事。襁褓孤兒亦幸耳。縱聞愆和到不輕。謂君年少猶能恃。誰知春府哭君哭。問天天高地亦邃。二十五年倐驚電。已矣人間悠悠事。於何聞▦巷無人。此哭不必親朋以。欲寫哀詞心骨酸。萬重悲辭掛一二。隣笛凄凉自夕陽。丹旐翩翩錦水涘。雪中舁病酹一盃。愁雲凍雨悲風至。平生不淚淚於此。誰會山哀與淸思。又問疾纔經夜。承凶卽此晨。𥠧兒生七日。新婦未三旬。孝友今誰繼。風神已化塵。幽明無限恨。堂上哭雙親。</text>
<title>輓河丈聖瑞 慶一</title>,<text>春拜荒扉夏執紼。那知人事夢依依。蘭凋一葉留雙萼。痛結春庭未二期。鶴髮高堂今日淚。孤鸞閨裏百年悲。休言世上多仁壽。天道那堪理莫推。</text>
<title>輓金丈 愼謙○二首</title>,<text>十載交遊子姪間。偏承長者賜歡顔。氣全天賦眞而卛。分任家貧樂且安。景德幾多床下拜。聯門不作外人看。哀詞未盡平生事。水闊山長恨一般。又親朋皆嗟我不嗟。杖鄕年又二闌芽。東土十霜荷擔立。似公埋却未應多。</text>
<title>輓金姪子龍 三首</title>,<text>七月團圓十月哭。誰知悲樂一年中。鸞閨影隻庭梧冷。鶴背雲寒舊穴空。萬事人間書不盡。九重泉下恨難竆。忍聞稚子呼天慟。數句哀詞和淚封。又死生有命吾誰㤪。雙胤傳家庶慰悲。郭外無緣鞭白馬。謾敎殘病淚沾頤。又三十伶傅四十夭。靑孀攀擗兩兒啼。忍說君家多少事。白川寒日片㫌低。</text>
<title>挽李友栢慈夫人吳氏 三首</title>,<text>爭道夫人有淑德。如何早抱隻鸞悲。暮年得嗣能承業。到此知天厚報施。又半世依於侄。恩情母子看。遙知西海上。今日淚無乾。又雙釰欣相會。新塋傍舊阡。病深違執紼。和淚寫哀篇。</text>
<title>代人輓</title>,<text>淑德貞姿近入地。忍將毫墨寫哀篇。鏡虧幾抱孤鸞恨。天報方知嗣子贒。雙釰西歸成好會。九峯東峙啓新阡。舒川老叔携吾哭。浦思山哀淚湧泉。</text>
<title>輓成友史直 二首</title>,<text>仁而無壽又無兒。天道如何遽至斯。靑孀叩地偏親哭。行路猶悲况友知。又扶病今晨哭我兄。忍聞山月紼歌聲。錦江江水深千尺。不及吳生送友情。</text>
<title>挽宗丈吳守業</title>,<text>溫溫資質保天眞。高卧江湖七十春。自此淳人難復見。雪中來哭淚盈巾。</text>
<title>輓閔德而大夫人 二首</title>,<text>親戚同居久。深知婦德尊。閨儀看訓子。家道見承蘩。不幸兒孫夭。難推禍福門。今辰雙釰會。庶慰九泉魂。又久荷夫人子視誼。如何臨輓不深傷。死而有後猶無死。擧世知名有胤郞。</text>
<title>輓洪致敬先君子</title>,<text>公家喪禍路人悲。况在親朋忍寫詞。死且衰麻魂有恨。仁猶早夭理難推。哀哀鶴髮心如割。慘慘荊花影半虧。祗是重泉何所慰。庭前玉樹挺雙枝。</text>
<title>輓楊花宗丈</title>,<text>福履誰如我宗丈。滿庭蘭玉季難元。欲書八十年前事。紙上龍鍾盡淚痕。</text>
<title>輓朴誠來妻韓氏</title>,<text>玉簫聲斷鳳孤飛。萬事人間有二兒。靈輀又過歸寧路。魂若知悲是最悲。</text>
<title>輓李子厚</title>,<text>世間豈無死。寧死死同親。五十非爲夭。三男能繼仁。存亡孰爲勝。病拙徒傷神。行過舊荒宅。無時不濕巾。</text>
<title>輓成楚鳴大夫人</title>,<text>胤郞誠孝伏遐邇。爭說三遷孟母贒。他日誰編劉子傳。莫敎虞婦漏新篇。</text>
<title>挽曺大益</title>,<text>嗟哉曺君。朝出耕暮釣魚。安分樂命兮無求。溪翁爲友兮野老與居。形歸土木兮。留譽鄕閭。有子有孫兮。福慶有餘。已焉哉六十五年都似夢。巷無人兮令我欷歔。</text>
<title>挽金聖一大夫人 二首</title>,<text>夫人外氏我宗黨。是以深知婦德淳。一子承家能繼業。信乎天報必於仁。又去歲歸寧路。今晨片旐廻。精靈如不昧。到此倘遲回。</text>
<title>輓吳汝章先君子 尙履</title>,<text>剛強雖是性所偏。通達吾門不數人。六十年前都似夢。爲題哀輓淚盈巾。</text>
<title>輓李君瑞 碩龜○二首</title>,<text>今日姻朋孰不悲。吾君淳德我深知。一盃和淚柩前酹。倘記呑聲病順之。又佇俟回春日。如何已九原。那知醫病計。反作首邱魂。不壽猶堪惜。無兒倘忍言。遙憐柩返夕。孀婦哭迎門。</text>
<title>代人輓</title>,<text>不恨淳仁未得壽。不悲今日死他鄕。祗憐歸葬松楸後。無子孤魂哭北邙。</text>
<title>輓金持卿 夏柄</title>,<text>方恨顔齡短。哀詞况忍書。從遊年少日。情誼至親如。意謂悲花樹。安知會素車。高堂何所慰。遺腹子猶餘。</text>
<title>輓黃友魯直 二首</title>,<text>一病胡爲遽至斯。從遊深契夢依依。江山無主寒波咽。知友招魂曉色悲。庭茁蘭芽傳後業。鄕稱善士見全歸。哀詞未盡平生恨。哭輓靈輀淚滿衣。又邊音騷屑皆荷擔。饑饉連年餓殍橫。三郞俱在親朋送。日後何人不羡兄。</text>
<title>輓朴子建慈夫人</title>,<text>晩致千金自隻手。始知賢智女中男。况聞臨沒遺兒訓。宜續劉公繤呂譚。</text>
<title>代人挽</title>,<text>勤而好儉壽而富。爭道年來福德均。一子承家能繼業。九泉無恨大夫人。</text>
<title>輓吳一之 二首</title>,<text>四十年來屢哭人。於君何事最悲辛。溫良美質猶堪惜。况有高堂白髮親。又結契從遊已十春。誰知存沒卽此辰。佳巖他日蘭亭會。可惜樽前少一人。</text>
<title>輓李善慶養祖母 二首</title>,<text>最承情欵卄餘載。不作妹兄小室看。今日忍聞多少事。養兒求輓淚闌干。又爭道賢儀壽福宜。橋山旅死不須悲。况今家業能傳繼。雖是無兒亦有兒。</text>
<title>代人挽</title>,<text>僑寓蒙恩欵。聯家厚誼全。何知人事變。今哭素帷前。藤谷新阡屹。梅庄舊跡湮。九原猶可慰。傳業養兒賢。</text>
<title>輓權健甫</title>,<text>哭吾輝遠又哭君。想得贒姿欲斷魂。祗今稚子呱呱泣。身後凄凉尙忍言。</text>
<title>輓金大卿 希衍○二首</title>,<text>五十年來幾題挽。今朝何事最悲傷。賢而無壽偏親在。天道於公太乖常。又江頭一面隔重泉。花柳春回倍悵然。此時誰復傳哀輓。欲寫深情淚已先。</text>
<title>輓兪丈 梲</title>,<text>自公僑寓日。愚智伏高風。家世簪纓貴。襟期山水翁。莫吾少年視。喜與詩酒同。是以難忘地。臨江泣不窮。</text>
<title>輓吳汝章 震赫</title>,<text>憶昔山房會。今朝涕自垂。鄕隣誰不惜。宗黨最深悲。有後知天報。無年痛數奇。高堂淚痕濕。何忍寫哀詞。</text>
<title>輓吳同知 ○二首</title>,<text>吾宗兄弟世同居。憂樂相隨四十餘。今朝掩淚題毫墨。無限深情不盡書。又崇秩高年多子壻。由來全福孰如公。祇是良姿難復見。強持衰病泣無窮。</text>
<title>輓洪丈 錫夏○三首</title>,<text>哭弟逾年又哭兄。却將何說慰幽冥。死而有後猶無死。三子傳家不墜聲。又承荷敦風自幼少。慇懃不作外親看。抱病無由躬執紼。出門東望路漫漫。又人世存亡摠付命。每臨題輓不深悲。到今何事無窮泣。眞卛天姿出等夷。</text>
<title>輓洪節度舜民 代人○三首</title>,<text>節度夫人我叔母。幾年丞荷子視恩。泣將毫墨題詩句。紙上龍鍾盡淚痕。其二享年五十非爲夭。位至崇班死亦榮。祗是重泉無限恨。雙親堂上哭呑聲。其三我送靈輀哭之慟。翩翩丹旐指佳城。此去應逢吾所怙。爲言今日病兒情。</text>
<title>代閔參奉汝渾氏輓 二首</title>,<text>自公贅我家。三十年前義。待余骨肉間。不以姻親視。常念福無疆。誰知病未起。題詞哭一聲。落日無窮意。其二節度是將軍。五旬非夭札。何事目難瞑。高堂兩鶴髮。</text>
<title>挽河天與 錫圖</title>,<text>談兄尙嗚咽。臨挽詎堪悲。鶴髮呼天日。靑孀叩地時。孤蘭芽未茁。荊樹影無依。多少傷心事。書來淚滿衣。</text>
<title>輓柳典籍 文祐</title>,<text>能傳舊德人爭慕。晩折天葩位未登。哭公知舊誰無恨。深恨無如我益升。</text>
<title>輓吳習讀 慶輝</title>,<text>公是宗兄弟。平生我家知。愿恭全素守。眞卛見天資。佇俟回春日。忍看斷指兒。新江踈雨裏。哭送淚盈頤。</text>
<title>代人輓</title>,<text>欽公天畀卛而眞。外堂如公不數人。一子承家能繼業。始知冥應厚於仁。</text>
<title>輓金善汝 泰慶</title>,<text>忍看卯愛札。含涕寫哀詞。骨肉添吾慟。淳眞宜衆悲。二堂雙鶴髮。三世一孤兒。不食知天報。靑閨慰此辭。</text>
<title>輓再從孫 斗八</title>,<text>每傷輝侄秀而夭。誰道今朝又哭君。自此吾門難復振。對君堂老泣云云。</text>
