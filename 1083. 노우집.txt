<title>立巖雜詠 十首○丁卯</title>,<text>高樓倚絶巘。樓下水潺潺。石帶千秋色。山留太古顔。地因遺馥勝。天爲大賢慳。古事無憑問。幽禽自往還。特地藏修活畫求。薜蘿巖下最高樓。樓前碧澗淙淙去。莫遣桃花點點浮。右巖齋姸花嫰葉競離披。奇處得之誰不宜。獨立蒼崖顔不改。多君一向亭亭爲。右孤松巖間數叢竹。寂歷淸風過。撼仍輕響玉。餘韵此君多。右巖竹孤桐受朝陽。疎柯堪來鳳。有道今已矣。軒虞都一夢。右疎桐花開想春來。花落知春去。獨賴玆花在。一年留春事。右四季花鏡面無纖塵。一般淸未了。欲知奇爽時。天空月來照。右澄潭古石白崔嵬。手摩遺風挹。不改高堅尙。長敎懦者立。右立巖吾人平地工。淵冰跬步際。及此登險危。如何不加戒。右戒懼臺雲鶴去不返。仙澗流屈曲。淸流屬暮春。何如沂水浴。右浴鶴潭</text>
<title>題觀水亭</title>,<text>草閣構成歲幾回。客登今日興悠哉。西溪水與東溪合。黃菊花兼紫菊開。簷襯小岑秋色近。門臨大道巿人來。風光又迫重陽節。只合相看勸一盃。</text>
<title>池塘</title>,<text>鑿得新塘山一邊。看山看水樂雙全。堤心引出源頭水。波面涵留本色天。細細紋生輕雨後。班班鱗起懶風前。詩成未及成茅屋。堪笑疎慵智力綿。</text>
<title>辛未春。與李起初，柳士極，李夏瑞會雲谷唱酬。六首</title>,<text>不是空空不是營。由來活水十分淸。涵川月色無時盡。交樹天香觸處生。世慮閒中如敵國。幽棲物外淡眞情。遠方樂有同心友。半夜靑燈一點明。琴書一室靜焚香。萬慮如今渾欲忘。半世行藏思爛熟。千年事業日蒼茫。知時小雨噓庭草。向晩微陽照土牆。此去窮源知近遠。庶將努力倚輕檣。暇日淸齋著此身。悠然長對卷中人。飛騰世慮年年薄。寥落生涯事事新。寒桂幽蘭留古馥。野花啼鳥漏天眞。由來萬理具心上。保得虛明質鬼神。金橘由來惜太酸。人情偏處著工難。藏身宿霧知吾戒。箚腳頹波仗子看。古柏春山猶戴雪。明珠滄海不勝寒。三旬說盡心中事。多謝瓊花吐筆端。昵昵多新語。泠泠聽古琴。須從寬縱地。要著戰兢心。世上羣陰壯。山中瑞霧深。相期千古意。珍重各雲林。聞韶三客子。交意一張琴。澗柳開靑眼。庭梅托素心。知須明處進。思入靜中深。好事眞難久。歸驂向古林。</text>
<title>贈崔公普 周鎭</title>,<text>聞說君陪講討筵。鯉庭眞訣一燈傳。要開玉鑰尋門路。擬採玄珠究理淵。明辨力行須恁地。存心養性可全天。晦翁陶老寧欺我。百世同揆此兩賢。</text>
<title>同李大有 鼎宅 宿溪堂 二首</title>,<text>共向山間一古棲。山門燕子亦含泥。天機可驗淵魚動。樂意不妨林鳥啼。野寺炊烟籠復淡。西峯斜日影初低。腐儒敢擬騷人後。構得荒詞未足題。無端客夢度更殘。長對朝朝偃蹇山。眞意每生淸淨地。危機多在世人間。檻前逝水無時盡。坂上流丸不暫閒。唯有吾曹天地在。明窓圍坐好開顔。</text>
<title>次李大有見寄韻</title>,<text>峯頭初月半輪斜。圓缺隨時不奈何。自歎每牽魔敗意。未謀同賞綠憐花。初驚白雪千年曲。虛讓華岑一半峨。多荷故人信得及。須看窓外暗泉過。</text>
<title>次溪堂板上韻</title>,<text>先躅無憑山更深。小亭寄在澗之陰。雨階籠竹沾仍重。風壁孤雲細不禁。特地藏修須景仰。承家詩禮恐湮沈。從容賓客留佳句。况乃雲仍悵望心。</text>
<title>南行宿府中</title>,<text>長郊秋盡暮烟生。獨宿孤城對短檠。野騖呼歸千樹暗。隣雞啼到五更明。霜前自覺衾裯冷。梳下從知鬢髮輕。聞說盤龜仙境在。政思嘶馬向南行。</text>
<title>挽崔以安 尙鎭○乙亥</title>,<text>臺巖公後世多賢。英妙如君更可憐。啓發實從鱣席得。端嚴元自鯉庭傳。心期三十工夫大。懷袖尋常灑掃編。有志未成身便死。空令吾輩淚傾泉。十載情親遠大期。如何吾友至於斯。高堂慟哭亡才子。後事凄凉少一兒。谷口秪今那對眼。山陽從古不勝悲。嗚呼季子延陵墓。人自知賢豈用辭。</text>
<title>遊公山</title>,<text>公山欲作招提遊。暮雨初登雲畔樓。峯合東西峭作壁。樹分高下鬱相繆。平生有意窮探勝。天地無情不借秋。直待霜淸木落後。高尋絶頂問丹丘。時値炎熱。未到上頭。</text>
<title>題聾淵書堂</title>,<text>從古北山足幽貞。賢孫肯構此軒欞。經營特地仍遺址。詩禮傳家見後名。古嶂蒼松淹日月。疊矼奔瀑鬪雷霆。客來有雨空惆悵。立立高山虛翠屛。</text>
<title>次李膺三 堯福 見寄韻</title>,<text>君去讀書寂寞濱。新詩寄與喜津津。卽妨觱發違相訪。正想氤氳天地春。</text>
<title>雪夜次朱詩咏雪韻 辛巳</title>,<text>九陌行人一夜稀。雲低風靜雪紛飛。開門驚恠兒童鬧。繞樹噭號鳥雀饑。偃蹇不妨松獨秀。消融應喜澗仍肥。書生忍凍堪高卧。翻笑寒閨懶搗衣。</text>
<title>明菴會席。吟呈禁窩李丈 憲國 樸巖李丈 晩松。</title>,<text>伊軋籃輿度遠丘。天寒歲暮雪初收。一場會合俱靑眼。十載悲歡渾白頭。野果山肴供夜話。詩篇棋局濟淸游。平生儘有烟霞癖。更上寺樓爲少留。</text>
<title>又與諸長老共賦</title>,<text>親陪杖屨訪仙鄕。冰雪穿登山路長。六七冠童同赴約。東南賓主儼分行。窓前金谷供詩料。樓外玉山對酒觴。中有飛泉更淸澈。喜看雲影映方塘。</text>
<title>食杮。用朱詩食梨韵。與諸長老共賦。</title>,<text>匀圓萬顆摠天成。疑是靈虬卵結精。瓊漿甛寒渠性味。珠盤堆出自分明。馬卿正喜能醫渴。阮籍應嫌太解酲。包橘宮頒何足羨。滿園贏得不貧名。</text>
<title>次樸巖丈寄示三體韵 壬午</title>,<text>鳩功不是利名牽。少小心期鴈塔巓。敦厚可欽龍伯鵠。慨慷應念馬公鳶。藥爐煉得烏頭力。盤果堆來鴨腳圓。幾日鸎遷蒙奬掖。鷗盟多謝占安便。右演雅年來百興寓淸江。篋滿篇時詩滿腔。前檻列峯靑歷歷。際天飛鳥白雙雙。傳香暗信梅迎煖。倒影寒叢竹對窓。專事閒來從性懶。賢才需世御家邦。右回文支頤觀物歲將罷。能事人間句法奇。可欲宜兼仁智勇。男兒須讀易書詩。寺窓絶俗偸閒靜。爭戰撓心廢局棊。木末漸看春意爛。東階梅發昔年枝。右藏頭</text>
<title>敬次退陶先生四時吟十六絶</title>,<text>春四吟巖阿花信迫淸明。懶睡初醒澗鳥鳴。露草庭前看漸茁。一般意思想先生。右朝花影重重鳥語遲。輕風一陣拂新衣。豔渠舍瑟狂狷子。應賴當年得聖歸。右晝夕甕滋蔬雨長薇。山居風味未全飢。但將理義當芻豢。活計從今且莫違。右暮梅影橫斜小砌東。吟魂迎月浩難窮。若爲留得韶光住。梅不飄零月在空。右夜夏四吟雨後山居事事淸。長堤漠漠柳靑靑。生憎隔戶鸎聲巧。晨盥凝思古廟銘。右朝急雨纔收午景明。奇雲硉矹逗山楹。空堂日永無餘事。獨抱瑤琴作古聲。右晝繁陰滿地日銜山。百態烟雲自往還。書冊沒頭還易倦。不妨隨意弄潺潺。右暮深林月上室生明。竹露槐風作乍淸。賴有山間眞率漏。時鳴猶聞報更聲。右夜秋四吟昨夜蕭蕭送鴈風。開簾爽氣滌煩胷。不須極目悲搖落。正好惺惺喚主翁。右朝秋光虛老幾英豪。激厲應須著眼高。黃花好作風霜契。問爾前身莫是陶。右晝盃泛金英強自娛。丹崖霜葉作屛圖。須臾返照濃成靄。遠近螺鬟淡有無。右暮庭宇蟲鳴玉露淸。靈源消息自分明。更從鬧處能存主。非復人間擿埴冥。右夜冬四吟千林落盡四山空。曉看殘靑只竹叢。晦根窺得丁寧戒。此日幽棲起我衷。右朝天寒偏覺省經營。凍雪糊糢幻色形。高卧自甘成鈍漢。不妨深巷少逢迎。右晝歸盡寒鴉短景西。夕爐烟篆道人棲。此心已是無機事。却怕春風草更迷。右暮紙窓雪打短檠光。酒熟茗香幽思長。輟讀三冬開戶望。孤松偃蹇戰風霜。右夜</text>
<title>呈樸巖丈</title>,<text>高懸一榻久塵堆。忽喜蓬門長者開。月向雪花深處白。春從梅蘂煖邊回。提攜幸忝忘年歲。懷抱相親脫俗埃。谷口遙憐人卧病。偸閒安得共徘徊。</text>
<title>別崔汝直</title>,<text>家近靑山滴翠侵。得君相訪許開心。一旬晤語撩淸興。八載悲歡生苦吟。溪閣奇游期可再。桐華勝踐意空深。吾人最怕閒追逐。須抱遺經入遠林。</text>
<title>偶吟</title>,<text>自笑前爲太近名。揮毫弄墨刓神精。古人先獲知何事。暮讀朝耕愧董生。</text>
<title>立巖歸路馬上口占</title>,<text>巖屛溪曲擅淸奇。七八年來復一之。從知苦思妨幽賞。五日淹留不作詩。</text>
<title>挽李重可 鼎象</title>,<text>童稺交歡意。人間生死情。家應有積慶。才惜未成名。凄斷西河淚。嗚呼季子塋。天心如可必。行見護寧馨。</text>
<title>甁窩遺稿編成後。吟呈諸長老。癸未</title>,<text>先生當日有遺書。奉讀怳承面命如。學究天人陳不襲。機深玄妙說無餘。巾箱容易成湮沒。剞劂商量辨魯魚。若使家傳人誦得。迷途應免死生虛。</text>
<title>李僉樞丈 德祉 迎恩席。伏次家君韻。</title>,<text>赫赫名家國以南。文元遺澤至今涵。人生稀壽七八十。天爵兼尊百二三。北極恩泥均雨露。西樞命服暎𣰦𣯶。縱然康健能膺福。養得榮懽更有男。</text>
<title>次孫戚兄 應九 韻 二首</title>,<text>平生志不在肥甘。隨俗文章大小慚。麟閣勳名傳世九。洛陽花鳥弄人三。客稀正喜成詩癖。腳廢何妨試佛參。幸有林居供靜寂。不須邀友覓孤菴。江山古宅著閒翁。竹几蒲團晝掩蓬。四壁生涯惟佔畢。一身康濟有參同。苦吟永日緣成瘦。飽喫殘年悢失豐。候拜從容叨授簡。極知才退獨慚儂。</text>
<title>挽崔公普</title>,<text>君我齒甲乙。神交自丱角。世誼兼葭莩。亹聞意莫逆。憶初傾葢日。秋風東洛曲。頎然眉宇朗。一見知雅飭。款款托深契。夷考其所學。內有詩禮敎。外資切劘益。入頭旣惇實。餘事工翰墨。心乎愛未已。相期攻玉石。合散固無常。情悃輸簡牘。或敍寒溫節。或叩潛玩得。粤自共患後。私心增感刻。客寓閱冬春。家政得常目。貽謨惟孝友。懿範在婣睦。怡怡奉晨昏。質行超流俗。才性不局滯。矜持非矯激。相知日以深。歡情如骨肉。幾共閒追逐。幾同資麗澤。蕭寺約鉛槧。公山聯筇屐。睠言北溪洞。臺巖昔薖軸。遺址仍新築。想象餘舊馥。堂構供幽棲。時時來講讀。題壁寓觀省。開砌栽竹木。不獨怡閒情。藏修爲先躅。云胡命途蹇。中罹墜傷厄。何嘗不謹疾。自切忘孝責。聞來若癏已。一書聊慰釋。德慧存疢疾。憂戚於庸玉。正好隨遇安。不須憂蹩躄。周羅事可斷。靜專工可篤。最後往問疾。溪社凍雪白。未忍遽辭歸。留連娛日夕。鳴琴暢湮鬱。抽卷課探賾。酬唱數三篇。幽興亦可樂。臨分頗惜別。相看情脈脈。弦矢遂參商。悵望異平昔。尋聞作遠行。海島就醫藥。南北遙相思。經年音信隔。如何久客餘。疾勢增沈劇。及歸以書存。答語何悽惻。親老養未終。自分朝露促。執書心骨驚。默禱惟善福。連年拘疫癘。欲診柰路塞。迺者六月中。奄忽報不淑。無從寢門涕。仰視蒼天黑。夙昔遠大期。俛仰已陳跡。明喪西河淚。城崩杞婦哭。一子何苦晩。慈愛猶未識。觸目多悲凉。行路尙齎慽。于今失強輔。傷心吾所獨。倀倀擿埴途。何人爲扶策。塵箱短長牋。時閱空霑臆。凡此皆私慟。不泯惟公惜。生平勵志行。見識亦超卓。詳知未足發。但愧無筆力。竊聽湖翁許。庶幾理義析。一言足華衮。拙語寧架屋。往在卽遠日。遠游違臨穸。空負巨卿追。柳車應躑躅。今來入素帷。笑語永閴寂。慟哭六百言。倘鑒由肝膈。</text>
<title>宿三龜菴 甲申</title>,<text>危懸石逕入雲微。絶頂諸天勢欲飛。分寸躋攀方得到。尋常游賞不相違。山連瑟嶽迷晴靄。水散琴湖漾落暉。高出世間心目豁。巖房信宿却忘歸。</text>
<title>溪堂暮春。伏次家君韻。</title>,<text>巖花堤柳夾山扃。下有靈泉徹底明。幽賞更兼深省發。微風吹送暮鍾聲。</text>
<title>道德菴。次晩沙李丈 憲河 韻。</title>,<text>攀藤穿樾訪眞行。皛皛飛雲腳底輕。逈傍危巢驚起鶻。俯臨喬木亂飛鶯。春容淡蕩晴嵐色。客夢虛凉夜雨聲。三載重來緣業在。山僧乞句亦多情。</text>
<title>又次禁窩丈韻</title>,<text>雲外仙扉晝尙關。游筇峻處更移艱。情歡洞主形骸外。禮數菴僧季孟間。孤嶼海風吹白浪。一簾春雨洗靑山。遺塵幸有同調客。莫道陽春和者難。</text>
<title>卽事</title>,<text>田家夏半雨初過。人滿平疇水滿壑。汲汲農歌出四隣。一時齊唱櫻桃落。</text>
<title>知非 並序</title>,<text>余自幼立志不堅。箚腳不牢。雖有一二見解。不能决意力行。因循放過。遽然四十歲矣。忽於一日夜。懺悔自萌。因竊點檢前日所行。或至於褻天明。慢人紀。凡諸下流之事。往往身犯之。不覺瞿然自失。愧汗浹背。遂細究病源所自則莫非放心不知求。律己不能嚴之致。特書知非求放四大字於座右。以爲朝夕常目之資。因成一絶以自警云。幾年心放不知求。點檢平生積過尤。伯玉知非餘九歲。力行應免老優游。</text>
<title>過諫塚有感</title>,<text>史魚尸諫心相似。臧伯觀棠事不如。三尺荒原千載下。行人指點北川漁。</text>
<title>病後看梅 乙酉</title>,<text>癯病無端動五旬。不知春色入郊原。廵簷梅信初明眼。二十四風第一番。</text>
<title>禁體。次前人韻。</title>,<text>燒泥成質異燔秦。功伴中書有果因。涓報在心能澤物。源泉不獨驗吾仁。</text>
<title>過麻田浦。見人多往觀胡碣。感而作。</title>,<text>番碣胡爲漢水灣。至今羞煞舊衣冠。縱然撞碎吾無力。豈忍爭趍作好看。</text>
<title>甁窩禮書校訂時次樸巖丈韻 二首</title>,<text>曾上遺亭賞古琴。更探箱帙歎宏深。三千儀節開蒙陋。百世源流費抉尋。參校未應資口耳。據依方好檢身心。賢孫何幸勤梳洗。筇屐今看度遠岑。蕭寺攜裝日。霞堂合席辰。羣言思大畜。參訂籍同人。虛竹堪醫俗。殘霏解洗塵。朝來復暮往。渾欲忘勞神。</text>
<title>次樸巖丈別歸韻</title>,<text>吾人離合本乎天。半歲陪遊非俗緣。此去賞心容有地。浩然亭外月無邊。</text>
<title>雪夜偶吟</title>,<text>山齋夜靜雪花深。一片虛明混沌心。彈罷瑤絃豪興發。陽春何處和知音。</text>
<title>發仙源向巖中。馬上口占。戊子</title>,<text>山中春晩雨初過。絶壁東西半褪花。複峽曲灘終日度。水源窮處是仙家。</text>
<title>玉溪雜詠 九絶</title>,<text>兩峽奔流一峽中。東西巖麓互西東。莫言下面方奇絶。須信淸源出不窮。右山亭峽鼎足石峯都插天。中開巖竇瀉淸泉。遊筇未遍身先倦。意在明朝八角顚。右動石峽狂流出峽更安流。碧潭蒼壁自縈紆。水中島嶼渾層玉。未必三山獨勝區。右天馬潭巖潭雨過鏡新磨。行伴三三坐白沙。幽興未窮筇更促。爲言前去境增佳。右栗潭白石晴川兩道懸。通渠木視掛中天。山氓亦解風流事。爲設村醪撩百篇。右三瀑洞水舂巖坼又成潭。咫尺飛流忽見三。鳶魚理趣無人會。雲影天光空自涵。右檟潭噴玉灘東百尺臺。蒼屛削立抱溪回。安流帖帖明如鏡。茅棟何時對境開。右噴玉灘壁立鳥堪到。巢空鶴不留。仙緣無已重。筇屐辦淸遊。右鶴巢巖瀑飛晴晝雪。巖卧未雲龍。太劇天公意。神工逞此中。右九龍潭</text>
<title>玉溪歸路。次孫成如 增九 韻。</title>,<text>夢想玉溪擅絶奇。聯筇此日癖於詩。攀藤行色四三里。穿峽泉聲十二時。釋子宮新容客宿。盧公亭古少人知。最憐巖逋仙緣缺。不借同歸半日遲。</text>
<title>巖行牛背口占</title>,<text>洗耳潭邊騎老牛。磷磷白石亂溪流。翻思假義尊周者。不及淸名萬古留。</text>
<title>觀星</title>,<text>憶昔少年志壯遊。擬將足目遍名區。邇來解把星河玩。萬里長空勝十洲。</text>
<title>幽居</title>,<text>山下園廬趣自成。谷深况有出溪淸。門前種秫香宜酒。屋後搴薇嫰作羹。洞裏烟霞聊可樂。人間榮辱不須驚。從知棲息有分付。何必游心別處營。</text>
<title>禁樸諸丈來。共家君守歲。有唱酬諸作。謹次求敎。庚寅</title>,<text>吾人執業擇須精。不數詞林鬪病聲。久大工夫從隱几。尋常言行見參衡。飛騰世慮年年薄。埋沒靈源日日明。梅欲綻時時雨足。方知天造巧逢迎。右元朝忽看梅蘂傍茅堂。一氣流行在木鄕。騷老有詩酬令節。貧家無酒澆愁腸。肯將心係塵間事。只合躬耕谷口庄。但覺個中饒樂地。何須同死謫仙鐺。右人日閒中潛玩物同春。詩律爭衡又一秦。草木將萌應坼甲。龍蛇欲動已存身。千門帖揭膺多福。半夜候生氣孔神。擲得金錢徵歲熟。不妨長作太平人。右立春丈人詩律欲名家。得意頻驚筆吐霞。陽春歌處知音寡。明月投時按劒多。鼎龍丹訣三年在。竿鮎靑雲一夢過。谷口小梅猶足賞。不緇冰骨自橫斜。右雨夜平生非慕隱淪徒。樗散明時歎道孤。天上不須爭乞巧。人間寧欲自全愚。百年康濟三盃酒。千古經綸一圈圖。過庭叨授羣賢簡。敢云曾亦學詩乎。右上元何人斯世是冰壺。半百年來瞽索途。書冊閒中無日了。功名分外片雲孤。一春詩句頻求郢。經歲深居似避吳。若使後人傳勝事。風流應亦說東都。右夜和</text>
<title>伏次家君雪朝韻。兼呈禁樸諸丈。</title>,<text>袁家凍卧是癡男。豪興從來剡曲涵。亂絮飛時天共一。疎篁開處徑仍三。老仙吟苦催螺吸。稺子叫奇學燕喃。變態風光殊頃刻。陽坡細柳綠毿毿。</text>
<title>朱詩集句。次諸丈呼韻。</title>,<text>一春牢落閉門深。偏與詩翁話此心。誰識留連今夕意。他年應記百篇吟。</text>
<title>山雨</title>,<text>山雨催梅骨換仙。吟魂搖蕩豔陽天。閒來看易二三卦。興到題詩一兩篇。雲逗鳥飛渠意態。花暄蜂鬧自因緣。瓦姿每欲求斤正。才下誰忘禰孔年。</text>
<title>示兒</title>,<text>遺汝非金只一經。伊吾時喜夢回聽。耽眞不恨樽無綠。傳世猶誇氈有靑。宿鷺息機堪托契。游蜂多事聖知馨。古人欲學躬行處。穿榻從來說管寧。</text>
<title>煮艾</title>,<text>春來野蔌可山家。采采傾筐趁暮霞。巿遠不嫌滋味薄。盤行惟喜舊歡多。巖溪烹蕨時猶早。蕭寺糕花歲已過。一飽歸來新月白。紛紛人影傍林斜。</text>
<title>次大山李先生湖亭韻 二首</title>,<text>蘇里先生卜澗坡。數間茅棟蘸淸波。浮榮自外堪驚俗。眞樂存中已擅家。老去日成山水趣。興來時聽冠童歌。游從宿計蹉跎久。獨抱遺經怕滚沙。明時天餉遯棲坡。著處靈源澹不波。滚滚川流七八曲。蕭蕭籬落兩三家。山間活計惟耕釣。龕裏殘書足詠歌。愧我俗緣無了日。幽盟虛負占鷗沙。</text>
<title>挽崔仲久 恒鎭○癸巳</title>,<text>天姿偏賦得癯淸。穎脫詞華筆法精。觀國但呼才進士。稱家誰識兒先生。十年蝸舍憐丹藥。一夢雞林惜粉旌。老我秖今埋硏墨。同人幾憶涕空橫。</text>
<title>挽李戚丈欽夫 周遠○代伯父作</title>,<text>閥閱山南古訓餘。靈光灰劫獨巍如。律身不負傳家學。懷袖猶殘抆血書。榮辱世間俱幻夢。經綸林下付樵漁。近思平日辛勤托。愧殺延陵劒掛徐。</text>
<title>次酉川別廟韻</title>,<text>遺躅考槃月澗村。子孫爲立祧祠尊。玉成籩豆常華暎。神道蔒蒿五世存。正喜堂齋苞竹盛。更看游息遠椒繁。顧吾亦忝彌甥後。明薦何時助執罇。</text>
<title>挽剛窩任丈 必大○甲午</title>,<text>梧山南畔桂叢幽。中有高人絶俗憂。刻厲躬行穿一榻。坦夷心事泛虛舟。人間點額黃金榜。天上催題白玉樓。惆悵平生知遇感。東風虛負送荒丘。</text>
<title>挽申子純 宅誠</title>,<text>才識風流夙所憐。逢迎隨處與忘年。父云孝子言無間。友詡通儒業有傳。命矣斯人今豈得。秀而不實古猶然。堪嗟綵服終黃土。留取精靈在百篇。</text>
<title>挽禁窩李丈 乙未</title>,<text>無端違拜一千里。遂失瞻依五十年。少小情親先契在。大方家數樸翁憐。巖花煖處陪雙屐。徑雪開時和百篇。闕里蕭條空悵望。二香亭影獨巋然。</text>
<title>挽李上舍 憲燾</title>,<text>一舍交情五世敦。雪姿華藻稱名門。玉山遊早見蘭友。汶水亭新生竹孫。樂聖步兵眞任性。窮途公冶玷非言。哀哀寡婦啼盈室。倚伏茫茫隔九原。</text>
<title>挽尹丈 德殷○二首○丙申</title>,<text>坡平名閥海東頭。儒雅端居樂事幽。丹穴定應成羽翮。素封元不願公侯。西河枯淚天誰問。洛北誅茅露已遒。笑語溫溫難再覿。何心更上挹淸樓。阿季東牀坦腹初。冰淸愧不玉溫渠。源源車轄看風範。款款暄凉接起居。不較肩隨年甲數。敢忘先契弟兄如。誰知遵海前秋別。遽隔重泉一夢虛。</text>
<title>挽申上舍丈 光運</title>,<text>儒雅名家後。詞華一代先。功名流泮水。禮樂秩三千。晩計朱陳里。閒情麴米仙。新螟存舊契。聊可慰重泉。</text>
<title>曉發㺚川。咏孤松。</title>,<text>孤松生石頂。柯葉拙兼疎。最愛雪霜裏。貞姿不改初。</text>
<title>鳥嶺途中 二絶</title>,<text>天際輕雲釀客愁。侵晨歸訪嶺南州。長程逐逐成何事。虛度中間五十秋。此身將隱矣。非分更求乎。水哉亭前菊。應嘲晩悔吾。</text>
<title>次商山李丈 後松 韻</title>,<text>名賢孫子獨吾公。七耋端憂道失宗。不是遺書參校力。可能三月礪山東。</text>
<title>挽族祖 相鼎</title>,<text>九曲淸江我婺鄕。秋原霜露一年香。周親百代自同姓。世好兩家况異常。比屋桑麻無盞綠。閉門鹽海不籝黃。先君舊甲凋零盡。風樹餘懷倍愴傷。</text>
<title>次雲深亭韻</title>,<text>身隱名何用。嘐嘐知不知。山深謝俗客。窓靜夢皇羲。雲豈無舒卷。時應有耦奇。通靈民可壽。努力蓄丹芝。</text>
<title>次山水亭韻 戊戌</title>,<text>梅花社裏結幽盟。一脈高山是數楹。自古藏修扶世敎。秖今堂構振家聲。已從壽樂徵存省。更向吟哦見性情。最是考亭書妙契。單傳無處愧吾生。</text>
<title>挽族叔 一鐸</title>,<text>夙仰仙源齒德尊。名家况復典刑存。若非下節三宵穩。幾負中間百世敦。墨妙鏡磨資棣萼。眞傳鉢在想篪壎。顯親崇祖了能事。應恔重泉孝子魂。</text>
<title>次野城申宗煥爲闡其先祖壬辰戰亡事蹟韻 三首</title>,<text>烈烈如公得守疆。未應風節遜睢陽。倫常天賦終難泯。搶攘生逢亦不祥。方志决時名豈用。可仁成處勇無傷。百年往往英雄淚。只爲潛光空自滂。壬辰蠻寇劇邠獯。申子奮忠超不羣。一祿未霑還義氣。寸心端欲掃妖氛。身殲恨阻出師表。骨暴應傳吊古文。安得明時褒奬典。風聲永樹海東濆。忠貞家國賴維持。一日培來一日支。自是深仁三百際。故多全節急難時。力單志激援軍絶。身死名湮志士悲。若使君王光燭遍。哀榮次第也應隨。</text>
<title>次百弗庵崔先生迎恩韻 二絶</title>,<text>苦節淸修七十年。春風盃酒坐癯仙。傍人不識幽人意。爭道除書隕自天。從容候拜幾回年。齒德俱尊望若仙。一理由來三達並。鶴書山酌又春天。</text>
<title>新居菊秋。用老杜韻。</title>,<text>隴雲非學碩人寬。幽事園林且足歡。活計從今依稼襫。一生方覺誤儒冠。樽空宿綠朝書澁。宅近霜紅曉箔寒。無限人間重九興。年年籬菊愛看看。</text>
<title>次活山南丈 龍萬 書堂韻 三首</title>,<text>數畝園亭蔬一盤。丈人能占老來閒。良辰嘯詠堪孤往。昭世行藏匪兩般。黃髮衾裯聯棣萼。白眉簪笏大門闌。難將好爵移淸福。澗鳥林花不改顔。故都東畔小溪盤。天與詩翁分外閒。不向風塵譏屑屑。任從耕釣樂般般。慣人沙鳥眠仍在。向煖巖花意自闌。吾道卽今渾浪跡。幾時相賞也開顔。兩山環擁谷如盤。何限遊人過等閒。卜築蕭蕭今蔣詡。脩門漠漠老顔般。論文可奈攜深酌。琢句還應愛曲闌。檢到先人情好在。巋然南極卧蒼顔。</text>
<title>次活山丈感懷寄示韻 二首○己亥</title>,<text>梅心初不願春知。臯鶴終然徹九墀。紅榜榮名元奕世。白衣恩召乃明時。重雲北極情猶戀。七袠東岡卧故宜。淸福世間誰得似。太平煙月愛吟詩。抱璞恒憂失卞和。一時奇遇獨公多。海桃春色千年到。玉樹雲程萬里賖。瓊句留時珍勝錦。俗情看去薄於紗。幽期不待山陰雪。樽酒忘年奈愧何。</text>
<title>次玉磵亭韻</title>,<text>泓源玉色絶緇塵。地勝名賢剩馥因。山榭冥尋空慕古。雲屛悵望不同辰。未愁龍石難興雨。正喜淵珠尙啓人。愴念先君遊拜日。居然五十六冬春。</text>
<title>自警</title>,<text>靜坐工夫是法門。一生用處可安身。丁寧數咎菴翁戒。最覺冥途扶策人。</text>
<title>次李仲則 師靖 新樂堂韻</title>,<text>幽居從古說華陰。晩計君今卜宅深。滾滾郊頭淸洛水。蕭蕭烏峀後凋林。新工可念湯盤戒。眞樂須存陋巷心。自是靑春遊歷地。他時相訪好論尋。</text>
<title>挽孫上舍 思駿</title>,<text>園竹輝輝百本孫。南州文雅屬東村。榮名泮水流無盡。風範一家自有存。雲樹十年驚白髮。飆輪八月向黃昏。佳兒望望尋形響。光恠虛樓是返魂。</text>
<title>運先墓牲石。馬上口占。</title>,<text>伐石靈芝最上峯。移來金洞松楸中。百夫用力日三里。匹馬衝寒月半空。叱起穀城思異事。鞭驅東海憶雄風。長繩拖到經艱險。且待明春始斲礱。</text>
<title>除夕。用老杜韻。</title>,<text>有客歲將盡。無眠燈自花。強歡盃泛蟻。得句字蹲鴉。社鼓時時動。星河冉冉斜。殘書架上在。餘日作生涯。</text>
<title>朝陽閣。敬次圃隱先生韻。</title>,<text>潁州城外長洲回。官閣玲瓏壁上開。魚深爲亢底情性。雲白霞紅自去來。泠泠爽氣醒肥骨。遠遠山光媚酒盃。苦被興多難共放。未成歸去重徘徊。</text>
<title>次龜潭壁上韻 二首</title>,<text>三間五架澗之濱。澗水澄明拭鏡新。古渡已無孤艇入。懸崖纔受一筇塵。名亭堪曳泥塗尾。玩易應存變化身。我亦烟霞癖故在。山靈多可不須嗔。夢想龜亭碧水濱。登臨此日景還新。郊原咫尺媚幽獨。洞壑尋常絶俗塵。好用一生萬卷力。且須三省百年身。何陰續和惟疎放。不數傍人任笑嗔。</text>
<title>次笙潭金公五友堂韻 二首</title>,<text>金公韶鳳草亭開。子晉何年笙鶴回。學種梅蓮松菊友。愛看雪月風花堆。閒雲谷口舒仍卷。幽鳥沙頭去復來。想得當時風詠樂。烏巾岸出碧層臺。仙閣初非爲客開。客行偶得及秋回。匏樽有月金波溢。絶壁經霜錦葉堆。勝友中間無此會。先生杖屨幸陪來。懸知歸去鄕宵夢。定有玄裳掠釣臺。</text>
<title>又次五友堂重修韻 二首</title>,<text>歲久山亭只古墟。巖臺猶有舊芬餘。雲仍能繼塗丹志。棟宇應依結構初。麗澤不忘尋正學。藏修政好愛吾廬。由來東國無修傳。逸士誰知史可書。永嘉古號豪英墟。是處經營百載餘。削壁斧痕神禹後。疎松韻奏女媧初。平生痼疾朱登嶽。悵望高風白入廬。牋素堆來妨細語。任他看作只工書。</text>
<title>挽安監察 景說</title>,<text>高標人說玩龜翁。孫子山南有古風。興趣常時門外轍。功名過去殿中驄。郊雲漠漠堪終老。世事紛紛本欲聾。壽迫稀年何所憾。西河遺恨最難窮。</text>
<title>挽曺戚叔仲瑞 夢洛</title>,<text>吾家自出祖忘機。有子從游秀且頎。一哭西河悲眷切。忍看丹旐拂花飛。</text>
<title>戲次孫君述 升九 韻 二絶</title>,<text>君成詩癖號詩翁。新月山房笑語同。若將樽酒相論細。語不驚人是下風。深於覓句欲何爲。搯擢襟靈非所宜。欲識老來眞樂意。會須林下十年隨。</text>
<title>次申寬汝 弘敎 芭蕉詩韻</title>,<text>天心看好最高枝。一理生生一氣隨。妙處縱然看透得。世間無限強名知。</text>
<title>襄陽道中</title>,<text>秋風驅馬峴山隈。佳節重陽野菊開。名實世間如許也。酒泉無處見深盃。</text>
<title>過昆季峯有感 時適府伯奉麟平大君廟主過此</title>,<text>先祖雙峯舊職名。寧陵師傅又麟平。那知昆季山前路。會見大君廟主行。</text>
<title>次李希道 象遠 移寓韻</title>,<text>靑靑水中蒲。可用大輅席。如何滄海珠。流落不常宅。無田可力穡。出山非辭僻。文章不直錢。寥寥雍絳役。遷徙誰昔然。漂轉匪今適。已破玉川廬。未保平泉石。丈夫非無淚。不向窮阨滴。西來不必忻。東去不須慼。等是莽蒼地。過從交轍迹。所冀終令德。永刷丹苞翮。</text>
<title>敬次晦齋先生林居雜詠 十六絶</title>,<text>梅窓花信一番新。凍卧衰翁已谷神。碧草庭前看漸茁。濂溪千載露天眞。右早春冠童單袷一時新。朗咏招攜到水濱。千仞鳳翔攀不得。同流大意孰知眞。右暮春繁陰弱柳勝花天。拂面輕風更爽然。欲識閒中淸意味。靜觀樓外月無邊。右初夏玉露楓林錦繡明。海天寥廓鴈來聲。歐公未達形骸外。却恨秋霜入鬢莖。右秋聲歲暮輪蹄斷戶庭。同心底處見寧馨。淵明解事開三徑。長友孤松獨也靑。右冬初三農有旱亦由天。靜夜愁聽枕下泉。不是三公愆燮理。世間焦盡幾人田。右悶旱慵眠不覺雨繽紛。窓外芭蕉往往聞。憂喜由來相反覆。殘山猶自解興雲。右喜雨功業山間無用處。匏樽太和自三時。兒童未識閒中意。還訝經旬不作詩。右無爲物物由來同一理。萬殊窮盡只心虛。偸閒偶出溪頭望。上有飛鳶下躍魚。右觀物山禽得意爛嚶啼。似賀幽亭占得溪。益信從今容膝易。上林何必一枝栖。右溪亭竹弟梅兄共一壇。拓窓無處不怡顔。世人若解閒居興。應乞烟霞一半山。右獨樂紙窓紅日照虛襟。不是參禪却識心。物累只要須淨盡。求中還恐費追尋。右觀心疎狂尙許醉中醒。坐驗寒鍾未了聲。本體寂然元活物。感通條路自分明。右存養麴道長時不我遐。太平意象半醺多。不妨樂處憂還在。始識滄洲醉後歌。右樂天一心憂國在寬閒。夢裏猶能近玉顔。只願君王施惠澤。使民無餓亦無寒。宵夢君門不海深。威顔咫尺自丹心。天公獨解樗散意。任放山阿沐聖霖。右記夢</text>
<title>次書壁康節詩韻</title>,<text>幽居堪與世相違。檢到人間孰大兒。白髮至公添箇箇。靑山無主供怡怡。題詩舊癖因撩興。觀易新工爲樂時。堪笑營營名利客。得來旋喜失旋悲。</text>
<title>次冥棲庵韻</title>,<text>薖軸人非地勝留。蕭蕭新榭賁林丘。斯文興廢看桑海。世事升沈付白鷗。花石平泉無得喪。巖栖雲谷有源流。從今善述惟尋緖。此外悠悠百不愁。</text>
<title>宿洞塾樂乎亭 辛丑</title>,<text>閒翁來枕凍泉聲。魂夢中宵分外淸。更有卯君送卯酌。紅潮日日盥時生。</text>
<title>哭送姪女崔室返櫬</title>,<text>庭桃春返暖胎肥。笲幣升堂願已非。靈車夫婿迎將去。猶勝公山魂未歸。崔甥女與渠同年生。未嫁而死。埋於公山故云。</text>
<title>病起偶吟</title>,<text>巷深人靜只慵眠。坐擁癭爐看篆烟。獨酌衰容丹造次。一春多病白三千。人間不作營營事。心上猶全曲曲天。萬慮如今灰冷久。尙憂家國願豐年。</text>
<title>次孫丈 孝昌 重牢韻</title>,<text>牢卓高排軟布筵。蟠桃春入間花鮮。重回甲子天中節。交拜翁婆地上仙。斑彩嬉思暉繫崦。親賓醉賀慶方川。赤松猶是鰥居者。稀事人間亦彼天。</text>
<title>挽厚庵權丈 濂</title>,<text>白鶴靑松院。八旬兩隱君。琴書堪送老。麋鹿豈同羣。先契方壺屐。傳家泮水芹。壎音凄欲斷。誰識草玄雲。</text>
<title>龜城途中</title>,<text>禮祀先賢過使軒。砥平治道杳川原。羸驂遇坦騰蹄去。倦客忘勞亦國恩。</text>
<title>閏月十三日大雨</title>,<text>他年五月旱常憂。五月今年雨不收。自是君王仁厚感。天心應處解民愁。</text>
<title>次李大有見寄韻</title>,<text>雪山日日望蒼然。溪榭懷君月正憐。魂夢幾勞驩樂地。別離虛送鶯花天。新詩寄處堪開眼。炎暑侵時只醉眠。空谷跫音期不遠。掃塵懸榻白雲邊。</text>
<title>次玉山書院賜祭時韻</title>,<text>千載道東東海濆。玉山瑞日劈昏氛。當年未展經綸業。隔世重逢堯舜君。地勝已輸屛畫入。天香新遣近臣分。主恩感激趍多士。空谷誰憐病不羣。</text>
<title>次回甲九老宴韻 二首</title>,<text>南鄕雅士屬玄暐。不廢衰齡伯子冠。世季能文誰某某。時平無事尙桓桓。招攜樂意須樽淥。牢落心期待歲寒。已是三年前勝會。更誰康健細相看。忽得新詩向夏天。晩來歡意想初筵。通融賓主重回甲。恰滿半千五十年。竹社風流添兩箇。桃園酒數幾多篇。肩隨獨愧賡蕪語。好事非關後世傳。</text>
<title>次宋上舍丈 履錫 回榜韻</title>,<text>二百人中回六甲。一千年後見蟠桃。榮名不盡還家業。化日重新又聖朝。誰入丹靑傳異事。迭酬觥酌有同枹。平生未試治安策。虛老君民志舜堯。</text>
<title>大山李先生挽 壬寅</title>,<text>脈脈淸湖出錦陽。遙遙馳入洛源長。高名關右楊夫子。完節山南李侍郞。積學眞工誰識貴。斯文先覺遽云亡。人間片石鮫珠在。泚墨何心托左旁。</text>
<title>挽孫成如</title>,<text>頎然八尺丈夫身。深許名家典則人。子父偕亡天莫問。尋巖故事爲誰頻。</text>
<title>挽南野朴丈 孫慶</title>,<text>高卧希夷不用名。黃花句好見平生。今春晝隕星如炬。莫是奎芒帶逸精。</text>
<title>次孫君述韻</title>,<text>離羣無與好懷開。宿客山亭去不回。珍重東坡老友句。何人更道惡詩來。君述自稱東坡老友</text>
<title>挽任君休 一鑌○二絶</title>,<text>少小情親鬪藝垣。中間榮悴不須論。可惜淸疎任進士。未周花甲向林墦。出書池畔舊樓臺。名擅東都半綠苔。晩計如何新作主。荒凉重使後人哀。</text>
<title>麟角途中 二首</title>,<text>盡日重關路。三秋獨去人。山川生面目。楓菊自精神。著屐看碑畫。催僮趁梵晨。白頭靑鳥信。堪笑結來因。不慣遵危嶺。今因選勝登。楓溪紅曲曲。苔壁綠層層。峽斷迎賓店。寺餘拜佛僧。信馬愁羈宿。林間何處燈。</text>
<title>挽李南厓 斗遠</title>,<text>遺珠滄海一枝花。樂與村英共切劘。漂轉東西成美俗。淸修文雅勵頹波。玉曾見刖時如此。閽久欲呼壽幾何。寄語朱砂門下士。葬翁翁學可傳麽。</text>
<title>挽巖軒孫丈 重杰○二絶</title>,<text>魯岑公後世多賢。厚德巖軒棣萼聯。吾年半百看桑海。歎息靈光又不延。嶷嶷風儀壽且康。同庚先子母同堂。如何貞疾仍乘化。忽憶霞觴倍愴傷。</text>
<title>挽權戚叔君兼 達銓</title>,<text>賢父東窩行作師。溫柔公號稱家兒。朱陳村裏生和氣。俎豆宮邊尙禮儀。人不間言慈孝政。吾猶及見弟兄宜。晩來多病隨風燭。叵耐羊曇醉後思。</text>
<title>次李參判丈 憲默 追榮時焚黃韻</title>,<text>先正遺孫荷聖褒。爵追三世愴榮交。渥隨綠鬯灌時徹。香合黃麻爇處飄。罕有禮儀驚委巷。可無筋力答明朝。活山詞伯留佳句。遙和多慙苦思挑。</text>
<title>次張繼先 胤宗 韻 二絶</title>,<text>歲暮瑤琴裏。幸逢同調人。峨洋應解意。莫恠往來頻。偶來曾宿客。衰髮一燈靑。悲懽枕上語。桑海幾番更。</text>
<title>次孫君述見寄韻 四絶○癸卯</title>,<text>人生許住百來年。半百年過又十年。謾說新年新樂在。更無新樂向新年。天地嚴凝後有春。陽和噓處物皆春。若使體仁無間息。許君長保一團春。前星瑞色紫微宮。心與橫渠聞喜同。齊民加額山東詔。躄者能趍聾者聰。不作閒來一首詩。瓊琚投與上元期。東山花雨猶嫌晩。爭似金波細溢巵。</text>
<title>無曆</title>,<text>山家無曆不知年。花木春心有後先。屋角儲胥忽高起。任從稚子上元傳。</text>
<title>溪堂次朱詩韻</title>,<text>攜琴抱易入霞湄。一讀一彈自有時。世棄君平平棄世。不妨心事少人知。</text>
<title>枕上口占</title>,<text>獨宿虛樓月欲斜。雞呼古木外村家。泉聲枕下徵生羽。料得中宵雨綻花。</text>
<title>卽事</title>,<text>無端辭却故園春。寄寓山樓動數旬。孤往自非遺世客。一生猶是讀書人。窮源雪消泉聲大。古樹風喧鳥語新。回首趍營前日事。重嗟幾誤百年身。</text>
<title>久寓墳菴。觀書有感。</title>,<text>草屋深深松檟叢。僑居三月護緇同。回心忽向明明路。密邇先靈似誘衷。</text>
<title>看語類得一句語。仍成一絶。</title>,<text>養得精神在靜專。纔昏便被物私牽。分明一句前賢語。認取身心在目前。</text>
<title>西征</title>,<text>今上七年秋。八月二十七。忽聞數咎丈。沈綿於疹疾。趍診分所宜。戒僕朝日發。午上浩然亭。主人病不出。良久坐曲欄。一盃送療渴。暮投河邑店。寄宿晨啓轄。邐邐日未午。始泊溪號漆。翁病偃在牀。不拜坐當膝。神精尙不爽。證態仍詳說。渾身紅顆粒。數旬消瘢畢。類痘無痛苦。此理終難詰。信宿陪笑語。論仁荷擊節。新蒙四書賜。書題須拙筆。謂是分外得。惶懼數語跋。厥翌告西遊。九月之初吉。暫登達城墟。岡陵自盤屈。琴湖招舟子。傅巖啗煨栗。趙友有厚契。晨網烹川鱖。晡時江倉雨。候晴渡郭葛。薄暮抵車南。庶妹忙下謁。張燈話情曲。十年餘契闊。園僻饒栗黃。江近魚膾雪。新安舊闕里。遺馥說武屹。生平慕前賢。欲往無不達。歷邑到柳村。園亭頗宏傑。主是大賢裔。傾葢底蘊竭。一宿催鞍馬。踰嶺穿林樾。伽山何崔崔。伽水何活活。西指修道山。複嶂互鬱𡶒。淸川多坘石。石立終不拔。崎嶇凡幾曲。一川渡二八。斜陽雙溪寺。梵鍾樓暫歇。又上十里許。萬松森蒼鬱。浮橋架空川。大木戴行轍。菴名揭栖雲。守釋皆被褐。西有藏書閣。萬軸同一室。徘徊撫往跡。自歎長汨沒。俛仰多感慨。幽懷輸短律。朝登卧龍巖。水石尤奇絶。蜿蜒露水中。風霆起倏忽。豈無澤物功。世路奈臲卼。奇觀殊未已。歸思旋自切。自此回馬首。檜淵爐香爇。先師文穆座。石潭從祀列。百梅及望雲。蕭洒又敞豁。前俯白石川。後擁鳳飛兀。豐碑屹牆隅。著屐看讀訖。象村號能文。道德燦可述。賢胄方守制。暫叩旋卽別。三宿來時館。重陽前一日。歷彈瀛檀琴。歸巢生新月。</text>
<title>武屹途中。馬上口占。</title>,<text>白首雙溪路。丹楓獨去時。烟霞猶舊癖。筋力未全衰。往哲要追跡。吾心好作師。倦遊行且罷。燈簡兩相宜。</text>
<title>歸泊卧龍巖</title>,<text>疊石淸流噴。重巒積翠含。窮源游興倦。回馬卧龍巖。</text>
<title>謝崔伯益 宗謙 見訪</title>,<text>戚戚各南北。車馬忽空谷。無以佐君歡。峨洋彈一曲。</text>
<title>挽孫景纘 績九</title>,<text>佳子人間養未終。一生憂疾恨何窮。吾兒地下如相見。報道寬全似若翁。</text>
<title>久不作詩。漫吟一絶。</title>,<text>三冬將盡斷追尋。牢閉晴窓坐整襟。晩境稍專存省意。更無餘力到閒吟。</text>
<title>挽申賓卿 鼎沃○甲辰</title>,<text>戚誼交情見古風。悲歡強半百年中。人間祖子孫曾盡。屋裏琴書翰墨空。刖玉平生應有命。掌珠一顆未成童。他時若過西州路。忍話呑聲錦上翁。</text>
<title>挽申季眞 好仁○二絶</title>,<text>君爲姑後齓初牙。不見母顔來母家。內從行中年我近。聯裾同業鍾情多。人間五十幾滄桑。蝸屋妻兒不厭糠。一逝萬緣都了盡。渭陽泉下未應忘。</text>
<title>次孫藍浦公旌閣韻</title>,<text>生爲男子且才難。况乃貞忠氣作山。世德不忘封敵愾。一心端欲捍王艱。身殲溫祚城隍外。名擅顔卿伯仲間。片石前閭鐫睿奬。恩榮千古慰悲酸。</text>
<title>挽二香李丈 範中</title>,<text>文章德義嚮耄期。南嶠隱然一代師。符竹傳蒙官有養。金烏卜築病無醫。前賢古宅其衰矣。先子同庚且盡之。却憶平生知奬意。不堪迷路泣多歧。</text>
<title>病坐聞老妻嘲語</title>,<text>呻吟端坐自天明。姑息婦孺勸少停。笑道自強良自苦。誰人知貴鄭先生。</text>
<title>解嘲</title>,<text>吾家自有路明明。體道應須不暫停。知或不知渾謾事。偸安還恐怠心生。</text>
<title>更疊示傍人一粲</title>,<text>百倍人功強又明。桑楡頹景况無停。我聞你懶敎人懶。若聽婦言誤此生。</text>
<title>庭梅被寒晩開。花間有來蝶。忽思燕未歸來蝶未知之句。用飜案格。</title>,<text>寒事今年解尙遲。窓梅開到暮春時。晩花亦有繁華事。燕已歸來蝶已知。</text>
<title>用語類切己言句。各成一絶以備遺忘。四首</title>,<text>似做不做如捕風。硏窮考索聖賢語。如人落水須勇出。都只汎汎流將去。不去義理上理會。事物來時不奈何。如入巿舖都好物。自家沒錢買得麽。只見這物在面前。孔子見身也還我。抖擻精神莫要昏。救火治病緩不可。學要緊做好。一理湊方得。如風積不厚。負大翼無力。須是理會多。方是襯簟著。</text>
<title>挽活山南丈</title>,<text>科甲傳兒父寢郞。翛然高卧活山陽。解經不必同朱蔡。得句應須逼賈黃。候拜從容論翰墨。睽離悵望隔存亡。傷心先執今誰在。前月金烏葬二香。</text>
<title>論陳眉公室中修行法</title>,<text>雲間修行室中法。却勝醉生夢死徒。但惜未臻觀物妙。鳶魚充滿莫非吾。</text>
<title>遣懷。次康節詩韻。</title>,<text>書劒無成老服疇。不勤其奈後無秋。盃盤有限元非慕。山水無猜只暫游。康濟身應由主宰。榮華意不減公侯。何緣物物皆同澤。始信江湖亦有愁。</text>
<title>過樸巖墓有感</title>,<text>柴峴東西路。筍輿幾送迎。靑山埋巨擘。白首慟殘生。漠漠縈秋草。迤迤回遠征。傷心唯二水。何忍上湖亭。</text>
<title>雙峯先祖墓碣竪建後。次會賓席上韻。二首</title>,<text>先祖淵源洛泗陽。幽阡端欲發潛光。玲瓏黃絹餘千字。霜露玄昆歲一香。念昔尙貽孫子計。秖今應識鄭公鄕。嘉賓况復留佳什。拚和寧忘迭稱觴。文章寥落大山陽。屬筆樊翁有耿光。竪起麗牲仍歲事。斲來山骨戴爐香。衣冠舊宅從今地。君子新羅自古鄕。敢道孱孫能事了。千秋無替薦籩觴。</text>
<title>次族叔蒙巖自嘲韻。解嘲奉慰。乙巳</title>,<text>擊蒙事業任蒙翁。遠近朋來視許同。只爲弈棊志不役。故於經學術能通。嚼艱誰繼軟還美。眼廢心存養得功。耒耟四隣皆是分。士人窮老合明農。</text>
<title>又次蒙翁示學生韻</title>,<text>難得人間一字師。幾人於此幾年隨。辛勤敎史授經日。勞苦尋行數墨時。生質不無敏與鈍。成才或有速兼遲。有源須信流方遠。看取魯論焉取斯。</text>
<title>次孫君述阻雨三聖菴。寄詩覓酒韻。二絶</title>,<text>三聖菴成五老山。新詩飛下世人間。樓前白鷺窺魚去。細雨空洲亦不閒。空谷頑雲撥不開。詩仙那意半塗來。乞隣壺酒遙相屬。恐是微生害直盃。</text>
<title>又次山行韻</title>,<text>東翁詩律任風斜。五老峯前幸一過。不是迎賓酒有力。可能山雨訪山家。是日族弟乃欽迎婦</text>
<title>厥翌會話。偶吟要和。</title>,<text>朋舊相尋近歲無。白頭三日強歡娛。山鳥亦知留客意。隔林款款勸提壺。</text>
<title>又翌將發。送至前湖。酌酒贈別。</title>,<text>樽酒尋常行處有。攜樽行到小湖邊。關心此日知何事。白首詩翁惜別筵。</text>
<title>送別谷口。走筆草成。</title>,<text>乙巳淸和節。閒坐自天明。習靜垂簾箔。鼓發任蚊蝱。細雨驚剝啄。游仙半道伻。開緘有詩札。豪氣尙崢嶸。聯筇說五老。一一舊日情。葛翁年七十。誼分聯舅甥。乃翼亦黃髮。肩隨戚從兄。君述誇雄甲。詩號鐵中錚。三老祖景節。華胄貫月城。第四李茂悅。古意憶茅砰。族弟年最少。堯弼乃其名。書中歷歷數。兩絶要引觥。苦吟如病渴。風流見投瓊。屣履思報塞。村醪愧非淸。七步本非才。蕪語倉卒賡。白鷺亦比興。疎致敢譏評。家貧無舊醅。乞隣犯微生。盍簪在明朝。翹足度寒更。十六日未午。跫音響前程。驚喜出門去。路左恭拜迎。操杖導長者。北堂如保嬰。四客赴賓筵。同宿約短檠。醑我吟伐木。嚶鳴和谷鸎。詩翁病矜字。其鋒誰敢爭。發言慕盛唐。往往雜碔珵。疎慵昧詩律。不敢與抗衡。好勝必遇敵。長技困奇兵。強韵挑苦思。甕中細腰聲。高談間諧笑。訥言嘲生平。雖然善戲謔。如狂友中行。詩評及酒數。三日任縱橫。羞將提壺句。聊代驪駒鳴。相隨出谷口。一壺餞班荊。行處縱有酒。別時衰恨幷。圓缺有乘除。期許亦不輕。玆遊幸非偶。太康悔心萌。所欠一頂針。失路摸象盲。歡情在款洽。書劒已無成。那將華山半。避世學耦耕。聊記四十韻。前期可自呈。</text>
<title>涵溪亭。吟贈主人。</title>,<text>新亭翼翼舊名涵。遠隔塵緣樂意深。孫繼百年游息志。客來四月悵望心。晴川芳草無邊景。流水高山有限吟。寄語法門諸妙彥。好將餘韻細追尋。</text>
<title>生朝志感</title>,<text>人間六十一星霜。更値劬勞日倍傷。此去此辰能幾度。且將遺體敬無忘。</text>
<title>挽崔子中 璨○二絶</title>,<text>人生命分互瀾飜。不苦飢寒少順存。五十四年君莫恨。庭前三樹摠璵璠。遺風貞武動山南。堂構熾昌樂有三。親朋哭送荒山去。重嗟癃尩不同參。</text>
<title>挽申寬汝 二絶</title>,<text>先契軒門世講之。如君文雅稱家兒。如何有志還無命。長使同人惜且悲。憶同沙客賦芭蕉。正爲主人德自昭。主客一年兩歸盡。歲寒心事日蕭條。金直夫是年亦故</text>
<title>挽孫戚丈 夙發</title>,<text>梨花初落綠匀楊。芳酒流蘇怨恨長。地下應逢才子見。人間何奪白眉良。朱陳氣色能依舊。池館風流已減光。八十康寧不可恃。回思先契倍悲傷。</text>
<title>挽崔仲賓 興之</title>,<text>白雪龍門鼎坐身。斷絃餘日更情親。論談江左知名士。友悌山南拔俗人。自古爲仁斯不富。一生謀道詎憂貧。遙憐數咎翁心事。寥落門庭慟正新。</text>
<title>贈別尹東野</title>,<text>吾道方憂日以微。江雲千里隔音徽。白頭傾葢心相照。芳酒論文月正輝。志學應須竪赤幟。好賢誰復似緇衣。人間別苦元無盡。他日丯儀入夢依。</text>
<title>挽孫上舍 憙一</title>,<text>平生志不慕陶朱。晩歲功名太學徒。一卧東山驚杜宇。不堪同志日看孤。</text>
<title>見雪亭孤松。感吟一絶。</title>,<text>不向雪山久。山川異舊顔。獨也老松樹。亭亭待歲寒。</text>
<title>百弗庵崔先生挽 丙午</title>,<text>尋常八十一經心。判別關頭百鍊金。苦節身行見司馬。冰壺秋月是西林。經綸公井優恩渥。師表吾南遂古今。知奬平生緣底事。茫茫歧路涕空滛。</text>
<title>漆溪感懷</title>,<text>的的蘇山倡道功。亭亭漆磵力行躬。迷塗失去烏頭力。孤負當年此兩翁。</text>
<title>挽孫則舜 克孝</title>,<text>嶺海高樓逆旅中。名園孫氏竹西東。誰知夫子祠前宅。忽峙兒孫丈外峯。未必衛生妨麴道。只應餘慶半荀龍。衰年結義須臾事。哭向南天葬此翁。</text>
<title>而未窩偶吟</title>,<text>窩題而未意何如。過夫旋生旋不除。欲寡工夫易間斷。更看猶未著心於。</text>
<title>成興海 大中 邀會諸名勝。游賞幾處。余病未赴。謾次蒙翁和寄成倅韻遣懷。</title>,<text>平生分半紫霞峯。忍飢劬書學餌松。多病愧吾常闃寂。勝游奇子屢迎逢。憂讒不厭開懷酌。閱俗堪咍掩耳鍾。共把程朱供晩景。幾嘆公案隔重重。</text>
<title>用語類全句約成二絶</title>,<text>瞽史規警恁地炒。自是使人住不著。瑞巖自問翁惺惺。今時學者却不若。做飯趁柴理會米。本無道理便簡易。江西便有這議論。貫通須是窮得理。</text>
<title>挽權支國 以肅</title>,<text>雅識淸標異俗流。如何六十便長休。學仁不奈亡先路。終孝阿誰米負由。魯泮志違傳世業。周房望斷賞心遊。泉塗若遇崔公普。爲說無聞到白頭。</text>
<title>次三益堂韻 二首</title>,<text>巨峯千古碧尋常。節友成三擁一堂。棲遯高情空悵望。經綸初計已荒凉。風回坼峽濤聲壯。日射淸江帆影長。逸士東韓誰作傳。海鄕行且發幽香。羣巒玉立自天成。想得當年抱膝耕。冰骨端宜隣素節。霜英時復泛深觥。江山故宅今誰管。碧落微星久蝕精。拙墨何須圖不朽。請看孫竹滿園生。</text>
<title>謝李希道贈靑藜杖韻</title>,<text>靑藜古堪杖。長丈短餘尺。桃竹杜草堂。扶老陶彭澤。夫君得美種。客土孤根托。三分損其二。惠好也非斁。感敵百朋錫。怒豈明月擲。書冊苦埋頭。時策巖泉適。日日長如是。便成磨驢跡。</text>
<title>九日。次老杜韻。</title>,<text>佳節重陽人共愛。天高氣爽好登臺。園中朱實喉堪潤。窓外黃花眼忽開。只有叫霜塞鴈過。獨無送酒野人來。誠知此會明年在。歲歲年年奈老催。</text>
<title>挽孫士文 思絅</title>,<text>同堂文雅好田廬。賢祖模楷樂有餘。宅近名樓看喜客。路窮淸灞策羸驢。風流不減東山望。雲樹空勞南斗墟。花甲未周終厚土。忍敎螟似屬琴書。</text>
<title>挽金德仲 龍普○戊申</title>,<text>玉立羣峯泗水濱。知君村是大家孫。文章造物多憎達。聲望儒林已屬尊。淸洛聯騎空入夢。新塘無主欲銷魂。人間六十猶嫌久。叵耐頻年哭寢門。</text>
<title>挽李靜窩 鼎勳</title>,<text>家在雪山最上頭。平看鳧鴈下空洲。高情不數登庠早。奇氣常思策蹇遊。一命未霑先澤阻。百篇俱在後名留。前秋一顧成千古。須信黃泉是穩流。</text>
<title>挽族弟乃熙 堯弼</title>,<text>蘭原古樹舊先廬。端潔平生雅服渠。守分不於人俯仰。睦宗無間屬親疎。多男繼絶恩偏感。易子傳經恨尙餘。五十三年歸厚夜。不堪衰淚滿衣裾。</text>
<title>用語類成二絶</title>,<text>人心收拾莫寬縱。安有不得其正者。若能眞個提得緊。雖半月見驗可也。爲學五常與百行。豈能常常記得盡。但當守敬是求仁。義禮智信隨事見。</text>
<title>鄭履休字辭 幷序</title>,<text>往在己亥冬。族生履休。從余于隴雲書巢。習書課讀者數月。一日請字。余附其名而字之曰和之。今年春。又來訪。爲數旬留連之計。時適洞塾樂乎亭新成。相與晝夜處其中。有間又請曰。吾從祖上舍公。嘗游塤篪兩先生之門。兩先生各述字辭以勉之。手墨尙新。至今褙紙而珍玩之。不佞亦幸得從容於此。且叔旣命之字。願得一言以爲重。余蹙然曰。惡。是何言也。吾懼非其人。豈敢唐突西子哉。雖然。名必有字。字必有義。若集古人語句以發其字義。而非其口自出者。則亦不害於觀省而警勉耳。亦不以人而廢也。或可矣。於是乎言。其辭曰。						上天下澤。卑高以辨。自天秩之。履道坦坦。君子克復。精思實踐。齋莊整齊。酬酢萬變。然有不行。禮勝則離。所以用之。以和爲貴。溫柔易直。造次斯須。履以和行。實惟德基。無所乖戾。天地以位。顧名思義。知和節禮。擇地而蹈。非禮不履。和順積中。英華發外。四非旣去。五辟不留。動靜存察。不偏不流。戰兢自持。溫其如玉。和吉致祥。釐爾百福。念玆在玆。淑愼威儀。希賢希聖。尙或庶幾。</text>
<title>再從孫純德字辭</title>,<text>爾名純德。曾考肇錫。我字翼之。欲其翼翼。曷謂其德。天賦之則。仁義禮智。人所同得。孰無此心。是性郛郭。具理應事。虛靈知覺。惟聖所性。彼昏而梏。修之悖之。吉凶路陌。不顯文王。純乎於穆。厥德不回。以受方國。豈無所本。一翼不息。小心敬止。繼繼續續。我欲如文。秉文之德。爾之旣冠。有成德責。棄爾幼志。顧名乾惕。德欲其純。惟心是式。敬守此心。本性是復。心放而逸。淵天莫測。捨亡操存。曾不晷刻。其心必齊。其躬必肅。堯明湯一。莫非是極。或言下質。敢望聖域。畫而不求。是謂自賊。爾其鑑此。戰兢淵谷。立此基址。方聚下學。下學之工。煞有條目。心欲其小。學欲其博。旣博而約。上達純亦。翼之又翼。在一擧足。匪我旣耄。惟言是格。</text>
<title>挽詞[李後松]</title>,<text>緘辭寄遠哭吾私。校禮多年未了時。雲山有力挽人去。獨倚西亭一老悲。</text>
<title>挽詞[柳]</title>,<text>剛直兼溫雅。眞功驗始終。伯恭能變化。君實漸融通。詩得三唐外。名高衆楚中。梅軒不寥落。林下繼淸風。何年雲谷會。象數極硏磨。傾倒三旬話。戰兢一句多。鍾王還小技。詩禮自名家。雲樹仍千古。薤章墨淚斜。</text>
<title>挽詞[崔宗謙]</title>,<text>白雞夢罷淚沾纓。寂寞雲齋谷鳥嚶。直院心經惟講讀。右軍書法得神精。是非太極終歸正。義理原頭自在明。晦養丘園銷日月。媿他趨利賣虛名。樽酒梅溪咏雪春。東瞻霞谷挹淸眞。雍容雅範能醫俗。孝友風聲足感人。解劒千秋悲季子。援琴是日憶元賓。靑山底處薤歌起。腸斷猿啼問寢辰。</text>
<title>挽詞[孫鳳杰]</title>,<text>百行之源善事親。明窓靜几整衣巾。襟懷皎潔無塵念。儀度端莊坐塑人。蠹簡沈潛窮意味。鮫珠錯落發精神。樓成白玉催題否。胡奪吾儒席上珍。</text>
<title>挽詞[張胤宗]</title>,<text>和容淸議自純如。一見可知學有餘。耳外紛紜閒毁譽。胷中磊落古詩書。窓前聯枕三宵喜。燈下論琴一夢虛。㫰得慰書猶未答。今題哀句只增歔。</text>
<title>挽詞[孫升九]</title>,<text>風骨英英第一流。文章行誼擅南州。誰知才命殊豐嗇。虛老烟霞七十秋。多君志節老崢嶸。一字如何忤世情。止謗乃知君子事。閉門深坐讀遺經。蒼蒼溪月是精神。瘦鶴淸姿夢裏新。人去巷空山寂寂。岸花汀柳不勝春。</text>
<title>挽詞[李憲儒]</title>,<text>寥落東都處士廬。寢門一哭涕漣如。交情半世追先契。離抱多年背舊閭。篤信前賢誰似爾。澆漓末俗不關渠。雪翁又向九原去。鄕路無心策我驢。</text>
<title>挽詞[權思浩]</title>,<text>樽酒何年別。存亡此日悲。誰耕谷口月。人誦鷓鴣詩。孝友傳家在。經書無子遺。唐衢天竟屈。老淚爲交頤。內延山水勝。先子屈先公。契誼遂三世。交情逮兩翁。寒梅曾折寄。寶墨尙留工。篤信招隣謗。斯文爲一恫。</text>
<title>挽詞[李宜中]</title>,<text>桃李叢中玉不言。羞鳴長價卞和門。文章手老雞林國。經濟心拋鹿友園。雙老傳家餘旨訣。晦翁遺馥泝淵源。萱陰斜日飛孤鴈。誰慰泉臺孝子魂。</text>
<title>挽詞[孫鼎九]</title>,<text>吟鞭西向更班如。寂寞霞溪處士廬。千古聲名雲鳥字。一生心力聖賢書。明時尙有遺珠恨。晩節無虧擠石餘。儒雅淸姿頻入夢。夜深寒月屋梁虛。</text>
<title>挽詞[申體仁]</title>,<text>頎然八尺丈夫身。德性詞才更出倫。金石精神王趙法。桑楡志業洛閩眞。良蹄未展亨衢步。隻眼還逢衆楚嗔。白首西河餘舊恨。凄凉六十五年春。</text>
<title>挽詞[李憲愚]</title>,<text>文獻南州獨主盟。雙峯賢祖好家聲。林泉守約安初分。書冊埋頭老半生。高見定知由學力。誶言終不害身名。斯文欲喪天何意。梁月前宵一夢驚。</text>
<title>挽詞[孫星說]</title>,<text>平生著意實工夫。半世荊圍豈俗趍。三絶未登唐學士。五經能解漢醇儒。自期靜裏無機事。誰識世間有極圖。夢罷龍蛇埋玉樹。斯文百六一長吁。</text>
<title>挽詞[南景采]</title>,<text>林泉高卧不求知。律己工夫自少時。扶植斯文關氣數。討論經訓共壎篪。山連道德依歸好。地號烟霞逸趣宜。從古偉人皆寂寞。塗泥坎坷命云奇。</text>
<title>挽詞[申木仁]</title>,<text>南國皆稱魯宇賢。文章德器兩無偏。右軍眞法誰爭妙。太極遺編獨見圓。志業竟拋當世用。型謨宜與後生傳。從前厚誼今難覿。辜負靈車送九泉。</text>
<title>挽詞[崔興東]</title>,<text>久遊紫玉春。蚤識魯翁眞。南國淸修士。東京禮法身。雅操介以石。正論聳諸紳。寥落烟霞社。那堪問主人。</text>
<title>挽詞[李鼎揆]</title>,<text>窈窕霞溪宅。歎息巢翁歿。徂玆缺陷界。誰復如公哲。端雅好儀貌。剛潔美資質。梅軒以爲父。薰襲自少日。文擅劉蕡策。才傳張旭筆。初年騁詞苑。流輩走且躓。寧論得與失。徒然緣數窒。原憲貧何傷。董子帷長設。朱文與退集。手抄已成帙。俯讀更仰思。窮年恒兀兀。以儒名世者。指不勝其屈。眞知而實踐。如公鮮有匹。天文地理書。籌數卜筮說。無理不透得。無書不披閱。觸處便通解。沛然如河决。通儒名不虛。高士稱得實。所以百弗翁。亟歎工深密。一編太極書。吾道之眞訣。旣經寒老勘。柰沒軒翁跋。人各異知見。論議任分裂。於焉却閉戶。風波起處滅。公於我乎厚。實追先契切。齒雖間十年。引誘置儕列。良村明月夜。霞溪春花節。隨處輒成會。志意同膠漆。自我入仕籍。名途任乾沒。長鎖承明直。繼佩海西紱。故山長入夢。如何苦多別。歸來卧蓬蓽。萬事如一瞥。槐翁已黃壤。亨甫爲白骨。勿峯從昆季。皋復前冬月。七旬非上壽。公胡遽就圽。公歿後月餘。雪翁又奄忽。寂寞霞庄閉。慘惔雪山屹。伊昔最少年。居然我白髮。淚盡哭知已。踽踽形單孑。欲彈陽和曲。柰此瑤絃絶。歎息重歎息。薤露聲空咽。</text>
<title>挽詞[孫弘九]</title>,<text>近日讀書士。東南獨數公。山居連紫洞。家學有雙峯。不待是非正。已知收養工。嗟今天奪速。吾輩慟無窮。</text>
<title>挽詞[李岳祥]</title>,<text>爲是斯文慟最深。冰壺秋月照公心。工因屋漏幽中得。道自西山卷上尋。美玉何曾求善價。寶徽堪歎少知音。便便大腹難宜世。多口增玆古亦今。</text>
