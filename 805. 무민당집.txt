<title>卧病寄林樂翁 眞怤</title>,<text>昔我求友生。丁丁詠伐木。蓬麻幸因依。麗澤資講讀。美君存本性。恥作邊幅餙。屹然貌如心。軒昂出羣鶴。蓋知賢者後。不斬君子澤。餘力事翰墨。健筆波瀾激。龍章不露世。豹隱在空谷。蒼山容偃蹇。數椽卧八尺。圖書揭左右。箴誡銘胷臆。擊蒙解桎梏。亦復有餘樂。顧余蓬蓽門。時臨長者跡。心腸合爲一。豈惟仲與伯。靑松歲暮寒。白首情益篤。坐念一時人。誰復交不易。飛黃過門前。昔日同騎竹。射利不自恤。落井還下石。撫世一酸辛。不堪雙涕落。去歲屬暮秋。落霞飛孤。相携起逸興。共理遊山屐。葛川欽風久。猿鶴聞名熟。此行俱有適。探勝懽意足。松楓映衣袂。水石壯心目。幸逢鼓鼓子。素爲吾黨服。金莖淸露潔。錦瑟朱絃直。披肝談情素。擧盃欣相屬。旣飽而又醉。洗出腸中惡。偃卧小乾坤。傲視輕侯牧。歸來怳如失。一夢瑤臺客。到今猶有恨。不得窮探賾。佳遊不易續。世累苦纏縛。况又抱疾病。閉門愁倚壁。門前一寸地。太行千里隔。眞區徒在眼。靜裏遙相憶。摧殘籠中鳥。安得凌天翮。</text>
<title>放魚</title>,<text>幽人步出淸溪濱。潑潑波面風來徐。潛鱗遂性化育中。喫緊一理誠非虛。油然難遏好生仁。自放腥盤盈尺魚。吾生曾是侶魚鰕。物外早占隨樵漁。閒中淸興寄一竿。任他輕絲風卷舒。鷗波新漲細雨初。餌下纖鱗委泥淤。微揚鬐鬣氣慘悽。玉花驚碎蘆花疎。衰翁縱饞那忍膾。好將送爾于淸瀦。江湖何處不宜往。得意洋洋隨所居。魚乎自今戒貪求。釣餌雖芳其避歟。他年三級倘可登。變化風雲自有餘。</text>
<title>偶吟</title>,<text>半夜夢初醒。松窓雨乍晴。雲山千萬疊。寒月自分明。</text>
<title>龍門寺有感 辛酉</title>,<text>人世多憂患。三年始入山。雲歸晴日晩。蒼翠舊時顔。</text>
<title>林居</title>,<text>天地容吾拙。江湖有釣船。蘆花明月夜。聊復送餘年。</text>
<title>雪夜。憶鄭彥昇。暄○庚辰</title>,<text>林下君恩重。空山鶴怨多。洛陽風雪夜。千里客誰家。</text>
<title>挽朴岳堅 瑞龜</title>,<text>白首無餘事。惟鐫刪後工。不遇歐陽子。誰知此老窮。</text>
<title>遊立巖</title>,<text>昔人遊此地。人去地留名。數仞溪邊石。依然去後形。</text>
<title>挽朴凌虛 敏</title>,<text>允矣曺夫子。東方道學宗。旨訣傳岡老。師承卽我公。磊落天靑象。嶷然壁立風。斯文今又喪。誰復擊吾蒙。</text>
<title>挽尹判尹 銑</title>,<text>元老南州一。才優器識恢。人間備五福。天上近三台。得失觀爻象。亨屯任往來。千秋輿地誌。添入未應灰。</text>
<title>端陽。哭晟兒殯室。二首○丁丑</title>,<text>此日天中節。人稱是令辰。杯盤勤勸酒。子弟競扶親。汝獨歸何處。深藏舞彩身。靑山消息斷。長慟淚沾巾。老父終朝哭。靈筵倘有神。依俙形不見。肸蠁聽無因。幹蠱傳癡弟。妻兒托病親。都忘慈孝念。何處作閒人。</text>
<title>偶吟</title>,<text>玉塞胡笳動。金壇國士無。兵戈猶烈火。民物在紅爐。排憫歌三曲。消憂酒一壺。腰間長劒吼。天地柰癯儒。</text>
<title>洗心亭和韻 二首</title>,<text>干戈保性命。淪落滯人間。白髮誰新契。靑山是舊顔。窮途愁未已。衰世涕空潸。賴有天王下。洗心坐水灣。大道於今世。還爲俗士嗤。乾坤容我拙。風月省吾私。落魄何多日。朋簪幸此時。翻蒙勤厚句。三復歎魁奇。</text>
<title>次宋侯 錫胤 韻 三首</title>,<text>多病須鍼石。精神久未淸。賴陪前倅語。聊慰舊民情。霜菊秋殘色。風篁歲暮聲。回頭天地小。何處送餘生。常欽前太守。肝膽照冰淸。結友慚非德。從遊感厚情。醫門驚舊面。旅舍喜同聲。卻恐分携後。還應白髮生。久托兪扁手。天時已肅淸。逢人嫌拙語。多病覺疎情。短日移簷影。寒風送鴈聲。窮秋凄斷恨。柰此客中生。</text>
<title>用前韻贈鄭明甫 昌謨</title>,<text>客榻誰相問。窮簷幸眄淸。蓬麻今日義。猿鶴昔年情。世亂無歡意。時危有恨聲。回風侵獨樹。憔悴白鷗生。</text>
<title>搜勝臺。次退溪先生韻。</title>,<text>搜勝聞名久。今來轉覺佳。林塘秋已老。蘿逕葉初埋。白石便人步。淸流瀉客懷。欲尋碑上字。寒日照蒼崖。</text>
<title>醉題圓明庵</title>,<text>卽今言可怕。乘醉舌猶捫。遇石漱寒水。攀蘿穿白雲。狂歌長短雜。淸韻上平分。只恨明朝後。東西又世紛。</text>
<title>挽李士厚 堉</title>,<text>途窮誰契許。歲暮幸心知。白鹿留歡日。淸溪步送時。那知惜別淚。今灑寫哀詞。多病違臨穴。生平不盡悲。</text>
<title>挽柳牧使 泳</title>,<text>鄕老凋零盡。公今又背捐。丹㫌悲此日。靑眼憶前年。忠孝因心篤。周詳處事全。忍看澆世薄。垂淚寄哀篇。</text>
<title>哭再從弟文伯 絢</title>,<text>哭子經三歲。於今又哭君。催歸如不及。冥會倘無分。白髮人間獨。靑年地下羣。衰門多涕淚。灑血寫哀文。</text>
<title>挽成尙甫 好正○己卯</title>,<text>南服生賢俊。家貧道不貧。風霜翠栢操。江海白鷗身。有守寧隨世。無疑可質神。寸心昭白日。留得照千春。</text>
<title>挽李枏溪 重茂</title>,<text>膠絃奇自見。麟角歎非時。未試屠龍手。空埋泣玉姿。煙霞同理屐。風月共傾巵。追思寧復得。垂涕寫哀詞。</text>
<title>挽尹處士 起男</title>,<text>玉樹霜飛早。那堪涕淚垂。鍾王䧺筆陣。嵇阮美風儀。江渭何年別。存亡此日悲。最憐身後事。寂寞付於誰。</text>
<title>挽沈伯玉 自輝</title>,<text>我友山中逸。平生信義全。靑松期暮歲。白雪和多年。貧賤都緣數。存亡亦係天。延陵千載劒。空掛白楊邊。</text>
<title>挽鄭直甫 謇</title>,<text>黃梅鍾秀氣。卓犖丈夫容。長嘯蘓門子。淸詩陸放翁。屠龍猶自足。司馬豈云通。身後尤堪惜。千秋恨不窮。</text>
<title>哭金礪而 英粹</title>,<text>憐汝從愚拙。承呼歲屢更。纔分丹穴羽。還折碧瑤莖。書榻遺篇恨。酒筵舊友情。摧胷長一慟。天地老餘生。</text>
<title>暮秋寄鄭彦昇</title>,<text>暮年逢暮秋。情思兩悠悠。歲月雙銀鬂。乾坤一釣舟。陶唐身已遠。墳典志空遊。更憶丹兵子。登臨有恨不。</text>
<title>題尹啓初 啓基 池堂</title>,<text>林庄抱細川。雲物媚爭先。近戶偏宜竹。臨軒最愛蓮。靑雲連北極。素履往南阡。燥濕從知擇。無勞夢日邊。</text>
<title>與林樂翁。會黃溪瀑布。</title>,<text>邂逅平生友。溪山欲暮天。濃陰藏半日。飛瀑自千年。强酒頻傾斝。披心更贈篇。知音今有耳。流水奏何愆。</text>
<title>廢擧後有感 己酉○是歲上書生員公。請廢擧業。因作此詩自警。</title>,<text>皓月微風霽景淸。天心澄肅鬼神驚。翻思二十年前事。謾逐槐黃誤此生。</text>
<title>除夕贈沈伯玉 庚戌</title>,<text>誰知送歲情懷異。獨恨西窓日已斜。虛度年年三百日。春風明日又如何。</text>
<title>題法界寺 壬子</title>,<text>方丈風高桂樹秋。暮天流碧海雲收。回頭已小三韓界。欲上天王望九州。</text>
<title>哀鷰 甲寅○時北人請殺永昌。因謀廢大妑。先生作此詩。以寓傷悼之意。</title>,<text>弱觜啣泥棲玉樓。喚人來去苦將雛。癡兒謾事飢鷹慾。忍取乳腥飽了休。</text>
<title>釣洞精舍 甲子</title>,<text>枕水襟山卧敝廬。蕭然無事廢琴書。只緣多病須閒靜。卻怕人間說隱居。</text>
<title>挽李龜城 胤緖</title>,<text>大丈夫於宇宙間。斯須忍恥擧何顔。要將寸刃明心事。狗彘聞風想骨寒。</text>
<title>哭朴昌城 永緖○二首</title>,<text>男兒革卽成名。一戰沙場死亦榮。獨恨萱堂西日暮。九原含淚目難瞑。與君同醉去年秋。紅柿黃橙當酒籌。白馬今來思舊淚。夕陽空灑錦江頭。</text>
<title>挽李蘆坡 屹○丁卯</title>,<text>冰霜苦節人猶及。鐵石剛腸世所難。好惡不曾隨俗變。海亭寒月照三山。</text>
<title>聞西報有感 丁卯春。姜弘立引北虜犯西鄙。邊報日急。大駕幸江都。先生聞之流涕。遂有感而題。</title>,<text>北狄南蠻從古患。干城捍禦豈無謀。遂令邊報年年惡。不識何人管此愁。</text>
<title>題洗心亭 戊辰</title>,<text>廟貌巍然儼若臨。天王峰下擁雲林。諸君莫浪尋山水。直到亭前要洗心。</text>
<title>登伽倻山。次朱子祝融峰韻。</title>,<text>笙鶴飄然上界風。手捫星斗豁心胷。悠悠目送三韓外。方丈雲邊第一峰。</text>
<title>偶吟 二首</title>,<text>四壁蕭條老一身。妻兒對泣鼎生塵。首陽不是無薇蕨。恥作明時餓死人。貧如顔氏簞瓢乏。兒似陶家懶惰優。惟幸一身耽睡味。草堂欹枕夢姬周。</text>
<title>咏花</title>,<text>鬪紫誇紅春復春。年年粧點曲江春。縱然春去何曾恨。三百回來又是春。</text>
<title>挽李雪壑 大期○二首○戊辰</title>,<text>山天路脈最分明。信道初年履戶庭。一生事業人難解。只道西天嶺海行。南鄕儒老獨餘公。天又亡之柰道窮。白首思賢衰世淚。不堪臨挽灑寒風。</text>
<title>挽朴龍潭 而章</title>,<text>人世浮雲是與非。在公操履益巍巍。秋蟬高潔方諸古。琴鶴淸風或庶幾。</text>
<title>孤査亭 兵燹之後。遺址蕪沒。與若干人。掃滌會話。</title>,<text>爲愛溪山凈掃塵。時維三月屬芳春。當年所樂知何事。花月笙歌不見眞。</text>
<title>遊智谷寺。贈曺陶村。應仁○二首</title>,<text>谷邃林深一逕微。風煙松檜晩藏輝。卻憐溪玉無常住。流到人間惹是非。天秘靈區待碩人。小堂初築壓溪濱。秋霜落盡前山葉。須對靑松保此身。</text>
<title>贈權導甫 濬</title>,<text>有客翩翩降九天。披襟相對意惓然。吾衰甚矣君更老。二十年前兩少年。</text>
<title>遊海印寺</title>,<text>此寺重來眼更新。菊殘楓老惱遊人。臺前百尺蒼髯叟。白髮相看舊意親。</text>
<title>絶句</title>,<text>嫰葉初霽釀密陰。好藏牖戶長棲禽。坐看天地生成意。休道秋霜著後林。</text>
<title>贈別柳修巖 袗○癸酉</title>,<text>武城何幸聽絃歌。拙薄偏承指誨多。到今猶有無窮恨。未逐歸舟泝洛波。</text>
<title>奉餞鄭侯 沇○二首</title>,<text>深恩厚惠浹民肝。此日攀轅淚不乾。賴有新詩題壁上。替侯顔面永留看。晩事賢侯露膽肝。離筵同醉惜壺乾。休言此後雲山遠。片月分明兩地看。</text>
<title>次趙致遠 任道 韻 乙丑</title>,<text>何幸吾生友善士。百年心事寄琴尊。莫言江渭稀相見。夜夜尋君有夢魂。</text>
<title>待友不至</title>,<text>從今勿復與人約。此語曾聞林樂翁。坐到三更吟更苦。半天寒月滿溪東。</text>
<title>讀馮驩傳</title>,<text>保我靈龜一敝廬。盤中蔬糲不求餘。區區彈鋏歌三闋。可笑馮生食有魚。</text>
<title>挽曺陶村</title>,<text>白首寒鄕道益孤。善人亡矣孰鐫愚。臨岐不覺楊朱哭。只爲如今正路蕪。</text>
<title>挽鄭龜潭 仁濬</title>,<text>善人端士盛於期。相繼云亡柰數奇。將此陶村曾灑淚。東湖今日更漣洏。</text>
<title>挽文剛哉 必陽</title>,<text>家庭聞道自初年。由外窺中可識賢。浮世何須論壽夭。爲憐先業竟無傳。</text>
<title>灌稻</title>,<text>赤土煙飛六月天。卒痒欣賴注淸泉。涓流不得公私及。荷鍤看雲倚壠邊。</text>
<title>養馬</title>,<text>一束靑芻一樹陰。應懷戀主報恩心。如今駕馭皆良驥。誰顧駑典百金。</text>
<title>祈雨</title>,<text>禮罷龍壇旭日明。九淵難得徹微誠。聞道積薪能下雨。可憐無罪殺犧牲。</text>
<title>聞南漢講和。揮涕而題。丙子</title>,<text>聞道胡騎擁漢城。廟堂籌策在和成。迂儒不忍帝秦恥。中夜空敎涕滿纓。</text>
<title>栽花 丁丑○講和以後。皇朔不到。先生植花庭中。寓意題詩。</title>,<text>萬事無心兩鬢絲。春來秋去不曾知。慇懃巖畔栽花意。只爲閒中辨四時。</text>
<title>巖松</title>,<text>石角稺松不土栽。何年支得廟堂摧。歲寒但保凌霜節。不願人間棟宇材。</text>
<title>暮秋病吟</title>,<text>錦葉迎風響暮秋。病中憂思轉悠悠。十年不理遊山屐。推枕看雲强上樓。</text>
<title>封窓</title>,<text>臘月風霜砭骨寒。病軀何處可支安。牢封窓戶紬衾擁。時有跫音喜啓關。</text>
<title>贈鄭彥昇 四首</title>,<text>歲暮情懷不易裁。衰顔嚬蹙爲誰開。偶然松下回靑眼。江海同聲自遠來。幾日相思此日同。百年肝膽照明銅。說著當時空灑淚。可憐燈下兩衰翁。底事高材滯海隅。壯心墜落半槁孤。遼城千里風塵色。夢裏猶能掃得無。卧龍巖下岸烏冠。白鷗飛飛意自閒。蘆花煙雨迷南浦。爭似西湖水月寒。</text>
<title>過南冥先生神道碑</title>,<text>十五年前遊此地。重來今日事堪悲。那知神禹衡山石。便作羊公峴首碑。</text>
<title>夜訪李汝聞 之馩</title>,<text>强著荒騎到夜深。倦行僮僕問誰尋。村村處處皆堪宿。爲愛淸風在竹林。</text>
<title>贈曺以正 挺立</title>,<text>獨抱高絃和更誰。江樓對月坐褰帷。紫霞千疊相思夢。淸夜分明繞桂枝。</text>
<title>漁梁</title>,<text>絶流障石水簾新。手拾魚兒細切鱗。堪笑季鷹羈世累。謾勞歸夢憶鱸蓴。</text>
<title>聞彥昇夜到龍岡</title>,<text>竹樹陰陰夜色昏。此時聞子到龍村。驚喜開門還有恨。二更山月未應圓。</text>
<title>待彥昇</title>,<text>片雨飛過掩夕暉。鶴翻淸露響梧枝。獨抱孤琴蘿逕黑。暗調山水更誰知。</text>
<title>冬日與樂翁諸友。期會斜川。</title>,<text>鞭羸遠冐雪霜程。高閣朋罇故舊情。康節小車猶有限。怕寒曾不出門行。</text>
<title>與曺以寧 挺生 遊龍門</title>,<text>林下相逢舊翰林。慇懃勸酒坐松陰。從今莫憚龍門路。白石淸流可洗心。</text>
<title>望秋山</title>,<text>煙收雲斂碧芙蓉。遠近高低一望中。落盡黃花楓又老。暮天秋色澹無容。</text>
<title>釣魚</title>,<text>世於癡拙莫能容。秖有溪山老此中。閒把釣竿聊自遣。不關扶鼎一絲風。</text>
<title>偶吟 二首</title>,<text>蕭蕭風雨滿西天。竹榻淸凉少睡眠。開戶坐來閒側耳。夜潮初上打漁船。造次常持四勿旗。三關嚴飭整師期。從今塞外無氛惡。日月光輝照玉墀。</text>
<title>次斷腸曲韻</title>,<text>禁苑東風碧樹陰。香消金鴨夜沉沉。從今侍御皆賢己。抱衾孤眠少妬心。</text>
<title>絶句 二首</title>,<text>翠竹蒼松擁敝廬。牀頭舒卷古今書。人間富貴君休說。富貴無常到底虛。紙窓江色影琉璃。閒卧羲皇詠古詞。莫恨家貧無長物。擁階梅竹供新枝。</text>
<title>春日溪行</title>,<text>獨向前川盡日行。軟紅新綠一般榮。吟詩不覺歸來晩。楊柳輕風面上淸。</text>
<title>溪行謾興</title>,<text>偶出溪邊坐白沙。楓丹松翠暎淸波。病翁吟筆苔生久。强把雕鎪句不多。</text>
<title>挽鄭奉事 信立</title>,<text>七十光陰石火忙。爛柯何不學仙方。草堂淸晝彈棊響。驚罷閒人一夢凉。</text>
<title>贈柳公達 亨根</title>,<text>音問遙從望日來。綠陰深處夢初回。明明不負尋山約。爲報淸風磵戶開。</text>
<title>山行卽事</title>,<text>白白紅紅相兩間。一年春色雨中閒。東風莫遣吹香盡。粧點山容醉眼看。</text>
<title>瀑布</title>,<text>落紅吹入鏡中飛。風送淸嵐繞客衣。莫怪雷霆驚白日。世間無限破心機。</text>
<title>謾興</title>,<text>花下淸罇醉此間。去年春色未曾閒。今來更踏前時路。巖上靑松是舊顔。</text>
<title>雨後觀瀑</title>,<text>勝日尋眞興有餘。此區來往十年餘。山靈始悔奇觀少。添卻驪珠萬斛餘。</text>
<title>偶吟</title>,<text>寶殿光明旭日紅。天君高拱自從容。千官玉佩趨朝賀。更議防秋詰爾戎。</text>
<title>詠杜鵑 己卯○東宮在瀋陽</title>,<text>微禽千載恨悠悠。故國風煙水自流。啼徹五更嘔血盡。劒山平了怨應休。</text>
<title>寓居金鳳村 三首○甲寅</title>,<text>爲客閒遊節已回。積懷難慰酒盈盃。長洲柳色侵斜日。斷岸花香擁驛臺。魯狩如今麟瑞遠。唐朝誰是鳳鳴來。情親賴有慇懃問。聊復怡顔笑口開。春老江村客未回。時因煩惱强含盃。思親幾步三更月。望遠空憑百尺臺。山水有情隨處好。煙霞無恙坐中來。茅簷日永欹孤枕。爲愛桃花竹裏開。淸明佳節客中回。幾度墻頭過濁盃。風送江聲驚旅枕。月移花影上高臺。良宵情話驅愁去。半醉長歌得意來。無限此間勤厚語。自慚癡訥未能開。</text>
<title>暮秋病卧</title>,<text>積雨初收海岱淸。楓林秋色最先明。家家醉擁罇罍溢。孑孑愁憑几案橫。斷酒只緣調病眼。吟詩多爲憶友生。自憐羸卧無餘事。贏得頭邊雪滿莖。</text>
<title>與曺以正遊龍巖。次退溪先生韻。</title>,<text>暮倚軒楹暑氣淸。八窓開盡洞虛明。詩場健筆靑雲動。酒席䧺談素霓橫。萬壑煙霞朝暮態。一絲風月古今情。醉來高枕喧初靜。誰遣沙頭款乃聲。</text>
<title>卧病書懷。寄林樂翁。</title>,<text>秋晩三山楓葉酡。靜中頤養問如何。羡君白首身還健。愧我蒼顔眼更窠。閉戶秖宜人事絶。懸鞍休怯路歧多。從來木鴈皆當喜。說與羣兒笑自詑。</text>
<title>次趙致遠韻</title>,<text>俗緣纏繞未全除。老大無聞愧索居。賴有良朋時命駕。更兼高士遠回書。坐談今古風雲動。洞示肝腸水月虛。癡拙自多江海益。此生聊復免淪胥。</text>
<title>挽柳修巖</title>,<text>大賢之後又生賢。詩禮家庭孝友全。爲政寬平民共悅。持身淸謹我偏憐。題詞此日揮雙涕。下榻當時有二天。吾道從玆嗟已矣。退陶心法更誰傳。</text>
<title>挽李士厚</title>,<text>兩賢門下育英才。親炙如公最是魁。博識豈徒騰理止。禮文能解指迷回。林泉空灑憂君淚。廊廟誰收用汝材。寰海卽成戎馬地。下從先正不須哀。</text>
<title>次孤山韻。贈權靜甫 濤。</title>,<text>煙花三月訪孤山。眼豁芳洲景物閒。鐵笛數聲驚醉耳。桃盃頻擧破衰顔。江湖白鳥誰羈縶。天地蹇驢自往還。勝地偶然成勝會。暮年松桂幸高攀。</text>
<title>次林樂翁韻</title>,<text>築室臨溪逕又三。逍遙林下意何慚。投竿已笑磻溪呂。避世焉如柱下聃。白首窮經非達士。靑春索酒是奇男。磯頭醉斫鱸魚腹。千載誰知此味甘。</text>
<title>次鄭彥昇韻</title>,<text>寰海風塵性命餘。江南芳草訪君廬。梅梢新長侵書榻。竹樹初移護靜居。白首相逢三載後。丹田俱是萬緣虛。從今世路多機穽。可此漁磯曳弊裾。</text>
<title>贈別宋侯 錫胤</title>,<text>愚民幸事大夫賢。啣感於心獨有天。皁蓋幾傾松下路。淸罇時到月中船。披肝已許冰投水。分手那堪矢別弦。白髮相思無限意。南風遙寄北歸鞭。</text>
<title>挽柳恥軒 世勛</title>,<text>年來先執似星稀。天道如何漸益衰。白首獨能全舊誼。靑雲那可逐新知。簞瓢自樂貧無病。百行咸源衆有師。多少世間狗彘輩。過公閭下汗應垂。</text>
<title>挽姜判官 世倬 改葬</title>,<text>公亡幾歲改佳城。憶舊從來涕自橫。世上風燈兼慶吊。人間雲雨足哀榮。新營此日無餘憾。孝子當年不盡情。神理自玆宜永妥。也應鍾福煥休禎。</text>
<title>修契</title>,<text>藍田舊約粲然明。修契年來講義成。白髮如今傳子弟。靑陽在昔侍父兄。春秋歌舞渾依夢。存沒悲歡總惱情。人世豈能恒少壯。願言從此繼相行。</text>
<title>題伽倻探眞堂</title>,<text>萬瓦參差媚旭陽。東林深處有微霜。楓酣谷口堆明錦。菊艶盃心送暗香。探勝不辭山路險。濯纓偏愛澗流長。周觀已盡寬心眼。鴈背秋霜萬里蒼。</text>
<title>贈柳公發 貞根</title>,<text>昨夜今朝好讀不。相思一日敵三秋。須尋靜處先開卷。莫逐羣兒競浪遊。側耳閒談無少益。勞心好色亦多尤。孜孜惜寸期成立。爲聖爲賢在學優。</text>
<title>詠楚伯王</title>,<text>箕裘三戶世干城。投劒捐書善用兵。逐鹿崤山天地裂。鞭龍睢水鬼神驚。䧺圖自燼烹韓火。伯業終撞玉聲。血汚遊魂何處是。楚江風月老鴉鳴。</text>
<title>挽章[鄭蘊 桐溪]</title>,<text>吾友伯和今也亡。已焉吾道日荒荒。屋前猶有江心月。留取風神破晦茫。</text>
<title>挽章[趙任道 澗松]</title>,<text>南極微星隕海東。林泉無主釣臺空。靑年立腳關閩路。白首潛心敬義功。激懦扶頹風更緊。尊賢衛道力何䧺。誰知方寸經綸業。零落烟霞寂寞中。俯仰觀爻象。君亡勝我存。全歸身自潔。厭世德彌尊。壁立風千古。江流道一源。儀形凜如昨。留取破羣昏。</text>
<title>挽章[林眞怤 林谷]</title>,<text>鸞停鵠峙儼儀形。松栢淸操雪月精。嗜學劬書恒矻矻。存心持敬更惺惺。家庭孝友人無間。鄕黨忠誠世有聲。地下倘隨先正後。肅然晨夕拜文貞。</text>
<title>挽章[姜大遂 寒沙]</title>,<text>志道之心善道身。餘生那復見斯人。端居謹行言誰間。靜坐看書意自珍。釣洞烟霞堪送老。孤査風月更離塵。巖扃物色渾無恙。舊客重來獨損神。</text>
<title>挽章[河弘度 謙齋]</title>,<text>東南吾道失傳心。子在期成三疊音。大未集來絃已斷。龍門誰復把瑤琴。</text>
<title>挽章[權濤 東溪]</title>,<text>憶向龍門歲律窮。當時共喜未成翁。閑驅快馬衝殘雪。穩把深盃戰朔風。愧我徒能一日長。愛君優有數年功。正當雙里壞倫紀。那免寒暄立異同。十載龜藏人事改。頻年鶚薦世緣通。明時軒冕非吾願。白首工夫飭爾躬。師友稿成思一講。江沱病滯遽長終。孤山把臂情何極。旅櫬關心淚滿瞳。歷數相知誰在世。竟孤臨穴坐消中。哀詞不用腸先斷。老去人間萬事空。</text>
<title>挽章[權濬 牧使]</title>,<text>十年關路阻風儀。蘭室薰香恨太遲。策懶敲門成快覿。襟開倒廩許深知。聖朝寵命褒先見。潛壑工程起久衰。病裏那堪凶訃至。始終孤負涕空垂。</text>
<title>挽章[李之馩 漁隱]</title>,<text>歎息斯文樹立敦。儒林從此有深根。乘瀾學海淵源正。簣壤爲山德業尊。百鍊剛摧星隕夜。五經笥失月沉昏。傷心何處腸堪斷。依舊龍門斧鑿痕。</text>
<title>挽章[朴明胤 簑翁]</title>,<text>天降賢才若有期。吾君志行可匡時。蘭生幽谷人無識。玉韞深山世莫知。藜榻工程唯獨善。桐江事業一綸絲。樑摧痛會龍蛇歲。老淚汍瀾不爲私。</text>
<title>挽章[曺挺生 陶谷]</title>,<text>謝絶人間事。何傷莫我知。志追顔氏樂。風引子陵絲。仙鶴歸遼海。神螭返大池。牙琴誰再聽。揮涕問鍾期。</text>
<title>挽章[宋翊 栗村]</title>,<text>慟矣斯文喪。儒林不盡哀。精神霜後竹。節操雪中梅。已定耕雲志。空拋濟世才。廣陵今寂寞。琴匣掩塵埃。</text>
<title>挽章[楊晅 漁村]</title>,<text>山海先生去莫追。得其宗者非公誰。工深敬義淵源正。識造高明分决奇。孝友不須施有政。林泉嬴得做無爲。故山松栢知音淚。更爲南州後學垂。</text>
<title>挽章[鄭暄 學圃]</title>,<text>羽翼斯文又是誰。哲人亡矣士林悲。豹藏霧裏斑猶彩。珠在泥中白不緇。氣象豪䧺人所仰。工程嚴密鬼難窺。顧瞻浮世將何托。獨掩柴扉淚自垂。</text>
<title>挽章[李嵀 梅竹軒]</title>,<text>隔一蛇年喪我賢。天心到此竟茫然。黃昏失路吾安適。白日乘雲子獨仙。求道有誠金不寶。澡身無累璧能全。危巓戛石重難接。惟有遺篇後世傳。</text>
<title>挽章[文景晉 東山]</title>,<text>生於東土尙虞唐。遯世幽貞搆一堂。明善誠身希孔孟。治經修道學朱張。巖松岸竹精神爽。雪月澄江氣像汪。百歲斯文天又喪。可憐旅櫬晉山陽。</text>
<title>挽章[鄭東善 上舍]</title>,<text>如公樹立世間稀。今是成人古亦幾。康節豪䧺游白地。林宗通朗鏡玄機。一堂自足稱無悶。三月還應造不違。從此儒家失樑棟。大冬松栢獨依依。</text>
<title>挽章[姜大適 參奉]</title>,<text>天放西湖寂寞濱。晩來徵辟却辭頻。艱虞世外藏修穩。詩禮家中孝友純。義氣曾知交有信。道心將見學無磷。獨憐風月閒猶在。何處江山喚主人。</text>
<title>挽章[宋挺濂]</title>,<text>從來天意最難知。吾道如今更不支。詩禮幾年開後學。幽貞當日慕先師。釣臺蕪沒風烟慘。三逕荒凉草木悲。獨立夕陽無限淚。傍人謾謂哭吾私。</text>
<title>挽章[辛時望]</title>,<text>儒林宗匠朴先生。早透眞關義理明。立腳規模希孔孟。修身準的學周程。經邦宿計嗟淪沒。衛道新篇但血誠。落落風神難再得。後人誰識利幽貞。</text>
<title>挽章[鄭以道]</title>,<text>落落孤高无悶堂。一生趣捨信分明。晩年師友推桐老。早歲淵源泝南冥。至理藏中珠蘊櫝。英華發外刃加硎。乘桴夙計還成夢。石古苔磯波自鳴。</text>
<title>挽章[崔浻]</title>,<text>少微精彩暎南天。人道斯文有是賢。賁迹丘園修德行。潛心經訓察魚鳶。平生事業何磊落。晩節襟期轉確然。山海淵源誰繼泝。可憐吾道付幽泉。</text>
<title>挽章[李審一]</title>,<text>松篁雪月稟精神。灑落襟期絶點塵。正道端宜開後學。眞源直可泝前人。先君每許吾公義。夫子常稱我父仁。兩世相知俱已矣。此生何處托心親。</text>
<title>挽章[李壽檍]</title>,<text>先生德器出天眞。金玉儀形雪月神。早服冥翁尋墜緖。晩從桐老許心親。胷中有守寧隨世。道外無求只殉身。已矣斯文何處托。釣臺頹落暮江濱。</text>
<title>挽章[李浚]</title>,<text>德宇寬平氣像尊。堂堂言論不緇磷。微茫墜緖尋前聖。導廸深功啓後人。吾道淵源知有托。彼蒼冥漠竟無仁。眇余末學將安仰。臨輓長呼淚滿巾。</text>
<title>挽章[洪箕範]</title>,<text>大道乾坤久失傳。鍾英崇嶽篤生賢。風神灝灝峰頭玉。氣像巍巍雪後天。宅近龍門泝洛水。軒臨釣洞接香川。欲知當日心虛靜。看取澄潭月下船。</text>
<title>挽章[許堈]</title>,<text>仁壽天何嗇。偏驚大昳忙。功深明正字。道出敬誠章。遯世終无悶。憂時亦未忘。卽今俱已矣。烏得不沾裳。</text>
<title>挽章[鄭枅]</title>,<text>頭流呈木稼。聖路多荊榛。士趍失所向。醉夢徒紛繽。先生挺於後。玉立出風塵。胷襟濶滄溟。氣宇橫秋旻。躬行敦孝悌。學造貫天人。一脈探山海。竚看遺緖新。兀兀四十年。高卧淸江垠。棲遲遯斯世。堅白無緇磷。蒼蒼雪裏松。凜凜霜後筠。崑丘今歲築。不是沉痾因。特懷孤鳳志。翺翔湖海濱。此計竟差池。嗚呼疑夢眞。詞林失根柢。吾道歸沾巾。小子將安放。南來餘此身。溫溫昔風味。聊以書諸紳。慟哭忽回首。鳳嶽空嶙峋。</text>
<title>挽章[河自澂]</title>,<text>大還三夢忽山頹。吾黨靡依眞可哀。晩節啓光爲事業。早年遷改象風雷。淵源本是宗伊洛。出處自然孚去來。小子直今迷所向。仰風其耐淚漼漼。</text>
<title>挽章[林汝松]</title>,<text>吾何輓乎无悶堂先生。先生何許人。天挺之豪英。鸞停兮鵠峙。玉潤兮金精。松栢兮節操。雪月兮襟靈。談經兮念史。格物致知之資。存心兮養性。居敬行仁之方。學如不及兮。緇董子之帷。坐必著股兮。穿管氏之床。孝悌行於家。忠信孚於鄕。負笈兮來蛾子。分科兮誨螟蛉。覿德者如入蘭室。聞風者若仰斗星。彼釣洞之一地。實天作之名區。銀沙兮白石。明十里之芳洲。貞松兮寒竹。留一壑之長秋。斲崖广而拓基。開送老之一室。溪風淸兮山月白。樂如何於自適。嗟斯文之不幸。奄少微之收芒。士類孑而無依。儒林失其棟樑。余小子之顓蒙。屢叨陪乎几杖。視猶子而愛戀。指迷途而觀奬。顧才智之庸下。縱未趍於函丈。惟慕悅之一心。詎食息而暫忘。知之者以爲有春風沂水之氣像。不知者不過爲湖海一世之豪人。不知而何慍。此无悶之所以扁堂。而先生之道益高也哉。</text>
<title>挽章[林汝栢]</title>,<text>吾東文獻在南鄕。數十年來次第亡。氣味何如康節後。高明庶或敬夫行。志存虞夏生何晩。望斷君民夢已凉。欲識先生眞面目。請看松栢帶風霜。</text>
<title>挽章[曺晉明]</title>,<text>金玉貞姿應少微。安貧樂道古庶幾。樑摧此日將安仰。獨立黃昏迷所歸。</text>
<title>挽章[曺浚明]</title>,<text>絶代生夫子。天心不偶然。爲山知進止。學海泝源淵。顔巷尋眞樂。陶廬謝世緣。工程指聖域。事業續幽編。汗馬非難矣。靈龜豈舍旃。雉膏終不食。鷄夢一何偏。寂寞龍淵榭。悲凉釣洞船。後生無考德。吾道竟誰傳。咄咄斯文厄。哀哀此夜綿。無端涕滿眼。矯首問蒼天。</text>
<title>挽章[鄭延度]</title>,<text>先生豪氣等秋天。林下藏修四十年。嗜學惟咀墳典味。硏精終透道機玄。方期河水爭充腹。誰謂瑤琴已斷絃。小子不堪揮淚處。斯文從此墮茫然。</text>
<title>醉呈主人道契博粲[修巖病拙]</title>,<text>來訪西湖處士居。林泉長物只圖書。世間榮利何須道。一點浮雲過太虛。</text>
<title>贈永慕主人[致遠]</title>,<text>甲子秋。致遠與景閔始來訪。傾蓋若舊。因留宿而別。未久又過有是贈。余卽題壁上。朝暮愛翫。輔而見而和之。後余與學顔夜話。口號此韻。雲山樹竹護階除。地僻端宜靜者居。沃野淸江耕釣業。明窓凈几古今書。奇峰聳處守尤確。霽月澄時心更虛。虛室白生塵夢斷。世間聲利等華胥。次 輔而永慕窓前草不除。幽閒政似魏公居。閉門無意論時事。欹枕留心見古書。竿竹懶垂朝雨後。木蘭頻棹夜潭虛。尋眞此日傾肝膽。願卜芳鄰共樂胥。次 學顔雲山立立聳階除。水色天光侈起居。峭壁攢空仍戴月。幽篁植綠欲侵書。農人叱犢歸田墅。童子撑舟漾碧虛。洞壑倘能分一半。吾其䆠海免淪胥。</text>
<title>次韻寄題朴徵君溪堂 丁丑 [宋善賚]</title>,<text>千尺石崖仍作除。一區山水擅爲居。身閒自課耕桑業。心靜常看性理書。松籟淺深風遠近。竹陰濃淡月盈虛。莫言畎畝堪長往。早晩君王夢傅胥。</text>
<title>再用前韻。重寄釣洞主人。[宋善賚]</title>,<text>憶曾騎馬到階除。塵躅頻將汙靜居。春浦小舠時載酒。秋燈凉閣夜論書。習池遊賞今還隔。錦里逢迎已久虛。莫惜留歡渾似夢。世間何事不華胥。</text>
<title>奉次釣洞精舍韻 丁丑 [宋錫福]</title>,<text>長江曲曲抱階除。獨樹孤村處士居。松逕緣山山入戶。竹窓臨水水侵書。煙波十里秋汀逈。月浪三更夜檻虛。暇日耽歡殊未已。眼中光景護儲胥。</text>
<title>丙寅春。樂翁與輔而來余同宿。因携酒上船。適値微雨從西來。樂翁倚船而吟曰風送催詩雨。輔而卽繼之曰花迎載酒船。樂翁遂足以成篇。使少年攀登石壁上。書此詩。又題名。</title>,<text>風送催詩雨。花迎載酒船。題名良有以。巖石自千年。</text>
<title>岑寂無聊。追想釣洞之遊。仍用林上舍樂翁題巖壁韻。寄呈伯和靜案。以博一粲。十三首 [枏溪病叟]</title>,<text>恍入壺中界。疑乘天上船。憑欄更愁絶。忍憶拓基年。紺碧深無地。何曾步有船。翛然親白鳥。名號取初年。虛堂塵想絶。不作送窮船。賸得天翁餉。曾慳秘幾年。肯羡白蓮池。承恩扶上船。素封雲水裏。閒適忘流年。恰受人多少。渾如錦里船。江村沙竹詠。焉得繼當年。平林雨壓野。笑看酒翻船。兀坐開黃卷。心期保晩年。絶勝西湖上。笙歌聒畫船。松琴與竹籟。夜夜復年年。尋朋興盡返。郤笑剡溪船。玄夜霏談屑。眞勝讀十年。饗客情深篤。山羊獲載船。天台惟下脯。語豈可同年。蠟屐牛頭月。漁燈龍旨船。衰翁一何幸。佳會忝連年。歸程方鞴馬。更掉溯洄船。老興元非淺。休言學少年。信宿窮探勝。分携惜下船。源源欲從此。羸頓柰衰年。矮屋愁炎赩。滄浪憶放船。凌風未得翰。塊坐日如年。</text>
<title>病中吟拙句。寄釣洞幽居。[漁隱病人]</title>,<text>聞道新年景福新。好風晴日弄絲綸。今向龍門無百里。世緣多累暗悲神。</text>
<title>題釣洞靜居[啓初]</title>,<text>自愛溪山勝。重來訪隱淪。有盟隨白鳥。無夢到紅塵。藥餌閒中老。漁樵世外身。看君多道味。從此願爲鄰。</text>
<title>柬釣臺主人[棲霞子]</title>,<text>坐到黃昏欲待誰。淸風東至月排帷。釣臺回首高如許。招隱空攀桂樹枝。</text>
<title>戊辰春。以寧來宿題此。二首 [陶谷]</title>,<text>小茅亭際大江流。也是人間別一區。淸夜櫓聲驚客夢。綠苔磯畔有漁舟。一水回磯不急流。松篁護屋隔塵區。坐來終日無餘事。剩見沙鷗上釣舟。次 棲霞子霧檻雲窓向枕流。登臨意欲出寰區。也知江客機心斷。白鳥飛來慣上舟。酒賦同遊揔勝流。笑吾拘攣獨區區。夜來夢雜沙鷗去。竹滿幽窓月滿舟。次 李侯 厚根小亭披竹更臨流。萬景森羅供一區。向者觀魚蹔登眺。怳如身世載扁舟。一場詩酒會名流。百里溪山護勝區。太守邇來冗病劇。孤吟恨不得同舟。次 啓初竹窓幽戶俯淸流。水穴風巖第一區。別有雲烟難盡處。白鷗身世一虛舟。秋晩溪亭碧玉流。偶然今日訪仙區。多君契濶何淸冷。一片苔磯一葉舟。次 輔而一帶長江袞袞流。煙霞樹竹護名區。精舍數椽堪養正。興來時泛月明舟。</text>
<title>題釣洞靜居[致遠]</title>,<text>憶曾傾蓋開懷處。細雨磯頭酒一尊。勝地好人俱可念。停雲回首役吟魂。</text>
<title>奉呈釣洞靜案[以寧]</title>,<text>千仞靈禽覽德光。誰將網羅苦虛張。連雲逸翮遙繒繳。俯視羣鷄啄稻粱。</text>
<title>釣洞題壁[善賚]</title>,<text>荷衣朱紱共聯翩。昨日黃溪今釣川。浮世玆遊難再得。只應魂夢繞南天。好賢誠愧在郊旗。何幸同登李郭舠。雲觀會看驚太史。卽今南極少微高。</text>
<title>奉贈朴徵君[善賚]</title>,<text>愧我身謀拙。多君骨氣淸。萍逢隨末俗。泉石見高情。灑落吟邊趣。凄凉病裏聲。相看飛動意。虛老百年生。浮世羈遊困。幽棲道氣淸。白頭相別恨。靑眼故人情。一首新詩韻。千年古樂聲。相看過半百。無術學長生。自叙曰余與朴徵君相別數載。遭亂南來。仍病就醫。邂逅陜邑。吟此拙韻。以答厚意云耳。</text>
<title>奉題釣洞道案[鄭侯 沇]</title>,<text>聞說高亭占上流。也携强伴辦淸遊。翬甍逈壓魚龍窟。小徑斜通白鷺洲。宇宙百年今夕樂。江湖千里此生浮。沙禽叫侶灘聲咽。似爲行人惜去留。</text>
<title>又[鄭沇]</title>,<text>暮江皺碧動微風。醉面生凉酒無功。誰是世間夸毗子。秖今千載笑王戎。次 以正竹樹迎曛浪蹴風。歸舟促奏棹夫功。煩君莫笑盃觴㥘。醉眼還無紫塞戎。</text>
<title>詠懷寄釣洞[林谷]</title>,<text>禀質疎愚學昧方。窮途猶仗友生良。盈疇蘭臭申君輔。滿壑松聲趙日章。致遠謹嚴臨戰陣。伯和恢廓泛滄浪。論交不在長相見。片月分明照屋樑。</text>
<title>留贈伯和[以正]</title>,<text>以正自盈德受由歸家。因訪余於釣洞精舍。留宿夜話。贈以此詩。學顔見而和之。汩汩隨塵事。悠悠閱世情。一樽風雪夜。江海共同聲。次 學顔靑眼荒村夜。黃眉故國情。江風驚宿鷺。窓外送春聲。</text>
<title>敬題釣洞溪亭[宋性吉]</title>,<text>流落江陽日。先尋處士廬。琴書隨凈几。松竹護幽居。遯世心无悶。安貧樂有餘。溪山淸且絶。勝槩畫難如。</text>
<title>卽事奉呈朴徵君詩案下[金侯 孝健]</title>,<text>雪壓松筠梅欲香。巖棲寄在碧溪傍。珍羞間飣銀絲膾。瓊液頻傾藥玉觴。四美二難心莫逆。三行百拜樂無荒。明朝簿牒埋頭處。怳若仙遊夢一場。</text>
<title>題釣洞精舍[宋光鮮]</title>,<text>四面靑山遮世程。風波不到此溪亭。凡存楚滅都無管。只取滄浪可濯纓。</text>
<title>春日訪朴伯和。伯和示以一韻七首詩。乃吾曹以正之作。而囑余和者也。兩君旣云相切。則不可以辭拙辭。故敢錄之。[林谷]</title>,<text>憶與梧溪遊。盆城九月酒。三叉與七點。醉入無何有。首露大王句。當時無敵手。悠悠卄年事。如今能記否。雲泥一相隔。我作田廬叟。要津子何久。南州印如斗。一官縱云微。所學卽不負。鳴琴不下堂。人稱卧治守。眠餘駕小車。栽成補闕柳。爲政貴無冤。更察東海婦。每與養正遊。心如飮醇酒。期將古人事。直爲吾所有。平明拜祠堂。正坐而拱手。歷論古聖賢。還參時可否。幸余早托契。共指蒼髯叟。平生景仰心。落落看星斗。蓬麻庶有益。厚意無孤負。心官喜出入。不能朞月守。三十七年春。悠悠送花柳。未免徒哺啜。多慚擧案婦。世事不願聞。肯飮治聾酒。指珠曰是石。以無而爲有。誰知天下目。難掩一人手。依阿辨是非。金帛論臧否。剝復是天道。倚伏聞北叟。况今邊鄙聳。南北驚刁斗。猶勝間齊楚。不戰知勝負。饋餉是誰輸。城池是誰守。疲氓滿溝壑。老將眠細柳。美人逝肯來。朝家有妬婦。世上多少人。昏昏如中酒。衣服雖粲粲。其中未必有。黜陟一曲私。雲雨翻覆手。不知如此輩。有益國家否。南溟嘆逐臣。東湖悲白叟。一飯詎蹔忘。丹悃干牛斗。揔爲雲蔽日。於釣魚何負。由來松栢樹。歲寒知操守。裊裊不自畏。可笑藏鴉柳。姸醜任天眞。堪嗟效顰婦。世事有如此。我何不飮酒。佳朋與佳辰。家中復何有。呼兒但促盃。霜鰲已在手。醉來合長吟。何須問旨否。常恨孤陋甚。爲詩近高叟。瓊琚忽滿眼。文章驚八斗。翻承攀和敎。背上如有負。操毫眛合變。兀兀株空守。所以杜陵褐。未染西湖柳。黃昏多少思。莫作庸人婦。田廬老此身。幾被鄰翁酒。閉門起常遲。不困我何有。披經郤眩眼。把筆還顫手。惕然心語口。此後更飮否。俄逢遺世客。且對哦詩叟。寒暄付一笑。心情傾數斗。爲此會合難。佳期不可負。東風一夢回。歲月南柯守。芳魂喚墻梅。孤情生溪柳。尙恐罇中盡。刺刺謀諸婦。已矣知軒子。難飮廜㢝酒。鬢髮已蒼蒼。渥丹嗟何有。空將經濟志。卅載甘縮手。文房敎兒孫。萱幃問安否。時從栗里翁。閒吟杜陵叟。從知君子器。鼻吸醋五斗。期將百忍字。於人無所負。先師不嘗曰。出爲入有守。斯言庶不虛。有如門前柳。詩成試開戶。晴日呼鳩婦。</text>
