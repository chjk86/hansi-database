<title>謹次伯氏在任城寄示韻</title>,<text>雨雪莽湖海。羇遊遠憶兄。悠悠路何緬。凜凜歲將更。紙閤梅飄盡。書帷月照明。商量編簡業。離索更關情。</text>
<title>謝柳友來訪</title>,<text>輟講南園裏。寥寥坐竹齋。林留幽鳥囀。月與故人偕。靜夜生詩意。沉痾愜道懷。蘿山無百里。後會莫相乖。</text>
<title>元夕。與伯氏聯句。憶芸窩。芸窩。洪兄重聖堂號。</title>,<text>客裏逢佳節。平。 天涯屬上元。殘梅謝瓊樹。芳草戀朋尊。源。 海月携登閣。春風坐閉門。平。 相思在何處。源。 人病洛陽園。平。</text>
<title>夜得星字</title>,<text>獨臥春山靜。松風盡夜聽。欄淸墜白露。樓迥帶疎星。讌席棊初散。寒樽酒易醒。林僧時自至。說到凈心經。</text>
<title>山行</title>,<text>策杖春山路。春山信幾深。行歌紫芝曲。坐愛綠蘿陰。隔澗樵風起。連峰夕日沉。悠然林壑趣。聊此息塵心。</text>
<title>伊山道中</title>,<text>蕭瑟旅遊遠。川原晩眺間。衣裳多白露。客路半靑山。短堠頻迎送。長亭幾往還。悠悠今似昨。行邁不曾閒。</text>
<title>訪海上崇嶽寺</title>,<text>高低巖徑轉。極浦繞雲岑。檜古龍鱗厚。龕空蜃霧深。何曾遊客過。偶爲老僧尋。一宿西菴夢。了然塵外心。</text>
<title>宿靑蘿洞贈柳友</title>,<text>一散風煙歲幾遒。相逢卽是老詩流。花前握手驚如夢。樓上移樽逈欲愁。沔曲可忘曾繫馬。蘿山今荷遠騎牛。百年舊詠棠林笛。分與君家物色留。棠林牧笛。是吾家八景。而柳友家在棠林下。</text>
<title>次石洲韻。贈申子定 宅華。</title>,<text>海鄕春色早。驀見杏花枝。燈火同今夕。琴書來幾時。重開湖外酒。共誦郭南詩。十載論交地。心期兩自知。</text>
<title>夜坐。次海東律範韻。贈柳友。</title>,<text>寒食人煙隔瀼西。刺桐花落漲春溪。求田問舍多違計。入海耕山未定棲。渡淺野樵牛返盡。籬昏巖徑客來迷。爲君三世桑鄕誼。深夜留歡燭影低。</text>
<title>法雷寺。次靑丘風雅韻。</title>,<text>扶藜亭午入垂藤。秋氣霜侵病骨稜。野店山籬頻見菊。長松流水不逢僧。紙砧靜與鐘聲響。雲瀑寒參塔影層。板屋蒲團閒計活。從君更欲理書燈。寺。有讀書儒生。</text>
<title>郭南夏集。洪世泰先去。悵然走次明律。</title>,<text>南郭幽棲地。招邀得數君。深林來片雨。靑嶂逗孤雲。客去何妨澹。詩遲却忘曛。晩凉生洞壑。忽復一蟬聞。</text>
<title>石室書院夜坐。農巖金公 昌協 呼書字。使諸生賦之。口占應命。</title>,<text>肅肅淸陰廟。蒼蒼喬木墟。風灘坐夜半。燈火入冬初。鹿洞新開學。鵝湖舊講書。藏修今有託。絃誦此遺餘。</text>
<title>繕廨寓舍。次洪生 𢢝 韻。</title>,<text>茅齋新僦崦西隈。隣曲顔生無往來。漫興小驢時獨出。閒題黃鳥偶相催。架依崖壁嵐侵帙。席俯淪漪雨潤杯。最愛弼雲峰半面。朝朝吹送白雲廻。</text>
<title>拈韻。與伯氏同賦。示洪兄君則 重聖。</title>,<text>雪屋觀書罷。蕭然坐小欄。松杉忽已暝。山谷自生寒。寂寞誰相問。淹留歲欲闌。今宵多月色。那得共君看。</text>
<title>對雪。同伯氏得斜字。</title>,<text>漠漠連峰雪。蕭蕭負郭家。初將溪靄暗。轉逐谷風斜。細響侵疎竹。遙光落暮鴉。更深還霽色。得月更鮮華。</text>
<title>送庶從歸鄕</title>,<text>沔海留書屋。藍田有釣磯。江湖萬里意。送爾雪中歸。</text>
<title>暮春病中。次隣友韻。</title>,<text>閒驢在櫪竹筇橫。病臥春天却悵情。門巷一番微雨過。簾欄百種恠禽鳴。踏靑人少憐時節。聽澗堂空憶友生。想得西園絳桃樹。猶能遲我色盈盈。</text>
<title>氊橋寓舍</title>,<text>小巷多迤曲。何曾旋馬蹄。自然無客到。眞箇避塵棲。窓納遙遙峀。橋通㶁㶁溪。隣翁有花竹。興到可扶藜。</text>
<title>西澗。次伯氏韻。</title>,<text>一面開雲巘。淸流與古松。奇峰時見改。恠鳥每行逢。驚叫身初到。淹留意更濃。於焉宜盡夕。出谷便塵蹤。</text>
<title>送李宜甫 義鎭 歸砥峽</title>,<text>知君峽裏計。家住鷲峰灘。小閣三宵話。歸舟八月寒。別來空遠憶。垂老幾相看。縱此伊園在。無人奈興闌。</text>
<title>又贈宜甫。用浪仙韻。</title>,<text>驪湖接鵝峽。十口在中間。欲去生芳草。相看橫遠山。絶憐春色早。奈此別愁關。明日龍門宿。孤舟杳莫攀。</text>
<title>宿聽澗堂。同隣友抽韻。</title>,<text>筆硯多牽興。池臺每此尋。貰樽從小市。呼友自遙林。棊局燈花落。爐灰梅影深。相看數三子。好是歲寒心。</text>
<title>曉歸。次前韻。</title>,<text>柴荊帶曉色。歸路醉中尋。渺渺雞鳴屋。依依月仄林。巷隣元跡熟。僮僕却眠深。回憶杯觴地。餘歡尙此心。</text>
<title>除夕。同伯氏宜甫。抽韻。</title>,<text>杯空仍燭灺。君去意悽然。豈謂無來日。深知是隔年。寒留殘雪澗。春入早梅天。更憶東歸客。今宵何處眠。張君應斗。昨纔歸鄕。</text>
<title>同宜甫訪曹溪。馬上次劒南韻。</title>,<text>雙眼刮開三角峰。已知出郭洗塵胸。橋橫澗道留殘雪。馬度松門墮午鐘。匡嶽懸燈先客在。廬山看瀑又君逢。行行漸覺東林近。數里遙聞紙碓舂。伯氏。先棲曹溪。</text>
<title>步虛閣探韻</title>,<text>危甍出畫閣。一徑上雲巒。忽地飛湍落。冷風吹面寒。我來終日坐。僧老隔年看。絶頂題詩處。重尋醉墨漫。</text>
<title>登山臺。次孟襄陽鹿門山韻。</title>,<text>出蘿方卓午。登頓踰雲峴。僧指天際峰。冥冥殊不辨。側行斷梯危。俯聽寒流濺。靈風吹我衣。凜凜頭回轉。飛鳥盡其下。浮雲遂不返。絶頂無尺土。春痕餘雪蘚。勝地無人識。居然我輩踐。玆遊儘瓌奇。雅賞諒非遠。平生獨往興。豈徒此偃蹇。眷言白雲期。須君莫晼晩。</text>
<title>石門。送趙君錫 景命，李仲協 廷濟 轉入淸潭。余往曹溪。臨別得行字同賦。是日卽送春日。</title>,<text>雲門步下午鐘鳴。詩意兼將別恨生。送客留僧經宿戀。登山臨水惜春情。溪頭半落木蓮樹。橋上忽聞黃鳥聲。華嶽記成他日讀。淸潭終是愧君行。</text>
<title>登釋袈峰。卽三角內外山之中嶺。有溫祚王古堞。</title>,<text>峰高水益駛。慘憺變煙雲。古堞周遭在。名山表裏分。櫓譙眞保障。廊廟但紛紜。溫祚興亡跡。烏鴉近日曛。</text>
<title>二仙臺</title>,<text>遊客不來僧不傳。高臺從古自雲煙。我詩雖拙猶知己。醉墨初題翠壁巓。</text>
<title>立秋日。與李彦叔 眞佐，愼敬所 無逸，洪世泰諸人。約會於中書閣。諸君不至。悵然口占。</title>,<text>少坐凝香閣。池臺午景遲。情人期不至。老木倚多時。鳧鴨眠莎草。兒童折藕絲。參差眼前事。一笑且題詩。</text>
<title>與洪兄士益 重衍。聯馬出郊。得晴字。</title>,<text>漠漠楊州色。川原雨一晴。季春花始發。百里我能行。馬渡淸流淺。風吹裌服輕。靈源去人近。遐興已崢嶸。</text>
<title>曹溪步虛閣憶宜甫</title>,<text>杳杳東風扶病身。憶同宜甫上嶙峋。居僧一笑知前世。畫閣相看似故人。山疊雲霞常帶雨。洞寒花木始迎春。藤蘿絶頂菴猶在。時到疎鐘隔嶺頻。</text>
<title>道峰書院。次伯氏韻。洪敬叔 九采 自蘆原騎牛先至。</title>,<text>朝來意想有餘淸。病起高歌一出城。遠跨烏犍知客興。忽聞黃鳥會詩生。泠泠風珮何時歇。肅肅雲峰盡日晴。扶杖欲尋西澗去。去年殘雪憶題名。</text>
<title>枕流堂。留別沈弟而天 聖希。</title>,<text>我欲騎驢客倚欄。依依流水亂峰間。早知有會還成別。却恨携君共入山。</text>
<title>送李子深 眞源 入丹丘</title>,<text>早識煙霞五嶽情。南遊前月又東征。天晴草遠扁舟上。峽拆江長四郡淸。雙笛吹來甓寺宿。百花開盡島潭行。風流久矣丹丘錄。復屬君家好弟兄。</text>
<title>送春日。申正甫 靖夏 家契會。次李頤甫 眞養 韻。</title>,<text>未赴蠶頭會。聊成竹里期。餘花春且住。薄醉我爲欺。池靜魚窺硯。松高雨入巵。難呼挹淸子。病隔小驢馳。</text>
<title>露軒。次張弼文 應斗 韻。</title>,<text>過了三春不出扉。西欄徙倚送斜暉。百年世上忙時半。千樹花中醉日稀。病抱深憐相藉在。流光獨奈劇騰飛。故園兄弟應回首。茅屋寒燈住翠微。</text>
<title>湖鄕。陪家君登元谷後麓。以登東臯而舒嘯分韻。得臯字。金君遇澄，元生榏來會。金君。權靑霞門人。</title>,<text>仄徑躋攀杖屨勞。槐亭東畔卽平壕。排來筆硯盤松偃。列坐冠童斷岸高。支石潺湲通澗瀨。曲樓淸逈對林臯。靑霞餘韻元龍氣。又得南州二客豪。支石曲樓。卽堂兄宗叔別業。</text>
<title>獅子巖瀑</title>,<text>絶頂楓松盡倒垂。遙看煙雪落霏霏。我來少坐蒼崖下。颯颯回風不耐吹。</text>
<title>次權調元 爕 韻</title>,<text>移樽卽林下。散髮且山巓。秪有溪西客。詩來絶可憐。其二道院尋花晩。春臺理屐遲。唯須置萬事。看子澗邊棊。</text>
<title>霖雨中漫吟。寄示調元及鄭載文 龍河。仍敦道峰之約。</title>,<text>一雨涔涔十日餘。無人飯且窮居。絶愁孔老聞蛙鼓。已倦邢生讀漢書。霽月樓前堪可憶。飛虹橋下更何如。赫𨂜纔得西隣報。幸借明朝出郭驢。</text>
<title>對使走次調元韻。</title>,<text>微雨名香伴藥爐。露軒門巷日荒蕪。無人問訊維摩病。臥看屛風輞水圖。其二竹下煙消煮茗爐。臥聽林雨滴庭蕪。何人定似龍眠手。貌出松風醉睡圖。其三寥落匡床竹火爐。貧居莫歎范萊蕪。男兒坐擁書千卷。何但溟鵬九萬圖。其四晉代猖狂隱鍛爐。淸風邈矣竹林蕪。載文跌宕調元古。堪作華山兩逸圖。</text>
<title>鄭載文挽</title>,<text>君資介而溫。君操靜且堅。言議時一奮。造席皆灑然。譬彼霜落林。豪鷹與雋鸇。卓卓松江翁。人謂後有賢。其二少遊洛誦樓。氣凌秦漢際。中年落浮華。種績爲根柢。苦心加淬礪。將以擬斯世。威明折鍔痛。古今同一涕。其三昔我東負笈。追來子驢馳。敷腴洪李色。娓娓譚不衰。觀棊郞官席。步月崇陵池。十日新知樂。風韻復淋漓。其四秋齋撫黃卷。夙昔論素志。楓明石室院。雪下三角寺。讀書十年計。誓言吾與爾。奇氣屬天雲。嗚呼止於此。其五昨過溪上宅。秋日在繐帳。魂兮招髣髴。寥廓只靑嶂。扁舟載孤櫬。漠漠忠州葬。執手永嘉子。惻惻淚相向。</text>
<title>春日感懷。示調元。</title>,<text>永慶宮前花寂寂。靑嵐臺下水濺濺。調元賣宅載文死。送過淸明獨悵然。其二春來惻惻意難平。鄭氏軒邊草又生。聞說當時小驢子。賣他年少看花行。其三書齋長掩北山巓。杜宇數聲山寂然。時有故交徒步至。百花叢裏哭靈筵。</text>
<title>次正甫月波亭三十韻</title>,<text>邁邁平山子。才氣騁豪贍。雲霞結淨債。林澤蓄遐念。逸步謝塵械。煩網剸彗劒。振衣月亭矗。散髮鷗湖灧。軒風列茵席。柳陰簇鞍韂。方知筆硯興。欲將江海斂。琢雲思轉巧。咀華膓欲饜。魚龍助噴薄。霞月讓光豔。急令準石鼎。罰籌添綠釅。縱橫興靡極。應接情無厭。霾雲栗島漲。蕩日砥柱閃。遙樓絳若霞。霽峀縹可染。讌笑出層霄。世界俯險塹。登仙不用羽。醫俗寧待砭。氣竦鷙磨空。襟瑩珪祛玷。羣奇湊凭楯。諸彦集提槧。何論輞得裴。不羡岱携弇。胸次拓來博。地步高處占。羣休履屨錯。匝立衣帶襜。落筆老蛟起。擧杯馮夷覘。奇語闢雕龍。浮詞謝卉獫。篇成辱相眎。會勝從可驗。風流被江漢。翰墨散漁店。窺來愛彪蔚。射處驚光焰。意愜劇爬痒。神蘇當蠲痁。奬許世非少。品隲吾實忝。登汎想跌宕。發揮無遺欠。蠶頭較可敵。土泉比豈僭。驔驟見坂險。粱貴當歲歉。續貂强濡翰。蕪才慚病俺。</text>
<title>病中。次李久叔 眞望 韻。</title>,<text>溪居終日聽幽潺。欵段塵生舊馽鐶。萬事撥除慵有味。一身偃仰病如閒。軒車禁水橋闌外。妻子松風院落間。滿紙白門詩什至。微醺怏讀百憂刪。</text>
<title>同金兄子明 東翼。次澤堂集韻。</title>,<text>凉風枕卷臥西榮。撥棄塵間萬事縈。一雨急來林壑動。留君半日聽秋聲。</text>
<title>贈弼文歸鄕。次杜律。</title>,<text>月峽通驪岸。中間是爾家。鳴江下寒葉。歸棹見黃花。勝地身猶阻。秋來意自賖。平生紫巖客。盡室老煙霞。</text>
<title>次韻。伏呈樂溪從叔 溥。</title>,<text>蕭然十口一柴門。歲久松梧老大根。九日欲來微雨冷。好須歸臥菊花村。</text>
<title>偶吟示柳下 柳下。卽洪世泰號。</title>,<text>北郭林巒禁水潯。雨中秋色數家深。森森萬木初霜氣。悄悄寒花九日心。陸氏詩悲時一讀。辛家亭僻獨來尋。淸言久憶滄浪子。柳下書齋隔小岑。洪世泰。一號滄浪。</text>
<title>文天奎自藍田中臺來訪</title>,<text>蕭瑟文居士。秋深訪我來。留之寒雨裏。半日話中臺。</text>
<title>具仁甫 萬善 挽</title>,<text>悠悠淸漢水。東抱廣陵注。山川不平氣。風雪慘回互。冥冥向此中。欝欝葬仁甫。其二昔我舘城東。謦欬接高軒。過從奉淸歡。我屨多子門。悲來撫往跡。嗚唈難具論。其三秋山企齋宅。喬木南家亭。賦詩寒雨中。散髮步菊庭。此事那可再。逝川無暫停。其四俯仰十年來。人事半涕淚。惻惻巷中伴。次第見其死。秪今駝駱村。無復見佳士。其五脂韋世所好。子操霜榦勁。紛華世所趨。子心古澗靜。平生交遊間。惟子我所敬。其六橋西寒夜永。憶子曾讀書。耿耿燈火色。琅琅聞四閭。奇志竟無爲。古道日云疎。</text>
<title>露軒與而天。次放翁韻。</title>,<text>布被無眠到夜闌。同君一宿露軒寒。惟須情好追黃鄭。不必風流似阮山。黃勉齋。與內弟鄭子恭。爲天寧之會。</text>
<title>趙進士 榮禔 挽</title>,<text>交遊林立里中人。月朝推君雅士倫。晉代名言多韻致。吳興醉墨見精神。枯梧半樹霜先隕。寶璧連城彩遂淪。九命弇園留此恨。琴書無託掩遺塵。</text>
<title>出郭將赴氷湖之約</title>,<text>飄飄吹小駟。郭外已凉風。偶出一身健。高歌萬事空。荒林塘相宅。畫壁壽亭宮。前去江湖濶。詩成且路中。</text>
<title>氷湖舟中。次放翁韻。</title>,<text>林巒環立大江奔。雲日多陰水氣昏。靑幔舫中開筆硯。白鷗沙際列杯樽。晴光半出楊州樹。暝色微搖豆浦村。背指凌虛亭下過。新詩那得故人論。凌虗。洪友敬叔家別業。</text>
<title>楮島。又抽放翁韻。</title>,<text>紫氣回波射落暉。風帆轉入石門圍。汀花澹澹遙迎纜。嵐壁濛濛欲濕衣。溫祚城壕孤鶴下。韓公臺榭暮鴻飛。臨江茅屋誰容我。千樹櫻桃隱板扉。</text>
<title>尹正言 志和 挽 代季舅作</title>,<text>美彼鄧林植。聳壑排藤蘿。本自含文章。漸已成榦柯。欝欝終老成。將以摩雲霞。嗚呼遽摧折。奈此嚴霜何。其二肅肅蘭臺槖。粲粲薇垣花。發軔自玆始。天路方峨峨。退鷁戢羽翰。虛舟薄風波。迢迢浿江西。一斥終蹉跎。其三論交自少小。鬢髮今如斯。招邀郭南村。沈李列如棊。譚筵或見星。酒所同淋漓。浮生詎足恃。俯仰有餘悲。其四伊昔美伯莊。同君雪夜騎。裴王輞中會。李朴蠶頭醉。悠悠十年涕。今昨見其死。空殘石鼎草。塵溢舊篋笥。</text>
<title>楓溪</title>,<text>未到西亭久。今來秋欲衰。丹楓渾一洞。白雨過三池。漫出多牽興。幽期不爲詩。雲橋値雙鶴。更與立多時。</text>
<title>次劒南韻示尹樂道 尙衡</title>,<text>露頂軒中臥悵然。悠悠魂夢寄雲煙。騎驢閔洞諸君去。吹笛曹溪兩弟先。病裏對花猶有句。興來賖酒可無錢。城南尹子同懷抱。歲晏相期不我捐。朴友師漢，沈友鳳儀。入閔漬祠。金弟東弼，洪弟重耉。觀瀑曹溪。余病皆不得從。</text>
<title>順齋夜坐探韻 伯氏時爲齋郞</title>,<text>大雪千重峽。琴書臥此中。齋深時虎跡。官冷但松風。歲色三冬暮。燈光數子同。便輿欵來往。猶許二陵通。</text>
<title>順齋燈下走草。贈鄭弟士益 光謙。○余與士益同來讀書。未久士益先歸。</title>,<text>迢迢二陵川。漠漠大院野。弱念明朝行。于焉送君馬。居然萬里勢。少別如遠離。秋深道峰院。曾別沈弟歸。此事常耿耿。於汝重依依。况玆迫晩景。氷霜慘無輝。病我益寥廓。撫卷窮山臥。從今池上室。誰與守燈火。</text>
<title>遯谷朴仲藎 弼英 來會。高靈僧亦至。</title>,<text>千峰數子臥崔嵬。十日齋扉始一開。靈寺隔雲僧偶至。籠山冒雪客能來。寒排臘氣紅爐室。醉帶村風白酒杯。夜久定應明月出。諸君留與更徘徊。</text>
<title>夜坐。使齋童抽卷得韻。</title>,<text>漠漠雲蘿歲向闌。悲歌憀慄意難寬。星河欲布天光潤。霜霰交來峽氣寒。萬卷隨身閒共老。一燈多意澹相看。山林日月餘淸債。愧殺明朝入洛鞍。</text>
<title>仲藎設泡邀之。强疾往赴。路中口占。</title>,<text>獨臥窮林虎豹羣。故人消息遠相聞。歸心客聽諸陵雨。雅約書穿萬嶂雲。病且跨驢吾跌宕。貧能辦酒子慇懃。千秋鈍漢山陰事。不用停橈見戴君。</text>
<title>夜坐。次仲藎韻。</title>,<text>籠山千疊杜門居。雲壑穿來我一驢。夜久爐寒了無語。二陵東畔月初舒。其二千尋赤壁近君居。料理春來載酒驢。政好來蘇亭下醉。河豚欲上杏花舒。</text>
<title>坡州道中</title>,<text>羣巒背日水西奔。路入坡州破鎭村。草院橋邊氷渺渺。松江墓外雪昏昏。衝寒車馬蕭條度。撫古山川感慨存。驛舍追來韓友笑。荒林吹火煖餘樽。</text>
<title>送而天及洪弟德老 重耉。自順齋入高峰。次觀魚韻。</title>,<text>見說高峰寺。遙臨大海潯。從兄昔雲臥。吾句落秋林。歲月閒來駛。煙蘿幾許深。飄飄出人外。送爾復遐心。</text>
<title>巫溪曉起。讀放翁詩。</title>,<text>欄角寒霜喚小童。乞來村火澗雲東。張生睡熟從君臥。三兩淸詩閱放翁。</text>
<title>夜坐聽雨</title>,<text>山雨急來風怒號。寒燈一夜聽蕭騷。料量洗草臺前瀑。去看明朝幾許高。</text>
<title>次奉伯氏齋舍</title>,<text>赴直千峰裏。行時自控驢。齋深如入寺。官靜但携書。雪下呼僧後。林空送客餘。無由共淸賞。城郭獨躊躇。</text>
<title>曉發朝宗驛村</title>,<text>行裝曉理驛村西。四峽冥冥豹氣迷。月在板門初秣馬。雲深崦落遠聞雞。土燈含凍依霜壁。山飯多香佐雪齏。見說惠公居止近。從君還欲託幽棲。</text>
<title>除夕。口占奉伯氏。</title>,<text>櫪馬林鴉露頂軒。吾家一樂共箎塤。嘉陵江上來爲客。風雪寒燈夢故園。其二超然臺上呼鷹處。寶岬山前下雪時。自恠舊狂今頓盡。東來三月不題詩。</text>
<title>淸坪赴獵</title>,<text>掛鞍詩卷與壺醪。十里官橋小蹇勞。期客遠來忘我病。呼鷹頻出喜渠豪。淸坪川畔雲煙慘。潛谷祠前檜栢高。從此漁舟更料理。東風吹入弁灘濤。</text>
<title>上元夜。得歌字奉伯氏。</title>,<text>不醉其如此夕何。東江月色照西阿。頻憐峽外佳辰度。漫憶秦中勝事多。池閣獨來成悵望。林翁偶至作悲歌。白眉棲息同牢落。旬日齋扉臥薜蘿。</text>
<title>峽裏</title>,<text>郡齋荒寂俯林梢。風物微寒二月交。雞犬依雲爲小聚。鷲鷹盤壁有深巢。官閒訟案留僧卷。土僻民傜半藥包。西去汶江無十里。遙遙楡柳出平郊。</text>
<title>荷江柳氏莊。送金僉正 昌國 丈。次唐人韻。</title>,<text>輞圖銅笛載扁舟。臥下嘉陵郭外流。已覺衣巾增道氣。三洲明日宿書樓。金丈自谷雲歸。行中有輞川圖及銅笛。</text>
<title>東溪陪家君汎舟。張君，許生同之。</title>,<text>寒藤老栝欝相樛。却掃東臺俯晩洲。小縣一秋同寂寞。扁舟二客卽風流。南康觴詠冠童會。彭澤江山杖屨遊。送友荷湖纔昨日。不堪重上水西樓。</text>
<title>送弼文歸鄕</title>,<text>嘉峽窮且荒。官居類村樊。我來夏月交。獨守池上軒。涔涔抱積痾。重之百憂煩。津津眉宇色。獨有弼文存。從君討奇字。識解撤幈藩。勸君作悲歌。激昂滿乾坤。澹宕昨日興。聯騎出郡門。送客春川舟。題詩柳氏園。閒愁忽不愜。問爾歸思繁。自言噩夢長。十口江上村。眷言理煙艇。將以溯楊根。欲去重徘徊。耿耿對無言。弱念別來事。蕭瑟不堪論。三池草堂靜。荷花照黃昏。依依故人面。悄悄雨中樽。何地無別離。窮峽易傷魂。何人非友朋。會心不可諼。秋來槐子黃。京國稅君轅。相期露頂軒。筆硏重攀援。吾輩豈終棄。念哉舊誼敦。</text>
<title>三淵金公 昌翕 內室挽</title>,<text>淑人承名祖。鰲翁沙老門。少小學苕箒。歸掃淵翁軒。淵翁踔雲漢。嚴舅山斗尊。煌煌大小叔。光標方偉然。淑人眼爲榮。左右閱名賢。簪珥詎足華。珠綺不須珍。猗歟淑人福。叔世無與倫。區區謝道韞。但識封胡羣。其二先生高尙志。晩世五噫歌。揮手捨千駟。去去入煙霞。淑人心獨苦。誓言同鹿車。冥冥三釜潭。渺渺白雲涯。龍鼉參虎豹。井臼在其阿。曾無怨悔色。樂此碩人薖。萊婦聞委畚。翟氏安桑麻。先生林下高。始識內助多。其三我趨東郡路。多在檗溪傍。早晩雞黍約。伯郞守山莊。終慚范卿風。未拜陶母堂。蒼黃漢中館。臯復劇悲凉。婣誼懷瓜葛。梱範閟珮璜。東江有檜楫。北林生條桑。魂去諒在斯。悠悠庶無傷。秪應高士傳。永言媲徽光。</text>
<title>夜觀相書</title>,<text>傭客鳶肩終自達。將軍猿臂老無權。書齋半夜多風雪。獨看麻衣骨法篇。</text>
<title>題調元遊山錄後</title>,<text>千重俗離洞。萬仞華陽山。雲霞橫古今。嶄嶄不可攀。權生膽力麤。一驢能往還。右題華陽俗離記其二鳥嶺參雲高。潭窟下黝然。靈風吹鸞鶴。遙挹霧中僊。去尋成處士。遺經講聖賢。右題嶺南尙州錄其三蓀翁不可見。君又東遊越。悲歌魯陵雲。俯仰錦湖月。蜀魄響久閴。君詞更蕭瑟。右題遊寧越賦其四何年鄭載文。死葬忠江濱。扁舟載涕淚。去灑百花春。讀子上游詩。感激爲斯人。右題上游詩○本詩多有追悼載文之作其五君遊極幽峻。君詩紛百篇。歸歇眼與脚。窈然吾所天。會心不必遠。閉門一山川。</text>
<title>申相國 琓 挽</title>,<text>久仰房王位業隆。河汾門下盡名公。端凝進止千紳上。陶鑄精神六載中。乍訝淸塵沙路閴。俄驚爽氣斗躔空。階庭更見留餘慶。雛鳳棲高禁掖桐。</text>
<title>三淸洞。同伯氏調元及沈聖韶 鳳儀，金莘老 相履，金聖期 正魯。次樊川韻。</title>,<text>淋漓北里翰篇飛。夙昔淸狂頓已微。漫興懶騎驢子出。閒愁偶折菊花歸。頻霜洞氣綿綿白。晩霽溪光澹澹暉。獨念向來棲築計。幽期慚負薜蘿衣。</text>
<title>追述長篇。以記昨遊。</title>,<text>九月病臥終南屋。胸次懣懣抱愁寂。桂山居士多雅事。呼我三淸洞裏宿。小蹇跨出欲黃昏。意氣快如解束縛。十字橋北兩板扉。諸君出迎敷腴色。官曹晩興我兄來。寂寂寧作圃中直。韶莘二友好眉宇。照來雲霞高突兀。是時秋色不禁當。微霜欲落月初出。參差高影五冠巾。一徑攀緣數里石。初行林澗互暎發。深入巖巒轉寥廓。峨峨石柱昭格壇。翠幕淸池摠戎閣。赤木蒼檜五六立。四時泠泠風不絶。蓮峰佳色陡千仞。石門對開蒼崖裂。盤筵輦來白雲中。醉岸綸巾臨絶壑。莘老有琴不携來。但聽風籟當數曲。神超骨淸不可留。酒闌興劇斗欲側。金家草堂燈火深。恠石老松映欄箔。主人鬖髿白鬚長。灑掃迎我鋪簟席。解帶喧笑菊花前。酒醒簷棟已朝旭。觥籌狼藉高於山。詩草淋漓連十幅。久無詩酒餉白山。數子此來不寂寞。今年憂患浩如林。快意玆事差可樂。權公作記我爲歌。後來庶免爲生客。</text>
<title>贈別三登使君洪汝重 九鼎</title>,<text>勾欄塲裏紛千恠。蟫蠧堆中足百憂。爭似少年洪太守。去登黃鶴古名樓。其二金吾泥雨幾時鞍。一宦西關也太閒。呼出縣鷹如錦色。草枯霜落鳳頭山。</text>
<title>敬次家庭韻。贈別朴上舍 英漢。</title>,<text>東來千里意何勤。峽路行穿虎豹羣。乍叩工夫多樸實。久看臭味若蘭薰。丈巖燈火曾從學。柳谷村隣盡化文。吾李譜中君外裔。勉將敦誼繼相聞。</text>
<title>送敬叔之任燕歧</title>,<text>軒駟多傾覆。優游一吏閒。官淸好魚蕨。邑僻小江山。妻子樓臺裏。圖書印紱間。知君淸靜理。高臥百紛刪。</text>
<title>社稷直齋宗會。次香山韻。</title>,<text>令辰勝處兩無違。淡淡樽筵俗事非。墻蘂晩香粘繫馬。庭杉午翠滴披衣。地如世隔緣應淨。官似僊淸道豈微。醉省家園還在望。禁川橋北帶星歸。其二同人赴約敢誰違。肅穆宗䂓久未非。眞率杯盤無雋味。雅疎冠幘却朝衣。塤箎此會情彌欵。翰墨吾門韻不微。行葦四章須續詠。篇成始可各言歸。</text>
<title>城西宗會。敬次牧隱先祖集中韻。</title>,<text>閒尋公署與山家。十日春晴不醉何。巷北昨來傾宿釀。城西此會餞餘花。投壺並立分衰健。射韻奇中較寡多。詩外更添新約束。喧呼直到夕暉斜。</text>
<title>內資公署宗會號韻</title>,<text>西岡翠色集高軒。冒雨招邀有此樽。頻共弟兄開筆硯。偶從曹署得林園。墻陰吏睡方知靜。庭樹鶯啼不害繁。竟夕座中無俗事。眞淳摠是一家言。</text>
<title>送嶺南太守</title>,<text>林木名園綠色毿。白門親友坐相參。晩醒五馬嘶庭院。誰遣離歌入嶺南。</text>
<title>具君錫 聖問 挽</title>,<text>識顔舊近南山寓。移宅重連北巷籬。情素周旋二十載。相看鬢髮各差池。其二雪燭談留草堂靜。烏巾拂過院槐淸。如今荒落無綦履。有徑中間廢不行。其三士林赴急如饑渴。庠訟黌旛衛道功。身後家人傳舊篋。尙留塵幅畫尤翁。</text>
<title>巷東金富賢來宿探韻</title>,<text>腹裏千詩在。溪山老眼憑。塵埃中歲跡。風雪暮年燈。滄叟同時隱。龜翁一派澄。世衰佳士少。呼爾作良朋。</text>
<title>寄調元峽寓</title>,<text>開釀菊叢當院落。懸燈蟋蟀在階除。三更不寐仍惆悵。新得堤山老友書。其二第四坊前菊色斑。飛霜落木北營間。秋懷自恠蕭條甚。久不吾驢入桂山。</text>
<title>同莘老宿桂齋探韻</title>,<text>偶就寒齋宿。書燈耿近床。主人貧似病。門巷冷於霜。澹澹花留院。微微月在墻。今宵郞署被。隔嶺最難忘。</text>
<title>又次莘老韻</title>,<text>寥寥經月始開關。令節無端九日還。小騎遠邀鐘後客。殘樽纔下醉中山。寒花把翫蕭條色。短帽欹傾歷落顔。老去騷壇餘業在。燈前詩草更添刪。</text>
<title>楓溪號韻</title>,<text>晩置西亭酒。冠巾自水南。丹靑新廟宇。風珮舊池潭。雨臥嬋娟菊。霜交老大杉。徘徊了半日。歸騎暝雲參。</text>
<title>別朴公瑞 鳳齡 月浪之行</title>,<text>蠻觸塲中足歎吁。徘徊五斗計非迂。西隣學士多商略。把得要津博遠符。其二萬挺脩篁百本梅。板輿扶到有樓臺。南州不是淮陽薄。敢訝君從禁闥來。其三臺中諫紙同朝聳。嶺外單車汚吏淸。膽力知君已如此。臥治何有化山氓。</text>
<title>麻湖舟中探韻</title>,<text>倦軀初卸馬。遐興已憑舟。十里遙平曠。中洲且穩流。回頭送鴻鴈。滿眼閱亭樓。况復秋冬際。蕭然散百愁。</text>
<title>楊州道中</title>,<text>萬事紛紛莫我關。東郊縱轡偶乘閒。黃花酒熟蘆原野。古木霜多水落山。恠鳥半參人語裏。奇峰不離馬鞍間。今宵定宿西林寺。薄暮雲蘿好可攀。</text>
<title>玉流洞雨後。次唐人韻。</title>,<text>泠泠玉洞少人蹤。一道飛湍四面峰。紫翠輝寒稀照日。風雷勢减尙搖松。中林客到纔通徑。絶頂僧居遠有鐘。壺老乍遊吾始見。名山何濶好詩逢。</text>
<title>李執義 箕洪 挽 代家尊作</title>,<text>危言排火色。大膽獨吾公。嶺海身重返。丘園道不窮。生爲隣遂老。死可拜尤翁。黨錮誰同傳。斯文蔡季通。其二昔在河南座。推君氣味醇。居常淬操苦。到老用功新。民社空留蹟。弓旌莫挽身。傳家詩禮種。幾箇過庭人。</text>
<title>蕩春臺。次唐律。</title>,<text>空山霰雪半陰晴。憶我當時一笈輕。雲壁不知題句處。風泉如帶讀書聲。思量舊計多乖濶。歎息流光幾送迎。猿鶴洞中應見笑。至今蹤跡滯王城。</text>
<title>送鄭丈 必東 之任蔚山</title>,<text>萬木春光病樹前。一麾踰嶺獨蕭然。遠官勝似名官熱。驄馬爭如五馬便。京口鶯花搖去旆。中原桑梓繫行船。多公不被揶揄戲。僊臥襄陽又近年。</text>
<title>巷東人來過</title>,<text>東翁老猶健。徒步不驢騎。橋西喬木中。白頭聽黃鸝。澹宕草堂約。屢來不言疲。高聲撼軒櫺。俯仰且誦詩。相與送半日。萬事了無知。不知閭巷間。誰復如翁奇。</text>
<title>申內翰正甫。將有太白曝史之行。勤索別語。時適有禮闈之役。卒卒走寄。</title>,<text>功令書中足可憐。翰林南出若神仙。題名鳥嶺湫頭石。吹笛龜潭洞口船。其二紫氣名山標嶺南。圖書萬古秘雲嵐。靈香馥馥窺芸帙。羣玉森森檢寶龕。其三曾讀三洲太白說。古來笙鶴洞天深。東南詭異多仙跡。此去憑君一討尋。</text>
<title>沈叔平 埈 內挽</title>,<text>卓卓都憲公。淸風振緌紳。恭人承誨戒。詩禮於鞶巾。蚤夜飭閨儀。雍容具衆美。嘗聞親有病。血指和藥餌。孝烈自幼少。六親誦其賢。乘龍異時喜。夫子早騰鶱。旣褫復還有。門闌方煒然。萬事商量在。倐忽風霤驚。空纏榛笄悲。不待花誥榮。廣陵剝棗夕。風雨銘旌寒。蠶林傍莊舍。檜楫隔鄕關。魂歸有餘恨。欝欝何時寬。</text>
<title>詠權調元</title>,<text>如子無多見。求之士友中。平居時激仰。高處欲玲瓏。麈尾交遊韻。深衣行輩風。從來毁譽地。何愧反吾躬。</text>
<title>詠金莘老</title>,<text>門前冠盖路。宴坐若山林。政識爲佳士。仍之想雅襟。風流多映座。鄙吝豈萌心。燦燦天球器。時來禁幄深。</text>
<title>李子深挽</title>,<text>昨過池上哭。流水度漣漣。遠櫬湖雲外。虛帷洞菊前。無兒種松栢。有弟拾詩篇。寂寞悲終古。才賢一翳然。</text>
<title>齋舍夜會。次莘老韻。</title>,<text>數子同燈火。齋居背郭城。萬松山欲凍。微雪夜含明。直到三更坐。眞成一段淸。阿兄病未起。搖蕩隔溪情。</text>
<title>次酬巷東人</title>,<text>遙懷數三子。耿耿隔心期。巷老無來往。伊州有別離。蕭條已晏歲。感慨且新詩。晩望重惆悵。西峰欲雪時。</text>
<title>仲秋月夜。莘老來宿齋舍。號韻同賦。</title>,<text>郞官寄住禁林東。楓檜森森一徑通。客子偶來明月下。此身如在萬山中。仙舟舊事天峰宿。直舍新詩孟浩同。今夜花江誰共醉。音書不至又秋風。去秋。同伯氏，莘老。翫月於水明樓。伯氏今滯花江。篇中及之。</text>
<title>題沔陽李殿中 寅昌 旌孝帖後</title>,<text>公曹日上孝廉書。巷陌多輝棹楔閭。誰識沔陽蒲葦裏。邑人爭式殿中廬。其二痛迫窮冬曾雪臥。奔號中夜更風回。天寒橘井餘陰合。不盡當年孝子哀。其三幽林雪筍鯉魚灘。血涕沉沉鳳峀寒。異日三綱誰續錄。也宜標列孟王間。</text>
<title>除夕前夜。莘老諸人來宿。臨罷。次高適韻。</title>,<text>酒冷爐灰曉不眠。相看鬢髮只蕭然。故人欲去梅花落。此別西村是隔年。</text>
<title>宜甫入京醮子。復歸砥峽。臨別次韻。</title>,<text>看君有行色。馬首起西風。妻子洛城裏。琴書雲峽中。惟應了婚嫁。不必問窮通。向日壺觴地。蕭條北澗楓。</text>
<title>在敦府直所。聞伯氏自金剛還花江。與弼文同賦。</title>,<text>塵愁漠漠府曹間。天外書從萬瀑還。聞道使君淸徹骨。籃輿七日在名山。</text>
<title>趙叔章 文命 內挽</title>,<text>峨峨諸父尊。爽爽羣從列。孺人在其間。磨濯以氷雪。持躬類莊士。詎但飭鞶櫛。郞君魁四方。廣譽日藹蔚。况聞新屋成。瑟琴靜且潔。長兒已讀書。小兒亦堪挈。商量向來事。倐忽一死畢。弼峰孤悄悄。癯川流決決。魂去有餘悲。欝結何時歇。</text>
<title>柳弼善 成運 挽 代家尊作</title>,<text>憶子少壯日。志氣方偉然。淬礪治文章。筆下見淪漣。有時奮譚論。風韻籠坐筵。向來汝南評。曹耦尠在前。其二新貴滿巖廊。後輩爭蓬瀛。登朝三十年。下僚獨竛竮。無人作甌臾。流丸詎有停。劉公病樹歎。古今同不平。其三識子自少小。風味兩無斁。移家晩相近。隔崦爲隣曲。來往欵段馬。留連軒日仄。從今那可得。衰抱轉荒落。其四向我有湖行。愍子疾已篤。歸來不復見。瑟琴撤書屋。謦欬閴如今。涕淚在疇昔。猶殘舊枉書。悲切不忍讀。其五冥冥永平峽。漠漠延曙山。忍送君弟兄。次第以柩還。薤歌不停唱。里巷爲悲酸。蕭條卯君在。惻惻但相看。</text>
<title>敦廨秋夜。莘老携酒而至。喜極抽韻。</title>,<text>籌漏頻傳五夜徂。故人多荷踏荒蕪。佳期病且騎驢子。好事貧猶辦酒壺。舊蓄奇琴那必碎。新栽叢竹不全孤。明朝又是重陽節。倘更相尋北澗無。</text>
<title>趙正 相槩 挽 代伯舅作</title>,<text>從遊少小欵交情。坦率襟懷幾倒傾。久識秩宗留法訓。爭言吏部有嚴兄。枳林半世才空滯。墳桂他時恨亦縈。乘化一朝琴瑟撤。暮歸虛待兩兒行。</text>
<title>久叔來訪有詩。歸後追次却寄。</title>,<text>寥寥坐送一春廻。庭畔辛夷欲盡開。雅韻看君多澹宕。鬚眉帶著好詩來。其二郞官小駟罷衙廻。拋了烏紗筆硯開。別是文書煙海外。弼雲山入晩樽來。</text>
<title>南相國 九萬 挽 代家尊作</title>,<text>磊落三朝際會光。經綸文學見鋪張。端方標格儀紳笏。照映精神滿廟堂。調鼎秪應期協濟。平舟本自有商量。百年人物蕭條歎。衮舃餘輝地下藏。其二先輩風流覺更長。憶從潭上拜龎牀。繫來釣艇橫終日。長得喬松閱幾霜。雅話猥參評綠野。高文久約記藍莊。當時謦欬慇懃意。直到于今詎敢忘。</text>
<title>送金士訥 敏行 之任永柔</title>,<text>西關鞍馬不停塵。次第親朋送別頻。遙憶練光亭下路。相逢半是北隣人。時西宦多出里中</text>
<title>李長湍 世維 挽</title>,<text>冲襟末路更誰如。通籍靑雲鬢已疎。兒子功名新學士。元方忠節大尙書。靈車赤壁遺民送。仙漏銀臺舊席虛。纔卜芳隣君奄忽。西湖花木鎖茅廬。</text>
<title>次東山尹相公 趾完 韻。贈送尹甥魯直 尙靖。</title>,<text>離愁滚滚不曾閒。纔得逢迎又送還。留約北橋雙杏畔。花枝未發見君顔。</text>
<title>李持平 東彦 遷葬挽 代家尊作</title>,<text>尙憶箯輿出獄辰。紛紛悲涕走都人。范滂傳後初奇禍。元祐年中獨諫臣。機鐍百翻公案在。雷霆一霽上天仁。老夫魂夢猶餘噩。夜哭長時徹四隣。</text>
<title>隴西守李久叔來訪留詩。追次其韻。以奉行軒。</title>,<text>五馬君將驢子看。三塲試罷尙淸寒。官厨雋錯何須說。已飽紅綾餤餠還。久叔詩誇邑饒故及之其二春來城郭幾相看。燈火書齋舊夢寒。別後海天徒極目。東風渺渺燕飛還。</text>
<title>淵翁卜夜有詩。謹次其韻。</title>,<text>一段圯橋淸淨緣。丈人巾屨得團圓。七遊楓嶽鬚眉峻。千繹羲經操履堅。坐處檜杉參北麓。譚餘星月在西天。仙山雪色盈回望。行意明朝更灑然。</text>
<title>贈送李潔夫 九畹 下第歸鄕。伏次家君韻。</title>,<text>噩夢驚魂日幾回。靑衿纍纍滿烏臺。不須更草凌雲賦。歸種玄巖百樹梅。時有科獄。</text>
<title>三釜淵</title>,<text>傑壁開雙扇。停雲影逶迤。急湍百餘丈。如從天表垂。巖崖積噴薄。松栝倒披離。下有無底潭。白波蕩回漪。毒龍古來盤。凜凜誰敢窺。我來亭午中。颯颯回風吹。捫蘿欲題名。腕弱墨不滋。曾聞百淵翁。全家隱於玆。至今絶頂上。尙有書堂基。高風何超絶。三歎不可追。三淵世或稱百淵</text>
<title>發金化縣。次伯氏韻。</title>,<text>驛柳千行直。官程十里開。今朝騎馬出。秋色滿天來。矗矗雲峰起。泠泠峽水哀。僊山卽明曉。興想已徘徊。</text>
<title>道中。次張弼文韻。</title>,<text>窮峽自玆始。荒荒殊復嘉。峰高背日立。路細入雲斜。嶺馱多黃檗。山田半白花。深深雞犬處。數里得人家。其二板柵木皮室。夜投荒峽中。雞豚歸舍北。虎豹叫溪東。自有幽深意。猶存淳朴風。蕭然遂不寐。松籟聽無窮。</text>
<title>登斷髮嶺</title>,<text>亭午入深峽。風水灑幽壁。縈回躋絶頂。始望金剛嶽。東行幾百里。及玆叫奇絶。千峰森如舞。異彩相映發。奇標跨海東。萬古亘雲雪。瞥看儘瓌奇。久立多怳惚。夢想三十年。名山拜今日。太華與羊角。舊言爲雄傑。笑我眞井蛙。追憶盡丘垤。乃知九有中。偉觀無與敵。明當到其下。手摩毘盧色。</text>
<title>長安寺。洞口。</title>,<text>森森玉嶂出雲霄。行聽風湍十里遙。驚倒山門第一事。竹兜扶上彩虹橋。</text>
<title>萬瀑洞口</title>,<text>奇峰迭出亂流奔。數里盤回入石門。客坐輕輿如跨鶴。僧攀絶壁似行猿。山圍紫翠相稠疊。洞發風雷互吐呑。欲向白華菴子去。木蓮林下雨昏昏。其二看看盡日上天端。紫氣氤氳積翠環。瀑布如行三峽水。峰巒宛入會稽山。深中屢踏眠龍過。高處時攀舞鶴還。漸訝雲霞多變態。不知身到列仙關。其三秀色天東絶四隣。香爐列峀望嶙峋。瓊瑤往往全鋪地。劒戟時時欲向人。始識峙流專刻削。多敎造化費精神。經由咫尺靈源洞。虛失漁翁一問津。</text>
<title>正陽寺雨中</title>,<text>樓高如舫坐搖搖。萬瀑聲中閉一寮。不問洞天終日雨。白華禪子對寥寥。</text>
<title>雨後。登天一臺。</title>,<text>橫飆乍捲衆香峰。片片輕霞西復東。半露半遮遙隱映。紫紗如罩玉芙蓉。其二漫道芙蓉與白玉。松江題品亦疎麤。香城萬古嬋娟色。微雪山陰一夜鋪。其三如翔如舞幾重重。變態奇姿未可窮。不必丹楓兼躑躅。紅霞百朶作玲瓏。其四能爲巨嶽與洪洋。鄭子毫端萬丈長。腕力今來還頓㥘。毘盧峰下漫彷徨。元伯方盤礴未下筆。其五不必新詩別有篇。泠泠歌曲洞中天。松翁死後無豪士。海嶽蕭條幾百年。聽弼文誦關東別曲。</text>
<title>贈月峰上人</title>,<text>東林山日午。喬木轉溪淸。塔塔連峰色。寮寮聞瀑聲。題名雲壁去。看畫板廊行。月老頭如雪。於玆了一生。</text>
<title>表訓寺西臺</title>,<text>西臺幽絶不逢人。暫到蕭然捨萬塵。石老滄浪生古髮。藤長屈曲著蒼鱗。時時坐作空中夢。往往行驚畫裏身。未害今秋楓色晏。山無粧點是爲眞。</text>
<title>萬瀑洞</title>,<text>前宵一雨吼山巒。高得飛流萬丈寒。客子偶來心目壯。居僧閉戶未多看。其二峭壁淸流幾萬重。仰看巉絶俯洪舂。危崖往往攀緣去。鐵索時搖太古松。其三飛流亂沫細如絲。萬壑千峰晝不晞。行入冥冥煙雪裏。夕陽橫截紫虹輝。其四白玉鎔磨數里鋪。紅泉亂噴若璣珠。行窮第六潭頭坐。日照霞興氣色殊。其五眞珠洞府碧霞潭。一帶香城縹影涵。昭朗瓌奇兼蘊藉。名爲萬瀑始無慚。其六葩翁何日此蹁躚。尙播羣山皓月篇。僧說當時年八十。綸巾醉下九龍淵。尤翁皆骨詩曰。羣山讓海遙相揖。皓月嫌雲獨自行。</text>
<title>普德窟</title>,<text>千尋銅柱架雲端。鐵鎖經維一面山。客到半空還復顧。碧霞潭洞却人間。其二香爐甁錫窟中停。普德何年此誦經。磬落眞珠巖下去。無人只許老龍聽。普德古僧名。其三遊人誰敢立多時。脚下冥冥一瞥窺。頭白居僧耐太苦。半生魂夢不勝危。</text>
<title>摩訶衍</title>,<text>萬瀑源頭列檜松。菴居幽夐少人逢。爐煙臥對曇無竭。潭影行循穴望峰。僧出掛經猶在塔。客來開飯自鳴鐘。不嫌桂樹今摧死。猶有檀香滿院濃。</text>
<title>佛頂臺路中</title>,<text>懸梯纔過斷崖橫。盡日身從劒脊行。子厚當年非大膽。南山只辦一題名。</text>
<title>百川橋</title>,<text>山僧送返僕夫迎。卸下籃輿聽馬聲。流水洞門情楚楚。風松無數亂蟬鳴。</text>
<title>上石門巖觀日出</title>,<text>千尋絶壁石門臺。咫尺扶桑萬里開。未信書生膽力小。五雲光裏敢徘徊。其二紅雲萬朶海東來。瑞彩煌煌一道開。日馭欲離還復住。長鯨奔走六龍回。</text>
<title>通川道中</title>,<text>歷盡長亭與廢壕。西風吹上石門高。書生眼目從今大。馬首濺濺渤海濤。其二海棠花畔荻爲扉。漁戶鹽林繞石磯。洲女採魚煙外去。騎牛自截怒濤歸。</text>
<title>侍中臺下汎舟。抽李商隱韻。</title>,<text>蒼松林外卽長洲。一色澄湖澹不流。花鶴峰奇新帶號。侍中臺迥舊無樓。時逢側島留開飯。屢愛平沙欲繫舟。瀾漫全家浮海興。僕夫爭逐白鷗遊。花江，鶴林兩官得之刱名。故頷云。其二楡柳依依日欲昏。白鷗沙際吏人喧。彩霞踏去鋪汀渚。明月呼來出海門。歌曲爭成采菱唱。人煙一入種桃村。留連直到三更醉。更掃松臺列斝樽。</text>
<title>淮陽驛樓。題奉十六叔 潗 歙谷東閣。</title>,<text>痛飮新詩幾日留。梧桐明月縣門秋。回頭已隔千重嶺。獨上淮陽古驛樓。</text>
<title>宿道峰。題示院儒。</title>,<text>三日驅馳不得閒。明朝愁絶入塵寰。從君暫借書燈影。一宿寒流老檜間。</text>
<title>九日金莘老第。次瀛奎律髓韻。</title>,<text>不必登高去。西軒聊一臨。絶憐黃菊短。奈此曉霜深。喚客林園興。評詩海嶽心。仙遊空遠夢。佳賞復如今。</text>
<title>尹尙書 世紀 挽</title>,<text>不肯平津閣裏行。榮衢自致到孤卿。官高未見矜持態。俗薄猶聞孝悌名。劒淅矛炊餘怕夢。金魚玉佩久闌情。雙龍西去俄離合。無負郗家共穴盟。</text>
<title>差祭東壇。與趙君錫同宿露幕號韻。</title>,<text>喚起梨園夢。來趨太乙壇。春行芳草細。夜宿萬松寒。白酒憐同醉。烏紗愧共看。歸時鼓巖月。意到可停鞍。</text>
<title>李德叟 鳳齡 挽</title>,<text>前歲相逢氣苦垂。悽悽言語使人悲。高才未售三塲賦。薄宦虛稱五馬期。死日有妻空買板。病時無友一呼醫。桂陽風雪連滄海。欝欝埋君永在玆。其二監衙池水繞軒楹。聞說爲官一味淸。鞍馬稀看懷刺出。吏人爭聽讀書聲。後來亹亹風流記。追憶時時涕泗橫。當日知君猶恨淺。詎宜將作俗儒評。余曾爲德叟後官</text>
<title>自金化西還。弼文追到驛亭有詩。次之。</title>,<text>草色霏霏淺。溪流濺濺哀。慇懃故人意。送我驛亭來。下馬樓中坐。呼樽野外開。長程自玆始。極目更悠哉。</text>
<title>送鄭江界 必東 之任</title>,<text>留滯烏臺二十年。森森諫草若雲煙。秪今頭白爲都護。西出邊州路幾千。其二狼火胡雲枕外山。三韓疆場受降關。書生胸裏籌邊策。磨墨何難檄百蠻。其三賈客蔘貂積似山。古來涴了幾人顔。知君淬礪如氷檗。曾典三州匹馬還。</text>
<title>與十六叔夜會梨園。洪兄君則繼至。拈韻共賦。</title>,<text>三更猶繫馬。坐久菊花前。衰髮還相問。微官各自憐。琴橫淸有韻。月照澹無眠。獨喜洪厓子。詩篇尙欝然。</text>
<title>讌和宗會移設梨園。敬次牧隱集中韻。</title>,<text>此會年年未覺非。今來鞍馬不全稀。梨園坊裏呼琴至。沁水村中折菊歸。睦誼唯須申欵曲。浮名不必要騰飛。留連且可終玆席。官燭還堪續落暉。</text>
<title>龍湖倉廨。留沈聖韶夜話。</title>,<text>南陁籬落復西峰。極望煙霜渺幾重。老去低垂爲一宦。此來蕭瑟了三冬。閉衙雪月聊同住。騎馬樓臺每屢逢。冠嶽他時買田計。携君定欲就藏蹤。</text>
<title>朴士賓 泰觀 來宿。用亭字同賦。</title>,<text>襆被君留宿。繁星在戶庭。渚雲深照燭。池雪近移甁。偶此成來往。聊爲共醉醒。何時理煙艇。直下挹淸亭。</text>
<title>訪士賓。復用亭字。</title>,<text>緣沙翠竹路。衮衮上高亭。春早漁舟少。官閒小騎經。煙狵依暝陀。雲鶴叫遙汀。蕭瑟江湖意。頻傾濁酒甁。</text>
<title>徐金川 文淑 挽 代家尊作</title>,<text>君貌頎而寬。君襟疎且恢。談諧見風流。跌宕銛鋒開。出遊流輩間。廣譽藹如雲。騰翥誰謂難。蹇躓非所云。終然豫章材。老爲螻蟻餧。一官晩積薪。低徊百僚底。衰痾未起枕。身後更寂寞。仲容守竹林。枚臯種松栢。埋此好襟期。終古匪開闔。我有百年情。俯仰涕交集。其二吾兄盛交遊。當時多俊英。隣舍託深盟。於君意最傾。推君長者度。紆餘襟韻長。把酒入鳳亭。觀棊藥山里。滄桑卄載事。惻惻半涕淚。自我投琴來。君抱亡質悲。過從便覺濶。老病各垂垂。西門舊里巷。久矣吾不經。居然遂九原。情好隔平生。後死空自悲。君歸見我兄。</text>
<title>南監司 正重 夫人挽</title>,<text>昔拜觀察公。襟韻挹恬泊。夫人承淸德。詩禮如自讀。勤儉而溫惠。衆懿靡諐忒。向來夫子貴。門闈日鮮赫。貧居不改舊。蕭然糠糟色。魚軒四郡跡。壼政若氷玉。哀哀栢舟詠。涕淚中年積。餘祉撫晩暮。婉孌廂廡側。一子不爲少。薄言榮仕祿。娟娟抱底兒。森森如立竹。小兒纔醮室。大兒已上學。方受隣里賀。遽見歸窀穸。賢哥卽我契。少小相隊逐。東園雪夜會。羣叫撼高屋。窺門慚喆鑒。剪䯻荷深德。至今詎敢忘。雙鬢紛已白。歎息女士風。翳翳日以閴。</text>
<title>沈高陽 漢柱 挽</title>,<text>月朝吳州望。高旛魯泮中。晩從床下拜。深挹丈人風。謦欬多鋒鍔。鬚髭尙渥豐。頤期空錯筭。倐忽火薪窮。其二三世中書閣。嗟公宦不鶱。凌雲空在篋。五馬晩歸園。汾水佳兄弟。平泉好子孫。優游堪可樂。榮濩更何論。其三向日江樓候。公餘自瀼東。停驢翠竹路。揮麈牧丹風。一去煙波隔。重來夜壑空。依依溯遺韻。灑涕釣船中。</text>
<title>送洪兄道陳 重疇 之任金川</title>,<text>名塲叫譟世滔滔。每歎吾兄一著高。西出都門數百里。天磨山下卽衙曹。其二衆中時聽誦詩新。未省衣巾地部塵。蕭瑟晩來爲一縣。知君非是愛官人。</text>
<title>送尹興陽 大英 之任</title>,<text>六博投壺紫閣園。兒時歡樂久難諼。秪今湖海遙爲別。相顧毿毿鬢髮繁。其二爲是要津少愛才。弊衫羸馬久徘徊。一官且去南州臥。千樹黃橙百本梅。</text>
<title>亡友具君錫曾說淸潭別業之勝。且誦尤菴宋先生 時烈 所題石上詩二篇。亹亹不已。每欲與之一遊而未及成。今其胤晩遜來示詩帖。爲之俯仰感涕。遂用尤翁韻。書二絶。</title>,<text>華翁題句幾年前。雲木冥冥斷壁懸。溯想當時吟弄趣。淸潭霜月尙森然。其二郭外雲林淚眼前。洞天深鎖雪湍懸。滄桑閱後西山帖。題與阿郞一愴然。</text>
<title>宗廨漫吟。示柳下。</title>,<text>不用爲官㨾。無奴自控驢。到來庭戶靜。終日雪峰虛。破壁行題句。寒松對讀書。時時有問訊。隔嶺故人居。</text>
<title>兪兄立之 岦 次示驢字。遂走和。</title>,<text>數丈西橋雪。閒來不用驢。梅花何害凍。樽酒未令虛。脫略身邊事。縱橫枕畔書。悲歌聊躑躅。吾道在巖居。</text>
<title>次立兄韻</title>,<text>憤俗曾歸隱。爲官晩買驢。世間餘涕在。峽外舊棲虛。澹澹雙梅樹。悠悠萬卷書。無人識兄意。俯仰自相於。</text>
<title>南宗直廬。莘老及洪世泰來會抽韻。</title>,<text>爲官猶得住三淸。來往蕭然愜雅情。松偃數枝全覆廨。雪深盈丈欲埋城。看書掩後爐仍在。送客歸時月政明。莫道此中長寂寞。比隣親友有逢迎。其二不妨官况太寒淸。偃仰偏宜拙士情。嶺隔纔通小驢路。衙喧近接暮鴉城。燈光院裏盤松黑。雪色簾頭遠峀明。溪上老人新起病。扶藜踏月一相迎。</text>
<title>洪衛率敬叔次示淸字詩中。說及沔陽舊業。又復疊步以敦同歸之約。</title>,<text>知君趣尙本孤淸。寸祿非緣有宦情。雲裏琴書淹禁掖。雪中妻子坐湖城。槎川別墅園林僻。蘭島漁村海色明。異日此間同隱計。便輿社酒好相迎。槎川。鄙莊。去敬叔蘭島不遠。</text>
<title>沈丈 漢章 挽</title>,<text>塲屋聲名餘破硯。峰灘家世老儒冠。郊寒島瘦悲終古。猶得當年博一官。其二書札窮無通貴友。生涯貧豈問家人。有驢不出桃花洞。三十年來守靜身。其三弟兄居在一江涯。兄歿招魂病不知。未作水明樓上哭。終成泉下死相隨。其四嗚咽虞歌不斷唱。南村東瀼散風煙。灘樓舊韻今都盡。歲暮江天淚滿船。</text>
<title>立兄莘友來過。用外王考泛翁集中韻同賦。</title>,<text>欵曲數三子。茅齋閒見過。苔深臥來久。雪落坐邊多。老去眞無賴。愁繁可奈何。淹留貰樽酒。爛醉且高歌。</text>
<title>奉送趙叔 正萬 綾州之行</title>,<text>西看香嶽浿江廻。又復三過葦嶺來。却是人生好計活。百年强半在樓臺。其二光羅朱墨若雲堆。曾下牛刀一掃來。此去鳳亭閒袖手。綠簾垂地百盆梅。</text>
<title>尹大諫 世綏 挽</title>,<text>喬柯本自鄧林栽。聳壑昂霄落落材。雨剝霜侵還一夕。半途摧折劇堪哀。其二梧老餘風在廟廊。公仍後出晩翺翔。終然不盡排雲翼。虛闢天衢萬里長。其三步武薇垣怳隔晨。芙蓉營裏閴餘塵。恢疎氣岸精通局。點撿朝端有幾人。其四哭了君家伯仲來。虞歌六載再徘徊。可憐嗚咽臨湍水。半帶高堂血淚廻。</text>
<title>朱溪守洪兄士益。留牋索贐章。病稽閱歲。今始追賦。奉寄東閣。</title>,<text>驛路鶯啼梅子黃。使君遙憶到南鄕。鳳樓家世今爲吏。龍廐官曹舊作郞。詩未送行逋債久。書仍隔歲別愁長。近聞惹却風流癖。日上朱欄閱妓坊。</text>
<title>李用汝 楫 來訪題詩。依韻和之。</title>,<text>看君衣上帶靑霞。來自終南何處家。揮麈花搖紫藤架。題詩墨灑禁林鴉。</text>
<title>同立之兄。訪臨陽君山亭。</title>,<text>偶有騎驢興。同君郭外來。鐘鳴寺路靜。瀑落洞門開。水石撫秋色。樓臺生碧苔。居僧誦千偈。可度主人回。臨陽新歿。故云。</text>
<title>余以水部郞。撿船江上。兪兄元之 崇 昆季自麻湖江亭來訪舟次。有詩次韻。</title>,<text>水濶蠶頭峰下湖。兪兄別業卽名區。籃輿晩出經茶市。畫舫雙開載酒壺。石壁生秋蟬忽響。雲沙欲暮鸛相呼。舟行三日初題句。最覺逢君興不孤。</text>
<title>送申正甫評事之行</title>,<text>君買牛川一釣船。榮名何必玉堂仙。忽看關外乘狨馬。鐵嶺咸山路幾千。其二天際懸旌長白嶺。河邊駐馬受降臺。書生意氣能飛動。極目胡雲慘憺來。其三防胡籌策百年疎。金尹奇功荊棘墟。君去邊頭遺老盡。官閒且讀六韜書。其四磨雲歌曲使人傷。別意居然萬里長。塞菊邊鴻非故國。愁州城裏作重陽。</text>
<title>李叔子有 喜涵 自水曹出宰沃川。席上次趙君錫韻。余與君錫。皆舊僚也。</title>,<text>西池千柄雨中蓮。別意秋多水部篇。强半送人爲郡縣。他時對酒幾郞員。吏携琴鶴行非俗。衙有樓臺到卽仙。笑殺吾無朱紱分。閉門惟草子雲玄。</text>
<title>送趙子以 尙健 撿田湖南</title>,<text>星軺方戒路。諫草舊留臺。仕宦在中外。湖山成去來。灾荒須一念。歌舞莫頻開。料理君歸早。東籬有菊杯。其二好是埋輪手。銜綸卽外臺。應知一路聳。爭道近臣來。海樹征軺緬。湖亭錦席開。逢迎豐沛舘。定把故人杯。申友思永方爲完判。</text>
<title>尹君達甫 師聖 來告南川之行。索詩甚勤。仍使號韻口占。</title>,<text>秋懷方悄悄。告別忽君來。短棹將何向。寒樽聊與開。貧無累科宦。老欲築池臺。郭外同棲計。商量且早廻。</text>
<title>走次水曹僚友趙君錫直中寄示五絶</title>,<text>府舍如林野。蕭然池上居。君來何所看。萬柄白芙蕖。其二久矣吾無語。紅薇與碧池。多君上官日。已有水曹詩。其三不知公府事。先釀荷筒酒。綠斝豈停手。淸篇頻脫口。其四垂簾柳風進。入戶花芬淸。夜枕偏蕭散。回廊微月生。其五江廨扁舟理。梨園雅曲裁。同君薄宦跡。復向此中來。余與君錫同爲囷官及樂官。今又同來水部。</text>
<title>題弼文畫帖</title>,<text>梨湖西畔紫溪東。雲木煙沙岸岸同。惆悵故人知在此。何由喚起釣船中。</text>
<title>訪立之兄。號韻共賦。</title>,<text>未必高官好。浮沉里巷間。騎驢向何處。閉戶卽深山。恠石蘚苔色。寒花霜雪顔。於焉坐仍久。月出不知還。</text>
<title>楓溪金丈 時保 來會翠麓軒。抽次唐人韻。</title>,<text>雅韻高情自不羣。白頭吟臥澗亭雲。無驢出巷還忘宦。有稿如山獨癖文。雪徑繞城行且緩。松陰在砌坐相分。遙憐病叔雙溪阻。醉後淸詩豈可聞。雙溪十六叔。病未來會。</text>
<title>述懷。次前韻。效放翁。</title>,<text>盆竹壇松共作羣。拙䂓曾豈慕靑雲。閒讐詩卷兼遊記。靜讀禪經與道文。秋後鬢明添幾箇。病餘帶緩减三分。西林幸有知音友。彈送峨洋隔水聞。</text>
<title>李重叔 眞鼎 挽</title>,<text>君是軒翁抱底兒。大家風韻尙餘遺。琅玕芝草于今在。病栢枯楠自古悲。雪滿蠶峰新買屋。雲深鴈塔舊題詩。賢兄臥蓐親年老。交友相看盡涕洟。其二文酒從遊卄載心。香橋門巷夜燈深。悲懷已覺多存歿。往跡眞如限古今。晉帖舊臨床上在。宋詩新抄病中吟。他時車過東湖路。春草孤墳忍復尋。</text>
<title>申成甫 聖夏 第夜飮</title>,<text>黃昏氷雪步倭遲。遙赴西橋數子期。詞客不歸鐘後馬。梅花新出燭前枝。今來有月寒同宿。久別無詩病可知。從此往還應衮衮。北溪南巷早春時。</text>
<title>金兄子明第。會君錫。號韻同賦。明兄錫友俱有五馬之行。</title>,<text>相看鬢髮不勝簪。此去遲回兩別襟。舊面漸於僚寀少。衰懷偏向弟兄深。寒嘶五馬湖山渺。淺酌朋樽城郭陰。留醉四更猶繫騎。雪簷燈火照孤吟。</text>
<title>送詩山守洪惠伯 啓迪</title>,<text>晨夕南垓盡力餘。陳情一表更悽如。專城寵渥知多少。誰復行扶兩板輿。其二風色名津百種新。玉堂金馬漫愁人。知君到日欹高枕。肯憶玄都觀裏春。其三措大風襟學士官。城西淸素好門闌。南州百物從山積。不改書齋舊㨾寒。</text>
<title>莘老家。同立兄正甫。次唐人韻。</title>,<text>春來初跨馬。病後聽幽禽。更著靑霞語。仍生五嶽心。毿毿楊柳院。澹澹木蓮林。最惜君行遠。明朝雲峽深。靑霞卽正甫齋號。正甫纔自金剛，七寶歸。莘老明有峽行。故頷結幷及之。</text>
<title>爲撿船出郭</title>,<text>病抱愁無賴。何曾一日開。▣成騎馬出。聊爲撿船來。背郭初黃鳥。緣溪盡綠苔。澄江遙在眼。興去已徘徊。</text>
<title>廣津</title>,<text>詩卷縱橫短幘傾。水曹官况有餘淸。樓臺半鎖鞦韆影。槐柳深陰舴艋行。農雨頻來菖葉長。村醅初熟麥風輕。故人西渚應相待。此去煙波十里程。</text>
<title>舞島</title>,<text>孤嶼兼三嶂。沿洄小艇通。煙波多曲折。雞犬各西東。來麥村村翠。櫻桃岸岸紅。當年買田計。重到問漁翁。</text>
<title>到水明樓。與士賓月夜載舟流下號韻。</title>,<text>漁舟如許小。載得數人多。捲幔牽高柳。欹巾墜白沙。江寒仍買酒。月落定歸家。十日湖山興。玆遊最足誇。</text>
<title>送寧海守趙錫五 榮福</title>,<text>洛中風惡夢多驚。蠻觸波濤日日生。君去流沙亭上臥。却看滄海闘鯤鯨。其二血脚人纔到蔚城。送君重踏逐臣程。朱章素幭何分別。均是明時過嶺行。時子以南謫</text>
<title>東郊。迎朴台 弼明 魂車。次楓溪金丈韻。</title>,<text>鶴歸遼郭却非眞。已把家園屬別人。舊客東門停去馬。不堪揮涕菊花辰。其二軺車舊路洛城東。今日魂歸萬事空。交友出迎誰復在。楓翁淚入小詩中。</text>
<title>尹季僴 洸 新舍。次三淵韻。</title>,<text>歌鐘甲第氣巍如。草草軒欄獨爾廬。看取隣人墻壁上。一詩誰倩百淵書。尹君。卽淵翁宅相。其二蘆簾竹檻野居如。一種風流處士廬。院落池臺元太閙。晦翁曾有責陳書。</text>
<title>讌和秋會。敬次牧隱集中韻。</title>,<text>氣候陰晴近晩天。西城北巷澹風煙。阿兄歸舃纔前夕。諸弟騎驢似去年。筆硯峭寒霜葉入。杯樽深綠嶂雲連。遙憐郡閣南川隔。醉把黃花一悵然。舍兄近從東來。十六叔滯官。</text>
<title>君則兄第煮艾。同趙叔章，洪世泰。次杜律。</title>,<text>南園春色上杯盤。垂柳門深來繫鞍。藥辭身一日健。雲山到眼百憂寬。風飄梅閤餘香淺。雪近楸枰落子閒。文酒滄翁今縱在。白頭非復少年歡。</text>
<title>讀朱書</title>,<text>少日詞章學子虛。詩名更欲逼黃初。晩來漸覺趨平實。歲暮文公幾卷書。</text>
<title>巫溪次東坡韻</title>,<text>書卷茶甌與筆牀。溪山十日共相羊。三峰戴雪娟娟出。雙澗浮氷細細長。卽事眞同廬嶽社。他宵欲宿贊公房。吾生老矣江湖濶。此段從來詎可忘。</text>
<title>趙子以兄嫂沈孺人挽</title>,<text>卷中三讀涕紛紛。尙有昌黎哭嫂文。吾友千秋情更切。說來悲抱不堪聞。其二寒飢劬撫閱艱辛。小叔平生賴嫂仁。新著朝衣曾說我。秪今嫂老手能紉。其三中閨哲範六親看。盡力蘋蘩菽水間。烈行少君堪並傳。芳名道韞但簪環。其四擧室忠原十畒田。東歸活計在中年。老親眠暖諸兒飽。何事曾非此嫂賢。其五哀深中歲栢舟詩。血涕漫漫死始晞。此去猶應餘一戀。眼前佳婦與佳兒。其六樓巖江水碧漪漪。井臼蠶林尙在涯。却是當年勤苦地。魂歸今日有餘悲。</text>
<title>朴進士 璡 挽</title>,<text>八峰門巷酒棊春。君是吾家座上人。歷歷悲歡卅年事。當時童稚白頭新。其二中歲移家峽裏居。鹿門妻子一茅廬。曾來詑我生涯足。賣炭耕田更釣魚。其三赤城歸路歷駒城。到處逢人問朴生。向日商量眞枉了。不知君作岱宗行。</text>
<title>送尹季亨 陽來 赴燕</title>,<text>一陽無力積陰連。胡運于今且百年。頗恠天心耐許久。何能不㱿此腥羶。其二擊節高歌恨不平。區區海外一書生。生憎灤水無悲憤。渡送金繒歲歲行。其三禮樂遺墟化燼煙。經過歷歷獨山川。知君詞賦多哀怨。憑吊荊卿與魯連。</text>
<title>韓叔 配宗 挽</title>,<text>森森頭角自髫童。韻味名家更澹冲。少監無慚北亭後。阿咸獨守竹林風。牛衣陋巷心彌峻。枯木寒灰氣却雄。可惜此人纔四十。汝南誰著品題中。其二才高半世足酸窮。悲甚騷人九命中。送鬼文成貧不去。凌雲賦在運難通。鼯峰葬骨誰能識。鴈塔題詩跡已空。寡婦孤兒無處託。白頭垂涕一氷翁。</text>
<title>駒城守兪兄立之來到白雲菴。走僧要會。曉發口占。</title>,<text>倦興捐朱墨。佳期兩使君。僧歸鐘後坐。雞唱雨中聞。驛路南川曉。羸驂冷嶺雲。山門第一會。此去意慇懃。</text>
<title>次立兄韻</title>,<text>岳麓家園勝。樽筵幾共陪。偶爲隣縣吏。同渡漢江來。朱紱病仍滯。黃花秋欲回。故山兄弟會。迢遞意難裁。</text>
<title>臨別抽韻</title>,<text>小吏曾諳徑。頻成此去來。橋橫五馬度。葉落一菴開。古木多霜露。荒碑半蘚苔。可堪秋色裏。相送縣門廻。</text>
<title>過宿樂溪從叔溪堂。次壁上韻。</title>,<text>深深見池閣。數里檜杉中。自有泓渟韻。何須雕飾工。雞豚依夕日。井臼入霜風。薄宦吾多愧。煙霞獨餉公。其二不意池臺勝。丘塋步武中。客來翔鶴近。兒出擉魚工。阮氏村隣會。龎家父子風。優游暮年計。何必羡孤公。</text>
<title>送金生 沆 歸華陽</title>,<text>多君遊學志。三入帝城西。天地身將老。風騷韻豈低。鄕遙驢不至。秋盡鴈頻嘶。去矣華陽臥。煙霞繞一溪。</text>
<title>李相國 濡 夫人挽</title>,<text>夫人有梱懿。吾聞吾女言。嫕嫕具衆美。莊敬而和溫。偉歟夫子貴。煌煌台斗尊。入而握要軸。出亦居雄藩。夫人方退然。氷檗皎閨門。綦縞非時㨾。盤槅無珍飧。居貴若處窮。雅儉性所根。芳猷良靡泐。永言媲賢媛。其二猗歟夫人賢。百祉來蕃蕃。相公淸且康。瑟琴在高軒。兩郞各競爽。將且見騰鶱。兒孫如木難。箇箇光價存。全福無一。天所享碩媛。蘆原曖桃李。駱峀是淇源。蠶箔今春葉。鹿車平昔村。魂去此徘徊。耿耿應難諼。</text>
<title>沔陽李汝彬 日章 自京來過。誦伯氏贈別詩。走次以贈。</title>,<text>上下溪源花木深。緇巾藜杖舊經尋。官齋樽酒重相對。猶作嵩山寺裏心。</text>
<title>喜尹甥魯直來訪</title>,<text>南來作吏欲愁狂。抄糶簽民日日忙。剩喜今朝成一醉。薔薇花畔對東牀。</text>
<title>權調元來訪。號韻同賦。</title>,<text>迢迢鞍馬自湖天。暮道逢君一悵然。世事難平悲末路。豪情不除似當年。紅葵雨細橫談麈。皓鶴棲高對醉眠。晩築朱山眞得計。全家端合老雲煙。</text>
<title>次調元韻</title>,<text>縣縣樓臺處處寺。權公醉墨太淋漓。陽山花鳥應慚死。三日曾無一小詩。其二幾處名山幾處亭。靑鞵竹杖送平生。知君合是神仙骨。不死丹丘定赤城。</text>
<title>縣齋。憶藍田從弟。效後村。</title>,<text>德峰東畔柳溪西。縣郭寥寥似野棲。白衲昨過使君宿。黃鶯朝入訟庭啼。撿圖每向花前曝。得句多於池上題。仍憶藍洲從弟在。歸田好爾養豚雞。</text>
<title>送潭陽守申成甫</title>,<text>麟臺台鼎舊門闌。文雅如君韻味寒。此去一官聊復爾。高車駟馬滿長安。其二金鰲五馬去年還。作吏潭州又太寒。不是銅章渠有分。宦遊强半爲名山。其三祝堯樓畔是長川。吏散民歸縣寂然。遙識到官經日後。籃輿跨入十三泉。</text>
<title>鄭承旨 必東 挽</title>,<text>精明才器更誰如。峰相推評定不虛。慶曆榜中薪久積。延英班裏鬢全疎。廉聲罷邑無良馬。博學傳家有譜書。尙憶三郞上舍日。何言賀吊接門閭。</text>
<title>趙君 攸 挽</title>,<text>病體癯然不耐衣。一生强半是窮悲。舂陵道上從行日。泉谷廬中讀禮時。每說後流猶有士。誰知吾友竟無兒。送君去去忠原葬。北里虛捐買屋貲。君卽子以之胤。纔從子以謫所還。遭內艱。病不勝喪。</text>
<title>朴公瑞挽</title>,<text>雍容標格早騰鶱。卄載名塗望實尊。弱榦撑雲非借力。輕舟劈浪卽無痕。靑蒲讜議傳臺閣。玉貌榮名擁駟軒。悵望仙遊應不遠。三淸笙鶴是家園。</text>
<title>金德老 鎭成 挽</title>,<text>一臥牀玆二十年。城東風雪但蕭然。古來公榦兼玄晏。沉閼如君最可憐。其二曾讀君家蘭谷詩。才高命蹇似君悲。他時大小眉山稿。雙璧英英可並奇。其三一身鱞獨與孤惸。百種窮哀了半生。明日長芝山下葬。何人哭送柳車行。</text>
<title>贈駒城李生 夏益</title>,<text>夜燈讀史晝耕歸。田畒何妨老布衣。雪滿圃翁祠外路。柴車應入漢都稀。</text>
<title>送弼文南槎之行</title>,<text>東湖頭白一書生。不道扶桑萬里行。想得擧家江上送。悔敎曾有學詩名。其二東僧浿妓誦君詞。浪說當時一段奇。從此蠻船兼貊市。百金爭買菊溪▣。</text>
<title>李仲謙 顯益 挽詩</title>,<text>淡墨題頭士。深衣社裏風。淬磨存苦志。尋繹見專功。洛學眞思叔。朱門卽伯豐。斯人嗟已矣。吾道白云窮。其二茅屋仙遊洞。漁舟白石湖。山林向來計。蕭瑟百年孤。雨漬西銘壁。塵生太極圖。平生廣大志。曾豈一癯儒。其三向幸同僚寀。寥寥水部扉。每成衙後坐。仍忘雨中歸。意激傷今古。辭嚴析是非。後來那更得。哀涕苦難晞。</text>
<title>送錫五赴燕</title>,<text>北來消息近如何。熱苑沉沉臥六驘。廊廟卽今無定筭。書生憂涕送君多。其二萊山籌策舊縱橫。眉宇新愁入薊城。王事十年無煖席。幾人詞學滿承明。其三浮沉無復舊淸狂。遼塞天長隔鴈行。新息少游當日語。須將得失要商量。</text>
<title>送道陳兄淸風之行</title>,<text>梨園聽樂暮纔廻。仙吏除書却到來。久識吾兄多韻福。何曾官職帶塵埃。丹丘詩錄農翁和。寒水絃歌遂老陪。盡室鹿門元宿計。還成小隱此徘徊。其二垂老鬚眉徹底淸。功名淡了愛詩名。白頭無愧寒樓臥。朱紱何妨高士情。彩閣舫中妻子在。桃花洞口吏人迎。全家道氣三茅似。隔歲僊區屬弟兄。</text>
<title>兪羅州 命健 挽</title>,<text>何言鬢髮較差池。隣曲兼將事契追。流輩閱來公可惜。親知哭盡我今衰。循良有傳同賢季。標望承家屬小兒。文墨舊遊猶入夢。不堪重誦杏園詩。</text>
<title>楓溪同弼文抽韻</title>,<text>向晩柴門望。靑峰聳在西。江湖來菊老。灰劫問楓溪。一徑鶯深引。三池雨欲迷。白頭重到此。有淚灑巖棲。</text>
<title>與弼文及朴公美 昌彦 號韻同賦</title>,<text>今朝始起疾。春鳥入柴關。宦拙稀騎馬。家貧未買山。聲名數子後。哀樂十年間。歎息丹丘子。全家紫浦灣。</text>
<title>訪公美不遇</title>,<text>側栢高梧處士園。聞暄曳杖到南村。知君定宿雙溪社。病我虛過霽月軒。書幌半開山雪落。畫墻閒拂墨煤昏。何時襆被同燈火。未了▦編舊講言。</text>
<title>金臨陂 時澤 挽 代家尊作</title>,<text>淚漬峨洋歲幾更。阿戎猶似故人情。楓溪喬木承家閥。鰲島名園共弟兄。銅綬去時隨藥。巾車歸日載銘旌。門闌俯仰存亡感。觀世支離撫此生。</text>
<title>題石門菴僧軸</title>,<text>縣閣留僧夜未歸。西林一宿使君期。他時庶不爲生客。爾去雲峰藏我詩。</text>
<title>栢嶺堆</title>,<text>病後初騎馬。迢迢栢嶺堆。吏人揮手送。風雪滿天來。壁古飢鼯落。林昏宿虎回。峽行艱自此。荒寂也佳哉。</text>
<title>趙甥子由 聖逵 以新恩來訪。喜甚口占。</title>,<text>居然好氣宇。犀角更豐盈。尙憶東牀日。今成上舍名。詩書新學業。忠敏舊家聲。勉勉須加力。無忘爾所生。其二爾祖多陰德。西原雪怨辜。華宗從後大。半體尙偏枯。卽此徵蛇報。看君似鳳雛。須知廊廟業。不出讀書儒。</text>
<title>將向嶺南。到宿錦溪。聞主守姜士咸 啓溥 又以此夕宿珍城。彼此巧違。爲之悵然。留題一詩。</title>,<text>歎息浮生事。君來我政行。虛爲錦城宿。却失玉溪迎。雪嶂吟相對。仙樓會未成。差池元爾爾。一笑坐三更。錦溪。有坐仙樓。</text>
<title>鐵木村號韻</title>,<text>石門氷雪凜如冬。春早溪行少客逢。絶怕檜巓廻仄磴。頻驚馬首出奇峰。籃輿路邃穿麋鹿。燈火眠高倚桂松。笑爾楓巖豪士老。白頭明日復塵容。時有楓巖人從行者</text>
<title>登素鎖嶺號韻</title>,<text>峽路窮湖右。雲山出嶺南。孤行倚絶壁。偶坐得淸潭。占句官僮識。題名谷鳥參。溪山三日興。瀾漫與君談。</text>
<title>度重醮日</title>,<text>孩抱當時喜。居然禮醮辰。殘年吾有託。今日汝成人。旭鴈鳴官閣。瓢杯入早春。佳兒與佳婦。孤露更沾巾。</text>
<title>次士咸寄示韻</title>,<text>病後文書懶久拋。東風吹雨入平郊。早衙官吏歸花院。晩出籃輿過鶴巢。雙鯉書傳空在篋。當歸酒熟獨傾匏。完山鳳峀無消息。贏得南來俗吏嘲。</text>
<title>士咸罷歸。歷宿叙別。次士咸韻。</title>,<text>中年懷抱別離難。南峽淹留入海鞍。野鶴孤呼雲欲暝。林花初拆雨微寒。方將晩節追前哲。肯把高名博小官。萬事思量仍夜久。東峰月色照西壇。</text>
<title>又次士咸韻</title>,<text>中間世故幾年分。符紱南來隔嶺雲。淨土寺前初識面。辟雍橋畔舊隨羣。蕭森鬢髮難藏老。蒼健詞章不用文。豪氣白頭猶復在。一燈官閣且留醺。其二留連直到五宵分。筆底千牋落似雲。宦跡定同僊吏傳。功名都屬小兒羣。家無傅令治民譜。篋有劉蕡下第文。萬事悠悠堪一笑。玉溪樓上醉醺醺。其三人生何處不相分。最是驪歌當峽雲。飄蕩萍蓬同作客。差池鴻鴈却離羣。詩情苦似陳無己。官况寒於鄭廣文。酒戶莫言衰後减。宿酲纔起又微醺。</text>
<title>次士咸路中寄示白馬江詩韻</title>,<text>煙波滿眼使人愁。憶昨經由繫小舟。張祐千秋先有句。鐘聲樹影落中流。</text>
<title>姜季泉 遠溥 來過。季泉卽士咸之從兄。同次士咸寄示韻。</title>,<text>筆力老猶健。蠻牋十幅華。高吟忘白首。一醉餉名花。京口應無食。藍田已買家。他時漁釣契。風雨九川斜。</text>
<title>將尋大芚寺。馬上口占。</title>,<text>久有尋山興。閒來試此行。下樓方欲雨。騎馬忽聞鶯。花埭通幽馥。雲泉落遠聲。他年仙吏傳。誰記使君名。</text>
<title>大芚寺洞門</title>,<text>千林躑躅樹。路入石門南。曉雨龍歸洞。孤雲僧閉菴。時驚逢絶壁。屢惜過澄潭。緬憶東峰社。閒期惠老參。</text>
<title>石門</title>,<text>百尺雙峰聳。天然石扇開。風聲廻颯沓。雲影逗徘徊。歎息瞻高壁。幽吟撫劫灰。荒途應自古。曾有幾人來。</text>
<title>贈送朴君平 泰昇</title>,<text>凄凄風雨坐三更。咫尺東林未送行。扶病獨來還獨去。多慚南道主人情。</text>
<title>兪兄立之挽</title>,<text>詩書白雲室。風雪老溪門。早識承䂓範。頻聽講緖言。憂時毁冠冕。抵死守田園。好處須看取。嘲啾任世喧。其二世道嗟卑下。看君豈可輕。時時豪士氣。往往古人情。快論迂儒退。危言俗子驚。要將告吾黨。誰復改玆評。其三憶昔龍仁舘。招余自赤城。高聲罵俗吏。大笑撫書生。秉燭山樓醉。題詩野寺行。如今那復得。衰涕漫縱橫。</text>
<title>趙相國 泰采 遷葬挽</title>,<text>鰲柱欹傾日月淪。明陵痛哭有孤臣。元城睡熟聞鐘夜。司馬心丹誓社辰。天地鬼神空布列。霧雲鯨鱷盡愁顰。秪今世道悲歡事。誰向泉臺爲細陳。其二直是剛膓與苦心。夔龍廊廟但崇深。乾坤蕩析猶擎手。滄海橫流獨整襟。公案史編他日讀。遺祠江漢後人尋。英靈試看前和出。定有長虹夜不沉。</text>
<title>金柔而 震剛 來訪汾沙丙舍。次伯氏舊贈韻。</title>,<text>野老無人問。君來雅興同。草玄心獨苦。懷玉命難通。繫馬高楸月。開門早麥風。遙知醉歸處。詩在嶺雲東。其二吟詩憐許瘦。苦節更誰同。博學劉原父。忘飢蔡季通。棲棲湖海跡。咄咄古人風。莫誤尋秋約。吾官月嶽東。</text>
<title>閔進士 泓 挽</title>,<text>楓溪里社丈人行。垂老留餘韻味長。大策高文空在篋。褒冠博帶晩歸鄕。薦書久恨遲東閣。談論猶思動泮堂。悵望詞魂何處訪。扁舟曾枉問滄浪。</text>
<title>伏日口占。示錦山守金士祥 時發。</title>,<text>今年病暍滯江南。霾雨烝嵐不可堪。坐憶故園三伏會。靑楓溪北白雲潭。</text>
<title>邀月樓探韻。示兒輩。</title>,<text>公庭糶罷却淸幽。扶上便輿得小樓。亭午一凉多餉我。百章喬木似高秋。</text>
<title>奉次伯氏下示韻</title>,<text>餘生何處好懷開。故里存亡問老槐。風雨郡齋眠不得。銀川今夕一詩來。</text>
<title>高山守洪汝和 禹諧。送示二律。對使走和。</title>,<text>一雨連三日。羇愁不可刪。病增官食後。秋入簿書間。竹筍侵幮綠。苔紋上印斑。故人同此意。詩自鳳城山。其二晩麥南中熟。民憂稍覺刪。無書到鈴下。有句入花間。訟案閒塵暗。公衣久𤾣斑。四仙名不僭。衙舍似雲山。</text>
<title>金孝先 餘慶 卽冲菴先生之後孫。而於雙淸堂爲彌甥也。流落南峽。貧居躬耕。爲之愍然。題贈二絶。</title>,<text>冲老元名祖。雙淸是彌親。家聲今頓盡。晩作贅秦人。其二半夜牛衣泣。天寒堂上親。力盡湖山路。誰憐負米人。</text>
<title>送李東秀歸省父母 李君。卽任城墓下人。</title>,<text>溪上爺孃望爾歸。竹籬燈火去相依。如今此事何由羡。淚入烏棲萬峀圍。</text>
<title>大芚寺。次度兒韻。</title>,<text>絶頂觀音殿。千峰東復西。風窓虎窺佛。雲彴鹿歸溪。石徑何時有。煙蘿自古迷。淸虛詩在壁。歎息舊巖棲。</text>
<title>次度兒韻。贈尹甥魯直。</title>,<text>北郭風煙小屋寒。何人留守綠槐闌。無端一夜西歸意。卷裏柴桑把燭看。適借閱隣守歸來圖其二軒車無分郡章寒。萬事悠悠笑倚闌。老去關情餘一段。且留兒女眼前看。其三飢飽何論與煖寒。相家風韻舊門闌。賜書猶有三千卷。歸向東山靜裏看。</text>
<title>南澗</title>,<text>慚道爲官再閱秋。始玆林壑踐淸幽。向來吾弟眞無眼。從古州人不到頭。筇履著香巖菊短。簿書行濕澗雲流。且宜好事先成記。張本他時起小樓。向使從弟。往觀南澗。歸不道其佳如此。初聯及之。</text>
<title>十九弟完判汝受 秉鼎 縣齋。同金溝守金若虛 致謙 作話。次軸中韻。示汝受。</title>,<text>臥君公舍若蓬門。襟抱何曾著點氛。眉睫不敎官吏識。政聲還怕世人聞。金山客至留明月。滄海圖懸起曉雲。滁上林泉開卷好。案頭仍有醉翁文。汝受。方看歐文。故云。</text>
<title>琴察訪 九成 挽 爲季主之學</title>,<text>桑海瀾翻夜壑遷。西峰東峽舊風煙。著君老眼看三世。歌哭吾門五十年。其二秦城旅食幾多時。葉落貂裘雪滿髭。羸馬每來林下宿。寒燈醉誦越中詩。其三題塔歸來唐進士。垂簾宴坐蜀君平。一官騎馬如鸞鶴。五十川頭月下行。其四西橋秋色菊花叢。靧面焚香曉雨中。賤命步推如昨日。久知磨蝎運難通。</text>
<title>伏聞聖上今日成均試士。命兒輩賦詩。用賈至早朝詩韻。仍復漫吟。</title>,<text>辟雍西望曉雲長。螻蟻微臣鬢已蒼。漢殿尙思瞻禮樂。唐宮曾試獻文章。集春燈燭從天蹕。環水衣冠滿路香。三十年前如昨日。至今流落憶先王。</text>
<title>冬至日。行望闕禮。歸坐縣齋。用杜律韻。</title>,<text>肩輿緩步不須催。邀月樓中去又來。小几焰殘眠後燭。古爐香歇炷餘灰。天寒縣郭稀鳴角。歲盡溪村未見梅。佳節遙憐兄弟隔。春風新入異鄕杯。</text>
<title>汝和書邀於安心寺。一馬赴期。馬上口占。</title>,<text>奇峰競出洞門開。竹栢霜深一徑廻。五十四州賢太守。幾人三入此山來。</text>
<title>高山縣齋。拈韻示汝和。</title>,<text>安峀菴西錦碧灣。庭臯更著小亭閒。看君傲吏兼詞客。坐我梅邊且竹間。幾度相逢生素髮。每言歸去有靑山。壯圖未信今全倦。衣袖餘塵白戰還。</text>
<title>贈別士祥罷官歸鄕</title>,<text>臨鏡堂中六弟兄。葛山村外早潮生。誰將此去家園樂。肯博湖南斗小城。</text>
<title>趙君望 斗彬 挽</title>,<text>劒炊矛淅幾年身。城郭歸來萬事新。談笑滿堂曾意氣。鬚眉垂老尙精神。留兒勝似孤猿哭。有弟憐同病鴈呻。筆硯提携如昨日。牽連淚入海西輴。</text>
<title>金愼仲 正行 挽</title>,<text>澹泊兼孤直。徵之里巷中。無慚蘭谷韻。煞有竹林風。晩計乘桴在。深悲化鶴同。滄桑從百變。素操固吾窮。</text>
<title>次士咸韻</title>,<text>閉門依舊一書生。燈火茶爐活計成。偃蹇敢標高士號。低徊故作俗人情。病同玄晏身全老。詩學誠齋句未淸。千載在前堪浩歎。滔滔傾奪是功名。其二悠悠忽忽送平生。渭曲詩成屋未成。浮海久曾存晩計。休官非是有高情。世無前輩何堪隘。門絶時流不害淸。黨事他年應續傳。煕元以後幾完名。其三西江日日怒濤生。廊廟衣冠孰老成。流涕漫憂天下事。讀書時見古人情。括囊處世吾惟拙。毁冕歸山爾苦淸。豪氣由來妨末俗。莫敎人識菊窩名。菊窩。卽士咸鄕居堂號。</text>
<title>李伯溫 瑋 挽</title>,<text>萬事泡漚只瞥然。悲歡回互莫諶天。西來草草名塗跡。剛得燃藜半夜眠。其二依舊書齋長草蒿。何曾塵垢著秋毫。南州芻米空山積。罷郡歸來馬骨高。其三平生師友九原中。渼水沄沄石室空。閱盡滄桑無限事。君歸不愧拜農翁。</text>
<title>次士咸寄示兩韻</title>,<text>南州追憶會官廬。蠟燭淸樽俯雪除。醉後頻騎錦城馬。閒來時釣玉溪魚。談高麈撼軒梅落。歌罷琴橫嶺月舒。勝事他年誰記取。恨無留句壁間書。其二流光陡覺病中催。霜雪春風遞去來。湖海田園頻夢到。雲臺鐘鼎久心灰。繪成嶺外丹砂帖。移種橋西綠萼梅。從此杜門無一事。只須料理濁醪杯。</text>
<title>翠微臺。次昔日酬唱軸中韻。</title>,<text>萬事滄桑後。超然有此臺。漁舟如再入。化鶴怳重來。老菊迎騎馬。哀鴻落把杯。慇懃數三子。懷抱百年開。</text>
<title>朴公美來訪。抽東坡韻同賦。</title>,<text>柴門緩步夕陽移。遠見君來便叫奇。早有幽期通竹徑。仍將一笑俯苔池。風波欲涉迷歧路。霜霰方交撫序時。痛飮新詩惟我輩。高情還恐俗人知。</text>
<title>次士咸瞻拜尤菴畫像詩韻</title>,<text>泣弓巖下託幽蹤。想像蘇堤更拄筇。短髮苦心如竦動。深衣大帶且從容。雲臺不住兼丘壑。泰嶽難描與栢松。三百年來眞間氣。凜然遺像肅頑慵。其二晩生何處問遺蹤。閴矣琴書與杖筇。寒水老人添跋語。竹泉先輩寫眞容。汪洋誰酌千尋海。磊砢空瞻萬丈松。更有陳編如典訓。百回披讀却忘慵。</text>
<title>次牛岡趙丈 完璧 悠悠堂詩韻</title>,<text>南溪遺韻百年間。小阮高標絶世寰。賀老歸時輕駟馬。龎公臥處有雲山。詩篇在壁猶無恙。風月傳家不暫閒。回想籃輿如再擧。曾從兒少拜蒼顔。</text>
<title>送金姪 光世 歸淸風別業</title>,<text>十里桑麻九曲川。差池歸計又今年。龎公遠矣慚吾姪。明日全家上峽船。其二一色桃花三百里。驪湖掛席上忠灘。定君歸臥吾知處。隱約屛山卷裏看。案上適有寒碧樓圖其三鶴橋莊墅元嫌淺。寒碧江山尙不深。八判洞開曾有路。憑君試欲一探尋。其四尊家叔父執金吾。珮玉心應似木枯。聞說買田留谷口。知君曾獻五湖圖。</text>
<title>自銀川還。路中口占。寄示尹甥暻。俾誦聞妹氏。</title>,<text>黃鳥那堪馬上聞。碧瀾江過倍消魂。西天渺渺重回首。九月山中弟妹存。</text>
<title>趙錫五挽</title>,<text>緩帶西都引酒杯。紆餘籌策嶺湖來。君家自有絲綸業。朝論偏推政事才。黨錮籍中曾進退。河汾門下晩徘徊。秪今世道驚灰劫。魂去翛然莫漫哀。</text>
<title>南注書 有常 挽</title>,<text>觀君要識此襟期。言論謀猷豈乏時。韻自謝王多蘊藉。名如俊及豈矜持。瓊珠在席人慚穢。雲榦昂霄世賞奇。後輩閱來佳士盡。淚傾非爲故人兒。其二月嶽陰雲欝不晴。歸來滄海尙縱橫。三塲溫飽初非志。一謫瓊崖早辦行。書局丹鉛終寂寞。道山麟鳳但崢嶸。唐家四傑偏詞藻。還恐將君作例評。</text>
<title>黃監司 璿 挽</title>,<text>恒居談笑但恢疎。邂逅時危膽識攄。蜀郡方平安器日。荊門叔子建牙初。容姿肯入麒麟畫。精爽空回薏苡車。公案淮西碑可讀。元功直待後人書。其二三臯中夜達城營。雨咽雲顰恨不平。死後人方悲士雅。生前君未識眞卿。百年籌策誰憂國。一路精神獨了兵。白馬流蘇隨漢水。傷心非復舊麾旌。</text>
<title>與金甥敬仲 簡行。號韻同賦。</title>,<text>湖上郞君匹馬來。滿庭風雨好懷開。莫羞弊屋荒寒甚。曾得淵翁此把杯。敬仲淵翁之孫</text>
<title>送敬仲一行</title>,<text>枉言婚嫁了當年。遙送江湖兒女船。千載朱陳眞省事。一生家眷洞中眠。</text>
<title>次前韻。寄張弼文。</title>,<text>雪鬢蒼顔隔幾年。秋來不上孝廉船。西遊意氣應全倦。只辦雲臺盡日眠。</text>
<title>李參判 喬岳 挽</title>,<text>一隔延英白髮新。雲邊折檻獨嶙峋。東都傳裏應名士。元祐年中是諫臣。自信講論從學識。爭言履屐亦精神。憂時病枕諄諄託。始看床前更有人。</text>
<title>次宋人韻。贈李子三 台明。</title>,<text>落葉寒霜入弊袍。詩篇往往似劉曹。溫良泛愛元宜道。誰說吾君俠骨豪。其二文墨盈堂醉拂袍。弼雲溪上散兒曹。前人已死今人老。四海無人識此豪。</text>
<title>尹參奉 尙瞻 挽</title>,<text>寂若經其戶。元來玉雪身。平居如處子。末路得斯人。何地畦畛設。純然悃愊眞。曾無盈眦福。報施莽焉因。其二冲恬宜有壽。騰翥豈無才。夭閼終如此。思量劇可哀。生兒曾幾日。哭壻又纔回。大雪維楊麓。何人種栢來。</text>
<title>孝章世子哀詞 私述</title>,<text>銅龍樓下肅春暉。講退賓僚汗透衣。謦欬出如金石韻。容華望似日星輝。禁園徑路遊綦少。寶案前頭弄豎稀。尙寄先朝十銘訓。玉屛移作護廞幃。</text>
<title>宋聖章 必煥 子婦挽</title>,<text>逝矣孺人魂。悠揚何所託。瑞石旣摧折。扶湖多噴薄。泉淇舊遊地。劫灰浩茫茫。魂兮不可歸。躑躅有餘傷。其二高彼霽月堂。淸斯荊江曲。婉孌我所思。舊采蘋藻潔。况復從先兆。竹栢欝高岡。儼然大舅側。魂去庶永藏。其三天寒大芚嶺。路遠黃山村。生離與死別。爺孃隔川原。兒生勝於猿。纊屬且回矚。猶堪託丘隴。後來種松栢。</text>
<title>朴同知 見聖 挽</title>,<text>未信靈籌九耋崇。籃輿頻出不扶童。一官彭澤歸來後。三世楓溪洞府中。耆舊他時應入傳。詞章前輩早推工。仙遊悵望知何處。笙鶴家園路可通。其二隱菴僊會繪圖新。公是當年第幾人。長老風流仍廢社。餘生涕淚永沾巾。巷空缶鼓從今撤。筆鈍虞歌隔歲陳。溪上孝廬兒讀禮。每憐霜雪滿西隣。洞中老人。會於李尙書光迪宅。繪畫傳之。先人亦在繪中。故云。</text>
<title>兪尙書 命弘 挽</title>,<text>素操冲襟一味眞。何曾眉宇著愁顰。向來吾幸看賢伯。今世公惟似古人。黨錮當年同出處。田園晩節足經綸。三藩八座渾餘事。名德無慚表搢紳。其二海峴籃輿竹里巵。湖鄕事契後人知。柳州先友猶高範。彭澤南村是舊期。雞黍纔叨床下拜。枌楡行續社中詩。居然耆老風流盡。溪上歸來哭繐帷。</text>
<title>余自喪慽之後。仍廢吟咏。不但以服也。兪學士良甫 最基 爲辭職。出住雲溪。輒以一律寄示。切要破戒和之。此意終不可孤。漫賦二律以寄。</title>,<text>學士風流合是仙。闌珊世味已中年。遐心朝草辭官牘。苦調秋多悼內篇。家世磊魁猶有韻。情懷閒淡漫隨緣。從君欲問希夷訣。拚得雲臺幾日眠。良甫善睡。而余有失睡之病。故云。其二不學參禪不學仙。何堪哀樂集殘年。中宵風霤潘郞咏。半樹梧桐白傅篇。從古幾經留苦恨。向來多枉種情緣。思量萬事悽悽意。老子秋來夜不眠。</text>
<title>贈別曺宜寧 夏望 之任</title>,<text>昨聽新吟水部郞。迢迢符紱落南鄕。壯元聲價今官拙。名祖門闌舊韻長。眷外未應添鶴擾。公餘多爲愛山忙。經綸小邑隨吾分。吏業詩情自不妨。</text>
<title>趙判府事 道彬 挽</title>,<text>王室訏謨自老成。煌煌忠翼託家聲。鳳麟逝後瞻儀範。松栢焚餘出棟楨。涕淚暮年心獨苦。經綸末路事難平。何論傳裏袁楊業。黨籍光華要並名。其二未盡滄桑十載哀。丹忱白髮漫徘徊。舊家范呂無多在。泰運乾煕不復來。已見丘原收劒履。空聞江漢閉亭臺。蕭然雅操重追憶。旋馬廳前一哭廻。</text>
<title>神旺寺。與良甫同賦。</title>,<text>塵中幾歌哭。郭外此提携。葉下溪聲小。樓高雪意迷。樽從鎭官設。詩爲嶽僧題。濟勝嗟吾老。雲臺幾疊梯。</text>
<title>送金弟子直 東弼 赴燕</title>,<text>突兀臨皇殿。逶迤築瀋城。居然百年久。自在六驘行。皓昊何時復。黃河不暫淸。深悲殷黼冔。未是祼周京。其二國力專輸幣。時謨諱說兵。胡塵猶莽蕩。海域自昇平。麈尾揮廊廟。旄頭照塞營。今年冬至使。又入鳳凰城。其三三世君家役。蕭條此百年。車中眞玉貌。槖裏舊靑氊。使事須通敏。朝廷輟要權。燕山八千里。病起更茫然。其四從弟西湖業。今行上价尊。雲沙隔釣艇。雨雪入旃軒。得失眞難並。馳驅更可論。吾詩嗟不早。深愧少游言。</text>
<title>鄭修撰 弘祥 挽</title>,<text>江南風土古來悲。霜雪交加命止斯。珂馬朝廻曾父子。牛車喪返但妻兒。滄溟地盡無餘路。羽翮天長奈短期。點撿當時同逐客。幾人歸到鳳凰池。</text>
<title>贈別高山洪使君 應復</title>,<text>如從白鶴觀中行。流水長松繞訟庭。三載南遊餘一恨。拙文終負碧梧亭。洪汝和曾搆碧梧亭。徵記文。未及成。其二一帶淪漣錦碧川。沙碕竹嶼更堪憐。須君就此茅亭著。添却亭前繫畫船。其三東津歌曲換鵝詞。二十年前有別離。座上阿戎今作郡。可堪重賦送行詩。</text>
<title>哭姜士咸</title>,<text>緫角文章若倒瀾。生來志氣耻低殘。布衣過嶺曾輕謫。匹馬歸田不愛官。篤論疎襟何處得。淸詩大策後人看。南塘一涕風流盡。喬木靑氊舊坐寒。其二衙居曾似列仙樓。一宦平分大嶽秋。醉草吏傳元白句。奇遊客畫浙杭州。歸來翰墨遺餘在。乖濶江湖老病休。存沒尙慚逋宿債。蓮城十詠久稽酬。其三大巖松栢玉臯東。西望仙莊一逕通。滄海乘桴同宿計。南村卜築爲高風。傳凶可奈斯人逝。帶累端緣老子窮。溪上諸孤遲執手。從誰說與此悲衷。</text>
<title>次題海淸上人詩軸</title>,<text>別後西峰寺。雲蘿長幾尋。春來瀑布色。終古洞天陰。偶此託遐想。因之生道心。酬僧慚筆鈍。詩續去年吟。</text>
<title>贈別沈叔平</title>,<text>雪盡南屛聳翠臺。尋常公退此徘徊。也曾不諱溪西路。却被年年五馬來。其二六僊堂裏漫愁人。鬢髮垂垂珮玉身。西去一官眞歇泊。大車高盖足名津。其三僊鄕聞似武陵灣。便欲從君去不還。還恐時人已知路。退陶曾有記禾山。</text>
<title>趙敎官 謙彬 挽</title>,<text>沉沉血涕泣南瀛。霧月歸來更晦明。攀栢苦心多隱約。盖棺餘恨未昇平。十年竟作投山死。一步何曾渡漢行。四弼影堂瞻掃曠。江湖風雨入簷楹。其二東閣巖巖昔滿隅。嶷然頭角是型模。摧殘半道成灰木。照映當年似璉瑚。有胤將應表瀧墓。無妻誰復殮黔婁。哭君重悼花田子。同傳他時德不孤。花田李平康絿家難阨夭恰同。</text>
<title>自南谷搬還舊居。次良甫端陽感懷詩韻。</title>,<text>孤兒與病女。重返舊茅茨。小架櫻垂倒。虛帷雨入披。老夫多涕淚。隣曲自娛嬉。蘭釜兼菖酒。佳辰屬阿誰。</text>
<title>宋執義 必恒 挽</title>,<text>溫溫圭璋器。蔚蔚詩書業。體羸不勝衣。中實介如石。榮塗豈晼晩。世運有伸絀。焚章時則然。憤世匪不切。雅懷本丘壑。歎息仍樹屋。俯仰藏淸閣。無愧有賢叔。其二南遊尙一恨。卒卒過僊鄕。空期楚江舟。未會蘇堤堂。重遊縱有日。其奈感存亡。蕭瑟後人誼。雙淸遺韻長。山川豈間隔。情好在心膓。同庚卷中涕。白首寫哀章。</text>
<title>申校理 魯 挽</title>,<text>儁彦風流盡。嗚呼衰俗餘。差彊此君在。高處古人如。何地權機著。令余鄙吝除。曾公爲象老。牀有舊家書。其二明時妨諫草。末路諱高論。慷慨哀君甚。風猷卽此存。看來雙璧瘞。淚盡八龍門。已有兒埋誌。揄揚到九原。</text>
<title>送別李幼玉 瑜 長淵外補之行</title>,<text>要津一步卽滄溟。紫閣峰前噩夢醒。多是聖恩容大臥。望中平展白沙汀。其二急滚深知住脚牢。晩來風色足狂濤。調娛世道多籌策。輸與君行一著高。</text>
<title>送別愼敬所赴燕</title>,<text>秋懷離恨共悠悠。騎馬君家落葉稠。世道安危關百慮。燕山萬里是閒愁。其二絳帳峨巾玉雪身。當年石室讀書人。君歸定待傾河洗。幾斛穹廬拜後塵。其三遼城薊野視比隣。纔送人行更待人。鬢髮只憐同我老。歸來却恐較添新。其四深知雅意懶朝班。久說田園合早還。此去愁君駟馬路。秋風掠過鹿門山。其五翰墨淸朝各擅家。何人手裏握靈蛇。向來藝苑憐才意。嘆息衰年使者車。其六中歲君詩稍變聲。崢嶸剷盡就寬平。他時定讀燕京錄。一格沉雄可改評。</text>
<title>哭張弼文</title>,<text>趨山嵂屼紫湖淸。蒲葦林中傑士生。臭味冲恬元近道。文章平易不求名。玄經後必知揚子。白首朝無薦禰衡。枉惜斯翁終布褐。鄕人私謚是尊榮。其二南槎舊役用詩文。手掣鯨鰲筆力新。鴈塔題來三世業。越金揮盡一家貧。靑牛駕去隨賢弟。白玉樓成謝老親。爽氣想應參列宿。少微星晦大溪濱。其弟有生而髮白。明於老莊。三十而歿者。第五云。其三流水柴門老櫟傍。扁舟歸繫自扶桑。停淵幽井空湛靜。異草奇花也馥香。當世愛才人豈在。對君懷古意彌長。聰明博洽猶餘事。淳實風襟不可忘。其四字學程歐久已亡。唯君癖業老難忘。眼中鳥篆蝌文列。席上殷盤夏敦張。襟韻玄深多獨得。風流博雅有餘長。淵翁集裏張詞伯。此段當年闕闡揚。其五君來有主我留賓。北麓亭臺四十春。靜坐合爲林下老。相看絶似卷中人。才多每歎猶才拙。味淡深知是味眞。要識南州徐處士。樵童竈婢敬如神。其六寒齋風雨坐多時。令弟書傳入地期。未赴婆娑城外葬。何堪嶽麓社中悲。數枝殘菊聊霑涕。一束生芻欲擧巵。臨發丹旌魂躑躅。寄來應恠我詩遲。</text>
<title>金子裕 令行 家。雪中小酌。與汝和追次賞菊詩韻。</title>,<text>君家太古閣。流水洞門多。卽此逢新雪。曾來折菊花。小樽何害澹。衰髮不勝斜。更喚鵝峰客。相留聽醉歌。</text>
<title>李參判 顯祿 挽</title>,<text>豫章洪韻百年留。後出君爲弱榦脩。早日已看霄漢聳。半途其奈雪霜稠。秀眉炯眼猶如見。敏度通才可更求。一哭銘旌江路永。鏡湖曾枉問漁舟。其二抽了邦家幾好人。歲寒危涕不勝頻。淸朝懶去乘驄馬。南國曾來活病民。牀委孝縗纔負土。家傳盟卷已生塵。魂歸躑躅應餘恨。賢叔奔車後引輴。</text>
<title>次汝和楓溪小集韻</title>,<text>味似醇醪臭似蘭。從遊暮境有餘歡。時呼欵段幽期在。欲毁朝衣宦興殘。西郭雲煙吟浩浩。北溪風珮聽珊珊。世衰俗下無高士。一種淸眞得爾難。</text>
<title>敬次洪汝和孝章世子諱日感懷詩韻</title>,<text>銅龍候寢憶曾催。竹馬書薨竟抱哀。長愧寸誠違負土。西陵春色雪中回。因山時。病未赴陵所。其二宮恩頒橘夢依俙。天上鸞輿遂不歸。每說英姿如日月。羡君猶及侍書闈。余入桂坊。未及侍書筵故云。</text>
<title>次韻贈別金生 儋 歸鄕</title>,<text>斯翁嵂屼豈看輕。義利關頭著眼明。世德百年喬木老。仙莊九曲洞天晴。秪今當路無甄別。終古荒山足儁英。公案一重猶未了。誰知吾道自文成。</text>
<title>次伯氏壽席韻</title>,<text>裂冕焚車返故林。高年甲子恰回尋。芳蠔夏荔開筵潔。皓髮蒼顔授几深。五嶽遊餘仍歇脚。千花栽外不關心。人生六十知多少。誰是玄情與曠襟。其二林鶯騰賀燕呈喃。花木中間晬席參。衰健親朋來有幾。悲歡弟妹坐成三。紳簪洛社誇諸貴。梨栗陶家閙五男。誰似吾兄淸入骨。詩函勘罷曬圖函。</text>
<title>次贈子三</title>,<text>歌如聽韶頀。詩厭讀歐梅。天下無豪士。花前有酒杯。襟懷何許濶。老病遽相催。知己隴西守。誰能更起來。</text>
<title>東郊臨別口占。贈尹甥魯直。</title>,<text>一念終難了死生。蓮城宿草隔孤塋。煩君爲是東牀客。分付淸明灑飯行。大巖新墳。託魯直歷掃。</text>
<title>合江亭。次壁上農巖金公韻。</title>,<text>不是三茅韻。疇能闡此奇。淘沙問往跡。灰劫出前詩。將去看雲海。於焉弄綠漪。興修賢令意。後政更誰爲。此亭肇於金丈昌國作邑時。農淵兩公。盖慫臾之也。兩公懸板。爲黨人所撤去。韓侯配厚氏搜得改揭。而亭今荒落。篇中及之。</text>
<title>走筆贈別度重</title>,<text>汝在我心寬。汝去我身單。扶携父子同。此來曾艱難。相守纔十日。汝又戒歸鞍。雲嶺多峻坂。峽水多急灘。念汝涉道塗。多恐損眠餐。西風薄言起。白露下漙漙。憐汝病且瘦。或恐衣裳寒。諒以爾無母。令我憂千般。四年如一日。宿思滯心肝。糟糠昔不厭。魚蠏今滿盤。一官爲誰來。徒爾增悲酸。有淚付汝去。去灑海上山。</text>
<title>夜坐憶度重</title>,<text>行程默計到藍橋。峽角寒藤晝蔽霄。明日陰晴猶未定。老夫無寐坐中宵。</text>
<title>洛山寺</title>,<text>數帶峰巒出馬前。霏霏紫翠盡雲煙。千重但入松林路。一面翻生水鏡天。樹樹禽啼聞似鶴。寮寮月色坐如船。鯨波萬撼曾無瞬。盤膝觀音幾劫年。</text>
<title>李應五 剛中 自金剛歷過。次伯氏所贈韻。</title>,<text>騎馬脫然東海東。君家一段絶塵風。山窮路斷僊遊洞。尙憶當年縛屋翁。應五卽亡友仲謙之胤。仲謙嘗築室於僊遊洞故云。其二莫道吾遊舊略東。山中十日滯秋風。萬灰窮處菴僧在。曾是輕輿擔此翁。其三宦跡年來西復東。鴒原聚散雨兼風。秪今蕭瑟餘生計。未作藍田兩釣翁。右憶伯氏其四全家重入渼湖東。豚柵雞棲槲葉風。牢落秋來同此意。少年連袂已成翁。右憶若虗。卽應五婦翁。</text>
<title>感舊次長字又贈應五</title>,<text>石室山高渼水長。當時講誦藹雲盈。玄經授受稱神契。淵老詩存可改評。其二法器凋頹感涕長。精言眇論舊洋盈。狂瀾世道無窮事。欲喚斯人更細評。</text>
<title>兪良甫寄示悼亡詩。觸感次韻。</title>,<text>未信音容隔歲年。時時觸目卽依然。曬來畫障新蛛遍。著去朝衫舊繡姸。暗淚怕敎兒女覺。深悲細向老姨宣。千秋心事蘇州守。三讀其詩在我邊。</text>
<title>趙生 重希 挽</title>,<text>朗潤襟期不是奇。家庭唱喏謹馴爲。玉流洗出非凡驥。芝谷傳來有畫獅。咄咄大王曾掣筆。翩翩阿邁已參詩。後生文雅眞堪惜。紈褲羣中幾鈍兒。其二簾閣琅琅夜誦文。義林人吏說郞君。別來白麓生朝露。遊後丹丘鎖暮雲。書畫船歸空放在。峨洋絃絶更誰聞。小題嗚咽尊翁筆。持此猶堪掩爾墳。趙生能書畫。臨絶彈琴數曲。</text>
<title>次玉所山人韻</title>,<text>當年數三子。耿耿每中繃。翰墨曾飢渴。湖山舊路程。邇來哀樂集。老去毁譽輕。雪滿凌江洞。扁舟欲往情。</text>
<title>觀南川習操</title>,<text>朽鈍干戈器。疲殘束伍軍。海關疎備禦。疆場駁煙雲。鼓角天霜迥。烏鴉野日曛。歸來縣閣靜。欲讀六韜文。</text>
<title>禾巖寺僧德還來。示三淵舊贈其祖師汝信詩。感懷次韻。</title>,<text>千重絶巘萬重林。尙見前賢展拓心。夫豈死灰枯木色。元來淸廟大韶音。蘆峰精舍雲猶衛。砥柱高標海不沉。關外少微星已隱。秪疑精爽此追尋。其二蕭條一宦後雲林。想識巖棲永矢心。異代偉元堪尙友。空門雪老是知音。蓬山鳳頂長𡷾崒。北陸南溟自欝沉。藏去此詩須更秘。猶蘄千載有人尋。</text>
<title>次十九弟汝剛 秉健 感懷詩韻</title>,<text>東遊諸客問誰强。菊老云亡更可傷。卷裏海山三十幅。遙憐頭白廣文郞。</text>
<title>尹成甫 鳳韶 挽</title>,<text>交友成林憶少時。汝南評品輒君推。良騏早退非才滯。病樹先萎未老衰。嶺外剛膓長憶弟。座隅淸賞尙須兒。洛江如練香山在。宦跡空徵篋裏詩。</text>
<title>追次申成甫竹西席上詩韻</title>,<text>耽詩愛士恕菴風。二十年來有長公。蒼樸篇章多壓客。淸遒步履不扶翁。園中定賦今春雪。溪上應看去歲楓。更問阮家賢子姪。竹林樽酒未全空。其二夢中隣社好朋儕。滄海東頭臥郡齋。梅尉琴書猶宦跡。鹿門妻子未巖棲。政憂儉歲經綸拙。詩畏名山氣力低。慚愧邑傳僊吏案。東臯以後澤堂題。</text>
<title>東海廟</title>,<text>肅肅將牲幣。森森闢殿帷。古來尊祀典。雲氣每神祠。燭照重溟動。香熏北斗垂。千秋萬折義。再拜獻淸巵。</text>
<title>夜尋洛山寺</title>,<text>危梯百轉上崚嶒。十里招提興夜乘。滄海廟中將落月。梨花院裏欲眠僧。初來石徑聞雲磬。深入煙蘿見佛燈。多少洛山呵導客。朝朝但候日輪昇。</text>
<title>黃大興 夏弼 挽</title>,<text>奕世風聲動百夷。君家顯晦與倫彝。龍亡麟逝猶餘烈。蘭殞芝焚更可悲。久識冲襟無媚嫵。深憐末路足嶇崎。泉臺評品慚文拙。纔爲賢兄述誄辭。其二相逢鬢髮使人悲。湖海歸來一把巵。官是積薪終蹇滯。病同枯木已摧垂。情書似昨猶留篋。哀挽經年始寫詩。移植數叢曾許我。風流分付竹林知。</text>
<title>次贈朴君平</title>,<text>經年淸澗亭中客。騎馬登州道上翁。同是鄕園未歸恨。三更秉燭海雲東。</text>
<title>贈別張宅文 顯斗○宅文。卽弼文之弟。</title>,<text>臨行握手更依依。每念存亡每一唏。樓下繫驢樓上醉。嘉陵曾送長公歸。其二香燭齎來寄末婢。菊溪亡日在淸和。負荊他夕黃公墓。雞酒終孤一素車。</text>
<title>次畿伯洪君擧 鉉輔 寄示軸中韻</title>,<text>雍容詩禮慕翁家。貞簡垂謨更覺多。三世纛牙傳舊物。百年衣鉢屬魁科。廐無良馬應前政。民賦甘棠是續歌。宵雅肄三惟勉力。追先報國豈須他。</text>
<title>李遠甫 衡鎭 以公故來。同遊乾鳳寺。少憇六松亭。次遠甫韻。</title>,<text>兩隊龍鱗翠作林。雲湍下落石橋臨。山門第一誰開路。欽老碑前歲月深。</text>
<title>濃香亭。次遠甫留別韻。</title>,<text>澤老絃歌地。雍容我下車。交承今曠世。民社故如初。郡誌誰重續。仙樓久已虛。文公南海政。一二尙遺餘。澤堂曾爲此郡。著郡誌。詠月樓去歲雨毁。○遠甫。卽澤老曾孫。</text>
<title>李中甫 嵩鎭 棄斷家累。匹馬東遊。口占以贈。</title>,<text>脫略琴書一出門。吚嚶兒女滿鄕園。向平五嶽曾高尙。猶待當年了嫁婚。</text>
<title>臨別口占。贈金甥敬仲。</title>,<text>一半東來計。溟州爲取君。萍蓬纔會跡。燕鵙又離羣。手裏毘盧策。頭邊晦父文。商量曾在此。珍重更臨分。其二爾之內外祖。畏相與淵翁。詩禮猶餘韻。山林自古風。襟期元近道。簡策莫休功。身外悠悠事。浮雲過太空。</text>
<title>贈趙內翰 明履</title>,<text>文星照海嶽。君自紫薇廬。法殿論經後。名山藏史餘。雲霞渾滿面。鸞鶴爲迎車。賢叔桐鄕地。于今實忝余。</text>
<title>次亞使用竹西席上韻</title>,<text>早識才名出等儕。南溪曾問讀書齋。生來豪士江湖氣。老去蓬山幕府棲。筆落四僊爭拍舞。吟高五嶺盡平低。從今海嶽無遺勝。箇箇樓臺著品題。</text>
<title>贈雙式上人</title>,<text>文書秋盡苦無閒。詩卷慚留几案間。老子可言餘眼力。曾將丹墨勘寒山。師託其詩卷抄剛著引。而久未副。余曾校勘寒山詩集故云。</text>
<title>訪乾鳳寺</title>,<text>天際蓮峯出。雲蘿是處深。曾來倚西嶽。今夜宿東林。一徑聞流水。諸龕遍綠陰。誰知老明府。早有學禪心。</text>
<title>臨書口占。寄鄭元伯 敾。是日讀朱書。追憶公美，元伯講論舊事。爲之悵然。</title>,<text>側栢壇前雪霰稠。燈檠爐火夢悠悠。霽翁揮麈歸玄夜。謙老談經已白頭。</text>
<title>次金甥度兒遊寶琳山韻</title>,<text>踏雨穿雲往復還。兒曹盛說寶琳山。莫欺老子今衰甚。曾得驂鸞萬瀑間。</text>
<title>又次寒字</title>,<text>怱怱嗟爾輩。迫暮又凌寒。政是遊山法。惟須會意看。留神窮變化。不瞬視巖巒。所以三淵老。終年雪嶽山。</text>
<title>次邑子崔柱夏韻</title>,<text>束濕烹鮮兩遜治。多慚素食久淹玆。憂忱奈歲多災沴。拙政從人議病疵。只合老尋歸壑計。何論貧乏買山資。陶公千載稱高士。彭澤三旬亦恨遲。</text>
<title>李瑞卿 顯應 挽</title>,<text>忠勤懇篤鹿川公。門巷槐陰不盡風。東閣郞君如處子。封丘太祝有禔躬。深知飭行家庭裏。早見標名月朝中。身後檗氷猶不溷。南州喪返賻金空。其二南去東來燕鵙違。遂成存沒劇堪悲。鹿門田墅應依舊。彭澤巾車不復歸。游刃才優終小邑。讀書種在且諸兒。離筵樽酒曾如海。尙想吾詩墨未晞。</text>
<title>憶西橋弊廬</title>,<text>舊種梧桐長幾尋。墻東垂柳定成陰。蓬山渤海經行遍。終憶吾家嶽麓林。</text>
<title>觀劒舞</title>,<text>矯似明霞閃似霜。海天微月照紅粧。吾詩漸覺增飛動。頻看西樓劒舞長。</text>
<title>次三淵韻。贈高生宅明。高生卽雪嶽門徒。而方營淵翁院宇。</title>,<text>霽月孤懸活水深。知君負笈鳳停岑。秪今有淚頹山痛。當日從桴入海心。藏去梅前曾講訣。拾來鰲背舊遺吟。師門俎豆猶餘事。道味唯應卷裏尋。</text>
<title>金監司 鎭玉 戚丈走書千里。辱求其夫人哀詞。謹以一律錄奉塞命。以相挽紼者。</title>,<text>大邑雄州四十春。佐治夫子到藩廵。魚輧繡幰元家物。錦縹金泥幾告身。申國傳成應範懿。宛陵書至已悲辛。二欒危毁無煩戒。溪上諸孫讀禮人。</text>
<title>郡齋感懷拈韻</title>,<text>茫然如有失。追憶盛年初。耿耿虞周夢。悠悠閩洛書。餘生泣栢後。衰世哭麟餘。舊種藍溪竹。抽來可釣魚。其二四載回頭駛。悲懷若沒初。孤兒從失學。幽誌未成書。記夢山窓下。沾衣曉燭餘。東溟通漢水。尺素孰憑魚。</text>
<title>聞趙左相 文命 訃</title>,<text>涇渭狂瀾一轍尋。經綸慘憺燕居深。煕元進退持孤論。牛李中間用苦心。西第歌鐘寧素志。東山麈尾本疎襟。端平相業須看取。半是朝行舊履簪。其二左持文柄右戎機。麟閣丹靑日月依。只自雍容如玉貌。居然嶷峙在山威。卽看主眷均存歿。終古名塲足是非。松嶺未成魚未長。晉公餘恨滯郊扉。</text>
<title>金延豐 壽鏶 挽</title>,<text>祁庠聲價迥超羣。可惜雲霄不盡鶱。誰道羊磨同伯仲。由來吊賀在閭門。孝標論裏諸兒弱。長吉僊時老母存。上黨使君遙寄涕。也應料理庀丘原。淸州守汝受。卽其妹兄。其二賢兄挽幅滯經時。何意諸孤又索詞。競爽風流今頓盡。蕭條事契但追悲。綠雲坪遠藏漁社。嗽玉亭寒引祖輀。已恠禁門逢別日。當年韶貌半霜髭。</text>
<title>金進士 景行 挽</title>,<text>北林里社幾冠童。念破羣書爾最聰。雅韻琅琅元妙秀。兒時了了遂淵通。辟雍橋下曾遊地。丞相祠前不盡風。佳士難逢還易失。白頭偏泣舊隣翁。其二尊家老丈絶堪悲。滿腹詩書未吐奇。才且見捐從薄俗。踦猶可復在賢兒。芝蘭奈此成枯閼。騠駃曾言待驟馳。大雪湖山何以葬。麥舟無濟更嗟咨。</text>
<title>李先達 尙䅬 挽</title>,<text>松溪西畔草川東。每憶蒼顔矍鑠翁。不見十年遙一哭。嶺雲湖雪莽無窮。其二韓原勳閥一朝輝。斬䤋歸來擁大旂。嗟爾白頭筋力盡。五龍山下泣牛衣。其三隴下躬耕隴上歌。雄心大膽老難磨。巋然虎榜三朝滯。金玉紛紛債帥多。其四城池籌策軫衣袽。慷慨西來十上書。滿腹盤紆無一試。西溟鵬鱷泣靈車。</text>
<title>韓叔 配斗 挽</title>,<text>厖資厚德仰先庭。文雅憐君韻更長。淡墨名題唐進士。積薪官滯漢潛郞。空聞令弟遙求挽。忍說慈親病在堂。情札纔來留案上。奉酬無地淚滂滂。其二吾先睦誼自西門。里巷園林故老云。華表百年猶感我。馬家三世又哀君。無兒可託瀧岡墓。有女應收蔡邕文。客散蠶頭峰下路。朝朝繐帳吊幽雲。</text>
<title>淸澗亭。忽逢尹君達甫。口占以贈。</title>,<text>不謂相逢滄海邊。白頭行色故人憐。衣冠氷雪猶餘凍。前夜僊遊嶺上眠。</text>
<title>次前韻。贈別敬仲。</title>,<text>在側君如玉。多慚此醜翁。浮華少世味。蘊藉近儒風。卷裏餘師友。人間足事功。檗溪藏几杖。遺韻未應空。</text>
<title>次淵翁集中韻。贈女兒。</title>,<text>采采芣苢詠。遠矣自二南。于歸今汝行。衣裳晨露侵。海山老父在。夜起撥病衾。樽醪薄言設。離唱不成音。悠悠去膝下。脉脉前路尋。故園不可望。滄桑生北林。綦巾可樂員。泉水流湛湛。蚤起鳴雞曉。出遊柔桑陰。糠稃是渠分。綺縞莫企心。拜手淵翁祠。新儀敢不欽。追和卷中詩。聊爲送別吟。</text>
<title>送別女行於鉢山村舍。次兒輩韻。</title>,<text>滄海誰深淺。衰翁送女情。殘樽溪上在。大嶺燭前橫。耿耿遂孤坐。遲遲猶未行。扶桑地盡處。絶怕早雞聲。</text>
<title>仙游潭。復次前韻。</title>,<text>偶出溪山興。諸郞起病翁。漁舟來夜月。畫閣立春風。鸞鶴翺翔跡。巖泉賁飾功。前人今不在。欲問海雲空。</text>
<title>李兄仲說 舟臣 內挽</title>,<text>簪珥幽深詎敢窺。壼徽論世可推知。河南房下無凡女。明德家中有哲姨。定想煒煌多法訓。何言婉嫕著芳彝。賢郞筆似歐陽子。惟待他時讀墓碑。其二曾過賓筵把酒巵。珩璜髣髴想閨儀。樂天病裏弘農在。彭澤歸時翟氏隨。霜雪瑞山蘭又殞。藻蘋東澗露空滋。深知悼逝吾兄意。滯肚牽連更一悲。</text>
<title>李僉知 景華 挽</title>,<text>幾回鞍馬到林泉。躑躅陰中置客筵。但得曾同阿戎語。多慚未識太丘賢。後期猶擬廬山路。高躅俄隨岱嶽僊。佳句纔從僧卷讀。續題哀挽作詩緣。</text>
<title>汎溪</title>,<text>數峰蒼秀色。行入汎溪幽。巖古誰垂釣。潭深欲置舟。臨川南澗石。子厚小丘洲。此地無遭遇。嗟吾始一遊。</text>
<title>尹水原 涉 挽</title>,<text>漢代蕭條俊及倫。如君可惜又沉淪。恢通氣局傾餘子。蔭映風流掩數人。心在激揚傳奏牘。職居鈐轄見精神。一斑草草才猷試。江漢遺民送祖輴。其二尙仰先朝大諫公。差池步武廟堂中。兒郞必做型模在。父子無年涕淚同。淸賞深埋談麈尾。弘襟頓盡竹林風。望宸亭下江如練。嗚咽臨湍恨水通。</text>
<title>兪參判 崇 夫人挽</title>,<text>夫子高官與大州。閨門佐治著芳猷。王孫世德承鞶帨。處士祠庭薦酒羞。鸞軸藏來封邑誥。魚軒歸自樂民樓。何須己出佳兒婦。聞說無隳閫政修。</text>
<title>金子裕內挽</title>,<text>日日池臺每醉歸。楓溪內範我偏知。龎徐賓主曾無問。山阮襟期早被窺。厚德飽來熏里巷。芳猷播去入歌詩。從今冷落壺觴會。臨挽沉吟舊客悲。其二僊家丹竈術無奇。太白山前病莫醫。笄待隔年孤女在。星奔踰嶺兩兒遲。遺蹤點撿徐增惻。卽事蒼黃已可悲。後先悼亡元一格。須知悽切更吾詩。</text>
<title>謹次伯氏韻 伯氏時宰陟州</title>,<text>盡室仙遊有幾人。茅家兄弟已千春。今宵五十川邊月。來照濃香閣裏身。其二敢道東來活萬人。入秋煙火似窮春。終知符紱妨高興。誰是樓臺自在身。</text>
<title>瑞雲僧入陟州。次前韻奉伯氏。</title>,<text>兩軸封緘付上人。慇懃傳到蘂城春。苦吟太瘦應憐我。卷裏詩篇畫裏身。乾鳳六景畫。並詩錄。託僧送去。</text>
<title>聞伯氏以延命來滯臨瀛。又次前韻。</title>,<text>蕭條風雨絶愁人。菊欲凋英梅未春。萬景樓頭同此恨。海山中半去來身。余亦以迎候出境上。徑歸。</text>
<title>淸澗亭。次伯氏下示韻。</title>,<text>明沙白鳥盡關東。淸澗眞珠景景同。不必去看滄海月。惟思歸飮菊花風。詩增悽調羇遊後。病苦昏花吏簿中。北里高人多作郡。東籬誰是漉巾翁。其二錦瑟淸尊畫閣東。登臨是處與誰同。孤懷醉折官城菊。短髮愁聞渤海風。鯨噴怒濤來燭下。鶴翻明月出樓中。今宵悵望眞珠舘。一帶煙波兩老翁。</text>
<title>禾巖寺。又次前韻。</title>,<text>千仞禾巖出寺東。雙瞻標致聖臺同。洞開雲靄初朝日。瀑落松杉忽急風。偶爲候人來海上。仍成騎馬入山中。蒼苔白石摩挲久。重是曾經雪嶽翁。</text>
<title>郡齋。復次前韻。</title>,<text>悠悠琴劒久淹東。氣候今年稍不同。海日多陰朝似暮。秋寒陡早雨仍風。愁如野鶴吟霜後。淡近林禪入定中。咫尺名山慚興淺。仙遊纔送兩詩翁。臨瀛，桃源兩使君。昨纔歷此。轉入楓岳。故落句云。</text>
<title>將向陟州。峴山道中。次前韻。臨瀛，桃源兩守。約與同行。而自金剛久不至。遂先發。</title>,<text>故人消息渺雲東。騎馬朝來兒子同。楓嶽前宵應下雪。海天今日始無風。時驚巨壁如雲立。屢愛澄湖似鏡中。義相臺西誰待我。一書先報峴山翁。</text>
<title>宿洛山寺</title>,<text>義相臺西漢水東。梨花雪色古今同。洞門先照扶桑日。簾殿長含閬苑風。磬落應歸三島外。燈懸却在萬山中。賓樓九宿猶餘恨。奈被豐隆戲此翁。余前後訪此凡爲九度。而每以雲暗。不得快見日出。</text>
<title>陟州郡齋。用前韻。</title>,<text>猶堪竹篠飮齋東。節後茱萸揷未同。已掃綺筵來夜月。尙留衰菊耐霜風。開樽棣萼聯天外。秉燭仙鳧會夢中。久別鬚髭瞻仔細。伯康今亦七旬翁。其二次第仙麾幸借東。蓬瀛來會嶽林同。深知先法遺淸德。敢謂全家有道風。歲暮魚龍歸海底。樓高鴻鴈入筵中。壁間多少紗籠句。誰是眉山大小翁。</text>
<title>竹西樓置酒</title>,<text>五十川長彩閣東。南灣雲靄北灣同。游魚宿鴈皆依渚。細浪輕漪不起風。應有笙簫來月下。欲移樽斝入湖中。吏人揮去無餘事。列峀興雲獻主翁。</text>
<title>自竹樓登舟沿洄</title>,<text>綸巾白髮坐西東。移下蘭舟晩興同。三島煙雲皆赴宴。四僊鸞鶴盡趨風。淸歌倒聽紅欄外。醉墨行題古壁中。小弟旌陽今作令。家兄勾漏本詞翁。</text>
<title>朝坐七分堂</title>,<text>馬首南來却復東。溪山眷眷故人同。將離淺酌寧辭醉。故坐危欄不怕風。月入竹樓應去後。雪侵冠盖定途中。塤箎錄就誰題品。追愧丹丘伯仲翁。其二蕭條聽雨郡樓東。舊事逍遙此意同。骨肉暮年留秉燭。絃歌朝日散隨風。石洲續詠題楣上。滄海摸碑入槖中。瀼北數峰如可買。全家欲作鹿門翁。溪北村落。瀟灑可居。臨行。印來東海碑。篇中並及之。其三几杖留仍碧海東。行鳧飛與塞鴻同。枉言茅氏騎龍會。終愧何家築室風。翠竹映人琴欲響。黃花侑客酒頻中。他時點撿環滁記。傲兀蒼顔兩醉翁。</text>
<title>臨別復上竹西樓</title>,<text>欄西徙倚復欄東。雲鴈沙鴒暮色同。海嶽弟兄將判袂。樓臺今古不停風。千重懶夢愁前路。三宿淸歡惜此中。在邑莫忘歸去賦。藍田初計兩漁翁。</text>
<title>旅舍用前韻。奉伯氏。</title>,<text>松蘿亭北小溪東。古驛荒寒野寺同。行見闘鯨雲釀雨。坐聽嘶馬燭搖風。竹樓詩酒來心上。羽院絃歌在耳中。定識愛才敦雅化。已聞逢掖說文翁。羽溪書堂在近。院儒來見。將往陟州受業云。故篇中及之。</text>
<title>路中次前韻。奉伯氏。</title>,<text>奇遊浩蕩此來東。舊宦西南豈較同。仙吏傳成應棣碣。名山記在卽家風。桂輪稍稍生雲際。沙鶴翻翻起露中。夜讀瀛洲楓嶽錄。煙霞滿面主人翁。夜宿臨瀛。主守纔自金剛還。</text>
<title>同臨瀛守魚景雨 有龍。往鏡浦臺。曾有楓嶽之約。余病未從。今適邂逅此遊。</title>,<text>勝事桑楡可補東。香城蹉却鏡湖同。筍輿下浦初逢雪。桂棹移灣晩畏風。烏竹軒欄通瀼北。寒松鐘梵落舟中。江門橋外孤輪月。曾識松翁與栗翁。烏竹亭名。寒松寺名。</text>
<title>路中</title>,<text>僊槎以北枳城東。溟涬漫漫一色同。已怕蜃噓朝作霧。還愁鵬怒夜生風。時時立馬紅盆裏。往往懸燈雪浪中。滄海大觀徵舊夢。前身合是釣鰲翁。十年。前夢遊大海。</text>
<title>歸衙後感懷</title>,<text>小沼霜深月在東。郡齋來臥更誰同。征人各見新歸喜。老子沉吟半夜風。冷簟還家如客裏。寒衣有女寄行中。竹西樓上魚軒駐。光景依俙感此翁。毛裘來中路故云。</text>
<title>復次前韻。錄奉竹樓。</title>,<text>匡廬鴈宕落吾東。異態奇標想像同。紫府淸都爲洞主。摽枝野鹿是民風。少陵篇律遊夔後。務觀江湖入蜀中。置驛傳筒添故事。海山從此幾詩翁。</text>
<title>走次伯氏寄示除夕韻</title>,<text>耿耿靑燈海作隣。竹樓詩至更傷神。大關嶺外新年恨。猶是離兄憶弟人。其二松楸汛掃託無隣。海上孤墳孰酹神。千里書來燈下讀。女嬃仍作未亡人。纔聞妹壻尹樂道之訃</text>
<title>聞尹樂道葬地。與大巖新阡爲數喚之間。遙憶愴懷。次前韻。奉伯氏。</title>,<text>珠泉聞與大巖隣。親愛年年化鬼神。風雨遠憐寒食節。相隨上壠兩家人。</text>
<title>前韻示從子恒重</title>,<text>淸嚴先德世無隣。遺戒傳來可泣神。淵氷兢畏須遵守。爾是當年在抱人。</text>
<title>讀三淵集感懷。謹次伯氏韻。</title>,<text>三讀遺文百感生。寶珠磊落遍丘塋。華山只是舂粮地。未作當年請誌行。</text>
<title>發向金剛</title>,<text>東來一味是頹孱。高興今朝偶入山。拄笏風流仙尉至。報花消息老僧還。病餘筋力揮人問。官裏文書不我關。眉睫津津兒在後。傳家吟癖未全刪。祥雲督郵適來同行。</text>
<title>鳥啼菴</title>,<text>啼鳥元菴號。偏聞杜宇聲。空山如許靜。明月忽然生。石徑誰曾踐。雲梯自古橫。寥寥半夜坐。吾欲棄簪纓。</text>
<title>百川橋感舊</title>,<text>卽事蕭條往事哀。百川橋上一徘徊。丹崖翠嶂無今古。逝水空雲閱去來。十帖尙傳謙老筆。千篇誰起菊溪才。巖蘿淚盡悲風起。徙倚臨流送客臺。</text>
<title>楡岾寺。次三淵韻。</title>,<text>翕聚雲煙氣勢雄。百川源洩一山中。三千寶界初開地。五十金禪普設功。烏井龍淵空幻跡。盧春裵裕儻僊風。山門歎息吾遊久。箇箇雷柯撫檜楓。其二嶺上千峰復萬峯。禪房春早更從容。洞冥晝日啼羣鴿。潭黑何年浴九龍。支惠道塲摸墨碣。麗羅歲月拭苔鐘。蒼茫古事無人問。偶作西菴一宿蹤。</text>
<title>正陽寺。見宋聖章題名。次前韻。</title>,<text>五嶽僊遊次第東。前人幽踐後人同。重尋康樂行時路。追躡林宗過去風。潭澈想經吟弄際。峰奇應入品題中。扶藜百丈蒼崖下。醉墨分明見此翁。</text>
<title>蓬萊筆</title>,<text>名山大洞府。白石如瑢琢。古來奇偉士。往往留筆跡。谷老腕力勁。尤翁氣勢雄。蔭翳二老筆。乃有蓬萊翁。我多看遺墨。無如此奇壯。恢恢不灋縛。凜凜挹精爽。想像下筆時。雲煙晝日黑。羣僊盡來觀。屛息蛟龍伏。倚筆香爐峯。灑墨獅子巖。我來撫千古。盡夕看無猒。恨不及捧硯。彷徨掃蒼嵐。</text>
<title>白華菴</title>,<text>白華無別奇。幽夐亦可喜。蒼松與喬木。往往間紅翠。蕭然一精藍。蔭映林阜依。循階閴無人。繞廊如有思。昔聞三淵老。晩年棲於此。佳菴豈無他。託興良有以。當時讀書處。帳煤猶餘墨。平生七入山。此來誦羲易。峰巒著妙理。洞壑戛金石。心期諒斯存。匪爲耽異覿。尙有白頭僧。舊事猶傳說。丁寧護遺跡。無使遽沉滅。</text>
<title>憶致雄大師</title>,<text>儒林匱士歎。道釋豈不然。金剛多少寺。混混千衲禪。談經且論詩。誰復如致雄。致師本韻釋。曾從百淵翁。何曾恤足繭。杖屨隨所之。楞華渠法門。探賾是伏羲。所以進夷狄。講授曾不疲。觀其送茶毗。文字多嗟咨。坡翁哭惠文。歐老贈演辭。何由入琬琰。永屹雲坡碑。</text>
<title>海山亭。次主守韻。</title>,<text>筇屐曾無一日期。名山三宿事堪奇。老孱合被羣僊訝。二十年前百首詩。其二籃輿先後本非期。山映樓前會更奇。但得巖巒看不起。妙詮還在訒吟詩。</text>
<title>謝蓬萊僧印寄題名紙</title>,<text>三世題名萬瀑中。茅龍玉斧自家風。搨來墨本雲猶濕。好事廬峰有遠公。萬瀑洞舊有題名。今春携兒入山。續書其下。歸後追刻印送。</text>
<title>將解官西歸。伯氏自陟州來別有詩。謹次其韻。</title>,<text>紅旭初生碧海汀。秋風今日始泠泠。印符解送襄陽府。樽酒留開淸澗亭。其二快得毘盧絶頂憑。衰軀曾不畏崚嶒。東歸一段猶餘恨。遙謝雲間雪嶽僧。</text>
<title>贈元伯之任淸河</title>,<text>不忿元章老且顚。縑煤隨處載行船。謙翁此去無長物。羲易惟殘舊講編。其二嶺人應識使君名。桃李山開舞鶴迎。踏盡棠沙遙喚艇。竹西樓上有吾兄。</text>
<title>安昌寧 鎬 挽</title>,<text>八角峯前近買園。頭流山下却招魂。矜持末路非無士。忠愨伊人未可諼。一味恢恢寧忤物。相逢纚纚好聽言。別時鬚鬢看如㓒。秋栢垂垂奄九原。</text>
<title>張同知 世舟 挽</title>,<text>王家自有老玄冲。詎但淸襟是阿戎。不出柴門三十載。滔滔江漢丈人風。其二湖上貧如林處士。鄕中敬似管先生。鬚眉皓白雙眸炯。五六朝間見太平。其三水村喬木尙蒼然。四世交情到百年。每泣先人東峽錄。猶藏伯父老松篇。其四賢郞墓草再經春。四海今無一故人。牀下訴哀虛計日。遙聞强健尙衣巾。其五蓬山歸路歷芝湖。風雨林中問二孤。鳩杖烏犍公不見。煙波淚盡大江徂。</text>
<title>淸風溪。同淸風使君南國寶 漢紀 抽韻。</title>,<text>依舊西亭老檜杉。重將短髮照深潭。洞門今古丹靑儼。氣候秋冬雨霰參。栗里歸來成小集。丹丘遊後得淸談。衰疲最怕嚴詩令。詩未吟圓未放驂。風溪有祠宇棹楔。第三云。</text>
<title>送鄭太醫爾柱赴燕。鄭君素涉麻衣。</title>,<text>相骨千秋單父書。知君道眼似懸珠。今行試覓中州傑。隆準龍顔定有無。</text>
<title>南承旨 道揆 夫人挽</title>,<text>夫子雍容珮玉風。林園雅韻瑟琴通。宛陵入室良䂓在。渤海携車苦操同。北里門闌歌哭後。東岡蘋藻雪霜中。蕭條儀德凰隨鳳。幾度賓來泣老桐。</text>
<title>次寤齋早梅詩韻 寤齋卽趙叔正萬號</title>,<text>愛此盆梅開忒早。今年至月已繁葩。非關暖氣能回律。自有僊方妙養花。便欲引觴酬馥郁。還思持燭照橫斜。公詩絶似林君復。無愧籠紗配老査。</text>
<title>南參奉 得寬 挽</title>,<text>雲谷當年哭受之。衰懷遙憶老爺悲。山林妻子終相妨。憂患詩書本與隨。眇論玄經誰預父。僊遊玉斧舊携兒。不須勸讀楞嚴傳。自有牀頭大易辭。</text>
<title>李判府事 觀命 挽</title>,<text>嚴氷厚雹貫心肝。淚自窮溟絶塞還。斮盡枝柯留老栢。鋤來門徑幸崇蘭。低徊世劫遷移後。隱忍倫經顯晦間。携得膺滂陪馬呂。儼然泉下舊衣冠。其二凋零諸老獨嵬巍。斗宿晨天錯落輝。漢水尙聞煙艇理。東山虛道衮衣歸。迢迢北極經綸晩。踽踽中書歲月稀。唯有血忱存靖獻。法門曾少講權機。其三廊廟淸䂓仰絶稀。曾從履舃望餘輝。風波髭髮如鸞鶴。玉珮襟期似布韋。西洛繪形寧復住。東都修傳可同歸。煕元進退完名少。功利紛紛足是非。</text>
<title>趙參判 彦臣 挽</title>,<text>伊昔月巖座。邂逅始識君。珠玉驚在側。吐辭如蘭薰。飛騰豈云晩。世運多瀾翻。單車上黨役。爽氣靖餘氛。歸來拜天陛。步武高鷺鵷。眞成舊夢讖。薄言乘駟軒。才猷不盡需。掩翳遂丘原。哀縗附棺柩。螟蛉求誄文。我來爲一哭。惻惻聲屢呑。樓巖有舟楫。春峽有田園。向來棲息計。渺渺迷歸魂。灑涕寄魚鳥。逝水空沄沄。</text>
<title>次韻。洪君則道陳兩兄悼亡詩。自寫感懷。</title>,<text>沉思默念復悽如。遊宦三年始返廬。換著衣裳霜露入。收來屛帳墨煤餘。生前小女纔成嫁。身後兒孫已讀書。千載淵明寒計活。猶携翟氏共巾車。其二南潮不與北溪通。極目蓮城大海窮。舊覆弱莎誰掃雪。新移短栢可禁風。商量萬事嗟何及。休歇他時定此同。麥飯洒墳煩弟妹。淸明欲近感衰翁。舍妹近寓大巖墓村。其三北麓東瀛涕淚通。深悲不盡六年中。滄溟胸濶難消恨。仙佛詮高莫策功。多述悼懷長慶老。細論閨德宛陵翁。愛根寃業元終古。太上忘情有幾公。其四窮陰送盡迓春陽。遇境抽膓感踽凉。追理話言心內記。然疑顔色夢中忙。人生此恨誰深淺。光景前期各短長。醉撫阿熊頻掩抑。䂓儀時復似孃孃。熊度重小字其五門內遺塵去益哀。宮橋雪盡舊林臺。携車有約虛成屋。藏酒無人欲毁罍。入室殘梅憐獨在。棲簷雙燕懊頻來。東村感似西州路。醉裏朝纔誤踏廻。</text>
<title>十五弟美伯 秉彦。自牧隱先祖影堂春享席上來宿。夜坐誦竹樓詩。次韻以贈。伯氏時在竹樓。</title>,<text>瀛海洶湧而揚波。嶺山㠑巍以嵯峨。吾弟前年關外還。爲我醉誦竹樓歌。使君不歸君又去。百花將落其奈何。其二先叔宦迹朱鳥下。矗石樓高錦山峨。歸來病臥江上村。百年人事哭兼歌。嗟爾後人須勿怠。零落其如舊業何。其三前朝侍中壁上功。先君牧老曾峨峨。影堂階下子孫來。長筵用以行葦歌。君去舟中仰氣力。龍門馬巖高如何。牧隱詩曰。捍水功高馬巖石。浮天勢大龍門山。</text>
<title>郭南寓舍。次軸中韻。留別洞中諸友。</title>,<text>悲歡王內史。衰暮沈休文。倉卒今爲別。綢繆昨有云。開樽隔風雨。騎馬散煙雲。定識同城郭。難忘此合分。其二曖曖林中徑。依依戶外峰。經春移枕席。盡夜數更鐘。軒墨猶餘濕。家醅欲報濃。非無好朋友。北里亦過從。</text>
<title>夜會諸友。復次分字。</title>,<text>猶堪傳繪畫。敢道應星文。濁酒時時有。淸詩日日云。襟澂初得月。枕靜或留雲。荷此諸賢問。沉痾减幾分。</text>
<title>狼川使君兪良甫來過。勤索別語。輒述四絶以贈。</title>,<text>金華講罷問詞臣。已有除書下紫宸。久識文章通政事。權輿此去一經綸。聞良甫被講筵面諭之恩故云。其二館吏辭歸縣吏迎。東華門外峽天生。登厨雪鯉兼林笋。不害陶家母訓淸。其三循良先政六州碑。文雅君今小邑爲。縣譜他時添一事。到官先賦入山詩。其四哀樂紛紛未易陳。知君非是少情人。一官到日餘魚蠏。應憶當年德曜貧。</text>
<title>洪盈德 禹集 內挽</title>,<text>浮華簪珥末流同。深識恭人女士風。病劇床玆猶洞屬。家貧蘋藻尙馨豐。呂庭鍋釜崇䂓在。謝室芝蘭雅韻通。誰爲聖兪銘內德。吾無筆力似歐翁。其二書來夫子足悽辭。一一閨門痛定悲。命裏魚軒眞不分。歌中鳧弋獨留䂓。百年離合元如許。萬事酸寒已可知。撫跡東村同感涕。此翁曾有悼亡詩。</text>
<title>次韻。贈外孫驥子。驥子。卽尹馹小字。</title>,<text>多慚類額骨。漸喜露神峰。唱喏扶床夕。伊吾映雪冬。孔兒元早慧。陶子豈長慵。奕世渠家業。煌煌在鼎鐘。</text>
<title>感舊。次軸中韻。贈兪姪 性中。</title>,<text>久矣亡吾質。逢君涕淚長。定應丹鶴逝。不復綠梅香。傑氣今埋了。高談若在傍。長思憤世志。投幘走還鄕。馴鶴蓄梅。卽皆舊事。</text>
<title>送任孺子 安世 之任麟蹄</title>,<text>不失傳家博雅風。玄冲談麈屬淸戎。撫君符紱悲吾老。尙憶終南竹馬童。其二一宦寒溪後水城。秋風燕鵙會難成。惟須去就丹書壁。題續雲根老守名。其三蒼松流水晝冥冥。雲棧沙碕百折經。扶下小兜呼畫艇。吏人來掃合江亭。其四謀置巖間二老祠。丹靑龕宇稍成䂓。淸高尙闕遺眞揭。新政興修可後斯。前令刱設曲淵祠宇。顧余實與斯謀。而揭眞妥靈。尙今闕然。竊有望於後政之續成。</text>
<title>金靑松 時保 挽</title>,<text>承家標致自淸眞。特有襟期與道親。嗜若豢芻耽簡策。急於飢渴愛人倫。風流裏面存䂓度。傲兀前頭見謹淳。月朝向來空品藻。將公枉號作詞人。其二不用浮華與瘦寒。公詩平澹政堪看。短章或似陶彭澤。積草多於陸務觀。湖海山林通性氣。煙花雪月著心肝。濃情苦癖誰如此。非是才難韻是難。其三文忠几杖隔千晨。灑掃亭臺有後人。俯酌冽泉淸入骨。仰瞻喬木敬如神。滄桑閱了乘桴計。桃李忙時毁冕身。泉下賢兒兼道友。也應符到不逡廵。其四槐柳臺傾翠麓隳。家園文酒百年悲。每瞻髭髮餘先契。猶冀桑楡託晩期。枌梓他時將入社。蓬萊歸後未論詩。蕭條此意生芻在。欲往湖山足似縻。</text>
<title>安同知 絿 挽</title>,<text>眼前桑海幾盈虛。華髮韶顔不改初。頻見里中控馬轡。尙聞燈下撿蠅書。淸癯定有精神蘊。剛介深知嗜欲疎。休道榮名兒自取。一經庭訓是遺餘。其二龍城官路浿江灣。歌哭怱怱往又還。終作王喬朝玉殿。初同老子出函關。空餘壽酒深如海。虛祝僊籌積似山。死去莫敎墳落桂。銘旌銜視列卿班。</text>
<title>兪參判 崇 挽</title>,<text>曠度冲襟自老成。歲寒要復見忱誠。曾聞奮筆論時事。尙說登城募義兵。隨處險夷寧變節。平居談笑不求名。翛然大化夫何憾。榮庀淸朝葬列卿。其二蟾江如練樂樓高。東北棠陰逝水滔。僊躅眞成追叔父。榮塗只任讓兒曹。家園雅興看花譜。湖海歸心買釣舠。泉下小馮呼莫起。憑君重唱浪沙淘。</text>
<title>次寄權調元</title>,<text>別後遙相問。凌江洞裏翁。氷霜路欲阻。巖壑去誰同。鶚鎩南溟外。麟亡大陸中。悠悠世道感。不獨歎君窮。</text>
<title>贈別陜川使君具子受 鼎勳</title>,<text>遺祠香火泣南民。吾弟桐鄕跡不陳。一例檗氷應後政。碧涵亭外可垂綸。吾弟。卽十三弟秉泰。其二紅流洞下武陵橋。未信漁舟十載遙。拙墨僧藏猶在否。煩君鑱刻借岧嶢。曾以題名紙。留付寺僧。</text>
<title>金士修 時敏 先夫人挽</title>,<text>南京賢媛傳。頗選鍾謝家。紈綺但婉嫕。鹽絮或浮華。豈如淑人世。詩禮臨諸父。閨門設女圖。筐筥森儀矩。重以軒翁尊。畫獅託簪珥。由來淸淑姿。內外承法懿。靈芝豈無根。藍玉本有圃。彤管後考德。要須讀家譜。其二瀯泠十橋溪。尙識四友堂。高襟抗詞壘。梅萼照池塘。誰來儼爲賓。三洲與百淵。風流有內佐。咄嗟治盤筵。淸醥發新篘。淳熬列嘉籩。我從遺集裏。竊讀諸公詩。亹亹徵內範。酒漿信多儀。何須剪髮圖。庶此芳徽垂。其三荒落東園瓜。蕪沒杏湖田。蕭然不云貧。知有季偉賢。瀏瀏庭廡間。歌誦出金石。尋常膽丸敎。往往錦囊責。嶔崎李方叔。耿介尹彦明。咨嗟諒在是。雅意匪爲榮。丘木久翳然。德音猶未沫。吾詩不必作。定有瀧阡碣。</text>
<title>朴斯文 啓源 挽</title>,<text>大老曾銘諫議公。先朝遺直仰高風。後人散處湖鄕外。餘範猶徵世德中。論著仲長堪見志。園稱靈壁未爲窮。君家叔祖懷龎隱。更是桃花手種翁。其二掩翳岡巒隔檜杉。汾沙南畔是玄巖。漁樵社裏身將老。桑梓鄕中契不凡。北洛敲氷題誄幅。東溟帶鱐滯書函。龍頭亭下瀯瀯水。小築虛開倚翠巉。</text>
<title>沈叔 鳳輝 挽</title>,<text>矜持叫譟世爭忙。溫潤如公不可忘。顔帶韶滋知蘊蓄。胸消鱗甲見和祥。兒傳翰墨翺翔迥。家有樓臺管領長。何說郞官名協律。四僊笙鶴是桐鄕。其二春蠔夏荔少來人。外黨蕭條感跡陳。尊屬公强存魯殿。餘生吾老臥漳濱。心期益見悲歡後。眷厚多知痛癢辰。忍說碧筒前歲會。卷中題錄墨猶新。</text>
<title>申成甫新舍。次軸中韻。</title>,<text>誰道斯干築室新。低欄短箔劣遮塵。雅懷不有凌煙閣。儉操元來太祝身。斗酒登堂初落歲。小車開徑欲迎春。順菴揭扁無題句。慚愧經年病主人。</text>
<title>李河陽 坪 內挽</title>,<text>早識芸翁雅範存。幽蘭儷操叶淸溫。玄亭講帳低眉案。西第鳴珂受帨門。橘井登僊先孝子。瀧阡樹表有賢孫。猶疑去逐奎精會。天上流輝大婺尊。</text>
<title>送士修之官狼川</title>,<text>小邑如園可養神。淸妻似士只隨身。不須更怕移文去。四海皆知處默貧。其二東瞻鳳頂絶千塵。籠水祠堂儼作隣。間世一家高遯跡。嗟君仕宦後尋眞。其三狌川多謝好樓亭。名士纔歸傲吏行。後政亦如前政否。上官三日入香城。前官。卽兪良甫。其四靈嶽仙瀛一路開。詩函應附鶴鸞來。塤箎錄後峨洋唱。遙報西樓莫遽回。伯氏時在竹西樓。</text>
<title>成主簿 夢良 挽</title>,<text>蠻蜒爭誦翠虛名。突兀賢咸繼主盟。帖就僊槎仍世譜。詩傳日域自家聲。其二蓀翁婉弱兩車麤。寥落中間作者無。淵老評君誰敢改。洪瀾勁力後黃蘇。其三十載悠悠一涕同。扁舟曾哭紫煙翁。無人更說南槎事。富士山高赤海中。其四豪襟博辯後猶徵。嗚咽歐陽誌夢升。知己我慚無筆力。數篇哀誄未掀騰。</text>
<title>烏山守金仲玉 時彦 庚兄臨行。授簡索詩。走賦二絶以贈。</title>,<text>看盡鶯花六十春。相逢草草問弧辰。烏山縱有如澠酒。四海同庚更幾人。其二綠角臺頭玳瑁眉。休將珍箑寄來遲。寒松雪竹元宜此。吾里謙齋意到時。</text>
<title>兪聖胤 學基 挽</title>,<text>曾讀淵翁述德銘。宏姿傑宇仰先庭。賢兒倜儻承題品。法器沉淪有典刑。驥足欲馳終滯轡。牛刀乍發奄韜硎。留書寄與阿連訣。臨化翛然筆不停。</text>
<title>淸風溪抽韻。東陽守宋聖章，鄭詩人來僑來會。</title>,<text>昨日仍今日。扶衰强陟臺。鷓鴣詞客得。鳧舃使君來。風味河豚節。交情醴酒杯。餘花猶眷眷。不盡雨中開。其二終古靑楓壁。三池赤木臺。猶如先輩在。不廢後人來。花發渾含馥。潭淸欲薦杯。徘徊感衰世。誰與此懷開。</text>
<title>次景晦堂詩韻 景晦堂金公。卽尤菴門人。曾隨先生於長鬐德源棘中。景晦。是先生所命。</title>,<text>蓬海茫茫劒塞深。卓巢風義至今欽。軒楣標榜猶留墨。想見單傳密付心。</text>
<title>送龍潭金使君 相良</title>,<text>洞裏神僊問太翁。雲間雞犬認衙童。燒丹採藥家傳譜。兩世君門吏隱風。潭爲其大父桐鄕。其二拙官追憶玉溪年。右挾飛僊左臥僊。淸債猶餘論睡訣。桃花千樹隔三川。湖南名邑。有飛僊，卧僊之號。龍潭。稱睡僊爲珍。時適未到。</text>
<title>金莘老晬日。會飮抽韻。宋誠仲 性源 亦來。</title>,<text>未必桑蓬設。琴書俗氣稀。開樽三皓髮。下食五斑衣。愛客心如渴。看花步似飛。重君昭朗福。不醉敢言歸。</text>
<title>李潔夫來宿</title>,<text>湛湛雙眸在。飄飄短髮稀。相逢濁醪醉。欲去杏花飛。老筆猶塲屋。悲歌尙布衣。當年梁貢士。八十錦標歸。</text>
<title>次伯氏韻</title>,<text>早晩行符到有期。兄衰弟病各憐之。身閒約退眉山日。世亂同吟小宛時。印綬深知無係戀。田園莫道乏生涯。知非誦抑猶堪勉。除夕詩來卽訓辭。知非誦抑。卽來詩語。</text>
<title>送鄭公理 彦爕 慶州之行</title>,<text>開雲鸞鶴遠迎行。對海蠻蜒尙怕名。路出桑鄕登鳥嶺。舊時僮僕識東京。慶爲其大人桐鄕。其二抱簿牛腰十吏趨。笙歌夜燭咽𣰽毺。精神政爲君恩惜。敏識通才未盡需。其三新堂夏簟把離觥。嶽麓鶯花昨落成。終古樂天同懊恨。爐峰鼎▦鶴書迎。</text>
