<title>詠日候</title>,<text>春雪滿山城。輕寒弄晩晴。向空開竹牖。遲日轉分明。</text>
<title>次冶隱先生韻</title>,<text>殷亡首陽峻。麗滅烏山高。夷夏三綱立。風標百世遙。</text>
<title>松下有吟</title>,<text>散步松陰下。幽懷感古人。歸來坐閒夜。霽月尙精神。</text>
<title>德川路上。次河滄洲 憕 韻。</title>,<text>人去川流德。山高風自長。來遊歲將暮。雪月滿松篁。</text>
<title>辛未歲除日。次白樂天韻。</title>,<text>明日爲元月。宣尼不惑時。如今思遠復。夙昔愧迷幾。</text>
<title>中旬卽事</title>,<text>遲日輾空麗。光風終夕和。東皇布德澤。佳氣漸看多。</text>
<title>中旬後二。再用前韻。</title>,<text>雲將落照斜。風與扇微和。入夜起遙想。仰看星斗多。</text>
<title>二十六日又次</title>,<text>雲飛亭午散。風亂幾時和。天地交爲泰。風雲變態多。</text>
<title>德川書院。雨後見月。壬申正月</title>,<text>歲首旣生魄。氷輪如火輪。天心未易測。愚意喜陽純。</text>
<title>壬申仲春四日 二首</title>,<text>玄猿春仲朏。平地卽流泉。知是生明夕。儘敎雲滿天。淸朝喜雨晴。近午覺陰輕。初月幾時滿。亂雲終日行。</text>
<title>中旬</title>,<text>閑居抱山水。世事任風雲。向晩逍遙處。灘聲隔岸聞。</text>
<title>寒食雨</title>,<text>月暈昔聞風。日多今乃雨。詩眸千里雲。春意萬家樹。</text>
<title>詠盤松。次孫上舍 錫胤 韻。</title>,<text>旣違上竦性。錯節又回盤。根到九泉直。枝連十丈寬。</text>
<title>次姜全州 大遂 別朴大卿 曼 送德川韻 二首</title>,<text>問自伽倻別。步何方丈月。爲尋九曲流。本是武夷發。朝吟竹舍雪。夕弄梅和月。苦節感精神。風生香自發。</text>
<title>悼鄭子儀 顧號秋潭</title>,<text>照膽百年交。呑聲一日別。彷彿平生顏。分明屋樑月。</text>
<title>己丑復月中旬。又得前夢。又有七言絶</title>,<text>至月三之二。分明夢退溪。一年頻此夢。無乃指吾迷。</text>
<title>夢斸古劍。記以一絶。幷小序。</title>,<text>癸巳秋八月旬有一日曉。夢手斸劍垢。其首圓平。不類今劍。因銳良久然後塵埃盡去。內明如鏡。旁有人曰。幾如退陶李先生劍也。愚幼而志學。長而嬰疾。今已老矣。自分無聞。同腐草木。而有是夢。何歟。仍成一絶。又書文貞公曺夫子劍銘于壁。以當座右銘云。十五男兒志。摧頹逾六旬。無端感幽夢。古劍發硎新。</text>
<title>贈別成疆齋 好正○三首</title>,<text>灞水發梅萼。巴陵歸故人。孤飛九千仞。覽德得其隣。一世主盟士。三年抱病人。梟鸞不比翼。誰是接芳隣。昌山多病老。賁谷索居人。自是德非獨。從今必有隣。附次韻今日故鄕客。他年異地人。莫嫌鷄幷食。何病鳳無隣。</text>
<title>雪後得雁僧傳札</title>,<text>夜來雪滿山。萬逕人蹤滅。邂逅白衣僧。空傳一書札。</text>
<title>敬勝齋。次先輩韻。五首○乙丑</title>,<text>幾年耒耜地。今日禮詩區。循除鳴㶁㶁。下合德川流。天王一枝麓。到此作名區。倘能留講業。庶幾古人流。山下野田草。小溪畫一區。有齋曰敬勝。作者非凡流。遯世非無地。尋眞此有區。容亦洗心者。拂衣從爾流。三年學志穀。可笑却區區。林有草衣臥。一逢無此流。</text>
<title>次河君成伯 檍 韻</title>,<text>器待工爲用。人須學以成。秋來有收獲。春日在勤耕。</text>
<title>偶吟</title>,<text>花發山紅面。風柔鳥亂心。多年求捉漢。今日忽生禽。</text>
<title>途中感興</title>,<text>西陸弦悔月。浮雲蔽紫闥。吾將擁一篲。掃蕩淸天闕。</text>
<title>德川溪亭月夜。次申處士 尙溶 韻。</title>,<text>恨昔人無友。孤行水月臺。幸蒙良夜會。同玩人心來。</text>
<title>待白君而章。效玉臺體 二首。</title>,<text>牕外素襟噪。眉間蛛子飛。塵篇可披拂。我友應無違。蜘蛛下且垂。烏鵲噪仍飛。四友可收拾。良朋期不違。</text>
<title>德川書院雨中</title>,<text>孤棲到三日。四荒同一雲。愔愔夕時雨。細細夜深聞。</text>
<title>正月晦日</title>,<text>陽春三十日。雲淡暮生陰。未見陰陽化。何知天地心。</text>
<title>日候</title>,<text>仲春旁死魄。終日靜無雲。曉靄隨風散。晴嵐比夕曛。</text>
<title>詠雪梨。奉獻晉管嶽牧 崔文湜 閤下。博粲。</title>,<text>凍比老人面。甜如玉幷蓮。沈痾痊入口。壽考慶承天。</text>
<title>次過僧呈詩韻</title>,<text>不死老爲賊。慙見少微星。欺天又一罪。自愧義興名。</text>
<title>望瑞兒睟席</title>,<text>抱痾蝸舍中。咫尺如千里。何當腋生翰。飛到麟兒地。</text>
<title>自宜春乘月歸家 二首</title>,<text>向晩風初靜。乘昏月上明。微曛迷去路。更覺促歸寧。行行一百里。暝色生寒嶺。風淸月復明。知是吾人領。</text>
<title>贈友人</title>,<text>世事還堪悵。天涯只苦吟。素交黃叔度。相笑頗開襟。</text>
<title>挽河台溪 溍</title>,<text>落地豈爭年。弟愚兄是賢。漳濱負蒿里。慙却忝隨肩。</text>
<title>挽崔 瀷○二首</title>,<text>崔與河爲隣。世交幾十春。祖筵奠今夕。永負在漳濱。詎望隴與蜀。牛山淚可續。臨藏桓鳥三。別有呼天哭。</text>
<title>挽鄭先達延慶</title>,<text>兩世交遊樂。兼仍戚屬情。死歸有遺恨。遠戍薄功名。</text>
<title>西湖訪梅口呼 十歲作</title>,<text>人亡故宅幾株梅。滿樹寒葩寂寞開。最是月明湖上夜。詩魂時復去還來。</text>
<title>宣廟升遐日</title>,<text>憶昔龍飛四十春。鼎湖遺劍慟臣民。功高業大福宜厚。王器神孫其有眞。</text>
<title>丙辰八月。與申處士 尙溶 遊獐項洞。</title>,<text>天秋日暮肅無雲。洞別巖奇絶世紛。禹稷若知山水趣。無人陶鑄舜乾坤。</text>
<title>過先賢所遊亭臺有懷 幷序</title>,<text>丁巳秋。余遊伽倻之紅流洞。觀孤雲遺躅。自紅流道天嶺。踰一峴。卽鵝林地也。路左有溪。谿上有亭臺。其地山擁錦繡。川明組練。泉石淸麗。眞所謂奇絶處也。昔寒暄，一蠹兩先生。相邀遊息于此。講論道義。至今稱說。將與杏壇舞雩同其傳。豈非幸也。嗚呼。人亡世遠。仁義路荒。先輩麗澤論道之地。不過爲行路商賈所遊憩。甚至行人裂帛。亂掛亭上樹枝。以瀆溪神。若巫覡之於神堂然。噫。唐堯氏抵壁於壑。壑亦所當羞。況此溪其肯受路人之褻慢乎。顧見淸流決決。若有溪神所怒者然。有嘆久之命。僕持鎌芟去。追想往事。不能無介然於懷。乃序其事而詩之。詩曰。行盡千巖萬壑秋。鵝林境上獨遲留。向來喫緊論文地。山自崢嶸水自流。倻山路接鵝林地。中有亭臺水石垠。忍見前脩麗澤處。謾敎行路褻溪神。</text>
<title>次鄭上舍 欐 韻 二首</title>,<text>止水無塵鏡面平。爽人昏醉喚來醒。故鄕不是幷州路。直照吾家日月明。明夷全德也心平。楚澤何須怨獨醒。利在艱貞不投水。大原猶與日爭明。</text>
<title>次南冥先生韻。謝河晉伯 溍 送曆。</title>,<text>手栽梅樹記年新。枝榦何論配日辰。如今悔與君相好。鑿破山家混沌春。</text>
<title>次南冥先生政梅堂韻</title>,<text>麗時山水羅時寺。天付春風仙李家。物性自如人或失。寒梅依舊雪中花。</text>
<title>甲子踏靑日。次鄭子儀韻。</title>,<text>好是春風三月三。物皆自得不相侵。如何狂簡昧於此。徒以不平輸苦吟。</text>
<title>乙丑三三又次</title>,<text>屈指吾年三十三。無端外事強來侵。賴知萬頃風濤月。自在天心入我吟。</text>
<title>見梅</title>,<text>春早寒梅發古槎。淸明猶未有桃花。如今始覺詩人誕。二月中旬謂進苽。</text>
<title>訪梅</title>,<text>尋芳夙昔未全開。雨灑風吹日幾廻。是夕看花強半謝。深慙起訪不時來。</text>
<title>次趙鳳岡 㻩 短屛八帖韻</title>,<text>孔云爲己爲君子。孟曰居仁是丈夫。若能勉勉師賢聖。道自光明德自孚。不學則如長夜暗。學之明若八牕開。一心明暗由勤懶。明暗初非自外來。行有三人二我師。一當其改一從之。所貴思齊內自省。鷄鳴爲善日孜孜。不出家而成敎國。從知萬事在修身。若問做工着力處。友于兄弟孝於親。直木難輪曲難桷。休將曲直一般論。曲直分明方寸裏。稱貞豈可見黃門。川流必進盈科後。爲學工夫此可觀。循序若知無躐等。登高行遠有何難。爭笑願涼爭就火。却憐求飽強登山。寄言吾黨求諸邇。道在常行日用間。抱薪救火終難救。却步圖前竟莫圖。若也移薪進一步。圖前救火在須臾。</text>
<title>山齋偶吟</title>,<text>心遊顏巷得心齊。且喜陶山氣夕佳。須識內腴勝外樂。那將半景入吾懷。</text>
<title>敬次姜寒沙韻 三首○幷序</title>,<text>虙羲始畫八卦。周公係以爻辭。乾九二文言言誠。坤六二言敬。然則誠敬本於羲畫。發於周孔。而實天地自然之理也。誠者聖人之本。敬者賢人之事也。由敬可以至於誠。而敬義二字。則自黃帝始也。吾夫子乃曰。君子敬以直內。義以方外。程子曰。若夫敬以直內。義以方外。則雖聖人不越乎此。然則聖賢千言萬語。要其歸。不出二字外也。今我曺先生斷然直指以爲吾家有此二字。猶天之有日月。壁書二大字。細書先儒論二字義於其傍。自初學至成德。皆有所據。井井有科。病革之日。懇懇爲門人稱道。其有功於後學大矣。而不保於兵燹。誠可惜也。然有志于學者。信以此求之。雖不中不遠。可不勉哉。肇啓人文羲氏初。儘敎敬義在丹書。高懸明照吾家路。重指神功惟日舒。學須明善復其初。理義養心元在書。近輟絃歌道將廢。重開絳帳氣還舒。龍圖效瑞畫成初。鳳噦呈祥因著書。月以八凶是陰翕。日由七得自陽舒。</text>
<title>步提督口呼韻</title>,<text>明牕棐几十年燈。始覺誠爲暗室燈。今日尙論干聖事。羲經敬義是傳燈。</text>
<title>己丑三月五日夜記夢</title>,<text>三月五夜夢文純。覺來依然臺上春。鄭穆遨遊此聞道。雙明白壁悟其眞。</text>
<title>次贈成彊齋好正</title>,<text>臥龍非是富春山。嚴瀨如何在此間。扶鼎一絲非所望。忘機終日倚雲灣。養德懷才臥海山。都緣多病十年間。有人若說文王事。肯把漁竿老碧灣。客問端宜在碧山。如何來臥海門間。想得海味兼忠養。且喜柴扉護一灣。笑答不須棲碧山。自將江海在山間。身閑爲樂更何問。長把釣竿垂綠灣。</text>
<title>客中次杜牧之韻 二首</title>,<text>曉雲含雨正繽紛。睡起難招怵惕魂。此日邱園旣濡露。茅廬空掩故山村。德川寒食雨紛紛。政斷山中客子魂。銀竹森如霑寸草。玉山東下有孤村。</text>
<title>詠海棠花</title>,<text>恥同桃李一場開。誰擬明妃睡起來。自是東君未盡意。綠林池畔勸詩杯。</text>
<title>過大覺東亭 河丈鏡昭古居</title>,<text>二十年前過此亭。諸公迎笑促傾甁。今來人去空遺址。擧目其如涕自零。</text>
<title>過孫上舍墓</title>,<text>數世峨洋分已深。半生詩酒興難禁。可堪此日松杉晩。信馬歸來涕滿襟。</text>
<title>春日偶成</title>,<text>桃花爛熳當春媚。松葉蕭森拂雨靑。若對此時能有見。不慙知識可爲精。</text>
<title>詠時景。奉謝洪君 稷 來訪 二首。</title>,<text>日上微陰亭午開。輕風吹送晩寒廻。暮天風止月明處。深謝故人由遠來。蕉葉乾封待日開。幾多莊蝶却忙廻。愧將明月投魚鼈。賴有和風吹送來。</text>
<title>次前韻。奉贈姜君。</title>,<text>東風適値複焦開。雲樹相望月幾廻。識路疾驅聊可勸。須知驢兔送將來。</text>
<title>看日出</title>,<text>旭昇東嶺掛松枝。始覺輾空春日遲。試看八荒雲盡處。陽和一氣大鋪時。</text>
<title>昨朝今午。始聞新燕與布穀之作。贈子儀勖之。</title>,<text>昨曉泥喃今布穀。故知時運必來復。斯文天與子宜承。三十六春遊可續。</text>
<title>記夢</title>,<text>身處新營百尺樓。下臨危若在竿頭。倘持旣就仍毋變。居上而無覆墜憂。</text>
<title>八山</title>,<text>麗景無邊滿八荒。生憎積靄欲欺陽。大明自若輕陰外。空使人疑薄日光。</text>
<title>大風</title>,<text>聞道當春乃發生。如何風捲屋茅輕。往無不復是天理。旣順且調乘運行。</text>
<title>睡起感事</title>,<text>祖妣違世是生歲。先子終堂十六年。忽夢陪親喪祖母。覺來惟覺涕潸然。</text>
<title>贈謙上人</title>,<text>軟語接來知上禪。臞容看了覺離銓。贈師弊袴寧亡意。擬將斂之仍冠顚。</text>
<title>偶吟</title>,<text>藥裹關心詩摠癈。花枝照眼句還成。小陵言志知先獲。今日吟來感我情。</text>
<title>春祝</title>,<text>大禹明疇鑄九鼎。神奸祕怪莫逃身。瘥札凶荒從雪盡。聰明才智逐年新。</text>
<title>敬步玉韻。仰呈水月軒。</title>,<text>素交忘歲有新吟。遠播幽香利斷金。仰止托來非我分。向風猶恐未輸心。</text>
<title>次孤山見寄韻 二首○鄭學圃江舍</title>,<text>曾眛頭流活水流。安知先後譬諸區。深懷五十無聞恥。復恐平生或亂朱。却慙從少講唐虞。坐見淪爲乾沒區。自是君臣非我分。傍人休道學楊朱。</text>
<title>詠怪石</title>,<text>孱顏顰慼似含酸。有底悲歡感至頑。虎發會傷飛將羽。擬尋虞帝謝深山。</text>
<title>贈河生 自渾 兼示李君 集○幷序</title>,<text>度少時。忝及松亭先生弟子。先生過爲褒奬。不視爲童子。每語人曰。此爲切近學。年雖少可爲師。又勉以進銳退速。當夙夜不懈。且勸讀伊洛淵源錄。故多所開發。小子雖早以病癈。卒無所得。辜負厚望。銘感則入骨難忘。四十年前如昨日。肆與汝先府君如兄弟。又於汝慈母爲重表弟。汝又逐臭陋門。忘身不避於急難之際。汝上有慈親。心實未安感則有之語。認爲益友。由我而陷。設或見棄於汝。愚不忍絶汝。蓋念先世分義。兼爲戚屬。又感汝匍匐救愚於人所疑訝遠避之日。無以爲償。得易訟卦損卦益卦中庸子路問強章若邵答問與其一聯以贈之。又成一絶。育德初年要立身。當如玉不受緇塵。他山有石日磨琢。鏟彩方成天下珍。</text>
<title>過孫撫松 天祐 故宅</title>,<text>所受於天厚且淳。又承函丈篤人倫。可憐寂寞身亡後。徒使朋知淚滿巾。</text>
<title>呈盲聾主人 二首</title>,<text>睿知聰明守以愚。聖門深戒得聞無。死灰枯木非爲貴。淵默雷聲是丈夫。物稟陰陽各自成。水金明內火生明。洪鈞賦與人爲貴。閉却三關有底情。</text>
<title>失題</title>,<text>爲問參同契中事。回光返照義云何。吾家亦貴博而約。六十年來聞見多。</text>
<title>輓河滄洲 甲子</title>,<text>閒把笑談俗子親。德音猶足畏鄕人。是程伯子稱康節。竊料公能以自新。</text>
<title>呈姜寒沙 丁亥</title>,<text>自是吾州舊使君。峴山遺愛薄層雲。却將蜣轉疑蘇合。深愧虛名猥上聞。</text>
<title>八德門。次趙竹陰 希逸 韻。</title>,<text>伊洛誰尋橋上村。頭流新闢德之門。來斯進義迷仍復。謂向天津聽議論。</text>
<title>記夢與舍弟</title>,<text>甲戌仲秋十九黃昏坐語。仍及命驗之所以。人之所始生年月日時推之。預知其長短。汝遽曰。吾得中壽自知之。不須推云。余聞之不喜曰。子美謂人生七十古來稀。然未七十者。誠可慊也。是夜夢。汝告余曰。安君夢禛好食犬肉而夭。我則嗜棗必 缺 充腸。余曰。然則汝其長生矣。夫犬肉。仙家以減壽不食。衛生歌又曰。犬有義。人無禮義。反食之云。則犬肉夭人明矣。棗之爲果。本草極稱其好。又仙家所記交梨火棗者。亦其類也。汝其長生矣夫。及覺。仍記以一絶。遂與之。犬肉傷神減壽年。棗爲良藥可通仙。安生短折寧無以。汝獲長生豈偶然。</text>
<title>過泗上</title>,<text>東城霞起鬱嵯峨。下有長橋臥碧波。他年若作南州客。携手親朋載酒過。</text>
<title>輓河公 忭</title>,<text>數追段木已知欽。秦晉相連分且深。聞道九原埋玉樹。病中驚起動悲吟。</text>
<title>挽鄭吉叔 有祐○甲辰</title>,<text>曾於逐臭許心知。何遽蒼穹嗇耄期。雁叫城崩猶可說。高堂斷線鬼應悲。</text>
<title>許丞</title>,<text>許承休喚做廉吏。聾病居官不自嫌。貪爵貪財貪一種。世間安有兩般廉。</text>
<title>中旬五日</title>,<text>睡起觀天曉月生。旭朝雲淡又風輕。晩來陣陣寒猶緊。顓頊餘威奪序行。</text>
<title>二十七日又次</title>,<text>曉看天際黑雲生。朝見風飄雪片輕。白日方中陰解駁。生憎微翳向陽行。</text>
<title>仲春</title>,<text>仲春初吉啓明煌。天際輕陰起四方。欺日依微終不散。誰知節序屬良辰。</text>
<title>朏後二日。午雨暮晴。</title>,<text>朝來雲霧暗前山。當午沈淫見日難。下雨如麻終夕霽。淸新應待曉天看。</text>
<title>八日</title>,<text>高舂一漏轉成陰。霎再還收暮雨淋。風作晩寒吹入戶。夜深無月更沈沈。</text>
<title>十五日</title>,<text>終朝過午絶繁陰。惟覺晴嵐比靄深。薄暮天西雲片片。和風拂面入微吟。</text>
<title>詠日候 二首○在德川時</title>,<text>二月中旬半已陰。漏雲殘日勢將沈。霎然霢霂西山暮。道是無心却有心。含雨朝雲向北趨。遂行飛粉又如酥。滂沱到午仍終夕。誰變鶯花水墨圖。</text>
<title>朝陰到午。午後大風飛瓦。</title>,<text>朝日初晴午大風。時看微霰落春空。飛沙拔屋豈天意。徒使愚氓疑化工。又仲春二十九之晦。旭日無雲午有風。是月多風兼有雨。嚴霜何復隕春叢。</text>
<title>三月朔日</title>,<text>辭親幾日已新蓂。有似籠中送翦翎。待得養珠成羽翼。弄雛衣彩拜門庭。</text>
<title>三月客中有感</title>,<text>昔聞如草客憂生。今見花開天不晴。遙想故山負香火。忽驚佳節是淸明。</text>
<title>挽李德讓 廷賓</title>,<text>少壯曾猶同隊魚。老來涇渭愧溝渠。朗猿腸斷終何遽。同病相憐長慟余。</text>
<title>輓朴啓晦 以爀</title>,<text>癃病年來百念灰。雪中橈擬剡溪廻。茝蘭先折嗟何及。泣送臞仙入夜臺。</text>
<title>挽文君 在玆</title>,<text>有才無命竟何如。蒙難終胡短折歟。穀異同藏願雖適。偏傷身世一蘧廬。</text>
<title>喜聞許丈有賢胤。兼謝旣往之悔。記以一絶。</title>,<text>喜聞許氏有奇男。爲魯後生眞弗慙。他日萍逢何面目。信傳市虎不須三。</text>
<title>悼亡記夢。次石洲哭具金化韻。</title>,<text>夢魂相値適成因。蘭臭寧論假與眞。睡起拓牕星欲曉。嘆公非復眼中人。</text>
<title>後數日。又夢再次。</title>,<text>頻夢英魂非偶因。眉黃得接士夫眞。倘能夜夜長如是。何恨幽明隔此人。註。公富而好禮。嘗喜看冠昏喪祭禮。及近世名儒喪祭禮答問曰。欲爲不苟士夫而未能。其言與皇明人願爲眞士夫之說默契。故及之。</text>
<title>觀成友海亭基址四首 其諸君觀尙夫將營海亭基址而返。時壬戌正日旣生魂越四日丁巳也。吾輩是行。不可喑無記一。酒中吟得拙句。戲呈尙夫足下。索報瓊琚。</title>,<text>畜德曾聞山海於。不山濱海是君居。却慙吾輩眞無力。許不樂山而海棲。任吾天放德川於。養拙君今且海居。閒者自能專二樂。休休元不讓棲棲。靑山白屋可遊於。願學乘桴占海居。賴得故人相勉語。頭流他日與同棲。場巖有地可觀於。不亦宜于君子居。大醉歸來山日暮。輕鞭揮處鳥驚棲。</text>
<title>贈別雲長足下 小序。公之言曰。我保寧人也。君晉州人也。保湖西一隅。晉嶺南僻土。一者相從。似非偶然爾。此言感人深矣。終不禁吳牛喘月。以爲他日寓懷之地云耳。</title>,<text>不言而說飮和多。其奈相分雲樹遮。賴是三韓爲一統。嶺南湖右路非賖。</text>
<title>挽鄭愼和 以諶○三首</title>,<text>昔時皇考遇家艱。託跡高門受厚恩。百年今日未臨穴。舊恨新愁兼斷魂。柴門歷訪自三山。矍鑠輕身上據鞍。纔及數年便長逝。聽來酸骨更摧肝。嘗聞先世義兼恩。長擬求閑屬拜門。病未從心今已矣。那堪永負涕雙痕。</text>
<title>遊方丈</title>,<text>跡遍頭流千萬峯。層雲絶壑豁胸中。莫言摹寫毫端盡。依舊蒼崖雪滿松。</text>
<title>客中見梅</title>,<text>今春戚戚不尋梅。偶見孤芳立野開。遙想故園倚脩竹。風前笑我未能廻。</text>
<title>次柳盤谷 壽昌 韻 二首</title>,<text>經歲愁中又暮春。看花覺少去年人。詩來政値相思苦。翹首東雲更灑巾。一別經年又過春。東西衰疾白鬚人。何當更逐藍輿後。忝作山中兩幅巾。</text>
<title>用新正祝。奉呈盤谷丈 二首。</title>,<text>公今七十五年春。德潤方知比玉眞。養老臨雍知不遠。環橋觀聽摠冠紳。梨山仁德自陽春。成已猶能見性眞。壽且康寧膺五福。朗吟飛上翫天紳。</text>
<title>次水月軒韻</title>,<text>九苞仙老玉成音。不願封侯不見金。若識此間眞意味。夜深天桂當湖心。</text>
<title>挽朴无悶堂 絪○庚辰</title>,<text>東南吾道失傳心。子在期成三疊音。曲未終來絃已斷。龍門誰復把瑤琴。</text>
<title>輓河台溪 戊戌</title>,<text>晩成材大任優遊。眼暗風塵退急流。欲識量宏與無競。河涵江闊一虛舟。</text>
<title>謝南御史 九萬○壬寅</title>,<text>三月春風間白紅。繡衣來與布衣同。重期歲暮閒心地。八德門前石上松。</text>
<title>挽趙澗松 任道○甲辰</title>,<text>泗水人亡響將輟。東南一線屬夫公。木催何遽催鷄夢。洛汭波寒空自東。</text>
<title>曉吟</title>,<text>臥聽村鷄喔喔呼。曉天殘月在庭隅。俄然海底金鴉翥。萬丈紅光遍九衢。</text>
<title>戲贈孫汝善 錫胤 用前韻</title>,<text>被酒狂歌或妄呼。其中猶自有廉隅。倘許陽春曲一唱。應知響徹彩雲衢。</text>
<title>記夢</title>,<text>旃蒙仲春旣望曉。夢握管濡丹。擬爲點勘之事。須臾其管與毫。漸變成巨。濡染淋漓。無一毫不丹。落地成文。自能如意。旣覺而奇之。又感退之丹篆。蓋以時觀韓文故也。遂記以一絶云。夢將丹墨試尖頭。漸巨如椽鬼必愁。老手下來神且速。韓公呑篆可同流。</text>
<title>換鴉亭 在山陰。亭額卽韓濩筆。</title>,<text>神筆要鵝典午天。東韓書法得其傳。三字扁亭輝映勝。人人爭觀筆如椽。</text>
<title>八德門。次趙竹陰 希逸 韻 二首。</title>,<text>九曲峯前德有村。川流東放正開門。訪眞游子賴知入。須向頭原求至論。何事天津橋上村。空中樓閣入無門。賴知肉菜尋常用。上達方聞太極論。</text>
<title>雪後過德川</title>,<text>頭流興味鮮能識。白玉屛中吾兩人。山嶽帶雲呈態狀。松杉含雪示精神。</text>
<title>輓林林谷 眞怤○二首</title>,<text>深如萬斛衆難窺。不楫隨風下上流。載月有時醉中聖。言歸誰復領虛舟。廣顙長身嶽立容。兒孫羅立似諸峯。東南久屬士林望。合哭若堂斜日封。</text>
<title>挽盧參奉 亨運</title>,<text>名堂信古有賢孫。文獻遺風今尙存。六十七年已終事。德言猶足警鄕原。</text>
<title>過柳君故宅</title>,<text>陶君詩酒卽吾兄。自是田園畢此生。百行有源今已矣。柳門疏冷足沾纓。</text>
<title>強筆荒拙。奉酬二朴學士 以燾，以爀○四首。○幷序</title>,<text>病夫稟性疏愚。且不勤學。於詩尤不工。初非程叔子不欲爲此閒言語而然也。今遭功制。病滯他鄕。襄事在前。催傷我心志。索漠我意思。幸蒙僉俊士不遐枉訪。仍留一夜。片辭百璧。一語千金。耳暫明懷可慰。奚啻十年書也。秪恨蕕纔襲薰。旋卽異器。未藏赤黑於丹漆。愚亦無力留賢益。粤有投贈瓊琚。儗人不倫。過於推奬。菲質有不堪當。雖在疚懷鬱抑中。不得不一俚語以報之。固陋荒辭。曾木瓜之不若。豈可明昏眸之撥雲散。茫然增愧赧。知君氣力稟淸夷。小技文章不足期。學究天人吾分內。異宜休問古今時。勁節何曾異險夷。乾坤閉塞後爲期。請看南山松柏樹。襟懷可見歲寒時。治平元自寡妻刑。不善都繇芟句萌。力強年富前程遠。主敬存心做得成。不顯能令百辟刑。擴充惟在善端萌。影衾無愧丈夫事。聖學始終要敬成。</text>
<title>詠硯滴次韻</title>,<text>陶土爲聲莫過秦。蒙恬作筆子攸因。却嫌硎谷無前變。友四文房討不仁。</text>
<title>詠網巾次韻</title>,<text>結象重離織笑蛩。目要其密不爲銎。韜髮代纚周冕底。宜文宜質合中庸。</text>
<title>挽李別提 如漢</title>,<text>君逝聞來涕自橫。玉山從此望如輕。他年絶巷無人處。忍聽凄風隣笛聲。</text>
<title>輓鄭秋潭 顧○二首</title>,<text>風霜一夜折幽蘭。蓮未傳香夢已闌。使我起驚垂死病。自今同臭得應難。子欐能文章。中進士。未及傳榜而逝故云。彊齋與子德爲隣。儂幸同時忝末塵。泉裏倘蒙携手問。爲言疑豕負塗人。</text>
<title>挽成而廣 鐄</title>,<text>忍送文星入夜臺。鸞孤弔影雁嘶哀。不贏仍嗇耄期壽。空負凌雲萬丈才。</text>
<title>贈泗上失路者還家 二絶○幷序</title>,<text>乙未十月家居。有僧與一童子來。請學雜書。余以雜斥還矣。未幾喪兒。避疫山房。童子尙留在房。志學益懇。獲罪慘惻中。嘉其意。令朴甥敎之。朴郞歸覲。童猶在供炊飯。進盥頗勤。積日累勞。有同群之義。越明春人日後二。有翁與兄二人失壻弟。來尋其童。童蓋以弱齡。爲都統制軍吏。在渠當大任赴京。還得罪受杖。幾死獲全。懲深齒酸。絶跡遠遁。爲僧所誘。自冠反爲童。將棄母與妻。慕山禪者也。始聞愕然。悔其於罪戾中。與將入幷赤子同群。惻然思所以救其陷。以重綱常。且感同處之義。乃敢於慘酷中冒情禮收淚。成二絶投贈。因記其顚末云。吾人有道重三綱。苟失於斯犯憲章。岐路趑趄歸故里。敢將墑埴指迷方。爾家居在泗南邊。怨別山妻若箭弦。況草有萱荊有樹。不宜逃役着幽禪。</text>
<title>挽韓釣隱 夢參</title>,<text>簪纓寶系貫懸藜。埋玉於今一夢如。成後不贏天可必。問詩問禮滿庭除。</text>
<title>姑氏服闋 李雲塘琰夫人</title>,<text>衛武公年非不長。有違情事我偏傷。服制窮來悲轉切。欲將經禮稟先王。</text>
<title>道中作 三首</title>,<text>鞭羸百里作淸遊。不是眞源分外求。出自德門來到此。巖巒莫詑擅風流。石屛靑嶂四邊開。松桂丹楓次第栽。此地足追遊鄠興。不師劉阮入天台。石路崎嶇馬不前。吟鞭遙指夕陽邊。登登未已要歸宿。莫遣征驂暫許延。</text>
<title>過牛嶺。見老樹有感。</title>,<text>曾挽叢條折作鞭。成喬今日盡參天。匠石未逢山日晩。蕭蕭寒葉戰風前。</text>
<title>輓鄭學圃 暄</title>,<text>獨憐高義薄雲峯。文彩風流儘可宗。垂死病中人事絶。那堪斜日若堂封。</text>
<title>輓趙鳳岡 㻩○二首</title>,<text>江海頎然美丈夫。孟生心貌古人徒。壽加二十終誰記。幷世無隣德亦孤。吾鄕醇俗不曾漓。況復山天講道時。今日忽驚爻象擾。羨公高臥罔聞知。</text>
<title>憶秋潭子</title>,<text>溫如良玉粹精金。輔世良村出士林。沒後英靈知不滅。寒潭潦盡月天心。</text>
<title>悼朴君 晸巍捷東堂。將赴殿試。行未發病死。</title>,<text>未對三千玉陛前。靈輴何遽向新阡。夜臺自古三光隔。今送文星入九泉。</text>
<title>記夢</title>,<text>乙亥元夕。夢登山。山皆石厓。東臨大水如震澤。然其高不知幾千萬丈。眩不可俯視。傍有戲破余者。投橘于水。余欲求不憚勞。無何到水。如有薪藩覆水面。余步行其上。遂獲其橘。不覺失足。兩襪盡濕。猶喜得橘。遂記以一絶云。至寶何辭涉險尋。志求投橘在湖心。引來不憚濡雙足。一顆誰知抵萬金。</text>
<title>挽曺丞 晉明○二首</title>,<text>通家累世德門入。髫歲追隨五十春。今日忽聞開祖奠。哭望仁里鬢將銀。九曲流成玉鑑虛。山泉毓德發蒙如。年終大耋歸玄宅。嶽麓風煙送柳車。</text>
<title>哭鄭吉叔 有祐○二首</title>,<text>秋月明輝鄭首陽。初年壯志慕虞唐。可憐一病緣醇酒。哭後猶疑色滿樑。少時何幸托深知。季世擬爲鍾子期。豈意絃中燥濕變。細推由我不能詩。</text>
<title>挽曺生 </title>,<text>大賢之後有如君。遜悌溫諄餘力文。何渠靈輴辭嶽麓。悲風吹送集賢雲。</text>
<title>新春雜詠。敬次訓蒙絶句韻。</title>,<text>孟春旬日暮雲生。山雨微微足浥輕。入夜漸聞聲不絶。東皇爲政此中行。</text>
<title>挽曺上舍 昪</title>,<text>先世及門情分深。視君猶視弟兄心。忽聞長逝意何極。東望暮雲悲不禁。</text>
<title>輓曺生 腆</title>,<text>積德門中更有君。相尋時見應箎塤。端宜壽福今何謬。他日江城拭淚痕。</text>
<title>壬申正月十四夜翫月</title>,<text>二七初昏月暈成。西南咫尺又從星。以風以雨吾何測。深恨天文術未聽。</text>
<title>挽曺君 敬明</title>,<text>大賢之世有如君。智及能多擬解紛。未試霜鋒身就木。悲風嶽麓不堪聞。</text>
<title>上元夜</title>,<text>上元終日雨如麻。月到高舂寶鏡磨。脫出亂雲猶未晩。萬邦歸仰淨無瑕。</text>
<title>十九日。更步前韻。</title>,<text>崇朝天朗合春生。近午風光寒更輕。但覺年光催次第。陽和陰沴以時行。</text>
<title>挽曺生 晼</title>,<text>季重其如喪逝憂。通家累世忝交遊。他日經過懷舊處。那堪隣笛倚江樓。</text>
<title>挽曺生 夏衍</title>,<text>九曲三藏合德流。山明水潔孕箕裘。伊人斯疾終難詰。慘叫九原知也不。</text>
<title>仲春三日</title>,<text>曉雨催春驚睡覺。崇朝暫止更翛翛。一元資始因天地。萬物同生此路頭。</text>
<title>六日</title>,<text>金鴉旣翥八荒新。時有微陰翳火輪。當午纖雲無一片。回看天地是陽春。</text>
<title>二月十四日</title>,<text>草軟花香淑景遲。氣和天暖惠風吹。溪山不老良辰又。緩節微吟孰更知。</text>
<title>宿雨未晴。仍看墻內松竹帶雨。二十一日</title>,<text>花政開時雨不晴。萬家桃李摠粧成。誰吟紅白描仍醉。獨對松篁畫有聲。</text>
<title>三月朔。更用前韻。</title>,<text>黃雲暮捲雨初晴。芳草春洲綠已成。一雨一晴私意絶。誰將怨謝發諸聲。</text>
<title>三日</title>,<text>九曲峯前日已紅。生憎雲亂蔽西東。一舒一卷雖相間。明自無夷在太空。</text>
<title>六日</title>,<text>晨起看來雲滿天。分將半日作油然。夕陽不雨陰仍散。光景依俙泗水邊。</text>
<title>壬戌夏。次趙鳳岡德山寺韻。</title>,<text>有寺藏巖底。煙霞縹緲中。境深僧伴鹿。溪急水相舂。山暗雲常白。天明日已紅。群賢成勝會。幽趣自無窮。</text>
<title>次趙鳳岡德川秋享韻 甲申</title>,<text>嶽麓千年地。醉醒三日留。依歸知有數。妙契豈無由。殆庶思顏氏。局才笑冉求。丈人能辦此。賤子幸蒙收。</text>
<title>壬申二月八日起感</title>,<text>春仲月弦日。山頹斗隕辰。遺風終甲子。知德孰尊親。縱啓彼庚戌。偏傷此壬申。河南聯壬癸。文運必還純。南冥先生以隆慶壬申二月初八日終。至崇禎壬申。乃甲子一終也。故云遺風終甲子。知德孰尊親。蓋用程叔子畫像贊文也。先生奮起偏荒。博以就約。斷棄枝葉。以敬義爲本。深得聖賢宗旨。崇節義厲廉恥。下學上達。科級分明。及其觀人。先出處而後事功。使學者知所先後。而大有功於名敎也。縱啓彼庚戌云者。大聖與朱子皆生於庚戌。先生生於辛酉。在庚申壬戌之間也。偏傷此壬申云者。大聖朱子之卒。在於壬戌與庚申。先生則於壬申也。河南聯壬癸。言程氏兩夫子之生。在宋明道壬申癸酉之二年也。文運必還純。蓋以運無不復。深有望於將來而庶幾於今壬癸之年也。</text>
<title>二月廿六。成彊齋輿疾當還。而風日不全溫和有虞。仍待舍弟之作。</title>,<text>初日照窓紅。起看天宇空。韶光自朝夕。雲片或西東。鴻去已山外。雁歸應露中。孤房百感足。寒夢五更風。</text>
<title>贐別一章。奉寄成尙夫道契行軒。</title>,<text>晉鄙留新宅。巴山返舊封。高翔千仞鳳。潛處九淵龍。賁谷適吾願。羊腸偶爾逢。此時難自進。他日躡仙蹤。</text>
<title>挽趙澗松 任道</title>,<text>公挺金羅國。儂居方丈前。忝交知幾日。向慕自髫年。至性徐公孝。淵源趙相賢。任仁雖壽考。吾道屬誰邊。</text>
<title>輓盧參奉 亨運</title>,<text>崔盧聞當世。秦晉忝陪筵。庭訓敦詩禮。家風信古先。一資因素履。三秀護靑氈。聞葬違臨穴。那堪涕泗漣。</text>
<title>敬步古韻。奉呈尹孤山。 善道。○幷序。</title>,<text>愚跧伏窮巷。竊聞盛名。如雷灌耳。近因獨醒。牢關北塞。庭有登龍之慶。恩猶未推。逾年之後。斯得雷雨特下。南遷湖嶺。雖分隔一衣帶水。不覺心神飛越。秪以癃病濕痺。手足麻木。長在枕席。艱於盥櫛起旋。又因喪患。久抛鉛槧。而因喜驚起。偶得拙句。雖曰升沈異路。無一言半辭承誨。竊想曠世相感。隔遠神交之意。擬以螢爝補明。不以頌而以箴。爲潛居至人沐芳藏輝之規。誠以屈子千載一入而其忠。忠而過者。其過過於忠也。至如論人。必於無所容而後已。此又張曲江之至深處也。或違君子道者非耶。又人雖云得謗。名亦隨之。年及八秩。聰明不衰。宜以李初平之年邁。一依無極翁之指掌。以階北學周孔之道。悅義理若芻豢而不知老。則可至於道也。愚不欲爲姑息婦寺之言。竊自附於愛人以德之義。肆忘不知量之嫌。唐突於效顰。擬爲福地龍蛇中一破顏之資。惟願擇蒭蕘而財察焉。詩曰。衆醉獨醒放。數年除網羅。衡輿倚忠信。利涉帖驚波。囊篋寓眸十。垣墻屬耳多。存神由底事。滄叟有遺歌。附次韻自從南徒後。日日念逾羅。脈脈過桐雨。油油近麥波。何嫌公敎切。曾受吏訶多。萬事徒悠落。惟知鼓缶歌。</text>
<title>出門偶成</title>,<text>杲曜滿東窓。仰觀心則降。廓淸以終日。和煦更無雙。步出向山夕。歸來對壁釭。欲吟今日勝。還愧筆非杠。</text>
<title>途中吟</title>,<text>月隱白雲裏。山蹊猶不迷。前期知有在。今夜會東西。儒話情猶淡。霜風寒更凄。安危何戚戚。林下任棲棲。</text>
<title>挽鄭學圃</title>,<text>新闢孤山舍。江湖更有人。圖書對終日。花柳樂餘春。義訓敦詩禮。嘉猷保國民。自今梅雪月。誰得繼芳塵。</text>
<title>挽崔竹塘 濯</title>,<text>地下崔刑部。情親謾許愚。尊周動高義。平虜有雄圖。何翅奇男子。眞成烈丈夫。苟能展其志。滌熱寧君軀。</text>
<title>贈友 二首</title>,<text>一見連三日。而無彼此心。誰知言淺近。更有指高深。飮酒成雙醉。題詩不獨吟。愧非鍾子耳。叨聽伯牙音。昨日到今日。開心因語心。江山眼底近。歲月鬢邊深。却酒不深醉。論詩猶苦吟。靜中閒側耳。燥濕自生音。</text>
<title>次孫汝善盆梅韻</title>,<text>旣自保天性。何須問歲寒。栽培知有巧。造化奪非難。和月屛中見。他年畫裏看。生香不曾斷。工在一盆間。</text>
<title>次贈孫汝善</title>,<text>笑傲落珠玉。緣何譏我爲。言辭貴的礭。聲譽責朋知。莫恨登名晩。須思所立時。吾徒相告戒。肅愼爾威儀。</text>
<title>書鄭子儀簡後。又次前韻。</title>,<text>喜子文章進。初非用意爲。詞源江海倒。句法鬼神知。龍劍雖埋獄。雷公不在時。楚狂歌自苦。未見鳳來儀。</text>
<title>次李尙友 如泌 壁上韻。贈鄭亨伯 有禎。</title>,<text>聞道幽人過。通宵猶未眠。眉黃情不極。塤應指無邊。雅操擬山水。眞源尋洛川。老夫動高興。追憶對床近。</text>
<title>悼鄭吉叔 有祐</title>,<text>吾愛鄭良士。風聲鄕國傳。松杉秀氷雪。菡萏濯漪漣。始旣返初服。終何移酒仙。呼天不堪聽。遙拜敬姜賢。</text>
<title>悼亡</title>,<text>古雅存天性。襟期自不慙。慕賢楊立雪。愛客鄭藏驂。歲暮同蕭寺。秋深訪弊庵。春來山海約。回首淚難堪。</text>
<title>輓趙鳳岡</title>,<text>地下趙斯文。年高登護軍。目應多往行。耳想蓄前聞。軒上樂詩酒。庭除勤典墳。無金與延壽。終不愧明君。不聽所館吏賂馬之請。竟北司馬故云。</text>
<title>次水月軒韻</title>,<text>水月相涵處。謳吟獨悟時。銀鉤擲瓦合。瓊什詠星離。趙璧本來重。宋人烏得知。鴻輝長照眼。絶勝費空思。</text>
<title>次朴學士韻</title>,<text>望君山岳秀。知是蘊奇眞。達去行猶謹。窮來道豈貧。浮名元弊屣。利用在安身。托我斯文戲。難容一喙伸。</text>
<title>挽李漁隱 時馩</title>,<text>雷龍溪下毓。早歲卽名家。學沂南流活。文游北海波。胸藏千古史。口吐百祥葩。金璞終留礦。歸成後慶多。</text>
<title>遊剛泉。次諸賢韻。</title>,<text>慣聽湖山勝。來尋九月秋。洞深天欲盡。峯廻地疑浮。靑壁橫河漢。丹崖掛斗牛。猶嫌城市近。將以作仙遊。</text>
<title>悼亡</title>,<text>世系侍郞裔。家居方丈前。床頭曾拜手。庭下且隨肩。分義交相厚。兼仍瓜葛連。生平敍欲就。不覺涕雙漣。</text>
<title>次姜牧使 大遂 矗石樓觀漲八韻</title>,<text>高樓臨大江。秋水沒橋矼。河伯威靈漲。林坰次第降。雄城池許大。雌守力要杠。岳牧詞爲伯。元戎士鮮雙。將回弓馬習。化作禮儀邦。枯旱霖成澇。豪湍挾束撞。浪舂掀載燾。風簸卷麾幢。可與雲長便。收于又獲龐。</text>
<title>德川次姜全州韻 二首</title>,<text>吾人知覺本虛靈。帝鑄洪爐摠不輕。自是乾綱會進德。由來坤道利安貞。徹頭徹尾要須敬。惟一惟精可入誠。忠信直方是塗轍。循循習慣若天成。曾聞水以有龍靈。九曲不爲人所輕。千古儒家宗嶽麓。百年風敎賴文貞。向來魚鳥知其樂。此日雲川孚至誠。南嶽煙霞知有主。山中物性可能成。</text>
<title>夢松亭河公 受一。次趙龍洲韻。</title>,<text>玉爲仙骨水爲神。函丈從遊夢也眞。負杖逍遙經幾歲。摧樑四十二回春。慕賢悃愊超凡累。尙德譚論絶世塵。柳下和能敦薄子。松風兼洒甚衰身。</text>
<title>夢河滄洲又吟</title>,<text>英魂不泯尙精神。夢裏丁寧也似眞。手澤尋常如昨日。堂封三十爾來春。擬修昔歲心中事。忍拂當年筆下塵。一枕片時重寄語。想應康濟井中身。</text>
<title>舍弟往問成尙夫病。來傳書札。篇中一行一字。無非好文章。喜而有作。</title>,<text>數行片札動成章。率口元非用意揚。病甚烏能好文翰。理明自有錦心腸。故知天意未吾喪。何慮君身遽爾傷。本地風光歸則是。幷州莫指作故鄕。</text>
<title>夢成彊齋</title>,<text>平日存誠可質神。幽明相接夢耶眞。九原斧屋幾經歲。一哭寢門三五春。洒洒風神無俗累。堂堂氣槩絶緇塵。片時情詁憑莊蝶。思引愚生納阱身。</text>
<title>德川書院 有敬義堂，進德齋，修業齋。</title>,<text>山頹昔日立宮庭。歲歲春秋薦仲丁。敬義學仍傳自古。進修模是考諸經。禮儀爲實由誠實。黍稷惟馨在德馨。齋室階梯知井井。洗心明眼賴英靈。</text>
<title>讀大學</title>,<text>孔門曾是得其宗。八目三綱次第通。格物須尋居靜裏。致知要在博文中。新民可見修身效。進德方知養性功。誠意關中誰是主。靈臺臺上一醒翁。</text>
<title>賀河晉伯登第 二首○癸酉</title>,<text>白玉樓成壬子春。我河攀桂者誰人。君能自致靑雲去。吾賀立登要路津。堂上春萱曾積慶。雲間鴻雁會連倫。古今一樂從知命。毋負聰明男子身。聞君射策在深春。藉甚聲名動萬人。自致丹梯升有路。或稱滄海闊無津。探花手法雖多妙。折桂神工固絶倫。愛物心存先正訓。兼將仁孝倘全身。</text>
<title>挽河台溪</title>,<text>具慶堂榮擅海東。芳流名迹簡篇中。遹追先世家傳孝。委致其身國有忠。泣血抱痾能子節。危言扶義爭臣風。將臨大昳何嗟及。繩武歸成世不窮。</text>
<title>夢遊岳陽樓 少時作</title>,<text>逍遙齊物邁莊周。造化爲車駕斗牛。背負靑天鵬萬里。光盈大地月千秋。鴻濛托契空蒼外。眞宰論玄太素頭。歸夢夜來何處去。洞庭風色岳陽樓。</text>
<title>次鄭 彥昇 江陽溪亭韻</title>,<text>阿那宦海任風湍。早見如天地步寬。富且貴焉安足貴。易而難者果無難。未須栗里開三逕。不事桐江把一竿。自是吾儒忘外樂。便能高出利名間。</text>
<title>次吳壯元 翮 投贈韻</title>,<text>乘龍喜色溢高門。暫屈仙軺晉鄙村。儂忝林泉迷路脈。君將誠敬學乾坤。豫万難仰無名傳。洛社須尋獨樂園。一別休言隔千里。倘能冥會有神魂。附元韻昨日來從入德門。河南伯叔訪西村。潛龍肥合天山遯。雅度弘如地勢坤。拔俗淸風臨竹榻。滿堂和氣傍花園。林前永托平生契。別後相思惱夢魂。</text>
<title>挽曺丞 晉明</title>,<text>天眷頭流未喪文。家傳二世是吾君。胚胎餘慶施恩政。擩染遺風保令聞。神與德媲休錦瑟。身將愛子臥松雲。考終八秩零三壽。絃絶忙如映隙曛。</text>
<title>挽林林谷</title>,<text>海外東南更有楊。橘林朱實葉傳香。能詩準擬動梅興。嗜酒不曾流醉鄕。笑語儘敎親俗子。徵求何必事先皇。二仙合作黃公變。翹首淮西涕泗滂。</text>
<title>挽曹上舍 浚明</title>,<text>大賢之後有如君。早採蓮芳種德門。擩染胚胎生美質。聰明才器就休文。叢蘭連萎難諶命。錦瑟悲涼更作冤。兩世二人將返机。慶殃天定信前聞。</text>
<title>輓姜寒沙</title>,<text>伽倻秀氣毓英才。殷烈家傳積慶來。早悟北山將後壞。晩追陶隱正東開。兩都行政人猶頌。六郡遺恩心爲哀。愛子相隨未終孝。漳濱永負泣漼漼。</text>
<title>挽曺上舍 昪</title>,<text>大賢之後尙蹇連。夭折如君眞可憐。孟浩短衣卽長夜。茂陵多病已三年。名高雁塔暫施角。身到鳳池今已焉。命達才憎固如是。不贏成後信蒼天。</text>
<title>挽韓釣隱</title>,<text>愚頑於世絶知音。逐鵠觀龍托契深。洒洒神飆來水面。姸姸皓魄當天心。掃軍筆陣傳神玉。倒峽詞鋒擲地金。蒿里漳濱便長隔。九原何處更相尋。</text>
<title>挽曺上舍 </title>,<text>孔聖猶曾哭伯魚。烏川此句義何如。江城雲樹迎丹旐。嶽麓風煙送柳車。姜氏空餘眠共被。王孫何復慰憑閭。當年牧老應無憾。孔聖猶曾哭伯魚。</text>
<title>挽河殿中 璿</title>,<text>三槐樓下忝隨肩。四十光陰箭別絃。雁塔題名由妙藝。殿中侍御任先傳。桑鄕擬見繡衣返。嶺路何悲丹旐還。莫遂翰如泉下款。病眸那忍涕汪然。</text>
<title>次鄭 彥昇 孤山韻</title>,<text>有水中分繞斷山。主人能得此心閒。請看百頃風來面。何似千層霽後顏。坤軸飜時雲自去。日銜佳處鳥知還。倘全天賦仍收景。二樂元非杳莫攀。</text>
<title>又次孤山韻。兼呈權東溪 濤。</title>,<text>峽束靑溪溪繞山。吾君卜築自閒閒。春回玉色開生面。歲晏塵途合厚顏。千載湖西知有繼。半生林下可無還。堂成仁知仍明道。逸士高標不足攀。</text>
<title>次前韻。與孫汝善。</title>,<text>頭流南畔好溪山。毓秀仙才豈等閒。張也自能憑緩煩。蔡生何事相魋顏。騷壇路熱揮鞭進。詞伯功輸奏凱還。不用縱橫丈夫慕。碧桃天上可梯攀。</text>
<title>挽崔竹塘</title>,<text>義薄燕雲萬丈高。尊周一念水滔滔。忘家大節重恒嶽。許國千金輕一毛。二邑臨民周澤厚。諸司供職獨賢勞。山河未洗身先死。涕泗長沾志士袍。</text>
<title>代外兄友梅堂輓河滄洲夫人</title>,<text>古今骨肉相離處。正自婦人居室來。美矣河門獨無是。淑哉姊氏又多才。忽驚故宅村邊棄。忍見新阡雪裏開。我乃外親爲內弟。不堪哀淚政漼漼。</text>
<title>癸巳孟冬上弦曉。夢河滄洲。又次前韻。</title>,<text>情裏鄕先夢裏神。一場談笑怳如眞。寢門慟哭幾多歲。同穴封塋已卅春。玉露團團仍絶俗。精靈皎皎泂無塵。手傳緖業垂將就。應慰吾衰老禿身。</text>
<title>甲午仲春初六夜。夢河滄洲。又次。</title>,<text>陪公知識怳如神。夢裏誰云未是眞。伊昔雙魂同穴閉。于今三十二回春。何慙不逐世間樂。可惜已爲松下塵。三次慇懃知有意。應憐半死白頭身。</text>
<title>記夢</title>,<text>携朋暮抵洞庭水。風捲春潮舟自橫。我獨向津看渡去。人咸由揭涉江行。不船不馬飛何返。馭氣馭風難記程。滿袖尖頭眞可用。一封蘇合最生馨。</text>
<title>挽鄭彥昇</title>,<text>傾蓋曾於乙卯秋。于今天日幾廻周。時從處士孤山舍。每仰元龍百尺樓。文武才能人共惜。風流儒雅孰堪儔。約同衛道便長逝。何翅情親懷舊遊。</text>
<title>挽盧參奉 亨運</title>,<text>第抽書帶鄭公鄕。盧氏由來積德昌。公乃幼爲能子弟。人斯長擬擧賢良。流連東洛慕涵養。山接頭流聞直方。六十七年豈無事。不贏餘慶信蒼蒼。</text>
<title>鄕校移建。次崔固城 應天 韻。</title>,<text>南流西嶽鎭成奇。毓秀儲精莫盛玆。自是人才稱此府。邇來鳳德適其衰。禋丁祭戊同無日。立廟爲壇合有時。天運循環靡不復。朝陽鳴豈獨於岐。聖廟社壇東西分立。乃是通規。而今幷置于西便飛鳳山下故云。</text>
<title>挽朴啓晦 以爀</title>,<text>九畹滋蘭仍百畝。瓊琚佩玉又申之。妙年藝苑名誰敵。遲日溪山興有期。追遠表新先世墓。動天恩賁昔賢祠。不贏成後終何憾。絃絶如今我獨悲。</text>
<title>挽李德讓 廷賓</title>,<text>生在江城節孝閭。胚胎擩染氣移居。志存忠養仍斑舞。誠供山殽若水漁。開口嘗論經與史。攝身時問禮兼書。沈痾哭子卽長夜。命物其如積善餘。</text>
<title>挽李上舍 明怘</title>,<text>十一年前偶見之。幸因風便對光儀。慟哉人莫爲其贖。命矣天何不憖遺。雲裏那堪雙雁叫。鏡中無柰隻鸞悲。自今永負重遊約。遠寄哀歌涕兩垂。</text>
<title>德川詠日候 三首</title>,<text>是月中旬有二夜起旋。適見將弦之月初升於東。色赤入雲。翌日終朝而後霎然。旣而暫止還雨。竟晷通宵。以至明發。近午開霽。遂記所見。中旬有一晝無雲。臨暮油然正欲氛。日雨日晹人自願。致誠致敬天應聞。誰知森列示星斗。乃是分明垂象文。此夕陰陽愚不測。須臾雲靜露乾坤。深夜微升魄欲弦。朝來雲北蔽靑天。移時霢霂收還雨。終夕煙霞斷復連。正黑通宵空缺月。如麻連日上無玄。感吾涕泗難成寐。安得揮令竟落褰。雨釀春寒久未收。雲浮欺日幾時休。輕風陣陣陰機動。微霰霏霏造化留。始識天心應有在。終然誰復詰其由。暮來雨歇風猶緊。西北諸山雪滿頭。</text>
<title>癸巳遯月念八日有夢。又用前韻。</title>,<text>鄒嶧山連方丈神。分明孕出士夫眞。仙居相去倍三舍。馬鬣封來經幾春。幽夢慙非貫金石。雄才元不受埃塵。無端來感寧無以。持綆應垂千仞身。</text>
<title>挽河長水首尾吟</title>,<text>人生七十古來稀。偏惜於公朝露晞。玉貌盛時期雪月。捐軀一夕倍光輝。芳名聯棣傳多口。零落歸來涕屢揮。遙向祖筵歌也哭。人生七十古來稀。</text>
<title>挽申處士</title>,<text>溫其良玉粹精金。不受緇塵半點侵。愧我本非鍾子聽。感君還奏伯牙音。博文未遂平生志。敦孝能全致死心。存順沒寧雖可慰。眼中那忍曉星沈。</text>
<title>輓鄭公 大榮</title>,<text>首陽仙種異凡流。色擧南翔絶北徂。家累千金非世寶。庭聯四璧是天球。風從火出閫儀肅。友自書來家政修。鮐背康寧仍壽考。綵還將作福星無。還恐作遊</text>
<title>贈李茅村 瀞○竝序</title>,<text>嘗聞紫陽朱夫子有言曰。志者心之所之。詩者志之所發。然則詩豈復有工拙哉。但看志之如何耳。弘度素不詩者也。今見令公言。不覺衝口而出句。不禁率意而成。眞所謂嫫母之顰笑也。雖然。非敢爲詩。乃所以言志。幸令公俯察愚志。不以詩觀焉可也。詩曰。幸作他鄕萍水逢。客中還恨欠從容。精神洒洒驚塵俗。論議堂堂邁古風。心上經綸知是主。身前士卒未爲功。天生材器終成用。不日恩麻降九重。</text>
<title>挽河混元 達永</title>,<text>先公氣象夙知欽。蕭灑溪亭霽月臨。賢自少時爲子順。愚從此日托交深。暮年意共修師緖。一夕風何摧秀林。垂死多端備辛苦。羨君長逝也安心。</text>
<title>挽河君成伯 檍</title>,<text>病眸東望涕何禁。四世叨知分義深。見惡探湯高士傳。聞賢佩茝吉人心。朗猿寸寸腸堪斷。湘竹斑班淚亦淋。大昳催期無可及。蕙蘭先折命難諶。</text>
<title>次李尙友題壁上韻 二首</title>,<text>抗亭何翅聘閒望。擬要瓊篇洗俗腸。山接三韓方丈外。波連九曲德川陽。解安心處身還足。非近刀時手豈傷。修養操存成一致。賴知倉扁有神方。齋舍新營佳士前。隨時觀物在心專。門開水與東溟會。眼底山將南嶽連。達去有生都是命。較來無事不關天。更深說到逢源處。鑿井何憂未及泉。</text>
<title>挽愼公 名應昌。有三男。壬辰之亂。父子相失。中子爲天將劉綎所將去。公與末子各被虜去。久後相逢。得還故國。中男在中朝貴顯。從詔使東來。請于朝廷父子相見。一時以爲奇事。</title>,<text>曾輩靑襟執豆鉶。更隨驚浪寄鯢鯨。中男附驥仍千里。孺子飄萍且幾蓂。半世他邦鬚已白。一朝鄕土眼重靑。二難機會堪書策。錫類傳家又可銘。</text>
<title>挽鄭先達 延慶</title>,<text>擬窮黃石靜風塵。端爲朝家鮮武臣。切切丁寧委兄弟。桓桓勤懇嚮楓宸。不慙尸革伏波志。肯慕生還定遠身。返厝松楸飜可慰。沙場何限未收人。</text>
<title>挽文得與 在玆</title>,<text>去歲哭崔今哭君。頻年零落嘆芝焚。堂堂氣宇終難接。揭揭談論不復聞。無望雄材探虎穴。有誰軒仰避鷄群。吾州自此少人傑。欲敍至情何用文。</text>
<title>呈趙鳳岡</title>,<text>南湖風致近何如。皓魄逢秋興有餘。盈耳平生惟敬義。滿庭傳業總詩書。由來至樂須勤學。老去神功在燕居。光景都收佳句上。偶然吟得氣仍舒。</text>
<title>題申文簡公 末舟 歸來亭 二首</title>,<text>所養堅貞當險見。先生心事最雄豪。文章燦燦傳人口。節義堂堂潤士毫。西蜀漢關稱兩葛。東韓我國見三高。英風凜凜凌霜雪。能激千年有志曹。相公歸去投簪笏。茶竈新開錦岫西。靑海百年鴻遠擧。碧梧千仞鳳孤棲。門前綠水通神淨。檻外靑山與氣齊。欲識此翁閒適處。夕陽磯上一絲低。</text>
<title>次東山口呼韻 四首</title>,<text>我愛東薙菊。經霜然後芳。不學楊柳花。隨風任顚狂。我君亦若是。心跡遠名場。文章追李杜。光焰萬丈長。方寸太古聲。不許俗人腸。阨窮固不悶。萎折亦何傷。世味等橘柚。甘酸曾備嘗。江山已臥遊。古今皆坐忘。不佞忝相知。百年交道昌。逝將對朋罇。不妨殺牛羊。我非切玉刀。君爲擅國芳。丈夫須及時。百世如風狂。不須樂遊人。放浪詩酒場。君民當重寄。宿計固已長。玄風變太古。世道如羊腸。濩落魏王瓠。徒懸空自傷。不如入醉鄕。聖賢皆可嘗。屈伸與榮悴。可以都兩忘。時事大可憂。不貴擅文昌。謾懷投筆志。何當殺犬羊。節序驚遊子。勝日且尋芳。傍人莫我笑。吾輩豈眞狂。就中東山客。獨擅翰墨場。但看志高下。何論才短長。語及生民憂。百慮攻心腸。且進一杯酒。何爲浪悲傷。已矣勿復道。世味固已嘗。講劘眞吾事。不可斯須忘。得養無不長。存心德乃昌。莫遣牛山萌。日日放牛羊。聞道東風盡。坐闕賞春芳。良辰旣虛度。忽忽心如狂。詩人此遠臨。曾經百戰場。態度春雲靄。光焰彩虹長。駑緩不可及。蒼然熱中腸。偶此不期會。春歸果何傷。盤中無佳肴。薄酒不足嘗。停杯下筆神。機事久已忘。有材者做事。吾人賴以昌。所嗟聚而散。日已下牛羊。</text>
<title>河上舍 鏡輝 遷葬挽</title>,<text>昔及伯子門。仍遊水谷村。幹蠱於賤子。爲重表叔尊。因之拜堂下。夫人義彌敦。時値竝諱日。苾降忠孝魂。聲淚徹霄壤。如聆訴深怨。僕時年雖少。得細探其根。先生示文稿。錦繡明朝暾。目及慶宴序。溯流求其源。四馬兩龍榜。一門慶事繁。桓禽變孤雁。飛向芝山樊。日月素相勖。事親謹晨昏。淵源學有自。忠孝性所存。湛樂云未旣。忽驚島夷喧。郞罷却遭虜。呼天難可援。捨魚取熊掌。君子何其冤。父忠子果孝。休慙下母言。晉陽世節氣。平章裕垂昆。冤氣上牛斗。義烈達天閽。圖書聞孝義。恨難作九原。況今親見之。其耐涕潺湲。旅墳餘四紀。兩轊歸故園。追遠終克愼。可謂孝子孫。僕負採薪疾。深入山巑岏。未從執紼後。空垂舊啼痕。恝視事當大。永負生平恩。戚情與慕義。俱切終難諼。敍懷饒筆舌。欲悔不可捫。</text>
<title>挽河仲珍 瓚</title>,<text>晉陽數大家。河氏爲之冠。覺翁海於觀。烏頭力不散。松亭出其宗。詩文沂唐漢。名位不稱才。留成後慶攢。寶樹秀庭三。風摧兩枝斷。當谷一非少。忠厚人共讚。素無刻害心。喜氣溢里閈。三茁俱可稱。伯君蠱能幹。庶幾壽福遐。榮耀人爭看。云胡二豎嬰。未及耄期半。弟忝重表姻。相看樂侃侃。交遊兩世間。中不置氷炭。顧我昏喪勤。恩情益所歎。忽聞夢大還。心事已悽惋。況見丹旐翩。詎堪中腸爛。福善而禍淫。經訓元非謾。天意固有存。命物必不毈。道學與文章。修輯傳無算。</text>
<title>挽柳僉知 萬榮</title>,<text>同社有一丈。云是柳將軍。雖稟金天氣。風味又氤氳。古雅出天眞。接物頗慇懃。中歲遭亂離。瑣尾多辛勤。投筆豈無以。長擬樹功勳。云胡世路巇。不辨蕕與薰。非人惟貨吉。何以奉明君。晩年鄕黨間。逢迎聊樂員。當時不好武。門引多能文。有女歸人士。敎子期典墳。行年逾八十。對人長懽忻。全歸是孝道。何必要風雲。賤子於丈人。愛慕將十分。早孤常見恤。數陪窮朝曛。今聞啓丹旐。不耐心如焚。未隨執紼後。豈是憚勞筋。沈痼絶世事。不與人爲群。含哀欲題挽。雙涕自沾㠹。</text>
<title>挽柳希稷</title>,<text>君之外王父。我之姑氏子。姑氏媲德門。累世家相似。杏村與平齋。容軒趾其美。靑坡騁劇談。文章繼芳趾。有孫爲少尹。其子留晉地。雲塘贅吾家。着功在誠意。孝子生令女。於君是天只。君幼爲良子。弟長順親旨。云胡嬰身恙。未繼司馬史。儂爲親戚屬。邂逅敷色喜。近因衰病兼。阻闊至一紀。忽聞長逝音。臥病而驚起。今也祖席張。其如臥漳水。自是絶人事。嗟君入泉裏。霜威動凄風。北望涕漣泗。</text>
<title>挽曺君 克明</title>,<text>生在東南陬。早入山中遊。爲有武夷躅。依稀九曲流。嶽麓崇廟宇。殷禮以春秋。仍作依歸地。從丱至白頭。建寧是闕里。餘風猶未休。及見三公子。大抵業箕裘。季取澤宮射。觀德豈足羞。崇文不好武。開口談孔周。二郞稱家子。貌恭且瞭眸。竭力營甘旨。供職同謀猷。有子皆知敎。白眉才最優。早中司馬選。實勝名非浮。來娶比隣舍。情無異同稠。奉君就婦養。老我接有由。及歸不就別。情似魚中鉤。長擬輿疾往。庶以謝愆尤。云胡獲殃咎。遽抱卜子憂。聞君卽長夜。茹張隔明幽。有生不如死。萬事俱悠悠。蒿里負一餞。心懷益愀愀。戀慕連四世。滿腔思兼愁。萬斛懷欲討。九原何處求。垂死絶人事。空有涕難收。隱几敍薤露。逝者肯少留。</text>
<title>挽洞中河丈</title>,<text>我里長老人。曾是名家後。勛名冠吾東。當時誰間簉。公惟善事親。養仍左右就。友于兄妹間。相依至白首。母兄哭數年。妹氏又告訃。公從匍匐歸。憂端若輻輳。兼因念母兄。遂以卽夜厚。吾爲同社人。追陪幾邂逅。要看振家聲。見說庭蘭茂。遊公父子間。豈曰情非舊。此日送新阡。重陪難可又。敍舊擬長歌。雙眸似懸溜。</text>
<title>挽鄭學圃 代季氏作</title>,<text>吾愛鄭夫子。嶷然大賢後。早年喜得朋。鯨牙拔刺手。株木不可依。孰云錯回首。避地入丹丘。義豈汚塵垢。先隴近其居。松楸仍可守。樂 缺 縱壑魚。誰誚喪家狗。孤山名勝區。祕慳埋沒久。愛得作菟裘。種梅兼栽柳。梅柳得主人。處士傳不朽。政施孝且慈。溫顏供瀡滫。貧且喜逢迎。座上羅賓友。匍匐救窮 缺。不問家何有。諸郞摠能文。伯君猶赳赳。晩得澤宮選。遠戍 缺 不壽。公沈二豎嬰。訃聞心似剖。非不勉延 缺。嗚呼就夜厚。憶昔 缺 初。義伯倡歸母。公不墜家聲。云胡有丁丑。眼空虜如林。欲起猶被肘。及聞冀方沈。龍劍向燕吼。雖多曳落河。掃除豈無帚。空懷未竟施。氣鬱衝星斗。繩武與貽謨。丁寧不離口。東民更無望。誰復殲戎醜。木稼與杯蛇。便當騎尾走。小子友諸郞。床下頭幾叩。幷世抑高山。餘子皆培塿。沈痾與鬼隣。躬不問北牖。今夕弔祖筵。未奠一杯酒。景仰平生情。斗覺幽明負。歷敍寫挽歌。悲風轉䬀瀏。</text>
<title>哀崔竹塘 代季氏作</title>,<text>吾愛崔刑部。高義出秉彝。世亂識義士。古聞今見之。鴟雖不嚇鼠。鵷雛難救飢。群鷄且爭食。誰與鸞同枝。君昔少年日。尊舅肆於尸。遂以護旅櫬。千里奉靈輀。諒無責報意。吾心良不欺。尋入澤宮射。材堪領虎貔。出身雖以武。而酷愛文辭。所行自合道。匪學由天資。忘家以殉國。廉潔仍無私。擢拜入秋郞。號稱能決疑。適會小來運。歸贙而去慈。旣知順逆辨。中夜四五噫。往在光縣日。與我論所思。吾死題木主。非子而其誰。後誰拜高爵。毋令汚我爲。秋郞是吾職。其後非所宜。僕時聞此語。始信眞男兒。翊衛留瀋地。北風南冠吹。皇綱未宜絶。子山徒傷悲。白虹俄貫日。燕雲大明夷。武人異文士。未果行所知。每恨咸其股。執下不拯隨。雖未便永訣。其心長忸怩。位雖不滿德。擧朝擬蓍龜。蘇卿奉使命。漢節臣能持。及日登長道。拜稽辭丹墀。主辱敢辭死。倍日長驅馳。千金棄如土。未及還漢時。忠信且篤敬。犬羊亦歔欷。歸櫬數千里。幹蠱奉裳帷。大廈去高棟。將騫孰持危。天胡畀懿德。畢境嗇耄期。不贏以慶後。豈曰無所遺。世世將錫類。斯可見報施。我今來不語。擧目空漣洏。曠世猶相感。況復親於斯。前言今果驗。更覺見益奇。長歌代慟哭。兩鬢凋華滋。</text>
<title>向日葵</title>,<text>昔聞蓂莢生堯階。葉與日月同榮萎。淳風已遠根亦枯。芳魂化爲庭前葵。修莖大葉出衆卉。異質自有天然奇。風催日萼開鑠鑠。疏花寂歷披高枝。羅生儼如玉筍班。綠幘黃衫朝爵儀。朝迎晴旭金帶屈。夕望落景華簪垂。日色鮮處花色鮮。日影移時花影移。乃知物性固莫奪。上應九萬長相隨。丹心傾盡日愈高。向日微忱天豈知。移栽北辰不可得。倚雲和露將何時。林林植物茁大地。共入普照曾無私。千花得意詑紅白。謝榮春風知有誰。泥蓮霜菊徒爲爾。能如爾悃無時衰。忠能愛日心不怠。智能衛足身不危。鮑莊見貶固不知。謫仙題詩良足悲。請看崖海奉日忠。草有葵花人有期。</text>
<title>鏡換杯</title>,<text>早年有志勳業上。每看古鏡磨塵埃。俄然照之不如前。頭白面皺空相催。一片不與老夫便。萬斛愁皆從此來。誰知此物反爲祟。不如換取黃金杯。彼以釀愁此以消。知與易道眉方開。羈愁如雪酒如春。白髮衰顏何有哉。今之換却昔所怯。昔之看取今爲猜。同明相照類相求。鏡與他人吾以罍。</text>
<title>訪花隨柳過前川</title>,<text>少年之氣豪且壯。選勝直欲勤梯航。忽逢山縣二三月。山縣萬物生輝光。滿眼景色都是春。不須遠遊行澗岡。步隨流水過溪行。傍川花柳相低昂。不寒來風拂面吹。不斷生香交樹芳。偸閒豈學少年事。興遂亂紅穿綠楊。目勞足倦亦可喜。猶勝奔趨名利場。樂觀物理皆自得。天機於此初無藏。能知此樂世所稀。習而不察良可傷。知之亦必體之身。詠歸曾氏徒爲狂。春生顏子是可學。學之要在用心剛。嗟哉吾黨二三子。安得及時不自強。</text>
<title>登泰山小天下</title>,<text>宇宙問三十六名山。莫間簉泰岳峨峨坼天罅。由百世後等百世。未有如夫子高明悠久者。所以夫子登泰山。眼底還看小天下。天縱當年降尼邱。日月萬古開長夜。濯以江漢曝秋陽。不可尙已皓皓也。天何言哉莫我知。瞻彼崔嵬騁意馬。東山曾陟魯偏小。岱宗今登臨九野。瑤鏡高開照兩儀。萬象莫違神明舍。茫茫員幅杳一馬。瑩瑩靈臺具萬化。四荒八極隘而妨。明快襟懷天所藉。誰能解道著于書。泰山巖巖鄒聖亞。不履鄒嶧不見高。若恨吾生未親炙。竊聞聖人學可全。自卑登高戒不捨。</text>
<title>哀三忠祠</title>,<text>睢陽昔年感二公。晉康今日哀三忠。忠魂義魄凜如在。爲奠椒漿遺廟中。龍蛇問事不忍說。鳳輦迢遞龍灣東。轅門不見唾手人。故都月黑妖塵蒙。維時倡義金先生。誓雪國恥輸丹衷。湖西節度黃將軍。胸中神略黃石公。嶺南擁兵崔元帥。手中龍劍如長虹。伊人俱是蓋世豪。桓桓意氣如羆熊。江淮保障晉之陽。心貞志烈三人同。孤城竟入月暈中。可憐義旅爲猿蟲。吁嗟一劍化三人。天理到此還瞢瞢。當時孰非食衣輩。獨也不忘君恩洪。龍亡虎逝豈無跡。立祠城外宜褒崇。英魂千載名不孤。後人仰止斯無窮。彷徨不堪四五歎。落日江上愁雲籠。</text>
<title>胡無人效李太白用其韻。題錦州天兵與賊對陣圖。</title>,<text>驕虜犯天羽毛雕。敗馬悲鳴不得驕。天將雄謀古來少。豈獨漢家之嫖姚。手持白羽腰無揷。芙蓉不出蛟龍匣。聊施小計虜障空。目中久無全鍪甲。亡胡擒賊歲月回。名王旣盡胡兵摧。胡兵摧驕虜滅。珂馬新蹀閼氏血。征罷秦城外。氛淸遼塞傍。胡虜平王道昌。陽春德布弛秋霜。風淳易許善必揚。後漢今周通八方。</text>
<title>題金公大捷碑後</title>,<text>昔年嘗讀淮西碑。文章獨愛韓山斗。謀臣猛將如雲雨。只與數州爭勝負。孰如我公守孤墉。能却百萬餘兇醜。銘功屹立江之頭。留與千秋名不朽。公昔牛刀試一割。百里軍民有父母。罷衙緩帶視龍泉。閒在腰間空怒吼。妖星半夜射紫薇。大羊陸梁驚九有。二十四郡男子誰。治世能臣盡髥婦。江淮保障任一身。國朝還爲張太守。賊勢方張月成暈。矢石紛如交左右。意氣安閒如不戰。犒士鳴琴費牛酒。人情倚重若泰山。舍死皆知生亦苟。彼以其暴我以義。虜弱吾強君信否。終令兇賊退如潮。斬馘如麻又似阜。流星過處捋星落。可惜一境爭奔走。雲雨初除屛幪卷。豐功偉烈銘人口。國家褒贈縉雲官。麟閣雄名傳永久。庶民子來隳嵯峨。三尺之高大如手。吾民見者淚皆墮。不翅羊碑留峴首。手摩袖拂人盡是。石面不許苔文厚。使臺命題使人賦。豈有千句筆力書其後。</text>
<title>四友</title>,<text>自天子以至庶人。未有不須友以成者。信呼程夫子之言。曰氣就相合處去也。文房之有此四物。亦相隨而爲友。若駏蛩之始終。等雲龍之先後。曰庖羲之立極。始書契之有作。或以漆而書簡。或以字而刻木。咸書法之未備。粤創制之疏略。降三代而寢盛。奄四君之相友。彼陶泓之堅礭。體其靜而得壽。伊中山之毛氏。含其英而吐實。楮先生之素質。凜霜雪之皎潔。兼兩君而成三。曁陳玄而爲四。文以會而麗澤。闕其一則不是。用之行兮捨之藏。信出處之相似。悶墳典之無傳。乃同心而謀議。串千聖之道德。載萬代之文史。越天道與人文。及山經與地志。無所往而不通。豈唯愛夫文士。能協贊乎文治。可用參於天地。使仲尼而非爾。其何以爲日月。俾後人而無此。亦何見其前烈。非須臾之可離。歷萬古而不易。然四者之功用。隨代序而變易。漢之文兮唐之詩。徒悅人之耳目。有東晉之神畫。但得稱夫奇絶。宋之詞兮元之曲。亦豈關於大體。惟伊洛之淵源。庶人文之再肇。豈四者之有異。人用之之大小。余有望乎四益。托平生之知己。楊美新之奚取。杜驚入之何事。禮法場裏從容。仁義府中邐迤。推胸中之素蘊。鼓萬物使咸被。蓋將有是意焉。而力莫能致也。招四友使佐余。遂爲箴其警只。箴曰。磨肌戛骨。不慢不褻。道協膠漆。志切偲切。放意則肆。矜持則迫。必有事焉。神明厥德。</text>
<title>指河爲信</title>,<text>塵山河之一洗。漢日月之重明。有三苗之逆命。據一隅之東京。宜赫怒而征之。胡指河而爲矢。志大事之期建。寧小怨之可忌。業赤帝之重恢。人白水之有眞。一伐二伐止齊。四海九州悉臣。道八方之遂通。致四夷之咸賓。諒天命而歸仁。孰我武之敢當。時赤眉之餘孼。盜弄兵於洛陽。豈無意於慈母。奈厥罪之貫盈。蓄憂疑於方寸。故徘徊於孤城。倘先喩以大信。可不戰而來服。盍朕命之諄諄。俾自安其反側。爰一心而成誓。指河水以旌信。曰天下之全力。朕不難夫殲殄。然無故而殺人。固朕心之不忍。苟先事以察機。能大覺乎始迷。焉誅罰之有加。可官爵之保兮。爾須體予至意。決江河乃疑志。若謂予之不信。有如河兮在彼。溫良語之丁寧。果彼兇之自格。將猶豫之腹心。忽渙然之氷釋。刃不血而來降。信無前之偉績。顧當時之奏功。實不外於推信。流恩渥於當罪。推赤心於將順。竟拜鮪以平狄。又爵之以扶溝。來田橫之舊章。信雍齒之舊規。全功臣於終始。尤有光於先祖。由一時之信義。綿四百之漢祚。然王者之大信。初不在乎爲矢。要以利而爲盟。乃春秋之所恥。何漢帝之區區。與逆豎而爲誓。況彼鮪之爲賊。殺伯升之同謀。非纖芥之小怨。是戕兄之大讎。一賊臣之何有。置兄讎於相忘。此光武之所以得爲兩漢賢主而止。不得三二帝而四三王也。重爲帝而一傷。</text>
<title>臨表涕泣</title>,<text>日已頹於永安。禍將寒於漢室。托六尺之有臣。志四海之匡復。將三軍而北征。臨一表而涕泣。旣忠膽之奮激。寧不爲之啜其。人三代之傑出。際群雄之苽割。承先主之三顧。契魚水之交審。征邑國之未戡。痛龍髥之莫及。受玉几之遺命。任恢拓之大責。豈余生之憚殃。將自效於付託。志已許於以死。身未遑於寢食。哀高光之舊物。作狐兔之窟穴。整義旅之桓桓。指魏都而行役。陳一尺之忠言。進九重之金闕。念天顏之遠離。自不覺其沾臆。曰三分之天下。最疲弊者益州。賊不亡則漢亡。此危急之其秋。宜先事於南方。及五月而渡瀘。當此定乎中原。還車駕於舊都。報先帝之感遇。忠陛下之職分。揮數掬之蛟珠。寫滿腔之忠憤。泣豈近於婦人。諒義氣之攸激。非垓下之數行。異臺上之掩泣。以是心而敵愾。實不難乎恢後。豈惟削平僭僞。其庶幾乎禮樂。胡天意之不回。五丈原兮屋落。覺遺表於千載。灑英雄之餘泣。</text>
<title>一歲三萬七千餘祠</title>,<text>永不永之享年。逸無逸之厥德。倘諂鬼而求壽。求奚益於有得。歲祠三萬七千。笑漢哀之斯惑。旣獲戾而遘疾。有所禱而何及。祠五帝後有帝。際炎運之將噓。追事怪於▦▦。接新曆於太初。謂百年之久視。胡一朝而不豫。吉難卜於乃瘳。勞宸衷於百計。曰爾滿朝群工。求朕疾之攸濟。臣祈君而永命。亦古人之有啓。咨今日之臣庶。盍爲朕而禱諸。爰有事於祠祀。三萬七千有餘。易舊廢而新之。多可至於七百。朝建醮於五嶽。暮焚楮於四瀆。日復月兮祈福。春又秋兮獻祝。豈臣民之憚勞。皇庶幾乎無疾。罄萬姓之財帛。耗四海於珪璧。致厥心之違怨。竟莫救於進毒。禱何有於脩短。終享世之二十。噫死生之常理。亘古今而一致。修其身而以俟。宜夭壽於不貳。昔聖王之爲國。無一息之荒寧。天神地祗人鬼。亦或莫敢不寧。中宗以之興隆。武丁以之嘉靖。建周室之文武。咸百年之永久。降三代而歸來。立王生則罔壽。天曷故於夭人。人自絶於生理。何惟庸之罔念。志求福而敢回。舍正道而不由。吾爲帝而一哀。</text>
<title>不易心亭</title>,<text>心闊物而無定。或出他而入此。紛古往而今來。保厥操者有幾。聞不易之扁亭。揖吳子之淸芬。生五馬之南渡。値四海之塵氛。挹秋水而爲神。佩蘭雪而斯服。志氷壺之浻澈。廉頑夫於濁俗。時於廣州有泉。名以貪而人溺。孰於焉而揭淸。盡頭出而頭沒。乃有惻乎帝心。公百里之受托。自飮水於吳郡。能奮義於激濁。懷不在於千金。心詎移於一歃。雖古人之云此。豈水性之然哉。淡胸次之灑落。覺爽氣之自來。彼焉能以浼我。操益堅而不回。轉昔時之貪號。爲今日之▦名。宜後人之不忘。揭三字而搆亭。亭得人而後名。人以亭而益尊。嗟世遠而人亡。涇與渭之誰論。爭役心於貨利。動莫察乎時幾。溯遺風於千載。微古人而疇依。因以明道先生之詩題之曰。中心如自固。外物豈能遷。</text>
<title>寒素淸白濁如泥</title>,<text>淸爲德之極至。濁乃惡之尤甚。不可比而同之。蓋自別於天稟。胡建寧之淸素。反有溷於淤泥。旣涇渭之未分。宜天步之顚躋。御一失於東京。植奸穢於西園。徒擁虛之紫極。弄天綱之黃門。指莫邪而謂鈍。認鉛刀而爲銛。行由夷而日貪。惡跖蹻而云廉。擬鵾鵬而斥鷃。媲熊羆於鼯鼷。谿不能以喩險。鬼莫究其端倪。紛變詐之難測。久公議之撲滅。是也非也逆置。用之舍之倒錯。錯好惡於兼惡。先擧錯於枉直。父別居而稱孝。薦茂才而不學。豈曰淸之云乎。似泥土之渾濁。聞其名則是矣。考厥行則貪瀆。咸麟楦而虛僞。冒虎皮於羊質。謂寒素而非素。稱廉潔而不潔。以如此之鄙惡。受淸白之美名。轉凶悖於當塗。遂無光於炎精。噫當時之國事。堪一唾而已矣。憤慾浪之蹈天。慨淸風之掃地。沈忠良於三獄。湊冠蓋於五族。被醢菹兮三君。禍泉壤兮八及。進孔任於廊廟。屛志士於巖穴。接流木於黃昏。行苞苴於白日。倘時君之悔悟。能改絃而易轍。去奸邪而勿疑。絶讒說之殄行。任賢良而勿疑。揚側陋而明明。廻狂瀾於旣倒。庶激濁而揚淸。惜彼昏之罔念。俾菉葹而盈庭。濁其源而思淸。諒却食而求生。宜時人之且謠。垂諷刺於千春。揮紫陽之老筆。誅漢庭之群臣。續爲今日之謠而歌之。歌曰。滄浪有水。可以濯纓。莫曰如泥。玉潔氷淸。</text>
<title>不問蒼生問鬼神</title>,<text>代天工而立極。當務急之何爲。專用力於人道。羌不惑於難知。夫何宣室之有問。不於此而于彼。心已蠱於玄虛。念無暇於民事。龍一夢而誕降。讓三再之天子。蠲租稅而恭儉。質其美而德至。幾四海於富庶。是心足以王矣。倘頓轡而復路。可四三而三二。無眞儒之輔弼。學已本於黃老。移昔日之勤于。惟鬼神焉是好。勞乙丙之荃心。擬得士而間之。顧左右而無人。誰沃朕之渴思。訪逐臣於長沙。虛半夜之前席。親賢長以圖治。宜及民而休戚。皇胡爲乎罔念。舍其本而取末。紛一屈而一伸。竭莫側於卽物。人死生之以之。盍爲朕而暴白。祈于此而免禍。禱于斯而獲福。彼長生而久視。亦由玆而可得。溫玉音之丁寧。獨不及於蒼生。棄當然之爲急。探不惻之幽明。所先後之不知。問固失於重輕。下不下而可近。近不近而難明。嗟漢文之一問。徒易惑於人聽。莅萬民而作辟。蓋未聞於先務。意還輕於邦本。心又馳於外慕。竟坦平之進妖。帝其五於渭陽。謟非其而親祀。可笑矣乎文皇。更無倫於材調。禦魑魅於南荒。策治安之雖切。前虛擲於蠻鄕。以孝文之淸儉。有若人之忠良。使登庸於當日。作魚水於一堂。轉可聞於不問。其天下之一匡。知非民而罔使。視億兆其如傷。豈惟福於黎民。亦莫不寧鬼祗。計不出於若此。賈生村之忽棄。遺餘恨於千載。起後人之未惜。不言鬼而言人。吾有聞於古昔。</text>
<title>記夢詞 義取殘形操作</title>,<text>我夢見兮。有獸維鼠。大如鼯兮。貓犬與處。旣孤且危兮。由失其所。貓搏之而猶戲兮。將充飢而不遽。處非類其自知兮。若強爲之笑語。犬從傍而躍入兮。忽猶白於投杵。造次致斃兮。磔其心膂。盍安爾穴兮。誰遣來汝。幽夢感於古人兮。去幾千之寒暑。羌此幾之孔吉兮。其孰能以吾與。問不必於巫咸兮。儻聿修其餘緖。</text>
<title>讓鼓琴 幷序</title>,<text>有漢光武 四字缺 二年。大司空宋弘薦桓譚給事中。譚奏琴上前。上愛其繁聲。拂纓傾耳。弘聞之。候譚出朝服 缺 至。不與席而責讓甚至。乃弘之意。則欲譚以忠正之道導主。不欲令朝廷耽悅鄭聲。惜乎。譚才乏。不思弘以人事君之意。不能以爲邦之道輔其君。以臻至治。以興禮樂。放鄭聲樂韶舞。超漢德於三代之表。乃徒以一小技。迷惑主聽。其受弘峻責宜矣。秉筆今日。不能無一惜而一歎也。雖然。譚固不足更言。而弘薦人共貞之義。亦足爲後世人臣者道也。乃序而賦之。其詞曰。肅肅紫殿。穆穆威儀。八彩斯黃。三尺桐絲。胡宋公之艴然。致桓子而責讓。心誠切於引君。豈繁聲之足尙。抱笙鏞之至治。際漢家之再造。挺威容之德器。信宰相之大度。身忽登於廊廟。務一心於當道。然公輔之爲職。在傍招乎俊乂。薦君山於近侍。擬艱大之共濟。謂衮職之有輔。曾鼓琴之是事。格汝譚於前席。奏七絃之綠綺。指從心而高底。絃應指而下上。婉淸韻之繞樑。紛萬態與千狀。皇情愉於妙曲。自不覺其流蕩。非切切於理心。實嘈嘈於悅耳。其何輔於君德。徒翫心而喪志。公於是而不悅。奮大義而明責。曰余之薦君給事。冀效職於補闕。且陳善而閉邪。惟日日而贊襄。有琴瑟之不調。必須改而更張。庶可興於積德。能以禮讓爲國。聲音笑貌豈以。知其德於聞樂。稽大雅之有言。羌不大聲與色。爾胡爲乎昧此。幾累君之大德。難爲聽之啁哳。其奚奏於皇前。不圖爾之爲樂。至斯於而已焉。罪謬擧之亦有。故吾所以責爾。況彼琴之爲物。禁私心之名耳。涵養氣質由是。薰陶德性以此。何爾琴之不然。聲鄭衛而淪浹。辭旣嚴而義直。譚之所以歎服。顧當時之國政。當改絃而易轍。竝群雄而角逐。收餘緖於四七。禮已崩而樂壤。須聖王之制作。嗟君臣之莫及。如彼其卑功烈。漢治所以不古。重爲帝而歎息。缺 以帝之明達。二字缺 佐而輔弼。黜霸道而更化。做民物於時雍。絃已絶於難續。差有取於宋弘。</text>
<title>取燭疾書</title>,<text>奎星耀彩。斯道重明。于濂于洛。曰周曰程。缺 於關陜。缺 降賢喆。志伊學顏。孶孶矻矻。苦心極力。忘寢與食。旣窮目力。繼之以燭。思之精書用識哉。信乎晝有爲宵有得。豈所書之徒爾。乃默契乎道體。想其淸明稟質。英邁蓋世。氣宇超凡。才識出群。當康定之兵起。欲以試乎用軍。時文正之一見。知君子之遠器。曰儒者何事於兵。名敎中自有樂地。仍勸讀之中庸。俾又本而求諸。先生於是雖喜是書而猶爲不足。訪釋老之諸書。汎濫周流乎終無所得。反求之於六經。講易學于京師。致一府之盡傾。比二程之說易。撤皐比於一夕。論道學之大要。忽渙然而氷釋。曰吾道兮自足。又何爲乎異學。遂不事乎旁求。棄舊習而淳如。般紛紛孫子吳子老者佛者。辭而闢之廓如。旣心正兮身修。用在己而明於。知天人之已達。可事業於措詣。馯雲嵒於驥足。歎枳棘於鳳棲。治其器必求其用。豈可使井渫莫食。嗟世路嶇崎。縱有志兮無及。空言無施。敦本善俗。盍歸乎來。大畜吾德。南山有廬。復我初服。浩然其歸。蕭然一室。明牕棐几。危坐終日。出未有爲。處豈無守。早夜孜孜。斃而後已。乃開卷肅然。對越聖賢。孔孟左右。顏曾後先。潛心乎前言往行。積慮乎丘索墳典。得片善拳拳服膺。行一義亹亹忘倦。然所學貴乎自得。非言說之所及。苟我心之無獲。雖五經其糟粕。功切忌於間斷。肯嚮晦而燕息。思索工夫。於夜精密。默會道妙。豈俟明發。夜分而坐。可以秉燭取筆。書之于我簡策。千聖萬賢若合符節。發關啓鍵。直覩堂室。氣質之說。增光魯聖之日月。訂頑之訓。允邁鄒賢之秋殺。夫孰知擴未發之弘功。實不外中夜之取燭。又誰知啓萬古之長夜。亦由此妙契而疾書。嗚呼。人亡道喪。聖學欷歔。利欲紛挐。濁滓橫流。先生之遠。而道之憂。若余平生有志。向裏之學。墑埴索途。冥行無燭。得其門者。今其鮮矣。雖欲從之。末由也已。遂慕先生取燭疾書之義。而因箴以自警。箴曰。日夕乾乾。無食息閑。敬義偕立。明誠兩般。瞬息有存。動靜交養。繼往開來。縱未及於作者。精思力踐。庶無媿於俯仰。</text>
<title>鐵柱杖 幷序</title>,<text>愚嘗讀史。至宋慶曆元祐間。君子滿朝。庶爲措天下於泰山之安。而竟爲小人誤。馴致靖康禍。汴京陷。二帝北高宗南。未嘗不掩卷發歎。慨然而流涕也。蓋高宗射足以連中其筈。文足以喜讀春秋。加以親奉道君手札。日來救父母。而卽眞之後。敢於忘親。罷斥李伯紀之忠謀。偸安一隅。一誤於汪黃。宗忠簡沮死。再誤於秦檜。岳武穆抱冤。終至拜犬豕而不恥。通天之罪。可勝言哉。至若孝宗繼之。聰明剛果。銳意恢復。至勞玉手而不離鐵柱杖。不可謂無志。然而卒無所成。畢竟畫淮中流爲界。割金商之半。棄四州之地。何哉。說者皆謂天意息民。女貞無釁。或謂高宗時。猛將精兵日盛。而從中沮之。孝宗則有其君無其臣也。愚獨以爲不然。嘗見南軒張宣公營葬魏公甫畢。上書言事而無施。帝嘗謂辦事之臣難得。宣公對以願求曉事之臣。辦事之臣。則他日敗陛下事者。未必非此人也。朱夫子屢上封章。一言一策。無非痛切時病而無補。當時有如此二人。苟能任之勿疑。展布所學。則亦可以三二帝而四三王耳。奚翅復舊疆而止哉。夫君相造命者也。人謀不臧而歸諸天數者妄也。有朱張兩鉅賢。誠千載一時。而不能用。徒區區於鐵柱杖。而日無臣者誣也。愚故不然或說也。論古傷時。乃序而賦之。其詞曰。若有杖兮。十尺驪龍。大逾赤藤。長過桃筇。帝胡爲乎常携。元不離於玉手。豈其有他故兮。羌習勞之所取。繼南度龍。君哉孝宗。氣銳圖存。心切除兇。時天步之孔艱。勢千匀之一髮。悲白金之憑陵。痛綴旒之抗捏。軫懷淵衷。丙枕不安。莫或遑處。所思汗漫。爰鐵柱之有杖。是致力之一物。帝恒任而心勞。至近侍之莫識。嘗遊一日後園忘携。命黃門使之取之。重一人之不勝。竝二力而曳來。何其重之至是。蓋楚宮之所胎。鍊以爲杖。取其剛重。以重自勞。戒其高拱。方有志於中原。假騁力之有地。恐斯須之或逸。肯相忘於富貴。着手靡怠。運智日間。俄頃不去。標準相覵。杖之倚之。無日或止。自勞自習。何時可已。原孝宗之杖鐵。信戒逸而靡他。異武王之爲銘。豈昌邑之所荷。置諸座右。坐時習也。扶之前後。立時習也。嗟以是而迹觀。宜天下之運掌。何勞苦之若此。竟畫淮而棄壤。嗚呼。古之帝王。以相爲杖。履險扶顚。治民安上。滿不至溢。高不至危。杖不以鐵。肇八百基。宣光再興。果以明哲。帝何不爾。未復舊物。只憑鐵杖。偏安吳越。有朱張大賢而不用。謾求辦事之臣。縞素興師而旋遣玉帛。無所誠可以感乎天人。徒外物焉是取。舍大廈之柱石。寶非惟賢。物不其德。人謀未盡。天意何悅。厥今燕雲隔絶兮。天日未臨。風塵澒洞兮。豺虎交侵。若余者。杖行湖山兮。學變化龍。倘失所依兮。將誰適從。苟登庸於大朝兮。可仗義而安危。雖不及古之人兮。逝將袖裏之明月。擬撥亂而反之正。內修外攘而平治。願勿使後視今之猶昔兮。旁求鐵漢作股肱。任柱國而扶持也哉。</text>
<title>挽詞[遁庵許穆]</title>,<text>吾友潔身獨行五十年。志礭而氣平。言遜而行危。不求不傲。仁足以敎民善俗。義足以廉頑勵世。穆以不逮。常退讓焉。今其亡矣。吾道已矣。如斯人者。豈得復見。哭之如喪兄弟。其葬也。作哀詩以敍悲。其詩曰。哲人其恭。儀式我人。如璧如圭。如玉如珉。哲人其貞。誰則我知。堅兮白兮。不磷不淄。哲人其萎。如摧如隳。餘敎在人。爲百代師。後死之悲。吁其嗟矣。微言圮絶。泣涕沱矣。</text>
<title>挽詞[參議尹善道]</title>,<text>嘗承簡牘誨諄諄。朋友頻傳動靜眞。淸約律身千世士。謙恭接物一團春。讀書欲求無窮理。望道常如未及人。其志不休棺已蓋。回看天地氣方屯。</text>
<title>挽詞[生員許堈]</title>,<text>金玉儀形追琢章。德山高出德川長。耕仁獲義依前聖。樂道安貧任彼蒼。笑指浮雲看敍卷。神遊太極翫陰陽。從今小子將安放。欲寫哀詞淚滿裳。</text>
<title>挽詞[李壽檍]</title>,<text>承顏蘭室十年前。儀表端如入定禪。尺步繩趨宜後範。眞知實踐契先賢。平生肥遯非忘世。從古行藏便在天。南嶠卽今無一老。頭流暮壑鎖寒煙。</text>
<title>挽詞[司諫宋挺濂]</title>,<text>稟得山河秀。安閑氣像眞。存心惟敬義。嗜學任淸貧。儀範推南紀。名聲動北辰。泉原成奄忽。後覺便誰因。</text>
<title>挽詞[鄭有禎]</title>,<text>好善貧而樂。居閑坐似泥。躬行元篤實。心正克修齊。鶴去頭流下。龜亡洛水西。精神何處挹。明月在安溪。</text>
<title>挽詞[朴曼]</title>,<text>曺先生後又生賢。帝爲斯文不偶然。器度剛方天與厚。工程篤實老彌堅。心存樂道初辭幣。志切憂時晩奏篇。虹貫少微樑忽折。先師心法更誰傳。</text>
<title>挽詞[梁奉濟]</title>,<text>先生特立秉民彝。玉色金聲是我師。賁趾自全堯舜樂。需郊非乏聖明時。維天有斗平生仰。吾道無人此日悲。宇宙長呼情豈極。上焉斯世下吾私。</text>
<title>挽詞[梁天翼]</title>,<text>天佑吾儒挺碩人。渾然身是一團春。瑤琴古意承前手。玉鑰眞關啓後辰。陋巷非無當世志。聖朝還有不賓臣。斯文已喪星光晦。負笈微忱痛莫伸。</text>
<title>挽詞[姜文載]</title>,<text>千年顏巷有餘春。復見宗儒德業醇。古鏡重磨尋絶學。靈丹會待壽斯民。如何聖主求賢日。已是先生遇遯辰。每願摳衣今道喪。我安歸矣倍傷神。</text>
<title>挽詞[進士盧溥]</title>,<text>允矣河夫子。超然學問功。三朝徵逸士。一代聳儒風。未遂登門願。還逢易簀恫。警昏遺札在。莊誦寓微衷。</text>
<title>挽詞[盧亨履]</title>,<text>方丈扶輿晉水淸。冥翁去後得先生。發輝羲易齋爲號。探索朱書曰有程。德邵年高朝野望。山摧樑折士林驚。昏慵未遂摳衣願。薤露歌終淚滿纓。</text>
<title>挽詞[生員安時進]</title>,<text>方丈之山靈所鍾。巍巍秀出天南方。扶輿磅礴鬱弗洩。氣接三島淸茫茫。金銀石英是特潤。竹箭橘柚安足當。往往魁奇生其間。忠信才德遙相望。先生得之專其精。淑氣啓鑰無留藏。朅來濁俗何靡靡。天擬狂瀾作梯航。獨御神馬游象外。係表身世歌滄浪。安溪深巷數間屋。半世藏修非果忘。西河帷下聚靑襟。直泝洙泗淵源長。風埃世俗了不聞。心在太極鴻濛鄕。漸窮性理到妙處。一幅謙圖留座傍。淸平郊野淨無塵。竹牖開處明朝陽。君子藏名藏不得。聖主前後恩非常。封疏付與赤心風。欲令堯舜吾君王。山林徒切獻芹忱。魯夢却向殷楹忙。斯文從此失宗主。士林悲纏摧棟樑。疏慵自少最受知。慕德獨拜龐公床。叔度由來泰之師。賜也焉能窺孔墻。生爲世紀死列星。道脈於斯亡不亡。雲山萬古碧萬仞。淸風高節磨蒼蒼。</text>
<title>挽詞[孫錫祚]</title>,<text>維嶽鍾神秀。㠜然三達尊。淸風洒蘭雪。白賁臥丘園。雅量余猶瑩。高儀玉似溫。群賢期尙友。當世擬開昏。學貫天人際。精窮造化原。正誠爲事業。性理究淵源。志切居安宅。工專入德門。聖朝宣馹命。衰疾謝鴻恩。遯世心無悶。頤眞性固存。泰山摧一夕。吾道竟誰論。</text>
<title>挽詞[生員河洺]</title>,<text>氣得菁江潤。精惟方夾神。礦何留璞美。席自貯儒珍。山海聞風舊。寒岡慕德新。耽經尋緖遠。樂道見原眞。心活源頭水。風和座上春。三徵紆束帛。一臥謝蒲輪。有四湖中敎。幾千晉鄙人。後生還竝世。先德許相隣。鄕井交仍密。葭莩誼更親。高風幾立懦。德誨早書紳。鑽仰誠冞切。門墻迹累因。商山欣覩鳳。魯藪歎無麟。堂鱣期騰頌。楹歌忽報晨。霜凋小山桂。風折大年春。慟矣斯文喪。嗟哉世路堙。先生如久世。吾道豈淄磷。士論誰能正。鄕風難重陳。小微星已晦。絶學道將貧。何處千年宅。空山一掬塵。獨將安放恨。沾灑向蒼旻。</text>
<title>挽詞[進士崔絅]</title>,<text>天爲斯文降是賢。君民素志合陶甄。蘭香遠播勞殷幣。玉立高標慕穎川。陋巷平生存至樂。龍門千古理餘絃。邇來世道堪怊悵。想必皺眉入九泉。</text>
<title>挽詞[孫之燕]</title>,<text>頭流餘脈問誰傳。近百年來得大賢。有守有爲明此道。無求無悶樂夫天。君臣義重封章進。孝友誠敦德行全。天喪斯文樑忽折。題辭非獨淚空懸。</text>
<title>挽詞[察訪鄭光淵]</title>,<text>昨夢頭流一半隳。南州忽報碩人萎。皇天不憖斯文老。衰世誰爲此道師。聖主三徵傳有史。圖書千卷付無兒。平生山仰今羸病。題寄哀詞但淚垂。</text>
<title>挽詞[鄭延度]</title>,<text>頭流淑氣士林專。鍾得儒眞續不傳。學貫天人心妙契。功成敬義志彌堅。卷懷豈是忘經濟。出處由來貴道全。惆悵丹霄靈鳳遠。瑤琴誰復理遺絃。</text>
<title>挽詞[鄭枅]</title>,<text>先生挺南紀。儒雅振遺風。鑑澈明消長。心存一始終。隱非忘此世。道仕啓群蒙。碩德承三錫。丹忱奏一封。經綸蓋餘事。懷卷坐時窮。山仰平生志。樑摧此日恫。斯文喪蓍蔡。吾黨失師宗。歲暮迷歸向。乾坤正氣雺。</text>
<title>挽詞[權克履]</title>,<text>一病如何未見蘇。天之欲喪斯文乎。談經博學今君子。樂道安貧古丈夫。幾歲林泉藏玉櫝。晩年恩渥照銅符。那知永隔幽明路。吾黨堪悲失碩儒。</text>
<title>挽詞[朴緯]</title>,<text>休論美質等精金。秋月氷壺世共欽。陋巷簞瓢全至樂。頭流山水托幽襟。人亡道喪吾安放。日暮天高問莫尋。最惜鱣堂諄誘處。幾人終始可傳心。</text>
<title>挽詞[洪箕範]</title>,<text>不幸南州遽失公。儒林從此竟誰宗。靑年優入操存地。白首彌加省察功。聖主禮勤三聘至。賢回樂在一瓢空。頑廉懦立斯爲政。水遠山高百世風。</text>
<title>挽詞[前人]</title>,<text>追思昔日夜。床下拜淸塵。辭氣溫猶礭。風神老更新。喚醒言道切。鞭策許心親。辜負摳衣願。緘詞涕滿巾。</text>
<title>挽詞[門人李廷奭]</title>,<text>眞人然後有眞知。赤水何須象罔爲。七日躋陵終勿逐。千尋登岸質無疑。那知宣室求賢日。已是文公遇遯時。世道從玆嗟已矣。失聲非但爲吾私。</text>
<title>挽詞[吳國獻]</title>,<text>沈潛純粹出天資。早世工程起久衰。德水煙霞泝正脈。安溪泉石付心期。徵書屢降三朝日。時論同歸百世師。月犯少微當處士。不堪揮淚寄哀詞。</text>
<title>挽詞[姜徽敏]</title>,<text>嶺表斯文第一流。早從餘緖着工求。春秋七十藏修久。詩禮三千學業優。束帛何能移素位。封章聊爲告嘉猷。少微星晦將安放。吾道如今墜九幽。</text>
<title>挽詞[趙東圭]</title>,<text>平生事業天人參。復見吾儒道在南。志挽唐虞存大朴。心遊鄒魯起高談。顏淵自樂簞瓢一。伊尹終辭聘幣三。今日乾坤收正氣。忍看晴月滿空庵。</text>
<title>挽詞[門人梁鎭南]</title>,<text>南服雄流峙。扶輿淑氣蟠。宗儒曾立幟。夫子繼登壇。文彩重霄鳳。芳馨九畹蘭。成童便志學。發憤輒忘餐。孝悌敦培本。閨門謹造端。怡怡姜被樂。澹澹邵窩安。皐鶴風聲徹。丘園束帛戔。君民願雖切。進退道應難。世外抛垂紱。山中矢考槃。義精仁更熟。心廣體仍胖。羲易窮年翫。朱書繼晷看。微言必剖析。奧旨極攻鑽。旣盡當吾分。還推及彼瀾。摳衣來學子。鼓篋萃儒冠。群飮人盈腹。偏恩我鏤肝。朽材承引墨。糞土受巧鏝。奬進慙資劣。周旋擬力殫。寧容一日惰。庶奉百年懽。楹奠忙回夢。床琴忽罷彈。樑摧隳標準。山圮失巑岏。士類均長痛。朝班況永歎。緇帷紛雨泣。繐帳慘風寒。卽遠佳城卜。遷神夙駕完。蕭條輟秦相。惻愴自燕觀。小子將安放。遺書不忍攤。嗚呼千萬古。此別足悲酸。</text>
<title>挽詞[進士鄭欐]</title>,<text>入德門前石上松。先生遺唾灑塵容。弸中敬義立爲幹。暢外風聲人盪胸。自是淸修扶世敎。何須功業在登庸。沖襟不向佳城閉。月掛頭流第一峯。</text>
<title>挽詞[前參奉權克有]</title>,<text>一脈淵源自德川。百齡相對卷中賢。道欽敬義存心篤。學慕山天着力專。聖渥晩隨天爵至。幽情益到杖年堅。可憐身後無長物。廚下簞瓢架上篇。</text>
<title>挽詞[門生河自灝]</title>,<text>皇天有意降斯文。遯世居貞德業尊。塗轍元從千古轍。淵源正溯一眞源。十條剴切疏章進。三幣慇懃寵命存。星散奎垣方已蝕。德門今日路迷昏。先生盛德與仁賢。小子難將棘句編。弱歲及門曾受業。中年多病未繩愆。修治格語心常感。敎誨深恩骨已鐫。病哭山頹迷所仰。東南吾道更誰傳。</text>
<title>挽詞[門生河自渾]</title>,<text>若喪身無服。當尊言不文。惟將失聲哭。長病小微昏。</text>
<title>挽詞[進士成治永]</title>,<text>山頹方丈日。波竭德川時。隻手能扶敎。千秋可作師。謙沖元學力。和易卽天資。玉質傳光遠。從知志不淄。</text>
<title>挽詞[直長姜大適]</title>,<text>德山山下安溪村。如玉其人獨掩門。好學元從問學博。存心要自養心敦。琅玕披腹輸時務。巖穴誅茅謝世紛。聞道少微光奄晦。不禁南望哭聲呑。</text>
<title>挽詞[察訪李重光]</title>,<text>鄕社追遊妙歲辰。固知端重出凡倫。荷衣一去冥棲後。蘿月從來幾換春。樂道衡門工自篤。招賢前席設空頻。少微星晦嗟埋玉。矜式儒林更孰因。</text>
<title>挽詞[進士河達漢]</title>,<text>函丈當年陪下風。愚慵何幸獲登龍。工因敬義追先覺。學究天人啓後蒙。聖主雖煩三聘幣。顏回惟樂一瓢空。如今不憖天何意。長夜茫茫此道窮。</text>
<title>挽詞[生員韓時龜]</title>,<text>頭流餘氣蘊奇異。孕出醇儒德業尊。實地工程心不倦。雲山水石樂彌存。提撕後學爲師範。追述前賢認的源。一夕樑摧無所仰。迷途此日哭征轓。</text>
<title>挽詞[鄭有祥]</title>,<text>雲天一夜小微殘。鳳去山林方丈寒。陋巷平生顏氏樂。衡門長考碩人槃。嗟吾旅泊遊江海。與子相容露肺肝。已矣知音世無有。峨洋絶曲爲誰彈。</text>
<title>挽詞[進士李玄栽]</title>,<text>邱壑藏修五十春。工程亹亹久彌新。溪雲岫月閒看處。庭草池蓮默契辰。人爵不如天爵貴。眞榮肯屑外榮臻。頭流南麓崇文地。先哲千秋德有隣。</text>
<title>挽詞[進士鄭友益]</title>,<text>山海淵源直有傳。先生粹質古之賢。蒼靈望失居貞臥。後學撑依上木船。自矢靜中汗一馬。不要堂下得三鱣。斯文已喪將安倣。空抱詩書哭几筵。</text>
<title>挽詞[進士盧洤]</title>,<text>聞說謙齋叟。乘箕入小微。生徒何考德。朝野失稽疑。羽翼斯文缺。扶持世道違。頭流山下宅。無復拜餘輝。</text>
<title>挽詞[生員朴尙圭]</title>,<text>頭流嘉遯繼前賢。模範南州士望懸。由孝行仁誠旣篤。存心爲學操彌堅。幽香難掩林泉下。潛德頻升日月邊。從此後生何所仰。問天無路理茫然。</text>
<title>挽詞[門人生員鄭世模]</title>,<text>八德門前路久荒。天生謙老繼輝光。三朝湯幣身難進。一部羲經味自長。此日儒林均痛惜。百年吾道轉凄涼。儀刑何處留瞻仰。方夾橫空雪裏蒼。揄揚盛德吾何敢。欲說私懷倍愴然。二十年來承誨地。抱痾孤負哭新阡。</text>
<title>挽詞[白瑞羽]</title>,<text>毓氣頭流絶世生。玉精金鍊受天成。學仍理窟從心得。道出眞源着脚行。形德博仁由孝立。造功超詣自誠明。箇中至樂無人識。門外空煩五馬榮。</text>
<title>挽詞[文聖緯]</title>,<text>陋巷春風樂不貧。南冥道脈賴重新。平生講說鳶魚學。半世硏窮性理眞。三辟辭官人慕節。七旬延壽士稱仁。追思分義難堪痛。執紼違情淚滿巾。</text>
<title>挽詞[權鍵]</title>,<text>天姿純粹似精金。淨几明窓幾正心。陋巷春風顏氏樂。玉溪晴月考亭琴。願依山海追翔鳳。肯向朝廷作旱霖。德行善言吾豈敢。題詞徒自淚難禁。</text>
<title>挽詞[姜峻]</title>,<text>其東吾道幸玆在。千載斗南儒有眞。工着直方扶世敎。心專性理絶杳塵。居貞刺得閒中趣。趨拜欣瞻座上春。樑折如今天不憖。依歸無所我何人。</text>
<title>挽詞[柳再起]</title>,<text>早從誠意關前路。透得眞源着大跟。泥塑靜中心想一。春風座上視瞻尊。終辭殷幣身全潔。不改顏瓢樂自存。此日樑摧誰更仰。從玆正氣熄乾坤。</text>
<title>挽詞[沈日三]</title>,<text>文貞旣歿先生出。敬義工程復在玆。白日梅軒牢節戶。淸風竹榻闢緇帷。雲山肥遯非其志。賢哲行藏各有時。可惜壬寅封事語。大哉元聖告君辭。</text>
<title>挽詞[孫之後]</title>,<text>升堂早被誨諄諄。神友寬洪萬化春。主敬行仁尋古轍。潛心樂道任天眞。德修林下光輝發。名徹雲邊眷渥新。玉色金聲今永隔。回頭不覺涕盈巾。</text>
<title>挽詞[洪稷]</title>,<text>頭流山水毓淸奇。天遣先生幷卑之。和似春風容萬物。溫如良玉絶纖緇。家傳孝友人無間。道接雷龍學有師。從此吾東正氣息。忍看經禮更多岐。</text>
<title>挽詞[朴紳]</title>,<text>方丈新摧天柱峯。哲人亡矣涕無從。東山永負蒼生望。南服誰開後學蒙。幾度升堂承至誨。無緣侍坐襲春風。洗心亭下滔滔水。流到安溪咽不淙。</text>
<title>挽詞[卞三進]</title>,<text>氣鍾淸淑得山川。懷寶幽居脫世緣。洙泗窮經宗往聖。河汾講道繼先賢。人間雅望傾諸彥。物外高名動九天。一夜雲霄南極晦。不堪回首涕潸然。</text>
<title>挽詞[李蓍國]</title>,<text>七十年來養性眞。端凝襟度瑩無塵。平生操履心如結。餘事文章筆有神。窮歷典墳忘寢食。硏精理學達昏晨。工程篤實追先輩。敎誨純深覺後人。靑歲靜中天爵守。白頭林下國恩新。方看道在身常泰。豈意人亡迹已陳。流俗日頹賢者盡。一聲長痛淚盈巾。</text>
<title>挽詞[河現文]</title>,<text>九闕知名士。斯文幹出儒。工程詩禮富。事業性情圖。薄俗誰能整。頹風孰更扶。平生慷慨志。天地獨長吁。</text>
<title>挽詞[閔緯國]</title>,<text>每恨居相遠。從遊亦不時。斯文今見喪。吾道竟誰依。天上微星晦。人問哲士萎。題詞緘涕泣。深痛倂公私。</text>
<title>挽詞[門人李元直]</title>,<text>慟矣先生逝。斯文誰復傳。性情須盡我。寶達一關天。家國心常在。邱園志自堅。山頹今日哭。爲道匪私緣。</text>
<title>挽詞[門人河穩]</title>,<text>道尊而德盛。座上一團春。淸約自繩己。謙恭又接人。九條封事進。三幣聖恩新。樑木已摧折。乾坤氣正屯。</text>
<title>挽詞[門人鄭巙]</title>,<text>斗隕山摧道已墜。如今誰復續前心。攀號不獨斯文慟。且爲吾私淚滿襟。</text>
<title>挽詞[梁翼望]</title>,<text>獨抱遺經日夜尋。儼然端坐若臨深。學成敬義身爲度。道合中庸樂在心。遯世終辭三聘幣。憂時還奏九條箴。少微一夕收精彩。天喪斯文已矣今。</text>
<title>挽詞[門人張墉]</title>,<text>慟哭斯文長。如何遽至玆。天將亡此道。人自失宗師。空縮經綸手。終違姚姒期。他年尊尙地。更見宛形儀。</text>
<title>挽詞[門生鄭碩賚]</title>,<text>獨專徽旨蘊中和。建旆神明秉道柯。學究大人尋的韻。緖傳山海沂餘波。趨隅幸忝摳衣列。夢奠還驚負杖歌。從此德門茅塞路。不堪殘日照寒阿。</text>
<title>挽詞[門生河景濂]</title>,<text>春風和氣玉壺襟。一望令人自起欽。心法已從先正得。工程剩向上頭尋。三徵閉戶非忘世。八事封章是貢忱。天不憖遺樑忽折。士杯山色帶愁心。</text>
<title>挽詞[門生孫之璛]</title>,<text>先生道德冠當時。山海餘風正不隳。塵世簪纓皆瘼外。靜中書釰卽襟期。行仁無佑天難詰。作善多窮理莫知。承誨草堂渾似夢。獨將哀淚灑悲詞。</text>
<title>挽詞[門人鄭祥履]</title>,<text>周旋三百又三千。七十三年有一年。夢斷浮榮尋樂地。心游太極契先天。謙恭資稟從初厚。敬義工程抵老專。小子遽嬰安仰慟。從今墜緖更誰傳。</text>
<title>挽詞[門人姜國梠]</title>,<text>道東千載哲人生。半世林居固守貞。學受堯舜言性善。志存經濟待河淸。誰知不見不聞地。自有無求無悶情。立懶遺風師百代。高山流水共長名。</text>
<title>挽詞[閔遇]</title>,<text>藏修山海晦聲名。七十年來養性情。飛躍鳶魚觀造化。斷連爻象驗屯亨。簞瓢自有安貧樂。軒冕元非遯世榮。茜絳藍靑前後一。洗心亭水更淸明。</text>
<title>挽詞[姜徽鼎]</title>,<text>平生靜坐着工夫。眞實源頭向裏趨。咀嚼禮經存赤幟。磨礱敬義覓玄珠。朝廷束帛優恩數。草野封章贊聖謨。今日九原斯道殉。更從何處見醇儒。</text>
<title>挽詞[朴以炯]</title>,<text>山海人亡學亦湮。注源靡絶復賢人。道襟皎潔淵中月。德宇團和座上春。遯世豈忘回世治。憂時恒願濟時屯。斯文將喪驚楹夢。吾黨安歸涕滿巾。</text>
<title>挽詞[姜渭進]</title>,<text>一脈淵源自德川。如斯不捨接寒泉。天人學貫追先覺。誘掖誠深啓後賢。身處南鄕千里外。名懸北闕五雲邊。斯文不幸樑摧折。吾道從玆更孰傳。</text>
<title>挽詞[柳挺豪]</title>,<text>擬益蓬麻幸早從。幾年螢榻接雍容。襟懷皎皎秋旻月。氣節堂堂雪嶺松。經傳訓謨恒着勵。聖賢心法一尊宗。少微忽隱氷呈稼。絃斷峨洋劈遞鍾。</text>
