<title>冽江泛月賦 用赤壁賦韻○壬戌</title>,<text>昔毗陵之遊赤壁兮。時維壬戌秋七月旣望。懷橫槊而曠感兮。吹參差而宵興。詞佚宕而靈幻兮。追正則之九歌九章。幼余好夫姣麗兮。邈神遊乎其間。後元辰其十四甲兮。人隔地而月一天。思夫子而浩歎兮。攬良景而怡然。招卬友而俶裝兮。理桂楫而仙仙。伻馮夷而迓槳兮。挹躍金之浮光。詠秦風之蒹葭兮。謇誰留兮水一方。辰君倏其曉邁兮。悵延佇而何慕。張子端而姱節兮。趙老繽其煩訴。芍玉孟而迨羣兮。欣摻袖而覼縷。狂歌激而上征兮。笑儒兒之閨婦。聃所貴於知稀兮。任雌伏而䧺飛。嗤公賦之非騷兮。疏緩節兮吟詩。芳菲菲兮滿堂。樂時物之阜昌。淸飇起於蘋末兮。吹我髮之蒼蒼。搴木蘭而結貽兮。吾師兮黃帽郞。嗟大火之流西兮。睠望舒之陟東。瓊樓冷而兢兢兮。綴玉繩而撒空。轟淸管而撥急絃兮。何隣船之多豪雄。余不忍爲此態兮。寧偃蹇而陸鹿。思彼美而媒拙兮。杳天水之靡屬。騁亨衢之玉䭾兮。問前身之金粟。麾蛟龍而梁津兮。豈吾道之云窮。揚雲旌而周流兮。朝蒼梧而夕無終。望瑤臺而不及兮。歷玄苑之閬風。魂營營而莫識兮。欲逝從而何往。芳洲蕪以菉葹兮。盍責蘭之漸長。緬煕豊之故事兮。隨變滅於睫瞬。惟君子之有耿光兮。豎頤頦而不盡。橫大江而剡靈兮。遞周郞而爲主。芬荃蕙而臭蕕兮。羗奚舍而奚取。衆薆蔽而謠諑兮。屛珍髢而韜色。從鼓枻而鞠兆兮。儀遺則於知竭。悲反騷之投岷兮。要黃纍之自適。於是乎諸公相顧而嘻。命酒行酌。星漢流於樽斝。風露侵於書籍。相與携歸於江上之亭。浩然一色。四望無際。從者告曰。非沙之白。非月之白。乃曙光之白。</text>
<title>騎牛歌送素隱丈赴任沔川 素隱李公絅愚號</title>,<text>騎牛復騎牛。深林處處聞鉤輈。嘉峽冷冷十二灘。老㹀浮鼻春亂流。陰虹脉突垂星圓。脰滿黃鍾其音牟。緩來睡意濃。閒坐機心休。自古騎牛至人儔。䓗犗紫氣柱史去。白牯遺跡禪家留。五羖飯肥白石歌。勛華世遠兮爵祿非所求。習俗擯乘字。車馬爀燀多貴遊。珊瑚寶鞭靑絲韁。游龍駿駒皆騏騮。山西驢子鄭衛産。長耳雙聳雪毛柔。下者猶騎騾強追。逸足遵路周。耽羅土種果下馬。却糞郊坰委瀆溝。况爾盤辟只服勞。氣喘蹄缺紛其憂。車箱載重度石岡。耙耜事急耕春疇。時跨草韉者誰子。野夫籉笠兮村童鬅頭。靑轡銅餙兩障泥。騎牛道士知也不。沔陽太守馬曹郞。坐閱雲錦騰長楸。天恩新除五馬榮。壠飛鶴書谷鳴騶。一笑罷春耕。行裝遂與家僮謀。牢闌刷出金犢肥。頑僕隨後何夷猶。春原綠蕪戴嵩圖。散落花蹄行不遛。若令乘此行十日。半千不愁行路脩。湖州士女走相告。試向官道迎新侯。曾我屢見上官儀。靑幔蠭帳車制輶。近來多乘兩夫轎。四圍擁遮如竹兜。遠行無異坐房室。闢牕揭帷風颼飀。推此百度要便軆。吏供民億殫吾州。今侯之騎太不俗。淸簡新政方拭眸。害馬將去民物蘇。佩犢何爲田産優。政成民和口成碑。駕我牛兮歸來舊林邱。</text>
<title>萬年松瓢歌</title>,<text>丹翁買瓢箕城市。量容一升口徑咫。異狀磊砢嵁巖疑。奇紋蒼欝雲雷起。蝌蚪蟠屈岣嶁碑。蛟螭缺囓秦人璽。殆若銀渚得支機。嚴君是誰玉垂氏。松挺鐵甕萬仞城。根托藥山缺巖裏。神苓琥珀鍾厥靈。甘露玉液塡其髓。尋泉直遂督脈如。觝石臃腫項瘤似。松之爲壽吾不知。強擧其數稱萬禩。其根出土又萬年。剝以風雨蕩以水。溝斷靑黃乃木災。巧工刳中審肌理。先天奇質露自然。殷鼎周敦甲乙視。高標素欲逐許由。屢空不辭隨顔子。器之奇者用有人。俗眼何能辨其美。斡棄玉鉉重𤮊瓠。自古取舍皆如此。請君卷懷勿視人。聞道大笑皆下士。</text>
<title>放鳧行</title>,<text>吾輩頭白如鳧翁。偶落淸浿江西東。湖海雙飛不加少。水波上下全吾躬。春顔濯浴雞翹渚。雪羽褵褷魚藻叢。將身未化尙書舃。詣臺早朝閶闔宮。行吟澤畔不吾識。戴篛跨屐漁樵中。何處長毛短脛鳥。誤觸村夫機罻工。山陰換鵞王逸少。震澤語鴨陸龜蒙。先生特發慈悲念。分付十五上淸童。南溪流水細滑笏。潛與放生池相通。逝魚洋洋得其所。飛鴻冥冥安可籠。隣兒驚咄野翁嘆。所恨維何勞無功。惟有千里嶺外士。心中尤復欽高風。歸程歷扣賦鵩舍。暇日擧似談始終。我亦聞之發一笑。玆事與我何其同。漁者叉鼈大如席。衣裙四垂背甲隆。東海波臣爾無乃。憂讒畏譏投途窮。快呼侍者放之去。江湖淸澈泥草融。如今聖世頒咸若。鳥濯魚牣靈臺崇。一鳧一鼈獨阻化。寧不爲累造物公。寄語爾曹莫施巧。暗中機括良士恫。</text>
<title>送辛處士歸五鳳山歌</title>,<text>五鳳之巘兮。桂樹叢生兮連蜷偃蹇。五鳳之谷兮。白雲曖曖兮飛淸瀑。蔭芽而徧蓬兮。若有人兮山之中。惟子之隱居兮。朝出耕暮歸讀古書。訥於言而敏行兮。紫芝秀氣兮眉宇淨。蚤摳衣於丈席兮。溯前脩之遺跡。襲溫恭而辮貞兮。雜技藝而爲珩。來阮無營於利勢兮。去又無悶於遯世。顧余情之好善兮。白頭傾盖兮如舊面。忽言歸去兮驪駒唱。路漫漫兮怊悵。怊悵兮勸醑。掇金菊以華女。</text>
<title>病中記思。倣邵子首尾吟。</title>,<text>誠夫非是愛吟詩。詩是誠夫靜玩時。寒暑晦明常變化。飛潛走躍自高卑。推原一本何冲漠。觸處良能太發施。物各遂生生不已。誠夫非是愛吟詩。誠夫非是愛吟詩。詩是誠夫默會時。偏正乃殊人物性。昏明玆別聖愚姿。虛靈知覺由天得。變化工夫在我爲。君子反修何質有。誠夫非是愛吟詩。誠夫非是愛吟詩。詩是誠夫下語時。未發皆從已發見。道心豈與人心離。萬殊本自性中具。一己餘能天下推。天不遠人無大小。誠夫非是愛吟詩。誠夫非是愛吟詩。詩是誠夫着意時。萌芽最怕牛羊牧。培養寧慳雨露滋。存心斯可明天理。復往惟修克己私。賢聖做工從這裏。誠夫非是愛吟詩。誠夫非是愛吟詩。詩是誠夫寄興時。山水中間自得爾。鳶魚上下同流之。詠歸舞雩春風路。弄玩濂溪霽月輝。眞意悠然誰會得。誠夫非是愛吟詩。誠夫非是愛吟詩。詩是誠夫寓感時。一箇陰陽消又長。幾番人物盛而衰。固難後聖追虞帝。何幸衰周誕仲尼。理氣由來互勝負。誠夫非是愛吟詩。誠夫非是愛吟詩。詩是誠夫自重時。平正身形好種子。聦明耳目奇男兒。山河天地元無陷。道德倫常豈有。萬物之靈五行秀。誠夫非是愛吟詩。誠夫非是愛吟詩。詩是誠夫自勉時。世德淸勤相繼襲。儒名雅重素聞知。洞賓初計固應擧。仲淹何心更問醫。敎女玉成天在上。誠夫非是愛吟詩。誠夫非是愛吟詩。詩是誠夫悔過時。血氣糾紛忘戒色。利心牽累樂循私。名途那免慕羶臭。俗尙堪嗟染素絲。猛省如今還惕厲。誠夫非是愛吟詩。誠夫非是愛吟詩。詩是誠夫願學時。飽食煖衣徒爾逸。醉生夢死亦云悲。幸玆性道罔有墜。寧彼昏愚不自移。舜是何人如舜已。誠夫非是愛吟詩。誠夫非是愛吟詩。詩是誠夫▣▣時。堯舜禹湯逮姬聖。顔曾思孟繼宣尼。聦明睿智出羣類。誠正脩齊同一䂓。濂洛關閩尋墜緖。誠夫非是愛吟詩。誠夫非是愛吟詩。詩是誠夫講業時。惟貴讀書循次序。不須解義務新奇。斲輪喩妙久方得。買櫝還珠多曷爲。儘莫悠悠消日月。誠夫非是愛吟詩。誠夫非是愛吟詩。詩是誠夫立志時。憂戚患難何有矣。義仁中正是由之。山河宇宙度中括。堯舜君民分內期。壁立千層然後可。誠夫非是愛吟詩。誠夫非是愛吟詩。詩是誠夫擇善時。義利關頭明着眼。公私路畔審分歧。中庸只是循常理。忠信方能立本基。善不外求元自足。誠夫非是愛吟詩。誠夫非是愛吟詩。詩是誠夫謹獨時。天也無間奚可隱。神兮莫測孰能欺。眞誠久積吾方快。邪僞潛萌爾自知。天德王道要在此。誠夫非是愛吟詩。誠夫非是愛吟詩。詩是誠夫持敬時。一心主宰存無放。萬事根原儼若思。艮輩反躬要湛靜。整衣尊視欲舒遅。學問始終惟曰敬。誠夫非是愛吟詩。誠夫非是愛吟詩。詩是誠夫窮理時。倍百功由三晝夜。繆千禍自一毫釐。洪纖高下元同貫。本末始終須盡推。透徹無餘方夬活。誠夫非是愛吟詩。誠夫非是愛吟詩。詩是誠夫警策時。恩大劬勞難小報。性全賦予恐終。生猶一蠧堪爲恥。功廢中途足受咍。我思悠悠瞻日月。誠夫非是愛吟詩。誠夫非是愛吟詩。詩是誠夫忿勵時。往敵萬人緣直養。尙論千載肯低衰。遷如雷▣見無苟。决若河奔行不疑。踴躍向前方有進。誠夫非是愛吟詩。誠夫非是愛吟詩。詩是誠夫愼默時。尺蠖求伸屈方可。地雷欲發閉攸宜。言要衆悅支還厭。行願人知實乃離。吉一乎哉惟愼動。誠夫非是愛吟詩。誠夫非是愛吟詩。詩是誠夫謙抑時。虛己受人猶未極。平心待物庶無違。拙何傷也知分定。恭或過焉合禮卑。不暇修爲由自樂。誠夫非是愛吟詩。誠夫非是愛吟詩。詩是誠夫欲孝時。履露悽愴喪所怙。知年喜懼侍偏慈。問衣扇枕固多闕。負米弄雛俱未追。况是立揚許大責。誠夫非是愛吟詩。誠夫非是愛吟詩。詩是誠夫祝聖時。精一執中追舜禹。明良佐理進𦤎夔。欲知稼穡無求逸。用繫苞桑不忘危。漆室丹忱均所秉。誠夫非是愛吟詩。誠夫非是愛吟詩。詩憶從遊長者時。三月春風消坐了。一團和氣得親之。耳提面命言猶在。躬佩心鐫志恐衰。不有先知孰開後。誠夫非是愛吟詩。誠夫非是愛吟詩。詩是誠夫聚友時。講道樂由麗澤益。同心利以斷金期。拍肩加氣詎能久。挾貴善諛俱可嗤。時雨停雲懷八極。誠夫非是愛吟詩。誠夫非是愛吟詩。詩是誠夫夜坐時。養氣功深山木養。隨時義大澤雷隨。不欺居室志無忝。未了聞鍾心易馳。泰宇神光發未發。誠夫非是愛吟詩。誠夫非是愛吟詩。詩是誠夫曉起時。氣別人禽求湛一。道分舜跖察幾微。日新日日銘盤可。乾用乾乾玩象宜。問寢北堂歸對冊。誠夫非是愛吟詩。誠夫非是愛吟詩。詩是誠夫隱几時。當分事過閒抱膝。會心人到喜開眉。靑門突兀地常僻。紫閣連緜山更奇。一室圖書堪跌宕。誠夫非是愛吟詩。誠夫非是愛吟詩。詩是誠夫覽物時。花忽自開眞造化。鳥能相樂各天機。登山臨水元無定。弄月吟風更與誰。道體生生從這裏。誠夫非是愛吟詩。誠夫非是愛吟詩。詩是誠夫酬接時。呼馬呼牛都在彼。言堂言室適因玆。胸無滯芥孰恩怨。目少全牛齊險夷。淺俚從來皆至理。誠夫非是愛吟詩。誠夫非是愛吟詩。詩是誠夫俛仰時。平實地皆同物有。光明事豈畏人知。悲歡付是人間世。窮達從他造化兒。不怨不尤無愧怍。誠夫非是愛吟詩。誠夫非是愛吟詩。詩是見人爲善時。十室固知忠信有。四端胡不擴充爲。積來古聖可期矣。做去皇天必佑之。君且勉焉吾願取。誠夫非是愛吟詩。誠夫非是愛吟詩。詩是聞人有過時。良友固當忠以告。善圖又盍反而思。蘧瑗行有幾番化。季路名稱百世師。長傲遂非愚莫甚。誠夫非是愛吟詩。誠夫非是愛吟詩。詩是非非是是時。衡不均平失輕重。鏡無遮蔽辨娟媸。局於見聞易生眩。牽彼愛憎難免私。廓爾大公方順應。誠夫非是愛吟詩。誠夫非是愛吟詩。詩是誠夫取譬時。柯聳雲霄種松栢。香吹澗谷採蘭芝。大材從古多捐棄。姸質無端見妒疑。物理難全苟如此。誠夫非是愛吟詩。誠夫非是愛吟詩。詩是誠夫卞僞時。紫或奪朱非正色。白能受采識良姿。吾狂簡也道幾矣。彼巧令哉人遠而。不入吾門何憾爾。誠夫非是愛吟詩。誠夫非是愛吟詩。詩是誠夫斥異時。羽化飛昇云說己。輪廻因冎見過誰。渠弄精神能作恠。爾無主宰自生疑。偸食盜衣天必厭。誠夫非是愛吟詩。誠夫非是愛吟詩。詩是誠夫憂道時。爭護異端極于佛。竟淪中華變爲夷。喪心喪性誰能悟。無父無君衆自私。長夜欲將孤燭照。誠夫非是愛吟詩。誠夫非是愛吟詩。詩是誠夫病俗時。聲色利名心固陷。琴棋書畵志能移。冥行埴猶非聖。久病膏盲反忌毉。百爾思之莫如學。誠夫非是愛吟詩。誠夫非是愛吟詩。詩是誠夫莞爾時。肯學低眉從姨道。寧爲高枕玩兒嬉。公侯富貴飄花樹。帝覇經綸散奕棋。浮水浮雲閒聽玩。誠夫非是愛吟詩。誠夫非是愛吟詩。詩是誠夫又笑時。細雨斜風無了歇。曉星殘月幾回移。桃花洞裏居成隱。𩿨鳥江邊釣不歸。沮溺正當扶起早。誠夫非是愛吟詩。誠夫非是愛吟詩。詩是誠夫慨也時。盃酒淸談能化俗。詞章小藝足論治。阮劉落落稱賢久。李杜紛紛以聖期。嗟尙浮華離本實。誠夫非是愛吟詩。誠夫非是愛吟詩。詩是誠夫再歎時。連珠文甚俳優賤。才子書過酒色危。諂諛蔑媿因姱艶。怪亂無誅衆好奇。枉了幾人消了日。誠夫非是愛吟詩。誠夫非是愛吟詩。詩是誠夫自笑時。居在偏邦貧且賤。生無異質傑而奇。劬書未了五車富。論道如將寸管窺。尙自嘐嘐何乃爾。誠夫非是愛吟詩。誠夫非是愛吟詩。詩是誠夫自歎詩。已過光陰虛度了。將來志業可追爲。七年病蓄三年艾。九仞功由一仞基。天下事今猶未去。誠夫非是愛吟詩。誠夫非是愛吟詩。詩是詳看小學時。洒掃應唯達天命。詠歌舞蹈培良知。聖人坯墣七分做。三代䂓模千古垂。追補他時要主敬。誠夫非是愛吟詩。誠夫非是愛吟詩。詩是專攻大學時。入德門爲初學設。治民術以大人期。致知說上頭顱補。誠意章中骨子推。一部書須胷裡在。誠夫非是愛吟詩。誠夫非是愛吟詩。詩是且看論語時。要切里仁唯一貫。分明鄕黨畵先師。飯蔬飮水須知樂。成德達能各盡辭。讀罷誰肯全無事。誠夫非是愛吟詩。誠夫非是愛吟詩。詩是鄒書力究時。浩氣良心充本軆。麤拳大踢闢淫辭。尊儒雄辯尙爲賴。命世高才曾未試。壁立巖巖撑宇宙。誠夫非是愛吟詩。誠夫非是愛吟詩。詩是中庸熟讀時。天地中和性情致。鳶魚費隱鬼神爲。謹嚴千聖傳心竗。深切一篇憂道辭。素位而行吾有得。誠夫非是愛吟詩。誠夫非是愛吟詩。詩是兼看近思時。太極圖看滿川月。西銘書譬下盤棋。塑泥座上感人易。立雪門前知德希。入道階梯編次示。誠夫非是愛吟詩。誠夫非是愛吟詩。詩是誦詩三百時。奚特多知群物已。可能專對四方爲。桑濮亂風淫是戒。小弁微意怨方宜。盈耳關雎王化本。誠夫非是愛吟詩。誠夫非是愛吟詩。詩是尙書溫習時。堯舜傳心初出聖。商周革命不容私。文章灝噩因嚴密。句讀聱牙或古奇。秦誓爲終微意在。誠夫非是愛吟詩。誠夫非是愛吟詩。詩是誠夫講習時。三百三千序天理。從宜從俗酌時宜。繁紛多附漢儒雜。壞亂曾經周道衰。先質後文斯至語。誠夫非是愛吟詩。誠夫非是愛吟詩。詩是誠夫玩易時。卦未畫前元有理。爻成象後乃爲辭。彼云奇巧只堪卜。爾道玄尋終莫窺。至矣易爲君子用。誠夫非是愛吟詩。誠夫非是愛吟詩。詩感麟經筆削時。古史遺文年月繫。宏綱大義日星垂。桓文其事難容罪。游夏之徒敢贊辭。亂賊千秋方有懼。誠夫非是愛吟詩。誠夫非是愛吟詩。詩閱紫陽綱目時。蜀漢爲盜誰襲謬。房州稱帝更無疑。六朝春夢爭蠻觸。五季昏天亂虎豺。繼是春秋明大法。誠夫非是愛吟詩。誠夫非是愛吟詩。詩是統論諸史時。褒貶千秋當衮鉞。興亡屢代著蓍龜。天灾每欲主心悟。氣化原從人事推。名立德全凡幾子。誠夫非是愛吟詩。誠夫非是愛吟詩。詩講朱書全帙時。海𤄃天高心廣大。毫分縷析理精微。無餘憾釋衆經是。集大成非夫子誰。手胝肘穿看不厭。誠夫非是愛吟詩。誠夫非是愛吟詩。詩警門墻有賊時。大拍頭聲何叫喚。小夫餘國或尊師。元初誤己緣才過。畢竟眩人由語奇。鳴鼓攻之惡得已。誠夫非是愛吟詩。誠夫非是愛吟詩。吾道東來凡幾時。箕尾山川接燕塞。井廛風俗慕殷師。羣賢輩出追洙泗。列聖相承法姒姬。一變可令天下化。誠夫非是愛吟詩。誠夫非是愛吟詩。詩是誠夫原始時。天圓包地如鷄子。氣化生人似蝨兒。構巢營窟自相聚。食實茹毛何所奇。一有君師方立極。誠夫非是愛吟詩。誠夫非是愛吟詩。詩是誠夫溯古時。肇判陰陽天草昧。漸開風土俗澆漓。冬裘夏葛因時異。馬走牛耕順物宜。棄知絶仁眞𥌒說。誠夫非是愛吟詩。誠夫非是愛吟詩。詩慕羲農黃帝時。河出驪圖方畫卦。天降龍瑞始稱師。舟車致遠路無阻。耒耜敎耕民不飢。制用干戈誅暴亂。誠夫非是愛吟詩。誠夫非是愛吟詩。詩述唐虞盛際時。光四文章其有煥。面南勳德儘無爲。土階三等有蓂吐。韶樂九成來鳳儀。比屋煕煕民自樂。誠夫非是愛吟詩。誠夫非是愛吟詩。詩曰若稽大禹時。錫圭功訖奠河陸。鑄鼎形難逃魅魑。智不鑿時由順利。德無間處自菲卑。與子與賢天所命。誠夫非是愛吟詩。誠夫非是愛吟詩。詩叙夏邦衰亂時。五子失家怨宜弟。逢蒙弑羿罪由師。小康再造民懷德。后癸自攻天疾威。嗜酒色荒顚厥緖。誠夫非是愛吟詩。誠夫非是愛吟詩。詩載商湯撥亂時。三聘起玆耕野隱。一征爲彼餉田兒。達權可已南巢放。慙德尙憂來世辭。虺誥盤銘躋聖敬。誠夫非是愛吟詩。誠夫非是愛吟詩。詩說三仁去就時。死盡職分心不愧。去存宗社跡同悲。明夷處亂貞無變。洪範傳人道不私。禾黍歌傳千載恨。誠夫非是愛吟詩。誠夫非是愛吟詩。詩述賢君繼作時。三載桐宮歸冕服。五遷河內奠京師。旁求版築得良弼。爰立巖廓圖善治。長夜牝鷄終釀禍。誠夫非是愛吟詩。誠夫非是愛吟詩。詩詠岐周聖作時。二實三分德猶盛。一能識百生而知。難容四海獨夫罪。不幸西隣再擧師。吾取武成無幾策。誠夫非是愛吟詩。誠夫非是愛吟詩。詩美成康隆洽時。朝啓金縢誅管蔡。廟堂白雉化蠻夷。新營郟鄏鼎爲定。久廢囹圄刑不施。楚水膠舟時已變。誠夫非是愛吟詩。誠夫非是愛吟詩。詩歎東遷微弱時。風變檜曹方極矣。道衰幽厲實傷之。荊茅責入設辭已。溫麥違盟徒亂爲。禮廢樂崩誰述作。誠夫非是愛吟詩。誠夫非是愛吟詩。詩到春秋淆亂時。直道事人三黜可。見幾有作七人誰。桓文仁義竟虛假。管晏功名眞陋卑。二百餘年無義戰。誠夫非是愛吟詩。誠夫非是愛吟詩。詩是嗟傷戰國時。搏橶糾紛形共格。箝飛闔押術全奇。商君只自敗亡已。孟氏何曾迂遠爲。不遇仁人秦莫幸。誠夫非是愛吟詩。誠夫非是愛吟詩。詩是論人出處時。楊惜一毛見何狹。儀誇寸舌識全卑。國人皆賤踰墻女。良賈自求韞玉姿。在壑喪元須不忘。誠夫非是愛吟詩。誠夫非是愛吟詩。詩是論人辭受時。季子高風讓吳國。魯連䧺辯却秦師。腐肉勿以鵷雛嚇。強弩豈緣鼷鼠施。揮謝千金游海上。誠夫非是愛吟詩。誠夫非是愛吟詩。詩悼放逐忠良時。樂生去國燕雲暮。屈子懷君楚水悲。衰草可憐埋駿骨。深宮何故妬蛾眉。讀盡離騷浮大白。誠夫非是愛吟詩。誠夫非是愛吟詩。詩感麤豪不遇時。劒俠悲歌嗟世變。屠門菀氣惜時衰。金臺落日暫追逐。易水秋風遠別離。傷義傷仁又傷勇。誠夫非是愛吟詩。誠夫非是愛吟詩。詩以秦爲閏位時。大賈種珠利過倍。童男採藥慾無期。焚書尙漏黃公訣。銷鐵翻驚博浪椎。天若醉時胡豈帝。誠夫非是愛吟詩。誠夫非是愛吟詩。詩贊金刀創業時。尺劒斬妖承帝命。三章約法用王師。韓彭終愧顚夭烈。隨陸嗟非孔孟姿。湯武以來一人已。誠夫非是愛吟詩。誠夫非是愛吟詩。詩次惠文景武時。四皓安劉名不重。一陵抗呂職當爲。幸由崇儉小康致。惜不短喪三古追。黷武窮奢承富庶。誠夫非是愛吟詩。誠夫非是愛吟詩。詩美西京渾厚時。仲舒卓越排功利。方朔淪沉善滑稽。文章爾雅體猶古。悃愊循良治可師。黃老刑名何用雜。誠夫非是愛吟詩。誠夫非是愛吟詩。詩逮元成平帝時。蜀市靑簾賢士隱。都門祖帳大夫歸。銅鐶剝啄來飛燕。寶氣凄凉折角螭。莾若早亡眞僞定。誠夫非是愛吟詩。誠夫非是愛吟詩。詩是稱揚光武時。躬稼讀書美根本。謳吟思治好時期。先封褒德循良勸。不屈狂奴節義隨。恢廓猶難同太祖。誠夫非是愛吟詩。誠夫非是愛吟詩。詩奬東京節義時。白駒空谷誰招隱。淸泌衡門▣樂飢。一心無愧夷齊比。三木胡爲稷契施。孺子亭古淸風遠。誠夫非是愛吟詩。誠夫非是愛吟詩。詩感武侯佐蜀時。三顧南陽釋耒起。中途白帝抱弓悲。死生盡瘁有何憾。成敗由天非敢知。長使英雄泣遺表。誠夫非是愛吟詩。誠夫非是愛吟詩。詩刺黃初典午時。巨猾大盜同伎倆。孤兒寡婦見凌欺。靑衣行色良悲苦。白板朝廷小設施。赤縣陸沉是誰責。誠夫非是愛吟詩。誠夫非是愛吟詩。詩慕淵明冲澹時。翠秫畝邊聽水立。黃花籬下喚香歸。閒雲倦鳥同幽趣。長嘯孤琴寄遠思。愛玩遺詩學不得。誠夫非是愛吟詩。誠夫非是愛吟詩。詩說朝分南北時。殺氣鬼門堆髑髏。獰胡獸面植鬚眉。笑他田舍孫何悖。餓了㙜城佛不慈。可與有爲魏文已。誠夫非是愛吟詩。誠夫非是愛吟詩。詩陋隋家富庶時。平日誤人獨孤氏。萬年遺恨阿𡡉兒。罄竹尙餘聲罪語。盡物莫充窮欲資。汴柳秋風鎖宮院。誠夫非是愛吟詩。誠夫非是愛吟詩。詩擬唐宗定亂時。一將萬乘優且劣。初治末政銳而衰。修身大本終多愧。繼軆昏風那免譏。放女縱囚斯可頌。誠夫非是愛吟詩。誠夫非是愛吟詩。詩想開元以後時。劒腹氷山多畏慕。汾陽綠野繫安危。優容藩帥且姑息。受制家奴何樂爲。凍殺紇干山頭雀。誠夫非是愛吟詩。誠夫非是愛吟詩。詩歎紛紛五季時。假子養兒萃淵藪。長槍大劒勝毛錐。皇天爲感焚香夕。菩薩多羞斷腕姬。否極泰來無不復。誠夫非是愛吟詩。誠夫非是愛吟詩。詩詠香孩誕聖時。五事超越商周後。三條包絡漢唐基。蔚興諸子膺奎運。再闡斯文闢異辭。一片春殘子䂓語。誠夫非是愛吟詩。誠夫非是愛吟詩。詩憤靖康和虜時。百戰殺過拐子馬。千秋恨結精忠旗。桂荷亡國同西子。杞菊留人老武夷。捧日擎天何烈烈。誠夫非是愛吟詩。誠夫非是愛吟詩。詩歎胡元統一時。一出草廬大節。徒稱松雪愧貞姿。黃金鑄主俗何陋。白蓮燒香妖竟滋。腥穢百年天悔禍。誠夫非是愛吟詩。誠夫非是愛吟詩。詩慕皇明正統時。列聖在天靈點眷。東藩如故澤偏施。諸賢徇黨竟忘國。赤子弄兵因化夷。萬歲山靑千萬歲。誠夫非是愛吟詩。誠夫非是愛吟詩。詩是誠夫北望時。和戎從古眞無策。事大如今却有辭。中原自是中原爾。夷狄終當夷狄之。中夜悲歌頻擊釰。誠夫非是愛吟詩。誠夫非是愛吟詩。詩是歷論泰否時。日出向離易扶上。陽銷就剝難回移。奸䧺穢臭多曹瞞。義士淸風少伯夷。松栢後凋寒後見。誠夫非是愛吟詩。誠夫非是愛吟詩。詩是消看元會時。十二會中亭午過。三千界內火輪飛。干戈玉帛劫塵積。歌舞樓㙜春夢迷。了慧圓通猶裡許。誠夫非是愛吟詩。誠夫非是愛吟詩。詩悼敎夷俗敗時。秦廢井區民業惰。唐因科制士風衰。兼幷誰恤貧窮在。奔競嗟多德行遺。欲法三代先二者。誠夫非是愛吟詩。誠夫非是愛吟詩。詩破愚人迷眩時。新莾政令倣元聖。王雩經禮擬宣尼。受禪必說唐虞世。革命皆稱湯武辭。樂或從今憂廢古。誠夫非是愛吟詩。誠夫非是愛吟詩。詩念民惟邦本時。先鱞寡是仁人政。諴小民爲永命基。一能勝予尙多畏。罔或得情胡不悲。四海飢寒如切己。誠夫非是愛吟詩。誠夫非是愛吟詩。詩道賢爲世輔時。好德惟宜錫福厚。立賢必以無方施。材爲楨幹衛王室。類拔茅茹興善治。先格君心方及此。誠夫非是愛吟詩。誠夫非是愛吟詩。詩是誠夫追惜時。縱或賢人難世有。何嘗古學匪今宜。愀然明道言無補。慨爾濂翁世莫知。當面差過悔何及。誠夫非是愛吟詩。誠夫非是愛吟詩。詩是知爲君子時。處約固窮勵廉耻。先難後獲愼言辭。淡懷若水誰淆得。直道如繩詎屈爲。貞不離群和不亂。誠夫非是愛吟詩。誠夫非是愛吟詩。詩是誠夫勸戒時。禍福元來由自己。感應何可揜毫釐。堯興桀敗千秋鑑。跖暴夷淸四海知。爾不信時無忌憚。誠夫非是愛吟詩。誠夫非是愛吟詩。詩是誠夫篤信時。觀古觀今皆有驗。思天思地更無違。患宜避處賢何取。富可求時聖已爲。由義居仁而已矣。誠夫非是愛吟詩。誠夫非是愛吟詩。天下事皆反己時。四海一人須自認。同歸殊路更何思。一原推去塞天地。萬物收來藏肺脾。治亂存亡機可察。誠夫非是愛吟詩。誠夫非是愛吟詩。詩是防微杜漸時。滴溜石穿須早塞。履霜氷至可先知。好獵惟恐病根着。惡旨深憂酒禍滋。不俟終朝如石介。誠夫非是愛吟詩。誠夫非是愛吟詩。詩是動心忍性時。詬詈僕夫思叔過。打破家事伯恭非。德慧元由疢疾益。憂患將爲安樂基。兩玉難磨攻以石。誠夫非是愛吟詩。誠夫非是愛吟詩。詩是誠夫矜細時。尋常處不尋常過。等閑事無等閑施。淸泉點浪猶爲動。白玉微瑕足受疵。小德誰言可出入。誠夫非是愛吟詩。誠夫非是愛吟詩。詩是誠夫就正時。闕里聖人爲定準。紫陽夫子立成䂓。舟廻斷港溯深海。轍改旁途遵大逵。濯舊來新歸會極。誠夫非是愛吟詩。誠夫非是愛吟詩。詩是誠夫切實時。如或負心天必殛。苟能明志道何離。多言多事莫如情。爲大爲高須自卑。君子言行動天地。誠夫非是愛吟詩。誠夫非是愛吟詩。詩是誠夫守約時。凡百事從分內盡。許多歧自面前推。一貫道理須看取。三看工夫敢忽爲。寡欲爲要至無欲。誠夫非是愛吟詩。誠夫非是愛吟詩。詩是誠夫推己時。己有能時求彼善。吾無過處責人非。爲己欲時知彼慕。非吾願處勿人施。同是心時同是理。誠夫非是愛吟詩。誠夫非是愛吟詩。詩是誠夫寬裕時。苟取一能無棄物。必求全德少良姿。不稱舊惡伯夷德。寧失不經虞帝治。如有容兮吾願學。誠夫非是愛吟詩。誠夫非是愛吟詩。詩是誠夫剛毅時。百鍊精金宜自比。中流砥柱盍吾期。抵須死也無憂已。何必勝哉不懼宜。和以成之柔以濟。誠夫非是愛吟詩。誠夫非是愛吟詩。詩是誠夫自解時。非曰已能吾所願。有爲若是聖豈欺。皆曾見過用工他。尙可名爲知道辭。日用流行求踐實。誠夫非是愛吟詩。誠夫非是愛吟詩。詩是風恬日暖時。翠羽間關啼茂樾。銀鱗活潑躍淸池。床前玉麈良朋話。庭畔篠驂幼子嬉。運際昇平生不偶。誠夫非是愛吟詩。誠夫非是愛吟詩。詩是誠夫眺望時。古木蒼烟村窈窕。淸泉白石路依微。行尋勝境因成趣。坐看閒雲却忘機。雨後靑山秋更凈。誠夫非是愛吟詩。誠夫非是愛吟詩。詩是風淸月白時。良夜迢迢歲云暮。美人遙在河之湄。滄波如夢渺無極。杜若盈懷嗟莫遺。凉露沾衣立延佇。誠夫非是愛吟詩。誠夫非是愛吟詩。詩是誠夫訪逐時。有約携書尋澗屋。乘閑玩月到林扉。欣逢良晤忘身世。艶慕前修共志期。披草東崗三逕闢。誠夫非是愛吟詩。誠夫非是愛吟詩。詩是誠夫自驗時。尤言悔行常多矣。妄想邪思忽有之。妻子盖疑隱淪是。夢塲時與聖賢期。誠正中仁誦千億。誠夫非是愛吟詩。誠夫非是愛吟詩。詩是誠夫自怪時。如能鳥獸可馴狎。無奈時人暫忌疑。行求全美毁猶集。情不實然名或馳。於是反躬而已矣。誠夫非是愛吟詩。誠夫非是愛吟詩。詩是誠夫惻隱時。死牛觳觫猶舍彼。赤子匍匐可忍斯。周流四端自成序。充塞兩間渾無私。熟讀訂頑方軆認。誠夫非是愛吟詩。誠夫非是愛吟詩。詩是誠夫兢懼時。執玉奉盈行莫惰。臨深履薄軆無。尋常行處有三畏。莫夜何時無四知。借問主翁常惺惺。誠夫非是愛吟詩。誠夫非是愛吟詩。詩是誠夫進益時。溪逢屈曲舟凝滯。山到巉巖步倦疲。使舟輕熟方能過。策步勤辛必可躋。水不窮時山不盡。誠夫非是愛吟詩。誠夫非是愛吟詩。詩是誠夫悅樂時。不以莘郊千駟換。寧將陋巷一簞移。聊焉卒歲優游爾。每也中宵舞蹈之。方認孔顔何所樂。誠夫非是愛吟詩。誠夫非是愛吟詩。敬義須爲夾輔時。鳥翼車輪難一闕。直內方外有相資。勿忘勿助求存養。勝怠勝欲思克治。如此自然尋向上。誠夫非是愛吟詩。誠夫非是愛吟詩。博約惟當兩至時。地負海涵俱蓄矣。金聲玉振以成之。多文富過千乘國。立德尊爲百世師。以永終譽吾有受。誠夫非是愛吟詩。誠夫非是愛吟詩。君子時中必愼時。潛濯飛升知變化。盈虛消息驗推移。貞惟一處吉而已。默以成之存可知。易簡方能期久大。誠夫非是愛吟詩。誠夫非是愛吟詩。詩是神明對越時。句甲氤氳春日暖。源頭活潑夜泉滋。不言不動誠難掩。無見無聞軆莫遺。這裡固難言說有。誠夫非是愛吟詩。</text>
<title>人日送安鶴樵 膺壽○癸未</title>,<text>舍北春山接舍南。平居惆悵未全堪。爲道相將何處在。桂花時節雨㲯毿。春信如潮滿一江。和雲和雨上西窓。蘇山 讀書于蘓山寺 它夜遙相憶。猶記長廊燭影雙。人日催回問爲誰。重憐搖落舊題詩。一方明月行應見。是我登樓獨望時。</text>
<title>元宵</title>,<text>梅花千萬樹。分作上元宵。四海同明月。一年度畵橋。倩騎紫繡勒。醉典金步搖。九陌忽如水。誰家白玉簫。</text>
<title>雨夜懷洪一能 良厚</title>,<text>東風斷雨水塘曉。白下草靑又一春。夢裡君家偏熟路。覺來還是有情人。</text>
<title>花港</title>,<text>統計吾遊上巳前。幾回筇屐度芳年。莘荑村巷初過雨。燕子亭㙜不起煙。石逕差池通竹水。柴門紆直種瓜田。幽琴會識春風好。盡在相將曲裡傳。會有援琴者。</text>
<title>鄭氏山庄春日</title>,<text>山屛匼匝洞雲低。遅日園林麗景迷。伐木丁丁春又半。恠禽驚起水東西。</text>
<title>送春後襍玉山詩境</title>,<text>芳華苒苒度中庭。怊悵春歸人自醒。繞屋蒔香朝習靜。臨溪煮茗午生聽。落花蛺蝶回風舞。長薄烟雲卷雨零。倘敎求羊勞屐齒。蓬蒿留得破苔靑。</text>
<title>紫霞丈人寄示松園集中韻。幷有感舊之什。</title>,<text>詞什相將屬彌甥。百年金𥵂尙餘淸。永攀風樹懷何極。長愧家庭繼有聲。下代誰知詩正變。吾宗幸得老先生。隋州文藻空掩宅。潑墨淋漓淚不停。</text>
<title>雨晴</title>,<text>隔籬春水杏花明。時見溪翁欵欵行。酒後不知過細雨。空林啼斷竹鷄聲。</text>
<title>伏次西征謾錄中上普德寺韵</title>,<text>杖屨曾擎上巑岏。如今追憶感千端。詩編依約開籤見。涕淚無從灑袂寒。舊夢難尋關海隔。餘生猶有弟兄團。殘燈題罷重回首。二十年來少喜歡。</text>
<title>遣興</title>,<text>池塘長日酒醺人。半角山深畵竹新。紫籙細翻曦漏屋。黃梅一落雨過隣。琴心恰愛江湖夢。簞曲纔休市陌塵。滿地玫瑰紅撩亂。詩前小劫境非眞。</text>
<title>劒榭避暑。更置約石瓊樓。</title>,<text>朱蕤亭角映相明。蘭若孤峯一丈城。瓜蔓水平阡陌影。糝花逕匝笑歌聲。雨痕麋跡沿沙印。秋風蟬唫隔座生。更趁西樓參夕磬。林颸吹拂放襟行。</text>
<title>秋夜集西池</title>,<text>荷花秪信鼻觀香。群籟刁刁境共長。眞侶適來孤夢薄。高秋現在一身凉。稠山樓控涵晴水。明月罇仍遆夕陽。借問舊時賖酒處。習家池上碧苔光。</text>
<title>寄玉山荷亭詩後</title>,<text>此地吾曾到。君來月又初。荷花秋水得。桑落病時踈。古石溪痕上。林亭雨氣餘。燒香淸一瓣。詩後境如如。</text>
<title>疊摩詰逸詩韻</title>,<text>小眠深院閴。雲雨刺桐開。正是秋光薄。姈娉寒蝶來。</text>
<title>夜雨懷人</title>,<text>白雲遂不還。秋雨華岡色。木末生芙蓉。日令怊悵極。</text>
<title>行人</title>,<text>飛葉黃初齊。連空復雨響。行人秋色多。十里漢堤上。</text>
<title>曉起</title>,<text>乞得紛紛慮始休。此身入定又淸秋。寒聲隨月流孤嶺。老葉吟風集一樓。病後地爐茶火暖。夢餘林逕石苔幽。未應怊悵懷詩境。芳菊澆罇共遣憂。</text>
<title>木末</title>,<text>夢回香爇盡空空。深院懷思木末風。一夜遍吹黃葉去。禁當難得滿庭中。</text>
<title>華林頂禮</title>,<text>行禪甁鉢碧榕林。一瓣燒香蕙幔深。蘭若上頭因太華。芙蕖中處是觀音。高秋露薄浮生夢。空水星懸見在心。借問葛洪泉畔月。分明留待故人尋。</text>
<title>秋晩遊曹溪。入竺山四道塲。有疊嶂脩林飛湍峭壁。曾觀穹墖。</title>,<text>薄梦蓬壺幾別離。此來鬢髮尙秋時。已過墟落鳥邊沒。忽漫林崗樓外期。五夜星河俱入定。一身天地更無涯。竺山西去知多樹。明月隨人在上枝。</text>
<title>夜集。呈竺山舊侶。</title>,<text>尙子空名嶽。臨川本在家。明河涵壁月。陰壑絢龍蛇。孤夢幾懷桂。寒天更委花。棼棼隨曉葉。歧路正橫斜。</text>
<title>秋興</title>,<text>秋吟陶令詩。夕對南山末。多歸雲。蒼蒼翳澗日。</text>
<title>閨怨</title>,<text>少婦粧成舊姓盧。雕樑南畔燕將雛。寒堦夜合花多露。玉缸空刺繡毬圖。</text>
<title>塞下曲</title>,<text>騂弓繡羽鐵花衣。馬上將軍雪打圍。威慴天山禽獸遁。翻身只得射胡歸。</text>
<title>少陵韻示蕙史 弟錫禧</title>,<text>河柳憐同病。雲林事謾遊。長干初雪下。空庭曙星留。歲暮懷幽想。山深絶俗求。泉明新酒熟。沉醉且消愁。</text>
<title>斅明諸家</title>,<text>林閣高舂獨據床。大都一日較閒忙。亂山行似雲橫石。片雪飛看絮打楊。蟄坼昆虫分四候。種畊花木讀新方。却將香色供詩料。玉糝厨中更作湯。天女瓊枝別作葩。病來看看維摩家。舊携壚上黃公酒。新課山中白傅茶。名香繞榻淸心炷。薄雲廻檐纈眼紗。歲莫猶餘湖海想。騰騰梦去路橫叉。數畆池塘半是廬。菖蒲覆雪刺桐踈。一停素月兼停客。不畜黃金只畜書。野鶴連空盤且下。溪雲如畵卷能舒。丹成去作三山夢。應向星壇禮碧虛。萬木叢雲紫閣齊。高樓一上遠烟低。原燒度臘年華冷。雪水連天夕眺迷。秋士恨搴江蕙佩。詞人慳賦海棠題。元▣白俗渾刪去。終遣淸愁汗漫携。文園瘦後鷫鸘裘。更憶京華舊薄遊。泛徵曾聞歌郢市。側商空恨唱伊州。竹梧池冷人無到。鳷鵲棲深風正休。坐處酒闌香結穗。尊前猶自折梅籌。更憶玄言把麈回。誰將山簡接罹來。詩從數子家中得。梅在百花頭上開。夜看鐙尊侵亂雪。日令堦砌滿荒萊。幽人仍學蘓門嘯。嘯罷空林萬壑哀。禁垣罷雪玄冥節。伏枕寒宵玉斗空。淸洛雲微人去處。九華山入夢尋中。芙蓉零落珠盤暗。綵樹高低蠟焰紅。眞侶此時相憶否。露漙風轉石壇東。</text>
<title>上六有 從氏 紓懷</title>,<text>偪惻曾傷別。况當歲莫何。病懷成漠漠。世事息波波。已失邯鄲步。空傳郢市歌。猶餘塘草句。和夢更相過。</text>
<title>更和呈梅韻</title>,<text>出俗何曾與俗干。亭亭難押破輕寒。着身現色三元雪。鍊髓參緣七返丹。瘦却高標搖曉燭。擺它踈暈到辛盤。天葩璀璨知多少。揔把維摩病後看。</text>
<title>立春後敬次翠微堂韻 甲申</title>,<text>立春二日寒冥冥。月色隨人俱到庭。山茆映檐承霤白。野梔當閤透地馨。陂塘餘雪窺殘燭。鳷鵲深棲警夕鈴。此地適來隨品愜。淸詩良夜兩相停。</text>
<title>寄玉山</title>,<text>海天西望碧依依。別後相思夢亦稀。知君去路來路水。揔向泣川橋下歸。碧城有泣川橋云。</text>
<title>送人</title>,<text>人日糓日俱殢眠。風花不動山蒼然。故人欲去酒盃冷。梅笛依依悵一年。</text>
<title>坰西</title>,<text>祗役于原郊。息馬城西夕。城西一以逶。悵望松蘿碧。鴉喧上閘水。風落空山石。漁樵歸欲盡。傍磵見行跡。</text>
<title>斗湖</title>,<text>二月斗湖春水平。白雲晴樹宛澄淸。汀洲盡日渾相遠。巾髮臨風半欲輕。林外村容深處見。雨餘山氣晩來生。法華拋却空殘卷。一爲尋師凈界行。前坨載酒去。揚棹倚春天。小雨淸明後。一江鷗鷺邊。危機翻夕照。殘柳動新烟。苔霅渾如夢。掛篷正午眠。</text>
<title>相憶</title>,<text>東風正歇天雨新。凈盡長安萬斛塵。杯酒強將相憶處。淸明又見未歸人。坐來曛近箾糝夕。睡裏香聞蛺蝶春。夢惱不過京口水。一年悄對買花鄰。池閣微風動小凉。夢中春氣醉中香。門歸寂歷莘荑節。盤出靑紅粔籹光。野水無人侵逕裡。燕泥遅日語檐傍。物吾揔把陶甄去。不是先生引興長。</text>
<title>北渚</title>,<text>出門非暇日。林居還市聽。淸樽曾此地。候客到蘿徑。曾有宿桑之緣及桃水待人事。 尙諳幽期在。襟筇參晩逕。來時日已曛矣。 山色連起居。山風供醉醒。素趣仍自在。詩句向誰罄。雨過群澗動。蟬歇百林定。瑤琴夕泠泠。空籟一以應。白雲歸何極。深興轉石磴。燒香人去後。三斯先行。此會有少一之歎。 殘眠老梧凭。那可遺形外。塵機儘不剩。神想境俱會。相看意相稱。徜徉懷宿昔。唫嘯抵沉冥。此來寧留約。前去更有證。共君墻東隱。瓊樹願言贈。鶴山有棲遅地分稱之句。</text>
<title>秋夜有感</title>,<text>蓐收澄霜陸。星火奄西流。孤燈守淸夜。勁風動瀏瀏。耿介獨寤言。潘安仁秋興賦。日宵耿介而不寐。 終南齊我憂。杜詩曰憂端齊終南。 萬物紛回薄。時景忽已遒。萎絶凄蘭蕙。離披覽梧楸。皎月正徘徊。深深照我樓。鳴鳥寒嚖嚖。宵行耀草頭。空階滴露長。螿歌答未休。動息渾無定。信此勞者愁。文選曰。悟彼蟋蟀唱。信此勞者謌。 苦心懷秋士。逍遙願共遊。謝惠連秋懷詩。如何乘苦心。矧復値秋晏。淮南子曰秋士哀也。</text>
<title>林塘</title>,<text>林塘天氣卽深秋。澹靄踈星曉欲流。掃地焚香人不見。卧拈詩卷韋蘓州。韋應物性高㓗。所居掃地焚香而坐。</text>
<title>秋夜月明。韻友適至。</title>,<text>夕息山樓石逕迷。秋來相顧轉凄凄。寒花不動憑誰澹。明月難留向客低。桐墜露漙空井畔。漏殘風歇禁城西。一罇陶寫平生意。酒熟茶香好品題。</text>
<title>曉凉</title>,<text>昨宿東樓月。微凉曉不知。林扉來雨氣。山木動鴉兒。搖落應潘賦。酩酊尙習池。庭梧飛欲盡。策策已空枝。</text>
<title>夜坐</title>,<text>遅人芳菊發。對酒秋山明。衣露紛紛白。詩燈脉脉淸。星河宮北樹。鴻鴈漢南城。不見今已久。扁舟詠洛生。余於春初。與鶴山同泛豆浦。秋來因成參商之分。適有同人語及吳洲見月之詩。不能無悵懷。故末句及之。</text>
<title>殘更</title>,<text>殘更山月入林扉。薄醉新凉客到稀。竹色過墻初雨歇。藕香通水晩風歸。星河曉影搖空漠。城闕秋聲在翠微。悵望南陂驚送別。渚烟和夢上漁磯。惠山將發嶺海之行。殘更山月。薄醉新凉之時。正有離合之思。</text>
<title>嘉俳村夕</title>,<text>男耕婦耔健於牛。數畝田中䆉稏秋。八月嘉俳 秋夕一名 村祭罷。空山殘食啼鵂鶹。</text>
<title>梨花亭十景。應製。代春宮員</title>,<text>銅鉦劈曉色。高掛禁林東。山卷畵簾碧。樹通宮苑紅。樓臺初罷霧。城闕遠含風。佇見天中到。重輝四海同。右層城昇旭暝色西淸樹。朧朧隱遠城。花隨宮漏暗。山拂禁鍾晴。閶闔千門曙。星河壹院平。曉來天氣㬉。漸覺紫烟生。右駱山春曉三月宮梨樹。開花遍小堂。紛紛向日白。苒苒吹風香。舞片黏瓊箔。妝枝壓畵墻。正看飛蛺蝶。深院春雲長。右隔林梨花遅日黃鸝㬉。輕風柳拂庭。飛兼山鳥白。鳴變御林靑。隔葉深深見。遷枝遠遠聽。歌喉春自滑。花氣正沉冥。右內苑柳鶯落日亂蟬響。紅亭深復深。風簾不受暑。宮樹自成林。繁陰初垂緌。新晴更愜心。幽襟時喚醒。秋意動淸吟。右綠陰蟬響滴滴書樓夜。遙遙紫閣峯。月華翻瑞鵲。風漏轉銅龍。壚鏁名香靜。珠團寶露濃。遠鍾深省發。軒檻坐來重。右鶴石聞鍾小亭通萬竹。踈灑雨來時。籟發眞竽瑟。宵淸合詠棋。修竿繞院密。寒影過塘遅。叢翠漪漪在。尙堪淇澳詩。右竹林夜雨散步高松月。淸凉影滿臺。天低銀漢轉。秋靜畵廓開。鶴警金塘草。蟲鳴玉砌苔。繁露衣裳冷。漙漙滴夜來。右松下步月熒熒寒燈影。淸夜守書幃。芸壁留煤暗。蘭膏映焰輝。玉缸殘穗結。金剪落花飛。猶自明如許。何須螢爝微。右書帷寒燈白玉堂前樹。橫斜自動春。正疑林下士。若有雪中人。暗淡香猶遠。霏微賞更新。天葩璀璨映。羅幌辟輕塵。右梅窓對雪</text>
<title>題嶺海風謠卷首 是卷乃士綏嶺行之勝具也。福卿，士協諸贐章。咸載卷內。因題一詩。作替面之資。○乙酉</title>,<text>鏗鍧金𥳁有餘淸。樂府新傳嶺外聲。文物徐羅風不盡。亭臺滄海月空明。曉山落木勞孤夢。秋水連天恨遠征。一部歸裝名嶽記。玆遊應是冠平生。</text>
<title>京口歸路 余於江頭送別之時。落日荒烟。怊悵佇立。歸路又逢細雨。口拈一截。翌日得惠山詩。亦用截句。叶韻與余同。其遇境起想之時。又更會此。可與元白梁州詩。共傳其奇。</title>,<text>鶗鴂一聲細雨過。江南江北日斜時。遙知此去天涯路。紅樹靑山定有詩。</text>
<title>和士綏寄詩</title>,<text>今年九日黃花發。山水淸輝景不移。追憶弟兄登眺處。去年九日亦花開。涒灘重陽。與惠山遊天竺。極玩山水之佳。</text>
<title>惠山到聞慶之鳥嶺寄書。余裁答無郵。因寫一律以慰幽獨。</title>,<text>風旆悠揚日渺然。別愁離夢海雲邊。不知燕鴈仍千里。忽見霜星又一年。荒草縈紆羅代縣。層濤擊汰磬襄天。宮樓他夜遙登望。莫聽城笳落烟。</text>
<title>急就簡惠山</title>,<text>悵倚蘭槳漢上頭。居然一別動經秋。今行聞有桂山水。管領東南七十州。嶺嶠迢迢行路難。埜城舘外海天寬。思君日夜終南下。氷雪差牙歲向闌。列馭冷然一返風。成連已矣海漫空。朝來忽上淸樓望。咫尺扶桑指點中。缺界浮生恨別離。今分况復鷰鴻時。深園掩戶看殘墨。太半前人憶別詩。</text>
<title>梅下。與洪士協，安福卿賦。</title>,<text>月可林園雪亦宜。一天寒意鶴先知。幾回白社參緣客。空憶黃庭讀字時。城闕河傾殘漏急。嶺雲書去落梅遅。廣陵莫說神交斷。更把琴心歲暮期。</text>
<title>立春前夜。會士協書室。酬金左甫，洪聖鏞，趙成汝，洪士賓。</title>,<text>病起兼旬臈欲殘。梅花祗似去年看。中庭虛白知過雪。山木無風也自寒。數畝池塘繞竹林。入門不語醉沉沉。立春細菜行盤早。舊雨餘絲剪燭深。老木全通寒雪色。曉鍾初拂碧山陰。前遊歷亂今誰問。梅笛凄凄悵不禁。</text>
<title>城南小集</title>,<text>零斷寒鴉遠樹煙。逢逢數皷踏城邊。茶香酒氣溪亭晩。正是梅花欲盡天。鬢髮臨風倩正冠。城南酒釅夜將闌。溪山與我長隣近。塵世逢君一笑歡。病後論交嵇叔懶。燈前覔句孟郊寒。椒花已頌今年會。更入新年仔細看。積陰猶北陸。已見立春回。雪富袁安竈。山深陶令杯。蘭幽琴操逈。丹晩鏡華催。此回經年在。留君一笑開。</text>
<title>秋夜會鶴山種菊室。酒後憶嶺海征人。</title>,<text>却遣淸愁肯攢眉。黃花初許飮東籬。細簾眞瑟生幽籟。輕雨跳珠漲曲池。海左傳書孤鴈㢠。林中留燭曉鍾遅。如今萬葉凉風句。好夢雲山憶往時。鶴山天竺詩曰。凉風萬葉錦披離。是夜在竺山時會。</text>
<title>芍山詩境。和呈諸君子。</title>,<text>芍玉房淸遠籟踈。菊花天氣雨來餘。良辰苒荏沉痾後。吾輩歡娛合契初。靜夜新開桑落酒。深山幾讀樹根書。廣川聞說煤帷下。却用三冬共獵魚。酒熟茗香共晩期。梦回風雨菊花枝。罨門松桂空山夜。吟到殘更有所思。蕭晨倚萬木。庭院箾糝間。星轉舍南水。雲橫樓外山。襟筇參風契。吟嘯占餘閒。詩境懷芳月。留君載酒還。</text>
<title>北林宅夜坐。憶耦耕舊約。</title>,<text>寄傲樽棋小榻邊。落梅未落更依然。春風吹㬉羣叢雪。夜月分明一鶴天。半世踈琴流水曲。故人名畵暈虹船。暈一作貫。 湖山回首頻歸夢。糓雨同耕戴勝田。</text>
<title>和柳華僑煥羽</title>,<text>地僻華岡共結棲。荊踈茅短巷東西。經冬破壁乾書蠧。向夕寒厨㓗黍鷄。暗拂松髯風一院。閑評茶脚雨三畦。看山更有幽人約。筇屐時回印小溪。</text>
<title>除夕</title>,<text>殘鍾相促隔宵聲。十二年間此夜情。統計悲懽能幾許。風燈回首已過生。</text>
<title>人日後過同人終南書室</title>,<text>第五橋頭月欲生。暝鍾踈漏在西淸。永豊門巷多楊柳。盡屬東風無限情。殘梅暗溜細通谿。滯睡靑山夢欲迷。夜冷移樽修竹裏。月明吹笛畵樓西。一年春駐金花勝。九陌晴驕汗血蹄。回首名園前度地。灰香酒滴揔成泥。晩從西園歸故及之。</text>
<title>多謝</title>,<text>春山慵起掩蒼屛。滴滴晴嵐晩入廳。松下殘棋眞可喜。池邊宿醉不須醒。篆爐和夢消香鴨。風卷無人落舊螢。多謝南鄰相訪約。滿庭流水月同聽。</text>
<title>相憶</title>,<text>南陂離別管烟波。節物驚心奈爾何。卧病山中人日到。寄情天末鴈書過。于今郢市賞音少。從此陽關歧路多。記得去年攀折柳。東風楊柳正堪歌。</text>
<title>城南夜雨</title>,<text>溪南幽約一筇斜。梅逕行尋未落花。殘卷光陰渾客夢。孤燈風雨又君家。暗雲繞樹踈還密。老屋春山碧更加。酒散林扉香欲灺。寒鍾初斷遠城鴉。</text>
<title>正月十五夜</title>,<text>急管催笙咽禁城。片雲廻雨一時晴。宿雨乍霽澄月初生。 樓連綺陌山如夢。月到 一作度 銀河夜有聲。燈火共傳佳節俗。酒香猶憶去年情。畵橋西畔東風柳。還向斑騅繫處生。玉簫吹徹九衢塵。別院寒燈更可人。前夜東風前夜雪。梅花千樹上元春。</text>
<title>小酌酬鶴山，芍玉，石霞，芝山，石西。</title>,<text>黃柳垂塘月正昏。輕寒薄被掩重門。多時經卷都拋了。半世襟期一願言。紙閣孤燈如隔夢。幔坡殘雪欲無痕。浮緣十二空空盡。猶記餘香翰墨存。</text>
<title>聞士綏還到山陽站。夜起謝白杭州。</title>,<text>輕寒掠燭酒生愁。促漏無端下五籌。遠客知應同此夜。鷄聲月色正南州。</text>
<title>急就送洪鍾應過嶺之行</title>,<text>不如此別春前早。却到今朝倍悵情。細草江南風雨路。送君何况送晴明。</text>
<title>柳君適至</title>,<text>淸明寒食已催還。春在微霞淡靄間。拋去紛紜塵外事。卧看紅綠雨中山。藻魚盡日如相識。芹燕歸時得暫閒。借問接罹賖酒處。習家池上倚酡顔。</text>
<title>淸明後和上翠微先生 時將訪永平諸勝</title>,<text>細品新茶汲惠泉。幽關人醒午鍾前。三旬苦雨初晴日。百五東風更禁烟。燕子歸來林下逕。杏花消息峽中天。欲携舊約溪山勝。贏得春光又一年。</text>
<title>終南夕眺</title>,<text>一碧遙岑返照紅。江光樹勢繞扶風。杖邊燕蹴新泥去。散入春城畵榭中。</text>
<title>柳岸</title>,<text>柳岸微風外。行尋碧水流。客歸林壑暮。燕語茅堂幽。遙憶關南樹。士協有春深看山之約。而遽作嶺外之行。春事已闌。辜負宿約。 空期寺下舟。涒灘春。與一能福卿舟下荳湖。共宿奉恩禪房。春初又有續前遊之約而尙今晼晩。 農翁偸占句。三復未能休。農翁雙谷杏花詩曰。自知難貰風流罪。偸占人間兩度春。翠微先生近作永看花行。曾誦此句於余。欲共往賞裏杏桃。余病未能。近頗寥寂。溯想舊期新約一無所成。怊悵不已故云。</text>
<title>奉恩寺</title>,<text>逢君三月廣陵天。興到溪山亦渺然。漫向空門窺色相。那知缺界有團圓。梵鍾飛越春江外。杖磬邐回夕照前。花落東風禪入定。雲松一坐幾何年。</text>
<title>城南</title>,<text>溪南過雨亂晴輝。聞說林扉啓翠微。曉院星河燈共落。故人筇屐月同歸。閒來了閱評茶譜。醒後還披點酒衣。晩把瑤琴彈玉澗。塵襟休道賞音稀。</text>
<title>洗劒川漲</title>,<text>洗劒名川抱北廻。登臨又在舊亭臺。危灘急瀉晴雷動。畵檻新添宿雨來。老石精神癡對立。空城喉呃濶撑開。薄昏衣袂渾忘濕。飛沫跳珠濺碧苔。</text>
<title>柳君適至</title>,<text>蕭條歲暮憶同遊。隨意雲林自可留。披畵題詩兩閒者。看山遣興一書樓。歸鴻和侶翻紅旭。寒蝶尋花領素秋。斗酒端宜謀醉盡。肯敎持去博凉州。</text>
<title>夜飮送三斯遊燕</title>,<text>徐達關外何所如。長山碣海送君初。雲英世降誰觀樂。雨雪詩成更出車。眼到遼荒方是快。生於日域未應虛。酒闌人散河溝夜。定憶胡床剪燭踈。</text>
<title>碧蹄舘贈三斯</title>,<text>碧蹄燈下已重關。疊樹回峯望未閑。人豈谷遷將北學。車如水折竟東還。傳筒欲寄離情遠。把酒相忘行路難。他夜登樓應有月。分明記取別來顔。</text>
<title>松都滿月㙜</title>,<text>麗王㙜在古松京。衰草連雲望眼平。半月寒城空佛座。前朝老木但鴉聲。如今玉砌荒田沒。猶自金燈法駕迎。竹板花園歌無盡。曉風歸路更凄淸。</text>
<title>寄漢士長洞幽居</title>,<text>九衢晴雪㬉成泥。門對終南掩得低。牢落空懷天下士。寂寥頻撿篋中題。乾凈筆談。雨帆聯句。恒在几頭。 茶聲和雨生深屋。槐葉吟風閉一溪。爲報高人徵畵史。斜陽別意滿遼西。隗㙜送別圖。梅裳所作。偶爲所收。故歸之漢士。與雨帆諸作幷莊。則可比合浦之珠。</text>
<title>次韻貞蕤集同蕙樓弟作 二首</title>,<text>廻廓燈火影初長。平遠終南護夜蒼。漫擬反騷楊執戟。閒臨眞帖米元章。風催老葉無多響。秋管寒花自在香。名嶽前緣渾夢想。圍爐正憶禮空王。園梧飛盡雨聲豪。相對殘更鬢髮騷。寡鶴時鳴秋露薄。繁砧初動夜星高。十年鍊思緣都賦。八月沉痾起廣濤。久雨墻東成小隱。柱令賢士酒中逃。余昭溪小築在舊宮垣東。而幽靜可愛。</text>
<title>城南友人廬雪夜</title>,<text>山樓蒼翠護書深。門掩城南葉脫林。把酒初開湖外眼。適有湖上文士。 圍燈已作歲闌心。高梧一院涵明月。歸鴈中宵聽急砧。亂雪下時驢背晩。斷橋騎過動微吟。</text>
<title>夜坐書室。同金華广兼𢈢弟作。三首</title>,<text>柴門流水不成還。相賞蒼松白石間。當世文章枚馬賦。百年懷抱尙禽山。詩厨護墨黃昏近。林屋看梅細雪斑。却向忙中頻此會。幾回樽酒占淸閒。烟黃樹杪暝鵶還。數角書樓蒼翠間。每喜樽前逢舊雨。猶從寰裏話名山。詩聲欲附蠅千里。道軆難窺豹一斑。特地梅花淸不俗。終宵相對兩閒閒。歲晩金丹訪九還。空憐容髮鏡華間。茶評陸羽經中水。琴響宗君壁上山。梅玩先天陽掛動。香消淸夜篆文斑。傍人錯道墻東隱。溪轉林深愛小閒。</text>
<title>蕙弟書室。漢士，芍山，鶴樵，華广，春人見訪。</title>,<text>幽期不與舊遊踈。槁柳深溪雪皜廬。北海豪應常滿酒。東隣貧亦好收書。雷開萬戶陽歸復。風落前山夜若虛。燒罷名香猶秉燭。淸譚更喜晉人餘。</text>
<title>華僑烟舫來宿。是夕微雪旋晴。好月盈庭。適有借梅南隣。送酒溪上。庸備雨舘韻事。五首</title>,<text>特地衡門數樹低。一輪淸月禁城西。人歸竹院深中逕。畵在沙橋轉處溪。對客披吟初夜永。登樓罷望遠烟迷。黃昏淺水梅花句。恰似孤山屋裡題。參橫斗轉夜初低。老屋霜黃夾水西。還把移文慙舊磵。不妨高笑過前溪。佳朋好月天然近。亂木歸雲相與迷。硏墨留香餘酒跡。相逢衫袖更尋題。遠烟淸淺數峯低。樹暝鴉藏御苑西。破帽蹇驢來趁酒。踈梅晴雪去尋溪。簾衣裊娜殘香濕。樓角蒼茫夕翠迷。擬實文君堂裡竹。空庭落月一回題。雪屋支吾掩戶低。移家近接碧峯西。只開隱侶尋來逕。閒對高人舞處溪。採藥前期留不駐。問津春夢覺還迷。洞天從此平章我。樹石雲泉入品題。曉鍾晴拂遠峰低。蘿月娟娟掛樹西。好事焚香林下屋。淸緣送酒柳邊溪。松風暗和茶聲起。畵意渾從竹影迷。笑把書燈譚舊雨。殘編檢盡篋中題。</text>
<title>鶴樵書屋。同華翁作。</title>,<text>淺水溪橋雪漲坡。逢君淸趣覺滋多。山寒蒼翠圍深屋。日暮烏鴉集古柯。柳子詩編衰更健。梅花天氣澹如何。幽蘭歲晏知音在。看取高人酒後歌。</text>
<title>夢素自斗湖來訪。留飮蕙山室。</title>,<text>江天風雪阻東城。忽喜逢迎眼欲明。書藪政開攀燭久。酒波自動卷簾平。十年雨冷漁樵話。一夜霜淸鴻鴈情。聽罷高人吳下詠。扁舟吾亦更藏名。</text>
<title>鶴樵同飮惠山舘。新年初有。</title>,<text>老屋經寒初啓扉。與君携酒一床圍。良辰脉脉守燈火。末路悠悠話布衣。殘月五更耿欲曙。昏鴉千片棲還飛。映湖樓外行將見。興入春江江水肥。</text>
<title>送人遊四郡山水</title>,<text>拏舟東入島潭烟。春去君歸興渺然。數郡靑山連颿外。二更踈雨集燈前。林亭把酒空尋約。蘚壁看題不記年。聞道桃紅深峽裡。好花應自爲人娟。杏子黃時雨和烟。林園慵起意蕭然。一春遣興殘書裡。中夜論交細燭前。臨水亭臺尋舊夢。送人杯酒惜華年。東風不肯催花盡。猶着餘紅晩更娟。</text>
<title>天然官池賞荷</title>,<text>纔到西城溽暑淸。倚闌轉覺袷衣輕。芙蓉不受塵埃氣。亭閣初收風雨聲。好雨來時林月在。士肎聞余至。携酒來會。甚韻事也。 淺峯蘸倒野塘明。習家門巷蒼苔暗。過盡山公屐齒平。</text>
<title>玄史趁晴而來。芍山洗暇委訪。同惠石兩弟作。</title>,<text>淸遊如坐集僊船。君是何官侍廈氊。眞率會中無俗子。天然亭後更餘緣。已過巷陌支離雨。同聽官林第一蟬。上士蓬門幽約在。深盃留待月明傳。卜夜期飮玄史舘。</text>
<title>箕城宋君。遊洛十載。老歸其家。築室曰梧月。京湖士大夫所詠。皆掛壁上。其子學魯。今夏亦訪世好。以壁上諸詩誦傳。仍索次韻。</title>,<text>竹笋療膓寧患貧。桐廬容膝可康身。南方風味聞曾久。末路交情話更新。回憶詩編喧洛社。共携棋局過溪隣。小宋君訪余昭溪山室。日以賭碁爲樂。 殘孫獨步遺墟石。一片荒山墮淚民。君世居箕城。有其名祖遺墟碑。</text>
<title>蕙山書室。雨中次韻東坡。</title>,<text>沙柳搖搖水自明。一溪鳧鴨雙雙行。幽人掩戶橋頭屋。卧聽崇朝滴溜聲。瑟瑟幽泉澗底鳴。山光淡淡近簾淸。高齋晝永彈棋坐。不把輸贏關我情。百年歸計江湖間。十畝詩中桑者閒。園樹作凉風雨夕。孤燈送夢滿蒼山。功名都付醉中談。朝暮營爲只四三。還愧達觀生死感。西州城外過羊曇。</text>
<title>七月一日。與蕙樓弟崔錦原會玄史舘。</title>,<text>綠漲門前數柳垂。溪紋滑笏晩風吹。孤眠掃地焚香處。偶到水窮雲起時。晴日蟬嘶歸別樹。人家山色對踈籬。石壇轉覺繁陰合。眞率禽聲報不遅。</text>
<title>登玄武麓。眺望烟雲草樹。聽舊宮蟬聲。嘯咏竟日。一幽趣也。聞曠原與綏弟共次淵翁。是一韻事。旣余獨擅幽趣。更何得此韻事也。追次原韻以記。</title>,<text>禁林風起日斜西。綠草粘空散馬蹄。好敎高人策蹇去。不妨此地聽蟬啼。霏霏積翠長如雨。翳翳歸雲自度溪。深院聞君吟嘯久。墨殘香灺覔新題。</text>
<title>洪春湖雲蘿書屋午集</title>,<text>悠悠白日坐看書。山色還多市郭居。世路光陰同駟馬。主人經濟但禽魚。如今孰不澇炎苦。對子方知風韻踈。可愛濂翁千載意。窓前草碧莫治鋤。庭草經夏滋蕪。不令除去。</text>
<title>錦原來訪</title>,<text>雨餘凉氣入。燈火近殘編。簾外南山碧。林間暮靄玄。鳴蟬猶昨日。遠客更徂年。感子頻來訪。不辭木屐穿。</text>
<title>宵拈十二韻同錦原賦</title>,<text>溫溫崔君子。湖上有茅屋。遠遊賦歸兮。秋聲動庭木。爲紓懷壹欝。今夜期來宿。譚謔侑情歡。樽棋慰幽獨。神與境俱會。夕泉鳴出谷。寤寐在澗趣。向我考槃讀。對此憶鄕園。非畏町畽鹿。景物一以滋。繁賞儘可錄。離離巷邊樹。熠熠堦前菊。依約衡門下。皆堪供心目。林泉亮云樂。淸夢遠相逐。歧路易徊徨。此意知者孰。</text>
<title>堤川徐石史德井奇士也。氣豪而志伉。落落少合於漢水以北。樂與李痴蒼，朴桓齋遊。余一證交於酉山室。其賦歸也。以詩爲贐。</title>,<text>曾讀君詩叢桂隣。邈然漢魏隔前晨。酉山書屋。聞石史金剛紀行詩之一。 那期海嶽秋風客。還作京華旅食人。且喜留投驚座轄。不妨醉吐少卿茵。石史會余書室。劇醉而哇。醒後自爲悔故云。 携筇獨向滄洲去。所居地名滄溪。與滄洲相似。 子已知津莫問津。</text>
<title>野城秋望</title>,<text>戊子九月。薄遊嶺外。滯卧野城。北有臨鏡臺。澄潭奇石。抱堞爲勝。日夕登城。俯潭散懷。崇朝戾危譙。郊原凈入矚。林巘互飛騰。霜鴻紛斷續。邐迤抱郭水。東西五十曲。轟轟隱晴雷。粼粼動秋旭。杖屨亮多暇。盤旋奉高躅。凉飈拂海甸。起居淸不溽。縣僻風煙古。吏退庭蔭綠。遠遊興蕭颯。離鄕感殊俗。以玆景物饒。懷哉歸意促。矯首重陽菊。開遍華山足。</text>
<title>官齋雨中閒吟</title>,<text>野舘秋光日日催。卧聞微雨響庭苔。城邊老葉晴空脫。海上頑雲晝不開。遠客思歸愁聽角。寒花垂盡強登臺。重關纔隔淸宵枕。漢口靑山入夢來。</text>
<title>秋日公舘</title>,<text>秋陰槐柳亂藏鴉。吏退空庭晝閉衙。近海樓臺連墨瘴。滿城風雨見黃花。孤鴻過嶺同行旅。遠水漫天悵歲華。最是北人膓斷處。霽陽門外動悲笳。</text>
<title>除夜</title>,<text>嶺海歲盡。旅思甚孤。回憶洛社守庚之會。爆竹傳俗。頌椒爲樂。剪燭深坐。謾錄天涯感懷。歲色垂垂盡。新春鼎鼎來。▣燈守遠客。嶺雪勃寒楳。攬物驚殊域。懷人阻笑詼。那憑千里夢。稱壽北堂盃。乾坤一腐儒。湖海跡如通。磊落年行盡。崢嶸雪怒呼。夜深知者燭。酒後枕仍壺。十載回頭處。居然失舊圖。</text>
<title>縣齋春日</title>,<text>春暮思家。將歸未歸。感物偶吟。鉤輈喚羽落花天。春在濃霏淺靄邊。桃水淪漪明𨛋郭。楊枝淡宕羅官烟。碧陰閉廨南山轉。白日攤書遠客眠。醉倚東風聞觱栗。故園歸夢入新年。</text>
<title>朝登城西樓</title>,<text>麗景春城飛杏花。淸心江上兩三家。自慚才拙川難濟。空對孤舟盡日斜。淸心樓。縣城宏搆也。沙水抱檻。林樹護堤。水淺不容舠。只有一把䑶艇。橫在野渡上。</text>
<title>撥悶</title>,<text>行期已筮。以風日終曀。不得起程。閉戶孤坐。時聞海濤撼屋聲。題示傍人。門僕整驪駕。臨程縱望頻。海雲翳落日。嶺柳殿殘春。盜賊憂荒歲。石尤戱此身。今宵官燭底。魂夢未歸人。</text>
<title>出宿于北藪亭。寄人。</title>,<text>海神妨我行。颶風三日黑。濤響撼山木。陣陣轉生力。忽見乾倪露。吹卷雲瘴墨。萬松藪亭夜。微辨新晴色。征旆彯北門。依遅出水國。春山碧千里。淼淼望何極。句芒弭靑節。曜靈倐西匿。時物易爲遒。惜別空偪惻。寄語數君子。遠跡休相憶。藪亭。縣北店也。余暮發。次飮餞于是地。同遊諸人至此。亦相叙別。夜久酒闌。悵然口吟以贈之。</text>
<title>映湖樓</title>,<text>樓映葳蕤湖外花。春天巾帽影欹斜。風流尊酒二千石。富麗城池三萬家。芳草參差連驛路。輕舟容裔擁汀沙。兩行楊柳官堤雨。日暮重尋繫馬槎。遅日汀洲搴水花。高樓倒蘸碧波斜。軒宏勢獻麗王筆。興廢地隣佛祖家。踈密分排欄外樹。漣漪演漾雨中沙。拂塵遍覔紗籠句。剖竹何人更泛槎。金公學淳。以奉使及出宰。三登玆樓而登輒有跡。鸝陰敷綠間殘花。十里樓堤日欲斜。酒氣歌聲曾此地。湖光山色更誰家。前秋。陪桂田丈遊于此。歸時。桂丈已解紱北歸。 楊絲一一垂靑雨。燕子雙雙掠晩沙。隔水風彯桃萬點。徘徊猶自戀枝槎。南州兒女勝於花。舞榭紅裙拂水斜。兩岸繁林停客騎。四時豪竹夾人家。風吹羅帶迷芳草。雨和樽香漲暖沙。乘興渺然憑夕檻。湖光疑是泛仙槎。</text>
<title>登鳥嶺交龜亭子</title>,<text>伊軋鳴籃路。春風度數關。龍吟碧潭下。鳥道畵檐間。笳鼓卧湖嶺。祲氛淸海蠻。時平天失險。薄暮旅人還。䧺蟠通幾郡。嚴警設重關。行出白雲末。俯臨丹閣間。風林飛躑躅。晴囀緜蠻。爭似老工部。薄遊劒外還。</text>
<title>城樓</title>,<text>春禽𠹳𠹳鳴深谷。上有許許山伐木。我來此地若已晩。陰厓欲暄林花馥。危梯逈凭萬松巓。噴浪駭濤風謖謖。霧卷絮帽擺嶺頭。泉橫玉繩縫巖腹。晝陰窈冥境壑邃。空翠颯霅飛巾幅。倐爾白雲眼底起。英英滿此蒼岡麓。一片忽入蛟潭蟠。羣屯每倚雉墻宿。捫蘿遠上手可搴。汗漫石逕如相逐。出山那忘作霖雨。爲我在山媚幽獨。</text>
<title>達川舟中</title>,<text>江上淸飛丹峽雲。輕舠風劈縠波紋。春深竹砌林公廟。雨洗琴臺申砬軍。聖代民耕戎馬地。夕陽客伴野鷗群。且將成敗論陳迹。賖酒前村抵一醺。</text>
<title>忠烈詞</title>,<text>皇朝林緫兵。忠孝性全雙。草檄傳中土。持劒誓大江。癸卯通南極。紅雲護帝艭。孤棹駕蛟窟。風濤心不𢥠。唾手掃腥臊。山海建受降。不然明白死。表我禮義邦。竟奈莫須有。讒賊復東窓。朝廷講和好。金幣輸轝杠。微公其左袵。恩褒答功厖。翼然江上祠。竹色覆溪矼。壇壝蠲籩豆。丹靑翳麾幢。英姿立懦夫。胷甲難莛撞。拂蘚讀庭碑。興感佇我跫。</text>
<title>彈琴臺</title>,<text>龍年之變。世以鳥嶺之失險。琴臺之背水。爲敗績挫銳之咎。其論誠是。然窃計申公。將材也。當蛇豕猖突之時。奮然敵王之愾。顧其策必有先機而揣定者。至乃軍敗身殲則天也。公將其於天何哉。後之論公者。以莫奈之天。責未竟之地。是尤可恨也。生於數百年之下。欲以膚見廣其志。以求其相符。盖感古也。歷險豈全策。背流元出奇。待勞宜以逸。驅死始無危。成敗竟天數。是非滋世疑。寒江鳴舊恨。日夜向何之。澹雲微雨彈琴臺。野草春風花自開。碧水昏鴉此地合。琱戈白馬何時廻。村巫賽鬼喧雙佩。遠客傷心吊一盃。終日歸舟倚極浦。望中無限斜陽來。</text>
<title>陰竹道中</title>,<text>西日荒荒曬屋茅。家家籬落俯平郊。大麥抽靑齊隴葉。女桑舒綠過墻梢。雙鳩喚雨深依樹。獨鶴盤雲倦返巢。兩歲征鞍頻此役。郵南山水亦騰嘲。</text>
<title>龍仁道中</title>,<text>雨歇龍仁路。蒼蒼烟樹長。姸桃夾水笑。細草沾風香。征役塵中久。春光客裏忙。白𩿨輕自擧。山色落漁梁。</text>
<title>永嘉城外。夜聞寺鍾。</title>,<text>映湖西岸寺樓鍾。夜半僧來自擊撞。數聲飛越過春水。遠客不眠看碧峰。</text>
<title>洗劒亭。共玄史，鶴樵，芷山，石西，夢素，惠𢈢賦。</title>,<text>拂暑長松蔭一臺。淸風謖謖晝陰開。雨餘碧澗喧仍在。巖底蒼烟宿不來。野郭携朋同理屐。林亭得句更呼盃。散襟盡日逍遙地。苦被塵緣去復催。</text>
<title>天然亭賞荷。和李迂山 承元。</title>,<text>翻紅蘸碧夕陽還。秋色玲瓏野水間。荷氣㢠通欄外路。雨聲長逗郭西山。七分香謝三分早。十日人忙一日閒。謾向澄潭同寫影。鏡華猶昔故人顔。</text>
<title>八月十五日。東俗呼爲嘉俳。飮食會合。野祭始焉。與寒食幷爲春秋佳節。</title>,<text>東俗重嘉俳。士女上亡原。馬醫夏畦鬼。追報有子孫。忽聞靑山裏。寡婦哭凄寃。山田耦耕處。秋熟稻可飡。淸晨撲園棗。野䓴雜村樽。中男傴僂拜。稚女聲紛呑。爾哭誰云哀。其哀猶可忻。何似古墓傍。無人賽孤魂。</text>
<title>次韻李凌壺荷花。寄示李公一承元。公一卽丹陵曾孫。</title>,<text>綠池芳檻映西東。俯瞰全堤雨氣籠。素萼幷抽紅萼水。新香相續晩香風。露疑漢女遺瓊佩。酒憶野人飮竹筒。瑩晃晶光樓上燭。此花曾入品題中。</text>
<title>瀋陽懷古。送朴叙九 龜夏。</title>,<text>毉閭山色鎭遼幽。絶徼風烟舜望秋。産得珣琪充遠貢。不敎靈氣散中州。高句麗起古扶餘。宛見荒城草樹墟。壇嶽無徵優渤水。輿圖傅會海東書。燕邸猶傳萬卷堂。風流文史共相羊。嵬勳定策銘蠡鼎。閒作中州老藩王。艱虞二十餘年際。天爲寧陵玉用成。氊羯叢中鷹逐雀。孤忠辛苦鄭雷卿。北人曾服金文正。白首呑氊雪窖中。一部陽秋歸石室。江聲萬折尙朝宗。白刃虜庭志不渝。二公忠義日星孤。當時幽枉終昭雪。照眼丹靑抗節圖。</text>
<title>三浦。同李羲賓，洪一能，安福卿士綏上澹澹亭。亭安平大君舊基。夜泛小舠。溯洄蓉山鷺梁諸江。</title>,<text>公子繁華東逝濤。登臨風物在漁舠。湖凉五月天時熱。樓占三洲地勢高。冽水帆檣橫遠浦。漢南楊柳夾芳臯。少焉欲泛黃昏渚。留聽諸人詠史豪。西風輕漾縠紋濤。鷺渚天晴峽放舠。星月橫空三浦曙。江湖滿地一樓高。櫓聲幽軋參差嶼。草色分明遠近臯。文酒百年餘債在。靑山影對古今豪。</text>
<title>鶴山書室小飮。憶嶺外前遊。</title>,<text>獨向映湖樓上遊。渚蘭汀菊近人幽。尙思繫馬無窮樹。又到飛鴻有信秋。岐路多端欣把袂。雲山如夢悵回頭。浮生聚散應前定。風雨相看異福州 永嘉舊號。</text>
<title>客自關西歸。語予泛舟谷山。歷三百六十二灘。登三登黃鶴樓。復上箕城鍊光亭。</title>,<text>拏舟三百六十灘。黃鶴樓前片月團。管略關西諸勝賞。歸來紅葉滿長安。</text>
<title>秋後。閉戶檢篋中書籍。</title>,<text>雨裡燒香凈客魂。西風黃葉打柴門。書厨一種西京記。閒補蘭臺十表文。</text>
<title>秋夜同士綏賦</title>,<text>秋雲不可破頑陰。天際溶溶欲雨心。幾歎浮遊欺白日。空添凄肅變豊林。風如得意狂呼急。陽已成功退伏深。百感高齋同子話。孤燈時見草蟲侵。</text>
<title>讀宣祖戊戌辨奏䟽。恭紀卷末志感。凡我同好。哀此苦心。</title>,<text>昭敬際會神考世。恪守侯儀遵王制。萬曆二十年壬辰。島夷闖疆撤藩蔽。播越龍灣 義州 近帝邦。長吁籲天天慈惠。王赫斯怒餙鈇鉞。子紳 劉珽 子茂 李如松 來相繼。申命遼東楊經理 鎬。大行天討掎我勢。奸臣應泰 丁 立邊事。貝錦讒搆逞憾計。誘賊入犯誣罔極。結黨朋欺言悖戾。天子明聖雖燭微。我王見之墜雙涕。乃使陪臣具奏䟽。狼藉㐫語區辨細。西望隕越百拜送。臣福 李恒福 臣龜 李廷龜 獻玉砌。滿廷口沫稱剴切。皇帝頷可嘉勞勩。幽枉昭雪讒人死。我東忠義聞四裔。都下紙貴寫奏本。爭誦絶代之文藝。我生不辰邈軒羲。讀公此文淚濕袂。人言皇朝再出師。中原大勢從以逝。譬如鞠育呴其子。父母勞悴爲病柢。帝以袵席懷奠安。我莫手足爲捍衛。區區報効一二臣。抗義捐軀崇禎際。忍令門墻尋戈戟。痛哭錦州助攻歲。賴有此䟽撑天地。猶知義理相激勵。</text>
<title>與士綏羲賓賦</title>,<text>重陽前二日。風雨顚倒。士綏夜秉幽燭。列鼎彜古器書畵名什。羲賓於焉嘉客。三人圍床。各抽不律。代舌譯記。將以備韻事資異日也。凡幾更端詩話出。余先書曰。東歸將擧力田科。對酒今宵發浩歌。回首靑山湖外在。耦耕人去雨痕多。吾人皆有賦歸田園之計故也。賓曰。將歸而猶不忘科。可知釘着心頭。擺脫不得。相笑哄堂。綏曰。吾友福卿工吟詩。其九月有詩曰。九日纔傾桑落酒。一生偏嗜柳州文。頗有思致。余曰。此是吾儕不啻投㓒。其與余同賦曰。乾坤吾與子。窮達死兼生。語亦悲壯。恨不得同此夜遊。仍廣其意曰。乾坤窮達死兼生。我有良朋安福卿。燈火依依今夜會。不堪風雨阻同城。綏賓共和之。綏復吟曰。▣▣▣▣▣▣▣▣▣▣▣▣▣陽▣▣▣▣▣▣▣▣▣▣▣▣▣霜。賓及余共和之。賓又和余曰。古杏春風列四科。鳳兮猶聽接輿歌。▣▣▣▣▣▣▣志大宜招譏侮多。綏又和曰。周士盈庭漢策科。何人潦倒但酣歌。明朝擧帆東湖去。湖上靑山一夜多。將有龍津行也。賓語到江居樂事曰。湖山雲烟。帆檣沙鳥。閒曠自足。日日相對。脉脉無趣。便作江湖齟齬人久矣。余笑曰。撑膓拄肚之思。是紫陌鳴珂。金門聽漏則安得不與江湖齟齬。賓亦笑曰。嘲我二句語。政爲上項不忘科對擧。詩曰無德不報。無怨不讐也。相與捧腹。余曰。科不能忘。故是吾所以不免俗臼。可謂管仲之器小哉。語及挽世敎靖士趣。賓曰。足下何不自任此責也。其意不欲讓仁。而試於余姑觀答也。余曰。宋牼之志大矣。因曰今日吾二人。得以傳中二句。偶然拈出。自成妙耦。所謂管仲之器小哉。宋牼之志大矣二句也。綏吟隣字詩二首。余及賓又和之。更有江樓問答詩，江居詩，嶺南重九詩話，東湖訪人詩，北漢懷古詩，自嘲嘲人反嘲諸作。余復有一詩曰。君是江湖齟齬人。我爲科臼沒埋身。似若相殊歸則一。聯床聽雨各銷神。答賓也曰。君雖處江湖。旣是齟齬則未必不爲科臼人。余雖汩於科擧。何足愧謝於足下耶。又顧哄然。燭屢跋更漏漸深。擲筆床上。其聲鏘鏘。吾儕相勉古人風。亦在尋常杯酒中。取喩何如齊物馬。欲籠安可郭生鴻。乍留簾月看虛白。剛猒街塵踏輭紅。且向秋深携釣去。江湖滿地逐漁翁。十載歸田賦未成。徊徨京洛又秋聲。忽逢三浦同舟侶。不負重陽勝節名。涉世難於行蜀道。破愁強似下聊城。良宵把話還嫌促。起看檐端曉月明。</text>
<title>秋晴。遊金卯堂尙書園亭。</title>,<text>西園攬物感懷長。落葉聲酣認過霜。一望莫山無限碧。數叢殘菊向人黃。偸閒杖屨追携遠。變態雲烟指點忙。回憶北鄰諸社伴。芳辰怊悵阻同觴。散步登高望。輕凉度晩風。一林如帶雨。返照忽成楓。數客疑塵外。全城入畵中。悠然起遠想。把酒看歸鴻。</text>
<title>徐石史來訪。夜深拈韻。</title>,<text>湖山秀色上詩筵。風雨翻晴月少焉。書劒重逢天下士。形骸相忘酒中年。神交是水淆還淡。奇氣如虹欝未宣。良話浮生應不易。淸燈一夜抵金千。</text>
<title>冽水東歸前夜話別</title>,<text>淸宵氣爽倚詩樓。吟興蕭騷酒慢收。末路如今知者少。故山還復向人羞。迎霜籬落黃花老。送客江湖白鴈浮。一輕揚雲外轉。滿眸烟水廣陵州。</text>
<title>雪夜步月。訪士賓竹前書屋。</title>,<text>每向罇前會素心。一窓明月㢠窺臨。朋簪選夜歡如昨。童角論交揔到今。梅魂自信春風至。燈暈微分曙色侵。歲暮高人縈百感。卧聽園木動龍吟。</text>
<title>鶴樵書屋夜集</title>,<text>烟黃霜淡夜縱橫。臘盡山家欲送行。往事悠悠頭一轉。逢君脉脉眼雙明。危松擎雪眞豪傑。好月當空似太平。定識梅花榮悴早。春風爭得管其生。</text>
<title>落梅</title>,<text>貞姿猶不戀華年。快謝芳枝暮雪天。應笑桃花輕薄態。春風相伴逐流泉。綠紗空罩翠枝長。一片能妝艶壽陽。無數飄香何處着。金釵十二列成行。恰似情人遠別離。空山殘歲憶相持。憑君聽否江城篴。猶及黃樓五月時。萬象空空一境眞。孤燈痴對念經人。菩薩應身三十二。却將影事問前塵。一株憔悴映床書。病後癯容更稱渠。漢渚忽驚環佩冷。思人渺渺却愁予。</text>
<title>春雪</title>,<text>瑞白新春又見三。打窓瀟霅興難堪。欺寒凝作梅花殿。曬日翻隨柳絮參。抵玉山頭痴鵲眩。敗鱗天外戰龍酣。淸宵豪想麻湖月。碧破琉璃萬頃潭。羲人約講三湖。而以雪爲謝。遠鴉零樹影三三。滿箔靑山冷不堪。刷翮翻疑羣鶴舞。散花應供病禪參。回風飄泊春無定。和靄迷離晩更酣。燒罷爐薰頻剪燭。一天如水夜潭潭。忽憶茅廬客訪三。先生幽賞意何堪。日車浴海玄雲合。羽衛朝空素節參。遠色初低燈共曙。薄寒輕透酒微酣。餘威未盡春將動。氷底遊魚逬上潭。已報春回先甲三。滿城晴雪畵圖堪。最宜老木披霄立。更許頑雲入座參。縞袂林梅猜欲瘦。霜翎鷴鶚闘初酣。晩來風動鏘然響。還似琳琅擺碧潭。滿放豪光佛界三。聊將此語品題堪。郢中歌罷憑誰和。濟上樓高許子參。燈伴詩人淸不寐。松添韻籟夜仍酣。臨風玉樹依依在。徹底氷心瀅似潭。積堆埋徑就荒三。老屋東風苦不堪。冷澁鴻嘶雲外度。糢糊山色席間參。朝看泥雨千門閉。夜聽松濤萬壑酣。多謝故人寄詩日。寒天磊落歸江潭。冽水前冬寄雪詩。而未及報和。玄冬已過見陽三。猋景爭徂恨未堪。透燭餘饕風叫怒。滿庭虛白月來參。詩從羣玉山頭就。夢入銷金帳底酣。淸夜登樓成遠望。永烟無限漾銀潭。公孫談白喩臧三。匹練吳門較豈堪。含素乾坤無極化。包荒山藪大人參。瑤田種玉春色富。銀海搖花晩眺酣。終作溶溶天際水。碧波添得卧龍潭。</text>
<title>三湖莊春亭。與李羲賓講春秋。更拈唐人。</title>,<text>喚醒雙耳聽江聲。何必高人洗𤃡淸。河流蕭蕭憐卧病。沙𩿨忽忽送浮名。携朋敢擬鵝湖約。詠史還饒牛渚情。共向莊春亭上望。遠山飛處夕陽生。</text>
<title>三池洞賞桃</title>,<text>城北名園盡種桃。探芳杖屨坐仍高。酒盃細和輕霞纈。澗道鳴添宿雨豪。悵望春光歸草木。逍遙暇日在林臯。靈源咫尺迷追往。定有幽人是處逃。</text>
<title>士綏發金剛行。翌日敎伯周卿至。</title>,<text>阿弟飄然入海山。有時飛夢水雲間。忽違宿計聯鏕去。且喜佳賓穿屐還。一病掩門春寂歷。四鄰高枕地淸閒。同舟擬泛麻湖月。仙侶前遊漫欲攀。</text>
<title>石史月夜來宿。是曉微雨縱橫。到四更就睡。</title>,<text>小雨無蹤逐曉風。捲簾佳話北山中。林亭樽酒經年別。湖海文章到老工。知己從來浮世少。此心終與古人同。勸君着力安天命。莫把窮通詰化翁。君是文星又酒星。多時豪咏少時醒。何年海上尋眞跡。此夜燈前聽雨零。病卧著書仍閉戶。春來看草自生庭。遙知阿弟思家夢。應繞終南數點靑。</text>
<title>無題</title>,<text>軒渚虹流紫籞天。前星毓慶吉祥先。謳歌係望三千里。宗社延休二十年。瑜珮鏘和趍曉寢。尺衣端穆上雷筵。徽謨追述溫文德。重續周家世子編。銅闈代務肇英陵。監憲宸衷祖武繩。三䟽亦宜家禮在。一心相授聖謨承。雋髦培育沾恩溥。岳牧奔趍率職能。指日治功方拭目。鸞驂河漢白雲昇。維淸邦典重烝甞。匪懈春秋肅祼將。瑟瓚薦壇香藹藹。練絃登廟響洋洋。誠推事大皇靈格。禮洽追先睿慕長。廢徹不遅猶在位。穆然玄冕曉凝霜。縟儀曾擧忭羣工。瑞靄祥光繞殿宮。備物尙存豊穰戒。積誠仍感抑謙衷。煒煌寶冊揚彤㙄。㶑灧金樽頌碧嵩。君子由來有孝子。皇天錫類永無窮。宮燈深軫下民憂。乙夜迢迢到曉籌。南國繡衣持漢節。北方襤褸飽秦舟。拯他溝壑歸田畝。化自陛庭速置郵。四載勤勞因瘁崇。含生無路盛恩酬。諱音忽奉望治時。大德深仁八域悲。天淚雨流朝扆濕。离光宵閟講帷垂。百身普切生靈願。一髮翻危積累基。尙賴冥冥宗祏佑。文孫岐嶷挺英姿。淸晨廞衛出東門。野擗城號十里喧。冉冉丹㫌辭寢廟。依依素紼向山原。羣情遂抱終天恨。遺澤長悲薄海恩。密邇松楸通雨露。百年蔭庇懿陵尊。</text>
<title>遠覽篇</title>,<text>俶裝戒遠邁。秋肅天寥濶。日暮憇樓院。旅燈譚笑聒。粤翌松隅店。梁門向夕秣。沿途訪禾淵。老石丈尋拔。東眺泰封墟。吊古行跋躄。鼎據舊䧺視。竟作爲淵獺。瀟散金城舘。披襟凉似潑。牙纛喜重覯。居民詠召茇。竦身菩提棧。兩岸忽陡嶻。峽路日𡾴𡾟。使我勞遠跋。鐵嶺天中峙。車馬響轇輵。巖穴洩雲霧。崖腹綴楓栝。僕夫㥘崔嵬。陟彼攀藤葛。傍睨澗瀑勝。石齒噴雪沫。鳥道百盤折。摧輪堪蹙額。前者出雲顚。後者緣木末。山轉大野濶。廣漠少夭閼。關外二十州。歷辨區界割。離嶺抵里邑。夷坦道無遏。肅謁兩仙寢。珠邱祥霱䨠。投宿德原府。旅宵耿欲達。家闈日以遠。遊子勞心怛。屛營文川路。箭橋魚鱍鱍。美哉龍興江。千里波活活。於穆璿源殿。德容想䟽越。凌晨過定平。秋野禾黍掇。淑氣遶入眸。咸山碧一抹。長橋偃晴川。赴如游龍渴。城府劇欝蟠。亭舘儻軒豁。沿廢曁謠俗。圖誌恣搜括。關隘之險阻。萬夫不可奪。疆界之遼夐。五服流與蔡。都邑之殷庶。周士美緇撮。風士之寒凜。豳民重衣褐。東南阻渤澥。西北接靺鞨。魚塩利穰穰。弓馬士佸佸。樓榭綺羅列。江山畵圖活。宴嬉選暇日。春酒葡萄醱。艶冶挾歌箏。豪逸撞詩鉢。獵騎彈弓出。原頭載獫𤢔。緬惟古唐土。尙儉飯麤糲。終歲役車鳴。四野析農襏。邇俗重末利。民志盡乖剌。都會輳貨寶。畎畝舍耰鏺。頻歲失秋稔。水害兼旱魃。艱虞溢我目。黎庶靡至佸。儲胥則耗枵。簽簿則逃脫。流離歎瑣尾。中野茶菜將。懷哉君子役。歲暮旋歸曷。紀詩攬風物。憂悶聊自撥。</text>
<title>永平禾積淵</title>,<text>玆行本欲躡農淵。禾積先尋過嶺前。曠古風流懷勝地。淸秋雲物映寒天。楓入藏峽嬋娟極。石丈臨潭偃蹇然。委轡林間忘去路。洞門斜日紫添煙。</text>
<title>咸興北山樓</title>,<text>山勢南馳起此樓。▣▣▣▣▣▣秋。始從粉堞尋幽境。忽倚朱欄得遠洲。日落關河橫朔氣。時淸笳皷靜邊憂。書生鬢髮長風裏。北望豪吟意不休。</text>
<title>知樂亭</title>,<text>畵檻緗簾秋氣深。寒天木葉動商音。諸公風標映華鬢。特地盃罇會素心。井陌暝合烟樹影。海山齊答暮笳吟。殊方不怕年光盡。坐惜良宵落日陰。</text>
<title>咸關嶺</title>,<text>遠借名山重雪山。淸秋玉節度咸關。百盤路轉黃雲外。四望天低滄海間。邛板征輪忠孝異。北門鎖鑰古今班。書生蠅附凌千里。塞上風沙减舊顔。</text>
<title>十月十五日宿定平。上翠微先生。</title>,<text>朝發咸興夕定平。依依關樹翳歸㫌。回思杖屨追陪地。知樂亭前夜月明。</text>
<title>曉發定平</title>,<text>嶺嶠蒼蒼曙色連。歲深霜雪滿坪田。月明茅店鷄初動。氷合河橋馬不前。岨矣高山岐拔木。茫然古塞蜀通烟。時淸行旅頻來往。未信重關路揷天。</text>
<title>過永興</title>,<text>塞天鴻斷戒歸程。惻惻還傷遊子情。海岸長飈吹萬里。驛亭寒日映雙城。鄭水何勞乘輿政。唐風云暮役車聲。來看勝地龍興跡。佳氣新添晩色晴。</text>
<title>安邊高山驛</title>,<text>羣山明滅海東頭。大野星羅二十州。國島浮雲翳初日。鐵峰飛雪下深秋。昇平符節通關塞 一作市。薄旅行裝上驛樓。且欲望鄕凌絶頂。盤紆石棧水分流。</text>
<title>鐵嶺</title>,<text>大地東虛海受謙。鐵關遐眺倚高檐。吼雷澗腹氷方漲。冒雪山容月更嚴。危棧縈雲纔一線。暗藤垂壁幾重簾。歸程漸覺淮陽近。縣上靑岑極意尖。</text>
<title>淮陽銀溪驛</title>,<text>嶺雲前夜豆稭飛。孤店寒燈宿未歸。栢峴人家迷汲徑。蓬山秋色落漁磯。隣居木石氓風古。應接烟霞俗事微。似向匡廬尋道侶。西風林壑放淸輝。</text>
<title>金城路中</title>,<text>路轉金城踏翠霞。斷橋梅溜咽晴沙。溪山遠展天然畵。林雪能開頃刻花。野老殺鷄初宿客。氓民畏虎早歸家。一村黃葉蕭蕭暮。坐聽門前噪斷鴉。楓岳晴嵐秀可拈。千林飛下雪廉纖。天寒宿醉功何薄。日出殘眠味更甜。峽鳥驚人翻紫翮。雲松夾路拂蒼髯。此行宛似尋眞侶。遮眼靈山玉笈籤。</text>
<title>金城縣店阻雪。和示李稚延 愿在。</title>,<text>薄遊多旅感。咄咄幾書空。暮峽金城雪。長途鐵嶺風。懷哉家尙遠。行矣歲將窮。賴有談詩伴。心犀一點通。峽裡民勤力。荒村抒不空。縣官冬富雪。樵戶暮愁風。探勝向禽。工詩郊島窮。會心隨處可。覊塌曙光通。迢迢一路古來 一作今 難。關塞行人歲又殘。冷拂征衫霜半濕。醉題旅榻墨未乾。數星村杵懸宵急。十月山風挾雪寒。板屋深眠纔覺曉。前程喚着僕夫看。秀峯森似玉。荒逕亂如絲。行旅逢窮雪。關山滯幾時。溪氷堅作渡。村樹竦無枝。好事休相促。前程自有時。</text>
<title>金化途中咏雪</title>,<text>大雪吾今創覩年。居人還道歲常然。村昇旭旭黃緜日。野斷蕭蕭白屋烟。珠彩劣通車十二。毫光疑放界三千。玆行適會龍門賞。更匝寒燈寄一眠。</text>
<title>鐵原豊田驛。示稚延。</title>,<text>關外萍蹤偶識君。索居還復笑同羣。山寒酒戶寬三倍。路𡾟容華减幾分。弓裔墟都封積雪。梁文樹驛擁歸雲。吾行猶未辭深峽。斷送林鴉日又曛。</text>
<title>歸家夜集</title>,<text>關山一路走風沙。歲暮行人苦憶家。悵望天涯無故舊。歸來林下有梅花。四鄰白屋明殘雪。數樹黃昏帶暮鴉。罇酒相逢湖海士。流光堪惜鬢空華。天寒已絶盤中蠅。百感蕭蕭秉燭興。繞屋河光明似練。隔窓宵暈薄於繒。晉唐書帙籤懸玉。海嶽詩編硏呵氷。綺語一生刪不盡。深盃頻倒紫霞蒸。</text>
<title>寓石書室。夜與羲賓，士綏共賦。</title>,<text>梅寒人瘦兩相支。淸夜徂光動不遅。滿架書爲新契活。卷簾山似舊親知。酒緣薄醉金龜換。話到生風玉麈持。歲暮猶餘關塞想。茅堂細草北征時。卧聞饑鼠落靑燈。紙閣透寒雪不勝。此夜樽前梅是主。十年方外我如僧。地爐瀹水評新茗。墨瀋濃雲濕寶藤。緣業多生除不盡。好將詩句更刪增。</text>
<title>松風屋賞春雨</title>,<text>松風書屋小草序曰。曷爲名其草曰松風書屋。松厓所收稿也。曷爲乎風。松之韻宜風也。松舊也。復焉有松之風。余性喜松而居以松名。取義于居怡其性之喜。不亦宜乎。夫詩出乎性情之所喜而宣之。詩遇境而發。其境多在閒淡恬遠。方其撚髯望雲。神凝心靜。安排字句。動盈篇什也。茶沸童鼾。琴韻澗籟。無匪松風。如聞冷冷然瑟瑟然。何必遠求於貞白茅嶺哉。昔伯牙意在峩洋。▣琴者知之。他夜西窓剪燭。豈無觀小草而知余意在松風者也。藹藹春郊雲。朝散暮還集。一雨細有痕。灑遍花樹濕。山氣碧初濃。街塵紅欲浥。茅齋澹晨興。攬玆流景急。風㬉解土脉。雷奮啓坯蟄。廉𩆷潤物力。最喜春田及。農候信不晏。戴勝桑顚立。四隣操耟出。幾耦耕原隰。田水見丈人。沮溺如可挹。歸去趁早菑。靑山一篛笠。</text>
<title>拈范石湖陳園照山堂韻</title>,<text>春慵十日掩茅堂。已覺檐前鳥語忙。薜荔微風三逕綠。杏花踈雨四隣香。鍾沉綺陌籠宵暈。酒對靑山照暮光。一棹且留相訪約。漁樵話入冽江長。</text>
<title>磚園紅白眞花盛開</title>,<text>花猒千枝露浥香。簾前春晝抵年長。請君莫說繁華極。恐惹狂蜂閙一塲。淺白深紅朶朶香。芳園麗景漸看長。品題最有相當語。留得何郞錦繡塲。</text>
<title>贈別錦城遊客</title>,<text>錦城天一涯。芳草送君賖。暖樹鸝陰轉。春山馹路斜。黃梅佳節雨。修竹幾人家。南土玆遊勝。寧容惜別嗟。</text>
<title>纛島乘舟</title>,<text>橫舟不妨看鷗戱。好占西風始掛颿。紅杏村邊過夜雨。綠簑衣底夢江南。二陵遠樹官烟罩。百濟荒城野草毿。晝▣長年垂手坐。白雲飛處望伽藍。</text>
<title>斗尾浦</title>,<text>春風揚棹斗湖西。兩岸靑山似剡溪。孤島何年唐將駐。廣陵三月蜀魂啼。亭臯占勝餘排置。雲水連空恣品題。晩泊沙磯催作飯。踈烟一抹柳行齊。</text>
<title>水鍾寺</title>,<text>攀蘿遠上寺門凉。春掩殘寮秪聞香。靑帝峯陰連閣靜。黃驪江勢送帆忙。觀心我欲依雙樹。洗眼禪應照十方。睡罷漫聽因果語。此時身境兩微茫。空門興廢昔何年。欲叩根因已渺然。斷壑雲飄殘磬外。暗藤泉滴小槽前。來憑危檻千峰月。坐送長江萬里船。㝡喜老僧無俗事。蒲團深坐爇爐烟。</text>
<title>斗陵夜宿洪冽泉遺民精舍</title>,<text>湖雲空碧映春流。柳市東頭繫客舟。十里圓沙來畵境。一村踈樾露詩樓。浮生夜短聊床興。半日風添溯瀨愁。且約沙𩿨江上伴。打魚賖酒作淸遊。</text>
<title>春陰</title>,<text>紅杏梢頭着雨痕。數家寒食掩重門。酒旗影裡靑山郭。此似江南何處村。</text>
<title>網巾聯句</title>,<text>冽泉，海藏，韋史共賦。未半。幸窩叔侄酉山至。恭唯宗國制。宛想壁上挂。冽。 稠濶前後異。弛張早晏届。海。 記俗皇華賦。慟時烈士畵。韋。○蕫越曰。朝鮮網巾。結以馬尾以環定品。明亡後。有畵網巾先生。 密䂓喩一綱。雅言稱三快。冽。 壓眉拙可嗤。過顱悖難話。海。 厄頭徵華讖。寡髮掩巽卦。韋。 錯認同犧結。堪謂似湯解。冽。 鬉綰鍼千孔。編畫墨一派。海。 頂珀衒侈富。鬢圈辨等殺。韋。 臨水魚鱗驚。當檐蛛絲曬。酉。 來容須整。脫却興何敗。冽。 頍頂遺制倣。纏頭俗撲邁。海。 卸欠居家儀。着宜見丈拜。韋。 衲髡藏何用。蠻眼遇却恠。淸溪。 雙罟止祥禫。一制無冢介。幸。 被豈興辛歎。囚可警雱懈。酉。 絲絲製稱精。井井法不隘。冽。 穴蟻鑽何密。壁蚰過可戒。海。 甲第湊箕製。鬉市殖耽債。韋。 維持纓恃䯻。安排鏡照界。幸。 日倩家僮手。精刷待盥灑。酉。</text>
<title>夜與冽泉。次幸窩吟示韻。</title>,<text>荳江明月夢中懸。聚散多生渺似烟。一帆溯灘曾幾日。高梧聽雨已凉天。酒寬徑欲逃壺裡。樓逈渾疑犯牛邊。荷葉寒塘消舊綠。西風搔首感徂年。</text>
<title>石史自堤川來訪余梅霞新居。適李敬吾石翠在座。</title>,<text>䟽槐門巷夜雨纖。獨留籬菊傲霜嚴。酒淸子欲呼眞聖。詩拙吾方愧醜塩。滿座風流依玉樹。分山宿契結茅檐。明朝相送添騷恨。秋後溪岑極意尖。</text>
<title>春川昭陽亭</title>,<text>客上昭陽江上樓。秋風訪古獨成遊。彭吳道路開三峽。貊國山川控一州。芳杜他年堪入恨。滄波盡日恰消愁。中洲蘆鴈蕭蕭起。閒倚朱欄更擧頭。彭吳通道碑在牛首州。春川貊國遺墟。</text>
<title>秋夜書感</title>,<text>應候蛩虫一物微。尙能專智響天機。吾生最禀聦明質。還被聦明一半欺。秋雨琳琅滴晩林。微凉初動夜將深。誰知幽屋床床裡。獨抱蒼生大庇心。昨日送人何必思。明朝作黍不須期。百年自在身前後。緫似梅山夜雨時。</text>
<title>李公一約趙兄玉垂，洪士賓士綏入北漢。余與洪士協。以約外人往會。同宿津寬寺。是閏九初吉也。壬辰</title>,<text>杖藜乘興不謀同。細逕沿溪句曲通。退食故人多暇日。采眞幽約又秋風。羣巒雨凈全身碧。萬葉霜酣着色紅。三百招提尋不得。掃苔深入白雲中。</text>
<title>翌日。以協友因公徑還。不作北漢行。向凈土寺。士綏始會于此。</title>,<text>秋來鞋襪慣攀登。亂滴泉聲倒掛藤。斷壁崚嶒棲老鶻。殘寮牢落卧寒僧。靑山影入懷人夢。黃葉林深誦梵燈。看盡城西多少寺。千巖秀色碧層層。爲憐秋色晩。隨意扣禪關。碧瓦麗朝寺。丹楓漢甸山。達官報申去。佳弟隔宵還。寒磬西樓語。月生暝樹間。</text>
<title>奉元寺</title>,<text>秋山淡如我。隨處託忘年。已濕筇頭雨。仍聽石上泉。鹿蹊迷竹樹。僧院掩風煙。遙認三江色。夕陽落帆前。靑楓影裡碧山秋。閒作城西蕭寺遊。鐵馬聲沈僧夢靜。錦南殊績屹龜頭。勝戰碑在寺上峯。</text>
<title>初四。轉入漢北門訪張園。士協復來會于此。亦奇緣。甚覺團圓也。</title>,<text>都覺逢秋俗事微。看山洽到日西暉。澗林霜冷楓人語。巖逕雲深鹿女歸。剛被夙緣尋凈界。且携餘興欵仙扉。子膽詩裡名園主。曳屐閒披白葛衣。淸秋忽見普賢峰。宛似高朋物外逢。三宿禪緣桑獨在。一年騷興菊全濃。絶無塵事消香鴨。却有家人護籜龍。緩策漸看仙境遠。西風回首碧雲重。茅屋蕭蕭半靠園。細聽經濟主人言。山公帽就池邊倒。陶令花猶逕裡存。日照紫烟三角峀。秋深黃葉一孤村。朱輪十輩將何益。只博浮生醉夢昏。</text>
<title>歸路暫憇徐侍郞園亭</title>,<text>苔徑依微憶舊遊。數行殘柳掩書樓。臨岐落日無多酒。逢閏黃花又一秋。北院休僧餘薄夢。西風吹我作牢愁。侍郞淸味知何在。留得園池接勝遊。</text>
<title>訪天民已出東門相待。馬上吟成一絶。</title>,<text>黃花的㿨照籬根。風卷自開滴翠昏。聞說主人携榼去。淸秋約我上東門。</text>
<title>華溪寺。福卿，天民，敎伯，士賓，士綏偕宿。</title>,<text>西風知我入山心。吹卷層郊萬丈陰。野店遅人秋澹澹。溪橋問寺路深深。騎驢興轉尋靈境。捫蝨談長會素襟。桑下而今緣業重。且留明月宿禪林。秋空如洗澹新晴。一策輕身脫出城。抽䯻山曾詩裡見。幅巾吾亦畵中行。黃花賸作重陽色。寒磬猶聞十載聲。楓烘僧窓雲鎖壑。烟塵遠界若前生。晩色東門半未晴。層雲猶接數重城。同期趁夜招提宿。不妨看山後先行。檜老幽庭參月色。佛寒虛閣聽松聲 一作溪聲。何須更問前遊興。黃葉秋深現在生。一十年前此寺心。碧燈淸夢曉陰陰。誰言老釋忘情久。猶向吾曹託契深。講樹成圍量軟帶。香溪盈掬洗煩襟。秋來漸覺塵根凈。繞壁虫聲月在林。三甸細料幾陰晴。半是居家半出城。尋壑經邱何日歇。側峯橫嶺此山行。雲霞常現鋪銀色。泉添如聞卓錫聲。夜靜禪窓談法偈。萬緣消盡道心生。曇雲慧月證初心。頂禮空山秪樹陰。老石聽經身欲幻。靈泉出世境非深。偏憐徂節騷人髮。快寫幽懷病客襟。佳話燈前棲一榻。支公何日住東林。瓊樹搖霜酒國晴。觥船來泊五言城。風流北海長留在。虹月西湖滿載行。達士無心悲鶴脛。吟人有竅作蠅聲。恰如飯顆山前路。一宵相看太瘦生。吾儒尊性佛觀心。幾見微陽困衆陰。千里絲毫分界密。羣賢統緖接憂深。斥邪吏部曾投裔。存敬涪翁自整襟。寄語諸君同仰止。道峯山色出重林。登臨節物杪秋晴。黃葉紅茱滿洛城。騷客悲吟多楚響。詩人愁緖繞周行。巖雲時坐仙丹氣。木葉俱含梵唄聲。寥落空山淸卧夕。一燈尊酒話平生。</text>
<title>藻卿翌日追會</title>,<text>荒溪老石斷塵心。紺殿霜淸突兀陰。樊里人家黃葉晩。道峯秋色白雲深。此來適意成初服。久別關情賦子衿。多謝香山同社客。斜陽騎馬入西林。</text>
<title>士協晩至</title>,<text>姑孰靑山數點晴。秋懷淡似謝宣城。漁梁立馬回身照。佛壁看圖負手行。黃菊婆娑籬下影。玄霜窸窣樹間聲。幽人且約禪窓宿。谷籟冷冷澗月生。淡燈殘磬舊棲堂。回首年華逝者忙。喬木十尋喧地籟。慧雲方丈濕天香。淸秋興入三山路。獨夜寒懸缺月光。差喜老僧閒對我。蒲團深處話頭長。蕭晨獨倚碧蘿門。老木寒烟曖遠村。滿壑鳴霜悲自語。空山宿月澹餘痕。詩燈照佛生虛白。祥榻留人借少溫。怊悵一年秋色去。登臨何處不消魂。一碧溪山送夢遙。曉來星月集林條。楓崖似畵紅全老。蕉壁尋題綠欲銷。是處偏饒潘岳感。後人誰解子雲嘲。浮緣叵耐頻成別。悵倚秋風再渡橋。</text>
<title>十三日。轉向新興寺。士協，士賓，天民，士綏偕宿。適有靑松大典寺僧東溟大師來留。聞是泗溟餘派。頗解詞藻。奇事適湊。甚愜詩情。</title>,<text>秋色漁梁水漾閒。倒▣金碧夕陽山。靑驢巾幅蕭然我。行踏詩牋畵卷間。琉璃籠眼見山川。法界秋光現暮天。九月來遊蕭寺裡。五人留坐菊花前。河身半凍垂銀地。霜氣長橫漲汞烟。月色桂香兼韻釋。此心發願三十年。九月城東寺。三宵興不窮。雲霞開佛地。鍾磬落天風。桂宇披襟素。綺談剔燭紅。溟公湖海意。相與一樽同。傍澗荒庵老木淸。玲瓏葉底露華橫。高僧上席詩燈靜。浮世難爲此夜情。蒼檜空門特地開。遊筇解與月同回。忽看座有名山色。絶喜秋逢韻釋來。錫鶴俱飛閒世界。斗牛斜倚夜樓臺。遠公不許黃花飮。矯首西風意悄哉。海山僧到日。秋寺菊催時。一榻初修契。淸燈冷話詩。紛紛月入袂。策策霜鳴枝。遙憶參禪處。天風雪竇吹。吟病林園久掩扉。西風吹入芰荷衣。忽憶新興秋色晩。一筇投宿澹忘歸。郭外秋山日夕佳。楓林數曲散筇鞋。興隨溪轉何時已。身與雲逢到處皆。祥霧高杉連法寢。淸風修竹敞僧齋。今朝添却分張恨。且况騷人易感懷。</text>
<title>天民福卿夜集。拈夕字二十韻。</title>,<text>西陸素序晏。齋居澹晨夕。庭菊映離離。園籜鳴摵摵。遠懷數君子。共期蘿巷僻。三朝賦伐木。不來子寧適。我欲逃空虛。喜聽跫然迹。門趍度遼屣。逕延求仲屐。嗒若忘形骸。不省誰主客。篆罏瀹新茶。緗帙庋遺籍。雅範儀不選。善謔口無擇。荏苒及中夜。徂光亮可惜。尙思舊日遊。追携越阡陌。穿林覿秀岑。到寺參韻釋。幽事不可極。一夢蕭晨隔。皜月流餘輝。眞侶騈斯席。騁論講四德。尙交稽三益。林泉逈同趣。雅契在淡泊。超然挹淸標。耿介申襟襞。抱玆孤往志。倘恐被物役。愊惻騷人感。樂康良士責。寤言秉幽操。胥勖永無斁。</text>
<title>天民郭南精舍夜集。士綏士賓拈靑字。</title>,<text>寒雨秋冬交。掛簷響冷泠。朝看霽景佳。芳鞠流餘馨。忽思南鄰子。端居頤性靈。中歲家深巷。永夜擁羣經。詩人有淸氣。心脾開且醒。翺翔大夫林。蜚英自妙齡。騫騰關塞表。放眼看北溟。觸境發爲詩。川奔曁岳停。逸調比牙徽。惟許知音聽。我是知音者。乘興扣山扃。蒼嵐翳高牖。絳葉堆幽庭。几閣何敞夷。燈火自靑熒。匡君愧解頤。阮脩欣忘形。瓊琚耀上座。▼((竹/田/十)+展)然揩眸靑。子語老更奇。新若刀發硎。我曲俚且拙。或恐渭和涇。秪可陶中情。肯較秤上星。擊轅雖諧律。日下難爲螢。願言追往轍。昔人留典型。一擧蛻塵陋。去去翔高冥。</text>
<title>敎伯書室。與天民士綏拈海字。</title>,<text>秋雲秀可餐。秋菊芳可采。耿耿守空樊。襟懷日碨磊。天末思李生。佳期窅何在。出門成邂逅。延佇如我待。見原非獨醒。並夷寧嫌凂。詩人有利器。相逢再礪乃。十駕遠難追。強欲策駑駘。雅志好文詞。似若忘饑餒。騁覽自玆始。疇爲先事隗。飄然正道柁。欲泛何休海。</text>
<title>十月十一日。天民適至。仍留宿。拈前輩集中韻。</title>,<text>結廬在北林。細徑秋草縈。門前斷轍痕。床上有琴鳴。客至澹忘言。閒雲度孤城。簾影積翠昏。松頂一鷺明。時復開我書。蟲魚曝新晴。幽懷窅不極。恒若賦遠征。淸宵月影散園池。市聒全休御漏遅。幽籟頻從陰壑出。暝雲多向碧空垂。秋歸老屋虫聲裡。人卧寒林鴈去時。白髮如君應感物。暮砧落木揔宜詩。游心玩窅曠。尻輪駕神馬。長嘯宇宙內。俛仰茅檐下。冥擧匪遺物。聊以我憂寫。幽期不在遠。月林淸影亞。巷靜燈火熒。秋凉衣露灑。徊徨掇餘芳。衰菊不盈把。君子喜適性。良景儘難舍。怊然丘壑志。榮利亦足謝。抱琴坐中夜。誰是同調者。</text>
<title>十四夜。訪天民郭南屋。拈三淵集。</title>,<text>我昔讀君詩。長恨見未早。幸托文詞歡。傾盖頭雪皓。下語盡蒼欝。吐氣何爽灝。操戈李杜室。光焰干穹昊。淸宵想逸韻。孤往耿襟抱。何以報其贈。瓊琚永爲好。圖史列左右。秉燭恣談討。潛居豈謝俗。冥賾要求道。行矣稇載歸。囷廩莫辭倒。逍遙携策到林廬。談笑煕煕舊態如。叵耐愁邊秋士感。何曾病裡故人踈。蕭條暮歲看山約。卓犖中宵滿架書。湖海詩樓應百尺。一頭聊許子高居。修條夕風勁。萎蘭曉霜厚。素月流淸輝。雲翳儵四走。高人攬時景。耿介守空牖。嗒然物我間。何亡復何有。天際見歸鴻。自信揮絃手。相顧歲將闌。長謌起醉後。</text>
<title>十五夜。燒香一炷。拈韻急就。以香盡爲令。是爲燒香令。</title>,<text>引慶峰頭落葉齊。前宵携策逕中迷。籬花霜映葳蕤發。園樹烟深格磔啼。半世淸談金麈尾。高秋悲闋玉東西。故人許我同參社。涴墨燒香一爲題。蕭蕭老木入樓齊。翳翳歸雲▣座迷。水遠伊人何處在。山空幽鳥有時啼。夕烟自宿寒城畔。曉漏稀傳御苑西。撞鉢令嚴詩燭短。淋漓醉態任新題。崢嶸氣習未全齊。秋後溪山夢不迷。四壁寒蟲連夜語。長空歸鴈帶霜啼。風聲瑟瑟松窓外。月色娟娟樹院西。獨卧翛然人未到。淸詩謾向燭前題。曉月晴空鴈字齊。孤懷耿耿未曾迷。至人道氣同態經。小士詩聲學鳥啼。香縷繚縈茅屋下。茶濤澎漲檜樓西。居然歲暮偏饒感。和得閒愁把筆題。魯連明月出東齊。沆瀣淸宵氣不迷。滿箔寒山空翠滴。掩門衰柳晩鴉啼。孤燈吟嘯深齋裡。短策逍遙小橋西。回憶城南成獨往。好將秋意一詩題。山氣蒼然一望齊。蕭辰徙倚晩林迷。黃花已老憑誰問。白鴈來時喚侶啼。杜子壯遊悲直北。潘仁秋感賦征西。中宵几閣凉于水。衫袖縱橫覔舊題。深巷霜過草不齊。輪蹄稀到逕全迷。淸秋慷慨騷人恨。荒歲誅求寡婦啼。明月飛窺山屋裡。寒飈次送禁垣西。閒來漫讀王家畵。杏館槐宮合一題。</text>
<title>燒香令</title>,<text>歸計差池遂我初。徊徨暮歲意何如。難開蔣詡蓬中徑。自愛淵明樹下廬。海岳蒼茫琴響壁。林園蕭撼月侵裾。不知更有寰間事。欲學潛夫舊著書。一輪淸月上樓初。徙倚欄頭興自如。落葉有時岐路響。孤燈何處故人廬。閒披奇畵雲生塌。晩檢殘詩墨滿裾。搖落襟懷誰共話。廣陵已作絶交書。堂堂逝色迫冬初。衰菊還憐病我如。騷客長悲雙蓬鬢。幽期未卜一茅廬。中宵談謔頻揮麈。末路逢迎更把裾。淡泊生涯猶自足。梅前深護數厨書。閉戶兼旬病起初。秋風吹瘦老相如。光陰卷裡同流水。身世區中是寄廬。前夜淸淡看桂宇。良辰幽抱執荷裾。年來轉覺蹉跎甚。羞殺功名汗竹書。正憶蕭辰出郭初。慧雲深裡禮眞如。溪山勝處尋人境。楓菊娟時到釋廬。學士風流生一座。詩朋懷緖滿雙裾。居然聚散年行晩。凄落深宵對舊書。淸燈深坐二更初。霜厚寒窓雪不如。守分自甘同鼴飮。營居還復似蝸廬。凄凄城月掛秋練。皪皪籬花映我裾。南郭道人應不寐。蕭條隱几讀何書。</text>
<title>羲翁送詩要和。走筆寄謝。</title>,<text>晴空凈于拭。園月素輝流。茅齋談起居。積憂終南浮。朝來信息大。珍重瓊玖投。豪詠太冲詩。叢桂子淹留。肯爲嚅唲態。逐逐榮利謀。臨風鬢欲華。歲晩饒閒愁。努力各崇德。聊慰思悠悠。</text>
<title>北林廬對雪。約謝惠連雪賦。</title>,<text>瑰宮建東國。峻山峙西域。岐王詠楊柳。姬滿謠黃竹。麻色比曹衣。蘭音儷楚曲。盈尺呈豊瑞。袤丈表陰德。紀傳原厥始。時義乃靡忒。儵値玄律窮。閉塞嚴氣升。暘凍焦溪涸。火滅溫泉氷。沸潭水無湧。炎谷風不興。豳戶已墐扉。裸壤亦垂繒。雲霞起河海。掩日復韜▣。淅瀝霰先集。紛糅雪遂多。厥狀正散漫。漉漉交奕奕。緣甍初冒棟。開簾終入隙。因方者爲珪。遇圓者成璧。眄濕萬頃縞。瞻山列巖白。璧璐綴臺逵。瑤瓊擺庭樹。林鶴奪其鮮。雲鷴失其素。紈袖掩玉顔。未足逞姱嫮。見晛爥龍曜。緣霤珠蚌吐。或繁紛爲貌。或皎㓗爲儀。回散或爲勢。飛聚或爲奇。展轉固無窮。怳惚難周知。入夜申娛玩。幽靜亮多懷。觸楹風轉響。承幌月通暉。累斟湘吳酎。仍御狐貉衣。披幄携麗人。援衾坐芳縟。揚曲朱顔酡。薰罏炳明燭。年華怨易暮。後會傷無因。君見堦上輝。豈云寡陽春。羽輕與玉貞。未若時興滅。潔節詎關爾。從風任飄零。値物偶成象。皓然何慮營。</text>
<title>約江文通恨賦</title>,<text>試望古蒿里。木拱斂誰魂。人生旣至此。天道詎可論。心驚未能已。念古伏恨人。嬴帝按太阿。諸侯盡西馳。華山以爲城。紫淵以爲池。䧺圖溢區宇。武力猶未畢。𩵶鼉駕爲梁。往送海右日。一朝魂斷絶。宮車乃晏出。趙王旣見虜。瑣尾流房陵。心傷別艶姬。意摧喪玉乘。置酒不能飮。悲來塡厥膺。纏綿千萬歲。爲怨固難勝。至如李少卿。北降身名寃。歸情往上郡。壯心留鴈門。裂帛誓報漢。溘至復何言。明妃去故國。仰天長太息。紫臺日稍遠。關山渺無極。飄風忽夕起。白日已西匿。隴右少鴈飛。岱上寡雲色。君子望難期。蕪絶終異域。敬通罷歸田。塞門不干仕。左右對妻孥。跌宕在文史。齎志遂沒地。長懷嗟不已。中散下牢狴。神氣何激揚。濁醪自夕引。素琴聊晨張。秋日正蕭瑟。浮雲憺無光。奇氣靑霞欝。泉臺黝夜長。孤臣曁孽子。危泲墜厥心。遷客與流戍。泣血霑其襟。若乃貴遊人。疊騎車屯軌。豪華歌吹地。烟火杳如彼。埋骨閉幽扃。嘆息長已矣。忽驚秋風暮。旋見春草生。綺羅地舘盡。荊榛丘隴平。自古皆有死。飮恨秪呑聲。</text>
<title>約謝希逸月賦</title>,<text>沈潛旣地義。高明寔天經。日耀以陽德。月暉以陰靈。扶光擅東沼。若英嗣西冥。玄兎引帝㙜。素娥集后庭。朒朓警闕失。朏魄示謙冲。順辰拊通爥。從▼(晶/圭)驗澤風。增華三台室。揚采軒轅宮。委照吳業昌。淪精漢道融。地霽復雲斂。洞庭木葉空。芳菊散山椒。哀鴈流江瀨。淸質升悠悠。澄輝降靄靄。柔祗疑雪凝。圓靈似水鏡。連觀鋪霜縞。周除列氷凈。君王厭晨懽。宵宴卽月殿。舞收淸縣弛。酒登鳴琴薦。凉夜自凄淸。風篁吹成韻。臯禽聆夕聞。朔管聽秋引。絲桐練新響。音容選淸和。裵徊悲房露。惆悵歌陽阿。聲林虛幽籟。淪池滅巨波。紆軫情何託。愬月發長歌。美人音塵闕。千里共明月。臨風歌未歇。川路不可越。光沒露欲晞。歲晏無與歸。佳期可以還。微霜霑人衣。</text>
<title>李天民夜訪。次杜律分韻十七。</title>,<text>歲莫悲歌破屋中。見君爭奈酒罇空。高人獨卧長安雪。達士時聞大塊風。琴待知音絃更續。劒將出匣氣先紅。小山近日誰招隱。巖桂團團掩數叢。一作巖露團團掩桂叢。高軒葉脫見晴峰。綺陌塵消聽夕鍾。虛牝有聲風瑟瑟。歸鴻流影月重重。中宵磊落看奇氣。華歲闌珊减舊容。閉戶都緣知者少。主人弗是世情慵。北御橋頭第一巷。幾回蕭散倚軒窓。虫魚契活留深笈。鷗鷺身魂夢夕江。塵事違心常八九。雋才如子少倫雙。夜來知有中林雪。且約梅前白玉缸。海山神契託桐絲。年少慚非橘可師。天地蕭條今莫歲。文章感慨此同時。絳河城闕砧聲急。晴雪樓㙜燭影遅。誰把白頭傾盖語。百年丘壑會心期。長憐秋士涕霑衣。豈爲登臨送君歸。齊瑟誰言干世易。郢歌終古賞音稀。天寒一鴈逝安適。日暮羣鴉棲復飛。蓬徑時聽求仲屐。向來心事未全違。口脫綺譚手觸書。一生緣業此間居。采學玲瓏藏霧豹。神遊曠淡散湖魚。玄律已將淸夜盡。靑山不與故人踈。徘徊歲暮偏饒感。中圃芝蘭恐除鋤。一身差喜隱王都。不羡扁舟泛五湖。定識箋虫非磊落。豈爲揮麈愛虛無。摩符已見昌天賊。誦禮堪悲發塚儒。埋首窮年何兀兀。着書緣業似潛夫。一雪前宵似剡溪。瓊林玉樹望全迷。高人忽起深窓下。訪我蕭然古郭西。荒樂瞿瞿聽蟋蜶。舊遊落落發輪蹄。淸燈雅謔惟文史。不省樽筵有醉泥。永夕於焉我客佳。淡烟沈樹雪封厓。圖書跌宕平居樂。山水蕭條暮歲懷。尀耐吟詩成痼癖。都緣止酒似長齋。不禁湖海崢嶸氣。餘子應難與爾儕。南郭詩人帶雪廻。林廬爲問玉梅開。天時自遣成噓噏。物理從看有往來。情若長如臨遠路。地偏那得倚高臺。中宵忽想前遊興。落木何邊萬壑哀。客至翛然墊角巾。山厨鷄黍愧吾貧。功名絶慕爰淸凈。文史怡情自雅馴。快樂無如今日酒。端憂俱是百年人。眞緣未就金丹約。華髮那堪種種新。映架縱橫夕照曛。擁籬的皪雪痕分。休將鱗甲藏育在。自有芝蘭入室聞。玩世猖狂悲阮向。妙年詞賦愧機雲。掩門盡日悠然坐。霽景中林叫旱羣。參橫籬落近黃昏。梅雪都無剪刻痕。老葉快辭霜後抄。歸鴉還識水邊村。高人長憶烏皮丸。上士深關白板門。踈燭淸香今夜永。欄頭悄倚返吟魂。心淸剩得地閑寬。良夜張燈博笑歡。姱節端宜貽子佩。明時不欲掛吾冠。川華向曙輝輝白。園木無風摵摵寒。逝水徂光俱莫駐。此情蕭撼若爲看。回首羣仙白玉班。鏡中那得住朱顔。浮雲不礙眞三昧。流景爭徂是大還。我學蠧魚文字裡。誰超蠻蜀是非間。今宵稍覺靈心濶。一榻從君話海山。撰夜娛遊秉燭邊。風流不讓昔人賢。可堪軟話頻揮麈。多愛芳塵藹滿筵。羽獵新成詞客賦。角弓無忘大夫篇。軒披簾院凉于水。星斗昭森露接天。林園病起意全遙。一炷罏香萬慮消。霜冷海禽翔勁翤。風喧山木動翛條。幽人孤往多淸夜。急景爭流少糓朝。相對不禁衣露滴。銀河如潑杳層霄。</text>
<title>天民宅。士協兄弟及士綏宵集賞梅。</title>,<text>好音空賦子衿靑。姱節相憐士佩馨。孤往那堪歌白雪。端居時復讀黃庭。乾坤淡泊梅持世。門巷從容客聚星。南郭道人初喪我。夜深三籟自生聽。端憂有暇只高眠。梅意闌珊到臘前。世事籌量閑卧夕。床書消受壯遊年。栖鴉月出翻烟樹。飢鴈天寒下雪田。繞座騎譚揮玉麈。齋頭竟夜一燈懸。</text>
<title>張氏園</title>,<text>三松玉垂。約余兄弟賞雪張園。十一月十五曉有微霰。四人並轡出城。張君已掃庭室以待。瘦竹挺翠。怪石宜人。夜雪意快晴。巖月空朗。澗溜氷玉。峯削瓊瑤。光明無畏。士綏皷甌邏銅琴。從者有吹參差而和之。林壇夜閴。韻凍益淸。翌日鶴樵來會。更宿一宵。同賦二篇近軆志懷。箾糝園木亂翻鴉。郭外荒烟隱日車。山老性靈通夜月。林寒氣色有梅花。都緣賦雪尋幽境。準計焚香到野家。行處休愁謀一醉。遊筇勝似酒錢叉。溪氣房櫳曉氣山。娟娟蘿月宿檐間。棲神參佛眞三昧。鍊句如丹是九還。歲暮幽懷期素韻。燈淸軟語透玄關。楓翁淵老留華藻。生色茅堂此日顔。楓臯，淵泉二詩在壁上。</text>
<title>羲翁將作崧陽游。前數夜話。別于玄覽書屋。時林月初。梅花半凋。追携之餘。遽爾分張。不禁怊悵之思。賦古軆一篇。</title>,<text>明遠蕪城篇。綺語工悽愴。鮑明遠有蕪城賦。 降及三唐人。懷古多善唱。詞賦豈徒爾。山川儘遼曠。秋士鬢雪皚。文酒聊自放。中夜抱琴至。離曲嗟忽颺。問子將安適。門外有徂兩。睠言古松京。草樹糾相嚮。嗚咽急水門。戌削神嵩嶂。二十八王陵。石麟枕其上。芳薰已歇絶。臺月不復望。玉樹傷陳后。汴柳憶隋煬。悠悠五百載。送客遺都訪。會看摘驪珠。未肯昔人讓。孤眠卧林廬。幽懷從誰暢。且當陶斯夕。秉燭寫新悵。郵筒有故事。瓊佩願心貺。</text>
<title>徐石史自東湖來訪。夜拈遇字同賦。</title>,<text>朔飈吹園條。幽律倐已暮。沈吟太冲詩。散策廵蘭圃。友于足仳離。親串在道路。耿介守深牖。疇與披襟素。徐子自湖海。訪我城閴住。作黍元直來。解榻孺子顧。雅遊撰斯辰。篝燈淸一炷。卓犖玩墳籍。蕭瑟譚詞賦。冥探竺氏典。精鍊參同註。須臾發皓唱。慷慨恣嘻怒。問爾何激昂。皓首知不遇。結交走四方。讀書窮千古。落落晩無成。已斷榮利慕。盡室入深谷。泉石難醫痼。中林厲孤操。歲寒聊同趣。抱期在玄夜。中情許共吐。放達匪莊士。文章寧識務。昔賢貽我則。繩尺在趍步。努力各崇德。莫向他技騖。君子重䂓切。酬編追喜樹。</text>
<title>歲寒聯句</title>,<text>歲寒玄覽室。虞吉筮中孚。石史。 逃喜聞跫者。坐忘隱几吾。玄覽。 據經參道釋。品藻間王盧。史。 語大寧遺細。詣精自祛麤。玄。 出門身顧影。居室戶從樞。史。 松栢凋常後。麻蓬直不扶。玄。 成醫因折臂。執燭悟燃鬚。史。 用拙方君子。登高是大夫。玄。 縕袍衣不耻。飮水樂無渝。史。 造道要知的。希賢驗合符。玄。 有心欽衛磬。無用駁梁瓠。史。 弭節羣書圃。揚鏕往哲衢。玄。 升堂期入室。買櫝戒還珠。史。 丘壑存心獨。風騷異代俱。玄。 結交常跌宕。謀事每枝梧。史。 傾盖非新好。盍簪劇夜娛。玄。 齒添今甲子。家畜古盤盂。史。 名士元如鯽。昌辰詎憶鱸。玄。 幾時廻轍阮。半世泣歧朱。史。 隆慮齊山積。曜靈亟水徂。玄。 窮居迷木食。初度射桑弧。史。 三昧聞如是。屢空嘆庶乎。玄。 命奇身已遯。才大世難需。史。 返服思英若。奏音想蘤于。玄。 詩從靈運液。文似子瞻腴。史。 高檠欣藏跋。芳筵欠媵觚。玄。 枕邊莊蝶逼。天末楚山孤。史。 送弟遊通邑。得朋自遠涂。玄。 握蘭香旣熟。比草味何殊。史。 工練辭玄奧。憂繁意欝紆。玄。 悠悠看典籍。兀兀坐團蒲。史。 異卉箋三雅。靈芝發五圖。玄。 閩濂惟的實。莊列盡虛無。史。 淸靜嗤投閣。淹該擬賦都。玄。 風流憐叔季。地步較錙銖。史。 田畝逢耕耦。烟波逐釣徒。玄。 文章如死虎。義理莫疑狐。史。 梭擲宵庚守。磬懸歲癸呼。玄。 靑萍心自許。白璧義誰沽。史。 微爾吾何主。入此彼可奴。玄。 原生休語病。寗子本非愚。史。 雅譜傳房樂。仙容像澤癯。玄。 聚千里適。學步一間踰。史。 六藝身通士。羣經口授儒。玄。 三年遊趙舘。一日攬齊竽。史。 姱節荷衫薄。幽襟桂宇敷。玄。 鳥能遷木菀。魚不喜池枯。史。 舊習難全却。沈疴未肯蘇。玄。 釰橫豊獄氣。梅削藐姑膚。史。 人物談靑楚。溪山夢到吳。玄。 街鍾風淅瀝。屛竹月糢糊。史。 老屋連三逕。歸裝付五湖。玄。 分踈荒野粟。膓撑冷秋菰。史。 驥厭長秋伏。龍宜大手屠。玄。 至言聽海若。往劫問麻姑。史。 曠淡神游境。空虛鬼瞰郛。玄。 飛騰毫勢激。揮灑墨花濡。史。 遠浦翔寒鴈。平田啄凍烏。玄。 詞慚牛耳執。風挹采齊趍。史。 曉雪窓先曙。瀹茶擁篆罏。玄。</text>
<title>夜與石史，石西，根齋拈韻。</title>,<text>世事紛紛劇似毫。思君曾是我心勞。沈疴欲起今宵話。勝聽吳江八月濤。梅發詩朋至。淸宵幽興牽。長河繞園屋。堆雪擁郊田。高炬照筵白。綺談把麈玄。凝心非悟道。燕處自超然。</text>
<title>林月初弦。園梅已凋。石史未歸。冽泉適至。同拈近軆韻。</title>,<text>江潭迢遞悵知音。一夜相逢白髮今。酒政荒凉如凈戒。詩辭微婉勝良箴。論交轉感流年急。贈別長悲遠路臨。閱盡風霜凄短褐。誰憐季子槖無金。</text>
<title>淸夜</title>,<text>情癡减却舊時容。門掩西風數點鍾。一夢曉來不知處。梅花梢上繞重重。</text>
<title>次士賓吟示韻示荷窓敬孚</title>,<text>湖海淸狂許爾能。歲寒心契托壺氷。無田季子元談士。有室維摩只病僧。雪屋兩星明皪㿨。銀河一道氣鮮澄。良宵倍想西征客。百尺詩樓去獨登。士綏游崧陽未還。</text>
<title>士賓夜屋集</title>,<text>橋雪糢糊巷月高。良宵容易屬吾曹。休言胷裡藏鱗甲。偏向燈前照鬢毛。司馬文章年未晩。元龍湖海氣猶豪。故人欲訪中京去。望極雲山碧似刀。石史將歸忠州。</text>
<title>敎伯室復會</title>,<text>文字從人增復刪。都無一事自閑閑。佛心逈印千江月。名士眞逢九華山。絶域壯遊來卷裡。時余觀孰河記。 孤冷話在眉間。選宵却比南隣會。不怕金吾泛漏還。</text>
<title>石史曉發。急就贈別。</title>,<text>林月低徊霜滿城。曉砧聲裡客催程。浮生慣別何曾說。頭白詩人最有情。</text>
<title>送別東山李魯叟 時愚 卜築嘉陵山中</title>,<text>東風昨夜雨如絲。送子靑門折柳枝。騎竹童交今忽遠。誅茅宿計一何遅。離亭酒重吟詩處。暮雲晴入夢時。可喜諸朋來秩秩。十年邱壑會心期。</text>
<title>李羲窓自崧陽來訪 癸巳</title>,<text>游子淸明返故園。漢都楊柳蔭城根。風光催老春三月。會散驚心酒一樽。繞屋霏嵐輕有態。隔林微雨着無痕。朝來最好尋芳去。桃李臨蹊也不言。</text>
<title>洪遺民遊湖西而歸。訪余于北山春雨中。</title>,<text>湖上行人苦憶家。驛亭烟柳綠于絲。數株踈杏淸江曲。應待君歸未落花。柳絮顚癡花正酣。靑山面面濕烟嵐。亭臯三月多芳草。氣候晴暄似嶠南。踈慵稀到水邊家。病髮承冠一任斜。少坐風簷知節晩。隔籬春日有飛花。一笑塵紛蟻夢酣。歸心日夜繞雲嵐。如何獨送孤舟客。悵望靑山荳浦南。御橋春水入人家。遅日微風燕子斜。暖徑茸茸生碧草。深林寂寂隱幽花。風淸簾院晝眠酣。花氣冥濛和澗嵐。遠客敲門疑啄木。倦拋衣帽卧書南。春服新成點也家。漪漪沂水晩風斜。靜中細翫仁天意。萬紫千紅揔是花。林香馥馥蜜蜂酣。晴晝踈簾滴翠嵐。政好春天携酒去。黃鸝聲在禁城南。廣陵江上是君家。芳草平磯數柳斜。昨夜東風知有意。短籬新着碧桃花。梨花村酒憶同酣。梵磬漁燈隔暮嵐。一夜春波鷗夢濶。輕舟欲過斗陵南。廣陵有梨花村。</text>
<title>春晩</title>,<text>食飽眠濃晝抵年。已知中後似中前。桃花小雨紅蒸日。柳絮東風綠漲天。芳恨酎它詩▣▣。佳辰別我意蕭然。卽看燕子柴門下。又蹴新泥點舊編。</text>
<title>與士綏次韻象村集</title>,<text>午鷄門柳不禁長。茅屋參差水一方。風雨惜催佳節過。杏花猶着數枝強。</text>
<title>皇壇大享日。曉坐志感。</title>,<text>昭回星斗爛空明。孝子忠臣此夜情。北苑洋洋天不遠。磬聲如下碧雲淸。</text>
<title>郊行記見</title>,<text>老樹村墟夕斷烟。破籬風雨更凄然。居人只管春租急。屋角桃花謾自娟。</text>
<title>先墓志懷</title>,<text>先公德義世難知。天嗇遐齡未展施。小子豈徒榮利計。立揚本欲顯親爲。</text>
<title>士協兄弟約遊道峯。出郭口吟。</title>,<text>上東門外草茸茸。微雨前宵洗道峯。想得山樓添爽塏。護將蒼翠待遊筇。</text>
<title>道峯書院</title>,<text>俎豆空山古廟開。淸泉日抱洞門廻。午天雲淡巖花靜。想像當時杖屨來。天憫斯文眷我東。兩賢命世道相同。君堯民舜事功上。賤覇尊王談笑中。俎豆並登遊履地。衿紳猶式折旋風。仁山智水存吾樂。曠感斯亭意不窮。</text>
<title>朴士保郊居</title>,<text>歸田未忍負明王。且對書窓萬卷黃。吾道如山宜景仰。名區無物不平章。偶成春日冠童會。同入先生杖屨鄕。林下逍遙欣得所。巖泉幽滴野花香。瀟灑東田子。愛山此卜居。樓陰千嶂集。林月半簾虛。丘壑存心獨。衣冠與世踈。藏脩隣白鹿。三復洞䂓書。</text>
<title>退耕庵贈主人</title>,<text>幽卜違城市。退耕卽此間。井閭通爽氣。眷屬住靑山。花懶春猶在。日長夢自還。平生思少歇。羡子透名關。</text>
<title>望月庵</title>,<text>松風引步入庵烟。踈磬徘徊古木前。過去千年山亦在。登臨一望野無邊。攀籬遠訪名師㙮。跂石仍排釋子筵。乘興不知春已晩。隔林躑躅政堪憐。緣壁捫藤路百盤。禪房晝寂白雲寒。遊人脚底蒼然石。世上還應萬丈看。</text>
<title>將遊崧陽。於路紀見。得長律。三首</title>,<text>圖書料理上遊裝。下澤車輕郭路長。蚕月人家春稅急。鸝陰官樹午征凉。浮雲碧驛銷兵氣。穹石黔巖仰耿光。雨趁前村籉笠散。擔柴販豆各爲忙。碧蹄驛。卽癸巳天兵戰地。黔巖有英廟紀蹟碑。山川窈糾似前時。馬上披圖列邑知。赤壁晴光江灧㶑。扶蘓遠勢樹依遅。旅遊重踏橫關馹。店酒仍聽夾路鸝。晩飯東坡投一宿。村名奇絶未曾期。臨津有赤壁。坡州又號扶蘓。東坡店在臨津西。四月輕吹舶趠風。澄江一帶遠涵空。津旗城郭斜陽外。漁笛樓㙜細雨中。白鳥飛殘山欲斷。綠楊陰轉路仍通。依然花石亭猶在。盡日披襟憶栗翁。</text>
<title>松都</title>,<text>烏雀猶朝會慶㙜。神嵩碧瓦碎蒼苔。松根不澤毬庭出。石瀨如聞釰佩來。烈士忠臣門盡杜。高山麗水地名開。興亡何管樵童笛。終古傷心一曲催。</text>
<title>朴淵</title>,<text>瀑奇仍擅一尤關。伯仲寒溪大勝間。勇决無疑犇絶壑。轟鳴不息動空山。縱然驀地尋常掛。誰遣飛湍咫尺還。潭底老龍應抱子。倒噴驚沫洗孱顔。</text>
<title>靈通寺路</title>,<text>磴路千盤亂石縈。鼯猱飛樹亦時驚。輿人解說天磨險。此是康莊莫怕行。</text>
<title>淸香閣。讌諸文士。</title>,<text>水亭倒影寫廻塘。乳鴨初飛藕葉香。白日易催絃響緩。朱炎不到簟紋凉。西京諸子文詞富。東洛分司化理長。勝界遨遊非選暇。咄嗟呼取掌中觴。</text>
<title>翠微先生歸麻田先壠。將爲乞解保釐之任。余亦陪往次韻。</title>,<text>歸裝簡易但琴書。君子何曾寵祿居。貤秩瀧岡榮舊壠。休官彭澤愛吾廬。罇祈華髮歡方洽。襟係蒼生韻自踈。透得名關心少歇。玆邱便欲遂余初。</text>
<title>先生作亭曰桑閒。余曾有記。又治亭南石壁曰結繩巖。命小子復記。余又名其左壁曰淸楓。士綏幷書刻于石。</title>,<text>閒鋤榛棘露巉巗。絶境那期在澗南。杖屨時來非好事。漁樵雖識未曾談。嘉陰覆我靑楓一。老蘚留名丹字三。魚鳥不驚緣久坐。會臨泉水日微酣。衡門牙纛動觀瞻。新拓名園勝賞兼。吾道方塘流活潑。丈人奇石立尊嚴。衣連菭色晴還濕。琴帶松聲韻更添。向午盃盤風味足。溪毛初美澗鱗纖。</text>
<title>臨歸拈韻</title>,<text>五月田家景物奇。榴花齊綻紫樓垂。晨乘踈雨移秧急。午占晴暄刈麥遅。原草全肥牛跡路。庭松半老鶴巢枝。臨歸尙戀泉巖秀。分付兒童且護持。</text>
<title>徐司農園亭在幽蘭洞。友人避暑寓此。</title>,<text>杏子黃時雨滿山。峯陰深處坐忘還。始知絶境多城北。祗怕流泉出世間。佳節寧謙連日醉。名亭宛對隔年顔。樹紋一壑簾光轉。閒聽鳴禽樂意關。司農亭舘憶重回。萬木淸陰覆一㙜。客嗔恐被晝眠去。蟬喝翻驚秋氣來。曬晴園實離離結。課日籬葵續續開。屋後奇岑還引興。且携蠟屐破蒼苔。蕭蕭山雨響殘宵。凉籟虛欄酒氣消。不是林泉超象外。夢廻身境覺還遙。窈窱扣巖扃。蘿逕橫復整。聞是司農居。蒼嵐繞閭井。主人遠出門。淸庭鎖松影。延佇久未回。爲誰孤懷耿。緬哉聽松翁。樂此仁山靜。典型雖已邈。泉林遺韻永。高樹積雨凉。鳴蟬忽喚惺。贈君慰幽思。白雲橫半嶺。松聲一院閙。岳色半簾昏。筇屐時孤往。城闤別有村。午猶凉石氣。晴亦濕雲痕。不辨蟬嘶處。四鄰自掩門。</text>
<title>太古亭。疊前韻。</title>,<text>玩心昭曠境。幽韻警余昏。太古亭邊水。淸風岳下村。蘚錢留石色。荇帶綴池痕。小坐翻成感。文忠有廟門。</text>
<title>洗劒亭</title>,<text>風水爭喧小洞天。虛欄飛出晩林前。遊筇濕盡峯頭雨。絶境披廻郭外烟。巖韻耳醒眞砭俗。松凉身健可長年。招携且遅觀瀾約。終古吾人感逝川。烏渴蟬煩午烘天。汗漿翻倒出城前。那期白石纔臨水。頓滌緇冠舊冒烟。亭角通凉開曲曲。沙痕記漲積年年。浮生半日澄心地。彰義門西洗劒川。白雨長懸六月天。鳴泉浮動小亭前。何曾戀捨空山石。直欲飛穿萬壑烟。碨磊難平堪較世。犇流雖亟不如年。好須歷盡崎嶇去。會作恬波入大川。</text>
<title>幽蘭草堂會吟</title>,<text>丹書潭洞白雲岑。早把眞緣問此林。蟬引巢笙鳴雅譜。泉飛瓊玉洗塵心。重遊已覺亭臺古。獨𨓏寧謙步屧深。悵望前脩棲遯處。幽蘭猶向谷中尋。</text>
<title>六月晦雨夜。更集幽蘭室。</title>,<text>會意賓朋會意樓。人生幾度得斯遊。長懷千古無窮恨。誰許當今第一流。遠界塵埃燈外世。滿天風雨酒中秋。追携容易成陳迹。惆悵虛欄更轉頭。二更寒雨集山樓。身世長如賦遠遊。湖海詩人多感慨。翰林學士甚風流。病猶不忘友生戀。意最難爲天地秋。酒盡尙堪餘夜惜。高燒紅燭倚欄頭。憶上西京舊酒樓。繡鈿珠瑟作佳遊。相看夜雨懸燈地。半是當時說劒流。老屋虫聲鳴徹曉。空山水氣凜生秋。光陰又向樽前擲。祗恐如斯到白頭。垂蘿門巷蔭茅樓。幽伴相招鎭日遊。雨擺淋鈴當戶滴。泉撞哀玉夾溪流。一番意氣人中酒。早歲風霜樹識秋。仙子不來丹約晩。幾廻悵望碧雲頭。三旬統計九登樓。始得今宵雨裡遊。亂木歸雲添變相。蒼崖急瀑掛新流。川華㨾白燈同曙。簟曲通凉夢亦秋。乍別知應重有約。筇鞋長記小橋頭。權把隣亭作我樓。松風溪韻日來遊。懸知佳境超塵闠。便息煩機喚道流。石氣蒼凉仍入夜。雨聲撩亂不禁秋。百年羸得人看好。誰遣朱輪惱黑頭。孤夢初回自倚樓。香殘燈炧悵前遊。酒痕衫袖凉猶重。水影門扉淡欲流。萬壑森嚴羣象曙。四隣凄絶一鷄秋。夜來風雨鳴山樹。留待寒聲聽杪頭。</text>
<title>秋雨歎</title>,<text>昨夜雨破墉。今日雨壞屋。雨破墉尙架。屋壞不得安枕宿。夜來床床注不停。冷浸衣裳潤書簏。老婢喃喃泣且訕。甁罌倒垂鼎無餗。市價日翔米如珠。厨下無計備饘粥。簷日過午烟火濕。嚥津讀書雷鳴腹。去歲秋夏交。積潦襄平陸。溝澮泛溢田疇沮。果菜靡爛禾不熟。今年又如此。或恐終痒糓。歲且荐飢盜賊滋。秋原幾處聞夜哭。我尙有屋愁雨壞。庇身無所哀㷀獨。我尙忍饑卧鄕里。菜色流離子是孰。誰非上帝之赤子。忍令一兒失所育。杜陵志大計誠拙。經營廣廈覆地軸。世間豈有如許搆。可庇天下厥民燠。願言君子勤變理。箕疇休徵曰人肅。佇看四野桑麻綠。家家皆趁庚申築。晝茅宵綯屋乃升。綢繆未雨具旨蓄。雨聲忽斷如報喜。四鄰高舂秋日曝。</text>
<title>天然亭雨夜吟荷</title>,<text>蓮花舫子衆香城。秋淨虛欄水氣明。佛界俱空猶有聞。仙姬可望若爲情。堪憐學士題詩去。士協先有斯亭之詩。 不負佳辰載酒行。夜雨西池重剪燭。此身還是玉溪生。</text>
<title>七月旣望。與玉垂，壽田，芍山，春湖，近汀，小澹。泛于西江。月影映波。如萬道金光。蒼葭白露。左右相帶。溯洄至曉。更宿近江亭舘。次諸益韻。</title>,<text>黃纜中流倦未收。天氣曠澹與之遊。來尋西子湖邊水。留賞東坡賦裡秋。霜露橫空拚一醉。滄波滿地失千愁。夜深白月汀洲宿。衫袖紛紛更上樓。</text>
<title>羲窓夜集</title>,<text>每逢佳境與神謀。霜澹燈靑到曉籌。豪士悲歌長感古。主人白髮又逢秋。素心多在村南里。孤夢初回海上州。它夜豆江應有月。汀魚賖酒作淸遊。閔道而同會。</text>
<title>復集羲窓玩梅</title>,<text>孤姿獨殿衆芳林。澹月黃昏纈碎金。怊悵多時無語立。淸高如子結緣深。靚粧非學佳人態。冷蕊思供病我吟。一樹梢頭春欲動。不須葭管驗天心。</text>
<title>十一月十八日。與公一宿沈君獻之玄石江樓。是夜月隱重霧。江光暗澹。無聊閉戶而坐。夜深忽聞颯霅聲。君獻開窓而呼曰。雪作矣。起見漢南諸山爭抽白玉。冽江上下變成汞海。奇哉。公一曰。是宵之賞。豈不快勝於月乎。相與秉燭而賦。</title>,<text>仲冬時候與春同。波煖天晴江自通。沙鳥低飛殘照外。風帆遠翳白雲中。詩於勝境如逢敵。酒到荒村也策功。短笛梅花輕一弄。懷人長在暮城東。巷僻衣巾迎客慵。爲尋江雪一扶筇。魚塩汀步喧檣楫。宰相樓㙜列鼎鍾。夢裡雲山長自憶。樽前親友忽相逢。重遊却感年華莫。槐柳蕭蕭减岸容。木脫寒臯見遠江。漢南山色入書窓。暮橋尋雪梅花句。夜屋留人竹葉缸。天地吾身憐螙一。滄波宿約與鷗雙。空林歲晩增搖落。應喜良朋谷裡跫。江雲釀雪已多時。虛閣寒聲入夜遅。蕉欲添神摩詰畵。梅應生色灞橋詩。名茶自供罏頭瀹。殘屐平埋逕裡隨。乘興杳然看返棹。溪山長似剡中期。漁翁夢薄綠簑衣。悄對寒山蕩奬歸。老木森疑奇獸攫。凍雲低護玉龍飛。空明水氣殘宵岸。寂歷燈光遠處扉。試欲投竿前港去。已應埋沒舊苔磯。一綫微分界岸流。玄冬萬象窈而幽。高樓夷敞搖紅蠟。遠渚虛明起白鷗。樹勢朝京三輔峀。櫓聲歸浦五江舟。悠然拋却閒愁盡。更向滄波絶俗求。</text>
<title>石史自堤川至。壽田，羲窓夜集。</title>,<text>霰雪侵柯風滿林。北園老屋氣蕭森。文章緣在身先病。湖海人來歲欲陰。意內名山那供眼。卷中奇士合論心。四鄰如解詩家境。曉月殘星送遠砧。嬉戱居然三十年。功勞賸博食仍眠。靑山送客俱岐路。㓒室憂時似漏船。七策全餘誰用五。一生無幾尙懷千。開樽最有寬心處。浮世窮通只信天。</text>
<title>壽田書屋。羲翁，石史幷會。淸山適至。</title>,<text>隔巷相招路未遙。北風園木動脩條。蕭辰縱酒親朋集。岳色關門歲月銷。至道方宜吾用拙。端憂還笑士宣驕。夜闌秉燭吟幽想。雪屋寒梅影自搖。夜短誰憐意緖遙。古人詞賦與蕭條。是非硬定書增减。寵辱無端印刻銷。月靜床帷群蟻闘。雪晴庭樹老鴉驕。海山送別頻驚夢。心似風㫌一任搖。</text>
<title>羲翁適至</title>,<text>萬化棼紜苦未齊。此身方是覺前迷。兼旬阻面無呼喚。壹歲回頭錯笑啼。丙穴嘉魚俄浦上。剡溪名紙又關 時有饋魚者。關西倅送紙者。 西。柴門晩雪添新賞。捴把安排入品題。</text>
<title>李晩晤夜訪。次韻挹翠集。</title>,<text>氷雪闌干水一灣。風聲瑟瑟逗空山。高名洛下初傾盖。小隱墻東久閉關。選夜論文堪跌宕。忘年托契轉踈頑。半生苦被詩緣惱。望遠撚髭太未閒。弗覺吟安到夜分。開樽回燭爲逢君。樓㙜旣望如期月。林壑三更忽漫雲。同操響然求自遠。端居久矣感離群。隣砧數四催殘歲。除却梅花亦斷魂。卧病悠悠茅屋下。圖書樷亂得宜尋。殘梅歲暮人同瘦。老木風寒龍一吟。誰許引商歌郢市。不妨轟笛過山陰。孤燈霜霰無端至。搖落樽前千古心。歸計江湖一釣竿。徊徨末路愧儒冠。親朋於我同宵永。心事從今至歲寒。縱酒稍寬酬禮苛。長歌休恨賞音難。浮生百慮刪何盡。且向蕭辰博笑歡。</text>
<title>羲翁夜訪。壽田又會。</title>,<text>我齒如氷子鬚斑。忘年契在酒樽間。梅應此夜無寒想。月必中天開好顔。歲暮壯心猶未已。夢殘往事漠難攀。幽棲差喜生涯足。萬卷圖書一石關。作家彪炳得窺斑。爛熳論文談笑間。北里先生吟擁鼻。南村老子醉開顔。霰霜集樹年多感。星月垂庭夜可攀。悄悵燈前人少壹。湖山如夢隔重關。</text>
<title>芍山錦人委訪</title>,<text>樽酒交情千尺潭。誰能獨厲淺深諳。客非選暇留玄夜。境欲怡神近碧嵐。早識高名喧日下。羞將拙句續城南。歲寒霜霰無端至。除却逢迎意不堪。小春天氣雪沈沈。梅白燈靑一夢尋。傾盖此生歡似舊。盍簪良宵話仍深。不關學士鳳池句。聊和高人梁甫吟。樷桂山中幽約在。同攀明月證初心。</text>
<title>羲翁宅集壽田鶴樵</title>,<text>歲暯幽期不自知。被人尋賞絳梅枝。西山爽氣聯筇路。南郭先生隱几時。底事神形空復役。無端榮辱動相隨。樽前一紙牢慅語。把定深衷表此旗。</text>
<title>除前一夜。峒樵李宜馨同晤。</title>,<text>刹那浮生跡已陳。事無端緖日還新。詩逋酒契完今歲。身健年豊祝孟春。寒集蝟毛侵素雪。星携龍角建蒼辰。看君齒髮成寥落。猶是豪情湖海人。</text>
<title>感吟</title>,<text>宋人得寶玉。請死楚相門。匹夫何罪有。招寇懷弊褞。得玉喪不貪。賢哉子罕言。相讓棄路側。宛轉沙礫渾。寶有不足珍。爲是所寶存。剖腹一何愚。衣焚哀彼昏。虞公以失國。相如幾喪元。豈知賤如土。乃爲奇𥚁根。寄謝愛玉者。捐擲勿復論。</text>
<title>春屋賞雨 甲午</title>,<text>崇朝纔洽數鉏餘。寂若神功問太虛。野老扶筇聽法詔。隣人種樹乞方書。三年北里茅簷短。一約東湖篛笠踈。陶令未歸春已晩。故園風物近何如。綠苔新長閉門餘。山色來參九閣虛。客至時謀婪尾酒。家貧常護等身書。杏花節近春燈細。布糓聲催暮雨踈。已與滄波成信誓。不歸其奈白鷗如。乍㥘輕寒午夢餘。雨聲飛入小窓虛。甁花自註新編史。盎葉時繙舊著書。園柳禽言馴舌滑。春天鴈字點行踈。相思它夜淸江帆。一任東風恨自如。</text>
<title>和石史</title>,<text>君是玉京香案官。披雲何日呈琅玕。白頭緣業吟詩苦。弊褐行裝入座寒。升廟聲如朱瑟緩。干霄氣在老松蟠。乍逢▣▣仍成別。留醉芳樽博笑歡。</text>
<title>翠微先生丙舍。王菉友筠有五詠。</title>,<text>今歲眞逢快活年。四隣扶醉獲晴天。風泉度壑世喧息。野樹連村霜氣傳。歸夢長飛漁櫂外。遐心孤出壠雲前。先生巖卜能分否。從此身名共翳然。一壑經營三十年。茅亭新起洞中天。先人墓有賢孫護。方伯林從上國傳。采菊孤吟秋色裡。扶藜時步澗流前。園翁社友紛來別。鷄黍情眞倍黯然。餘生欲老郭東村。禾粟盈疇栗滿園。誰遣高人閑管領。黑頭十輩逐朱軒。一夕凉風意稍寬。侍臣初出起居班。鷄肥酒熟山中屋。另㨾功名打稻官。</text>
<title>幽蘭草堂</title>,<text>倦策重尋景物殊。茅堂猶在此城隅。修花籬落中郞史。着色雲烟小李圖。日暮茶聲喧似籟。春來酒氣綠於湖。幽蘭終古生空谷。山外東風到也無。</text>
<title>純宗大王挽章 代人○乙未</title>,<text>庚戌回昌運。東方聖作興。冲年丕子責。久道大猷升。貽世嘉謨顯。祈天寶命凝。恭惟文治盛。先自睿工徵。道妙微言析。心源燕處澄。切磨象圭璧。操履凜淵氷。源百推周孝。壽三作魯朋。婉容勤寢膳。愀色祼嘗蒸。舜慕躋眞殿。灤遷卜健陵。關和監典則。耉造列疑丞。邁古功無競。遵先德彌增。文思輝簡冊。動止設䂓繩。樂育招髦俊。殷須仗股肱。包涵成物徧。艱大濟時弘。鼎揭昭姦慝。鑑公絶愛憎。鋤邪追孟闢。戢亂見荊懲。濂洛端趍步。淮城樂飽騰。辨章刊史謬。蟠案示民矜。賑政舡移粟。農綸雨浹塍。文勤無暇食。夏儉孰爭能。帑貯歸公費。苑豊占野登。寢宮渝彩艧。常服染綈繒。就養銅闈攝。揚微寶冊膺。軒虹華渚繞。緱鶴白雲乘。純嘏仁宜享。神冥理莫憑。群黎方日就。八域倐天崩。長厭臨端扆。空悲納冊縢。末音猶典學。中道奄書薨。慟撫烏弓墜。儀陳貝几仍。遠期行引紼。流景亟環絙。厚地含恩重。終天結恨弸。宮車辭濩蠖。仙仗陟崚嶒。先隧連梧野。玄堂照柒燈。德容嗟永閟。遺澤在和恒。休烈崇儀報。親賢沒世稱。簾裘瞻靚穆。阼冕仰靈承。優渥偏洪造。鹵才早蜚騰。橫經趨玉陛。簪筆直靑綾。微爝光何補。特書史不勝。圖酬遅蓐蟻。凄淚灑觚稜。</text>
<title>約東樊於春山書屋。以雨爲期。有雨而以病未赴。東樊留詩責余。龢而謝之。</title>,<text>濯枝朝雨黦衣文。滑滑街泥愁殺君。有誓難渝如彼水。將身欲逐未爲雲。酒塲早許心相契。世路還嗟手易分。笑拍洪厓留後約。春山求伴謫仙羣。</text>
<title>犀山學士避暑橋墅。余帶雨往訪。得詩七首。意各有屬。</title>,<text>林蟬嘶斷晩登樓。山翠溪香濕未收。佳約參差懷舊雨。新詩晶潔似淸秋。三旬茶火生涯澹。一壑松風夢境幽。浣筆何人來逼寫。吾身端合着玆丘。第一句。指東樊之違期先往。賦詩五篇而歸。餘霞如綺罨山樓。酒滴棋殘緫不收。一院宵鳴蕉葉雨。小塘風動藕花秋。水從酈氏經中出。家住倪迂畵裡幽。剛厭芊眠芳草路。慣敎輪鞅到林丘。憶君携伴上江樓。恨不飛牋使我收。落落空懷千古意。遙遙相對一般秋。林風拂座罇心凸。山氣當簾燭影幽。萬段分歧終有會。白頭襟抱首狐丘。春山前作楊湖之行。歸示五篇雲字詩。卽分屬犀山，心庵，東樊及余。其一自咏也。近聞更出楊湖。曾期折簡飮東樓。南郭先生倘見收。底事郊原晴更雨。翻驚潭洞凜生秋。頑雲作態峰猶濕。嘉木成陰巷轉幽。斷却塵緣丹欲就。翩然驂鶴喚浮丘。春湖有書。余答以明將出郭。勸之偕行。羲翁亦甞有同遊之約。適余冒雨而出。不得更報。春湖，羲翁。俱居南村。幾時閑掩柳邊樓。經卷茶罏漫不收。晤語都拋連郭雨。吟魂應繚滿江秋。思依玉樹葭身弱。采寄芳蘭谷意幽。多謝金鑾病學士。胸中無恙舊園丘。心庵寄書於犀山。有携余偕往之約。病果未遂云。亦甞轉送犀山諸詩於余曰。初欲和附幾篇。鍼灸洗薰之際。心無二致。竟未免以原幅轉呈云。湖南按使醉官樓。十二金釵墜未收。斗北京華依日月。天涯燕鴈餞春秋。自從遠送仍工別。昔欲移去共卜幽。堆蠟今宵淸夢裡。判知尋壑又經丘。遊觀遠在湖南。無以共此社中一段奇事。悵念前日欲移鄙隣之意及之。安排燠榭與凉樓。會見名公晩景收。漫逐朱輪輕十輩。休敎綠野艶千秋。墻添竹色人無俗。山帶泉聲地更幽。準辦楊州三萬貫。從君它日買東丘。</text>
<title>橋墅觀瀑</title>,<text>貪看飛瀑掛前山。雙耳寧嫌役不閑。迅突千軍爭勢急。磳硡大樂有魂還。來知活潑從源上。流到潺湲出世間。坐久峰陰毛髮冷。炎官熱屬揔無關。</text>
<title>臨歸更題</title>,<text>餘雲含雨逗空山。歸騎催程意未閑。定識重尋從有約。却敎信宿尙忘還。銷魂芳草斜陽色。得句濃霞澹靄間。一夢梅村淸夜枕。應將遊策叩松關。放晴郊色綠烟齊。忽覺亭亭落日西。流水隨人千曲轉。淸蟬送我盡情啼。新題涴璧尋來古。別語當樽說向低。把問眞緣何處在。靑鞋重約若耶溪。</text>
<title>帶雨赴山樓之約</title>,<text>冥濛林雨趁人踈。丹壑爭流碧樹紆。萬疊伽倻山裏想。倩人重寫脫簑圖。</text>
<title>秋漲。同羲翁石西佩韋滄陂。宿一隱荳江小樓。</title>,<text>滄波萬古少塵情。孺子歌成濯我纓。細雨飛來篷底響。長江漲到柳頭生。一村鷄犬聲俱寂。別浦鸕鷀眼獨明。快事今朝三丈霧。樓前呑却衆山平。扁舠載酒到江樓。汊港全迷舊日遊。水氣虛明無待月。雨聲撩亂不禁秋。湖山平遠來玄對。蒲柳冥濛漲碧愁。落晩漁汀輕蕩槳。烟波爭似釣翁頭。漁樵話罷夕陽閑。一任西風灑醉顔。上黨亭空芳草雨。洌江水抱紫烟山。颿檣盡泊柴門宿。𩿨鷺相尋葦渚還。欲逐玄眞營泛宅。朅來苕霅暮雲間。宿漲翻添二水遭。長年憐汝進篙勞。村頭炊火朝全濕。樹杪棲苴夜漸高。遠客臨門呼野渡。居人盡室靠林臯。一生漁釣東湖約。把酒同聽暮雨豪。淸江一笠雨絲絲。投老孤舟晩計遅。𩿨岸樓㙜披浙畵。漁村烟月演唐詩。相思楚士搴蘭夕。未趁松鱸薦網時。賖酒廣陵山色裡。幽期只許故人知。</text>
<title>東岳詩壇</title>,<text>城南雨過滑巖苔。暇日猶疑杖屨來。古宅有孫應泣硯。名園迎客且停盃。後生未使前賢畏。眞境曾從畵卷開。百尺壇松能解韻。閱回遊集自初栽。</text>
<title>七月晦。重遊詩壇。</title>,<text>縱然逼寫倩荊關。著色難爲雨後山。莫怕頻沽村酒去。只緣重訪壁題還。石宜高士名園裡。秋在隣家老樹間。搜勝探奇添一役。筇鞋從此未應閑。</text>
<title>仲春。淹疴山居石史自堤上來見。爲營桓卿葬親事。朋友相念之義。豈云烝也無戎。丙申</title>,<text>言笑逢春口自香。踈狂依舊髮偏長。花風有信如相報。雲樹懷人不可當。卷裡親朋半林壑。樽前離合小滄桑。平生一副酬知淚。遙向東湖灑數行。風流歷歷一時空。湖海周旋孰與同。家室蒼茫遺物外。鬚眉踈晳見詩中。名山理屐言猶在。春酒開燈氣欲融。芳恨不堪佳節近。明朝微雨杏花紅。</text>
<title>種甘藷</title>,<text>甘藷出閩廣。日南諸國亦多有之。有朱藷，番藷，山藷，番茄，玉枕藷，紅山藥，赤芋，琉球芋，長山崎芋，古古伊，文瓜之名。或隨方域而殊稱焉。楓石徐尙書爲譜。悉著其傳種培壅之法。其利益倍勝於岷山之蹲鴟。渤海之薤韮。近得數本於南中。治小囿照譜蒔種。將以廣播根植。利濟艱食。人或笑其迂。而自謂寓經濟之志云。中庭灌囿掃飛花。犂雨新晴土脉和。慚愧梅村病學士。閒將經濟付番茄。</text>
<title>樵堂外遊。寄北社尋春四絶。次韵。二首</title>,<text>蘭醪氣味孰云加。慣捷提甁汲井華。好遣宣城桑苧老。殘鍾活火試新茶。右星祭井艶杏夭桃朶朶斜。花間眷屬喚阿奢。靑帬白髮堪詩語。黃四娘家小水涯。右梁氏園</text>
<title>樵堂春晩</title>,<text>春山欲雨晩含霏。婭姹花枝映屋扉。小閣垂簾無一事。卧聞酒響滴床稀。</text>
<title>春山侍郞楊樊小築新成。乘舟欵扉。三宿同賦。仍寄湖南按使。</title>,<text>新拓軒扉萬柳間。湖光野態不容關。軟塵罷夢啾喧息。暇日怡情嘯咏閒。來試茶經楊子水。坐看粉本富春山。時携杖屨登高去。孤嶼啼禽盡識顔。揚舟杳何去。風信若耶樵。農𩿇啼終日。津花减昨朝。水分靑草嶼。塵隔赤欄橋。秪爲明時戀。榮途肯見招。野際開荒十畝寬。小樓新落閱冬寒。松陰漏日支書卧。簾外晴嵐拄笏看。封漑名花筇植圃。尋題佳句墨沾欄。江湖滿地誰云樂。前輩憂虞劇萬端。聞否楊江好。南雲渺一邊。我來成信宿。相別動經年。淺抹濃粧地。紅稀綠暗天。遙知寒碧夜。淸月夢中圓。淥凈湖光鏡不如。琴高入網楝花初。偶尋野逕時逢酒。擬買漁舟滿繫書。鴈齒雲山揩眼慣。螭頭槖筆到心踈。賀家勅賜嫌煩寵。沙鳥風管我廬。正惜芳菲歇。行看江水生。烟雲各自境。鷗鷺若爲情。雨細帆身重。風䟽簟面淸。樓前新就畵。窮眺綠蕪平。餘花樹底媚晴暉。波色挼藍欲染衣。舊日詩篇今雨至。暮春禊事惠風微。白雲飛處雙帘出。黃鳥聲中一棹歸。記取磯頭新種柳。萬株行見拂江扉。不見故人久。湖亭悵獨過。名區元不遠。佳節揔無多。折柳堪相贈。題詩倩孰哦。郵牋代緘語。南信問如何。</text>
<title>投壺詩 幷序</title>,<text>丙申孟夏。樵堂主人。設投壺于三淸溪堂。酒淸肴馨。禮勤意至。于時庭花已零。殘紅滿地。壇上松影。圓如盖幢。午光不漏。淸風四扇。賓客旣分。各奉矢而進。矢中于壺。聲韻鏗錚。與澗濤松籟相答。中者不以爲勝。不中者不以爲劣。而古人揖遜周旋之意。宛然斯在焉。嗟乎。投壺者其君子之戱乎。其始也。主人三請。而賓固辭不得命。然後從之。此士冠禮之戒賓也。已拜受矢。揖賓就筵。節以貍首之詩。此鄕射禮之觀德也。命酌行觴。當飮者皆跪曰賜灌。勝者跪曰敬養。又何其與鄕飮酒之旅酬相合也。且其毋幠毋敖。毋偕立毋踰言。則戒存狎褻。而動欲遵乎䂓矩也。一馬從二請慶。多馬則助勝爲樂。而無所事於輸贏矣。是器也。非羽籥干戚之可以象德容而發休光。非瑚璉簠簋之可以薦神明而羞大饗。直一娛賓之具而已。猶不忘揖讓升降之容。將之以尋敬謙巽之辭。豈非寓嬉戱而習禮容歟。古之君子。斯須不去禮如是夫。歠醯决肉。人之細節也而君子愼焉。居寢倚几。時之易忽也而古人箴焉。况是投也。有射之義哉。昔齊晉之君。賭勝於酒澠肉陵之間。而敎民以爭矣。祭征虜反戱於投石超距之日則時有不暇也。吾儕弱不好弄。長而篤志。日遊息於六藝之圃。思不越乎禮法之閑。又或天淸氣朗。里巷相追。則和曾點風雩之詠。賦詩人伐木之章。樂且湛矣。乃不敢胥效自逸。而以投壺爲節焉。可謂聞君子之風者矣。且詞壇牛耳。不起爭覇之心。酒壘執榼。已多靜暇之趣。則沛然自得於風澹景和之中矣。若以高堂永日無所用心。而姑爲是賢乎已也。豈吾人相勉之義哉。旣卒投。主人曰。是遊之美。盍以詩紀之。遂以投壺可以治心分韻。各賦一篇。會者樵堂安膺壽服卿，方遊洪良厚一能，三松金輔根仲弼，海藏申錫愚聖如，石西申錫寬敎伯，佩韋申錫禧士綏。丹葩媚煕景。華欀蔭曲水。選耦陶嘉辰。風林響壺矢。君子美揖讓。其爭良有以。匪直爲讌娛。深契禮經旨。</text>
<title>冽水見訪</title>,<text>憶訪鍾山寺裡僧。東湖幾見泮春氷。吾人出處如相遠。猶把漁樵話一燈。</text>
<title>翠微先生以上价赴燕。次韻諸公餞詩奉贐。</title>,<text>再膺專對却傷情。非復前時副价行。馬訾地窮攀舃慟。螭頭天近下簾聲。啣靈萬里金魚重。圖報三朝白髮生。飮餞都門君子老。洛陽傳寫使人驚。海外長歌燕趙情。憑將感慨問公行。曾聞禹跡移河道。未信秦風進夏聲。中土幾廻經繡劫。大談從古出書生。臨題重誦傳家義。應遣盱衡俗眼驚。</text>
<title>宙合樓演慶堂奉審後。恭紀次李記注豊翼韻。丁酉</title>,<text>東壁圖書地分淸。宸居樓殿想平生。縹箱盡濕天香重。黼座高臨日角明。倬彼昭回攀寶澤。愀然如復感羣情。隨身槖筆恩依舊。怳侍花甎玉漏聲。</text>
<title>題醇溪丈朗州詩後</title>,<text>蓬雲檀月慣登攀。一謫居然紫翠間。秪爲眞緣猶未了。天敎恣意看名山。右月出山早識精深半部書。橫經日日上彤除。而今澤畔行唫地。大樂遺音若出虛。右讀論語禁直岹嶢剪燭遅。對床風雨一心期。孤臣白髮思歸夢。定是鵑啼竹裂時。識慶詩中。有龍象法筵鸞旂豹尾之詩。日憶前冬醇丈持被玉堂。而錫愚時直蘭㙜。連宵叙話。且多周旋法從之班。而渺如前塵矣。孤臣白髮。鵑啼竹裂。松江先生謫中詩語。茶槍木筆品題加。時復揚航採石花。閒補湖南小爾雅。如君磊落足堪嗟。茗葉諸詩</text>
<title>紀行</title>,<text>笋班暫撤上蘭舟。乘興悠然亂冽流。願借龍堂好風便。掛帆一日到忠州。右永湖舟中嶺海行程記宿頭。土燈檠畔舊依投。人生每被情緣絆。十載重來爲暫留。右新院店鸛鷺羣飛田水白。瞳矇初日透雲間。東邊數點靑如染。好是關荊着色山。右龍仁道中新晴雨洽田家卽事忙。烏犍黃犢映陂塘。今年又負耦耕約。日日南征入楚鄕。夕陽照峀䧺黃塗。宿雨浸秧綠欲蘓。六月龍山山下路。何人涴筆寫新圖。右途中紀見茅店傍邊第一鷄。兒啼婦夢伴春閨。玲瓏唱到天明候。送盡湖西客馬啼。右龍山屯曉發東風作意吹微雨。峽影濛濛草樹昏。卓午山田兒戴饁。丹鷄白犬是何村。右生院途中若將終日立漁磯。忽復翻然改意飛。一例平田踈雨裡。廻旋飮啄捴忘機。右咏水田鷺</text>
<title>戊戌六月十六日。與李翰林魯叟宿樊里人家。通夜對月。譚討襟素。以十絶爲紀。</title>,<text>嗜慾天機孰淺深。乍拋簪紱到東林。君如明月吾如燭。淸夜相看證此心。十里東城境不深。昇平鍾皷樂園林。此來獨覺塵緣近。唯賴吾人有會心。驂竹交情到老深。知君興寄在山林。何時得遂生平約。半畝方塘共鑑心。明時出處話深深。回憶靑綾直禁林。小草入山還遠志。只愁歧路失初心。名津未敢厲且深。重足挨肩簇似林。城闠由來少閒界。借他丘壑暫論心。樂土偏霑雨露深。禾麻長畝秫成林。知非四野皆如許。入眼差寬慮旱心。苦吟兀自到更深。露滴空階月在林。浮世高眠猶不易。主人只是少塵心。高卧東崗素守深。任敎諸弟度溪林。先生不出晴何用。明月空懸此夜心。自笑塵囂結習深。一宵纔得宿雲林。明朝上馬京華去。回首靑山愧素心。川原一路白雲深。沙老桐翁舊憇林。謀國知應多獲野。從來昭曠可證心。雨餘溪壑轉幽深。一宿於焉兩翰林。酒態漫郞明月夜。有誰會得百年心。魯叟東城十里洞天深。月挂踈松露滴林。一夜方知無事好。向來埋沒盡機心。萍水偸閒到夜深。依然一壑我東林。淸時棄物猶榮耀。莫漫名途負素心。委遅石路轉深深。溪外靑山野外林。天地剩留閒世界。願分明月付同心。蹇驢探勝不嫌深。草坐行隨處處林。最是殷勤鷄黍供。無勞可答野人心。逆雲走月入雲深。旋看晴光照四林。可奈百年名利地。無人保得在山心。半夜之人睡着深。空敎雲月繞寒林。峨洋正在忘言地。倒被狂吟費苦心。一瓢窮巷樂偏深。偶逐詩人訪遠林。只怕踈狂藏不得。淸朝好自檢身心。居然一宿會情深。回首桑麻遠遠林。此去城塵眞可厭。百年秋月印溪心。山兮仰止水哉深。古宅猶傳窈窕林。二老淸風今五世。只將遺集見丹心。</text>
<title>戊戌七月三十日。發龍岡赴任之行。服卿時直西陵。約玉垂兄弟及公一敎伯士綏崔愚山餞于舊撥站。劇飮話別。</title>,<text>西出都門飮餞遅。五陵雲樹起秋思。篠驂舊伴皆蒼鬢。金馬新榮又皁麾。滋欲試民承聖注。莫忘努力報朋知。寒燈驛店成追憶。殘夢依依話別時。</text>
<title>展掃先塋。有志感之作。行到坡平足成。</title>,<text>君恩許我出西州。五馬橫飛驛路秋。瀧墓風霜侵短碣。桐鄕父老迓征輈。餘生决意追先美。此去殫誠紓國憂。多少衷情憑欲訴。坡平山下暫夷猶。從叔時在麻山。未得從容告別。自此欲往麻山。當由坡平山。而行促未果。</text>
<title>松都</title>,<text>悲秋恨別意難裁。何况徑過滿月臺。故國山川如夢裡。家家巫皷賽神廻。西風征旆映蕪城。滿目丘陵草木平。文物盡隨流水去。綱常獨有鄭先生。</text>
<title>到任後。十四坊社長及章甫。具醍饍獻于慈闈。以詩爲謝。</title>,<text>先人遺愛地。軍岳是桐鄕。歷歷趍庭步。悠悠過隙光。吏民皆叙舊。舘宇卻增傷。多謝諸村老。聯觴壽北堂。</text>
<title>夜坐志感</title>,<text>旅舘寒燈熲不昬。滿庭飛蘀亂秋痕。歸心日夜東流去。爭似滔滔急水門 急水門在縣東。新營湖上數椽樓。楓葉蘆花一例秋。可奈籠禽雙翮鍛。長空獨遣片雲遊。</text>
<title>感唫示士綏</title>,<text>欲把丹靑畵卜居。環山阻水一茅廬。耦耕春雨尋前約。爲爾添營數畝畬。</text>
<title>士賓書至</title>,<text>千里書來一鴈飛。關河風雪兩依依。何時載酒湖頭舫。同訪柴桑處士扉。余方營東湖。</text>
<title>慈闈晬辰。謹次朱夫子壽母生朝韻。己亥</title>,<text>壽母生朝擧一觴。新春溫旭漸舒長。重臨此地逢今日。積慶心知福未央。閱歷中間二十霜。泰來喜氣滿高堂。映簾無恙金鰲色。願把桐鄕作壽鄕。</text>
<title>寒食</title>,<text>寒食家家祭。他鄕事事春。倦來思隱吏。滯作未歸人。海戶風烟市。山衙木石隣。遅徊千里夢。徑罷郡笳晨。</text>
<title>送士綏還第</title>,<text>覊情猶慰弟隨兄。無那今朝送爾行。弊屋圖書重曝曬。海天燈火獨分明。關心一路春風厲。多憶平生夜雨聲。潁尾求田餘拙計。前期知在耦而耕。</text>
<title>平壤懷古</title>,<text>懷古之詩。初無定軆。余于平壤。全用絶句。盖其聲韻調格。多倣唐人竹枝及元遺山論詩絶句也。註詩之繁。無如近世。余甚病之。今反效尤者。以古事之不可無攷也。臨境搜索。舊聞茫然。借得本志。欲資祭魚。亦多草率。故只撮要語。附見多參己筆點綴。俾覽者略會詩意。他日當以本文釐改。以備掌故云爾。檀木神人昔倂堯。千年仙宅水雲遙。開荒便慕中華盛。玉帛塗山送子朝。檀君與堯並立。遣子解扶婁。朝禹于塗山。平壤。仙人王儉之宅。或曰。王儉檀君名。享國一千年。桑麻隱映浿江邊。原濕畇畇井字田。禮俗知應傳世遠。九疇人在尙書篇。箕子井田。在含毬門外。區畫宛然。尤西堂朝鮮竹枝。長衫廣袖折風巾。硾紙狼毫漢字眞。自道世家傳國遠。尙書篇內九疇人。縹渺離宮望九梯。永明寺畔白雲低。麒麟寶馬遊何處。草沒朝天石上啼。九梯宮。東明王舊宮。其址在永明寺中。王乘麒麟馬。從江岸石上升天。號曰朝天石。馬跡尙今宛存。或云東明未甞都此。九梯卽王行宮者。近是白雲橋名。歲月然疑不可詳。麻沙鏡背辨東王。行宮舊物多零落。非獨珠鞭墓裡藏。本志。田夫得古鏡一枚。背有隷書東王字。疑爲東明王宮中舊物。或謂之箕子鏡則陋甚。東明奏事天上不返。太子以所遺玉鞭葬之。號爲眞珠墓。樂浪城下浿江流。楊僕樓船舊繫洲。戰伐微茫春夢裡。一天烟月管漁舟。衛滿都王儉城。至孫右渠。漢武帝使樓船將軍楊僕討平之。置樂浪郡。東川無賴舊城池。八十鷹揚耀武時。怊悵乙支文悳死。隔江誰唱五言詩。高句麗東川王。築平壤城。嬰陽王時。隋陽帝徵天下兵來攻。乙支文悳。嬰城固守。以詩謝帝曰。神策究天文。妙筭窮地理。戰勝功亦高。知足願云止。煬帝卒不得志而歸。寶藏王時。唐李勣來攻。王臧詣勣降。秘記有八十大將滅之之語。竟應其讖。綠牎朱戶鎖葳蕤。紫陌風輕畵柳垂。一例西湖歌舞地。鄭家詩是望潮詞。鄭知常西都詩。淸麗玅絶。盡情模寫西京繁華。當與柳耆卿望海潮詞。頡頏爭艶。紫陌春風細雨過。輕塵不動柳絲斜。綠窓朱戶笙歌咽。盡是梨園弟子家。靑山點點水溶溶。大野長城畵意濃。遮莫黃元堪一哭。沉唫不語坐高舂。高麗金黃元登浮碧樓。終日苦唫。得長城一面溶溶水。大野東頭點點山。意涸痛哭而去。破閒集。昔聞宋玉悲秋日。今見黃元哭夕陽。後人或譏其未爲佳作。竟亦無以壓倒。三史文章獨數君。西京月捷策奇勳。不聞鶴唳鳴金革。猶見蛟涎吐瑞雲。高麗仁宗時。玅淸造反。命金富軾往討之。其献捷表曰。雲旝雷車。直斬鯨鯢之鬣。風聲鶴唳。渾爲金華之音。仁宗甞幸西京。玅淸作大餠。穿孔盛油沉於江。油浮水面。望若五雲。以爲神龍吐涎。請百官表賀嘉瑞。富軾甞撰三國史。山空孤塔渡橫舟。長嘯蹔登浮碧樓。二老詩編堪萬古。寺前不廢大江流。李政丞混浮碧樓詩。永明寺中僧不見。永明寺前江自流。山空孤塔立庭際。人斷小舟橫渡頭。長天去鳥欲何向。大野東風吹不休。往事微茫問無處。淡烟斜日使人愁。牧隱詩。昨過永明寺。蹔登浮碧樓。城空月一片。石老雲千秋。麟馬去不返。天孫何處遊。長嘯倚風磴。山靑江自流。古今題咏。不可勝記。前輩之論。皆以此二首爲第一。西京兒女不禁多。樓下送舟樓上歌。終古人閒情勝地。大同江水淚爲波。鄭知常大同江詩。雨歇長堤草色多。送君南浦動悲歌。大同江水何時盡。別淚年年添綠波。西京形勝都會。甲於國中。冠盖星馳。舟車雲擾。敎坊歌舞。亦爲妙麗。迎送去來。不勝其別。自古以情勝也。嬋娟洞裏草如烟。夢逐殘香拾墜鈿。正是淸明佳節近。倒應來哭柳屯田。嬋娟洞在城北。累累叢墳。揔是梨園弟子之所葬。昔人有丈夫一死終難免。當作嬋娟洞裡魂之句。又誰識洛陽遊俠客。半山斜日吊芳魂。又石洲詩。年年春色到荒墳。花似新粧葉似裙。無限芳魂飛不斷。祗今爲雨更爲雲。宮花錦繡水琉璃。玉輦春遊玩賞遅。誰遣西京新樂府。太平風月寫淸詞。高麗李之氐詩。大同江水琉璃碧。長樂宮花錦繡紅。玉輦一遊非好事。太平風月與民同。曺昌寧好問將迎駕。求樂詞於徐四佳。以此詩示之。曺曰。李平章先獲我心。澄江拖練映皇華。亭子船輕水不波。擊汰空明天際去。依如碧漢駕浮槎。大同江亭子船。天使宴遊時所乘。題扁曰乘碧亭。曰碧漢浮槎。龔吳兩天使所命名也。亂後遊人感物華。廢園爭種木綿花。如今好見升平象。徹曉笙歌十萬家。龍蛇之變。西都燬破。使星遊客之經過者。莫不傷歎。崔簡易詩。䧺藩本藉古京華。遊冶傾城樂事多。亂後居人翻朴陋。廢園皆種木綿花。象村軟譚唐人揚州詩。夜市千燈照碧雲。高樓紅袖客紛紛。如今不似時平日。猶自笙歌徹曉聞。每過西都。輒有是感云。一表虬髯映塞春。靈風斜日動承塵。城雲猶翳金戈氣。宛見宵奔㓒齒人。武烈祠。揭安天朝右尙書李提督及楊元，李如栢，張世爵畵象。見佚於丁卯之亂。唯右尙書李如栢像尙存。畵工李臣欽赴軍門。諸模李提督。以手擦髥。使作虬髯。提督之攻平壤。夜有雲氣。若兩陣對圓之狀。俄而東南間陣雲消滅。時以謂天兵勝賊之兆云。樓頭冠盖日翔徊。簾外湖山窈窕開。孤落霞誰屬望。西河無愧子安才。練光亭古今題咏。廵壁仰誦。口呿脰勞。舊扁繞剝。新題又煥。不可盡紀。惟任踈庵亭序一篇。橫懸亘長。幾半全樑。文軆盖倣王勃滕王閣序。當爲名亭之鎭。</text>
<title>夜坐官閣。命童拈慕齋集韻示張生。</title>,<text>天際無雲月欲流。四更簾閣氣如秋。官賖山郭新蒭酒。客自箕都舊畫疇。黃龍山城濁酒。爲關西妙品。張生浿上人。 作尹鼬鼯來海谷。被嗔猿鶴負林邱。繞庭槐柳舍風雨。他夜聯床憶子由。士綏時作科行未旋。</text>
<title>官齋之西有小池。中有六稜小亭。池水腐汚。砌石嵲屼。惟小亭新建。丹雘未渝。以其池無生泉。登亭倚欄者。不堪穢香入鼻。亭亦從以奧區視之。余甚慨然。命徒隷浚其水而滌其淤。引新泉於舊途而灌之。種芙蕖十數本。魚苗數斗。穢濁斯祛。活水斯盈。亭若益新。池若更淸。夜燭射魚。朝簾晞風。殊可樂也。</title>,<text>滌盡淤泥活水生。埋塵寶鑑拭還明。自慚枉費澄治力。難得吾心似許淸。紅亭泛泛綠池間。倒蘸金鰲背上山。新種蓮荷三十本。使君公事太淸閒。</text>
<title>金氏村亭</title>,<text>一行爲吏愧無成。朱墨徒然太俗生。不許决歸民事重。暫偸閒出野裝輕。晩沿溪路桑麻密。秋入林亭九事淸。要識村風勤務實。紡車半雜讀書聲。靠山倚樹小亭成。弦誦衣冠揔後生。好把靑氊傳世重。能令白接倒池輕。海門秋晩圖書冷。村巷燈深讌話淸。行遍桐鄕尋往躅。如何償得忝家聲。</text>
<title>己亥九月十六日。登箕營多景樓。</title>,<text>晴湖疊巘是名州。多景樓中揔攬收。遊屧從容高占步。詩樽逢別白交頭。誰家絲管催徂節。此日園林屬勝流。坐久悠然憑夕望。長城一例浿西秋。</text>
<title>十七日又登多景樓</title>,<text>欲問東明舊覇功。千年遺宅水雲中。蓒于不辨江洲草。麟馬如嘶御苑風。欄外秋巒環一碧。城邊斜日斂殘紅。繁華景物渾輸爾。料理烟簑逐釣翁。</text>
<title>十八夜集五詢亭</title>,<text>淸池璧月趁期還。高閣長縣寒鑑間。已辦披襟沾夜露。不妨娟脰看秋山。異鄕傾盖人如舊。浮世登樓我暫閒。三宿奇緣園裡在。禽魚從此識酡顔。</text>
<title>翌日登至喜亭</title>,<text>濃點湖山淡抹烟。憑高叫絶夕陽天。小園鎭日移行屧。虛檻三時閱去船。夜市繁華豪竹響。水村意態酒旗懸。木蘭洲畔西風起。滯思關河又一年。</text>
<title>東坡黃泥步月之夕。共金庶尹，金典簿。姜李二客。携歌妓出長慶門。乘舟泊浮碧樓下。溯洄竟夜。</title>,<text>乘興泊舟浮碧樓。倒敎歸棹水東流。大同江。西流之水也。是時汐漲。蒿師亦不欲回棹。 三分好是揚州月。十里依如桂子秋。風露霑殘脂粉氣。湖山㱀冷管絃愁。吾人竟被騷情在。羅綺叢中錯轉頭。</text>
<title>餞節使于浮碧樓。舟下鍊光亭和呈。</title>,<text>佳娥惜別上名樓。刺史相迎大拍頭。鎭日淸遊開綺席。滿江餘興泛蘭舟。關山歷歷從玆遠。歌笑怱怱奈莫留。何况人間情勝地。西風離恨在芳洲。</text>
<title>萱闈生辰。次朱子韻。庚子</title>,<text>風雪經冬氣凜然。北堂今日喜暄鮮。譬如閱去艱虞盡。幸此重臨體力堅。紫綬使君陪膝下。斑衣進士舞樽邊。含飴就養心心祝。板輿家園望若仙。余方謀二頃田於東湖上。爲躬耕養老之計。添丁是新年之祝。</text>
<title>仲春東倉遇雪</title>,<text>久厭東倉路。今行得雪奇。村容孤更兀。山態眩如癡。馬澁新開逕。禽疑昨宿枝。團團迷夢境。終日凍吟詩。</text>
<title>龍州襍詠</title>,<text>縣州考據不堪麁。好作新詩替誌圖。金馬殘支西避地。黃龍故國尙稱都。箕準居金馬郡。稱馬韓。爲百濟所侵。避居于此。號黃龍國。 城傳安市名何幸。輿地勝覽。安市城在烏石山。世傳唐太宗親征不下者。陳嘉猷詩。有六軍白抱之語。盖引用薛仁貴白衣登城之事。以一統志考之。安市廢縣。在蓋州衛東北七十里。以爲石山城當之。非是或別一安市歟。未可知也。 官號曹王史則無。祖乙天宮。遺址尙在。名其洞曰曹王洞。俗稱東明王後裔爲賊所逐。築宮居此。金富軾三國史。不少槪見。盖亦齊東之語也。 䆠澤如今慙麗庾。高麗庾資諒。爲令於此。摘發如神。一方稱之。 日篘山麴鱠工鱸。山城麴味。名於國中。鱸魚盈尺可食。出土産考。宗懔記追應劭通。宗懔著荊楚歲時記。應劭有風俗通。 關河謠俗補殊同。粟糠方忌元宵月。村人以上元月。占年豊歉。而硬分方位。配以糓名。粟糠亦其一也。月若從此方所犯之峯上。則是年只餟粟糠云。 吉貝花猜小滿風。居人多種吉貝。若小滿有風。花不盛開。 鷖監護禾秋浦白。浦田水禾方熟。鳧鷖來食。故田夫一人。專管驚逐。名曰鷖監。 牛曹擲豆歲燈紅。農人兩家。倂飼一牛。名曰牛結。歲時農功旣休。隣里相集。劈豆爲柶。分立禾粟之黨。以輸羸驗來歲所宜之糓。 久淹自與鄕音慣。努舌敲牙轉覺工。西人之音。大抵以舌抵齒。其聲曼。</text>
<title>鄭君景履。縣中能詩者也。偶吟以示。</title>,<text>官齋難𢠢病情羇。悄伴殘燈久雨時。䆠澤篇中知政拙。流民圖裡歎年飢。高荷池閣淸何已。名麯山城醉不辭。賴有賢人耕谷口。聊將文字鎭相隨。</text>
<title>鄭君以詩中多用姓鄭故事爲喜。而余實偶引。更爲唫示而專用故實。</title>,<text>廣文貧病近何如。樗散空歎鬢髮踈。四海交遊馳驛馬。一生詩興在橋驢。從知濶色須東里。未見洵仁少巷居。老去堦庭縈帶草。顓門留付小同書。廣文。鄭虔之稱。杜工部詩曰。鄭公樗散鬢成絲。鄭當時喜賓客。嘗置驛馬長安諸郊。鄭綮曰。詩在灞橋驢子背上。鄭子産，鄭大叔，鄭康成堦庭生書帶草有孫小同。亦以顓門名家。</text>
<title>和直指徐啓南 有薰 見示韻</title>,<text>祥雲寺裡曾同榻。驀地回頭意惘然。岐路多端新軌轍。秋山尙帶舊情緣。欣迎𩣭馬廵千里。慚住飛鳧度二年。會待豊登西事了。春明歸步綴羣賢。</text>
<title>題鄭院長景履辭狀</title>,<text>三十年前見君時。君始頷髭我䯻垂。中歲風霜兩阻絶。千里落落遙相思。桐鄕幸綰太守紱。我已髮蒼君已衰。筋力不堪功曹任。文雅尙宜齋院師。經冬歷春相周旋。侑以譚諧和以詩。世好耳語嫌君聾。我喜公言言無私。剔弊捄饑敢云勞。三年䆠跡何支離。意欲與君相終始。君能知足衰病辭。從古所貴成人美。豈可相強而相持。珍重歸去作老農。梧柳洞裡課孫兒。</text>
<title>過外院村。村在縣東十里。軟岡婉逶。綴以楓杉。垣屋數十家。罨映於桑楡之間。前繞土阜。阜外水田。如疊寒鑑。倒涵山雲。田舍秋景。甚怡人目。</title>,<text>半瓦半茅外院村。不高不低楓松原。羣鷄爭號不肯短。秫𥣋籬頭紅照暾。十月水淸雲子穫。野鷺舂鋤窺魚箔。蘆簟筒碧家家煙。炊飯方知豊年樂。老人朝起朝看山。呼男飼牛牽出欄。完租安穩斷徵督。秋墾多暇閭井閒。三年吏役頻過此。歷歷指點心內喜。馬上三復坡翁詩。有田不歸如江水。</text>
<title>東倉晩歸記見</title>,<text>雨斷霜淸十月交。蕭蕭白衛踏寒郊。飯時墟落孤烟直。穫後平田一𥣋高。長路三年心已熟。環山四望脰偏勞。遠天澹墨鴉成隊。飛趁行人返夕巢。</text>
<title>城倉監糴偶唫</title>,<text>烏石那並石廩尊。亂峯環合水中奔。吏奸鼠竊俱宜察。男負牛輸一任喧。緩急軍興儲古郭。艱難民食出荒村。社倉休說靑苗似。須究賢邪立法源。</text>
<title>詠薔薇</title>,<text>江南叫做雨梅天。海上薔薇似昨年。人自滯歸傷物色。花如娟獨發新鮮。風前澹宕雙飛蝶。庭畔寬閒數畝田。醉折繁黃斜揷帽。滿堂依約暎金蟬。</text>
<title>送素隱丈之任能城 辛丑</title>,<text>淸風戒路雨初晴。浿水關雲匹馬征。使君以一馬二僮登程。 林下尋常談出處。心中經濟試平生。芳譽競爽西民喜。季氏時宰秋興。與鶴樓壤地相接。 聖寄分憂北望情。珍重歸來彭澤令。田園何日耦而耕。</text>
<title>嘉陵紀行</title>,<text>辛丑仲冬。將發淸伊赴任之行。先作嘉陵行。拜別季父三畏齋公。與從氏聯枕二宿。時方雪嚴風饕。峽屋紙窓。冷氣逼人。早炊飯。時時烹茶排寒。鄰人如金生，李老。葉村之權老。榛洞之辛生。皆冒寒來別。競致慇懃。余之先世薄田在於葉村。素以爲淵明之南村。近因季父卜居在於菱村十里之近。聲信盖慣習。諸人來見致意。非皁盖朱紱榮我太守之行。盖欲其早賦歸田。尋耦耕之約也。余亦有峽路穿氷之役。而不憚此行者。意亦有在云爾。嘉陵江上問吾村。一逕沿溪雪映門。鄒氏遊談餘五畝。豳風行樂對朋樽。荒塗今古歌招隱。蘭茁堦庭賀抱孫。曉逐鳴騶山外去。四隣濃笑往來煩。</text>
<title>歸宿板雲店</title>,<text>離城四十里。峽氣何紛紛。虎跡橫籬雪。兒啼響嶺雲。團蒲無褐暖。罏柮代膏焚。認過催租吏。晨鷄寂不聞。</text>
<title>和龜塘金斯文始敏見投韻</title>,<text>朱墨棼亂撥不開。忽看門紙寫詩來。守爲誰也慚歐老。女得人乎有澹㙜。抱玉巖阿嗟已晩。分付民社敢云才。官樽差喜同君醉。恨少楊州一樹梅。</text>
<title>北倉望見陽陰山</title>,<text>流頭山色絶纖塵。咫尺仙源可采眞。何以當時慵太守。倩人尋問武陵津。</text>
<title>鄭令德和宰慈山。余以伊川倅適在京。往別其尊堂。出示其曾祖退省軒遺稿贐我高祖考燕行詩一律。道說先好。仍爲謹次其韻以代贐章。</title>,<text>淸伊客送浿江人。迢遞都門動去輪。翰墨叢殘仍講舊。年華感慨又逢新。劇憐歧路餘春雪。差喜山家絶俗塵。共補西京循吏傳。近來休暇聖朝臣。</text>
<title>壬寅仲春。東還途中。次春閤唫示韻。得二首。一自詠。一寄天安宰。盖踐春閤之約也。</title>,<text>身世支離我此行。經年風物揔關情。偏憐雪盡草生陌。枉負春來花滿城。峽水爭喧天氣暖。峰陰忽透夕陽淸。園田付與鄰人種。愁聽中林布糓聲。同學人多五馬行。湖州㝡愜養親情。斑衣乍拂花盈縣。墨綬交橫壁映城。君子無忘吾俗舊。居民慣識長官淸。雷封百里休嫌小。要使春風播政聲。</text>
<title>和呈安峽守 璜世</title>,<text>揩眼看山山氣靑。閑居春望倚樓扃。川原變態朝烟起。花水生神夜雨經。自在淸香薰几席。時來幽雀步堦庭。悅雲往蹟成追感。擬訪遺墟築小亭。金乖厓曾守此府。作悅雲亭。峽治瀟閒愧昔賢。爲憐泉石暫留連。身遊咫尺桃花記。病待刀圭采藥仙。朱盝生涯眞俗吏。金門歸夢舊承宣。心期澹泊憑誰語。賴有新詩遞送傳。金乖厓及近世朴定齋。皆伊州名官。靑州從事滿壺春。來自隣厨爽我神。二月淸波醅漢水。十分風味散湘濱。石田可給公家利。峽邑休言太守貧。微醉奇功何處在。花寒輕透露軒晨。謝送酒。伊州樂事不勝書。衙罷逍遙興有餘。雪裡行厨分野味。春來踈網薦溪魚。泉評鴨脚殘鍾在。崖割蜂脾截玉如。笑指石罏能賦否。官齋淸是道人廬。閉戶浸吟幾日陰。肩輿興發到雲林。紛紛春色明山蝶。箇箇天機響谷禽。泉石窮源尋別境。風塵失路負初心。仙人一去今千載。猶有峯頭笙鶴音。是日遊廣腹洞。</text>
<title>季春訪廣腹洞。次定齋石上詩。題金氏草堂。</title>,<text>環巒如堵訝天成。一路緣溪石面平。流水耐經茶老試。白雲許付野人耕。獨來絶境君何事。庶遇眞仙我此行。太守淸狂餘舊癖。愛山疑是謝宣城。山家借宿夢難成。月墜烟雲一壑平。隣火照櫳喧夜社。巖泉鳴筧報春耕。丹砂勾漏隨緣至。白傅香爐趍約行。峯上耽棋痴道士。幾時化鶴訪靑城。桑麻翳蔚大村成。自足生涯樂太平。餘項魚登溪上釣。長腰未熟洞中耕。豊年吏絶鷄豚擾。別界神呵虎豹行。秪是關心有一事。販塩來日向江城。商船近通古城津。</text>
<title>洞民陳生以詩來呈。仍次其韻。</title>,<text>仙源身到豈其然。山色參雲碧四邊。荷篠丈人應辟世。桃花漁子不知年。中支宛轉疑全壑。雙㙮頹唐又別天。願借淸凉盈掬水。平生肝肺滌塵烟。仙眞曾揀此山來。翠壁丹梯欝上開。呼吸直通紫微座。精神竦擢寶蓮㙜。爛柯碁罷餘方罫。鍊藥泉香溢▼(穴/欿)杯。鎖斷雲峯圓一匝。靈區風月自盤回。</text>
<title>北倉佳麗洲</title>,<text>伊水東流作一洲。江村如畵繫農舟。春晴麥壠頻鳴雉。日暖花渦正浴鷗。峽裡繁華開巷市。公餘興想倚倉樓。兒童竹馬歡迎地。慚愧曾非郭細侯。捫葛山頭湧火泉。雲林終古少人烟。石槽凈潔長䟽洩。板屋荒踈舊架牽。聖祖何年臨此界。梵王初地問前緣。餘生吾欲棲林近。倘使沉淹宿病痊。右塩井和金鎭華韵。</text>
<title>龜塘金氏村亭</title>,<text>曾說仇池小洞天。何如玆壑抱龜川。危灘急峽迷來往。白石晴沙繞後前。一姓衣冠名族舊。滿家詩禮學門專。半生失脚風塵客。寄宿還思遠擧翩。名山南落老人岑。句曲淸溪點綴林。鬼護神慳龜渚石。子繩孫繼鶴城金。田塍罨映深深里。鄕塾藏修濟濟衿。春到農家治舴艋。輕槳撑出柳磯陰。</text>
<title>廣腹洞。次朱陳村詩。</title>,<text>玆洞有奇事。村人多姓陳。屋籬互掩映。四鄰春氣氳。傳聞使君來。歡迎拜揖紛。鑿爾香粳粒。炊爾靑松薪。自言遠代祖。愛此風土淳。是時亂離莫。吾州開撫軍。辟地來絶境。峰環石作門。但聞洞中水。不見山外塵。始至歎荒絶。久居生事欣。同來數三家。自足爲婚姻。胥樹鷄豚産。長往鳥獸羣。花葉紀春秋。山月知朔旬。遂無外物遷。生長不出鄰。夷曠四十里。儼然百家村。塔里尋佛寺。堂隅祭山神。煕煕樂翁媼。苒苒養兒孫。南畝每逢豊。田家不患貧。聽之意欣然。談笑至夜分。村人不驚猜。澗鹿來相親。昔讀桃源記。異境秪憑聞。洵知遺世志。寓言本不根。怳疑香山詩。復見陳村民。</text>
<title>天遊堂。次定齋詩。</title>,<text>家家門巷映淸流。更有花枝拂縣樓。峽裡風光如許好。年來吏役不知休。連宵雨足灘聲大。斜日烟收野色悠。官澤未隨雲水沒。朴公祠下暫遅留。微雨初晴見遠流。一川風物赴官樓。種麻田畔野人析。垂柳陰中行者休。閭井花飛紅簌簌。陂塘雲影碧悠悠。自慙無補公家事。快閣吟春且漫留。水穿重峽始安流。稍涉平郊便着樓。座有石爐詩欲就。庭無金矢訟方休。慚看芳草傷心麗。剛被歸雲送目悠。遙想鄕園春事晩。胡爲不去空淹留。縠紋江水膩春流。雨後垂楊綠到樓。乳燕巢鶯林晝閴。茶爐經卷世情休。逝光叵耐令辰暮。歸興頻嗟我里悠。睡罷黃紬衙早退。淸香終日几邊留。溶溶汊港漾晴流。枕簟風微獨倚樓。逝水落花春去去。遊蜂戱蝶雨休休。雲林散策靑蕪短。簾閣彈棊白日悠。收老飛泉懸壁句。倘將丹字箇中留。</text>
<title>朴定齋書院</title>,<text>春風廟貌古。丹雘隔踈樾。蜀郡興文學。桐鄕薦芬苾。邦人誦侯德。永懷心惙惙。千載鄒志完。盛名爭日月。用洪武正韻。</text>
<title>山亭絶句</title>,<text>黃澗院南春樹遮。乾川驛北暮雲斜。山樓一夜濛濛雨。開遍空階躑躅花。</text>
<title>病吟</title>,<text>病裡不知佳節過。意中猶想滿山花。官僮偶掃堦庭語。寵粉嬌紅减却多。</text>
<title>箕城張生 之榮 來訪。示其途中所作。仍次其韵。</title>,<text>貝水樓臺鏡裡春。東風吹綠柳枝新。踏靑㝡憶含毬路。君是當時並轡人。羊角島前颿影斜。連朝風雨滯浮家。從君更宿中城夜。露裛空階白菊花。水亭春雨外。山店白雲間。漸入淸伊境。應令客志還。太古山靑日抵年。起居閑適小樓邊。忘機雲外絃鴻去。較藝風中帿鵠懸。桑陌葉濃紅𧁧熟。稻陂秧細綠針連。淸江白水尋前夢。容爾三宵傍榻眠。索居那得好懷開。孤影時時自勸盃。唱罷靑靑客舍柳。陽關還送故人來。十日沉吟樂事空。今朝扶病試燈風。魚龍百戱鰲山火。絶憶令辰在洛中。驛樹橋雲雨氣多。倉黃坐揀碧陰歌。傷心送客西京去。南浦杳然生綠波。峽縣花飛後。江橋葉綠時。天晴遊翮戱。水㬉錦鱗知。讌坐評茶錄。行吟譜竹枝。關程連草色。歸客杳何之。紅橋飛跨綠灣平。眉黛春山遠恨生。佳景忙隨流水去。沈錢幾度落江城。橋水沄沄錦帶寒。白雲峯戴舊峩冠。幽香黯澹穿林聞。胥蝶分明隔葉看。山入斫畬皆火耨。江過危峽少風湍。長官鎭日知何事。簾閣飛花午睡安。</text>
<title>池亭次板上詩</title>,<text>紅亭寫綠水。芳躅遠懷音。藻荇浮檐纈。龜魚蔭瓦深。拾甎思舊運。涴壁想微吟。更讀悅雲記。悠哉千古心。</text>
<title>還漢紀行</title>,<text>伊水悠悠去。穿經古峽春。行人相背發。屈曲會臨津。右南川橋。孟夏桑麻長。連村峽氣薰。已含霖雨意。膚寸嶺頭雲。右黃磵院。臨溪釣雙魚。中有平安字。豈合付流泉。麻沙非一二。右途中發家書。草長鸎啼四月時。山程逶曲日舒遅。㬉風吹卷白雲去。翠壁嶙峋燕麥滋。右楡達嶺。鄰州政好古人如。壠麥靑靑入境初。倦吏思歸春又暮。拚它民社送銅魚。右到安峽浦村。簡主倅兼傳兵符。村蹊欲狹草菲菲。終日肩藍度翠微。嶺上雲橫披絮帽。田間水白學僧衣。時來格磔新晴樹。忙了舂鋤淺水磯。好到寧城山下宿。夕烟靑出縣人扉。右晩到朔寧。皷樓新起蘸魚塘。官閣風簾嬝嬝香。滿說文無堪供饌。厨人採到雪盈筐。右朔寧官齋。穿峽吟鞭到水邊。亭名佳絶問丹緣。奇文古壁逢眉叟。亭有許眉叟遊記。 幻跡滄江閱羽仙。雲岸屛開苔瓦外。沙灘襟合畵欄前。輭塵又逐京華去。忙向晴波喚渡船。安朔山靑指顧邊。紅亭興廢證無緣。居依土窨民如獺。地近靈源吏亦仙。勝欲冥探淸漢北。狂思突過古人前。憑軒忽有冷然想。飛舃風灘不待船。頹簷齾齾亂山邊。岸絶江低扳莫緣。盡日空汀無渡客。何年飛閣去登仙。雲隨宿雨長歸北。水似征人更向前。下浦魚塩上遊木。一篙新漲待行船。右三首羽化亭。門霓透漏小圓光。夾岸鸝陰草樹凉。散步上尋花石去。亭杉依舊拂雲長。曾絜全家喚渡舟。歸心悔殺客西州。此行應被津人笑。吏役頻年不肯休。津夫椎鹵店房麁。關路連江碧樹紆。車響蹄聲無日夜。鎭西門外直松都。灣州戎笠小凉臺。飛渡臨津馹騎催。櫪下名駒三十匹。一時停秣首同擡。臨江映驛柳千絲。客路三千管別離。好到旗亭春貰酒。那無纖手勸金巵。右五首臨津。玆亭久如此。吾道轉畸窮。仙約歸雲斷。櫂歌夕照紅。肯堂微聖緖。傳鉢杳宗風。來朅徒興感。西征兩歲中。右花石亭。西行信宿到臨津。今日還家拜老親。俗客未能除舊習。靑驢喚跨踏香塵。右到臨津。寄舍弟送騎。雨可停留霽可行。關程雖熟異心情。參差世事浮深酌。寂歷家書照短檠。名利任他方少歇。文章都大不平鳴。昨非今是皆形役。仔細商量已半生。右臨津夜。次前日細柳店韻。坡平大路直如馳。想像仙陵春拜時。風卷宿雲紅日出。心魂長似扈鑾旗。右坡州。下馬坡山店。逢君勞阻悰。班荊郊夏早。呼麴店春濃。京洛無新語。林泉緬往踪。扇頭阿弟篆。自足替音容。右坡州新店。遇金德叟間往牛溪。名驢駿馬織春橋。弘濟院西沙柳搖。兩下店門齊滌器。滿堆菽菜擺番椒。右弘濟院店。三角孤雲外。千年旺氣中。鄕園吾土美。氣像上都隆。昔別寒稜肅。西還㬉翠濛。名山眞在此。幾屐枉勞工。右途上望見三角山。</text>
<title>和贐龍岡李鄕丞 觀國</title>,<text>伊山萬疊水爭流。峽裡相逢有小樓。簿笨行車聊此駐。藍田公事暫知休。曾無遺愛慚才拙。獨賴深情涉道悠。園鹿溪鮮庖味好。恨君淸夏不淹留。</text>
<title>打魚</title>,<text>五月天氣暄。南川羅帶如。長官多暇日。小吏能打魚。乘舟觀擧網。下灘歌徐徐。午飯星下村。錦鱗長尺餘。情愿棄簪紱。老作玆江漁。</text>
<title>稍暵得雨。各坊以豊登有望馳報。而其狀辭不一。或曰野人豊云。或曰豊說滿街。或曰豊歌。或曰豊氣。喜甚而題。</title>,<text>及時一雨慰農多。玉室川邊水作波。峽野諸坊齊報狀。豊云豊說又豊歌。</text>
<title>坡平店阻雨</title>,<text>王郊山水本淸輝。夾路繁華柳店扉。歲熟覃恩鑾蹕過。時平徵象驛書稀。近鄕燈火秋痕細。接地烟雲雨脚飛。旅宿三年頻阻此。迷途若不覺前非。</text>
<title>適見店壁所塗。有翠微公丙申燕行時。諸公唱酬贈別詩謄本也。</title>,<text>洛社詩傳贈別情。曾從此路送公行。忽看古壁埋塵句。盡是當時擲地聲。紙貴飜思多事者。墨殘幾恨老書生。心知長著通衢店。要使征人拭眼驚。</text>
<title>前宵卽壬之秋七月旣望。所渡適高浪之赤壁。事非偶然。吾行則沒興趣甚矣。戱爲一律近軆。以破行役中愁寂。</title>,<text>何代黃州團鍊使。良辰携酒作佳遊。遂令勝事名千古。更少餘人管孟秋。適爾今宵江有月。到來此地壁橫舟。天公成就眞非偶。未肯從君讓一頭。</text>
<title>宿斗陵洪永伯書室</title>,<text>颯拉秋臯木葉聲。衡門敲處傍江淸。交情到老孤燈在。世慮從他一颿輕。沙鳥深盟猶可證。銅魚拙官竟何成。憑誰說盡中心事。繞壁寒螿徹夜鳴。</text>
<title>歸途遇具綾山往東營</title>,<text>綾山老猶健。輕策入原春。巖逕披雲早。楓林聽葉頻。野荊栖墨綬。峯翠濕唫身。歸去蓬萊島。相將好主人。</text>
<title>砥平縣店遇雨</title>,<text>臨溪小縣聚。楓葉隔茅茨。暮雨農薹濕。新霜峽草知。鄕園留宿計。京洛淹歸期。出處從誰筮。微吟澤老詩。爲吏走東峽。頻嗟所見新。縣官時警乕。關路少逢人。山水勞形役。親知任笑嗔。前程如滯宿。寧卧此鄕鄰。</text>
<title>洌江</title>,<text>小雨催霜暗客燈。寒魚十月入溪罾。歸舟盡日西風急。一一懸帆上斗陵。</text>
<title>上東門 是行將遊永平諸勝</title>,<text>出城見郊色。便令幽抱寬。亮爲素心在。非由塵事閑。迷朦樓院樹。秀潔道峯山。作吏儘吾幸。洞陰重去看。</text>
<title>白鷺洲 甲子秋。余買屋于此。士綏暫爲來棲。戊戌。復爲舊主所追還。</title>,<text>溪光猶抱舊時堂。籬畔寒林颯九霜。之子若成車輓鹿。如今幾見石鞭羊。一行作吏嵇中散。重勒移文孔德璋。寄謝麟翁好相憶。篋香披得記洲庄。曾有白鷺洲庄記。</text>
<title>金水亭</title>,<text>雅志在林邱。夢想川上亭。首途入洞陰。已聞風珮冷。度野認高杉。攀磴躋敞欞。斯原儘昭曠。神觀洞玄冥。遙遙碧石流。百里來效靈。蜿蜒巴字白。逶繚羅帶靑。欲逝不能去。似爲遊人停。術家喚金水。幽覿符昔聆。緬懷楊蓬萊。畸躅棲巖扃。書丹壁欲飛。罇綠石留型。上有思翁詩。寒芒爛天星。前脩嗟已徂。遺韻散虛汀。千金買一石。便欲消餘齡。斯夕白雲樓。選暇蒼玉屛。宿計感流景。秋山楓葉零。</text>
<title>蒼玉屛。憶思庵醉睡仙家覺後疑。白雲平壑月沉時。翛然步出前林外。石逕筇音宿鳥知之詩。仍用其韵。</title>,<text>苦節何嫌俗士疑。退安丘壑進需時。松筠水月題評穩。千古無如聖祖知。幷腏前賢世不疑。遺堂樽俎宛當時。留將世務傳文相。薖軸應尋峒隱知。臺水淸漪寶鑑疑。淤泥寧帶出山時。如何易撤星辰履。筇響長敎宿鳥知。廊廟蓍龜决大疑。士林領袖際明時。蜉蝣撼樹何能爾。德業功名百世知。翠壁丹崖鬼設疑。玆邱顯晦亦關時。先生不有鵑窩卜。靈境那緣世外知。顚癡流俗自驚疑。昔日猶然况此時。獨抱殘書尋舊隱。此心惟許古人知。白石淸川畵境疑。泓崢蕭瑟九秋時。楓林遠渡無舟楫。經濟神功有孰知。峯頭猿鶴莫猜疑。古貌深思似昔時。利澤已隨龍乕逝。典型留使後人知。昌會風期理不疑。山川雲出雨來時。菲姿幸値明宣盛。尊庇訏謀敢自知。少日歸情世或疑。自分無術濟明時。天晴水濶尋前約。歲暮心期白鶴知。</text>
<title>崔孤雲影堂</title>,<text>黃巢檄草墨猶班。絲入寰瀛錦更還。遺像至今凝遠望。伽倻萬疊白雲寒。紅流石罫閱興亡。仙蛻人間脫屣忙。蕭瑟秋風黃葉裡。廟門疑是上書庄。</text>
<title>到鐵原。寄趙令匪所。先訊起居。</title>,<text>金鶴山前一雨過。曲橋流水凍無波。慇懃先問移鄕客。夜冷應幷謫恨多。</text>
<title>寄善卿</title>,<text>洞陰山接泰封賖。疋馬行裝殿菊花。分付官僮勤掃灑。明朝快事坐新衙。</text>
<title>鐵原懷古</title>,<text>蕭殘覇氣黑金東。弧節端陽盛事空。千古興亡知也否。寒雅爭噪舊時宮。</text>
<title>約趙令獵雉</title>,<text>木脫千山雪欲輝。下韝鷹疾掠風飛。馳書同約藍田伴。玉室峯前一打圍。</text>
<title>伊珍竹枝 二十首</title>,<text>峽村兒女野花嫣。正値端陽五月天。母也婆娑夫角抵。前街試去踏鞦韆。每歲端陽。村中婦女。携巫登高。擊缶歌舞作懽。鞦韆角抵。皆其俗也。遨頭去作古城漁。掾吏裎衣軆貌除。流下前灘齊擧網。撈來一尺銀鱗魚。縣官每年四五月間。打魚於古城江。衙役奴隷。裸身入水。呼邪擧網。縣官乘舟指麾。共到江岸村舍。羹魚作飯以爲樂。錦鱗魚。卽其所産。多盈尺者。石紋縝密色如鴉。銚㨾精工博古家。牧老詩中泉味別。棠梨新試雨前茶。邑産烏石。採造彜鼎。無所不可。最宜茶銚。令茶味不變。牧老有飛泉懸半空之詩。山中茶品。以棠梨芽爲佳。麥粉餻香古味呑。蜂筒三百柏林園。山翁腹飽知何事。草創書堂課子孫。熊耳灘。俗訛爲古味呑。山高谷邃。秋氣早至。所種惟燕麥。居人作粉爲饌。腴滑倍勝於平野所種。蜂柏亦其所産。而白姓人。養蜂至數百筒。以致饒厚。能築書齋敎兒孫。古味呑之有書齋。自白姓人始。土旅尊稱冒兩班。狸能爲虎擅空山。名途一片浮雲外。興在新經本面官。本州素無東西班官職人。而鄕人爲㝡。尊貴仕官則夢想不到。以座首風憲爲榮。風憲。尊之曰面官。嫰葉柔條蔭四隣。冷蚕眠起檿絲新。餘生可暖衰殘殼。願作桑桑洞裡人。桑桑洞。全山皆桑。洞人以蚕爲榮。蚕種有能耐冷者。𧁥亦潔白堅韌。茅茨桑柘映溪灣。別界天藏廣腹巒。巖硐自從仙令過。好敎鷄犬舐餘丹。廣腹山下有洞。四山環抱。沿溪以入。石門岈然。其中平野十里。田疇交迕。屋舍儼然。眞是異境也。余以洞不雅。改以隱仙。山靈無或以遭遇爲幸邪。夏至山深鹿養茸。獵夫黲袖谷中逢。快將珍餌松京去。免得官知趕我蹤。五月。鹿角解。新角始生。謂之茸。爲補血之靈餌。獵者以夏至爲候。幸一獲焉。走向松都。售得高價。而官府以潛賣爲禁。荒凉掌故古山城。珍買無稽峽縣名。伊水偶從熊耳出。晴窓閑坐證桑經。伊川卽新羅伊珍買縣。有古城山。伊水自熊耳灘流來。偶與中國伊水源合。可笑。邑里騃童喜漫遊。臘天結束白羊裘。風鳴雪霽城山獵。疾眼豪鷹欲下韝。邑中年少。冬必着一裘。盖近松京。白羊皮價低易貿也。臂蒼牽黃。上下城山。獵雉爲樂。淸淺山溪綠映沙。僅如盈殼自濡蝸。今年夏凉浮三丈。高浪船來鮓白鰕。古城江爲臨津上遊。水淺石多。舟楫罕至。夏潦方漲。高浪浦人。載蝦鮓塩鹺以來換烟麻。翁去采葠兒去樵。山家生事日蕭蕭。隨聞虎氣歸林夕。起伴鴉啼入谷朝。山民樵采爲生。晨夕多在巖谷。新晴恰到揷秧時。稻飯魚䐹餉水菑。衙役連朝爭告暇。長官本合作農師。邑俗務農。吏隷亦以力作爲本。時以農事告暇。勤儉可喜。裡惟藝黍稷菽麻。而縣里有灌漑之利。移秧之時。必饁以稻飯。佐以石首魚酢味之屬。以勞農夫。耕雲墾石豆麻牛。蹲跪能隨洞老求。那得兒孫如是孝。聦聽彜訓不詒憂。山土宜豆麻。故方言以豆麻號其地。山田之牛。能蹲身跪足。順人訓戒。崎嶇回旋。無一橫潰。如孝子順孫承奉父祖之意。伊水津頭問武陵。牛車終日走相仍。升平太守能何有。考課今年戶口增。關西海西之人。每値春夏。來問裡可居之區。是年之春。來寓者亦多。皆以牛馬車輛。載其妻孥家貨。盖癖於遷徙者也。天遊堂下朴公祠。宦澤長留去後思。外史何人先着傳。土音飜得誦村兒。朴定齋曾宰是邑。作天遊堂於官齋西園。去後吏民立生祠。後仍爲書院。至今嚮慕不衰。人家有藏朴應敎傳。相與傳誦敬歎。陸博猜拳醉興高。幾籌支石市邊豪。寒心金玉通編法。壞了村罏濁濁醪。邑西支石市。惡少奸民。多抵法網。而究其所由。罔非濁酒攸致。良法美制之不得行。細民弱戶之被其害。盖濁酒之爲之祟也云爾。縣齋畜養野家同。兩伏塒鷄一割蜂。非是與民爭細利。入鄕循爾儉勤風。居官周歲。甚安俗。小園之西。養鷄安蜂。要助山居之致。亦余素性樂是。田園契活。聊寓經濟。村家一彘産稱饒。葬祭婚姻事事要。分付暮朝勤圈柵。恐傷鄰糓犯官條。田種旣下。官禁放豚。有犯之者。官卒之見者。打烹無罪。故令下之日。便勤囚縶。板屋三間百軆俱。堂軒囷庫湢兼厨。夜來虎豹當頭喝。狵也安眠守戶樞。深孤村。所戒惟虎。一屋之中。上夫婦而下畜豕。堅其壁而嚴其扃。夜不敢出。凈手飼牛。皆周旋於屋壁之內。</text>
<title>隱仙洞</title>,<text>陰陽山之廣腹洞。號爲吾東異境。而山洞之名。尙未破荒。蓋無韻人奇士爲之梳洗潤色也。余固不敢自擬於退陶翁之淸凉山。栗谷先生之高山九曲。至若楊蓬萊之洞陰山水則未必多讓。遂復山之舊名曰華盖。而改其洞曰隱仙。華盖山下仙人洞。白雲環擁蒼巘重。隱淪秪可來考盤。升平枉誇如鐵甕。使君猶未了淸緣。一年再到溪山前。北風振木雪漼漼。萬玉芙蓉都揷天。草堂深鎖碧嵐內。石磵遠出紅塵外。夜靜燈寒悄無眠。笙鶴遺韻雜松籟。絶頂仙子罷殘棊。羡門赤松相追隨。何不學仙洞裡客。火耕水耨以療饑。我亦卜居近仙掌。尻輪神馬日來往。雲卧天行遽未能。定然解晩名利想。絶境儘美不遇人。管與耘叟及樵民。山號陰陽洞廣腹。卛爾稱謂不雅馴。旣將嘉名換今昔。寄囑居人鐫洞石。矢詩山中作掌故。一洗凡陋風雨多。</text>
<title>甲辰三月。士賓以書見訊曰。長晝雨陰。政合再眠。俄伻虛還。審做嘉趣。弟亦頹枕幾刻。今始起來。餘興猶在槐穴甜鄕之間。一日之云爲動靜。與吾人相符。風雨閉門。恬然淸卧。今日如是。明日如是。百年白首。毋失惠好同歸之意。實區區之望。翺翔潛淹。如有雲泥殊歧之歎。而一片氷心。可證靈犀。惟是相勉。雨燭塊坐。百緖縈懷。因筆偶及云。余遂綴而韵之。詩云乎哉。</title>,<text>槐穴甜鄕太古鄰。此中路熟往來頻。百年皓首同歸地。一片氷心可證人。殊轍雲泥皆俗界。閉門風雨獨殘春。東湖新報河豚候。却把經綸付釣緡。</text>
<title>小草李學士魯叟。新買樊庄。有水石園池之勝。携余徜徉一日。用七年前借宿樊隣玄氏庄韵。以賀夙計之成。</title>,<text>五畝誰䟽塘水深。百年贏得樹成林。隣人携券易金去。新就東山邱壑心。小草一號東山。</text>
<title>春日登家後園</title>,<text>溪橋滑笏水添流。雨惜殘花及我遊。昨日龍光陪豹尾。新遞承旨。 一春駘蕩望蚕頭。珠紅細滴家家酒。金碧橫披處處樓。寂寞林園佳節過。登臨無奈思悠悠。</text>
<title>次韻江西使君</title>,<text>江城飛盡沈郞錢。好景怱怱下水船。記得踏靑來並馬。含毬門外暮春天。官池水綠漾荷錢。兒女紅粧解蕩船。齊唱采菱撈月去。圓漪開疊鏡中天。西州鮭菜不論錢。一尺鯔魚又上船。滿說庾郞三九種。麁官曾是到江天。硬黃試筆抵三錢。綠酒鱗生藥玉船。遠憶江西詩一派。嶙峋山谷幷中天。漁村行攤兌酒錢。菱塘來泊載租船。烟簑雨笠蒼茫裡。一㨾沙禽喚信天。玉茗雲腴直萬錢。頭綱未報浙西船。絳囊空掩銅甁水。簾碧桐陰雨滿天。濟貧猶喜足金錢。新買東湖瓜子船。擬載襄陽書畵去。垂虹秋色滿長天。三吳滚滚湊刀錢。消夏灣頭鴨嘴船。幾日雨絲風片裡。紅橋烟柳暗江天。過雨庭階疊鮮錢。坳堂泓碧芥如船。硏山▼(穴/欿)空仇池穴。萬古潛通小有天。不羡何家日萬錢。龜蓴鱸膾滿歸船。朝衣久黦東華雨。又是黃梅欲斷天。</text>
<title>福堂聯句</title>,<text>[序○李時在]甲辰夏。上有事于太廟。時天雨甚。從官多曠班。不成朝綴。上命下理譴問。自崇秩至庶僚。凡若干人。夫罪之比非一。而要不出眚怙二者。是罪也。謂之眚乎怙乎。謹按易之萃曰。王假有廟。盖言其萃衆也。詩云駿奔走在廟。亦言其勤于享也。以是率之。罪無所逃。雖或實病私故之有不獲已。亦非所以敢言也。方其始也。未賞不自計于心曰。我一人適然耳。孰知夫一人之適然若是多也。旣就囚。相與悔責悚蹙。靡所措躬。顧所處甚隘。至不能容。隔壁者。但呼喚相聞而不相爲謀。與余同席促膝者。二十有一人。袵帷汗雨。肩疊踵纍。如禪家所畵聽法羅漢。又如演戱之會觀塲。矮人息相吹而氣相薰。強食而鬲爲之壅。欲睡而睫不得交。若無以一刻支吾。况夏之日抵年。竟夕無所爲。誠難矣哉。此聯句之所以作也。或謂縲囚相聚。詩非其時。夫勞者歌其事。憂者叙其情。或有以自警自責焉。或有以相戒相勉焉。不獨以興寄而發。矧此詩無一句對景引物之語。寫出圜扉中情懷。庸替爰辭。觀者自當知之。臣窃念國家昇平。朝著恬嬉。只知上天之仁。而不知雷霆之有時而作焉。今我聖上略施薄罰。以振委靡。殆若春雷一發。百蟄皆動。凡厥在廷。因是而莫不悚然自勵。聳然自戢。將致囹圄遂空。豈不休哉。此尤所以攢手而相賀者也。是宜識之。屬余爲福堂聯句詩序。四月初九日。秋翁李時在序。詔獄𢥠威敎。玆心負瘁鞠。基華。庚子。 率職悃詎薄。守官講已熟。龜奕。辛丑。 居敬學書紳。輸誠箴窘幅。源達。癸卯。 靖共禮所存。𨃃蹶誡逌夙。應龍。乙巳。 鸛雀性猶野。琥璜彩能櫝。時在。乙巳。 筍班互躋攀。樗質實慚恧。德和。己酉。 維夏虔廟珓。吾王薦鬯麴。益源。壬子。 湯磬頌猗那。周瑟歈文郁。公鉉。甲寅。 抱蜀儀將將。觀盥心粥粥。明迪。乙卯。 象服宜顯相。駿命滋景僕。斗淳。丙辰。 洋洋左之右。梅梅往而復。在慶。丁巳。 如見僾堯墻。毋諼斐衛澳。德喜。庚申。 玄黃篚將幣。奇耦俎登肉。最朝。庚申。 悽愴燔蕭膋。幽穆憬茅屋。謙在。庚申。 從邁匪敢懈。愆尤竟自速。憲淳。辛酉。 疢嬰劇刀圭。分隳甘金木。鍾應。癸亥。 首實傾班綴。慮惕隕淵谷。大根。乙丑。 承誓懊怠弛。窃俸愧瑣碌。錫愚。乙丑。 臣訟力就列。主誠祭受福。英根。乙丑。 地畫晝景昏。天臨秋霜肅。源庚。丁卯。 刑平幸逭梮。道泰堪耻糓。齊憲。戊辰。 爰納尾署謹。庭跪頭搶伏。華。 府嚴森石肺。隷獰䁡金目。龜。 釁重倘徵鍰。囚夥可量斛。源。 湫迮慣更寬。荒穢久生馥。龍。 羣居恣哄歡。前坎慰悽獨。時。 恩綍軫幽滯。讞牘戁擾瀆。德。 七十人治絏。五六日衛服。益。 頂權借高鬉。鬢悵撇雙瑴。公。 扉圓深似海。架隔限如麓。迪。 飮食熏相襲。寢夢紛告卜。斗。 韎韋縱先咷。綖紘終並育。慶。 値澍飜惜濕。懷氷忽變燠。德。 獄吏眞豪貴。諸公尙追逐。㝡。 㤑縱咎問如。它比漢律讀。謙。 視草纔承明。𤒈藜緬天祿。憲。 枕藉類魚貫。幘卸訝鶖禿。應。 吃烟舌難掉。禦嘬手可掬。大。 悚且悅梗合。屯猶戀桑宿。愚。 市沽咄嗟辦。門訊義舊簇。英。 敢擬鸞棲棘。洵同鮎上竹。庚。 雨露方曲遂。德音與日祝。憲。</text>
<title>士協小集。和玉垂一原。</title>,<text>林風和雨灑闌干。靜晝閒人相對看。玆會偶因隣火熱。爲日本魚麪罏會。 從今能保歲華寒。猶餘結習緣詩苦。便覺襟懷得酒寬。醉起翛然淸簟上。可堪一着拾棊殘。</text>
<title>寄士協避暑江樓</title>,<text>雨態烟姿碧水環。鵁鶄鸂𪄠浴漪瀾。藕花洲畔西風急。何似吳王銷夏灣。</text>
<title>簑衣</title>,<text>余不喜詠物。以其刻鏤費工而神韵不暢也。適有示以二韵者。謾筆以資遣興。脫却朝衫與世忘。䙰褷野服覺身凉。披來秋雨連江色。襲取寒蘆滿渚香。曬壁暮兼漁子網。典壚時覔酒人觴。浮家去逐玄眞老。苕霅雲山入夢長。晴日閒拋若兩忘。野人裘褐亦炎凉。通身久染寒江綠。一領新霑夜露香。笠澤歸裝春伴釣。酒樓晩畵雪侵觴。休言包如風槖。短幅終難掩脛長。明時補衮久相忘。一縷翻思庇殼凉。裁製鱗鱗鮫魚織。襟裾馝馝稻花香。亂堆付舍淸生座。高搭漁燈綠暎觴。幾日雨絲風片裡。沿溪幽興楚天長。老去腰應索帶忘。惟將蒻笠共淸凉。尋朋一脫聯禪榻。儐客曾披近御香。恰覆雙肩承野鍤。慣抽右手把村觴。遂吾初服歸來晩。不怕空林滴雨長。</text>
<title>茶</title>,<text>薰爐槐火試新烟。小閣垂簾近午天。好事閑披鴻漸譜。高人時送虎跑泉。金釵視候松風下。香蒻封題糓雨前。睡罷笑看雲脚散。花瓷一啜便冷然。寒食江南欲禁烟。新芽抽綠雨連天。芳香澆字五千卷。慣捷提甁第二泉。麥顆雲腴金碾畔。乳花雪浪玉甌前。薑塩不借調羹手。自有山家味淡然。顧渚靈根種玉烟。桐陰茗事趁春天。龍頭菌蠢聯詩鼎。蝦口淸冷著錄泉。細候浮沉情到底。揔論香色品居前。那敎飮酪斟羔客。頓滌煩膓一爽然。餠㨾團圓月墮烟。湯華沫餑雪翻天。拉枝如候丹頭火。品水宜賞石乳泉。嗜欲著書箋陸後。香難定價闘三前。珍材終合登春貢。凡卉叢中獨褎然。藥欄苔徑斷塵烟。自試龍團小雨天。孔鼎商盤舖雅器。桑經酈注揀名泉。奇勳欲策當居上。精賞如論更過前。安得湖園栽萬本。旗槍抽似亂麻然。香紗寶帶濕爐烟。憶昔隨恩到九天。今夜低回建溪月。一生康濟惠山泉。久耽雋永遊書裡。誰適膏油向客前。讓與酪漿驚世口。日和睡味入蘧然。</text>
<title>七月初十日夜。坐六仙樓。和趙僚 伯泳。</title>,<text>漸惜流光似坂輪。回頭往事已前塵。心知異日談遊跡。又是仙樓伴宿人。</text>
<title>簡玉堂兪君三李子糓兩學士</title>,<text>卧想玉堂夜。苦吟聯小樓。雨廓何邃夐。風漏一沈浮。聽奏峩洋曲。憶同仙侶舟。兩邊淸不寐。看到月西流。</text>
<title>十一日酬諸僚</title>,<text>禁垣草色憶春纖。長近仁天雨露沾。聖世措刑房掌少。新詩鈔胥筆頭尖。人依星月晨聽履。風捲炎蒸晝下簾。畵省相看憐儤直。硬談軟話兩無嫌。烏雲含雨逗遙天。禁直岧嶤畵檻邊。談笑剩占公事暇。招呼宛似巷門連。墨緣重結瓊橫月。茗品初成篆繚烟。玉漏喚惺淸夜夢。百年魏闕此心懸。</text>
<title>次左右史吟示韵</title>,<text>凉風微動綌先知。伴直淸宵話昔時。腰减舊圍橫墨綬。鬢思恩珥暎彤枝。樓燈偏覺縈絲夢。院紙猶堪寫綺詞。藝苑近聞新皷角。郵筒爭似羽書馳。慵欹烏帽眄庭松。秋日晶晶雨洗峯。賴有聯吟詩或就。除非爛報印長封。院經一刻喧初定。直儤三宵睡自濃。天上千秋佳節近。編將金鏡替盤龍。佳辰對酒興全饒。淸月樓㙜絶俗囂。名士居然成雅會。同年到老作仙僚。通宵漏滴金壺響。凉露梧連玉井飄。莫遣坡翁專此夕。笑人千古太寥寥。</text>
<title>七月十八日誕辰恭紀</title>,<text>星火西沉斗柄廻。禁林雲物亦佳哉。共逢天上千秋節。咸緫人間百福來。誠效格言同寶鏡。恩宣珍品溢銀盃。自慚樗質霑殊渥。長祝南山直省臺。</text>
<title>秋日。與同副令宋應龍伴直。聞其鄕廬在於南川。田園風味。便令有歸兮之想。仍吟近體以呈。</title>,<text>文中汾上有茅廬。爲是先人舊卜居。雲子早登平野穫。南川水田稻秔早熟。 錦鱗春薦小溪漁。龍門花水看遺集。鵑月樓㙜入郡除。惟喜課孫優晩計。滿籯金較一經書。同副曾祖耻庵公龍門寺詩。水流僧不在。花發客來看。至今膾炙人口。同副甞宰寧越。故第五六句及之。</text>
<title>謝右史惠成茶</title>,<text>昔聞仙掌露。可沾文園渴。秋天尙炎熱。豹直滯金闥。衿帶就拘束。飮食紛壅遏。久思荈茗味。能使煩襟豁。院中趣事少。薰溽氣爲敓。井甃滲潢溝。銅腥沁盂鉢。一啜計無奈。何以憂思撥。內翰自名士。雅癖桑苧埒。官焙雨前佳。驛汲江心活。爐候視汞丹。湯華遞餑洙。籠帽細側耳。響雜松濤聒。分餉朝及夕。臨甌已灑脫。品賞嗤酪漿。氣味愜蔬糲。枯腸五千卷。滋潤嗽芳辣。寄謝蠆尾書。燈前手自掇。</text>
<title>次韵銀㙜詩</title>,<text>緬惟官省制。喉舌是銀臺。北斗天之斡。尙書漢以來。愼掄逢盛會。優渥逮非才。近耿銜恩誥。成章仰聖栽。委蛇時退息。直豹久低回。慵散堪嗔訝。蹇揚足囅咍。花甎三晝暖。玉漏五籌催。趍走殫吾力。躋攀仗孰擡。唯懷湯佐草。余時帶刑房。 休倒皓然盃。院靜無呼喚。仙樓午枕頹。</text>
<title>咏扇</title>,<text>宮紈恩薄羡寒烏。用舍時違擁貉狐。白羽排雲參野鶴。綠蒲抽水蕩花鳧。摺來班竹文成豹。拍似紅牙曲唱馰。嘆息西風塵沔面。知機爭及季鷹鱸。</text>
<title>與小草李學士 時愚 訪郊園共賦</title>,<text>瀟灑歸田計。探幽興不空。屛騶流水外。試屧落花中。美恨非吾有。惠宜與子同。何須高引去。終見隱墻東。小郊春色裡。塵意轉頭空。麗景花香外。凉風水氣中。勝遊一日辦。雅志百年同。林下劬書計。終須道在東。小草小桃低發日遅遅。惠化門前春暮時。醉拾粉紅流澗去。靈源輸與一藤枝。偸閑筇屐不嫌遅。又是梅兄聯袂時。六七人中稚子共。滿頭春色揷花枝。小草不辨春何在。惟聞滿逕香。林廻茅屋靜。風度石池凉。此地非人世。緗桃暗洩香。遂令車馬客。頹卧晩風凉。小草聯翩步出上東城。溪轉松陰遠市聲。差喜境隨神共到。可堪春似客將行。巖泉水活生平趣。野屋花開分外榮。苦之買山錢七百。傍人應笑長官淸。十里靈區遠市城。幽禽奇石惹松聲。花前倒帽二三醉。水裡鳴筇六七行。暇日琴書眞宿計。往年簪紱盡浮榮。推敲漫興還多事。隔樹斜陽晩更淸。小草</text>
<title>和李石芝 時愚 郊亭落成詩韵 小草晩號石芝</title>,<text>樊曲蕉燈▼(宛+黑)墨乾。十年重憶舊吟安。深知幽築經心久。只爲榮塗着脚難。澗道琮𤨿添雨急。楓林蕭颯帶霜寒。名園試覔新題品。雲物留人信宿看。十載名塗待唾乾。歸來郊墅暫偸安。分山始喜登龍易。隔水寧知過虎難。萬軸縱橫千古邃。三杯消斷五更寒。金門咫尺終非隱。却怕巢由背後看。石芝</text>
<title>辛亥三月二十七日作洞陰行。出郭拈韵。</title>,<text>東風狡獪惱遊人。並馬來尋郭外春。野店茅柴眞別品。山村花柳亦佳辰。十年心事隨流水。一夢繁華付軟塵。絶愛道峯峯萬丈。前宵雨洗佛頭新。</text>
<title>暮抵歸樂里。宿李氏山庄。主人名雲程。二十八日朝起拈韵。</title>,<text>幽徑穿林濕暮霏。逶迤深壑叩仙扉。峯巒層疊開圖畵。閭井平安坐翠微。花候較看京洛晩。雲光護接寢園飛。東郊如此川原好。秣馬膏車與子歸。</text>
<title>抱川新村。訪徐友元伯。</title>,<text>檜巖山下訪幽居。丙舍重新補葺餘。上世族墳環石馬。西州民社佩銅魚。元伯尊府丈方宰西邑。 留賓午飯溪毛錯。課僕春田雨脚踈。倘許分茅成我築。朱陳村接畵中墟。</text>
<title>夜宿萬歲橋</title>,<text>永州南界挾川橋。車響蹄聲閱暮朝。往事重尋鴻印雪。風光三月鳥遷喬。店門燈火談心穩。京國烟花入夢遙。白鷺巖邊曾小隱。荒途杖策好相招。</text>
<title>孤雲影堂</title>,<text>初闢人文祖我東。文昌光氣紫微通。戎壇羽檄餘殘墨。學士猩袍黦舊紅。巫峽重峯思竗歲。伽倻萬疊挹仙風。上書庄事成千古。羅麗興亡一夢中。</text>
<title>白鷺洲</title>,<text>白雲高木舊棲堂。人事年光感慨長。䓗篠倐然頭丱突。桃花幾度手栽香。黃家仙隱曾何洞。朱邑魂遊卽此鄕。少憇未從村醵醉。塵蹤猶是去來忙。</text>
<title>題林鳳谷金氏草堂</title>,<text>山村見喜小書堂。竹牖松簷日正長。夜雨平池瓜蔓近。春田繞屋菜花香。縣曹家世堪名族。里稧風光似醉鄕。農𩿇聲中春事晩。綠陰深壑桔槹忙。</text>
<title>宋氏村庄戱吟</title>,<text>靠山朝水一茅堂。野老厖眉閱世長。膝冷難療蔘踊價。肚飢易飽麥炊香。常猜車馬窺林壑。老樂漁樵守里鄕。草薦方冠終日坐。綠楊橋外笑人忙。</text>
<title>金水亭</title>,<text>金水聞名久。亭臨學字川。鵑花春日好。鷄黍主人賢。沙鳥上樽石。山衙隔樹烟。蓬萊一去後。來往有神仙。此余從叔翠微先生詩也。余則不能記而主人尙能誦傳。聞之不勝感慨。仍次其韻。杖屨曾臨地。流光亟逝川。圖慚陳氏少。墩憶謝公賢。偶到逢春日。悄思對夕烟。名山多洞府。何處覔眞仙。神仙宅券水雲楹。高士曾諏吉卜營。八代門庭傳孝悌。百年邱壑享昇平。逶迤巴字澄流轉。橫搭吳圖遠嶂明。何况今從眞境宿。燕居思到亦魂淸。計拙千金買小楹。何求於世自營營。十年三到緣應重。斜日同登意欲平。蒼玉屛圍雲氣濕。丹書壁古蘚痕明。尋春偶逐漁舟遠。偸占塵寰分外淸。多白雲邊起數楹。危如高木鳥巢營。嫰岡抽脉呈巖陡。遠水朝堂了野平。老石樽形餘太古。仙庄書契紀皇明。琴翁已逐蓬萊去。一曲峩洋韵自淸。思菴詩序。云亭本金胤福所居。善鼓琴。後屬楊蓬萊。蓬萊復歸之金氏。分山倘築蔭茅楹。晩計寧違意內營。五粒百章成積久。千金一石償居平。名區閱誌牛頭古。遠渚尋盟鷺眠明。㝡喜憑欄無俗累。溪光餘不洗心淸。</text>
<title>玉屛書院</title>,<text>溪廻峰轉古祠前。春入先生舊種田。水月七分瞻肅像。雲霞一壑寄孤眠。荒臺古木馴餘鶴。小屋春山拜後鵑。高士名臣同腏享。明時出處兩堪傳。</text>
<title>蒼玉屛</title>,<text>怒壁緣何忽捍前。羣流逬出洞陰田。眞仙潭壑春搜勝。倦客溪亭早起眠。石勢崚𡾓棲碧鶻。崕紋絢爛綴紅鵑。雲山七笈應藏此。丹學千年秘不傳。</text>
<title>洞陰縣</title>,<text>揩眼遙望縣上山。浮嵐暖翠有無間。鼯猱小尹乘春出。鹿豕同羣趁夕還。處處園池疑習氏。家家麴味賽雲安。釣㙜咫尺金沙在。便欲隨君老一竿。</text>
<title>題松鶴堂</title>,<text>騎驢客子叩柴門。洞裡人家何所存。蒼翠依然松桂縣。朱陳從古杏花村。溪山熟眼農巖集。泉石賞心楊氏園。屝屨糇糧東道主。春來供我訪仙源。</text>
<title>初三日。將入白雲山。取路栢堂。小坐巖上。</title>,<text>茅茨映水兩三家。幽興緣溪路轉賖。遠客忘機巖上坐。坐看魚隊逐飛花。</text>
<title>巴谷道中</title>,<text>蜀棧騾綱入畵家。行人穿度白雲賖。深山忽覺春光晩。開遍溪邊躑躅花。</text>
<title>卧龍巖</title>,<text>鱗之而作抱雲廻。吼送英雄失箸雷。那得起亭架空壑。盡驅潭底老龍來。新春施澤洞中廻。風旆雲旗駕五雷。石上蜿蜒留迹處。閑居應是曝腮來。飛流萬折復千廻。澗底巖紋學篆雷。好敎孽龍當擾豢。碧波深處獨藏來。曾從珠闕貝宮迴。鼉皷蒲牢響若雷。懶卧無心神力展。波臣自此不朝來。蹲巖矗石激溪㢠。響作空山白日雷。知是潭心龍九子。齊將頭角出波來。</text>
<title>宿社村申老農舍</title>,<text>衣上巖雲白。耳邊風澗聲。自疑行絶境。洞闢一村生。松籬踈麂眼。柳陌出驢聲。村秀迎前拜。不曾面目生。掃室紛兒禮。隔窓噤婦聲。闌干滿案萊。云是木頭生。交跖山齋夜。忽聞驚逐聲。虎將也去。猶幸小𩦺生。饒食方知禮。山村有誦聲。都都平丈我。端坐老書生。管爲遼左族。陵隊隴西聲。艱息渡淮橘。移鄕忝所生。行近農巖里。詩吟葛驛聲。玆遊知所以。庸敬兩先生。嶙峋翠塍上。時有叱牛聲。饁婦携兒去。短裙雲氣生。但知山裏事。不聞世間聲。陂田三數畝。耕埋了死生。十載歸田計。坐聽布糓聲。名途嗟失脚。儵爾半吾生。</text>
<title>午抵農巖先生舊居</title>,<text>白雲因樹屋。尙傳先生居。溪山慣相識。曾緣讀遺書。巖竦疑下集。石陀供釣魚。淳俗見過化。仁里懷攸廬。淸冷聽澗瀨。風吹襲衣裾。蔭茅惟數架。對衡俱成墟。沿溪手種松。峩峩切太虛。流水生漣漪。依然詠歸餘。感慨久延佇。山日爲徐徐。怳侍言志列。倘許商起余。水複山回一草堂。先生何意此相羊。哀時痛俗當年事。志士臨風淚數行。白雲洞口見殘春。流水桃花絶俗塵。行盡溪山偏愛此。農翁應是我前身。特操高名仰止新。中天華嶽並嶙峋。河南門下端莊士。正獻家中克肖人。善世潛光身出處。箋經翼史語橫陳。此行非爲雲門寺。櫂曲前溪一問津。</text>
<title>仙遊潭</title>,<text>石氣稜稜一壑深。膚雲觸起作重陰。遍從壁下讀仙字。逈出塵來無俗心。萬古潛通小有洞。羣峯齊答大雷音。空山花發水流去。靑鶴翩然何處尋。</text>
<title>宿白雲山內院寺</title>,<text>騎驢探勝迷西東。佛日隨意宿贊公。尋源遠㴑澗流白。傍村時見林花紅。行行漸近招提境。金瑯璫鳴松檜風。一僧導我入寺門。更有二僧棲其中。四圍靑山如畵障。纔許一線溪路通。看遍佛宇與僧寮。敗瓦催桷面面同。貝葉殘經傳棗刻。朽片猶庋堂楣崇。塔身全欹蘚侵石。鍾欵畧辨繡生銅。嗟爾山中無掌故。何年結搆勞巧工。禮鼠緣壁竄古瓦。禪狐參座出林叢。我欲寄眠眠不成。和尙四大本空空。剔燈聯吟竅鳴▣。展紙揮毫海戱鴻。一宵辦詩束如筍。十日旋裝携滿籠。豈有一篇廬山高。可能遠追歐陽翁。玉屛金水紛品題。洞陰遊事於是終。泉石溪山儘有緣。天公享我何其豊。鳴籃直欲入谷雲。幽興轉轉無時窮。曉冷侵人雨聲靜。起看玉潢垂碧穹。此時身境兩㗳然。抵頂交跖唉彼童。今宵眞住白雲宿。巾袂鞋襪濕濛濛。</text>
<title>初五日還到社村。夜賦古軆詩七十韵。以記遊事。</title>,<text>俶裝出東門。令辰日載陽。挾路鳥嚶嚶。草樹紛薈芳。偏愛道峯秀。常訝樓院長。行渡沙水淸。委轡村店傍。濁醪味如酥。佐以山蔬香。窈窕歸樂里。宜爾幽士藏。盤阻成局勢。層疊呈山光。主人留我宿。几案淸小堂。園田環十畝。池水盈一方。深階種牡丹。高柳囀鵹黃。尋友入松隅。賢士老此鄕。桑梓護一巷。松檜列千章。中起蔭茅屋。前開打麥塲。嘉話正啖蔗。美供俄熟粱。東道多好主。不勞糇糧。來到萬歲橋。轉登金華岡。鷺里歸耕計。懷舊心惻傷。時値村中醵。叫呶錯壺觴。鳳谷金氏居。偶緣留宿桑。禮簡意頗眞。不嫌眠對床。獨嗟西隣老。猜客掀髯蒼。野態何足較。无咎筮括囊。惟喜得吉兆。樹茂土田良。至理不出凡。何用靑鳥箱。金水地固勝。屋宇惜頹荒。川澗巴字轉。崕壁丹書煌。尙傳蓬萊翁。杖屨此徜徉。一夜夢魂冷。臨別久彷徨。生死耕埋語。夙志猶未遑。朝往玉屛院。溪流漸帷裳。遺宅薦俎豆。英靈若平常。仙鶴餘石臺。春鵑啼野棠。百里洞陰水。或瀨或成塘。意欲窮源委。鞋襪從此忙。誰謂宋家遠。里居識繁昌。俟候紛眷屬。汛掃凈室房。雲棧路入巴。水簾谷疑康。蜿蜒卧老龍。楂枒叱仙羊。洞口窄偏提。村容喜弓張。社老欵迎客。呼兒好熟商。夕舂鑿米白。春盤採薇剛。談心少畦畛。相宅爲理疆。自謂被眷撫。厚誼誠難忘。仙源憶陶記。風雩追點狂。行過鷹巖里。步入農翁庄。高松餘數株。俛仰懷未央。久坐翫漪㙜。衣袂淸風颺。山坪羅桃李。村居蔭楡楊。望峯頻勞脰。渡溪若廻膓。澄潭昔遊仙。仙去雲翮翔。招提在何處。已見佛毫祥。曲逕花木深。禪悅就次甞。頹唐㙮峙庭。牢落僧寄廊。猙獰兩將軍。衛如陛循郞。繡板貝多羅。紺殿金瑯璫。夜榻雲同宿。歸程水于將。猶恨未到源。步步悵回望。聞有太平洞。欲從川無梁。歸坐村燈夕。遊事入細量。襟豁碧山痞。耳寒溪𤨿。曾謁廟妥崔。猶記峰姓姜。此行飽烟霞。前遊閱星霜。幾日遂初服。丙舍善頌樑。卓确數頃田。亦足享豊穰。失路客何爲。歸田士固當。悄思到鳴鷄。苦唫如悲螿。陽春有和者。綺藻艶吐凰。郵篇付家園。歧路問社倉。明朝騎馬去。雲山空杳茫。</text>
<title>四月初五日。到瀛陽。</title>,<text>何憂勤學不成名。姊氏男賢我與榮。執玉奉盈元實行。主經翼史又詩聲。從知積善滋新福。仰覩衰遅感舊情。此日陔蘭歌采采。介眉春酒醱淸明。瀛陽幽卜善藏名。水色山光繞棟榮。纔賦竹苞騰頌語。翻從松桂聽書聲。西京循吏方爲政。北里移文尙係情。酬接休憂精力减。高人志氣本淸明。素隱方營新第。未及落成而有湖邑之除。休將一藝欲成名。久大知非在祿榮。自有弛張君子事。能追詩禮故家聲。溫柔敦厚從提誘。感發宣彰識性情。先子彌甥惟汝在。百年猶記典型明。素隱丈不喜詩。而聽學汝之喜詩。亦弛張之道也。蹉跎失脚若循名。素志終非慕外榮。少室雲山探勝跡。東華車馬斷塵聲。長思提耳曾承誨。老欲燎鬚更篤情。家國憂虞千萬緖。中宵相對發天明。隔別軒堂半歲星。重瞻顔髮已衰齡。百年壽骨秋潭碧。一室和風春晝靑。相敬如賓同饁畝。退而學禮喜過庭。晬盤設悅眞成願。慰我冥冥父母靈。姊氏晬辰韵。次示學汝。幾時咄咄謾書空。近日冷冷倐御風。家室蒼茫工部北。溪山窈窕永州東。靑鞋布襪從玆始。小杏夭桃取次紅。春雨茅齋堪一賞。遠村烟樹碧濃中。身出加陵萬疊雲。防墻洞壑自成門。仙陵久號由旬地。御宿猶傳八夜村。馬上續眠圓蝶夢。山中覔句和禽言。居人跪進飯供潔。餐素堪慚舊使君。宿光陵店。主人供夕飯。不受價曰。聞是前等使道甚惶悚云。</text>
<title>余曾以強韻賦扇。學汝喜投壺。仍以爲題。用扇韵。</title>,<text>未决雄雌孰辨烏。攢排矢箭塞飛狐。禮推射義張熊虎。工製銅壺倣栗鳧。敎子應嫌看奕鵠。留賓勝似縶塲駒。可令日賭如陵肉。遠客何須憶膾鱸。壺口寬張笑渴烏。矢頭爭聚若丘狐。門人執皷方從馬。太守宜樓去舃鳧。擲異樗蒱呼白雉。穴深槐國夢玄駒。分曹射耦階南北。地絶風殊說豸鱸。</text>
<title>自洞陰歸。夜憶遊事口拈。</title>,<text>佳遊窮勝到雲林。風珮冷冷出洞陰。日暖人家蚕滿箔。春深故宅鷰雙襟。廻瀾白石皇華筆。金水亭。有天使許國廻瀾石三字。 涓月空江綠綺琴。亭有楊蓬萊所書。李白詩綠綺琴伯牙心等語。 我欲歸來畵壁上。中宵一鶴誤淸音。</text>
<title>淸夏登面岳</title>,<text>仰視巉輸俯瞰茫。超來熱宅此山凉。浮空巖石鞾尖細。撲地烟雲指末香。長憶仙蹤登羽化。眞凌佛頂踏毫光。天敎作鎭雲端裡。金尺神基萬世王。緣壁攀梯上杳茫。萬松環處白雲凉。九經周禮城涂正。三輔黃圖草樹香。世界都歸平等法。烟花長住吉祥光。蜿蜒中榦埋龍帳。惱殺前朝識讖王。高麗睿宗。以面岳王氣之讖。置南京宮闕於中榦壬坐之地。埋龍鳳帳而壓之。擇坐牢仍送目茫。盪胷雲水劇淸凉。閭閻蟻附方酣夢。車馬蠭喧盡逐香。細籟浮爲殷地響。片嵐飛作納牎光。西風十里聞鍾磬。遙認僧伽禮法王。名仙第六海之東。法眼神僧祖指空。定鼎千年凝淑氣。銀山鐵壁雪圍中。</text>
<title>成梅竹遺墟</title>,<text>梅竹名寒地並淸。官樽一酹六先生。山高玉立千年色。松老龍吟夜雨聲。魂逐重華朝百粤。心符正學在皇明。成仁講熟趨庭日。辛苦忠臣孝子情。梅竹高風緬挹淸。逢人猶是說先生。千秋曠感餘松色。一夜空吟有水聲。幸我綱常天未喪。賴君忠義日幷明。至今百粤魂歸地。杜宇三春奈爾情。聲汝三淸猶似集賢淸。指點如今感後生。流水高山開石面。老槐深巷樹風聲。智仁古宅兼之有。忠孝當年見得明。手種靑松無恙在。遺墟怊悵若爲情。君三</text>
<title>蘭亭修稧後千五百年癸丑暮春之初。淹疴園屋。端憂多暇。族侄兩賢携示其蘭臯園亭詩。求余批評。欣然命丹鉛。仍次其韻。</title>,<text>摩挲蟬翼跡如新。定武蘭亭。以薄紙搨出。世謂蟬翼本。 俛仰蘭亭祓稧春。玉椀飄零雲掩月。用昭陵故事。月在長空影浮水。亦古人蘭亭從殉語。 琳宮牢落海揚塵。右軍舊宅爲嘉祥寺。惠欣智永所持住。 千年郗謝風流遠。一笑彭殤造化均。東俗易踈脩故事。重箋日緯屬斯人。余素以三月三日爲右軍脩稧之辰。或曰。脩稧是上巳之事。晉永和九年之上巳。適在三日。故右軍之遊。重在上巳。不必重是三日。今歲上巳爲初吉。如有續故事者。當以初吉爲期。余考据久踈。不能強辨。後考蘭亭。考及他書。右軍以三月三日遊蘭亭。明的無疑。上巳云者。祉也祓除也稧潔也。已非日辰之謂也。卽除不祥而祈新祉也。欲以初吉之日。支在巳。追右軍之故事則固矣。賢侄乃以三日脩此。其深於考古可喜。洪沆瀣以三百六十日故事編曆。名曰書林日緯。余曾以此卷示族侄故云爾。</text>
<title>大明紅梅</title>,<text>參橫月落夜何遅。曇鉢天花現色時。誰識政堂階下品。曾移邵武譜中姿。新粧粉鏡羞潮臉。薌澤氷紈浴透肌。穠李緗桃嫌爛漫。薄敎春意上寒枝。</text>
<title>己酉九月九日。舍弟奉海西持斧之命。出寓三溪山庄。次壁上東坡詩韻贈別。</title>,<text>黃菊紅茱滿郭香。輕衫短褐九秋凉。風塵出脚關情重。夜雨連床話夢長。千里山河啣命路。一生經史濟時方。知應庸玉天將降。險阻艱難許爾甞。</text>
<title>春草亭觀叉魚。宿徐學士宜山堂。</title>,<text>蕭條江柳感金城。絲竹中年太瘦生。久慣溪雲穿去遠。乍溫磯石坐來平。白鷗洲渚重尋約。赤鯉仙人舊識名。自此鑑湖隨意住。靑山影裏酒颿輕。逝水浮雲亟歲華。夕陽依舊漢南笳。叉魚潭壑氷心吼。騎馬江臯雪影斜。漁具詩中思故里。酒旗風外見人家。先春遠訪梅花約。未信吾生亦有涯。騎一作立。詩一作詠。驀地光陰一轉頭。殘宵星漢欲西流。高人競爽寧懸榻。詩士沈唫獨倚樓。梅下襟期空萬念。書中意氣足千秋。江村濁酒能成醉。拋盡人間萬斛愁。趙端溪同遊。澄江愁殺謝玄暉。草閣寒燈雪四圍。氷底琴高登網舞。煙邊伯趙掠船飛。風人瓊玖堪貽佩。秋士蘭荷已製衣。驛使壠頭梅信早。淸晨乘興扣山扉。宿桑問禪劫。吟觚信孤亭。冽水如斯逝。峩岑未了靑。梅香嘈翠羽。琴凍許魚聽。晩計尋初賦。寧敎弋慕冥。</text>
<title>歸登紈扇亭。主人黃君已歸道山。</title>,<text>鴈齒紅橋𣼴綠波。壚頭一醉邈山河。四娘白髮靑帬袂。泣對春風萬朶花。</text>
<title>東遊前夜。痴蒼自桂山來。軒卿自沙湖來。</title>,<text>林園梅報石湖春。詩派重逢舊社人。遠岸江蘺長入夢。小山叢桂自無塵。蒼茫家室三杯釅。皎潔鬚眉一笑新。選日尋眞何處是。洞陰從古白雲隣。</text>
<title>徐宜山見訪留宿</title>,<text>憶上廣湖湖上樓。叉魚携酒作佳遊。蕭條鬢髮燈相照。轉眄光陰水共流。明月來當殘臘尾。寒梅開壓百花頭。名塲得失忘情久。猶有吟詩汗漫愁。故人騎馬入城門。共賞曾貽玉女盆。禁軆聚星超白戰。暗香浮月領黃昏。驚嗟鼎味春來事。點綴檀心世外存。欲買東隣栽百本。任君呼做石湖村。歲暮相將會以文。旃檀疑是逆風聞。江樓吟冷魚龍夜。雪穿歸虎豹群。憂思多時明似月。行藏從此懶於雲。閉門園屋還深坐。春在梅梢問幾分。</text>
<title>臘之初三。作洞陰行。以詩記遊。首言素志。以爲開山之斧。</title>,<text>風珮雲林舊里同。七遊溯計十年通。瀧岡卜吉水砂際。丙舍開荒樵牧中。五畝桑餘鄒氏學。萬斯箱賽楚茨功。半山仍向靑郊問。秀潔峯巒列郭東。</text>
<title>歷靑龍回靑兩洞宿郊店。是日雪微作。</title>,<text>道峯何似香罏峯。近寺疑聞半夜鍾。官路凈塵烟樹直。峽天釀雪凍雲重。燈懸歲色抽新思。酒禦山寒駐舊容。茶具筆牀隨處設。郵亭一宿喚來慵。</text>
<title>早發議政店</title>,<text>纔聞膊腷鷄呼店。已見曈曨日射牎。閃鑠雪光猜玉圃。迷濛樹際訝烟江。石縈細路龍身曲。雲竦奇峯馬耳雙。寒透重裘山氣冽。前村賖酒倒甆缸。</text>
<title>初四朝歷西五浪。踰祝石嶺。午憇抱川松嵎。卽市日也。</title>,<text>一路溪山錯出棋。天寒木落北風悲。人煙野店成今古。物色村墟廹歲時。倦客鳴籃峯匼匝。遠商征鐸路威遅。園亭梅鶴平安否。盡日看雲寄所思。</text>
<title>過長街。登王方山麓。俗稱物巖峴。</title>,<text>小征穿雲踏翠微。寒村黃犢帶鴉歸。餘生皓鬢忘榮悴。底處靑山無是非。大隱卽今爲上策。至人於世示何機。堪憐翔集苔田鶴。終日閒閒刷縞衣。</text>
<title>宿洞陰柰洞鄭廣錫草堂。廣錫之父鄭老之歾。已五年矣。</title>,<text>十年相別斷音書。今日重尋谷口居。小屋仍敎籬防虎。寒厨休嘆食無魚。弱懷到處存亡感。眞意從他禮法踈。一壑將成終老計。與君同帶月中鋤。朝拜琅封出漢都。乘鳧隻鴈任江湖。漁樵晩計行當問。名利初心冷欲無。守墓百年堪作吏。營宮一畝可藏儒。耦耕春雨同兄弟。勤力山田愧老夫。君家近住郡城西。古木蒼烟歲色凄。昭穆墳塋同列麓。弟兄籬落共臨溪。居人已自完秋稅。稚子還能止夜啼。卜築無如玆土樂。歸田賦裡好相携。</text>
<title>金水亭夜唫。初五日也。</title>,<text>雲勃松蟠竦作臺。一年重把主人盃。每從佳境塵心洗。怳對良朋好抱開。古壁丹書依舊在。澄江巴字幾時廻。如今幸就分山約。巾幅扶藜日往來。洞陰全境俗稱佳。淸曠如斯未必皆。數疊浮雲仍作壁。九灣流水自循階。蓬萊仙子遺陳蹟。躑躅春風入夢懷。三到眞緣猶未了。爲尋苔篆又捫崕。揩眼溪山觸景新。野梅殘雪峽江春。千章老木如迎客。一尺白雲纔去人。魚出聽琴能賞識。鶴飛隨錫可比隣。水明樓夜淸無寐。始信詩家悟妙眞。略約行人趁夕曛。虛欄張燭坐宵分。罇形落石窪堪飮。琴籟浮汀靜可聞。會事相逢溪上雪。豈宜自悅隴頭雲。翩然忽起遺塵想。歲暮天寒鶴一羣。</text>
<title>初六朝起。白雲樓大雪飛下。奇境會事。不覺叫快。</title>,<text>松風颯拉野雲昏。天際遙岑不見痕。瓊樹撒花粧峽縣。塩船榷利泊溪村。孤亭宜望無安壁。遠屋饒寒獨閉門。頓覺唐人詩句好。漁簑如畵欲消魂。</text>
<title>臨發掃雪。更登金水亭留題。四望皎然。眞奇賞也。</title>,<text>隱囊紗帽對虛欄。石底淸泉凍不湍。大雪遺蝗深幾尺。頑雲漏日上三竿。情緣蓬島先生譜。消息篔簹歲晩丹。苔壁銀鉤同秘笈。仙眞遺蹟見應難。余屢入洞陰。飽見斯亭諸勝蹟。而獨未見浮雲壁。今行期於往探。以積雪又不得賞。甚歎甚歎。留作後日之債。亦自淸緣未了。</text>
<title>午後別金水亭主人。仍踏雪入洞陰縣。</title>,<text>琴仙去逐海仙班。歲色闌珊减昔顔。亭之舊主曰金胤福好琴。楊蓬萊遺跡。多在海山。 落木斜陽空悵望。閒雲倦鳥任飛還。浮名已脫䳄黃外。晩計長留積翠間。驢背睡餘開眼見。詩中殘雪意中山。</text>
<title>宿宋君松鶴堂</title>,<text>回首前遊一夢然。茅堂瀟灑借牀眠。斷鴉流水年將暮。白鶴蒼松興暗牽。已喜文無芽雪裡。更看䟽趾落尊邊。南村小築新成約。欲向州人兌萬錢。南村有賣屋。兌縣官錢三百先酬。三宿淸緣歲月遙。縈廻百感酒全消。黃昏淺水梅開萼。今日江潭柳拂條。端合將身投散地。自慚無術濟明朝。稻粱已凈平田冷。鴻鴈何心下九霄。幽居將結盖頭茅。地近周家百里郊。種菜畦敷和露葉。移松庭濶拂雲梢。猶堪自足蝸濡殼。宛是相欣鳥托巢。寄語居人成券契。不應重勒北山嘲。</text>
<title>初七日發洞陰</title>,<text>步尋蒼玉屛前院。一挹淸風百世高。舊宅至今留畵藻。居人聊復薦溪毛。守林猿鶴悲閒伴。撼樹蚍蜉笑爾曹。幾兩阮家探勝屐。經邱尋壑不辭勞。今行。忙未往拜玉屛院。專以一篇屬意。超超天漢凍銀波。酒薄其如凜冽何。皜䄃新梅迎客笑。黃綿初旭煖人多。口拈詩句旋旋記。眼慣溪山歷歷過。颯霅碎穿氷雪響。金門爭似曉霜珂。梁門官路抱村斜。凍靄寒烟一半遮。酒郡願封逢麴米。驛亭無使寄梅花。行人每訝唫秋蚓。店壁頻看盡墨鴉。三十年前歸隱計。淸江白鷺是吾家。齾齾飛榱短短墻。孤雲祠下挹遺芳。幾敎行李經過熟。默筭年華感慨長。蒔麥園田春雨舊。放梅時候臘天香。白頭素識欣相見。萬歲橋頭店舍傍。叢叢松桂長官淸。客至不敎猿鳥驚。通汲澗泉子鹿飮。完租籬落午鷄鳴。山蔬勝肉能忘味。野老披心可話情。浮俗眞堪回太古。仙源何必問靑城。秪役雲林匝二星。洞陰淸勝肺肝銘。爲官亦喜經登覽。乘興何殊踏戶庭。秀擢禾巖瞻石丈。縈廻金水補桑經。名區㝡有難忘處。䆗窕仙潭矗玉屛。洞陰八景。惟四處爲奇賞。衝寒峽路氣凌凌。喚附村罏榾柮蒸。賖醉渾疑春欲返。續眠已覺日初升。江南瓊樹兼飛玉。嶺外溫泉亦合氷。四望皎然眞勝賞。剡溪歸客興堪乘。萬丈峯蒼古見州。荒村一例歲寒憂。石壕詩裡隣鷄哭。鄭俠圖中澤鴈流。澹泊蔬菁留客口。蕭條桑果立田頭。社倉井地閒經濟。拋向雲林只浪遊。竹兜靑幔擁深深。煖帽薰罏冷欲侵。默想村墟曾過眼。穩如房室可棲心。定尋枯佛參禪約。時發秋虫應候吟。却訝外間天氣別。輿夫喘息汗難禁。</text>
<title>宿新村徐丈丙舍</title>,<text>常情瓢巷歎難堪。木食山居自分甘。暮歲竹符關海上。百年茅屋墓田南。籬根通屐鳴新雪。樓角懸燈照碧嵐。已就柴桑歸去賦。行開松徑鑿魚潭。民風仍與市情纖。官令還憑里約嚴。縣吏不來輸稅賦。海商初到溢魚塩。牢蔬名日登松壠。桑柘深陰接茆檐。可喜永思樓上望。王郊百里數峯尖。卜築曾聞近檜巖。海龍峯下認松杉。天寒白鶴棲華表。春買烏犍墾石颿。梅雪書燈淸卧枕。橋霜店月曉征衫。主人獨抱經綸志。潦到西州太守𠷢。</text>
<title>曉發水踰店。仍拈東坡韻。</title>,<text>凄風七日倦山行。晩計初成慰我情。摩詰圖中營別墅。景純書裡卜佳城。餘生欲庇松杉老。病骨全蘓泉石淸。猶有徊徨明主戀。歸裝坐待曉鷄鳴。</text>
<title>途中口號</title>,<text>汝南鷄喚店燈寒。歲色郊園入夢闌。遙夜玉繩旋帝座。北風氷陸御冬官。虎嘷林薄行人肅。馬跡溪橋宿雪乾。十里東城聞擊柝。濛雲透漏曙光難。</text>
<title>東坡生日。玉垂，晉齋，笨堂，端溪，蕤山同賦。</title>,<text>乘興來如宿約尋。桂輪微缺玉繩森。東坡生日追開酒。安石中年只寫音。苦癖爲詩長刻意。深交閱世尙談心。林堂自有超塵想。一樹梅花冷映襟。五粒松陰萬竹靑。乾坤寄傲一茅㙜。埋頭痛飮時人笑。負手長哦宿鳥聽。退出筑來方暮歲。聊持釰看上干星。少時樂事重今夕。喚到鷄殘夢亦醒。</text>
<title>梅下遇犀軒</title>,<text>門巷非緣啄木開。咳如鸛鶴老人來。茶聲澎湃風生壑。松影扶踈月上㙜。書斷忠州空鍊鼎。是日卽白香山除忠州刺史之時。系元和十三年十二月二十日。 歌傳赤壁共啣盃。東坡生日。置酒赤壁。李委作鶴南飛曲。卽十九日也。 正思北里梅千樹。霧縠氷紈巧剪裁。余家園後百步有人家。盛植梅花。香品之美。不减范氏石湖村。銀漢超超玉漏遅。滿天風露一燈知。詩籤淸課官休日。歲籥陽回病起時。愧我咄嗟能辦味。任他便旋不留期。薄眠纔罷開窓見。月在孤松第幾枝。賦去來兮李禮山。起居茅屋意淸閒。高談經濟思天下。大手文章縮袖間。必也在陳吾與點。庶乎於易屢空顔。耦耕宿約知何處。回首嘉陵雪裡巒。</text>
<title>梅花共蘭畦賦</title>,<text>自占窮陰分外淸。貞姿天地現花明。苦吟每被芳緣惱。寒對仍敎俗事輕。太古風光歸夢悟。百年交契托痴情。詩人妙識尋眞境。參月容齋曉欲橫。蘭畦夢中得句曰。世漸十年如太古。痴添來日有營爲。眞警語也。故第二聯及之。</text>
<title>姜子靜見訪</title>,<text>雪白梅殘暮洞天。有誰尋我一燈前。山中宰相陶弘景。橋上詩人孟浩然。蕭颯風光餘小節。武林舊事。以臘月二十四日爲小節夜。 橫陳談笑似當年。幾時閉戶深園卧。已見氷流逬石川。一時眞妙我聞如。小樹園中此屛居。明月淸宵高士傳。寒梅濁世絶交書。惟通臘屐曾開徑。欣托鷦枝自愛廬。遠慕神仙錢若水。不關年至便懸車。明時誰憶季鷹鱸。秪恨怱怱隙過駒。林麓爲家兒是鶴。江湖喩世我如鳧。浮名念斷圍碁鵠。行樂情酣拊缶烏。萬事由來從所好。持疑休似涉氷狐。</text>
<title>除夜</title>,<text>風雪寒燈已半生。園齋悄生萬松聲。呼盧大擲屠蘓綠。喧馬深更列炬明。倐爾前遊懷度陌。偶然佳會喜同城。叵堪此夜催人老。一刻千金較重輕。</text>
<title>次玉堂韻</title>,<text>士綏玉堂詩序曰。辛亥十二月二十九日夜。與朴桓卿檢討共直弘文舘。桓卿誦白首豈知同夜直。卧看椽燭高花摧之句曰。此歐陽永叔入直禁省。與梅聖兪共賦者也。余率爾口占。以原句足之。厥翌。受香閟宮。桓卿步韻以送。且言非歐詩也。余於歸路。見李代言大與。袖示此篇。大與拈架上坡詩示之。相對一笑。壬子正月朔朝。笨翁書集賢學士古歐梅。宦跡參差去復來。經卷藥罏淹歲月。詩囊華葢走風埃。烏衫聽漏踈星轉。彪鬢添霜莫景催。白首豈知同夜直。卧看椽燭高花摧。瓛卿和之云。瀾翻緗袠飮紅梅。海內論交廿載來。相對鬚眉傲霜雪。晩將衣帽拂塵埃。沉沉畵省年光轉。杳杳銅籤曉漏催。白首豈知同夜直。卧看椽燭高花摧。今復點檢。尾句本東坡武昌西山詩中語也。非歐詩也。兄爲弟誤。弟爲兄困。適足相當一笑。元祐元年十一月二十九日。與翰林承旨鄧聖求會宿玉堂。偶話舊事。聖求嘗作元次山窪樽銘。刻之巖石。因爲此詩。請聖求同賦。此本東坡西山詩序而不見於坡集。在山谷次子瞻武昌西山詩註云爾。瓛卿弟白。鄧蘓韻事換歐梅。寄興何嫌錯認來。泣玦黃州悲此日。坡翁以十二月二十九日。責授黃州團鍊副使。玉堂之詩。適成是日。亦異事也。 夜星深院躡芳埃。歐陽公與梅聖兪同在試院。有詩曰。萬蟻戰酣春晝永。五星明處夜堂深。坡翁之與鄧聖求會宿玉堂。亦考試舘職時也。瓛卿之錯認。無或以此故耶。 蟫篇緣習吾生老。豹直光陰大節催。武林舊事。禁中以臘月三十日爲大節夜。 更遣玉堂傳掌故。烏紗同對燭花摧。</text>
<title>士綏書屋。會石農，晉齋，是迂，悠齋夜唔。臘月十五日。</title>,<text>燈火靑熒晩欲依。圍深梅屋息塵機。今宵明月閒人少。白雪陽春和者稀。秘笈靈山尋石室。橫經學士退金扉。爐香細裊琴眠薦。不惜風林露濕衣。深燈相對語依依。酒榼詩筒暫息機。數樹寒梅依舊在。一年明月似今稀。偶因知己遙飛札。聊與同庚共欵扉。佇看登瀛將滚滚。金門珂馬颺朝衣。是迂暮年蛩駏證相依。跋燭深盃不見機。車笠越歌他日在。蒹葭秦詠故人稀。鷄聲似柳明生壑。驢背尋梅月在扉。早晩中流看棹影。綠簑誰復換朝衣。悠齋慙愧蒹葭玉樹依。燈前一笑澹忘機。臨歧把袖心肝照。投老彈冠鬢髮稀。不惜酒醺香滿席。且緣梅住月橫扉。金門退食寬休暇。明月緇塵更涴衣。韋史向來軟語欲依依。未及尊前已忘機。明月滿樓聞籟靜。寒梅在閤見塵稀。夢緣詩入山中屋。畵境燈歸雪裡扉。棋散又將分手去。愁看曙色漸生衣。晉齋燈屋東西影共依。書聲尋到認雲機。臨歧每恨論心少。隔巷那堪會面稀。月下寒梅迎峒客。雪邊禿柳似山扉。憐君公退淸閒日。酒氣灰香欲上衣。石農</text>
<title>十七日夜。更會悠齋宅。</title>,<text>少日花枝映肉紅。餘緣執戟劣雕蟲。詩人有派堪參入。酒社無幾又一中。夜籟刁刁之調調。寒梅色色是空空。玆遊擬續西園畵。慙愧蘓家喚長公。蟹眼茶淸獸炭紅。重裘雪屋蟄如蟲。天寒氣色歸梅下。歲暮心期托酒中。高友千秋書在座。好人今夕月當空。園林鍾皷須何日。世事無那白髮公。悠齋金丹無計駐顔紅。歲暮情懷食蓼蟲。殘臘尾如行者半。百年身在混然中。秪緣氣味欣相托。莫遣談諧過便空。畵省郞潛憐彪鬢。明時出處仗諸公。笨翁紛紛休道輭塵紅。時復閒唫似候蟲。官味同歸櫨橘外。年光都付醉醒中。月添更漏宵猶短。梅共詩人座不空。雅會寒燈堪永夕。瓣香薇露祭坡公。石農拭靑書屋剔燈紅。詩話如氷媿夏蟲。習懶酒醅梅老後。論心人在月明中。剡舟寒夜風流遠。野谷陽春雪色空。紫陌鷄聲君欲去。早朝應復和諸公。晩齋太半癯容减却紅。天時將屬啓杯蟲。已寒月色淸無外。不斷梅香積在中。携手百年看出處。喜跫今夜聽虛空。蹇驢曉踏橋頭雪。涴筆爲圖寫孟公。晉齋飮來文字面潮紅。慚媿殘編小技蟲。元知美味酸醎外。自是高情澹蕩中。友如竹石同心悟。歲似煙雲過眼空。後夜難期今夜月。停盃直欲問天公。是迂</text>
<title>兪學士敎煥。示以梅花三十韻。率爾和送。僅次其半。</title>,<text>鐵幹瓊枝訝許長。香風陣陣樹頭揚。笑看杏雪迷蛛網。羞逐芹泥上燕樑。玉律先回暄磵谷。犀塵自辟淨門墻。不須淡宕黃昏月。自有天然現世光。持世天香出玉扃。輿儓桃李任飄零。粧嚴佛界誰傳相。雕鏤神功莫肖形。皜袂可堪逢月黑。翠鈿難與踏春靑。無情有恨參橫曉。如訴離懷和夢聽。輕盈英石隔幮砂。一段情痴惱大家。孤韵難調琴亦瘴。淸姿無比玉猶瑕。飛黏宮女粧眉額。結化曺公沁齒牙。妙詣詩家君復語。水邊籬落影橫斜。眞如色色是空空。妙性將無一軆同。肯被催花聞羯皷。不從劈柳借頭風。畵中摩詰饒眞趣。雪裡韓湘奪化工。憔悴江潭餘舊恨。淸香獨漏楚騷中。雖多膏沐爲誰容。殢粉殘香睡起慵。曉鏡菱花空自艶。春園桃李彼何穠。團圓珠萼欺痴雀。屈曲霜枝似蟄龍。一見陰鏗題品妙。貞姿孤操幸遭逢。空廓寂寂美人跫。猶見芳姿照玉缸。驛騎不來遙曉隴。綱舟虛返暗春江。玉關姜笛能傳壓。香國風旛盡竪降。蕩子偸香眞好事。鳳城從古有身雙。薌澤如聞隔幔微。靑絲來解小郞圍。傷心歲暮緣誰折。摻袂黃昏與子歸。環佩臨江思漢女。濃粧映黛笑南威。先春不被封姨妬。肯逐狂花亂絮飛。侯別園栽㴑厥初。詠於詩什出於書。古人尙質惟言實。薄俗尋香竟墜虛。庾嶺三更聞翠羽。楊州再度佩銅魚。如今萬樹朱門種。盡是高人品賞餘。玉潔氷寒較孰多。此間有曲醉堪歌。仙書正好衡相稱。惡句還愁玷不磨。特地相將惟我與。東風雖厲柰君何。淸宵獨立闌干畔。影拂金輪灧灧波。淸標常超衆卉芬。鷄羣鶴立不難分。芳心陽復含元氣。素質天成有至文。桂子同飄香夜月。豆稭時落冷江雲。一枝斜映書窓下。琴薦茶床鎭日薰。歲寒誰與共論襟。賴有芳姿在暮牀。出世天香驚混濁。先春消息破重陰。雲深蓬島禽傳信。風拂栴檀雀啅心。何事餘生空耐久。應憐碻士爲知音。素萼輝輝賽雪翎。此身得氣月冥冥。逢爲忽漫何曾約。至使無言若有聽。積雪眩疑千朶白。大冬鬆放一枝靑。風標玉麈交相映。何物人間産寧馨。華淸嫌却太眞穠。孤艶寒姿一氣鍾。天地草餘太素圈。園林分外數靑峯。平生閱歷風兼雪。歲暮心期竹與松。未到陽和先欲悴。只敎凡卉醉春濃。花王擅世御金塘。恨失寒英上玉堂。譜就石湖堪補注。詩成和仲愧聯章。惟憐外作瑤華態。誰識中藏鐵鍊膓。歲暮何人來共賞。欣將壺酒許過牆。天葩飛落白毫光。隱几維摩十笏堂。欲飾明珠春滿舍。如聞響屐月橫廊。不逢午檻花摧馬。肯受宮塩竹引羊。何似齊心薝葍裡。攀將功德鼻觀香。</text>
<title>祈糓親祼日。守宮揔府。默想動駕之儀。以詩紀之。</title>,<text>紫袍中禁唱兪兒。嚴皷三鳴奏正時。如日方升紅錦傘。擎齊宣化正門楣。閤門肅肅閉旋開。雲劒先行寶劒催。另㨾金鑾諸學士。挺身承候駕前廻。降輿陞輦出房安。蹔進鴻臚唱贊官。待令武監齊喝頫。聲聲如下碧雲端。一簇祥雲出禁欄。遅留敦化片時間。喝敎法從催飛鞚。趕到金晶仗外班。東西班綴據繩床。共挾中塗舖淡黃。玉仗風前齊俯伏。惟聞淸蹕耳邊長。紅埃灑浥凈雲街。從邁淸晨大小皆。出色翩翩承政隷。擺開一字手朱牌。松陰靈籟藹升香。吉日維辛禱百昌。恭識滿壇環佩響。邦家上瑞降穰穰。禁苑應呼不夜城。萬燈扶作燭龍明。與民樂響歸天上。滿路觀瞻祝泰平。周廬晴月照庭空。壺局無人此夜同。蟫蠧書生工變化。新年又作守宮紅。</text>
<title>淸凉寺。余二十年前所棲息之處也。今年新春。乘興來遊。同遊皆非舊人而寺僧亦無相識者。感歎以題。</title>,<text>朝衫長愧水田衣。選佛塲深晩欲歸。玉版同參山日暮。是行本爲相居東郊。而託以淸凉寺有嶺南僧可與談詩者。拉數人同行。故用東坡携秦少遊。參玉版師事。 碧紗新拂院塵稀。二十年來塵撲面。如今始得碧紗籠。王播木蘭院詩。余之重到此寺。亦閱卄餘霜。卽居僧必以余爲貴於前日矣。 𤞇兒罷夢鍾初動。元微之詩曰。𤞇兒撼起鍾聲動。二十二年曉寺情。 仙鶴營居錫共飛。杜子美題玄武禪屋。錫飛常近鶴。盖用卓錫故事也。 懺悔禪床香一炷。浮生溯計七分違。春寒沙柳已搖溪。興入伽藍路不迷。蔣峀時來堂有半。陸游入蜀記。王文公半山堂。卽報寧禪院。自城中上鍾山。此爲中途。 香山一宿寺稱西。白香山詩曰。心知不及柴桑令。一宿西林却便回。余亦一宿而返故云。 栴檀像竗凝金氣。貝葉經殘撒玉蹄。倦客煑茶爐撥火。蜂房細雨燕含泥。玉帶前遊鎭寺門。梅花細溜訪溪村。滿林鍾磬非塵世。下界烟雲割曉昏。明鏡高臺眞見性。水精淸域澹銷魂。圓公歸寂新成塔。風月要從石上論。余於昔遊。見慧圓師住持于此。示寂今已十餘年。感嘆不已。用甘澤謠語。</text>
<title>春中登園</title>,<text>春風何日到吾園。強病登高破夢昏。柔草綠因承枕簟。長松陰合覆棊罇。遙嵐暖翠浮花氣。亂墨殘香雜酒痕。已許墻東成大隱。又將餘興問郊村。</text>
<title>心菴太史之山別墅</title>,<text>安石蒼生望。淸時綠野堂。軒楹名士集。醒醉妓裙香。格磔春深樹。舂鋤水一方。小車花外約。伊軋度斜陽。溪頭舫閤蔭風瀾。宦海回思利涉難。松桂遠圍何郡色。桃花初破此山寒。會心暇日追隨近。立脚平生進退寬。後約重留三幕寺。西溟返照好相看。</text>
<title>鎖院南宮。浹辰竣事。吟寄上試松石尙書。</title>,<text>華燭烏紗映鬢絲。英年如昨憶追隨。蝌文柒簡專門學。蟻戰明星鎖院詩。但見遺䂓紛帖括。愧參餘席佐爐錘。浹旬始脫樊中翮。時物林園綠欲滋。朱衣頭點閱烏絲。十日南宮秉燭隨。丌策勉升觀國士。園花忽入餞春詩。出榜在三月晦。 始知公眼須同座。詎謂吾心有正錘。此席周旋如舊契。靑瞳不改白紛滋。松石尋行數墨眩欄絲。睡睫纔翻夢已隨。聲入心通都是字。易精書灝更云詩。咿唔不翅魂遊彀。崇黜全須聽作錘。昭代右文渾腹笥。只愁童習白紛滋。心菴</text>
<title>燈夕。心菴鎖院宿小卯齋。與諸閣僚賦詩。以全篇見寄。病屋園屋敢效郢門之和。末道厥翌枉存之感。</title>,<text>詞垣獨步廬山高。嘉祐功多蒐雋豪。豹直夜吟摛墨草。鳳池春醉纈緗桃。岹嶢難接疑霄漢。下俚無譏列檜曹。萬樹鰲棚供一賞。登臨鞋襪不辭勞。</text>
<title>心庵太史。乞暇洗沐于之山別墅。以判度支承命入都。以約閔丹陽游虎岬寺詩示之。步韵以謝。尙書新乘燕制露網肩輿。唐人詩曰。城裡人迎露網車。</title>,<text>龍驤亭下水油油。露網輕輿泛麥秋。民部政須劉晏漕。汕區閒掩謝公樓。才堪需世那能已。事易違心詎自由。懸識丹邱前太守。空山斜日悵相求。</text>
<title>謹賡御製新晴</title>,<text>時膏陰雨泛薰風。御稻抽秧上苑東。肥瘠難齊人力異。宸心應慮不同豊。</text>
<title>雨中焚香。受夫笠屐來訪。景文氏亦來會。到夕厨煙不起。已而小奚來報受夫夕飧。喜而賦古軆百韵以識之。</title>,<text>吾宗饑餒從先進。聖訓去食寧去信。耕稼未學歷山舜。標名亢愧稱厨俊。厭豆是駑服塩駿。枉志求食君所愼。日供萬羊易鍾釁。何家食評徒口順。工飢老子到豹鬢。惡草猶難饞胃鎭。身計杌黃楊閏。功名不建流光迅。冒雨笠屐凌燁震。嘉繪園裡相問訊。主人淸貧豈纖吝。午肚無粒騁譚峻。前村貰酒呼家胤。籩豆楚楚戒爾儐。一字難敵萬鍾賑。薄俸愧廁朝紳搢。辟車舍人堪嘲藺。無田學士難攘畯。焚香淸晝俗不襯。園丁採呈如飴堇。洗滌塵肺若源濬。磊落文芑疑星塡。胸中車輪太轔轔。㮙然不耐當年饉。同人愛好幸不擯。爲是懷寶如瑜瑾。論詩品花日遴遴。貧耐無物能遺贐。難庇三族欠腰印。恐一簣爲山仞。勸我迨羣盍孟晉。歎君於世無所趁。坐不媚人遂不振。吾師已矣悲遺憗。神農忽沒欲誰覲。採薇夷齊生僅僅。屋雖不潤身則潤。肯向朱門餔其餕。樂道擬從旄在浚。賢士應不口腹循。義勝之肥顔色蕣。心戒再騖俄一瞬。君家夕飧炊烟認。佐以求益無於牣。爲爾抽思發硎刃。慚愧君子其言訒。</text>
<title>雨中蕙園見訪。長坡亦會。話到畢景。小奚來報蕙園夕飧。不覺叫奇。請長坡呼韵。賦古軆而賦之。</title>,<text>吾儒耕餒聞先進。聖言去食難去信。世人嗜利慕羶舜。急難久無稱厨俊。厭豆駑笑服塩駿。君子處此當戒愼。萬年丞相廢鍾釁。四豪食客呼風順。嗟爾工飢已絲鬢。惡草猶未饞胃鎭。生計轉厄黃楊閏。五十無聞流光迅。匕鬯百里幾喪震。桑戶十日無相訊。同宗皆占羲象吝。睦族敢期堯德峻。門下雜議有何胤。八珍縱橫籩豆儐。義田不謀百口賑。徒擁厚祿紳笏搢。斗米食能必辱藺。旨否攘如至喜畯。工商百技俱不襯。園田學種如飴菫。腹中雷鳴又車轔。糓荒曰饑瓜曰饉。含桮豪飮輒見擯。被褐誰知握瑜瑾。雨中高屐齒雙印。振衣來坐崗千仞。奧義邃學䟽且濬。文芒錯落歲與塡。小僮報喜盍孟晉。饛飧幸具高舂趁。一飽已見炊烟認。佐以求益無於牣。老荊季蘭辦具僅。環坐床邊望餘餕。匙箸磊落无所遴。放飯流醊空一瞬。充如羲肥更德潤。大談橫發麤氣振。善養寧羡執饋酳。美味不須煩擉刃。筍蒲其簐韓侯覲。俎豆可對衛靈陣。流涎麯車追李璡。不茹葷腥訝王縉。惟君健啖自髫齓。蔬肉不揀柔與韌。東西糊口戒行軔。歸槖未滿人餽饚。志操常勵不緇磷。知慮增益如疾疹。人生榮悴似朝蕣。富貴變幻同海蜃。爲君一歌洗鄙悋。淸夜無眠剔燈燼。此是昨雨所消遣。更繕時畧加刪潤。韵硬且促。辭多不暢。覽者恕之。</text>
<title>用東坡和陶軆。次黃樹齋答李牧臣。幷寄徐東松艾至堂。三首</title>,<text>鷄林求白集。曠憶長慶年。神交無遠近。勝事猶後前。卓犖宜黃公。序我東槎篇。道光。丁酉從叔父翠微先生赴燕。以原隰詩什付梓。名曰相看篇。樹齋實序其首。東人之識樹齋自此始。 解裝冽水上。聚觀相叫喧。藻采絢霞綺。文思逬石泉。一讀一馳心。漠漠懷燕雲。幷世如隔塵。那令缺界圓。欝欝東方士。逸足被馽覊。竦耳燕代濶。時向北風嘶。日下集英雋。挺生麟鳳姿。墳典笙鏞以。文章朱綠之。何當薄言邁。共訂天涯期。萬里凌風雪。顔色不露幾。千古縞紵歡。待我遊都時。得一名士難。遠遊還復易。恒見附驥行。資斧徒自費。津津說器翫。痼俗無砭劑。蒼士矜文詞。游事頗超異。書劒從北還。譏訕忽騰沸。饒舌不須辨。會心良可慰。高盖傾道左。幸懷公門刺。證交已瀉情。行史遽乖戾。尙藉蟠容力。賢豪識一二。醇學入門路。深契回心地。誰知展詩卷。怳如再此事。痴蒼游都。路値樹齋。以使事歷過。遂得證交。樹齋指以入都。訪艾至堂吳子序諸公。痴蒼如其言。幸得遍交諸名士。</text>
<title>石農學士持被玉堂。與仙寮賦詩。士綏時直內省。同參詩席。以其卷示之。</title>,<text>春明一夢冷全消。長憶天風午漏飄。孫承澤著春明夢餘錄。 遠志出爲九卉伍。中書老被武人招。石農晩向少年叢中。出一口氣。幾令猿鶴騰嘲。持被浹辰。以臨池自娛。有求輒應。余示以堂扁。爲請而得之。 伏犀豊角思賢弟。棲爵觚稜望聖朝。翰墨叢殘餘內製。歸田未信玉堂遙。百丈洪疑屋漏床。災霖太早挾端陽。九衢濃憶成泥海。一陣翻敎洗熱鄕。詩䟽有寒鄕熱鄕之語。 小榻生魚侵蘚綠。峩巾墊角黦梅黃。山人木履高於梮。共倒園亭濁酒觴。</text>
<title>次題徐健菴尙書遂園脩禊圖韵。賦嘉會園亭。</title>,<text>蓬瀛海仙宅。七居二名山。京都列秀潔。城郭藏富繁。結廬超人境。空谷生蘭蓀。林壑自䆗窱。地分何淸閒。坡公一笠亭。隨意置小園。金石羅左右。琴局恣遊歡。遠挹濟王城。俯瞰蒙姬灣。揷架三萬軸。諷吟如箎塤。起居信乾坤。行止任亨屯。尊丌紫陽書。虔誠薦至言。啁啾憂俗士。澹泊懷邱樊。何似雲林閣。不許人登攀。軒牎爽籟淅。階巷川流湲。園童忽報喜。小雨竹生孫。</text>
<title>芍山尙書買亭于廣津之上。易棟宇而新之。湖山改觀。巖壑增淸。余聞之甚喜。約諸公往遊。酒數行。玉流台丈誦日永凝絲竹。春晴媚綺羅之句。余請分韵以齒爲次。得晴字。賦百軆四十句以紀遊事。仍請尙書揭之樓楣。甲寅</title>,<text>四月三日天氣晴。鳴籃騎馬出東城。我欲追君君未遠。路人爭指車峴程。濟盤春水流滑笏。鴈齒橋長沙渚平。山回路轉得佳境。壯蠣墻畔花枝橫。風軒水閣帶磵靜。燕寢書堂凝晝淸。都將瓦影寫江碧。遊儵不驚欬唾聲。最喜淸遠樓上望。令人便起吳興情。酒旗山郭司勳語。船舷雲際渼陂行。十二絃奏伽倻譜。江雲欲逗江鳥鳴。珠紅小槽滴春酒。勸酌不辭金巵盈。名泉宜茶試桑苧。快閣含漪眠桃笙。淸歡未了景翳翳。詩篇欲仗歸興成。靑門小堂供少憇。滿蹊桃花霞烘頳。遊境歷歷細追想。知君積費心上營。昔日隣居慣來朅。松石荒凉餘數楹。漁戶蕭瑟茅茨老。石磴崎崱蘿蔦縈。舟人遙望認村樹。宰相亭舘徒傳名。盛衰物理相推敓。敗棋忽換舖新枰。品賞奚止樓榭好。水媚山巧當檻呈。贖宅投老近靈壁。幅巾杖屨欣相迎。</text>
<title>三松內從公以禮部尙書。奉命展審關北陵殿。復路將入金剛山。余初欲趁入山之期。會于歇惺樓。憂纏事殷。未能勅斷遠出。只擬於省壠之暇。叙別于洞陰金水亭。而雨陰濛翳。亦恐沮行。謹誦松園先生金剛送別詩一聯爲韵。分賦小詩十篇。拜贐行輈。</title>,<text>幼歲厲遐志。矯首雲岑峙。東有大東洋。天水滺滺只。峭峰萬二千。頭頭玉雪朶。久爲仙點斷。混蒙佛印可。奇狀萬物肖。全面衆香城。本居三神一。舊以怾怛名。毘盧上天梯。罡風吹不休。振策凌絶頂。凜凜難久留。放舟三日浦。山靑渚沙白。何代方外士。永述與南石。不可不一觀。蹉跎半生過。尙未婚嫁了。負負名山何。歎服松園祖。詩品以人高。巃嵸海山上。名留跡不勞。一夢遊仙枕。孤燈風雨夕。騰騰逐車塵。曉來無尋跡。話別金沙潭。泉石愜素操。仙尉携酒待。小弟亦能到。淸朝大宗伯。關北榦事還。驛遞傳路引。五月金剛山。</text>
<title>三松宗伯。啓旆之前二日。會于石農書屋。酒微酣。芍玉尙書賦近軆一篇贈別。余亦步其韵以呈。</title>,<text>我家豊沛是咸州。璇寢衣冠月出遊。故事猶傳慶興宅。吉祥長駐樂民樓。禮官奉職朝辭闕。縣尉留人夕㩜洲。歸到靈山應悄悵。大槐仙侶不同舟。</text>
<title>四月十七日。會三松宗伯，鶴樵地主于金水亭。泉石樓亭。素愜幽韵。親串適來團集。尤爲會意。况關海遠別。從此伊始。感念而賦。</title>,<text>別界三年憶再經。白雲依舊照虛汀。流光峽水無端逝。長夏園林極意靑。地主素叨仙吏籍。天文今動使臣星。歸期共托丹書壁。投老乾坤有一亭。</text>
<title>洞陰郡齋。送別三松。同鶴樵謁玉屛書院。讌坐講堂共賦。</title>,<text>淸遊與白石。在人如名士。所以三高祠。乃住蒼玉里。邈矣思菴公。托交峒隱子。文老曠百載。耿介傳義理。想象棲遯志。林泉宛遺址。拜鵑窩上月。白鶴臺前水。我欲恣冥搜。同遊良可喜。秀壁探佳句。遺篇玩深旨。石壁有谷雲所書思菴詩。是遊。借讀峒隱文谷兩集。 矯首關北路。悠悠念行李。何必歎分岐。萬轍歸一軌。</text>
<title>如斯閣。次板上韻。</title>,<text>軒扉幾處對孱顔。獨許公亭管一山。擢地三峰埃𡏖外。飛泉百道笑譚間。松凉頓滌遊人熱。蟬急飜敎聽者閑。感念羊甥華屋語。城西馬策不成還。</text>
<title>賡進大王大妣殿誕辰御製詩</title>,<text>南山北斗萬年杯。天上人間五月廻。滿地蒼生皆壽考。出雲時雨理先開。</text>
<title>送別松石尙書按節嶺南</title>,<text>閣務乘閒按省城。聖恩偏許奉輿榮。淸朝名宦思河演。本道營主題名記。浩亭河演所輯。 黦壁詩篇待國卿。金慕齋安國爲嶺伯。到鳥嶺。院壁有題詩。海內詞宗一國卿。靑春持節按齊城云云。國卿。公字也。 晦退家鄕傳舊俗。辰羅墟部報秋成。心知翠竹霜橙夕。耐說兼旬鎖院情。壬子春試。余與尙書同院考講。</text>
<title>和崔景欽</title>,<text>骯髒崔君子。乃隱刀筆流。職微理悉具。俛焉偕由由。隨例學趍走。委命任沉浮。曾我官其曹。骩骳抗顔羞。秪緣磁針引。詎云葠朮收。未解吾何有。能博君知否。讜言欲咀服。味辣螫唇喉。敲質出素講。辨析誠堪憂。勸之斷名利。慰以蠲悲愁。方寸樂有餘。莫逐酒人遊。省愆如積山。從善愧速郵。閉門感見托。風謠試掇摗。</text>
<title>甲寅之歲。自四月十六不雨。至五月將暮。圭璧再擧。靈應邈然。上親傳香祝於風雲雷雨及雩祀之壇。憫旱之敎。懇惻諄複。適余往候端揆閤下。公方上慮聖躬之勞攘。下矜民事之孔棘。憂惔之意。溢於辭色。余退而歎曰。天其不日雨乎。旱潦流行之災。不能不時有之。特人不之敬威而恤災。故天亦不之感。今吾君憂勤如此。廟堂之上。軆國如此。天必應之。况是晦也。月離于畢。其占爲有雨。天必不日雨矣。二十八日果大雨。連日霑。農忭商欣。米價益低。乘小晴又候端揆閣下。公喜色滿容。出示喜雨近軆一篇。仍命趁韵。莊誦之餘。謹承匀敎。蕪拙愚陋。有不敢辭。</title>,<text>宸念迴災迄用年。心香直上九閽邊。崇朝普澤膚雲岳。前夜靈占躅月天。毛詩傳曰畢躅也。 瀱汋一時噴活水。郊原幾處濕菑煙。詩篇素佩巖廓望。副手重看濟漏船。用韓稚圭喜雨詩。及朱子與呂伯恭憫旱書。</text>
<title>題三松先生金剛詩卷。仍請思潁尙書斤敎。</title>,<text>鰲背仙山白玉叢。叢叢都揷碧雲空。天敎正法琉璃眼。飽看金剛夕照紅。</text>
<title>澆花老人輓</title>,<text>老人栽花玩化理。培以土壤澆以水。自觀菩蕾至敷華。八十年餘坐花裡。郭槖駞傳種樹方。黃四娘家靑裙子。斑爛萬紫及千紅。洞天淸課閱甁史。春江一夕妬封姨。取次凋零幷蒂蕊。萬象雖空不落空。生生結實無窮已。</text>
<title>思潁尙書招飮濯纓亭</title>,<text>秋樓讌坐狎新凉。水碧山光一倒觴。風舶趠回唐漕運。隱囊寄傲晉淸狂。已忘言處憑千辯。共占閑來謝百忙。江漲今年知幾丈。居人猶說到門墻。賀家一曲鑑湖凉。若比公居只濫觴。近日生涯歸爛醉。此身潦倒坐踈狂。容人洽洽舟來大。送客怱怱水自忙。極浦風帆高百尺。長敎齊泊及肩墻。</text>
<title>三松尙書禮審才旋。按節玆省。吟社諸公設餞于城東蕭寺。興酣之餘。爲念遠別。不禁悵惘之思。</title>,<text>禪樓飮餞已凉時。簫皷紅粧慰遠離。班綴復從崇宰出。風儀先許北人知。長檣秋色垂虹似。巨壑層濤瑟海疑。近日朝廷勤器望。使星仍作福星馳。</text>
<title>思潁尙書。同遊藥師禪房。吟示近軆一篇。而余因醉劇不能和。趁夕旋車。亦不能躡塵而返。獨留一宿。歸步其韵以謝。</title>,<text>遊約城東趁蓐炊。香樓金道隱松枝。飮方快活忘禪戒。歸忽參差殿夕期。鬢髮自慚非復舊。肚皮應恕不宜時。雨牎佛火靑熒夜。重誦吾人涴壁詩。</text>
<title>藹士成川仙宰之行。用思潁尙書藥師禪房韵送別。</title>,<text>松讓繁華黍一炊。遊車衣碧蘸楊枝。千重山水驚新別。三百樓臺赴好期。秋葉有聲寧不恨。學士甞有恨賦新增秋葉語。離騷盡在曉鳴聲之句。 蘆花如雪正今時。蘆花如雪秋江碧。思潁送別詩語也。 自憐携酒登高日。感激臨分賦衛詩。</text>
<title>奉香景陵。愴慟冞深。共賦近軆。請正禮部尙書將作提擧。</title>,<text>聖人衣履閟珠邱。昭儉因山水作溝。如日方升瞻盛德。寔天不吊慟眞遊。閭閻士女今依舊。霜露松杉六見秋。尙有廷臣千斛淚。却添凉雨灑羔裘。</text>
<title>玉垂兄丈同遊淸凉寺</title>,<text>秋雲何薄意何重。黃葉聲乾喚病慵。驛柳衰殘關遠別。禪林忽漫話曾逢。堪披掃塔山中服。喜見香爐分外峯。只是餘年營一飽。可能長趁木蘭鍾。</text>
<title>安尙書桂圃丈。同金參議廣石丈步登會園。安公之胤賢洞陰明府陪後而來。招余同賞秋景。甚稀異事也。安公命韵賦詩。</title>,<text>秋日林園忽有輝。丈人綦屨侍萊衣。西河果爾仙眞是。遼郭居然物色非。好遣半酣楓與較。須看晩節菊同歸。恭脩牀下梁松拜。從此年年願莫違。</text>
<title>仲秋十五夜</title>,<text>商飊聲在半空晴。捲掃微雲葉葉輕。明月與人俱得意。一年今夜獨占淸。九秋客欲題糕字。千古君惟管酒名。止境同尋邱壑去。金沙潭照鬢絲明。</text>
<title>辛丑歲。余與今副行人鄭汕樵同直銀㙜。命韵唱酬。一夜成十篇。已而汕樵宰慈山。余尹伊川。會南谷山房。汕樵先侍郞丈。拈示先世退省軒集中贐我高祖考燕行詩。遂命次韻。今焉星霜屢嬗。人事滄桑。余齒後汕樵十七年而髮已種種化矣。行當遠別。拊念掁觸。恭賦二篇。前用銀㙜韵。後用南谷韵。</title>,<text>黃楡葉落塞天高。原隰于將載驟勞。爲吏關河同剖竹。聯章省掖憶投桃。圖經遠訪徐兢筆。書籍誰歌日本刀。杏塔行過驚百戰。北風蕃馬盡騰槽。餘生風樹感窮人。歲月蘭陵下坂輪。亂篋重尋詩卷古。頹簪不耐鬢絲新。高稜淸曉懷秋緖。征盖都門悵遠塵。何用臨歧言剌剌。交隣專仗善辭臣。</text>
<title>新年次楓臯韵 乙卯</title>,<text>餞盡寒歸送別然。翻令時物屬春天。會心吾便成良夕。何處誰能積往年。酒味剛如禪所悅。名韁欲解帝之懸。墓南新買田三頃。噉飯從玆不暇眠。</text>
<title>心庵相公奉香定陵。恭賦以餞。</title>,<text>黃扉啣命上陵來。聖祖生辰九甲回。恭覩慶興遺宅畔。至今䓗欝氣佳哉。金釵十二錦纏頭。千斛春醪泛玉舟。令史傳呼寬禮數。按臣同醉樂民樓。神馬尻輪趁使軺。飛騰平楚與長槁。橋窮欲拾樓梯去。徑罷花庭曉雨瀟。</text>
<title>簡寄北伯金尙書三松</title>,<text>節惠新宣正獻公。遺孫榮愴弟兄同。而今四十三年舊。想像風流硏墨中。右秪受節惠煌煌恩誥武都泥。北路藩侯帶寶犀。爲是璇陵脩域蹕。天甄勞勩一階躋。右寵擢榮秩新恩袍色賽鶯兒。省府榮歸筮吉期。兩隊紅粧千騎衛。爭傳廵使迓郞儀。右胤郞榮覲遠追文老兩先生。龍節金魚會北營。懸識玉簫亭上話。民憂世道徹天明。右陪唔相府妄念希當補襪絲。門前徑路涉欹危。園林春返花爭笑。笑我無成秪自癡。右自解人嘲</text>
<title>謝惠北伯尙書古製匙箸</title>,<text>咸州按使志好古。酒用罇罍飯用簠。遺我匕一及箸雙。云是麗製考圖譜。頭岐如叉唇似荷。法㨾樸古堪取柯。五百年物若始見。開函一笑一摩挲。山飯適値供稻菽。手夾口㘅滋食福。或慮常設口鑠金。便命家僮勤護櫝。</text>
<title>梅雨脫簑</title>,<text>處處瓜塍水漫平。靑郊帬屐雨中行。溪山罨畵濛濛意。寺閣淋鈴滴滴聲。好遣官閒多洗沐。從他老去作風情。禪牀一夜淸無寐。自笑浮生日噉名。</text>
<title>思潁尙書得泉於桃墅之北。架亭其西。吟成近軆而落之。余以龍驤之劣。猥隨諸公歷塊之步。趁和以呈。時適仰見面岳。蒼壁秀擢。萬松絡綴。夕景將入。巖洞益黝。余品之曰。此景何其似謙齋筆意也。芍玉曰然。</title>,<text>一把茅成恰葢頭。憑欄偏愛小塘幽。四鄰酒重人間世。五月松凉分外秋。晩飯山林頻有約。散仙官府不關愁。穹巗脩樾歸雲翳。欲向河陽畵裡求。</text>
<title>濯纓亭。思潁尙書點漕後招同諸友來遊。</title>,<text>一醉高樓世慮空。富林山色落樽中。江開萬古河渠路。候近千家舶趠風。帽影鞭絲歸意倦。衣香人語畵情通。楊花渡口無窮柳。盡日依依似永豊。</text>
<title>次思潁揔戎蕩春臺詩。上游觀閤下。</title>,<text>慚愧賓筵怭怭儀。衣裳顚倒語多枝。包含妄恃藏胷甲。非禮全拋勿脚旗。正則餟醨元所戒。淵明止酒晩爲詩。小園蒼綠圍深屋。閒坐禪家結夏時。</text>
<title>映波亭。石農，芍玉，如淵，悠齋賞雨中荷。</title>,<text>萬斛跳珠急雨天。荷亭游事不期然。名山自有千廵酒。淸夏來聽一度蟬。罨畵樓明當夕照。流觴槽舊落風泉。招携豈是耽行樂。同社題襟慰暮年。花萼樓臺綠罨天。紅欄一曲㝡蕭然。幾來見怪林間鳥。雜坐吟如雨裡蟬。古宅名傳圍老樹。靑山價重貯靈泉。一觴如約還多感。荷葉荷花似去年。石農</text>
<title>游鄭承旨彌山別墅</title>,<text>萬丈峯蒼古見州。主家潭洞氣如秋。潺湲澗水縈沙嘴。霮䨴林光護屋頭。書帶幸留賢子付。廣文非復冷官愁。平生固守東崗客。偶被風流此蹔游。</text>
<title>天然亭賞荷。同芍玉，悠齋，鶴樵，磬石，三湖，東樊賦。</title>,<text>荷花荷葉滿西池。來及朱炎未退時。紅减尙饒朝映醉。碧敷難覔舊題詩。閑忙各付遊人得。初晩全憑熟客知。恨少中流瓜子艇。乘風蕩月赴佳期。城西湫隘路傍池。花發繁華此一時。柳陌菱塘何處畵。水村山郭古人詩。依然太乙眞仙到。那遣蘓杭刺史知。綠襯帬腰紅映肉。大堤兒女赴誰期。眞個朱華冒綠池。紅亭得氣已凉時。菱租久入西湖狀。漁具新增甫里詩。鼻觀通香無爾隱。啼粧照水感君知。迷離岸草疑芳杜。楚怨蕭騷與夕期。鐵鑪遺步是松池。文采風流異昔時。海左亭高三輔地。天然花入一源詩。一源李槎川也。 年拋酒裡何曾駐。身在香中自不知。紫袋銅章俱到老。怱怱還愧簿書期。裠屐含風頫綠池。玩荷仍坐夕陽時。名樓金碧橫披畵。秋水蒼葭宛在詩。淺港隔林塵不到。微凉泛壑樹先知。澹黃街月翩翩去。帽影鞭絲夢有期。天然亭荷時。歲莫不往遊。遊莫不有詩。而無如此日之會意。故諸人之詩皆可詠。悠齋曰。來遅風雨猶相護。地逈秋凉早自知。磬石曰。碧拂晴雲醅宿釀。紅承朝日艶新詩。三湖曰。紅泥亭影醮官池。萬柄芙蕖七月時。朝暾漸上花花現。曉露交零葉葉知。鶴樵曰。十年吾不到西池。花發難忘痛飮時。碧稠紅瘦人初到。月曉風淸境始知。東樊曰。葉且勿論花可愛。衰猶如此盛當知。芍玉曰。秋水向來明月夢。洞天晨入異香知。悠齋曰。花開花落候亭池。第二番花尙盛時。如來法幻前身現。西子粧偏半面知。鶴樵曰。繫馬紅亭尋舊約。鳴蟬碧樹賦新詩。要看雕餙天然去。直到塵根淨處知。東樊曰。秪可沉冥無限酒。不須雕刻自然詩。芍玉曰。香分玉井中邊水。人在旗亭甲乙詩。東樊曰。池底種蓮蓮出池。新根舊蔕不同時。製荷無縫爲初服。破薏同心作憶詩。露自泣珠魚不見。風因傾蓋鳥相知。柳陰却羡垂綸者。歲歲看花雪髩期。悠齋曰。新凉當藥紅消病。積露爲珠碧展詩。君子容儀朝氣見。仙娘消息晩香知。磬石曰。紅將捧日心香聞。碧欲凌波色相知。芍玉曰。橫笛短簫勞夜夢。老荷踈柳作秋詩。鶴樵曰。休將白髮照淸池。的爍荷花似舊時。斜日樓臺成把酒。五更風雨憶催詩。香來姸月心心在。波動新凉葉葉知。且置諸公文字習。仙人太乙與同期。悠齋曰。四隣香重無量酒。萬古花輕有字詩。東樊曰。雙星屢別天應老。一葉先鳴世不知。磬石曰。樓容縹渺斜陽得。花氣空濛積水知。東樊曰。碧藕傾來千日睡。紅衣落盡六朝詩。芍玉曰。賞花仍作放生池。愛見遊魚潑剌時。敷碧剩紅粧女恨。淸風明月侍郞詩。花間白酒爲新社。笏外靑山似舊知。明日跫音君子榭。更須公退趁佳期。悠齋曰。藕船移泛硏南池。題品紅稠碧漲時。座上香來東漢士。鏡中花對盛唐詩。水晶宮闢光無畏。雲錦機闌冷自知。葉葉如逢傾盖舊。百年情蒂白頭期。三湖曰。一生淸夢家於水。萬古香名友以詩。中止風波渾不畏。上天月露若偏知。</text>
<title>綏陵遷奉輓</title>,<text>滄劫迷茫不可期。人生自有淺深悲。如今淚盡那由灑。曾灑先王葬聖時。烈考洋洋聖子趨。雲鄕何處一堂娛。拖膓地上思重覩。倘有餘丹鼎底無。珠邱昭穆祔如陞。松栢陰中曖八陵。慈念聖心圖萬億。杳茫風水理堪徵。人頑每說石人如。圖報君恩石有餘。翁仲冠紳風露裡。天荒地老侍宸居。</text>
<title>顯穆綏嬪遷園輓</title>,<text>至哉純考孝。誠愼事親終。服述參今古。虞車返內中。禮因情義起。經與變流通。幽卜從新吉。冥冥慰聖衷。</text>
<title>歸恩堂小集</title>,<text>種樹栽花百不閒。主人經濟足斯間。夢回枕簟凝淸水。秋後園林峭碧山。嶺路多岐關送別。朝廷無事綽來還。重遊若較明年健。應記樽前細菊斑。</text>
<title>洞陰丙舍。次陸放翁詩。</title>,<text>金牌玉節映山扉。怵惕松杉露降時。今日情懷殊倍苦。此生成就未曾期。行違千里君民大。哭到重泉父母知。富貴賤貧俱有限。燈前三復務觀詩。</text>
<title>乙卯十一月十六日辭朝。秪承引接于克綏齋。諭以以卿經筵所奏觀之。必當善爲。卿之言行動止。予所深知。勿爲過謙。下往善爲。臣感激惶懼而退。諸益已于西湖之二可亭。張餞相待。如淵尙書。出示送別詩。諷翫之餘。仍請諸益次韵。先題一篇。</title>,<text>凝香煖閤燕居淸。恩諭春溫荷作成。言行詎期紆聖眷。經筵曾是察臣情。觚稜戀結千門逈。江閣分張一水平。我馬君舤工別語。中流回首盪槳聲。石農誦劉禹錫詩。我馬映林嘶。君舤轉山滅。故及之。</text>
<title>果川新院。更疊前韵。十七日</title>,<text>冬天寥落凍雲淸。對酒當歌別不成。昨日親朋江榭話。衰年兄弟店門情。縱思廻望山遮斷。長恨南征路未平。一夜逍遙堂裡夢。千尋老木作寒聲。</text>
<title>十八日發陽智。午憇竹山白巖店。</title>,<text>亂山深處長宮淸。二十餘家村自成。定夕皷笳能縣事。滿盤茶果見人情。店貧失利東南徑。稅急占登上下平。一榻寄眠良足意。緘書起寫曉鷄聲。右屬陽智。匹馬從人借。南遊此昔經。悲歡雙髩白。歲月一燈靑。遠水流畿甸。寒雲數驛亭。天文臨嶺表。老作使臣星。余曾借鶴樵馬作嶺南行。今爲二十八年。</text>
<title>十九日。自陰竹之石院。午到忠州龍院。</title>,<text>鳥嶺人疑庾嶺如。迢迢行役不遑居。常思記里車中皷。願寄傳家杖上書。忠愍祠堂風可挹。琴㙜戰伐事全踈。凄雲冷日忠州路。膓斷浮生感舊餘。</text>
<title>簡寄安東宰趙聲汝</title>,<text>南州遊宦近何如。乍暖旋寒問起居。萍水相逢靑眼客。梅堂先寄赫蹄書。將尋里巷追携樂。倘助儒生政術踈。歲暮達城缸面熟。玉靈樓上醉公餘。經秋一別尙依如。我夢悠悠舊里居。隨例遙傳下官刺。相思忽見故人書。漏船將副生靈望。錯節寧憂剸理踈。今日萍逢天會事。剡中歸棹雪晴餘。晉齋</text>
<title>吟寄碧山詩社</title>,<text>選日連宵飮餞遅。都亭江閣集親知。一身渾被天香濕。退出依如講對時。右追思辭朝飮餞時事風流文彩影前塵。別負梅花漢水春。好到江樓寒貰酒。那無纖手勸巵人。右追思北社前遊</text>
<title>呈嶺南舊使松石尙書。用前日送別韵。</title>,<text>聯翩英蕩會同城。我去君歸滿路榮。北里少年俱到老。南藩一出復從卿。衣袽利涉才難副。裘帶優閑政報成。洛社親朋如有問。簿書乾沒舊風情。料得今宵會一城。君南我北揔紆榮。朝論嶠臬推新使。恩召春曹侈上卿。自撿多慚心筭拙。相逢應愧鬢絲成。東人㝡重交承誼。况復同牕舊日情。松石</text>
<title>二十日。自丹月到延豊之安保驛。</title>,<text>離家纔宿五。驛遞已經三。歸夢猶京洛。方音近嶺南。路穿深箐轉。山入碧雲參。騾綱連蜀棧。終古畵圖堪。</text>
<title>二十一日到交龜亭</title>,<text>㫌節飄南嶠。穿雲度石關。遐情文簿外。奇賞道塗間。戰伐思鷄立。憂虞毖鴂蠻。慕翁今已遠。院壁讀詩還。征駒起秣曉星槽。三疊重關萬木號。鳥道窮陰寒雪下。蟲沙餘怨陣雲高。魚龍入窟雷潛伏。睥睨橫空石太豪。自笑書生離講席。戎裝帕首帶靴刀。</text>
<title>二十二日。自聞慶到尙州。</title>,<text>悠悠驅馬任風霜。始入徐羅舊國疆。衰草迷茫人代速。寒烟蕭瑟覇圖荒。愚溫達亦奇男子。山有花傳悵女娘。鼎峙分爭如夢寐。昇平㫌盖一徊徨。</text>
<title>舊使見余所寄詩。和送其韵於中路。及會商山。又出一詩曰。本欲以此仰呈於今夜讓君先着。而亦不當終秘之云。故又和以謝。</title>,<text>夾路燈光不夜城。金魚玉節艶尊榮。斗南遠役隨星使。天上歸裝耀月卿。詢到家鄕談說細。詩從驛遞唱酬成。一林宿鳥分飛去。叵耐商山送別情。送我前秋向達城。交符於此更殊榮。愧無一政傳新尹。喜得全才自貳卿。邊事近來知海晏。民憂纔幸報年成。逶遅㫌節分南北。嶺樹遙含去後情。松石</text>
<title>二十三日。登尙州弘治樓。</title>,<text>垝垣遺址竦譙樓。南去幨㫌爲暫留。弘治舊扁如昨日。吾邦此義足千秋。將身倚檻眞堪幸。曾頌拋樑亦可羞。遊擊壺樽增感慨。臨風把酒意悠悠。</text>
<title>二十四日。舟渡善山倉津。卽洛東上游。</title>,<text>人生不作嶺南遊。豈識名州是善州。鰕菜鄕園如此好。山花歌曲至今愁。虛汀漲落寒沙出。巨省中分碧水流。幾厭關程鞍馬苦。朝來快上釣魚舟。</text>
<title>舊使松石尙書。題四篇詩於扇頭。以贈所愛妓瓊環。瓊環以扇來示。情緖悱惻。辭藻艶麗。吟誦之餘。仍次其韻。一呈尙書。一贈瓊環。</title>,<text>藁砧一別望刀環。山上無窮復有山。粉鏡那堪牕下照。啼粧十日减朱顔。簾閣猶凝昔日香。誰家歌笑哄華堂。依依畵省前行處。響屧廊連牡礪墻。瓊宜環佩佩宜蘭。寶采名香一㨾看。個個君侯分占去。後來應是折花難。似是歡娛似是愁。爲誰惆悵爲誰羞。北望日夜音書斷。秪有詩篇鎭篋留。</text>
<title>臘月十四日。昌寧再從兄丈來會信宿。是夜雨雪。</title>,<text>却埽文書獺祭魚。弟兄瀟灑慰離居。衰年竹肉淸狂甚。大嶺萍蹤里巷如。人語繡簾香燼後。燈明畵閣雨聲初。迴思京洛風流遠。怊悵誰華歲晏予。</text>
<title>二十六日守歲聽歌</title>,<text>行雲片片逗寒天。畵省香爐起篆烟。梅發家鄕千里外。蓮花賓佐一燈前。那堪簿牒消長日。快把笙歌慰暮年。最憶阿戎曾守歲。散鴉銀炬萬枝連。</text>
<title>次永恩丈見寄韻</title>,<text>畵閣三更夢玉容。脂粧啼淺鬊雲濃。覺來半日香留枕。秪似瓊樓醉裡逢。江頭餞席阻花容。漫寄函書麝墨濃。洛下枉傳隨驛騎。玉靈樓上好迎逢。南州脂粉悅爲容。老去風懷着處濃。除却巫山雲一朶。玉簫仙鳳亦奇逢。雲㨾衣裳花㨾容。丹唇皓齒巧鶯濃。春風吹盡嶺關雪。正是南樓月下逢。原韻</text>
<title>上元吟示景休 丙辰</title>,<text>畵閣東頭候月明。羇愁離恨一時生。漢陽此夕雲從路。如海人來不夜城。</text>
<title>放燈夜憶漢城</title>,<text>一輪明月鑑空寒。宛轉中天到夜闌。遙憶通雲橋畔客。連車走上石欄看。</text>
<title>架山城</title>,<text>八公尊重碧頭頭。荒堞周遭急磵流。士女閭閻餘縣聚。昇平保障峙僧樓。首途始出由旬地。掌故猶傳二百秋。且向奇巖凌絶頂。罡風衣袂凜生愁。</text>
<title>架巖</title>,<text>飛葢飄㫌此共過。先天蠡殼蕩洪波。南陲極望爲山小。西日登臨得景多。石罅噌𠴈聞舊樂。扶風浩宕發豪歌。關防今屬盤遊興。籌略荒凉奈爾何。</text>
<title>夜到孝靈倉</title>,<text>三更星斗爛空晴。穿出重譙箯輿輕。山火夜明疑陸渾。棧途天險失陰平。傳厨我豈流連計。勞役人多怨苦聲。一宿孝靈何代縣。無端吊古獨悽情。</text>
<title>軍威縣</title>,<text>數樹春陰裡。幷州去自閒。赤羅傳舊俗。白竹老何山。物色頻傷目。行程欲减顔。角干遺化遠。古廟晝常關。</text>
<title>映碧亭</title>,<text>金墉一慟國憂深。追想當年兩祖心。斷腕惟知扶社稷。彈冠終復戀雲林。精微義理元無二。詩禮門庭永至今。尋得對牀談講樂。烟波遺址碧江潯。</text>
<title>豊山道中</title>,<text>嶺南人物近何如。鄒魯稱鄕儘不虛。院制相傳周老後。儒風大振退陶餘。至今巨族連名閥。盛矣春弦及夏書。最愛花山淸遠境。輶車新志補虞初。</text>
<title>映湖樓</title>,<text>華構曾經浩劫多。緣吾二十九年加。麗王避地如南渡。圃老於詩亦大家。憔悴官堤悲舊柳。淸明客路少飛花。傳厨風味眞佳絶。鱠玉新登縮項槎。</text>
<title>關壯繆石像</title>,<text>西天龍鳳應謠飛。炎井將噓漢祚微。地據荊襄能獨振。時移樊鄧不同歸。靈旗歘翕傳奇事。古廟荒凉對落暉。一副英䧺忠義淚。爲君千古幾沾衣。</text>
<title>三太師祠</title>,<text>城主羅麗際。迎蹕保安東。天降綿延慶。人傳質朴風。三重官壁上。什襲寶箱中。書諭煌朱璽。應褒後世忠。</text>
<title>溪山影堂</title>,<text>方期事功上。一別歲年深。江漢思遺愛。他鄕會素心。地隣太師廟。門對映湖林。從古人琴慟。邈然山水音。</text>
<title>陶山書院</title>,<text>溪流浩淵源。先生宅其上。遠挹淸凉山。卓筆香罏嶂。行春駐幨帷。遺址入搜訪。門籬列子姓。冠冕高族望。巖棲小軒牕。俯臨淸漪漾。杖几思撰持。俎豆餘揖讓。眞同曲阜履。何數馬融帳。幽韵在泉石。我懷一以暢。起居養性靈。心地自昭曠。夙昔摳衣願。緬仰生晩悵。</text>
<title>眞寶縣</title>,<text>七日風沙感舊容。文書叢裡興還濃。玉流亦足題佳句。不必名州勝境逢。玉流亭名。山水淸姸不染塵。眞城朝起拭眸新。千年淑氣將何鍾。爲是吾東降巨人。縣有退溪先生墓。</text>
<title>林菀嶺</title>,<text>三十年爲人一世。吾家事變劇滄桑。如今滿目金城感。老木蒼杉獨耐霜。</text>
<title>龍湫</title>,<text>磵川經五十。曾是野城行。瀑壯懸如立。潭靈伏亦明。風雷喧客夢。歲月感吾生。灑淚瞻遺翰。荒亭尙舊名。</text>
<title>野城淸心樓</title>,<text>逝者如斯樓下流。樓中宿客涕難收。湖山宛對遺風遠。棟甓頑侵伏雨稠。藩節隨身無告喜。城春騁目只生愁。官齋安石榴前種。老樹無花人白頭。</text>
<title>觀東海</title>,<text>地球圖剖面陰陽。一僅坤輿九大洋。澔溔物爲羣彙巨。周廻勢若下趍忙。風紋飜白千鱗閃。天界微靑直線長。三見揚塵今又淺。麻姑曾是語王郞。</text>
<title>寶鏡寺</title>,<text>朝辭郡閣到僧關。歷歷峰隈與水灣。五百程爲千里半。九分忙占一宵閒。風旛時動談禪坐。㫌節天敎看瀑還。萬丈深潭埋寶鏡。遠尋初祖始開山。</text>
<title>內延山三龍湫</title>,<text>曾誰置嶺又標峰。獨數三潭第一舂。雲壁四圍棲老鶻。風霆下作護乖龍。公餘引路名山去。佛力攀梯異境逢。搜勝不辭巾袂濕。禪樓已打午時鍾。</text>
<title>玉山溪亭</title>,<text>晦老讀書處。我來淸夢圓。泉瀑留餘韵。松篁澹宿烟。行藏綽有地。道統光中天。生晩此猶幸。眞似摳衣然。</text>
<title>東京懷古</title>,<text>徐菀繁華草沒烟。淸流蜿蜿見蚊川。登臨大野平如掌。政好經邦畫井田。右鳳凰㙜石甃無梯逈絶塵。中如井繘可通人。奈麻新學唐家歷。應向斯㙜覘北辰。右瞻星臺春城堆上望鰲山。半月餘痕一水灣。蕪沒婆娑宮殿盡。凌陰留得石爲關。右半月城鶴林黃葉鵠松靑。往事傷心鮑魚亭。不是山陽解亡國。荒嬉無奈繼桓靈。右皇南殿阿珍奇瑞又鷄林。異姓相承寶位臨。若數羅家傳曆久。味鄒垂統尼斯今。右鷄林辰韓六部覇圖空。緬想神人首出功。降乙生民元一理。莫將荒誕笑瓠公。右崇德殿武烈興衰功德高。英風一代定人豪。剗平隣敵朝天去。紗帽金花御版袍。右太宗武烈王女娘爭唱會蘓歌。異器曾聞萬萬波。惟有老龍東海篴。一聲吹徹舊山河。右玉篴斜陽五十七王陵。金粟成堆古木層。寒食年年無灑麥。樵兒帶劒任憑凌。右諸王陵孤雲生値晩唐時。草檄文章天下知。欲訪上書庄故事。齊東野說使人疑。右上書庄</text>
<title>盤龜堂</title>,<text>抱石淸流玉玦然。藏書秀壁竦雲邊。圃翁感慨吟詩日。太史低徊作吏年。鄠杜鎬豊那易地。仇池小有本通天。亭中宿客朝開戶。古木脩篁濕洞烟。</text>
<title>通度寺</title>,<text>密脾荒落不如初。舍衆猶爲四百餘。寶塔金輪無鳥雀。蒲牢鍾紐吼鯨魚。蓮花巧鏤羅時榻。貝葉深函竺國書。山海擁麾勞遠役。參禪多愧坐精廬。</text>
<title>梵魚寺</title>,<text>木魚聲裡到僧樓。閒說伽藍廢興由。浮世塵根猶未淨。紅粧簫皷下萊州。</text>
<title>東萊府</title>,<text>萊州直與馬州通。控制邊防兩廣同。帕首鞾刀迎路左。象牙珠貝出溟東。車裳濕盡桃花水。綄扇欹回舶趠風。明日海雲臺上去。鐃歌粉黛樂年豊。</text>
<title>釜山鎭</title>,<text>如此城池奈壬年。昇平今日屬歌筵。獵餘絶影春生島。潰後荒譙月暈天。萬古中丞雙廟在。一時逃卒九邊傳。凭欄擊劒魚龍舞。鎭將樓高海滿前。</text>
<title>多大夜操</title>,<text>火在城頭人在船。一燈纔擧萬枝連。黃衣赤幘驚幽渚。彗孛長旗徙別天。</text>
<title>沒雲㙜</title>,<text>長空如水淨無雲。馬島迷茫指未分。往蹟龍蛇先入想。連村鷄犬若相聞。山形熨斗坤之柄。人立舂鋤島一羣。歎息臺名終應讖。殘碑菭碧對斜曛。</text>
<title>金海府</title>,<text>興亡飄忽舊京華。年代無稽博攷家。燕子樓㙜春有草。鴻濛人物浪淘沙。周遭粉堞雲千古。怊悵紅旗海一涯。南望金官王氣盡。納陵寒食雨冥花。</text>
<title>嶺南樓</title>,<text>金碧樓明水天。嶺南風物落樽前。烏紗影壓江鷗上。紅杏花飛駟馬邊。芳杜春深連岸雨。垂楊人隔數家烟。黃昏易得佳期遠。獨自含情倚錦筵。</text>
<title>右廵初程</title>,<text>嫰麓圍藏一小區。行人蹔爲野亭留。綸巾經濟歸桑樹。杯水池塘汎芥舟。籬畔霞桃紅艶日。壠間風麥碧迎秋。何須更較雌䧺甲。愧我無成只白頭。</text>
<title>星州</title>,<text>風日晴姸媚晩春。征衫拍拍岱州塵。伽倻舊國懷千古。嶺右靑山眼更新。遞驛空勞迎馬吏。臨流却羡釣魚人。彩舲歌妓彯紅袂。斂笑凝眸意態眞。</text>
<title>訪李承旨村居</title>,<text>尋朋過嶺後。意重伽倻山。驛路棠陰遍。春田桑者閑。淸譚餘景暇。交道百年間。携手紅流洞。巖泉聽珮環。</text>
<title>關壯繆廟</title>,<text>天家諸將不同時。奈說門堂合腏宜。幷爲海邦殲卉冦。風追神鬣颭靈旗。</text>
<title>竹溪影堂</title>,<text>此是馳訣地。二老妥明靈。肝腦存宗社。鬚眉炳日星。大功定冊夜。精義辨誣庭。自古黨人首。淸忠粹德銘。</text>
<title>海印寺。次黃太史詩。</title>,<text>已入伽倻境。翛然幽興繁。華翹峯盡峭。奇事雨初喧。快遐三生願。都歸不二門。那敎明月印。潭色破黃昏。右明月潭洞天幽窈雨成曛。巖桂團團一水沄。莫道孤雲遅出峀。誰知我更懶於雲。右招隱臺羅隱平生跡太奇。皇唐日月大名垂。重峯巫峽呈身皁。萬疊伽倻出脚遅。往躅渾參仙佛際。遐情寧與是非期。嵒棋未罷樵柯爛。千古興亡一夢思。右紅流洞招提非俗境。心地欲回初。急澗喧空寂。危峯切太虛。仙雲從古逗。佛日入春舒。風瀨中何律。冷冷環珮如。右吟風瀨孤雲野鶴揔疑仙。白鹿雙雙飮磵泉。擧手欲招于勒語。冷冷十二海上絃。右會仙巖品題隨處異。泉磵落爲潭。幽馥花常繞。凉颸夏獨含。嵒疑醒醉石。樹欲乞栽柟。深壑龍應睡。頷珠手可探。右落花潭居平靈界夢魂迷。及老眞身到得齊。萬象森羅香水海。千峯匼匝白雲谿。脫簑故事僧樓上。佔𠌫遺墟內院西。對雨吟望何所見。殿頭突兀塔身低。右海印寺夜坐蒲牢動。年深碧蘚紆。響隨雲共去。翹首不勝孤。右鍾閣禪家往劫話塵塵。寶塔金輪若有神。偶逐茶毗天上去。空留碧草滿庭春。右金塔瑤空驤萬棟。金牒閟羣峯。羅麗傳千載。禪敎有兩宗。鳴禽飛不到。㡣象護應重。通夜神靈雨。寒雲宿古松。右經閣紫袋猩袍氣宇淸。文章桂花筆縱橫。紇干凍雀鷄林葉。方見先生遯世情。右學士㙜螺公遺躅尙依然。廢甃荒池種白蓮。咫尺未能窮淨界。尋常多愧少眞緣。風飄淸磬來人境。雨蹴飛花墮法天。老宿先生談道處。至今靑耿一燈懸。右白蓮庵箾糝林木攢雲巒。飛舃方棊水石間。千載高騈從事士。蕭然歸領海東山。右籠山亭</text>
<title>搜勝臺。次退溪三淵詩。</title>,<text>溪山蘊淸秀。題品耐稱佳。目好愁㙜送。頭宜酒岬埋。巖流淪夕景。松籟散塵懷。借榻書齋夜。遊人返自崖。誰識觀風路。居然淸興長。車裳沾澗溜。冠盖翳林光。犀照潭如鏡。龜盤石可牀。紅裙文字飮。却恨此宵忙。</text>
<title>光風樓</title>,<text>霽月光風別洞天。先賢氣像浩無邊。攀梯一上餘丹艧。開戶平臨濕翠煙。未了仙緣遅出峽。將尋往蹟逝如川。十分春色名亭酒。何似湘江宴宰年。</text>
<title>換鵞亭</title>,<text>祓禊春天節物忙。鏡湖鰕菜亦佳鄕。道人亭舘餘金碧。眞帖風流寫硬黃。途上烟雲勞應接。樓中譚笑學淸狂。灘聲入夜鳴琴筑。紅蠟銷殘燕寢香。</text>
<title>矗石樓讌遊</title>,<text>穀羅皺碧晉江流。兒女紅粧映綠洲。劫後關防留舊堞。嶺南佳麗盡玆樓。居人久識昇平樂。志士還饒吊古愁。日暮催舟城下泛。衣香露浥徹宵遊。</text>
<title>入統營。翌日遊閑山島。</title>,<text>統制帥府開南維。五百戰艦三萬師。地軸入海垂斗柄。樓觀挽河洗戟枝。轅門擊柝以固圉。浦港戙舟若臨危。經制設置䧺且壯。問是當年大將誰。宣武元勳李忠武。風雲韜畧熊虎姿。露梁一戰勢初振。碧波單舸功絶奇。㝡是合圍閑山島。刳鼈捉魚漆齒兒。遂遏狂鋒淨海氣。寵膺藩錫皇恩垂。銅印交輝鬼頭劒。豹牌排行督戰旗。特設班位絶諸帥。仍徙營府管三陲。至今昇平三百載。風濤不作鯤鵬池。嶺南太帥觀風路。建牙樹纛張威儀。閱武仍欲餙盛觀。幷坐樓船天上疑。戚南宮書禦倭術。陸鍊水操依樣爲。須臾制勝堂下泊。歌扇舞袖紛相隨。豪飮不覺日西下。去來都與潮信期。神箭飛砲滿天地。城炬浦燈放一時。黃昏發碇到鷄唱。努力人牽百丈絲。水嬉燈戱奚足道。海邦壯觀止於斯。文人弱管代䧺劒。凱歌聲和島山詩。</text>
<title>還營日。吟示永川宰。</title>,<text>行遍東南七十州。山川謠俗恣冥搜。徐羅王氣三分局。都督戎韜萬斛舟。漫挹節旄勞驛吏。曾無毫髮到民憂。春宵歌舞留人醉。最不能忘矗石樓。</text>
<title>達城觀燈</title>,<text>城上纖月承畢景。遨頭去卜良宵永。箯輿徑出倚蚕頭。俯瞰千家與萬井。浴佛時候齊點燈。陡覺烟火不蕭冷。七佛放光花諸天。羣龍戱珠波千頃。簇立棚竿鰲山疑。紛錯星陣碧落靜。一覽盡收歸指端。四顧逈立飄衣影。行徧朱維賞火多。歷歷可數曾過境。麗譙叫奇萬炬聯。樓船多駭雙目騁。供觀無如達城歡。今夕淸遊最過嶺。寄語同來漢陽人。何如王城萬燈整。</text>
<title>達城</title>,<text>一隴如環窈且深。中開十畝貯濃陰。爲壇好供都人樂。捨宅已知君子心。賴是簿書拋有地。而今歲月積於林。自慚無補公家事。耳慣嶺南絲竹音。</text>
<title>霖雨</title>,<text>達城溝洫未曾開。處處坳堂覆水杯。暵歲方思霖雨望。漏船終愧濟川才。懷襄往劫村翁語。傾洞民憂邑牒來。拯救如何酬聖眷。克綏賜接若長催。</text>
<title>弧辰適吟一律。奉質達城半刺永川使君。</title>,<text>綠槐簾幙覆濃陰。節記懸弧感慨深。孤露餘生歡自鮮。支離閱劫老如今。那堪千里思歸夢。辜負重宸眷寄心。遙憶卯君杯勸影。紅潮無賴兩顔侵。</text>
<title>夜登北門樓</title>,<text>重雲忽放月華流。良夜佳人共蹔留。按部愧非賢刺史。望鄕偏上此城樓。自從持戒無沈醉。只爲銷憂豈謾遊。率爾携賓成勝會。簿書終日悔埋頭。</text>
<title>宴樂育齋儒</title>,<text>吾身顱趾象方圓。天意寧虛降賦年。文在玆乎休歎晩。舜何人也欲多前。英才於樂居其一。義理差毫謬以千。莫被名塲科擧累。究心從古聖賢傳。</text>
<title>報恩徐雅因訟入庭。以詩爲贄。亦一韵事。仍和其詩。以題訟牒之末。爲念炎澇中旅瑣之苦。以百葉靑楡。奉備贐儀。</title>,<text>一盃酒後十分春。散作薰風解慍民。率土含恩歸聖主。此生圖報有微臣。多慚膂力非強壯。惟喜文章號雅馴。如水訟庭詩薦贄。心知高士響然臻。文人恐見在墻揮。珠玉披呈弊褐衣。莫謂情踈新若舊。從知義勝餒猶肥。彈冠倘侈登珍席。倒屣嗟遲迓戟扉。古道無辭行者贐。炎程愼重祝還 音旋 歸。</text>
<title>登拱北樓賦喜雨</title>,<text>幾乎閟澤失民時。一瓣心香上帝知。爲見滿郊秧馬急。且敎登堞筍輿遅。豊穰可共南民樂。戀結長瞻北斗垂。頭上濃雲猶雨氣。慰農非是欲催詩。</text>
<title>避暑登北門樓</title>,<text>支離暑氣夏飜闌。野色偏宜倚堞看。千里寄身南斗近。一城如畵北風寒。琴高夢裡留仙子。螃蠏鄕中得判官。無賴細傾纖手酒。八公含碧上憂端。無處銷愁節物闌。肩輿陡倚北樓看。靑娥皓齒當筵閙。朱李甘瓜泛水寒。絲竹風情非舊我。詩篇公事是何官。雲山百匝圍南國。欲望鄕園杳指端。</text>
<title>餞夏日登北門樓</title>,<text>粉墻穿度綠陰斜。上有高樓俯萬家。翠擢七星琵瑟石。紅燃百日達城花。快如解夏披襟好。望若登臺送目遐。南國憂殷何所樂。三歎鐘乳與金釵。</text>
<title>新秋二日登北門樓</title>,<text>秋入朱欄小坐時。蟬聲忽厲樹陰遅。南遊幾處可謀醉。北望故園來賦詩。蓮佐相從隨爾興。籃輿每出赴如期。人生適意方稱樂。何必蘓杭刺史爲。驕炎亢旱已多時。跂脚風欞一夢遅。解夏頓醒三昧法。逢秋揉爛八篇詩。鴈臣幾厭他鄕熱。牛女還饒隔水期。情緖好從絲竹寫。中年愧學少年爲。</text>
<title>七夕登北門樓</title>,<text>霾炎深閣報初秋。衙罷翛然又上樓。京洛音書聞一鴈。江湖宿約愧䨥鷗。朱旗此夕嬪河皷。素節西風迓蓐收。嗟爾朋交傾四海。也應新辦達城遊。民憂上達九重深。乙夜瓊樓惕聖心。叱馭人來雲滿棧。聯床期近雨鳴林。須臾父老山東詔。汪濊天恩內帑金。坐計行程餘一舍。家弟以嶺南慰諭使奉命而來。是日抵㓒谷。去達城一舍也。 如聞秋驛暮笳音。秋風先動噪蟬枝。客思離情正此時。短堞近堪移杖屨。華榱敞耐置樽棋。他鄕兄弟相逢日。天上星辰再會期。竟夕吟望不歸去。滿堂公事我何知。</text>
<title>家弟以慰諭使下來。大邱判官金景圭。尙州牧使金稚一。陜川郡守宋士彦。永川縣監洪稚強。軍威縣監金時勉來會。</title>,<text>君來歊熱倐生凉。翹首祥雲北極長。使節新隨銀渚雨。恩綸滿帶御爐香。天敎叙阻聯床宿。地濶分憂喚驛忙。朋舊姻親紛會集。却忘南嶠是他鄕。王程那暇計炎凉。江漢漫漫道路長。使節駐行床對雨。官樽留醉寢凝香。寄身驛遞三年慣。出脚風塵百事忙。嶺外團欒皆眷屬。幷州從古認家鄕。韋史</text>
<title>次家弟韵</title>,<text>玉節張西畫棨東。文章與爾又爭䧺。至歡尙在人間世。故事相尋風雨中。墓舍已栽連理木。牀書蹔付辟魚藭。情傷哀樂聊陶寫。竹肉淸狂愧謝公。</text>
<title>同家弟作</title>,<text>水驛山亭橫復斜。驚心一別澹年華。文虹是夜臨南斗。使節淸朝聚古家。風樹餘生那告喜。天威萬里莫云賖。同隣舊雨來如約。待月登樓意更加。安東宰趙晉齋適至。</text>
<title>七月十五日。吟示家弟及安東宰趙晉齋。</title>,<text>一別經年會面遅。碧梧千尺雨鳴時。樽前把袖狂猶昔。嶺外聯車事亦奇。競爽詞垣惟我愧。同歸此世舍君誰。瓊樓玉宇今宵月。叵耐髯蘓望美思。和仲舟遊赤𡽶秋。遂從千古作遨頭。卯君不共匏樽醉。那及吾人嶺外留。</text>
<title>玉靈樓唫示諭使</title>,<text>積雨新開嶺外天。八公山色碧連連。茱萸南國勞相望。松竹東堂合對眠。一路㫌旄俱聖渥。兩人鬚髮各衰年。離情忽動秋風裡。拉雜虛樓聽暮絃。</text>
<title>試射達城。憶慰諭使。</title>,<text>草樹交加小逕斜。其中隱若有人家。來携靑玉東京笛。坐對紅霞北郭花。捲暑時知爲客久。離塵地不去仙賖。與君俱作山南使。又向山南各一涯。</text>
<title>河濱尹氏園亭</title>,<text>天際頑雲不放晨。官燈情緖自然新。行穿稻畝漁灣路。去訪綸巾鶴𧝟人。秋入烟中山似夢。樹連郊色雨如塵。田園飽樂忘榮辱。倘有神仙子是眞。簿書堆積夕斯晨。拋向郊原意更新。墨綬銅魚携半刺。靑絲細馬駄佳人。晩炎恰好收江稻。小雨差宜浥路塵。遙望營邱秋樹裡。君家題品畵非眞。新亭生色舊溪山。六面欄稜碧水環。刺史偶携雙笛至。主人閒棹小舟還。秋林四合中如抱。世慮三停二已刪。直把長竿換簪紱。從君投老釣漁間。高人經濟小池邊。一斗魚苗數柄蓮。行誼隱居耕且讀。功勞浮世食仍眠。殷憂幸我優閑暇。淸福專君以降年。解把節旄淹夕醉。山公自有習家緣。</text>
<title>謁表忠祠</title>,<text>太師祠廟洞雲微。扶植風聲百世稀。萬曆年間尋典故。八公山色護門扉。英靈恨復前朝矢。遺裔聯趍使者衣。怵惕空林踈雨響。朱旗神馬未言歸。</text>
<title>隱寂菴</title>,<text>鄕愁離緖任繽紛。來叩忘情不二門。咫尺名區山百尺。五分秋氣月三分。半酣欲較霜餘葉。全懶還多洞裡雲。只謂參禪修道坐。回廊響屧驀然聞。</text>
<title>夜坐命韻。適見東伯書。兼荷雉魚之惠。</title>,<text>蓬萊仙侶寄凾書。山遠天寒問起居。雪裡特哉三嚊雉。盤中何有一雙魚。喜君心劃如相對。嘲我風情老不踈。擬遂耦耕堂下約。春田料理帶經鋤。</text>
<title>止酒</title>,<text>余自四十以後。因病服酒。因酒失言。醒後回思。未甞不憮然追悔。每當杯酌。輒忽宿戒。莅嶺一歲。乍止旋飮。亦不自知其所以然。丹广李處士來留客舘。及其話別之席。從容謂余曰。僕之從君遊久矣。未甞見言人過失。至以黃尨村不辨兩牛優劣爲佩服矣。近見酒後則時有放言。非徒招人譏議之爲可耻。未免失其素規。深庸慨歎。歲暮臨別。憧憧之心。自不能已。謹以不遠復三字爲贈云。余聞甚瞿然。遂作止酒詩一篇以謝之。僛僛醉態未修邊。醒後回思四十前。戒酒淵明眞止矣。不言公叔豈其然。優遊箴說容人改。偃蹇書床借子眠。此夜臨分增感慨。寒燈齒髮共衰年。草夫商量坐爐邊。南草今春價倍前。有酒如繩之達者。矢詩于客也胡然。畢公美事甕間竊。李白留名市上眠。不妨世間多少事。醉中都付過年年。憂愁欝悒。藉吸草以爲消遣之資矣。今年草貴家貧。無以繼其吸。欲乞諸人則苟也甚矣。商量其止與不止。丹广持示會園止酒詩曰。和之也。吾於會園無雅矣。不必和其詩爲也。竊有感于心者。而和之以示丹广。且曰。不必使會園翁知之云爾。○草夫姜</text>
<title>丙辰除夕</title>,<text>嶺梅關雪細燈張。卧憶洞陰風珮堂。蛇赴尾餘夜壑巨。鴻飛爪印雲衢長。如天聖眷眞孤負。着處人情詎可忘。欲上北樓瞻斗極。羣山遮目水迴膓。</text>
<title>上元賞月達西橋 丁巳</title>,<text>嶺南淸月亦堪看。扶上長橋坐夜闌。穆穆金波如可浥。迢迢玉宇不勝寒。開緘是夕緣情重。對酒他鄕作意難。遙憶水標街上曉。笙簫吹徹碧雲端。</text>
<title>十六夜。謂之放燈。</title>,<text>明河垂接達西濱。風送氷輪洗更新。故事放燈三度夜。一行爲吏再逢春。強將杯酒酬名節。賴有絃歌慰遠人。朱墨叢中重料理。多慚詩筆捷如神。</text>
<title>嶺南新春</title>,<text>北客三年未賦歸。新春叵耐尺書稀。嶺南兒女能歌舞。京洛親朋半是非。爲吏眞慚來暮袴。謀生欲典舊朝衣。鄕愁萬緖那由解。賴爾蓮一燭圍。人間萬事揔乘歸。獻發居然齒髮稀。不有少逢長不別。未爲今是昨何非。虛堂拉雜絃生韵。曉月繽紛酒汚衣。一段鄕心天際路。玉繩橫斷夜山圍。</text>
<title>早春廵城</title>,<text>綺羅朝日媚春天。試上高樓倚斗邊。古雨今雲三丈堞。來人去馬一橋川。昇平行樂濃堪畵。民物繁華浩似煙。數點冥鴻空外叫。勿驚滯迹動經年。西樓陡倚遝香塵。城市閭閻氣色新。刺史行春歌舞地。分憂孤負嶺南人。朱檻眞同庾亮樓。浣花佳日作遨頭。洛陽親友空騰訿。南國笙簫可散愁。滿地憂虞從此謝。終朝歌笑爲君留。展施草草平生恨。看取琴湖不盡流。循隍度東堞。返景麗譙明。披拂人穿樹。氤氳春滿城。野空生遠意。筵散逗餘情。歸路宜沉醉。籃輿較重輕。</text>
<title>鳳龜㙜。春日讀黃公碑。仍遊㙜上。</title>,<text>倦極常思勞者歌。黃公祠下此經過。遠城歷歷午烟密。長野漫漫春氣多。千古荒原留片石。一江流水不生波。平南往蹟無人識。感慨遺墟喚奈何。鳳臺晴日起笙歌。刺史行春載酒過。北客縱觀時物慣。南民淪浹聖恩多。困人天氣聞香澤。顧曲風情送目波。翠幙緗簾江浙畵。達城繁麗較如何。</text>
<title>雨中閒坐。以杏花消息雨聲中分韵。</title>,<text>屋鳩勃蹊春晝永。香罏篆烟沉畵省。十日一雪九常陰。今年氣候多凄冷。溶溶細雨黦人衣。婭姹墻頭見花影。爛開嬌粉艶專城。半飄殘蘂香萬井。對此忽憶北林園。霏嵐暖翠白日靜。頫瞰王京四萬家。金碧樓㙜披畵景。晩來花如雪亂飛。風帘翠幕欹復整。南遊作吏少舊歡。吟病伏枕憂思怲。春來春去風雨中。簿書糾紛渾無省。官僮折花報年光。起補甁史心惺惺。省耕勞農職思居。勸君把耜勤望杏。</text>
<title>雨中拈韻</title>,<text>飛蜂胥蝶不成團。惻惻春寒逗雪巒。久病腸欲眞一酒。衰遅顔住九還丹。舌繁禽似當風訴。蒂脆花應抵雨難。終日閉門無個事。南來分外做閑官。</text>
<title>鳳龜臺</title>,<text>紅粉粧中選小名。花墩風日際暄淸。麥薰巷陌千鍾畝。酒拂㫌帘十里城。春逐寒歸人易老。地因祠著感翻生。浣溪不見遨頭出。士女還悽贈藥情。</text>
<title>達判金景圭赴商山同遊桐華寺</title>,<text>簿牒叢殘病起遅。八公邀我白雲期。元戎小隊尋眞路。半刺佳人惜別時。野翠山嵐堪入畵。衣香春雨欲題詩。禪家自有曇花鉢。不管東風已着枝。</text>
<title>黔丹津</title>,<text>春漲新高及野扉。前宵風雨杏花稀。八公山色連綿在。九十春光次第歸。側徑緣崖貪佛日。平田引水學僧衣。小舟滿載紅粧去。叵耐銀釵粉蝶飛。</text>
<title>表忠書院</title>,<text>凜烈嵬勳足萬春。如今桐藪宿兵塵。操鷄縛鴨思前代。附鳳攀龍識聖人。睿祖西遊嗟歎久。雲孫重到感懷新。壇碑贔屭丹靑煥。斜日徊徨淚滿巾。</text>
<title>桐華寺</title>,<text>南來揩眼見名山。凈界前緣許再攀。燈影鍾聲塵𡏖外。香樓金道檜松間。風喧絶澗淸湍瀉。雨洗幽蹊細竹斑。小借禪床談法妙。宿雲㫌節澹忘還。曲徑通幽竹樹斜。奇峯峭壁互遮。佛牙永作山門寶。鵑血新開世外花。高閣風淸翔鐵鳳。中林雲宿護棲鴉。桐華故事傳投簡。彷彿南朝卓錫家。</text>
<title>廵城自拱北門始</title>,<text>籃輿扶出意翛然。簾閣淸香罷午眠。一上樓來凌斗遠。竟廵城到若環圓。晴川歷歷人行處。大嶺迢迢夢遶邊。駘宕春風吹去路。遊絲千尺興相牽。</text>
<title>達西門</title>,<text>達西樓帶市聲多。坐久其如返景何。紅杏飛緣官路墜。粉粧行挾女墻過。少寬禪戒斟厨醁。欲採民風聽野歌。此日昇平人共樂。琴江春水不生波。</text>
<title>嶺南第一關</title>,<text>南樓勢欲白雲凌。畵棟朱薨又一層。野濶目疑千里聘。梯高身若半空升。尋常春酒隨行有。十二金釵列座凝。偶爾賓朋傾茂宰。肩輿興發暮春乘。</text>
<title>鎭東門</title>,<text>紆矚川原訝許寬。樓窮猶未了淸歡。剩敎莎路彈香襪。時有花枝礙側冠。歌笑長聞千井閙。雨陰頻作一春寒。廵遊管領繁華地。揔把全城畵裡看。</text>
<title>餞春日登鳳龜臺。送達判金景圭移任商山。</title>,<text>明日征麾出省城。粉塵絲柳雨新晴。公山學字顰愁黛。達水鳴琴作別聲。去路剩分舂宿地。離懷深較餞春情。佳人解唱驪駒曲。芳恨應隨細草生。喜從城外望春城。官閣流丹暎晩晴。山水郊原疑粉本。閭閻街市咽笙聲。花如此落難爲意。柳不任垂最有情。牢記良辰携妓處。謝公墩上草新生。九旬風雨暗江城。及到君歸喚快晴。剩水殘山皆別意。催絃急管少歡聲。堂堂路有行塵色。惜惜人懷恨賦情。判識春光重此地。無常聚散是吾生。</text>
<title>洛書花</title>,<text>嶺外三年歸去遅。節物正値淸和時。一風一雨餞春色。好山好水阻幽期。簿書糾紛令人惱。散悶寄傲何處宜。權把內堂作別墅。日課官僮乞花蒔。㯶櫚品奇敷扇葉。松樹軆小盤虬枝。牧丹主夏擅耳執。海棠無香濫竽吹。黃四家中靑裙老。玄微園裡朱幡垂。我有胷中九疇法。隨手排列分耦奇。淸露金莖遠把彼。含風玉壺中置之。平生所學不出此。聖世奇徵完在斯。洛瑞樓映連龜石。若有神理相護持。偸閒移屧翫物化。白蝶紛紛黃蝶隨。名花大抵晩開萼。爛紅不及春風欺。天香最喜續次第。古人窃戒看離披。風雲蛇鳥諸葛陣。豈識靈機出包犧。此圖本與負驪幷。達人亦從賣兔知。請君莫把香色論。試向花中象數思。</text>
<title>登蠶頭觀省城燈</title>,<text>四月山南節物淸。滿城燈火動鄕情。人家巷陌高低見。天上星陣次第明。揔把市聲歌吹雜。偶拈詩筆畵圖成。環堤士女休猜避。與爾良辰樂太平。紛紛衣露不禁淸。陡倚南樓更有情。欄檻中天仙樂動。閭閻撲地佛燈明。山連酒郭旗新出。人擁歌帷袵可成。遙憶故園聘夕眺。星河低接嶺雲平。</text>
<title>民有牽白牛入市者。余買作洞陰歸裝。先送于舍弟。以詩爲寄。</title>,<text>準辦囊金買一牛。白雲歸計此淹留。靑靑野草朝宜牧。漠漠溪烟夜不收。誰辨音牟能中律。行看耕稻喜逢秋。高車駟馬君休說。倒跨斜陽散百愁。爲君添買白毛牛。水牯禪家舊畜留。慚負名兄銅馬績。勝敎仙弟石羊收。陰虹垂直論經日。細雨驅回搦笛秋。佇見博肥勤飼飯。心中窮達兩忘愁。</text>
<title>櫻笋厨日雨中</title>,<text>櫻笋厨邊雨滿林。爐香縈碧繡簾深。酒元有德方騰頌。詩不能窮且苦吟。錦瑟華筵人似玉。尺書遙驛爾無金。名韁利絆吾將老。翹首難禁海嶽心。</text>
<title>後安居日</title>,<text>晴日三朝雨一旬。花潭遊事退期頻。紅蓮綠水留賓佐。鍾乳金釵列麗人。翹首雲山長入夢。傷心節物又逢新。賣餳聲裡鄕思切。海鷰南禽謾欲親。中軍到任未經旬。淸課詩篇跪進頻。始認倉公眞術士。今知昭諫是文人。燕堂棲息看非舊。楚榭風光話更新。生客重來爲宿客。偎紅倚翠鎭相親。</text>
<title>次中軍遣懷韻</title>,<text>嶠雲渺無極。遊宦共天涯。戎務春廵堞。官娥老作家。懶披皇史草。奇賞洛書花。平楚他時約。登望水際沙。</text>
<title>聖器將與淸道守遊雲門簡寄</title>,<text>看盡東南海上山。從君得意酒樽間。春來孤負雲門約。獨遣靑鞋自往還。</text>
<title>將往河濱途日口號</title>,<text>官齋欝欝送春靑。行到琴江喚夢醒。菜蝶繽紛時欲近。野禽嘈囋亦堪聽。雲連野樹濛濛去。水入陂塘處處停。溪色山光如此好。磯頭欠却一茅亭。</text>
<title>六臣祠</title>,<text>烈禍當時誕報今。朴公祠裏六公臨。中宵杜鵑空山樹。淸夏鸝音隔葉林。七尺輕毛扶世敎。一絲遺脉見天心。英靈久入雲孫夢。風馭相將嶺外尋。</text>
<title>太古亭。次趙重峯韵。</title>,<text>完節人歸佐命時。長嗟氣數與心違。千秋志士雙垂淚。六老先生七絶詩。遺廟丹靑經浩劫。莊陵松栢望迷離。讀書種子今猶在。瓜蔓休言十族悲。</text>
<title>次梧陰韻</title>,<text>天留祠廟百年存。虞竹緣階護數根。劒缺炎銷神赫赫。却令逋冦裭餘魂。</text>
<title>遊七星巖</title>,<text>積慶韓山百世遅。南州七石若肩隨。聯翩久許同朝艶。磊落長令過嶺知。天上璇樞應降此。江東龍虎復稱誰。平郊不是平泉路。拜丈人前昔未期。</text>
<title>慈殿誕辰。恭賦志喜詩一篇。要茂宰諸公續和。</title>,<text>侍宴春㙜記昔年。如今獨阻介眉筵。心隨朱箔馳千里。目送紅雲上九天。志喜羣情同海內。分憂丕責似階前。留君共醉湘江酒。洛誦詩篇滿口傳。</text>
<title>金山守適至。拈韻共賦。</title>,<text>八公山色護朱欄。卧想桐華百尺湍。嶺外名花香四季。官居修竹賤千竿。積來尤悔緣浮白。歸去生涯欲鍊丹。不有親朋萍水會。也應消除客憂難。雨候梅香正黦衣。江城傾盖未言歸。詩排愁去吟安久。簡御煩來簿領稀。鈴索無風禽對語。庭花翳葉蝶交飛。浮雲流水容高笑。達士寧嫌與俗違。魚軒文旆喜重尋。琴水江干夏木陰。樓或携登淸暑逈。堂宜晤語燕居深。爐頭品茗醒初睡。簾下焚香見道心。座有白雲商雒士。遐情能毋爾音金。</text>
<title>白嶺水嬉</title>,<text>臨流一曲溯東風。散盡煩襟百慮空。暖幙官民當壁翠。靚粧兒女滿江紅。忽疑仙鶴翔雲際。喜見銀鱗薦網巾。賴有達城賢地主。滿壺携酒碧翁翁。容與輕舠任晩風。愛看魚戱若騰空。巖奇秀擢先天碧。峰缺翻生畢景紅。耘織同歡歌舞地。漁樵閒入笑譚中。江湖十載遅歸約。沙渚雙鳧爾亦翁。</text>
<title>李公堤</title>,<text>官路鸝陰綠漲天。李公堤上坐翛然。竹筒謾挈忘憂物。楡莢紛飛賣笑錢。郡牒掃殘多暇日。方音慣熟已三年。踏歌歌罷相携去。羅襪輕盈草色綿。</text>
<title>和鳳舞居士崔義發</title>,<text>選日佳遊泛錦洲。爲看蒼壁棹扁舟。租船詠史延朋話。米甕藏身與婦謀。鷗自忘機嘉客至。鼈何壞破楚人咻。如君近隘方淸苦。倒屣愆儀是我羞。</text>
<title>行期將筮。樂育諸斯文來訪。拈韵共賦。以叙別懷。</title>,<text>宜歸不去已多時。今日緣何啓旆遅。泥滑禽啼來有約。雪留鴻爪會無期。田園初服從吾好。膠序靑衿盡宿知。寄謝山南諸秀士。爲儒莫學小人爲。</text>
<title>離達城 八月初三日</title>,<text>淸秋發省城。行色在車馬。漠漠雲霧嶺。離離禾黍野。衰柳十里路。紛紜送行者。居藩實三載。無術蕫民社。不知措何辭。歸報赤墀下。鄒魯國爲本。靑衿映黌舍。愍忠有新廟。感慨涕一灑。往事驀入思。旅燈寒舘夜。</text>
<title>犢鳴院</title>,<text>鴻飛鴻爪各西東。何似飄蓬任轉風。㫌盖翩𦒘鄕夢裡。衣裝穿出稻香中。秋雲接地千鱗白。霜實登盤萬顆紅。老去罷官方快意。寧將咄咄謾書空。玉節明晨渡洛東。公山雲樹正秋風。未堪千里移情外。爲爾三年在眼中。雨後蕎花齊淡白。霜前柿子雜靑紅。紛粧泣淚渾閒事。逢別怱怱色是空。玄匡烈</text>
<title>到玉山舘。送行者皆告歸。</title>,<text>別地不別人。未足爲眞別。別人不別情。其別猶未徹。今日眞別矣。怊悵難再說。君應返自厓。吾將陟彼節。悠悠百年間。分合無時撤。人生附大地。大地本陷缺。那能有圓全。其理類離玦。達人會以心。萬里視戶臬。神馬與尻輪。無聚亦無訣。漫想行百里。潢江流盪潏。檣禽相背發。秋日已西昳。寂寂郡齋夜。淸香聊自爇。</text>
<title>純元王后輓章</title>,<text>正考徵園夢。儀文揀不勞。家門關世敎。容德叶天褒。身冠才難擬。功嵬運否遭。永圖紆托付。明出百王高。未有生民盛。思齊合女堯。親扶黃道日。重御北宸朝。世入陶甄化。人欽快活條。十年前後績。聲臭杳雲霄。忍對新年曆。重回五月時。稀籌方祝屋。哀策倐登墀。鏡物悲仙寢。儀鸞愴舊司。揄徽追薦號。陟配祖功宜。湘妃從野狩。未到九疑蒼。我聖遷灤卜。遺謨祔魯堂。曉郊悽露薤。春苑羅公桑。宸孝遵英祖。躬沾引路霜。英簜㫌南嶠。摧驚國諱宣。惕思雲闕出。哭向野人傳。猶趁靈輴紼。嗟違社飯筵。微衷無控極。應監陟昭天。</text>
<title>歸田</title>,<text>歸田思夙昔。成就在如今。仲統車當步。淵明室有琴。黃梅檐溜樹。直俗野雲林。是處要君卜。此間竚我吟。擬携藏櫝玉。欲罄蓄囊金。堂戶緇塵凈。階庭碧蘚侵。誰敎長役役。猶恐不深深。未若先邱下。栽松守素心。</text>
<title>行到樓院。簡寄家弟。戊午</title>,<text>謝萬敗餘安石起。文淵老去少遊思。對床風雨知何處。窮達桑戀▣主詩。</text>
<title>望崧岳</title>,<text>神人開國宅神嵩。舞鳳飛龍勢入空。王氣已終靑未了。三呼聲逗野雲中。</text>
<title>靑石關</title>,<text>綰轂征西路。蒼然赴衆山。地經生女眞。天失一夫關。急磵鳴餘悵。危譙毖後艱。至今謀國士。紆策萬松間。</text>
<title>金川</title>,<text>迢迢行役到金州。春盡餘寒麥報秋。携取嶺南詩卷去。風烟又記海西遊。春草春波別賦情。一生多恨恨吾生。不知此去陽關路。更有何人把酒迎。</text>
<title>瑞興。𥳑寄家弟。</title>,<text>阿弟西遊記昔曾。秋天詩句與鮮澄。時光忽變遷人路。綠樹陰中過瑞興。家弟曾有黃葉林中過瑞興之句。</text>
<title>洞仙嶺</title>,<text>磔磔禽啼山木邊。凄風吹馬僕夫顚。人生快好歸休日。行路艱難放逐年。去國何妨名不潔。反躬宜感毁求全。卜居早未從詹尹。漫擲金錢問洞仙。嶺上有神祠。行者必禱。</text>
<title>到中和</title>,<text>亭亭落日坂輪圓。獨上駒峯意惘然。大小關梁三易地。尋常行止一聽天。雲山鶻沒鄕音少。閭閻鷄竿夢想懸。到處聚看曾宿客。靑衫贏得雪盈顚。</text>
<title>朴都事公事旣了。暫入箕城。歸示所作。故口拈以和。名齊政。</title>,<text>夕陽金碧映春天。一別名樓二十年。殘月曉風楊柳外。綠窓朱戶管絃邊。仙姿隔水難摻手。善膳當盤若飽眠。欲借君行問消息。繁華依舊萬家烟。浮碧樓明浿水西。送君春日上長堤。將身疑入橫堂畵。勞脰應看涴壁題。快剪綾羅粧島艶。平開奩鏡照山低。嚴程不敢追塵去。緹騎傳書踏紫泥。</text>
<title>金察訪履奎山亭</title>,<text>川塍紆直野亭開。偶向薔薇架下來。快喚德公催作黍。剩敎山簡且含杯。憔容澤畔行搴杜。好候關河正斷梅。風珮先原思不見。登臨何處望鄕㙜。</text>
<title>題居亭壁上</title>,<text>投泊居然愜素心。一村桑柘影森沉。籬圍秫𥣋經年久。檐補松枝作夏陰。坐數郵籤關路近。時聞黌誦廟門深。蒼茫國家雲山隔。何日鄕書帶好音。他鄕棲我卜居心。散盡離憂醉夢沉。十畝兜羅平野色。數行花藥小墻陰。屋勤塗墍今仍舊。巷開柴荊淺亦深。慣識關西風俗美。一生三度學方音。</text>
<title>謝人惠鯔魚</title>,<text>聖恩隨處賦洪匀。名利徒虛口腹眞。日食鯔魚如縷膾。不妨長作浿西人。</text>
<title>金斯文升奎山齋</title>,<text>力田遅擧漢賢良。獨善今歸萬卷房。堂奧應窺梅老邃。淵源思接遯菴長。幽軒倚枕泉生響。空谷無人草自香。恨未從君聞道早。白頭歧路失門墻。飽食扶藜風日良。越阡度陌扣山房。主人門巷野花短。遠客歸思雲樹長。名節已過忘佛火。虛堂常閴有書香。晩來游息隣何處。夫子宮高數仞墻。</text>
<title>尹曠原戚丈以詩爲訊。步韻以呈。</title>,<text>踈才眞負聖明時。澤畔沈冥好酒悲。野鳥感人能作賦。原鴒懷弟自吟詩。起居隨處恩偏重。寵辱無端迹太奇。猶喜厚蒙親串愛。巷門春日獨吾思。遷謫都關命與時。此行終古哲人悲。湘江水咽離騷賦。桂嶺雲橫吏部詩。揔是當時文字厄。何曾如我際遭奇。風波噩夢田園計。百度排愁百度思。</text>
<title>次杜少陵秦州雜詩</title>,<text>南還纔一歲。因譴辦西遊。身慣脩塗役。詩添去國愁。深林鳩喚雨。平野麥登秋。細讀秦州作。安心爲久留。中和山北里。聖跡宣尼宮。俎豆殷楹古。笙絲漢宅空。靑餘登岱望。春入度壇風。緬憶乘桴意。平居欲向東。</text>
<title>謝人惠雙鯉</title>,<text>感君寄惠琴高魚。三十六鱗鄕味如。試問浿江通冽水。呼兒搜取腹中書。</text>
<title>謝江界守朴光五浿城見寄韵</title>,<text>汶汶期使澡躬淸。多愧良箴護鐵評。益信親知於我厚。劇憐衰朽竟何成。嚴程再合遊萍跡。隔水難忘折簡情。皓首塞垣勞遠役。祝君珍重葆眞精。</text>
<title>登淸凉山望箕城</title>,<text>大野東頭點點山。此山居一萬峯間。如今反對江城畵。望我何人倚綠欄。人說西京似畵屛。將身輒上練光亭。何如局外登高望。揔得山村水郭形。粉堞朱欄畵也眞。江光如練政愁人。而今杖策峰頭望。却悔前遊紫陌塵。</text>
<title>再到金氏書齋</title>,<text>高士書齋帶翠微。來時卓午去斜暉。韵傳山木輈鉤喚。氣暖川原蛺蝶飛。荷鍤興濃容我醉。賭碁才劣任君歸。人間榮辱何須問。方外思將杜德機。</text>
<title>明進士萬年字虎拜。歸義侯昇之遺裔。居於中和。以詩爲贄。步韵以謝。</title>,<text>寓公曾賦式微詩。窮海殘孫復孰知。爲庶於今風獨在。泣言思蜀事堪悲。薄供館餼如封采。全失金湯劣鑿池。什襲翟褕餘舊物。村罏剩博濁醪巵。虎拜家有小池。養魚種荷。歸義侯太妃彭氏。亦隨而東來。所藏有翟褕之服。詩中及之。</text>
<title>玉垂兄丈謫江西。歷入叙懷。</title>,<text>憶昨倉皇出漢京。已聞文吏織羅成。豈知兄弟衰年健。共賞關河夜月晴。地號蔡流猶巷曲。天敎齊鬲等陂平。映林嘶馬明朝別。却向忘情喚恨生。</text>
<title>再到金察訪山亭</title>,<text>紅藥黃薇爛漫開。偶來還似趁期來。羡君經濟紆碁墅。容我沉暝倒酒盃。下澤守墳應敬梓。郵亭度嶺合吟梅。欲從樵牧分山社。是處宜樓是處㙜。</text>
<title>更拈前韵。呈玉垂兄丈。</title>,<text>參差泣玦下王京。關外相逢別不成。萬里靑山君更遠。百年明月此偏晴。咄哉歸去來如許。醉矣無何有太平。惟是一端朋友念。口中含闕了餘生。泣玦賜環。出荀子洪稚強云。</text>
<title>謝玉垂見寄韵</title>,<text>詩筒書角日勤勤。百里紛馳驛路塵。浿上山川久寂寞。天敎謫下兩騷人。</text>
<title>丹广千里見訪</title>,<text>南州多士遇丹广於道。聞將訪余。咸致慰惜之意。商山守因丹广寄語。以作詩爲戒。感激丹翁訪我心。文章氣義一升沈。愧將淸渭還淆涇。悔昧流金暗兆陰。南士漫嗟傳意遠。西湖莫賦贈言深。人生會合隨情契。休道關河少賞音。</text>
<title>旱餘得雨 四月二十七日</title>,<text>偶到關西憫旱年。一春無雨夏初連。膚雲乍觸高峯上。膏澤均霑大野前。滑滑黃岡泥丈十。穰穰赤埴畝鍾千。湘江龍卧何時起。竦聽殷雷碾九天。</text>
<title>安東金始龍文應。舊相識也。耑訪於千里關河之程。兼致多士之意。文應大人同知公。今年九十六歲。精旺氣康。能使其子遠遊。是固可賀。文應之曠省來訪。尤爲可感。示以一詩。仍次其韵。</title>,<text>孝子君是古黃香。遠挹尊鄕作壽鄕。千里離違衣卷彩。窮途義氣蓽生光。覊禽日暮思南樹。春鴈天長共北翔。念子歸裝心不弛。關山炎夏雨滂滂。</text>
<title>吉祥庵</title>,<text>逐客新栽掃塔衣。經邱尋壑叩僧扉。前身菩薩吾應是。一夢春婆子豈非。關外奇遊無此適。人間悟境與同歸。休嫌荒僻居難久。老去心情佛火依。</text>
<title>反玉垂憎蠅</title>,<text>虫豸可憐無若蠅。先生何事苦不勝。芒非蜂蠆必螫袖。嘴豈蚊蝱能透繒。貌蒼背金頭如火。名類繁滋不一稱。主人長夏習懶散。淸簟攤飯視茶恒。嚘嚶攪起賽詛瘧。附鼻沿眶紛數層。亶性大抵殊諸毒。逞技寧止專一能。工讒敢期君子信。報赦知應遷客矜。所望只是腥羶臭。何論酒澠肉堆陵。驅之易去旋復聚。縱憾難懷无勢憑。學官不妨誶語閙。閽者枉被重法繩。辛勤同我窓紙鑽。寬假許爾樽俎升。幸逢滓瀝皷翅翼。莫耽醯醬沒股肱。古人心窄肯容爾。至比宵小褊生憎。棄筆堪嗟忿恚極。集瓜忽遭譏嘲騰。歐公一賦文墨戱。從此嫉惡百倍增。莫近山谷香一瓣。點汚詩卷被嚴懲。不量力如蜉撼樹。反坐理若蛾投燈。吾性素懦物无競。變亂黑白姑且仍。悲鳴疑訴悔前習。風榭僵倒怕淸氷。</text>
<title>家弟欲僦春山相公楊花之墅。以爲他日棲息之所。感而有賦。</title>,<text>絶憶亭臯種柳情。蘸波窣地綠陰成。百年樹德應如許。萬法歸空復孰營。江漢風流懷往昔。塗泥棄擲惜餘生。冬葅秋稻今何在。大異龍州解紱行。</text>
<title>安邊金鳳周。舊識也。訪余嶺南。今又專訪於坎居。其意何可忘也。仍求別語。潦率呼寫。尹參奉淵淵翁。梅山洪文丈之門人也。曾求其先世文字。游宦病困。訖未踐言。故結語及之。從此當作山裡閒漢。硏精抽思。將有凈成仰副之日矣。</title>,<text>襟襞醇眞氣宇淸。相求千里念同聲。如今淪落悲湘水。宛似慇懃會洛城。踰涉關山何等義。徘徊岐路竟無成。臨分寄謝淵淵老。盛托元非付忘情。</text>
<title>壽張季文</title>,<text>余謫中和。季文來見。鬚髭盡白。自言今年爲六十一。晬辰在孟春。是日作詩一篇。以翁公童爲韻。求余和之。偶憶少陵詩黃鵠白鳧語。分屬上下句。足成以副。化爲白鳧如老翁。張公家裡作公公。回思六十年前事。黃鵠高於五尺童。杜老詩意。本謂高於黃鵠之五尺童。化爲老翁而如白鳧也。今稱六十年前高於黃鵠。初度之兒。得無太壯大歟。杜老老栢行曰。霜皮溜雨四十圍。黛色參天二千尺。後人譏其太細而長。讀詩者。不以辭害意可也。</text>
<title>蘭畦趙學士以詩見寄</title>,<text>關雲關樹望迷離。何處都門繫馬枝。澤畔行吟尋故事。周南滯卧感明時。身將隱矣名何用。過苟存焉幸必知。報道城南新學士。玉堂淸夜獨題詩。每對朋知慰。如醒頰頩紅。蒼黃辭聖代。淸白忝家風。難洗汶汶物。徒書咄咄空。從來遷客籍。無與此身同。不揀廉貪飮酒泉。忘形欲解帝之懸。紛紜螟蜾喧春日。得失鷄虫付彼天。僦居塵事少。牢掩縣人扉。賴有西隣客。觀棋夕不歸。</text>
<title>東明王墓</title>,<text>開創微茫漢建昭。橫行疆域接幽遼。琉璃王繼勾驪盛。白玉鞭沈寶馬驕。麥飯灑殘寒食莫。菜香浮出沸流遙。樵兒帶釰從誰禁。古木啼鴉獨早朝。</text>
<title>和甑山倅見寄韻</title>,<text>已感窮途委訪心。情緘遠寄戒浮沉。榮枯同滯黃岡外。歲月頻侵碧柳陰。屈子糟𥻿醒訝獨。坡翁螺蛤嗜緣深。不知久負君恩重。猶望金鷄送翰音。</text>
<title>次安邊尹參奉詩</title>,<text>病閣床經懶廢衣。忽聞剝啄扣柴扉。鶴城書抵千金重。烏道人穿一綫微。行處形容吟到悴。衰年義理勝爲肥。荒辭猥副麗牲刻。多愧文章出錦機。</text>
<title>題晉興君金公良彦遺蹟卷</title>,<text>金公平壤人。其父德秀。殉於深河之役。公倡率死事子弟五百人。起義復讎。戍于凌漢。甲子之變。勤王錄勳。還戍于邊。丁卯虜亂。殉于安州。後配平壤乙支公祠。余之居停主人金兌赫。卽其後孫。猿鶴深河君子精。孤兒奮起玉城營。枕戈心耻同天戴。復矢身悲絶域橫。志决竟殲丁卯亂。義高遙配乙支名。勤王振武中年蹟。麟閣鬚眉畵裡明。</text>
<title>題金仲胤山庄</title>,<text>騎牛平穩賽乘舟。草徑山蹊雨氣留。野笠時從巢谷醉。仙書不到史宗愁。風軒寄夢雙舒膝。世事當杯一掉頭。水味淸凉堪已疾。龍團遍試澗泉流。</text>
<title>謝長連寺</title>,<text>感君郊墅特相尋。判襼怱怱乍盍簪。尙憶舊緣三宿地。專投近軆一篇吟。朶雲無隔關河遠。鬢雪翻驚歲月侵。自恨辜恩臣罪重。旁流澤裡斷鷄音。</text>
<title>六月十七日誕辰日。會沈承旨郊僦拈東坡韻。</title>,<text>玉樓齊祝萬年春。簪笏班中少此身。志喜棠陰思盛際。離憂蘭澤作窮人。圖酬望絶歸無地。戀結誠深質有神。漢上音書休浪誦。微茫天意控誰困。</text>
<title>和沈承旨別墅</title>,<text>與君俱落浿江邊。比獨醒人豈不賢。義氣薄秋疑汐社。心緣結夏是蟬筵。講精出處憐同病。拾盡風烟和百篇。幸負最深猶見宥。從玆恩渥霈于天。</text>
<title>聖節日恭賦近軆。以寓頌禱之忱。亦以自傷淪落。及承特宥。伏聞恩敎之降亦在是日。感泣之極。更用前韻。</title>,<text>聖節千秋萬物春。飛潛動植一吾身。快爲赦罪還鄕客。猶痛孤恩負國人。方是方非齊㓒叟。如狂如醉降乩神。頒綸馳頌聊同日。宸眷龍樓悃赤因。</text>
<title>六月十七日。蒙特宥之恩。二十一日發中和。</title>,<text>長夏禪緣結在斯。雪鴻留爪子瞻詩。昨遊巷陌成陣跡。新識衣冠似舊知。別淚江波淸淚客。生陽亭舘夕陽時。衰膓非愛駒村酒。爲惜分離出境遅。</text>
<title>玉溜泉</title>,<text>西來山水絶佳無。玉溜泉懸葱秀紆。苔壁皇華儼紳笏。兒童尙說朱蘭嵎。</text>
<title>黃州</title>,<text>滑滑泥長十里程。野圓天濶旅人行。夕陽偏照黃州郭。金碧樓㙜入眼明。</text>
<title>還到洞仙嶺。更疊前韻。</title>,<text>萬樹繁陰匼匝邊。崎嶇行策信扶顚。聖恩果欲無遺物。歸客眞逢大有年。罪罰相將猶未蔽。身名從古兩難全。都忘寵辱暝心坐。洞裡斯翁合喚仙。嶺上老翁尙無恙。</text>
<title>太白山城。瞻謁太師公鐵像。</title>,<text>萬仞山頭一片城。丹楹翠桷拂雲明。升平保障英靈鎭。松籟長喧介馬聲。東望勃禦塹蕪城。想像元勳翊聖明。英祖雲孫衰善甚。此行尤復忝家聲。玉節前遊到達城。遺墟祠廟護神明。家尸戶祝宜環域。直樹綱常百世聲。</text>
<title>途中紀見</title>,<text>中田瓜卡竦於樓。四面凉風氣似秋。一作六月秋。 未就葢頭如此屋。炎天火日走金州。</text>
<title>二十六日。抵弘濟院店。以不得入城闉。轉城而北。踰北岳後麓下城北屯。夜深到東門外暎渼亭。</title>,<text>雪隍嚴艮限。迤陟白山巓。欲傚窮途哭。翻成上界仙。兩流分脊雉。北岳自三角來。先起一峯。右爲北岳。左爲鷹峯。起峯處築一雉。登雉堞之後脉。水始分流。此爲三角正脉。 一徑半彎弦。此行從西迤北。到東門外而止。其勢若弓半彎。 漸下城屯里。肩輿聽暮蟬。</text>
<title>路中偶吟</title>,<text>行途指說舊監司。罪列關文孰不知。奴子辟人猶意氣。幕賓駄馬减風儀。三千界濶難容膝。四萬贓高不救飢。唯是平生差可事。卷中添補逐臣詩。</text>
<title>和金水亭主人</title>,<text>先邱桑梓作秋陰。未老歸情老到今。欵段馬家安分語。鹿車鮑子幷棲心。噬臍不補呈身早。刺骨長嗟負國深。咫尺名亭金水勝。幅巾綦屨好相尋。</text>
<title>更疊前韻</title>,<text>此是思翁古洞陰。溪山雲物屬吾今。園林翠入歸田興。泉水淸無出世心。生計都踈詩律細。人情何薄酒杯深。龎公作黍催妻子。元直應同德操尋。</text>
<title>謝金水亭主人惠蒸豚</title>,<text>澹泊厨盤氣味村。故人遺我一蒸豚。滿車豊喜齊髡祝。掩豆賢慙晏子言。莫道饋迎司戶路。不曾歸闞仲尼門。今宵應被臟神怒。踏破蔬田與笋園。</text>
<title>題丙舍</title>,<text>丙舍新茅恰盖頭。辛勤三十四春秋。鹿車遠學鮑司隷。欵段長思馬少遊。風樹百年餘至慟。雨床今夜足閒愁。朴公祠接黃公里。合把斯翁住此邱。</text>
<title>讀薑山集</title>,<text>公名音混我名音。我到公歸一洞陰。可笑謝公墩上客。閑爭彼此惹私心。</text>
<title>自洞陰還蘆原。洪淸道 健厚 以詩見寄。</title>,<text>未忍明時別漢京。洞陰歸計竟難成。秋風更向東郊暮。日夕欣瞻北斗晴。那得相從爲黍客。不堪長作種瓜平。幽居幸近鍾山寺。經卷茶罏了此生。昔我吟詩浿水邊。思君千里歎霜顚。人生會有同歸日。謫客今逢大有年。回憶前遊猶夢噩。都忘外慕覺神全。歲時羊酒眞行樂。不願封侯不願仙。</text>
<title>洪淸道見訪。同宿鶴到菴。拈杜韵。</title>,<text>勝侶呼余起。秋山葉正黃。寒雲流石壁。斜日漾溪塘。賦憶登高士。歌憐斫地郞。何如老工部。獨宿贊公房。縈雲石棧任欹斜。脩木穹巖互蔽遮。靈境轉深疑啖蔗。禪床頓悟見拈花。天風卓錫應隨鶴。夜炬朋簪欲散鵶。蒲塞淸供香積飯。殘年果腹卧僧家。象緯窺天逼。風霜滿地繁。恒沙眞法界。烏石是靈源。月倚二陵樹。雲過三契村。從玆遊興足。隨意叩禪門。嶺外行車作殿茅。唫緣又到郭東郊。畏途情噩游魂彀。宦海才慚副手梢。明月相將尋佛地。纖塵逈絶頫禽巢。焚香懺悔空門夕。世事無心反客嘲。招提遊更宿。笋脯勸加餐。老識山居樂。同唫嶺路難。夢隨淸磬遠。秋入一燈寒。隣寺留佳約。楓林待好看。</text>
<title>步出溪畔。消飯行藥。以爲淸課。十月初五日雨後甚暖。</title>,<text>霜林黃葉下柴門。夜雨朝晴氣更暄。飯罷翛然携杖去。蘆田西畔鴈聲喧。</text>
<title>將入洞陰。簡寄士綏。</title>,<text>峭碧秋山露遠林。一聲霜鴈動歸心。聊知阿弟編年史。又記先生入洞陰。</text>
<title>平仲堂夜吟</title>,<text>無宅萊公可起樓。借君亭舘枕溪流。春明夢裡和新月。孫承澤著春明夢餘錄。 農屋圖中賞晩秋。沈石田。有農屋賞秋圖。 宿願人歸乘鶴路。辛叔新登上庠。作楊州榮掃之行。 幽期客上採蓴舟。華汝之鄕。有蓴池。 浮生百念紛經濟。此着居然一局收。</text>
<title>用前韵咏堂前平仲樹</title>,<text>平仲高於百尺樓。寒聲一夕葉如流。中蟠巫峽冬雷響。是月有冬雷之異 長作逍遙風雨秋。根接八龍梧老宅。蘆原卽梧陰，白沙舊基。而白沙甞夢綠野堂中有八龍之詩。後見梧陰郊墅。宛如夢境。白沙別占其隣。今之廣石村是也。 材堪萬斛弼雲舟。長願身爲萬斛舟。亦白沙詩。弼雲。公之一號。 夜來山月生淸影。竹栢虛庭散不收。奧是房櫳竦是樓。恰延三角碧嵐流。紅塵不到多良夜。黃葉齊飛送一秋。隣里借看奸黨籍。適借隣人所藏元祐紹聖間史讀之。 兒童錯認孝廉舟。辛叔華汝來訪。而童子遠望。以謂他人故云。 鄕園滿說謀生足。好逐狙公橡栗收。</text>
<title>更疊前韵咏將就園</title>,<text>將就園中萬卷樓。四山圍簇野光流。補栽嘉木淸宜夏。盡墾荒田大有秋。鷄黍近招金尺社。將就園。距金尺洞纔牛鳴地。 漁樵遠見石橋舟。野眺平濶。直抵松坡。石橋濟盤。歷歷可指。 王城十里風光別。準辦囊錢恣意收。一辭天上碧城樓。悵望驂鸞翳鳳流。匪懈事曾無夙夜。難爲意最際冬秋。餘生未洗沾泥屣。誰昔同悲積羽舟。却掃門扉惟爛醉。圖書紛糾倩人收。不問鄰亭與寺樓。興來携酒作春流。人依北斗踈星夜。詩占東郊老樹秋。仕爾野夫醉騎馬。夕步溪邊。隣夫騎馬而過。不禁也。 何須仙侶喚同舟。名泉異石饒佳境。一半分留一半收。</text>
<title>十二日飯後試策</title>,<text>風林細徑自逶迤。散步逍遙遠不知。水落寒川橋未就。渡頭終日看鸕鷀。</text>
<title>十五夜步月</title>,<text>峰高月上二更天。山下人家一帶烟。散策非緣隣社約。爲看淸影步溪邊。我欲尋詩出洞天。兒童隨我踏溪烟。牽衣爭問詩何在。笑持沙明水碧邊。行唫那得不何天。恨殺長空點綴烟。此夜楊州二分月。不曾流照覆盆邊。霜村鷄喚候朝天。已見鄰家蓐食烟。羡爾賣薪京闕去。踈星殘月漏聲邊。轟燁窮冬慧竟天。憂虞邦國浩如烟。不貲倘弭皇穹怒。棄物還歸有用邊。</text>
<title>十月十七日申時。元子誕降。累臣錫愚屛伏荒郊。不勝蹈忭之忱。十九日恩霈汪濊。釁廢之蹤。輥被甄叙。感涕恭記。</title>,<text>東方一有慶元良。宗社生民福祿穰。坐數太平今日始。百千萬億到無疆。達生催進太毉趍。已喜覃訂載壺塗。內裡傳呼元子降。一時歌舞滿天衢。雲觀街頭響吼雷。輪蹄爭趁候班來。淸明是日時辰吉。玉漏纔呼一刻回。流序才過變除期。慈衷當日念孤危。恭將宗國苞桑勢。上訴皇穹陟降知。口啓叮嚀洗浴方。天家湯餠徧沾甞。田民任子優元老。車服加階寵藥房。城舂歌笑鬼薪遊。協氣氤氳霈澤流。大字面皮三刖足。隨人蹈舞不知羞。墨倅贓官盡起來。聖恩愈往若偏哉。不知蹇諤㙜端士。更把何辭塞譴災。村人棼集賀恩甄。黃葉寒扉喜氣圓。溥澤自天逢盛會。餘生無路贖前愆。潛銷彗孛泰階平。靜鎭浮訛化喜聲。八域從玆無一事。好須歸理洞陰耕。</text>
<title>戊午仲冬。余坐不膺京兆命下理。憶甲辰福堂聯句故事。感題。</title>,<text>十五年來萬事非。舊吟詩處尙依俙。如令早化圓扉土。猶得身名兩保歸。</text>
<title>承問啓入脩門。不謝命徑退。投卑樹州。暮宿始興亭下。</title>,<text>漢南楊柳昔依依。憔悴江潭對夕暉。此日始興亭上客。天寒歲暮熟同歸。孤眠仲冬夜。絶憶富春公。型範歸先輩。安危失此翁。手栽千柳老。人到一亭空。曉夢如攀話。良箴斷續中。</text>
<title>到謫廬。地主安鶴樵適還京第。小吏以官意饋酒。</title>,<text>不見桂陽賢地主。官齋咫尺獨裵徊。如今愧對朋知面。秪喜臨風送酒來。舟沂楊江晩泊處。始興亭上一徘徊。聞公謾作九原感。何不如今公起來。鶴樵</text>
<title>桂陽明府。日暮忽至。憶余新作嶺伯。省壠洞陰。明府時亦佩郡紱。携酒委訪于丙舍。余兄弟次陸務觀先墓詩。明府亦從而和之。今復重會。感慨之餘。更次前韵。</title>,<text>村巷傳呼動縣扉。輶車還及夕陽時。憶曾會處今何會。喜不期來勝有期。滯穗野田翔鶴下。嚴霜水國蟄龍知。殘燈無焰官樽綠。榮辱窮通揔可詩。憶曾剝喙洞陰扉。誰料相逢海上時。寵辱不關君子事。行藏欲與古人期。寇公官謗吾無辨。王吉家貧世所知。寧爲蒼生終不起。臨分重誦枕泉詩。戊午陽至之廿九辛丑。海藏申公被旨謫桂陽府。余守土之吏也。職當奔奏上謁。故舊之誼不論也。時在京師。差後先發。謁尙書于居停之舍。尙書欣然曰。昔在洞陰丙舍。子以地主。携酒來欵。今余嚴譴蒼黃。子又以地主來耶。是日天寒甚。大江氷凌奰屭。舟掠氷戛戛有聲。枝江舟膠于泥沙。與人病揭厲。相與道說行路艱苦狀。酌酒相勞。商及異日出處。余以蒼生爲勉。尙書不余爲然。感契濶之多時。歎雅意之益堅。尙書誦洞陰時舊作。盖與余共賦者也。復次其韵。屬余和之。而已夜深雪作。西窓剪燭之緣。年年未始有也。遂畧叙始末于詩下。以識一時之事。</text>
<title>鶴樵送示近作十四首。次韵却寄。</title>,<text>氷雷忽向馬蹄號。一夜長江凍昨濤。到處聚看仙吏謫。津梁已歇佛心勞。蒲騷閉目寒山碧。水調歌頭玉宇高。回憶舊遊風珮里。柴荊寂寂掩蓬蒿。釀雪江天不放晴。高歌欲澀醉難成。同歸暮境論交道。賴有陽春聽政聲。江漢弘長追往哲。塗泥棄擲惜餘生。淸譚頓覺沈痾袪。一炷靑燈萬慮輕。海門今夕儘奇哉。到老襟期得再開。分外人來如約宿。俄而雪作是詩催。桂陽寒翠圍官盖。楊子江流漾客杯。何似藍田關上畵。七賢重戴去看梅。我先君後趁朝衙。梅候官齋冷未花。遺玦離人悲攬莾。搉䀋饞守恨無茶。厭看近世循良傳。獨抵殘年黨籍華。詩令嚴於章急就。東阿步罷又溫叉。參畢橫斜破夜昏。愁人不寐傍官門。漕綱颿檝依汀盡。塩戶風烟滿地繁。共識文章千古事。寧將出處一身論。南來火有寬心喜。海濶天高汎一樽。詹尹拂龜卜我居。鴻飛鷄食問何如。忠君憂國丹心皎。憶弟思家素髮踈。十里海濤符昔夢。九重恩霈望天書。詩篇滿帶江潭恨。論定風騷合讓余。旭日鷄旛大霈頒。胡爲余馬又藍關。荔椒盤潔書湘水。竹葉舟經畵海寰。遷謫雙揮千古淚。歸來半獲百年閒。仁天曲費生成力。玉玦刀頭去復還。征駒高骨長官淸。洋溢仁風百里聲。君子無心求赫譽。故人低首爲蒼生。寒梅對雪詩公事。宿麥連雲瑞牒呈。歲暮襟期樽酒裡。縱譚偏好說生平。相聯衰影照燈寒。尤悔離憂劇萬端。竹馬前遊憐丱角。金貂半世汚儒冠。深杯節嗜妻言服。硬語摸稜弟面看。到底天恩來此地。煩懷贏得片時寬。炎天西去冷南征。恰似隨陽海鴈行。病殼都緣前例束。陂塗翻向此遊平。一堂無復風雲會。五嶺長思瘴癘輕。天上音書何日到。夕陽回首漢陽城。漢署嗟無訟魏馮。郞官虛占列星中。講人出處阿時好。嘲我文章訶古工。一世渾如翻手雨。近來寧欲病心風。擬將大易看行止。悔吝消長是變通。居停䂓例積成堆。終古畿沿此海隈。天欲陶甄恩▼(匪/心)怒。人言投畀去仍回。長官虔若鞾刀謁。小胥頗支廩餼來。搨板身名依㨾世。那能逃得夙緣哉。西窓剪燭麈譚紛。左手持螯博一醺。伏櫪驥衰誰相士。滙行牛弱莫嗔群。緘金往事何曾辨。塞兌時論不欲聞。賦得梅花猶未了。無妨郵吏滯關文。君謌我歗好相聽。信宿村燈滿壁靑。往跡江潭千樹柳。吾生天地一浮萍。埋頭詩帙渾生韵。瞥眼山川不辨形。此去紅塵關路隘。臨風歸客涕雙零。驛吏喚人征馬號。都門一出涉風濤。獻身端合貞臣勉。側想虛聞聖主勞。鳳自雲霄翔不下。龍於隴畝卧方高。知應隨遇夷然樂。海曲荒村蔽荻蒿。鶴樵橫江放眺雪新晴。渺渺長空鴈字成。歲暮氷霜寒動色。人來車馬遠傳聲。京師五日思張敞。宣室前宵待賈生。共爲安危須努力。九重恩重一身輕。浮生緣合儘奇哉。衰抱欣從此夜開。百閱風波心血盡。十年朱墨鬢華催。較看苦樂誰贏筭。都把升沈一付盃。休笑官居無長物。盈盈新綻閤中梅。不曾黃被聽朝衙。案上文書作眼花。百口可憐資俸祿。上官惟問課塩茶。何須咄咄書空字。只得忩忩戀歲華。倘辦買山金且足。文章老去畏劉叉。把盃兀兀坐侵昏。叢桂寒山靜對門。遙浦火明漁子集。平郊沙白月華繁。古人氣節眞當勉。餘子功名詎足論。朽質已甘溝斷久。靑黃不願作犧樽。堪笑癡人名利居。官樓燕處喜超如。歌從白雪方知寡。交向靑雲日覺踈。未可啣盃拋世務。直須張燭理官書。苟安便有無窮害。公語叮嚀實起余。遺愛山南水抵淸。尙聞髫白播謠聲。治經首務敦興學。恤患心籌胥樂生。奏課方登天璽召。飛章旋飮鬼車呈。揆公雅素寧毫損。世路深知有不平。童嬉如昨鬢先頒。歲暮行休漸欲關。問道卽今迷大隈。名山從古在琅寰。縱饒一日林居樂。肎放先生壄服閒。車盖不容淹此地。天書朝夕且催還。風卷飛沙陣陣寒。離人歲暮劇憂端。晩來羞抱齊門瑟。新進爭彈貢禹冠。杯海濶於平日飮。鬢霜繁勝去年看。逢迎海上眞何幸。懷抱從今得一寬。余送示近作十四首。尙書卽席和之。余僅作八首而尙書已解歸。足成餘韻。因便寄送。蘭銷蕙歇歲徂征。蕭瑟江潭又此行。握手如今逢故舊。掀髯向我說生平。讀書自許經綸大。學道深知寵辱輕。夜久回頭看北斗。鍾聲不到桂陽城。詩人眞似下車馮。誰脫多生結習中。幸有牙絃音獨賞。如非郢質技難工。玄珠罔象空撈水。碧海鯨魚未掣風。別是大方壇墠在。機鋒八面自神通。醢戶漁村山四堆。風蘆雨葦海西隈。黃堂盡日無多事。皁盖行春漫一迴。驛使書將壺酒至。厨人網得尺鱗來。休言此地荒寒甚。談笑風流自在哉。三輔傳呼冠盖紛。逢人話舊得微醺。簿書末路無知己。鉛槧前緣憶樂群。共喜海邦仙鶴下。不堪風雪渚鴻聞。殘年契濶知多少。一夜羇窓劇討文。霈渥從天喜溢聽。季方書迹印泥靑。恩將何報方投李。身本如浮信寄萍。離合揔關心內事。風流猶帶夢中形。他年若補西遷記。乞我詩篇拾瑣零。</text>
<title>臘月初一日。蒙恩北歸。以楊津氷凘不得渡。迤向麻浦。乘舟亂流。更疊前韵。</title>,<text>喚渡三灘澈底淸。櫂歌猶續去時聲。鴻毛風順行當去。狐意氷凘不敢生。衙閣也應朱墨少。江山渾欲畵圖呈。吾人隨處情緣重。今富平曾宰永平。江天飛雪豆稭紛。酒到荒村釅不醺。野店參差黃茆隊。烟墟出沒碧山群。試籃沙路迤迤去。鳴櫓氷汀霍霍聞。宣室重登何處是。五雲宸極繞祥文。</text>
<title>還到蘆墅足吟</title>,<text>煩寃自笑上穹號。身計孤舟泛海濤。冒進其如家世忝。固窮難遣弟妻勞。兩端持首終無决。一着過行是問高。此事惟當徐究理。對床何日闢門蒿。浿上吟梅雨斷晴。詩篇直到大冬成。藍關桂嶺皆吾土。天問離騷是正聲。遅暮倉黃驚百謫。明時瀟灑送平生。強談出處眞顔厚。自謂權衡較重輕。小寒天氣雪初晴。偶向燈前雅集成。僕本恨人能麗賦。兒於渠輩作新聲。君恩重處姑無死。村夢圓來各度生。欲喚靑州從事至。憑他路熟任車輕。滿山飛雪太豪哉。燈耐天寒趁夕開。往事浮雲如狗變。殘年餘夜一鷄催。家飢欲救荒田硏。村酒難膠萬斛盃。京洛故人能問我。方吟安到小橋梅。東郊衡茅綴蜂衙。不種寒梅一樹花。只是求珠兼賣櫝。何曾看畵與評茶。大都椎魯敀生計。如此闌珊送歲華。尙書家家新釀白。貪官日出杖錢叉。年來頓悟世塵昏。名利關頭透有門。野濶快看星斗轉。歲寒寧怕雪霜繁。翻拋九死南荒恨。合把三生石上論。夢裡天涯迷去路。難重持是故人樽。幅巾閒返野人居。燈火蕭然退院如。肯學夷吾治國美。爭言次律用兵踈。舊朝衣在從他典。生墓文成快自書。不有襄陽兒輩笑。那能醉倒玉山余。</text>
<title>道峯山</title>,<text>平生絶愛道峯山。選暇春秋喜一看。豈識殘年淸福分。起居晨夕對孱顔。</text>
<title>李汝執承圭以詩見遺</title>,<text>雲衢坦步忽欹危。委運安身更㤪誰。痛飮茅柴新釀酒。時從梅社角淸詩。烝也無戎咥不知。荒荒郊雪獨吟時。行雲不下天藏峀。恰似吾人出脚遅。晩爲中界大參歸。宋時。參政稱以大參。若今之大監。 知是前身應少微。可證平生心地白。溪沙野雪自輝輝。輕拋烏帽擁貂裘。日向郊原雪裡遊。達士行歌三可樂。冷官歸罷七宜休。感傷絲竹中年謝。模畵平生晩節修。問舍求田從所好。任他豪氣卧高樓。從君分華對衡扉。隱具農衫與釣衣。仙子時遺樵涇箭。丈人全息漢陰機。風泉鳴珮投桃報。雪壑同車御李歸。三百年前應此樂。梧陰滿地白沙輝。曲學何堪當世阿。蘆原濁酒飮無何。傷心東漢黨人傳。擊節扶風豪士歌。後屈子今漁父莞。故將軍我灞陵呵。明春依法山田種。惡莠良苗較孰多。</text>
<title>和李子糓大明梅</title>,<text>皭然不滓皎如臨。二百年來抱恨深。國耻未湔應頩頰。佛恩難報只檀心。星槎雨露歸東土。桃李繁華屬後金。閱歷沙翁家九世。攀枝泫淚一霑襟。緬憶雲端海宇臨。膏和露浥托根深。王風蔓草今何地。宗國苞稂歲暮心。貝葉西來莊七寶。冬靑移植散千金。史公剩有招魂處。一樹寒英照素襟。</text>
<title>士綏會平仲堂守歲</title>,<text>松竹東堂唔卯君。紙窓燈火遞斜曛。偶然破帽穿林雪。却喜鳴籃踏磵雲。日下鳳翔長入望。天寒鴻翮㤪離羣。如今指口從深誡。秪得含杯取一醺。梁園雪後欝陶君。散策東城抵夕曛。報客訪梅應有鶴。言歸采藥不知雲。多生未了文章債。到老甘爲木石羣。久矣索居無一樂。對床談笑借微醺。夕到蘆原。家兄訪隣舍未回。</text>
<title>家弟還後。悵望以題其卄七夜。</title>,<text>夜刻千金歎擲虛。可堪追憶上燈初。一樽兄弟狂猶昔。半世功名夢不如。那得庚宵喧櫪馬。獨憐丙穴斫氷魚。明春擬遂逍遙約。爲爾添營五畝廬。</text>
<title>熱鍋煮聯句 頤堂，景休，士章，泰興爲次</title>,<text>冬夜行春令。炎熏富屋潤。伐木歌肥羜。盍簪喧櫪駿。美鯖集五侯。名厨班八俊。未可辦具咄。奚止禦寒僅。品宜下箸侈。果從鑽核吝。鄕醵賽羹定。禮供登割酳。酒所喚佐使。食經處寄閏。尹要君臣合。曾養父母順。宜求買菜益。必先嚼楊進。調命作羹說。餕感推食信。中罏鍊龍乕。環島簇蛟蜃。屬厭喜滿腹。有嗿傾一瞬。爛翻念婢手。細切遊庖刃。神爇證趙談。湯櫃嘗燕覲。匝坐官屬熱。靜聽風水迅。易消蔬筍氣。莫耽饞胃鎭。</text>
<title>守歲。用丹广韻。</title>,<text>村燈衰影不成圍。羇鴈先春已北飛。此世惟吾憐子老。殘年靡爾與誰歸。留人濁酒尋常有。致主初心八九非。犀角豊盈今久阻。童嬉如昨拂新衣。</text>
<title>除夕</title>,<text>往事追思一歲中。悲歡榮辱聽天公。危竿進步鮎升尺。曲木驚心鳥見弓。未逐樗蒲呼五白。獨憑蘆酒借微紅。尙餘寸悃遙騰祝。三角祥雯繞殿蓬。</text>
<title>贈蔚山武士金德坤 己未</title>,<text>余試射嶺營。蔚山武士金德坤。能挽大弓擧大石。豹姿猿臂。風神凜凜。聞已四魁都試。輒升階秩爲資憲。而尙不得實啣云。試畢計畫又爲魁。其上京也。以書薦之當路而不見施。戊午冬。來見余于蘆郊屛居。守歲不去。意甚感。於其歸也。諸人贈之以詩。遂次其韵以抒感慨。未逢麗渤抵金元。文德淸時老海門。却遣輿儓痴蠢物。橫行正任濫天恩。</text>
<title>心庵相公以詩見遺。歎契活之久。紓流序之感。意甚盛。謹次以呈。</title>,<text>蒼生缺望控誰因。太息公歸漢水濱。家國昇平多選暇。江山淸麗已班春。功成名遂思天道。身伏心馳贊日新。遙憶高樓憑眺處。篙師疲力濟梁津。擯斥餘生疾病因。刀圭寄命凜危濱。愆尤獨數三彭夜。包貸同歸萬物春。淸德墜聲悲食舊。塵汶難沐愧衣新。合吾渡汝禪家語。悵問潯陽把櫓津。槐安車馬想交因。一㨾紛華寂寞濱。百蟄振驚贏幾日。羣龍經緯迓初春。尋閑定有詩書富。抵老相爭鬢髮新。江上桃花灣抹路。扁舟不惜訪漁津。心庵臨水登山捴夙因。歲方巓處歲隨濱。中間飮有容施地。晴雨詩成澹蕩春。竟晷逢人身㝡老。隔年懷友夢常新。郊原一舍還千里。君不迷津我問津。漁隱曰原唱如初寫黃庭恰到好處。</text>
<title>和李霞隱汝執</title>,<text>到老放逐來僦屋。漁隱洞裡平仲矗。樂事親串會一堂。長物圖書携滿簏。野人生事自古踈。田塍不理桑柘禿。梄民暮擔雜蕭蘭。沙灘秋響啞琴筑。催飯出巷赴誰忙。行藥廵堤顧影獨。東隣西舍少可言。所哄銖兩與斗斛。敲門忽遭悖言加。抵處難逢笑容掬。意緖蕭索仍病呻。時物嬗敓自薦菊。余之來此在前年九月。 先輩杖屨近遺居。泓峙草樹含芳馥。李子競爽聯棣華。尹君特秀潤美竹。樵牧社換風月名。將與諸益立社。名以蘆原風月。 溪罾薦魚園擷蔌。忠肅祠高通德門。梧陰堂似獨樂涑。樊村梅雪藍田關。王維，李白，孟浩然。賞雪藍田關。而東郊梅花。惟樊里㝡盛。 水落瀑布康王谷。我有勝具不辭勞。梔黃木屐玄緣服。緩步可代乘朱輪。稱身何羡披紋縠。翛然一出偶成團。昨聞隣家新釀熟。聚星車杖兒孫持。德公鷄黍賓主孰。深戒東林汎論時。竟夕農談屢更僕。社約以談及時事爲戒故云。 霞隱詩思湧如泉。動盈縹帙溢縑幅。瓊琚玉珮韵鏗鏘。蘭苕翡翠光彬郁。塵𡏖不染靑霞眉。裋褐嗟錦繡腹。白頭埋沒少賞音。奚異明珠混魚目。幸余淪落郊原東。得御龍門相徵逐。憶曾經過五足堂。垣籬交迕依先麓。諸郞謹飭且秀丰。碩果有理從驗復。新春一會卜君隣。不須遠賖雲安麴。詩社第一會。初九當行於從氏書堂。 里巷雅集喜頻繁。鄕園眞趣在素樸。切麵餺飥和豆餻。寒厨倘餘禦冬蓄。但願果腹卧吟詩。不思封侯飛食肉。百年徜徉此溪山。自祝仍復爲君祝。</text>
<title>正月初九日。會于李汝四五足堂。爲蘆原風月社第一會。</title>,<text>殘年雖換奈衰容。賴有隣家借酒紅。非欲異人人自異。不期同古古來同。都無一事漁樵外。已送半生風雨中。頭約今朝成野社。豪吟健倒與爭雄。</text>
<title>上元前夜月甚朗。念明日月蝕跨戌亥兩時。而又當食旣方。差先一宵作元宵。未爲不可。適金水主人來宿。命童子拈韵。</title>,<text>廣絶交來及杜康。獨吾瀟灑負辰昌。迢迢玉蝀今何處。穆穆金波秪自光。諫果登盤餘宿嗜。當歸寄篋咬新香。時劈柑佐酒。又有當歸芽。 對君忽憶溪亭上。五鬣蒼松老十章。</text>
<title>與韓又醉</title>,<text>郊原投老起居便。惟有熏心藥果邊。舊雨人來蘇病快。新春酒釅惱情偏。詩家境妙誇深詣。世事機危戒浪傳。謝遣鴈行淸債帳。倘尋宿約耦耕田。</text>
<title>二月十九日。移居琴泉新舍。</title>,<text>雅志林泉歲月餘。而今粗喜整琴書。途荒便欲歸招隱。賦就端宜喚遂初。仕願時中無不可。家仍舊貫問何如。蒔花種麥營生計。愧被人嗔術法踈。踈簾終日覆虛欄。一炷爐香碧篆殘。往事卽今成獨笑。閒人與世不相干。巖奇泉學龍翻白。林密花如鶴養丹。舖置池亭兼水榭。吾遊從此十分團。</text>
<title>朴浩錫以洞庭柑見遺。金虬墮卵。色香動座。余曾見此果於當路諸公之家。得甞其味。豈意衰晩復從野人得此哉。遂感題一詩。</title>,<text>投老郊原分所甘。因君時劈洞庭柑。早知野贈能如許。悔向朱門丐得貪。</text>
<title>三月廿一日。入洞陰。路上偶吟。</title>,<text>三月令辰道上逢。淸流碧玉浴鳧翁。春山處處傷心綠。花事村村得氣紅。野馬迷濛棲午景。原禽輕矯受東風。塵韁不復關行止。身在雲林畵卷中。</text>
<title>二十八日。焚黃泰興。榮掃亦在是日。</title>,<text>時物先阡草樹春。悄然相對兩窮人。自從忝辱歸心切。強向光榮作意新。黃誥白牌三世慶。烏紗金袋去年塵。小堂纔足同聽雨。何必誅茅更卜隣。</text>
<title>餞春日。自洞陰還琴泉漫題。</title>,<text>忽思風珮忽琴泉。來朅棲棲不自便。惟喜林花供品賞。郊香爭較峽姿姸。</text>
<title>聞游心兩相公游江樓</title>,<text>一江春雨碧霑衣。坐愛水亭寒事微。宰相而今文史足。溪山如此畵圖稀。行人畢竟同舟渡。沙鳥莫令相背飛。對岸虛汀楊柳老。當年慘綠未言歸。霅川兒女浣香衣。撒盡春嬌腕力微。仕宦幾人令僕到。風波滿地漁翁稀。腐心溪柳卧冘起。傷目山雲停不飛。漢上題襟迷處所。錦帆空載夕陽歸。</text>
<title>己未浴佛日。擬訪隱仙洞。到德嶺醉甚。徑到鶴林庵。贈冲虛上人。</title>,<text>奇想在雲表。率爾淸朝出。奈無濟勝具。况躡飛仙術。德嶺高十丈。醉卧摩松巓。宛兌餘杭酒。麻姑洞中眠。傍人笑我癡。異境遺咫尺。忽返冷風馭。仍扶籋雲策。小庵寄山阿。初地傳鶴林。開士何磊落。老木日陰森。謂汝足萬行。與我論三生。從今衣掃塔。久已忘世情。蔗園接杞畦。乘興便可至。何如老介甫。攤飯定林寺。僧樓少坐爲披襟。匼匝雲山世外深。貝葉環壇參老樹。頻伽滿壑聽幽禽。餘生寧復選官去。塵劫難忘報佛心。不見道人重贈語。魁杓像下一沉吟。</text>
<title>過德興墓村</title>,<text>我行山北里。春盡花猶存。雲影衣邊度。泉聲樹底喧。鍾晴興國寺。林靜濮王園。未了卜居興。賣書來問村。</text>
<title>四月望日。天氣淸朗。打魚於漢川之濱。</title>,<text>溪村維夏戀淸暉。招約漁郞大合圍。細鯽情忘游不止。尺鱗勢急躍如飛。鱠來大切先呼酒。炊罷殘烘各熨衣。貫得柳條歸去晩。餘腥分餕野人扉。罷官無術送長暉。借網閑來溪上圍。禽不入吾寧詭遇。龍爲之將任它飛。山隨野客來參座。水泛漁籃欲蘸衣。寄語鱓魚休奉表。銅鐺門外是金扉。淸朝行獵到斜暉。又向三潭一打圍。剛喜磨腮成隊出。劇憐歸翼失羣飛。溪回迷逕纔通屐。酒盡逢村便典衣。悵望南宮何處是。白雲無限鎖仙扉。南宮生有居三潭旁者。而無人可問故云。峭峯離立各含暉。平野依然畵障圍。辳㹀晩尋凉處飯。水禽齊向漭邊飛。契深同入漁樵社。情厭曾披紱冕衣。酩酊歸來渾不省。倩人收網曬柴扉。</text>
<title>洞陰路中。遇海印寺僧。</title>,<text>路遇行脚僧。云自江陽州。慧眼杳海凈。碧眉伽倻稠。滿說寺樓勝。金道壓紅流。遊人千里至。佳賞无春秋。昔年一監司。廵部此中留。題詩鎭山門。墨香被林邱。三日淹車盖。氣韵轉淸幽。長憶仙鶴姿。定是孤雲儔。翛然出山去。恨不氏姓留。聽之發長歎。怳如前塵悠。佛心已相忘。臣罪坐南遊。有情無情間。人生空白頭。</text>
<title>李弟汝秀見訪</title>,<text>淸宵滿說好湖山。意想飄然雲水間。嘉遯卦元君子以。考槃詩不聖人刪。梅妻鶴子都携挈。樵弟漁兄共往還。太息莫田歸見獵。車中馮婦恐難閒。李弟嘲我以此語。故書之以自警。</text>
<title>家園之山。肇錫名香爐峰。峰下得小址。可賞雙瀑。命園夫輦石茀茂。開小亭之基。</title>,<text>偶然乘興入山來。㓸斷雲根異境開。雙磵夾巖如漱土。萬嵌含水不膠杯。冥搜未厭經幽壑。快眺翻疑上遠臺。石面儗鐫風珮字。歸情矯首日悠哉。</text>
<title>余求鶴樵明墅荷花於園丁。得數本種之而不生。又以書求之于鶴樵。鶴樵以余暗採顯索。慮其白蓮之盡移。仍罪余以山林之饕。辭意極爲峻爽。勘斷殆甚驅勒。余方坐饕餮。罪至於此。聞此不勝慊愧。以詩謝之。仍代爰辭。</title>,<text>鶴樵作吏舞筆刀。馳書劾我山林饕。山曰我園泉我水。包絡溪澗與林臯。勒成公案不少假。使人讀之心怛忉。嶺南刺史念戒石。爾俸爾祿民脂膏。直指繡衣漢使者。臚列贓汚無所逃。一年再謫三遷徙。屛廢明時堪號咷。理宜悔悟仍懲乂。山積前愆贖秋毫。習慣成性無可奈。觸處伎倆躗言遭。但恨此公亦世態。專任己私恣貶褒。因我曾採蓮數柄。嗔責園丁聲氣高。遂發簡書依榜示。法嚴律密如牛毛。象魏科條森布列。拈出加人何其豪。千古戒貪象揭鼎。四㐫濟惡名幷檮。言者容易被者痛。滿身垢穢難洗淘。假使人占大園沼。當用何律繩此曹。呑舟巨魚任漏網。簙塞忘羊欲補牢。茹柔吐強自來然。遺大察小無乃勞。寄語世間司法者。莫學樹州太守隨勢俯仰如桔槹。</text>
<title>簡寄玉垂坡州丙舍</title>,<text>玉垂乘興下坡州。滿嶺松楸一艸樓。座別鼎彜縣雅監。窓臨隷古攄奇愁。歲時展墓修追報。風雨留牀感遠遊。慙愧歐陽投老計。瀧岡不去穎田求。</text>
<title>通度禪子。千里來傳諸上人書。意甚勤。以詩謝之。</title>,<text>前遊回首驀然塵。山海蒼茫駐去輪。儘覺榮名身外物。還逢佛性嶺南人。從君欲結參禪夏。愧我長稱有脚春。薝葍林中功德少。爐香何事禮吾眞。聞寺僧揭余小照於佛閣之傍故云。</text>
<title>重午前日。汝秀來訪。喜拈前韵。仍以唱酬爲淸課。凡六日。得古今軆二十一。</title>,<text>吾弟新從湖海來。鮆魚適到佐深盃。爲憐誤踏紅塵路。共向淸溪濯足迴。無媒碧蘚路。有主靑郊山。晩計歸池上。浮名噪世間。松凉身自健。雲淡意俱閑。吟苦得佳句。千愁一破顔。南山一抹黛眉橫。城郭周遭草樹平。眄睞非緣名利戀。家鄕元自在神京。棊罫塍方璧沼圓。思將樓閣起其邊。好尋整頓琴書地。都付行藏霽潦天。老罷幸逢太平日。經營如在上元年。山中百響催時候。磔磔禽餘嘒嘒蟬。謝盡名途事。悠然卧誦詩。小塘春雨後。虛閣夏凉時。蝶舞端陽近。鷄聲卓午遅。𥠧孫逢晬日。斑彩映深巵。奔忙二十九年垂。一敗歸來覺暯遅。問爾平生成底事。篋中殘卷百篇詩。欝跂松陰石作壇。行便步屧坐仍闌。不關赫日薰天勢。特有淸風謖謖寒。多生寤寐洞陰淸。水石冷冷風珮聲。放逐如何歸不得。空將詩句寄遐情。蟻穴酣酣富貴塲。紫駞翠釜劣金張。睡罷莞然成一笑。灰香酒跡黦衣裳。年來寵辱太無端。惟有神明鑒肺肝。自堅頤頦酬聖代。寧因鼻息作炎寒。城南尺五杜韋天。正想雲中甲第連。兩岸楡陰靑似帳。纖兒誇賣沈郞錢。田園雨後麥苗滋。一任南風拂面吹。揀得綠陰深處坐。輕羅衫袖抱孫兒。撥水翻車制學龍。翁將去試野人農。淸流趵突秧針細。旱歲逢豊樂意濃。百草沾風午氣薰。驕炎挾暵畏惔焚。不敎去作人間雨。水落山深鎖白雲。虎蹲巾卸亂蓬毛。隨興尋園低復高。鑿沼架橋從所好。披蓁輦石倩人勞。緣階移藥生紅暈。携榻依松漾碧濤。若向此間成小屋。安排書籍課兒曹。碧玉春流漱細渠。黃鸝聲滑綠陰初。平生夜雨江湖約。老去深山木石居。子學騎驢唐進士。吾如賣駱白尙書。長安珠米何須索。淸夏同留板閣虛。書生作吏拙營私。秪坐踈愚竟至斯。邱壑起居半茅屋。郊原山水一藤枝。經綸違世都無事。榮辱隨人任所爲。便向墻東成大隱。隣翁爭問姓名誰。吾生到此命途奇。動輒辛酸歎百爲。蛇出墻籬僮屐倒。虎嘷林薄婢樵危。隣夫聽語無聞若。座首看書不答之。寧向村罏謀醵飮。不堪文字諛人碑。曾拖魚袋上螭頭。老作東郊農者流。澗壑崎嶇頻試屐。野塘淸淺不容舟。一春吟病心情倦。盡日看山氣韵幽。紅藥雨催君欲去。酒鱗輕皺與誰酬。山花爲友于。田水見吾師。少逐名利徒。未識玆語奇。醉夢倐蘧蘧。晩家琴泉湄。碧玉萬峯抽。素練雙澗垂。種蕉聽夜雨。倚松翳朱曦。園屐日不閒。床書任風吹。鳥嫌繁碎語。雲愛幽獨姿。幸有湖海客。爲我故留遅。池塘芳草初。簾角微凉時。臨分檢淸課。二十一篇詩。</text>
<title>謝景梧外弟惠櫻桃。以一團二摺。</title>,<text>木犀山裡熟含桃。箇箇火齊荷上逃。應是寢園春薦後。自嗟樵社野人曹。老妻癡子同饞食。吾弟思兄侑濁醪。珍重此情何所謝。團團宜展摺宜韜。</text>
<title>五月久旱。自十八得雨。凡三日而止。漢川水肥。江魚上灘。兒輩率漁子打魚。余欲往觀隱仙之瀑。遂撤其行。來觀矢魚之所。</title>,<text>策蹇長堤任所之。川邊窣窣綠楊枝。三山不肎離吾去。二客何曾與爾期。樵社挈壺來醵飮。漁人張網大驅馳。旱餘一雨農家喜。野色靑黃五月時。棲棲此日欲何之。慣捷手甁魚在枝。醉客相逢靑草岸。隱仙空負白雲期。寧隨駿骨脫覊浴。肯與鰷魚入網馳。萬事如今堪痛哭。羲輪轣轆下山時。橫罹巨鱖作鱗之。無可奈何登柳枝。柏社恩遅三網解。蘆漪歌與一魚期。餘生弟妹天邊駐。暇日兒童水裡馳。晩向紅雲多處望。不堪茶熟酒醒時。新漲陶沙日夜之。紅橋憔悴舊攀枝。而今樵涇留仙跡。如此峨洋失子期。雨欲催詩頭上逗。山應赴約笏邊馳。老來謀食隨鷗鷺。倚杖漁磯夕照時。我欲觀魚濠上之。翳然林葉已藏枝。斯晨樂與數來往。雖雨寧無一會期。晩釣幷隨詩卷去。歸驢疑向畵屛馳。風蒲獵獵蜻蜓弱。更待荷花出水時。</text>
<title>族侄痴庵。柳雅東湖適至。</title>,<text>坐惜林園易落暉。菜花相續蝶飛飛。荒途杖策如招隱。盛世投簪獨賦歸。秧馬跳泥逢雨喜。荷鰷淪水覺風微。同人適伴樵朋至。笑向村罏又典衣。卓午飮安到夕暉。何如楚鳥不鳴飛。腰圍却怕休文病。頭笠應隨杜子歸。和韵茶罏添拉雜。尋蹤苔徑轉依微。酒淸人渴難成醉。磵翠林霏欲濕衣。東湖苦吟故以一篇。屬之而嘲。迎餞朝朝暮暮暉。鄕園何在夢魂飛。家飢虛負貪錢謗。身逐殊非棄紱歸。宿契人皆親戚好。強談吾本世情微。王城獨遣妻兒去。艮限川流一帶衣。慘綠當年出日暉。雙蓬忽向鬢邊飛。浮雲閱世從吾好。流派同源與子歸。靑鶴山居棲止穩。黃鸝時候醉吟微。自慚屛伏荒郊老。無力吹噓換野衣。右屬痴庵。東郭山水媚淸暉。一蝶兩蜓飛更飛。酒國能容饞吏卧。詩家思與美人歸。夢魂猶噩遊香土。眷屬還憐踏翠微。明日隱仙洞裡去。天風吹拂六銖衣。</text>
<title>五月廿三。東湖踐宿約。携霞樵冒雨來。余被宿醒。方呻囈床笫。不覺蹶起。遂洗頮幘。精神爽朗。命童子拈韻共賦。</title>,<text>鳩婦勃蹊林雨香。山中節物殿端陽。幽期萃至欣跫屐。宿病沈淹坐濫觴。已斷經綸收釣後。却將成敗玩棋旁。淸時饒我吟詩暇。荒屋興居帶適忘。琴泉一曲耐徘徊。美箭成叢老石堆。坐愛山容茅棟起。行尋泉脉藕塘開。風生密樾淸吹帶。雨過前峯翠滴杯。應世無心藏壑去。虛舟終負濟川才。靑山送雨雨連山。雨可君來不可還。屐滑遊遅凌絶頂。簾踈看好洗孱顔。霏嵐透濕琹書內。泉瀑添喧笑語間。入夜留聽蕉上滴。香燈一炷補餘閑。</text>
<title>雨簾午睡之餘。君三令兄忽爾見訪。叙阻談懷。仍拈韵而記之。</title>,<text>今雨難忘舊雨情。喜君乘興出東城。川梁已斷猶尋渡。巖洞多訛亦識名。白鹿聯床如昨日。靑郊賖酒說平生。相携恨不窮幽賞。飛瀑雲中素練橫。憶與君三結契初。五雲祥奏唱名餘。中年離合千岐錯。浮世升沈一夢虛。已矣難期聯岳社。蕭然隨興到山居。休將出處煩相問。險路寧馳旣僨車。</text>
<title>喜雨新晴。乘興作隱仙賞瀑之行。午憇興國寺。</title>,<text>雨晴知我欲山行。纔入山來遠俗情。佛祖深深開凈界。王孫欝欝有佳城。客棲村裡圖書靜。地占人間水石淸。向午禪樓塵夢醒。闍棃撼起木魚聲。閒來將訪隱仙行。興國還尋夙世情。五月林颸疑上界。一區泉石冠東城。欲眠自有禪房好。不唾深知佛地淸。雨後前溪三數曲。騎驢竟到玉流聲。</text>
<title>午後自興國寺。歷順和村上內院菴。途上作。</title>,<text>森沉草樹洞天昏。春盡陰崖悵昔痕。陶令記中來問路。放翁詩裡又逢村。添回碧澗榴花水。啼斷靑山杜宇魂。玉塔金階行歷拾。白雲扶上給孤園。</text>
<title>玉流瀑在入洞之初。水蒼石白。潔凈可愛。未及問名。已知其爲玉流洞。</title>,<text>欲訪金銀地。先逢玉瀑淸。見之醒肺腑。知者品形聲。久慣如雷語。何遅帶雨行。天成臺上石。容我數椽橫。</text>
<title>金流瀑在寺傍。居僧指示巖上丹字書金流洞天。坐寺下石彴上望見。勝於坐丹書巖下俯瞰也。</title>,<text>雲梯攀欲盡。風瀑挂其傍。虬甲光翻壑。鍾魚響襍廊。客來探篆赤。僧說布金黃。雨霽增羞目。林端發夕陽。</text>
<title>內院菴。俗稱聖寺。在水落上頭。</title>,<text>玉瀑金流取次過。雲堦石棧滑如磨。蹔休已覺世情少。不去其於奇境何。百劫琳宮傳勝國。雙軀沙佛湧恒河。東峯有石佛二軀。其一石泐如沙。 上方知在峯深處。一磬遠和樵者歌。</text>
<title>宿西禪室。贈曉鍾上人。</title>,<text>曉公法名好。淸響發雲林。余得此句。又承一聯曰。耳根通道心。未得其對仗。苦吟未就。旁有一妙年僧問余苦索。謂之曰。何不云口偈落空寂。余不覺叫奇。扣其名。云聖坦。號白隱。咸興千佛山開心寺。爲其住持。而爲見其師庸庵典愚。來此爲結夏者也。 口偈落空寂。耳根通道心。愧余三走作。發省一何深。塵界起羣動。拈香禮世音。</text>
<title>禪房朝起。雷雨大作。泉瀑添流。遊賞儘得其時。仍爲帶雨出山。</title>,<text>一夜山中雨。冷冷及我遊。鎯鐺喧不已。金玉劃爭流。巖與飛仙濕。雲隨老釋留。出林雷始定。千壑數蟬秋。</text>
<title>隱仙洞</title>,<text>瀑奇無與此山同。每對君談吾欲東。疑是行登塵界外。果然飛落石門中。鐵圍戌削千年壁。雪竇凄淸五月風。可喜木蓮花下地。數弓留待結構空。</text>
<title>宿柳上舍倚琴草堂</title>,<text>年來不踏市門塵。獨向桃源一問津。柳氏村居風俗古。松山雲物雨晴新。休言洞裡隱仙子。眞見世間多福人。宿計倘成樵牧社。幅巾綦屨日相親。淸秀溪山絶點塵。耦耕村裡客知津。靑衿鄕塾貧猶樂。丹雘門閭舊更新。恨不同携金學士。那能長對玉如人。隣筇里屐紛來集。把燭依然宿昔親。山家借宿榻無塵。酒冽茶香齒嚥津。野麥年豊舂粒晩。石榴春老發芽新。喜君垣屋聯姻族。許我巖泉作主人。峰上遊仙笙鶴響。今宵定與夢中親。</text>
<title>二十七日。別柳上舍訪鄭承旨庄屋。轉入歸樂里。途上作。</title>,<text>瞿麥花開蝶滿林。草泥鞋滑露衣侵。重懷巖瀑如聞珮。一別書堂悵倚琴。先墓思歸長引脰。荒郊謀築却傷心。笋輿轉帶溪聲入。祝石山庄洞最深。</text>
<title>松山鄭氏庄</title>,<text>申氏居爲鄭氏庄。年來淪沒使人傷。元知墻屋曾昭儉。况復田園日就荒。麥穗堆高壞壁裡。菜花開到小堦傍。玆邱欲買從誰問。縱有隣婆語不詳。</text>
<title>祝山庄</title>,<text>草高木短水嗚嗚。閑坐籃輿發小吁。內史舊山迷石獸。將軍華屋叶靑烏。十年成就半山未。一斥歸來萬兩無。凈白窓門油壯板。誰家行樂任佃夫。</text>
<title>游韓氏池堂</title>,<text>東郊山水自淸音。隨興來遊昨又今。千古同悲三刖玉。平生無負四知金。名園記裡傷心久。海國圖中注意深。舊日親朋情契厚。一竿煙雨好相尋。</text>
<title>再遊韓氏池堂</title>,<text>晴日試新屧。畦塍曬麥間。尋池度綠樹。借屋看靑山。老作荒郊客。長廵小水灣。何人勞卜築。容我一眠還。移床平仲下。風雨生其間。坐處影如水。仰看高出山。醉池思習氏。銷憂勝吳灣。熱界紅塵軟。深嗟昔往還。</text>
<title>李君章春。余按嶺時左別將。今春始蒙賞資。來訪余郊居不遇。今日又冒炎來見。自言八十侍下。欲得一五衛將以悅親而不可得。願留門屛助耰耡之勞。意甚欵。以前韵屬之。</title>,<text>中林颯颯喜跫音。不以炎凉異昔今。左別將軍懸白玉。南州饞吏坐黃金。憐君迷向千門邃。助我同耕數畝深。草徑無媒沙磧亂。一遭難遇再遭尋。</text>
<title>生辰日和家弟</title>,<text>生辰五十五番過。仗雨闌風任洗磨。得失都歸蒙叟論。奇瓌飽閱出原何。靑郊一壑禽遷樹。白酒千缸鼴飮河。眷屬團圞堪快樂。且休歎咜發高歌。庭前連理紫荊枝。榮悴無端各一時。江左機雲揚譽早。彭城風雨踐言遅。聊將蘆酒供沈醉。却愧桑弧負遠期。今日重開湯餠會。篠驂嬉戱獨君知。</text>
<title>流頭後一日。撈魚三峯潭。</title>,<text>霾炎蒸雨點溪沙。渡亂淸流一帶斜。近局留炊雲子米。漁人爭薦水梭花。三峰開國功臣宅。喬木先朝戚里家。跂脚風軒成午夢。不敎飛蝶到京華。</text>
<title>贐李忠壯將章春。用前韵。</title>,<text>忠壯新銜報喜音。世間公道見如今。榮生華誥丹泥璽。彩映斑衣紫袋金。官福方隨雲路永。君恩較似漢川深。荒郊屛跡勞何有。伏雨闌風又一尋。</text>
<title>苦雨中吟寄家弟</title>,<text>卯君無計宿逍遙。一雨經旬只夢消。碧藕池塘開幾瓣。柔楊門巷長新條。泉聲汩㶁焚香夜。山色矇曨拄笏朝。生怕頑雲千萬朶。凌風欺日蔽靑霄。</text>
<title>肅命後退尋嘉會舊第。感題。</title>,<text>司冦承新命。移文出北山。嶮塗行者倦。荒屋主人還。聖上監微悃。同朝訝厚顔。堪憐雙畵鶴。猶自啄苔斑。</text>
<title>謝尹曠原戚丈寄示韵</title>,<text>忍敎霜鬢烏紗。軟土東華熟路斜。閱盡風波重理楫。窘於陰雨載輸車。湛和此日唫常棣。離別經年見苦瓜。秪是君恩猶未報。潔身何可亂倫耶。</text>
<title>曠原丈枉會</title>,<text>薄試牛刀尉禮州。歸來北里買書樓。雅言講舊通家喜。健食非常孝子愁。竹榻漁樵容午夢。楓林仗屨待秋遊。兄衰弟病今如許。富貴浮雲不可求。</text>
<title>尹承旨 致聖 以其大人所命之韵見寄。故和而謝之。</title>,<text>一錯深嗟鑄九州。𠷢恩惟幸返詩樓。丈人舊巷猶尋樂。名士淸篇可散愁。垣屋依然韋杜里。風流能作紀羣遊。明時付與諸英妙。獨向荒郊數畝求。</text>
<title>仁陵幸行日恭製</title>,<text>淸宵月出禁城東。鍾皷聲嚴靜內中。御宿川寒三輔界。萬竿燈燭列星同。嗚呼此日是何時。天上星霜匝再期。痛哭拜陵伸至慕。聖人誠孝八方知。十里離宮不夜城。龍旗御纛拂新晴。萬安齊祝回鑾路。戴白垂髫可見情。重叨恩眷夢非眞。辜負餘生亦齒人。不敢隨班江上去。陰厓獨阻萬和春。</text>
<title>哭女後還蘆舍</title>,<text>蘭閨霜肅菊秋寒。幼女辭家事伯鸞。知否人間雙白髮。尙餘心性涕汍瀾。</text>
<title>醉箕，三松，芍玉，石農，悠齋，晉齋來會。</title>,<text>一別經年會面遅。郊雲社樹滯佳期。支離又作春明夢。爛漫同吟歲暮詩。半世風波銅狄老。故園霜雪籜龍知。曉看醉墨留帬帶。緣習依如少壯時。</text>
<title>用永恩國舅韵。贐湖西沈稚敬。</title>,<text>老夫獨阻都亭酒。坐想峩峩匝座冠。明月梅花堪惜別。公山錦水此之官。名篇出世行裝重。綺席懷人作意難。玉節淸風先載路。湖雲不動海濤安。</text>
<title>安福卿大人桂圃公晬辰</title>,<text>吾輩居然暮景斜。丈人淸健對梅花。養生自有虛心法。久視眞同學道家。羣聖書尊長在案。四朝恩重不懸車。翁翁醱碧新春酒。無筭樽前祝筭加。</text>
<title>臘十五北里晬酒</title>,<text>願君遐壽若喬松。我亦年年醉興濃。鱠鯉更兼登馬柱。喫猪何必說駝峰。短髭苦覔燈前句。華髮相憐鏡裡容。四夜先歌南鶴曲。臘天明月照磐筇。</text>
<title>石潭李正言。以其大人晬辰韵請和。</title>,<text>遺愛消災不待禳。海東還有宋南康。賢孫世守懸笙室。君子年高友琴床。鄕約風淳扶杖屐。石潭秋碧映壺觴。一麾適値桑弧甲。筵飭醇醇感慕長。</text>
<title>荷屋相公晬辰</title>,<text>淸粹儀容淡性情。功成名遂享尊榮。弧辰降諭稽遺典。舃世邀恩敉積誠。大雅新篇添樂府。近臣宣醞出春明。鳩筇烏几猶餘祝。九列留身覩太平。</text>
<title>余與金文徵老兄。結識於嶺外。其時季君德夫亦在嶺外。山水樓臺文酒嘯咏之間。甚相得也。而文徵昆弟。遷官南去。余遭敗西謫。越三年己未。余蒙恩造。仍迫嚴命。出脚赴朝。適於公座。三松丈與醉箕尙書約訪文徵氏。余固聞其期。而以積謝參尋不能從。又不詳問其所以聯訪之由。後從德夫聞之。則文徵回甲之晬在於是辰。而適又上京留第故也。三松醉箕果踐約。次德夫壽其伯氏韵。於是始恨余之弗從。往遂步其韵。以叙悵轖之懷。</title>,<text>向來南嶠役。翹望幾由旬。執手逢名士。虛襟對古人。難爲兄及弟。俱與我相親。衰景生辰酒。明春味更新。</text>
<title>己未歲除。余適留京。情禮不容不參除正候班。借帷轎雇擔卒。進詣靑瑣之班。時雨雪交作之餘。泥融如海。赴班諸宰。莫不惜鞾護袍。兢兢如也。退歸艮堂。艮堂者。余所居丹邱書室也。蓉麋老子以車字詩三篇見寄。仍次其韻。</title>,<text>未懸車歲已懸車。借坐竹兜朝玉除。宰相休嗔滙行際。輿夫不惜踏泥餘。耳聞陣馬目窺豹。去是談龍來喫猪。余於近日有八字符曰。有官則來。無官則去。今日無官而不得去。愧負宿心。 三日害羞新婦樣。鼻頭生火果何如。</text>
<title>仲冬。余以禮判入朝。仍留城第供職。公務之暇。時邀詩人賦詩爲趣。捴得若干篇。同會之人。權鶴圃轍仁，張江海心學，黃竹溪鎭奎，李西淵憲明，韓海觀命源。家弟及晉齋時亦來會。</title>,<text>日飮無何放我懷。不堪醒獨世人皆。休言積毁能銷骨。只恃洪恩欲乞骸。萬事浮雲寧滯芥。千門如海自關柴。殘年活計新成社。從此溪頭始子鞋。詩逋難似宿租完。頭白沈唫強笑歡。紅蠟催燒長夜飮。金貂重拂舊朝冠。依俙巷陌經年到。平等樓臺帶雪看。久識新知湖海士。歲寒相對慰摧殘。俗士嘲人失舊圖。寧知自在汩然吾。缶歌久已娛楊惲。詩案終難陷大蘓。乍去乍來聊爾爾。方非方是任夫夫。胸襟自信寬如海。意氣當樽一物無。淡月升空破夜昏。梅花新發灞橋村。親朋通屐苔三逕。兄弟圍燈雪一園。紅雨槽床春有信。玉繩樓閣畵生痕。市喧歸寂鍾初定。未合從今作意繁。老伴棲鷦返舊林。高松修竹雪凌侵。酒因酣適忘形久。詩閱離憂托興深。與古爲徒長感慨。聽天攸命一浮沉。華鍾煗漏今何夕。獨夢雲山歲色陰。我醉欲眠君向隅。良宵強半失淸娛。章應已就香生穗。飡可中分米賽珠。公案時從棋伴勘。寶藏留待玉人沽。不勞一樹栽培力。枉負梅花范石湖。君如百尺駕船樓。俯瞰溟波破怪幽。故李將軍灞陵夜。諸侯賓客錦城秋。諒爲烈士當堅壯。願學吾師不怨尤。笑說明春歸宿好。金剛同作漫浪遊。微吟竟夕倚樓長。素月流空妬雪光。湖海文章爭是位。隣家濁酒喜過墻。京華蹭蹬那能住。歲色凄荒不復芳。咫尺蓬壺仙遠隔。鞭絲帽影爲誰忙。自從平澹入深艱。淸課詩篇極意刪。抵曉唫唫燈結穗。窮年覔覔鬢添斑。莫呈公牒令人亂。却使名官勸我閑。不有性靈陶寫法。餘生那得破愁顔。門前輪鞅日相踈。梅白燈靑淡起居。金帳羊羔何太尉。楊枝駱馬老尙書。圍爐律返陰凝後。鍊句絲抽月上初。園木吟風溪雪漲。流光把玩幾分餘。任起居吾七尺頑。園林十笏濶瀛寰。詩無選暇長爲趣。愁到殘年漸欲關。乞退先辭大宗伯。送行將管首陽山。盍簪此夕還興歎。少一燈熒酒碧間。容易呈身別翠岑。風鍾長樂一年深。座多名士此亭古。燈惜徂光何夕今。尙把椒花騰頌祝。自從梅發廢參尋。千門鼎沸笙歌地。獨也焚香淸道心。帕抹靴刀玩在身。醉來能吐相公茵。前遊有約何逃默。雅謔爲歡博笑新。任爾三彭工詛夜。思同萬彙混迎春。不嫌詩句留陳迹。回首明朝便一塵。晩欲唫詩起病慵。客來圍燭影重重。都拋歲刺投車轄。且典朝衫悵漏鍾。鍊到精工憐太苦。味於枯淡坐無濃。新年發願金錢卜。卷裡相尋醉裡逢。獻發居然五晦明。斜川遊約尙翹情。社壇法從賡宸翰。都邑人民占歲淸。此去邱狐餘晩計。近來沙鳥笑初盟。金潭玉壁堪遊賞。秪有關心是碧城。到老歸田亦聖恩。蕭然行槖上東門。前程莫問奇觀有。吾道方知用拙存。憶弟看雲憐白髮。逢人命日惜黃昏。一樽他夜重持約。雨露仁天花滿園。</text>
<title>庚申正月初七日還琴泉。日候極寒。閉戶深卧。初十日寒稍弛。東湖樊聱來會。</title>,<text>烏紗輕拋訪舊村。小堂松竹待人存。新春澗壑寒何重。向夕溪雲雪欲昏。尙有析薪童煬竈。渾疑啄木客嗔門。歸田好候農祥正。料理䟽泉與灌園。</text>
<title>題李廉屋壁</title>,<text>兄籬弟舍曖交村。杖屨無勞度陌存。翁自祝鷄春巷暖。兒能驅犢草川昏。荊圍百戰觀光士。銑樹千年繼別門。晩欲問君栽種法。烏椑紫栗繞成園。</text>
<title>乙卯冬。錫愚以嶺南之役。來辭于墓。錫禧以閣啣同來。安福卿膺壽。時爲地主。亦來會丙舍。次陸務觀先墓詩。今已六年。而錫禧以海節來辭。錫愚解禮部尙書。乞暇同來。又次其韵。幷書揭于壁。</title>,<text>春早先原雪擁扉。翻傷往迹復來時。南宮已裭休多暇。西節將辭送有期。逸少誓言歸欲踐。文淵悔恨老應知。乞骸何日成初服。卧誦蘓州風雨詩。</text>
<title>次前春榮掃時浣壁韵</title>,<text>前春吉慶又今春。聽漏仙爲建節人。別恨那堪催我老。恩榮偏覺到臣新。思親涕淚悲明發。報佛身心惜刹塵。好好政成歸告日。巾綦來朅玉屛鄰。</text>
<title>抱川店曉行</title>,<text>店舍晨霜不已鷄。西風吹凍板橋泥。半規殘月天涯影。應照佳人暖夢閨。</text>
<title>次思庵三詩 首句皆用原詩</title>,<text>醉睡仙家覺後疑。白雲平壑月沉時。先生此句尋常誦。今夜方因實踐知。答恩無術寸心違。收拾殘骸返野扉。慚愧餘生何所戀。塵箱重拂舊朝衣。谷鳥時時聞一箇。匡床寂寂散羣書。却憐蒼玉屛前水。本軆猶淸入涇淤。</text>
<title>松石尙書大人參判公。是歲以七耋進資。公有自題詩一篇。尙書以其韵徧求知舊之和。余於尙書。弱冠訂契。交符篤誼。顧今僇廢跧伏。幾與世事韵語相忘。然亦不容終孤勤意。慈綴平日欽誦公之家學實行。及余與尙書到老不替之好。趁韵以呈。庚申孟春下澣。洞陰山樵。</title>,<text>躬行標率搢紳間。詩禮家風世莫攀。人說先階徵故事。天知兒孝擢卿班。看書簾閣饒淸晝。頤性園林倚碧山。志物南州聞播頌。交承如昨憶商顔。</text>
<title>送家弟按節海西</title>,<text>君曾送我洌江樓。六七年光悵轉頭。纔欲聯床城北社。翻看脂轄海西州。關雲嶺樹驚頻別。月色荷香可夜遊。决意餘生休致計。爲憐垂涕少淹留。</text>
<title>次四敎飮餞家弟韵</title>,<text>謝萬功名盡。蒼生小草山。對床重指口。祖道兩衰顔。海國征徭急。家園花木閑。何當携手去。金水玉屛間。</text>
<title>二月初吉西淵來會</title>,<text>東風吹雨入園斜。草怒新芽樹釀華。勸客加餐唯筍䔩。留城養疾尙烟霞。賤工不復求參乘。古法終然泥用車。點檢初心眞負負。春來無計訪山家。</text>
<title>族姪士能。設餞送家弟海營之行。與鶴樵晉齋同會。</title>,<text>臺營多又喚園丁。小雨如酥草自靑。特地烟雲扶屐上。千門歌笑入燈聽。爾家御氣三魁象。此夜天文一使星。不必移書嗔阿秀。康成醉較伯仁醒。新春花樹憶年丁。謝侄園中阮眼靑。文采風流那復見。悲懽榮顇不堪聽。難期世事圜於月。秪恨朋知散似星。未及吾衰君欲醉。如吾閱歷合無醒。此局全輸落子丁。歸情猶夢道峰靑。人生有別今何別。世事難聽亦勿聽。棄紱天微卿士月。明農春候丈人星。畸蹤欲向巫咸卜。衆楚咻咻忌獨醒。城郭重過感姓丁。吾兄牢落墓杉靑。肚中轣轆呑聲哭。形外逍遙任運聽。天劒看來衡北斗。循環閱盡似南星。解醒若貰朱門酒。千日昏昏願不醒。天街已斷漏聲丁。埴眞同費氏靑。萬事浮雲如狗變。餘生殘夜一鷄聽。圍爐悔借隣人火。曳履難陪帝座星。香土東華春夢軟。周方酣處蝶方醒。君家伐木響丁丁。兄弟賓朋眼共靑。大笑入山何所見。衆喧如市欲無聽。糓人日遆中和日。文酒星爲一路星。慚愧朱門箏笛耳。臺邊多賴萬松醒。韋史</text>
<title>又疊前韵送家弟</title>,<text>送君騁矚幾登樓。離別年年易白頭。分竹曾尋特斧路。賞荷今踐夢刀州。暫無可贈爲邦語。恨未同成泛海遊。從此家園如僦邸。吾身難去復難留。</text>
<title>仲春初八。家弟告別。余以送君千里。終須一別。不爲出餞。獨坐想望。用前韵寄懷。</title>,<text>便欲登樓便下樓。風㫌無着此心頭。親朋盡出都門路。雲樹重遮按察州。用拙惟餘邱壑計。無聊漫憶海山遊。送厓者返君應遠。去去征麾不少留。</text>
<title>聞海伯到弘濟院。諸公出餞。命韵抒別。</title>,<text>自君之出世情微。况復春泥客到稀。啓蟄雷聲猶一伏。刺天雲翮任羣飛。愛詩兒大能收藁。謀醉妻賢又典衣。百計商除九十九。懸車息馬斂餘暉。</text>
<title>十二夜集</title>,<text>行盡威紆幾里殘。五宵商到驛燈寒。春泥怕濕關門坐。晴月分光傍海看。酒是生涯惟爛醉。老當離別劇艱難。但將成敗追諸謝。兄弟何須辨萬安。</text>
<title>江海適至</title>,<text>接地春陰翳未開。園中百蟄待驚雷。輿人霑足泥如海。道者論心箸畫灰。看畵吃茶拚雅趣。求田問舍負䧺才。欲將死骨遊涓市。莫笑荒郊老馬尵。城闕岧嶤近絳河。東華舊夢冷鳴珂。事如碁局當輸一。詩似兵仙益辦多。擬逐淵明歸問路。誰惎正則去揚波。雨床獨坐逍遙夜。水遠山長奈爾何。不願將姸易我頑。閉門秪管養淸閒。氣橫游俠鬚眉際。名掛時人齒舌間。老境看書滋有味。新春得酒一開顔。君恩未報行尋隱。悵望淮南大小山。春來蹭蹬滯京華。世味渾如嚼飯沙。有夢那禁遊海甸。携書直欲返山家。塘心舊種幷頭藕。川上應收縮項槎。不見于今三歲似。東山詩裡歎敦瓜。悄然無語坐淸晨。枯樹園邊萬木春。愚賤居今思反古。行藏違世獨謀神。將尋海上仙眞窟。好結山中木石隣。玉宇瓊樓唫夜月。子瞻終是愛君人。</text>
<title>用南隣圍棋聯句。以齒爲次。丹邱，美窩，鶴松，海觀，橘村。</title>,<text>兩敵爭一局。臨陣氣不𢥠。坐隱探旨訣。過行戒僿哤。示暇或承飮。張威可受降。賈勇蝥弧登。制梃堅甲摐。古法陳濤車。奇觀赤𡽶艭。相與臨廣武。誰因控大邦。牛刀解肯綮。蛇勢接首肛。推楸手斂攕。剖橘眉對厖。聖智本周萬。國士信無雙。橫斜連鴈陣。點綴聚漁矼。虎口衛藜藿。魚腹扈芷茳。舖枰罫畫井。收子奩賽缸。啄啄客信指。丁丁琴和腔。玄保去賭宣。六一携歸瀧。衍數理無忒。機變心不悾。排若茅廬列。應如筳楹撞。劫敗當面翻。經綸滿腹胮。樵竪幾爛柯。仙姑不點釭。韵宜竹樓逈。響答松泉淙。勁卒戰挾河。分局嘆臨江。角逐騁駟鐵。僨績脫車杠。一盤對淸簟。四脚攤午窓。覆來褚圖妙。圍罷謝屐跫。審勢壁相持。下着鼎難扛。夏盟紛晉楚。戒鞱闘孫龎。猒看機關隘。長隱巖谷硿。趣適弄丸僚。藝窮學射逢。賭勝笑叫采。負賄愁發樁。陣磧象龍蛇。獵原功人狵。四句念乘除。悟禪折幡幢。</text>
<title>閏春初一。凈掃山閣。賞新栽園花及滿城杏花。</title>,<text>城闤寄閏未歸身。揩眼宜看分外春。爛熳烟花迷色相。寂如園木耐風塵。尙書紅杏新名句。宗派黃家舊姓人。淸課從今重計起。隣筇不惜朅來頻。嶺南詩人黃五適至。</text>
<title>庚申閏春四日。還琴泉。得小詩五篇。寄海伯。</title>,<text>杏花時節別城闤。怊悵無人送我還。差喜獻身嵐翠裡。餘生管領道峰山。右惠化門。我欲買園城北屯。不離京闕少塵喧。高松絶磵詩家境。小杏夭桃史氏村。右城北屯。梅杏鵑桃次第開。山中春早漢城廻。數弓新築沙堤上。萬柳生芽手所栽。右到琴泉。花事已闌。老婦未携佳媵病。蕭然出郭匹身能。歸來大有淸心事。叉手迎門海印僧。海印禪子。爲見余來留已久。隣人勸買李公庄。厥價六千三百繦。點撿囊箱無長物。一番心裡浪商量。</text>
<title>初五日景休至。午餘雨亦至。</title>,<text>偪側幾時城市居。及春將暮返山廬。紅梅花發何來蝶。綠水塘滋舊種魚。我向農桑明主戀。僧言林壑佛門如。灰殘萬念猶餘一。更隔關河滯驛書。蕭然甁錫上王京。野鶴孤雲不已程。香水前緣如夢證。紅流秀色入詩生。支離塵墜千重案。懺悔山留一代名。願乞淸朝謝簪紱。同乘覺筏繞寰瀛。贈海印僧悟演。農丈芒垂土脈融。脩然巾屐返林中。半山吾欲歸營墅。三泖誰從去買篷。野徑花飛瓜蔓水。溪橋柳罨駱駝虹。小塘新築圜于壁。愛見風漪漾碧空。</text>
<title>隨興拈成。不復倫次。</title>,<text>林堂歸檢亂書堆。七十三朝翁復來。峯雨洗靑支爽笏。塘漪圜碧覆㘭盃。名心已與德機杜。好抱時從農者開。去就紆餘歌聖澤。何須野店一騾催。余於正月二十日入城第。閏三初四日復還。功名不仗史毫垂。百世寧堪易一時。歲月消磨千日醉。風霜成就萬篇詩。簿書作吏謀生拙。經術治人奏效遅。放意快談聊取樂。卿曹嬉罵我何知。白頭岐路歎低垂。歸興依如致仕時。稚子任他閑講話。老妻憐我苦吟詩。禽尋舊雨鳴相近。花媚餘春謝故遅。林下水邊名士盡。此心留待後人知。文章孤負聖明時。棲息郊原出脚遅。料理餘生康濟術。一簑一笠一竿絲。</text>
<title>景弼與張生。垂釣小池。得魚則余輒放生。張生最後得一魚。因挑竿勢猛。魚撞石甃損腮。不可放生。余憫其减損池畜。命之收釣。張生頗憮然。退賦前出韻以消閒。仍求斤正。故遂次其韻以示。</title>,<text>新種魚苗極細微。憫君垂釣坐苔磯。深嗟遇石撞頭碎。不復升空奮鬣飛。尺素書殘江斷信。銅鐺門熱火爲衣。銀鱗無望王餘棄。從此楊州名士稀。</text>
<title>次陸務觀韵。簡寄晉齋悠齋。</title>,<text>不向城中度此生。千歧徑路隘榛荊。殘年邱壑安身日。悔使街童踏姓名。</text>
<title>偶坐園中口拈。倣燕巖詩軆。</title>,<text>一蝶坐花心。一蝶舞花陰。柳碧山晴風日美。無數白蝶飛滿林。主人曳杖穿園去。隔樹啼送黃鸝音。</text>
<title>使張橘村濟元拈韻</title>,<text>卓午幽眠趣正深。起來斜日已遙岑。翩𦒘尙逐未歸蝶。嘈囋不知何語禽。蘚逕當勞幾蠟屐。松泉自在無絃琴。閒棲更欲靑門近。結夏禪緣亦費心。</text>
<title>橘村誦傳將見樓詩。同次其韻。</title>,<text>空山樵牧雜蘭蕭。終古荒途與世遙。好客時從談野事。隣翁早去撤溪橋。䂓陂水活魚同樂。缺巘雲晴鶴可招。將見樓中人不見。何時絳節下丹霄。</text>
<title>象棋</title>,<text>數軍列械一何同。奇正方生運置中。獨與士居眞將帥。自從砲出少英䧺。過行批頰車瀕敗。局勢寒心馬入宮。莫償殘兵輕用象。縱橫奔躍竟成功。</text>
<title>張生濟元仙石村居</title>,<text>巖洞名因丈石尊。功臣祠下孝廉門。素封安享千鍾畝。綠樹陰濃一酒樽。繞膝斑衣家有督。典型淸標世知孫。相聞鷄犬眞靈壁。和仲巾綦踐宿言。</text>
<title>閏春十九雨中</title>,<text>雨帶雲嵐晝濕床。微分午景度溪堂。正酣眠去情知美。不賦詩時興亦長。地接蒿萊三畝濶。節回櫻筍一厨香。近來圖報君恩計。努力栽培八百桑。</text>
<title>二十三日入城。凡留琴泉二十日。</title>,<text>林泉歸趁暮春時。兩度花旬此淹遅。忽復重尋城裡路。誰知心思亂於絲。</text>
<title>簡寄海伯</title>,<text>送爾西知叔夜州。之燕欲與酒人遊。中原子弟萌心日。東國書生放眼秋。箕尾析津看氣數。孤雲野鶴任沉浮。那令移節關山路。携手相登挹灝樓。</text>
<title>江海適至拈韻。晉齋，愚齋又會。</title>,<text>靑門瓜地雨絲絲。準擬荷鋤學圃師。歸去欲成終老計。徊徨猶戀聖明時。素心人到斯晨永。藍尾春餘閏月遅。淡若禪緣參結夏。黃鸝同赴綠陰期。</text>
<title>移坐小亭。得海伯控海臺詩。仍次其韵。</title>,<text>我向逍遙堂裡來。楊花飛盡見樓臺。城闤如畵三春暮。海驛傳詩一騎催。閙處非宜閒住者。好山那得獨歸哉。遠懷刺史風流甚。文字紅帬醉幾回。十二年中三度來。今朝隨意始登臺。關心花柳流光轉。滿眼湖山落照催。海國薄遊聊復爾。鄕園歸夢儘悠哉。笙簫更席成陳跡。綠樹鸝陰首一回。韋史</text>
<title>閏春只餘一日。意甚怊悵。肩輿出惠化門。訪城北屯白氏草堂。甥姪學汝及兒姪輩及諸生同來。</title>,<text>矯松跱石互遮。路轉城陰略彴斜。未信亨衢隣絶境。已看淸樾翳殘花。流雲疊嶂中無地。飛瀑廻溪上有家。若把茆茨論價値。冷然風籟萬金加。掘堁風塵不任遮。東山命駕角巾斜。峰雲濕重昨宵雨。磵水浮來何處花。我欲賦詩尋此境。公云罷睡訪君家。平生長往嵁巖計。聊且徜徉窘莫加。因桃開徑養桃遮。垣屋隨便整復斜。老去情懷無賴酒。近來風雨易催花。士夫不障遊爲主。兄弟營居計拙家。洗濯塵膓泉味冽。何須筍脯勸餐加。寢室門堂自護遮。東頭小架號廊斜。座中叟白千莖髮。城北屯紅萬樹花。石丈爲隣方得地。松翁之屋我爲家。同君結夏成新契。眠榻何妨頂跖加。</text>
<title>次李一傖韵</title>,<text>詩匠文豪莫斷君。耿然貞探逈超羣。百年墨守誰將發。當日淸流恨自分。陶令南村非卜宅。韓公東野互爲雲。如今砥柱頹波計。惟在能尊各所聞。</text>
<title>和沈古坡</title>,<text>火色鳶肩氣格豪。侯門遊客異凡曹。時人不識能无悶。華玉文章貯縕袍。右屬古坡淸朝名士一時豪。譚藝風流孰與曹。爲譜警脩堂裡派。僧伽金縷得傳袍。右屬錦舲脫屣朱門意自豪。寧將一拜博卿曹。五湖烟雨沾孤笠。倘有簑衣換版袍。右自屬</text>
<title>金薇溪適會</title>,<text>責善專期好友生。得君名語玉吾成。爲詩有道宜微婉。由醉之言戒銳輕。莫女覯云神便格。侯誰在矣穆如淸。簾花搖亂靑烟散。勿恨今朝未罄情。</text>
<title>海伯生辰日。適得手函。與權鶴圃哲仁共賦。</title>,<text>生辰牢記殿春闌。雲樹微茫阻笑歡。書適嗣音神欲往。盃因勸影意難寬。賓朋紛集應傾盖。兒姪遙趍已勝冠。漫興新成歸去賦。却將餘意費吟安。</text>
<title>龜巖洞</title>,<text>紅埃眯眼少人知。步上城南此日遅。歸去欲成終老計。徊徨猶戀聖明時。韋家花樹敦新契。何氏山林覔舊詩。與子他年携手約。道峯尖出白雲期。松老寧爲態可憐。委能盤地擎能天。幽槽盡日喧風水。絶壑流雲斷市烟。更種新緣來結夏。欲尋遺跡不知年。北鄰佳約君應赴。芳草初時綠樹前。</text>
<title>同人至</title>,<text>草堂何必勒移文。北里招呼又見君。不覺曾過橋外水。寧爲自悅嶺頭雲。鄕山遙指同歸去。行路長嗟百派分。幸攪陳摶千日醉。笙歌滿世耐堪聞。近來榮辱太無端。乞退方知賽乞官。燕坐偶然超熱惱。漫唫非欲入酸寒。餘生忍逐仙蹤去。擧世誰能佛眼看。惜別不辭留後約。江樓明月四更殘。</text>
<title>簡東鄰</title>,<text>棉爲桑族菜農餘。五畝荒田一弊廬。兄弟起居容小榻。君民經濟掩殘書。天將玉女何須歎。人謂金夫固自如。但恨東隣素心友。淸晨綦屨到門踈。</text>
<title>李尙書季行，金承旨德夫至。</title>,<text>浮生榮辱一高歌。事事都空眼底過。舊契追隨緣我濶。荒園風物得君多。簾㫌淸麗香生篆。笑語從容酒不波。丐退求官渾漫興。未曾行止被誰何。</text>
<title>偶次北社韵示趙大有</title>,<text>梁逝車騶巷斷呼。交情至此不曾圖。閉門獨數前愆在。行路翻疑宿契無。一任滄浪孺子濯。將尋山澤列仙癯。餘生寧有重完理。病殼衰容等缺壺。淸朝致政草新篇。未退身猶已退然。始覺行迷宜復路。還如憇寂學參禪。周旋此計誰爲地。成就吾心竟恃天。只怕重添情外語。徊徨聊且淹今年。</text>
<title>跫然</title>,<text>跫然蓬藋見朋賓。老去襟懷日夕親。世事多違悲昔昔。君恩未報念塵塵。寄情關海傳筒遠。隨興郊原命駕頻。已判年華消麯蘗。不將窮達問乩神。</text>
<title>雲林淸閟閣</title>,<text>櫻厨按候麥迎秋。佳節難酬悄倚樓。偶見車騶來巷口。仍將壺酒過墻頭。堂坳引水淸堪照。簾押垂雲濕不流。點檢心身非舊我。碧山唫社宛前遊。懸車計切斂嵫暉。終日沉唫對翠微。中酒誰憐狂態故。抱琴休說賞音稀。霜毛已矣摧將謝。雲翮焉能鎩後飛。縱斷東華鍾漏夢。風懷捨爾我安歸。</text>
<title>東樊令擎傳其先世泊翁集。盥讀之餘。携登小樓。閱雲林淸閟閣詩。仍次其韵。</title>,<text>志士襟懷一副秋。炎天違序亦宜樓。三金緘世餘吾舌。雙玉欺人上爾頭。往事傷心投嶺客。浮名變色過江流。文章七代成新藁。宸眷追思感藝遊。小閣偏宜對霽暉。樓㙜着色陸探微。隨人擸掇登園慣。愛此徜徉出洞稀。拂策將詢鷄與食。腰錢誰復鶴同飛。餘生萬念爐香燼。林木蒼然暮氣歸。嶺伯適至。</text>
<title>題仙石張氏草堂</title>,<text>功標賜地翊開天。初祖祠臨里栢邊。繞舍花明鋤菜圃。滿厨香溢爨松烟。碑高龜坐連楸隴。屨及牛鳴接豆川。宿處村名渾不記。方音疑立復疑仙。</text>
<title>醉石亭</title>,<text>砥室凉樓不罨遮。荊關蘿逕任橫斜。偶尋佳境隨流水。都向層城望彩霞。雅課詩爲淸暑藥。沈疴人似送春花。山林老杜工摸物。捎蝶鶯餘落樹鴉。巷僻自迴心地初。名公林舘野人居。園追雅集橫披畵。村問芳隣盡捻書。塵熱堪醒巖溜冷。溪危休仗木欄踈。覊蹤喜躡高賓席。且莫長歌食有魚。</text>
<title>趙蘭西至。園亭賞雨。</title>,<text>一雨知時半夏生。小園流矚寄遐情。晩凉風度上林樹。碧峀雲迷南漢城。水墨樓臺工着色。粉塵車馬寂收聲。太空不有蘓枯力。吾作吾詩喜以名。</text>
<title>喜雨。命興兒拈韵。</title>,<text>天心默與聖心隨。一瓣親傳憫旱時。湯祖自爲責躬語。周人爭誦及私詩。消殘蒸溽淸何極。霑洽焦枯喜可知。獨對書燈聽夜滴。萬般情緖夢成遅。</text>
<title>和海伯芙蓉堂韵</title>,<text>十日雲陰不放晴。南宮水墨潑空明。小塘亦有芙蓉氣。虛閣常聞風雨聲。邱壠夢歸雙眼慣。功名念斷一身輕。壺山未是忘憂物。勸影揮杯奈悵情。天畔西南忒放晴。闌干曲曲夕陽明。緗簾晩帶朱荷氣。彩舫常留白苧聲。夢裡仙過環珮遠。畵中人立縠羅輕。閒愁每向芳時得。兒女英䧺一性情。韋史</text>
<title>和寄後村宗丈東陵奉審詩</title>,<text>淸時英竗簇如林。需世惟君造道深。大雅遺仍何潦倒。名途拙官一浮沉。杜家舊譜城南誼。阮氏芳鄰巷北心。聞說東陵泥雨裡。春官騎馬踏松陰。</text>
<title>詠箸</title>,<text>某自嶺還。顚倒狼狽。辜負素隱丈多矣。每一晉拜。顔未甞發頳。背未甞浹汗。盖不佞之治藩。無愧於今之君子。未能無負於素隱丈故也。近自省壠還。兄丈誦示袁枚隨園詩話詠箸詩。余不勝忸怩。歸次其詩。方欲仰呈。適丹城權雅自素隱丈所來訪。胡草津呈。行欲餂吾唇。坐不餉人口。但令雙股頹。全未甞旨否。行將也。坐緣也。</text>
<title>黃翼成公家所藏四寶歌 文闕</title>,<text>宗孫黃𥞵。而此四寶傳于第二派尙州黃翰周家。珊瑚，沉香，犀角纓。玉硯，玉圍竹葉硯，靑玉書鎭，皇明太祖欽賜四書大注大書永樂以前本。</text>
<title>庚申夏。自五月卄三雨。至七月十二日。凡四十九日。晝夜滂沱淋漓。沴氣大肆。人病泄輒危。余之老荊，稚子相繼患是症。刀圭憂惱。不省門外事。初八日。伏聞上候以泄症違和。旋臻平復。憂遑之餘。不勝歡忭。時私憂亦次第告痊。遂題一絶。以寓欣祝之忱。</title>,<text>玉度懽欣翌日瘳。臣家亦庇錫敷休。老妻稚子扶頭坐。爭說仁天沴不憂。</text>
<title>歲庚申仲夏。李大夫士迪周甲至。適與其家督起居注君同淹京師。起居君洗腆致酒。物薄而誠篤。于時座中諸君子命韻志喜。起居君仍以徧求都下知舊之詩而亦及於余。回念結識之時。與夫中間借朱書箚疑事。嶺南以後千里書問之義。綴緝成詩。末言李大夫喬梓大病新起。見秋訪鱸之興。以代贐語。</title>,<text>槖筆曾隨玉陛邊。端儀雅操已知賢。居然華甲逢寒邸。賴有佳男餙壽筵。尺素感深馳遠路。箚朱工熟借遺篇。新疴霍涊尋初賦。神相仁人理信天。</text>
<title>聞別使先信感題寄海伯</title>,<text>星槎影倒鴨江東。中國音書海外通。守備織紋騰庫燄。南京爲皇明時守備。而今爲賊匪所陷。四處搶掠。財帛半爲焚燒。因此北京廠市錦緞幾絶。 天津浮舶趠帆風。洋舶來泊天津。以漢奸爲前驅。下陸挑戰。僧格淋心率兵拒之。勝負不一。 那携爾去三千里。不負吾生一代雄。縱觀歸來談笑穩。琴泉他夜細燈紅。萬國爭趍執玉班。老夫將欲廁其間。喚來豪傑中原夢。看到醫巫北鎭山。羽檄難從高騈去。僧棋遠憶朴公閒。吾憂却與人憂別。如此風塵漫往還。</text>
<title>宜石宅。和荷屋吟示韻。</title>,<text>有月圓來十。沈疴起藥欄。踈狂因酒得。乖沴入秋殘。談穩客成社。詩淸公自山。願言隨杖屨。楓菊綴林寒。</text>
<title>秋寓城北小舍</title>,<text>背郭先占聶聶秋。風泉飛落石槽幽。重來不辨山如肺。借宿何嫌屋打頭。切切悲虫霜氣至。紛紛凉月露華流。隣人各具園池勝。汛掃柴門待我遊。山易曛黃洞易秋。城陰石氣自幽幽。半酣欲較楓欺頰。晩節同歸菊滿頭。桃陌無多前度客。茶經第幾此泉流。雲峰蔽渾相似。明日還尋昨日遊。今年又是未歸秋。何事徊徨此地幽。一路紅塵嗟失脚。三峰白岳悵回頭。月痕向晦依林曙。泉語通宵抱石流。結習難除文字役。玆行錯道戀遨遊。行遍前峰與後岡。到來幽致揀溪堂。吾將老矣身猶健。君勿言之肺亦凉。是處有緣超海苦。餘生多福食泉香。午窓親見羲軒語。酒國終知接睡鄕。避來墻接守來岡。俱向東林管此堂。達士由知便進退。居人漸遣識炎凉。時宰方營別墅。居民赴工如騖。 誅茅意匠房櫳㓗。餐菊生涯七簋香。萬事都爲聊復爾。寄傲隨處喚吾鄕。蹲狗峯連坐隼岡。諸公將就此園堂。徵村旋撤君其倦。借榻仍居獨也凉。鍾乳共談眞訣旨。花糕分送內家香。隣有安別提。能談脩煉之訣。以石鍾乳爲服食之上品。河司謁以內品花糕見遺。 那能日夕同公飮。沉醉不知何處鄕。</text>
<title>簡三松石農</title>,<text>松翁與石老。自言無宦情。卜宅城北里。準擬謝簪纓。我來恣幽尋。泉石隨境淸。有舍慣借人。全不事修營。塵榻蛛絲結。雨壁苔花生。里人不見公。公只占虛名。君居隔一岡。問路指分明。此翁頗有意。粗欲開數楹。忽焉撤不作。輸材向東城。破籬秋蛇戛。荒池亂蛙鳴。盤旋久怊悵。空掇寒菊英。邈哉兩公心。蘊結不披呈。處欲須屋就。退若待宦成。終恐無其日。奈此塵事縈。伊我鑑于玆。及健回迷程。園林不吾障。坐處楓樹晴。所遇輒增懷。杖綦歇復行。信處矮簷寬。朅來荒途橫。鄰人寧知借。若將終生平。睠玆兩名境。山揖水如迎。都喚我主人。居然管泓崢。安得使公來。解榻聽秋聲。</text>
<title>九月初二。同晉齋訪安巖諸名墅。午到開運寺爲黍。寺僧以海伯詩出示曰。春間往候于觀察營所得者也。遂感次其韵。</title>,<text>紅葉經霜不肯飛。如相遅待故依依。杖頭賖酒城中出。行脚求詩海上歸。末路計窮來問舍。祖庭緣重證傳衣。明春擬竣關河役。息馬懸車對夕暉。</text>
<title>九月十三日。省楸洞陰。十九到琴泉。</title>,<text>秋後翛然返故林。山容戌削樹箾森。臨程車馬生行色。出峽衣巾帶夕陰。許國不辭勞病骨。歸田多愧負初心。荒村喚起關河夢。數點寒鴻度曉砧。飛騰暮景不禁斜。一別重回憺歲華。好見長腰揄野碓。仍令縮項薦溪槎。薄言來理尋山屐。行矣將聽出塞笳。尙有東籬霜下傑。待人空自發寒花。百計蕭凉對夕暉。田園興熟宦情微。友于書到雙魚出。靡盬詩成四牡飛。較雨量晴譚自好。居今稽古事多違。齒牙已與年光謝。富貴何須念刺肥。誰着堯夫大奕棋。得令人喜失令悲。任他榮辱從吾好。不計賢愚只係時。聖主試臣敭歷遍。隣翁嫌我賦歸遅。秋風又向邊頭去。回望鄕園一夢思。</text>
<title>薇西令公約我爲詩會。余因病懶。日晏而赴。石農尙書，玉坡宗丈，圭庭經臺，原泉小遊，磬石雲臯已來會。遂拈韵賦詩。</title>,<text>愛好常思七寶嚴。豪吟豈學兩頭纖。老來却被名心動。醉後還愁宿案添。市味魚輸挑菜淡。鄕風繭似賣餳甜。升沉盡屬形骸外。皓首相將且莫嫌。</text>
<title>九月晦日。約前遊諸公及晉齋，琴麋，桂田來會。命韵賦詩。</title>,<text>現別秋歸未別君。燈前小雨耐同聞。北遊關塞容高嘯。左海親知惜此分。菊秀蘭衰非八月。錦還絲入愧孤雲。幽燕老將休誇勇。無敵詩人思不羣。畢景頑雲不放晴。何嫌遊集趁宵成。秋燈已作同文夢。曉笛新翻出塞聲。刀壓戎衣噓赤燄。車輸村柚念蒼生。煩君送我知何處。衰柳西風葉滿城。</text>
<title>琴眉宅飮餞</title>,<text>英年末契已摧殘。重到君家感百端。應恨人琴今不在。獨摩銅狄歲仍寒。典型猶喜鬚眉對。氣韵長留翰墨看。願學中州先就問。要將文字一篇安。</text>
<title>十六夜石農宅</title>,<text>不到君家漫五年。者回茶集得重圓。舊今渾閱傷神雨。榮辱都忘過眼烟。名士風流同歷下。詩人聲價愧王前。劇憐明月分留影。塞夕荒荒閣夜姸。金盆晴月未西沉。嬴得空庭竹幾尋。茶臼筆床饒舊約。爐熏琴薦證初心。留人燭跋寧燒短。惜別樽波欲揭深。滿載連宵詩萬軸。行詑漢上續題襟。</text>
<title>十八夜原泉宅</title>,<text>南隣壺酒續西東。誦我徂征穆穆風。雅集衣冠霑露白。遠遊心事剔燈紅。龍抽階籜冬生子。鳧浴池萍老賽翁。前路休言多壯觀。名亭長在夢魂中。</text>
<title>讀先輩行狀。志感寄士綏。</title>,<text>昔有企華公。競爽服先戒。同携入嵁谷。永言矢征邁。天日回覆盆。義理殊冢介。門庭亦敲疑。異趣恣嗔恠。余考公出處。精深見分界。秋銜強一謝。臶除幷不拝。或出或不出。大矣隨爲卦。何甞拘一出。永使行止隘。居則念至痛。行矣捄時敗。野㹀優游倦。僮馬爭覩快。心丹映髮白。儼然耆英畵。赫赫垂大功。邦休汔今届。雖出班不出。不出𥚁不解。切痛窮檮種。增口向公躗。表揭君子行。明辨後生詿。豈徒闡公志。亦以自勖勵。</text>
<title>金弁德坤告歸請贐語。故小醉潦草。辛酉</title>,<text>蔚山武士金德坤。貌如熊虎臂如猿。能挽五石撚金僕。百五十步揚雙幡。又復走馬捎空緣。顧眄生風屬櫜鞬。春秋別武士都試。輒以弓馬冠南藩。畢竟施賞增階秩。折衝嘉善資憲尊。書生曾按嶺南節。憂思殷殷念邊門。其時𠸄夷三帆舶。渺茫出沒風濤翻。釁憂如此不軫念。人才如此不撫存。安用如此廵察使。宜其屛黜蘆原村。歲暮雪積少人跡。剝啄柴扉豈有閽。上堂唱喏貌便熟。已識姓名何須言。且云今冬求實仕。大司馬誰恢公論。聽之嘿嘿無以答。僇廢無力可汲援。守歲而去不復見。擬除忠壯來新元。兵判大監果愛才。俾我獲蒙上天恩。半載從宦優祿俸。宣仁門內能上番。今將歸去捧榮誥。追贈三世慰先魂。此皆天寵當隕結。大司馬恩亦難諼。余一聞之三太息。窮途感怒均恩寃。臘政前期期上至。又當走謁門戟轅。若復擬大邱中軍。高據達城鍊戎軒。四方聞之聳而起。九夷聞之驚而犇。寄語世間憂國士。務以人才作藩垣。</text>
<title>午曬朝衣</title>,<text>山齋經夏曝朝裾。襞積黴痕竄蠧魚。典去未能當一醉。玉墀曾濕御香餘。</text>
<title>次袁隨園咏錢</title>,<text>能平世上難平事。愚者爲賢智者愁。字辨開元疑月缺。形圜齊府象泉流。摧殘百物權何重。破盡千家意不休。子貸殖繁勤駔儈。翻令編戶等王侯。</text>
<title>和題老柳詩三疊。寄惠樵兄丈。</title>,<text>不復藏鴉數點昏。浮雲無蒂斂芳魂。至今春月餘眉㨾。如此光陰泫臉痕。已散金明池上客。獨留淸弋水邊村。西風衰髮髡枝似。朽腹摧膓尙六根。鍾山隱士似東昏。烟態人頭句惱魂。李後主咏柳曰。強乘烟態拂人頭。 殘景難尋春去跡。仁天非惜雨沾痕。蕭條名下鳳州志。凄斷江南烏夜村。遠憶風流沈仲復。新年折贈到城根。惠樵丈因見沈仲復。對聯起興作老柳詩。末句及之。多情此樹易黃昏。斷盡當年幾別魂。另㨾春風噓不力。半䂓殘月掃無痕。紅橋遊騎空臨路。綠樹人家未掩村。賴有衰皮緣病脊。一生死意晦餘根。</text>
<title>仲秋新晴。三松丈約遊城北屯。借知申小亭炊黍命酒。拈韵賦詩。</title>,<text>亭曰無喧見果然。此軒猶足着高眠。宦情薄紙幽禽近。秋夢如繅暮蚻牽。強欲超身輭紅外。還須踏跡小靑邊。把茅未葢頭渾禿。計拙纏腰十萬錢。家家見我啓柴關。城北禽魚亦識顔。倚石閒聽雙股水。開窓平納一房山。弟歸金玉牛頭上。金水玉屛之間。有牛頭亭。 人在鑾旂豹尾間。石農，晉齋以扈蹕不得相會。 歧路躕躇堪悵望。不成留宿不成還。</text>
<title>九月入洞陰丙舍。與家弟遊長者溪。</title>,<text>不唾靑城况此溪。臨流讌坐自高低。松杉舊壠回頭近。䆉稏秋雲繞膝齊。節序豳風聞蟋蟀。經綸鄒老足豚鷄。明春擬築山中屋。莫使桃花兩岸迷。展席平林俯碧溪。漁樵小徑入高低。年豊野酌黃花泛。霜落山檐古木齊。二客從遊秋夢鶴。一村無事午聽鷄。歸來擬就朱陳畵。籬落踈燈處處迷。韋史墓域流泉放作溪。石屛雙峙土岡低。商量隙地容弓濶。任正羣材執引齊。偕隱初心妻挽鹿。耦耕餘樂客供鷄。昨非今是歸田賦。失脚名途不遠迷。</text>
<title>金水亭</title>,<text>騎牛初試野農衣。稅鞅溪亭杜德機。石丈楓人如有待。漁兄樵弟與同歸。龍山顚倒餘蒼玉。鷄黍殷勤憶翠微。舊契於今新結社。渚禽寧背蘚磯飛。灰香酒滴黦餘衣。幾換絺裘促織機。㫌節南宮渾不到。糇糧東道與誰歸。紅茱後會誇君健。碧葛今秋歎我微。恰似霜鴻泥上跡。偶然同坐却分飛。</text>
<title>季秋十七。約玉垂老兄遊金玉流。余先出郭。到琴泉興忽闌。止宿。玉垂姑未來。摘菊悵望。殆同淵明東籬之想。黃葉林中。颯拉有屐齒聲。海觀至矣。約而不來。不約而來。與期寺而不寺。不期墅而墅同。</title>,<text>溪山秋夢藕牽絲。正値楓姸菊秀時。妙境思令名士品。煩襟訴與法王知。爲尋初地供新懺。翻向幽棲覔舊詩。忽感曾遊燕薊伴。相求不待置佳期。一敗歸來訪道流。身名難翳性情幽。碧山氣峭迷埃世。黃菊叢寒晩熱秋。楓似耽盃交映頰。月因拋帽直臨頭。傳厨供使僮千指。風習堪嗟伯紀遊。一自神州乞記廻。琴泉顔色小亭開。陶情中歲憂兒輩。努力餘生㱃此盃。息馬懸車投我老。殺鷄爲黍待君來。縱須地忍邛名際。石闕嶙峋易厚苔。</text>
<title>十九日。玉垂丈枉會。</title>,<text>西風黃葉我家村。不爲君敲豈設門。聚散多端萍梗水。悲歡平等菊花樽。夜深月欲鑑心地。秋煖霜偏染髮根。人海何堪成小隱。耦耕尋約此田園。</text>
<title>二十日遊內院菴</title>,<text>峭峯勢若降高秋。秋亦崢嶸不搶頭。闘到雲梯九十九。兩相呵住待吾遊。</text>
<title>玉流洞</title>,<text>潭洞誰知澈底淸。水蒼如珮珮𤨿鳴。偶然流向人間出。泥滓徒渾雨不成。</text>
<title>金流洞</title>,<text>飛泉一道發源高。百丈懸崖直瀉壕。佛地涓流皆寶相。給孤空費布金勞。</text>
<title>內院菴夜</title>,<text>放跡三年此再登。空房牢落客如僧。滿山葉語疑聞唄。涴壁詩篇自照燈。勝地巖泉流凈碧。諸天星月氣鮮澄。祖庭信器今何在。笑把風幡問慧能。</text>
<title>隱仙洞</title>,<text>三日離塵意欲仙。轉登雲巘對虹泉。蒼崕雷劈堪千古。絳葉霜鳴又一年。芒屩無勞斯境外。茆亭合置此巖前。羣公交臂渾相失。始信神慳別洞天。</text>
<title>送李菊人入燕</title>,<text>蕅船文采耀中原。衍聖堂中筆代言。名士相逢應有問。今年又未戒征轅。一醉君能厚恕吾。菊人原是達人徒。褊東風習休閒講。且往觀乎雅集圖。</text>
<title>病卧次駱山韵</title>,<text>一病支離祟魄門。灰心猶覺友朋存。黃花晩節堪稱傑。老籜寒䙀獨抱孫。達士憂飢終獻頌。先生止酒更忘言。夏亭遺址行當卜。寬隘須將小傘論。</text>
<title>次圭齋護菊韻</title>,<text>庋圖書室蔭餘椽。移取幽姿暖榻前。孤耿懷同邀爾愛。溫存眷厚荷相憐。槁枯莫恨餐英夕。踴躍回思飮酒年。昌黎詩曰。少年飮酒時。踴躍見菊花。昌黎亦少飮而晩止者歟。余方因病止酒故云。 霜露沾身方見志。錯令遮到泉芳邊。</text>
<title>三斯見訪。玉垂同會。</title>,<text>香殘燈燼鬂絲邊。把玩流光已十年。何似手摩銅狄老。風霜閒話覇城前。</text>
<title>圭齋秋遊北漢淸潭。家弟不約往會。各得近軆五篇示之。故次其韵而未成。仍爲拋之篋笥中。病餘偶檢。足成其未就者。奉質兩公。</title>,<text>楓時未可計遊蹤。南漢公登北漢峰。妄學高人風不出。笑看仙侶夜相從。澆胷惟賴重陽酒。側耳如聞上界鍾。禪榻差寬塵境隘。留將打齁待君容。積於何處旣徂年。薪盡旋看火尙傳。志士不忘長在壑。明時未忍便歸田。情憨子欲圖成佛。興懶誰能耐學仙。從此都無營一事。門前岐路劇端千。窈窕潭村水石淸。報寧曾半故山行。長思倚徧松欄穩。已覺來多蘚逕平。淰淰雲烟洪相里。紛紛楓葉李公城。而今不到茅柴店。神馬尻輪秪自輕。先塋曾奉西山。淸潭爲半程。路傍酒店。家弟書揭茅柴之扁。省壠之行。必憇于是店。今不過此已十餘年。報寧禪院。三荊公半山堂舊址。暇日車騶踏澗雲。秋林讌坐細泉聞。來如不約歸何吝。至或無言對便欣。煖帽藍田思共賞。淸鍾碧華許中分。白雲天末空回首。離索孤懷羡鴈羣。</text>
<title>辛酉臘月初四日。訪靑城季氏草堂。</title>,<text>窓禽曙接洞鴉暉。及日郊行興不微。戀闕無違三輔近。思鄕先訪半山歸。霜嚴雪沍潭龍蟄。野濶天晴水鶴飛。沮溺焉知湛棣樂。耦耕惟道息塵機。</text>
<title>初五日入洞陰</title>,<text>風鳴杉栢和呑聲。忝墜傳家百世淸。爲翳身名歸丙舍。強扶精力護佳城。忘形遺物同灰木。有止無行任雨晴。從古聖賢徒斂手。春田操耜願農明。</text>
<title>初六日還雲壇</title>,<text>黃茅新蔭對眠床。野水山雲遞送光。未忍永歸投峽老。隨緣暫僦食泉香。村中畵意朱陳契。池上篇吟白傅堂。且欲從君問來舍。隔岡桑柘午鷄長。</text>
<title>初七日復路。歷訪農桑村。</title>,<text>不唾靑城別洞天。村墟入望曖人烟。市門斜對松隅上。園地寬開石嶺前。石門嶺名。 車馬閒閒連大道。禽魚歷歷見平川。君居已就吾將退。互貯圖書樂晩年。</text>
<title>謹次四敎丈韵。別石農按使赴咸鏡監營。</title>,<text>騫若凌雲滚若池。人生宦跡苦難齊。揔令衰境驚頻別。遮莫名樓恨獨躋。先墓問鄹瞻石獸。王宮歌沛解金鷄。靈芝舊約依依夢。他夜君家路不迷。</text>
<title>壬戌仲夏。作洞陰行。歷雲壇季氏草堂。厥翌宿丙舍。轉尋山內村。夕投抱川高逸里。過參三淵先生堯山影堂。還宿雲壇。轉參白沙花山院。暮到多樂院。聞三松公來留傍華樓。仍爲晉拜。寄眠一夜。是日歸抵琴泉宿。是行也。適誦三松退院詩。幷用其韵。傍華詩從其改令。起初三止十一日。凡九日。入洞陰止琴泉。凡行一百七十里。</title>,<text>朝衫肅坐汝南鷄。閶闔晨光敞闢齊。退覔茅柴城店酒。黃鸝囀處醉如泥。何處慵啼卓午鷄。麥長桑短一村齊。靑莊不是求魚計。漫向前溪浴滓泥。雨候雲林叫竹鷄。開樓坌入峭峯齊。先生大庇蒼生念。卧見空樑燕蹴泥。美味何須烹伏鷄。飢來充飽肉蔬齊。郊原泉水家家好。淨滌心脾數斗泥。新豊識路愧家鷄。丙舍荒凉草樹齊。憶昔弟兄爭建節。璽書香濕武都泥。拔宅飛昇及犬鷄。兒孫曾是與牀齊。如今宛似朱陳畵。縣帖催租踏紫泥。格格驚飛叫野鷄。麥苗剡剡翠初齊。居人豈識茶經品。䟽盡名泉灌濁泥。人家雲巘唱仙鷄。垣屋隨便不肯齊。五粒松圍如翠帳。小棠花落作香泥。終日鵑如不已鷄。鳴籃遠度白雲齊。豈知三輔黃圖裡。却有噫吁九折泥。留客情勤供黍鷄。松肪笋脯上盤齊。村窓一宿隨緣法。莫較飛鴻踏雪泥。衰力全無可縛鷄。那能操耟四隣齊。但將口實須他送。米釁明珠肉搗泥。山夜無眠到曉鷄。綿綿情緖苦難齊。餘生盡室歸田計。下澤車輕杼割泥。股鳴螽後振莎鷄。取次山中節候齊。盛極還衰推物理。炎天勤蓄墁宮泥。山村遠近認鳴鷄。綠樹陰滋細草齊。嘆息無入來問道。三淵祠廟落紅泥。吾東陽九値龍鷄。沙老功名益老齊。整頓乾坤猶未了。綱常幸弗墮淤泥。一表亭亭鶴立鷄。功名眞與此山齊。東郊濁酒三盃釅。留得閒人醉似泥。老尋初服謝朝冠。揀盡山巓與水干。萬丈峯前諏地吉。兩先生昔托棲寒。工材時絀營何易。民國憂深退亦難。雲榻借人容一宿。莫嫌軒室太閒寬。那得重修舊艸堂。東西頭置對眠床。桑麻日長量朝雨。荷竹風來納晩凉。互貯圖書圍滿座。時將飮博縱爲塲。枕流漱石鐫丹字。中國名卿憶趙光。淺渡蜻蜓立。深林鴶鵴鳴。村鷄鳴晝寂。農㹀飯風凉。菜畦雙蝶舞。桑箔萬蚕眠。途中意會。口拈零句。</text>
<title>積雨新霽。率爾命肩輿上星祭井。兒輩隨至。命韵賦詩。</title>,<text>身劇忙時意自閒。爲看雲起到林間。新知到處携紅玉。舊識於今對碧山。小劫風霜三洗髓。百年煩惱一開顔。松陰日轉隨人烘。詩不如成不欲還。</text>
<title>洗劒亭</title>,<text>鏜噌𠴈響洞天。心知近有急流川。偶尋少日吟詩處。絶憶中興洗劒年。郭外名亭閒白晝。松陰僧舍濕靑烟。幾何豊樾凉颸動。一度蟬聲一惘然。</text>
<title>洌江泛月</title>,<text>和中行吟赤𡽶邊。賦成音調楚騷然。平生諷玩堪爲友。千古文章却羡仙。我與卯君同好夜。天敎壬戌値衰年。乘舟擊汰西江月。掌攷詩人坐擘牋。一快平生不可邊。坡公昔日想當然。橫江風露孤飛鶴。滿地塵埃獨立仙。月色何時無旣望。詩家故事在今年。擬成賦去追千古。酒跡翻裳墨涴牋。韋史元豊詩案盛烏臺。壬戌如今十四回。左海風波吾亦老。西湖水月客同來。行藏一任頻牽纜。憂樂全忘遆把杯。自愧長公精力退。快哉能記快文哉。人人鼾睡夜樓㙜。壬戌誰知十四回。西子湖光晴更好。東坡詩魄月同來。當時詞賦空千古。曠世風流此一杯。晩向芳洲搴杜若。憺無相思只悠哉。韋史漕河倐晏急南州。五兩輕颺海上頭。積雨初收天送月。炎風乍捲水生秋。當年繫馬迷棠墅。晩飯思鱸到杏洲。信宿江干脩故事。居人猶自說因由。眞正良辰旣望宵。且須料理木蘭橈。湖名西子晴方好。灣到吳王暑已銷。下馬英䧺行賦槊。驂鸞仙侶敎吹簫。前秋一夢猶驚別。何况流光八百遙。屈脂佳遊及暮遅。名區趁意事如期。月來北陸南躔界。秋在蒼葭白露詩。出郭參差情共得。臨流快活興方知。洌江勝蹟翻成古。後我何人說此時。橫江風露夜如何。秋薄燈明白苧歌。灝氣冷冷分玉派。晴空穆穆展金波。哀絲豪竹商飇動。剩水殘山楚色多。烟際舟人勞問訊。今年漲到一篙過。東去江回鐵笛長。橫升天旣桂輪光。傾城盡道逢佳節。臨水偏知倚晩凉。烏牓中流絃索語。紅燈十里綺羅香。太平行樂因公得。遙向荊襄酹一觴。</text>
<title>玉垂松壇小集</title>,<text>一自移家百不閒。塼泥爲壁板爲關。松陰覆滿園壇上。屋價翔高井陌間。丱到鬢簪能飮酒。支餘手笏但看山。秋光更勝琴宵月。快把詩人宿債還。松壇月夜有聽琴之韵。而余未及成。故云。</text>
<title>石瓊樓</title>,<text>偶然休策是誰居。泉響依如耳慣餘。底事朝烟迷洞壑。翻令秋氣動郊墟。歸田晩計歐陽子。醫世良方陸敬輿。纖手金巵當日語。風流回首一塲虛。</text>
<title>閏秋晴佳。率爾與數客出靑門。午炊開運禪房。歸訪雨傘閣安巖幽居。孫知事小舍。</title>,<text>廟籌經括揔塵緣。來訪城東解夏禪。何似舒王歸去後。騎驢時向定林眠。菘畦稻畝一望平。秋色郊原入眼明。縱未徑尋故山去。琴聲珮語慰我情。低佪未忍遠京師。郊氣城陰逗夢思。兄弟暮年分一壑。林亭綦屨鎭相隨。</text>
<title>翌日遊崔氏山庄</title>,<text>酒熟城南綠漢邊。君家藥玉放觥船。人間行有尋常處。時論歸看尺五天。晩節來遊凋柏地。寒花姑遅厄楊年。山庄偶爾稱崔氏。九日登高意欲仙。高占烟雲浩杳邊。萬人如海屋如船。花遅楊厄方逢閏。酒熟桑酣未落天。崔氏玉山猶有地。蘓公赤壁又今年。吹簫坐待欄橋月。不枉呼吾洞裏仙。</text>
<title>士綏病中。次金𥠧顯詩以示。率爾口拈。</title>,<text>從聞君病倩人書。戒在賓筵秩秩初。多謝朋知頻見訊。仍令婦子不遑居。金緘喜發相逢際。圭玷思磨宿醉餘。楓菊東城僧報帖。賞心散欝意何如。</text>
<title>開運餞閏</title>,<text>鄕園不去寺門遊。爲惜風光送閏秋。水碧野塘荷已敗。霜黃郊樹葉初流。城隅有路懷分手。方外逢人識話頭。香積飯如村黍熟。邯鄲一夢枕邊留。堀堁紅塵少暇遊。招提來賞郭東秋。籬花迎節金錢滿。巖溜醒心碧玉流。十里溪山明入眼。百年憂病白紛頭。闍梨笑說空門事。師與閒雲任去留。不作城東蕭寺遊。今年多病負淸秋。僧言數日無紅葉。客指前期有玉流。初地雲烟來滿眼。小窓風雨坐低頭。至人未必論形迹。神馬尻輪自去留。韋史</text>
<title>更疊前韵</title>,<text>僧言自見世人遊。遊事如期創是秋。盡日苦吟沒意思。衰年相擸剛風流。伊蒲賺設撑飢肚。僧供午飯。無價可償。 煨栗難供打索頭。晩後飢甚。欲買煨栗數串而不得。俗諺童兒以拳打頭曰。王栗給乎云云。此行。從者多平頭。 四老曾傳皆作郡。如何囊乏一錢留。早起。念昨遊之興。書此送于玉垂。而以僧飯之早供。晩後肚空頗困。約以此後買粳米餠塗油醬炙熱。及煨栗絲貫數十串。盛于塲中饌盒以携爲言矣。今見晉齋亦以昨困爲戒。後遊欲携白雪餻。然則與粳餻醬塗者。及煨栗同白雪餻喫。豈不腹果然乎。</text>
<title>歸見琴泉人有書。言日來有乘輿擁騶。聯翩入琴泉。周視園田舍屋。曰。世人云琴泉有名中國。吾聞之若仙境。今見之。大異所聞。如此荒屋。何至擅名於域外耶。冷笑而去。村夫愚迷。不敢問爲何貴人。而以洞僻舍荒。不爲貴人所占奪則幸矣。仍用前韵詠其事。送示舍弟。仍質園翁玉丈晉齋詩社兄。</title>,<text>貴游聯騎出郊遊。來賞琴泉洞裡秋。此地素稱聞四海。如今那得着名流。滿園芋栗徒蒿目。小舍茅茨秪盖頭。敗爾意時昭我儉。天敎一壑爲翁留。</text>
<title>東寺歸後。偶到怡堂小園。晉齋次前韵成二篇。以園翁，玉垂已有二篇。余亦有一篇故也。夜坐追成一篇以足之。</title>,<text>杖策名園續舊遊。羣公意欲賦淸秋。丹靑苑樹連吟冷。翠黛雲岑入睇流。愛嗅落英頻渴肺。貪看歸翮錯回頭。縱逢餻字嫌題品。馝馝寧辭鎭胃留。怡堂晩以粳餻一器來設。仍約爲課日輪供之品。今秋無日不淸遊。逢閏重添分外秋。端正汎湖多月色。上方尋瀑亦風流。茅柴供客潮生面。楓菊欺人雪滿頭。到處翻成鴻爪感。且將詩句世間留。韋史</text>
<title>淸凉秋興 九月五日</title>,<text>爲賦秋詩出郊來。空門士也性情開。廟謨錯莫看楓約。禪戒荒凉泛菊杯。此會明年知爾健。幾人當代似公才。圓堂法嗣今如許。枯壁留題倘記哉。楓時僧報牒。遊約客移文。官路繞靑嶂。寢園餘白雲。郊墟秋幾度。鍾磬夜初分。坐久新霜濕。風林叫鴈羣。覔句徧敲釋子家。秋雲霮䨴夜山斜。微吟不輟燈生穗。妙諦如聞鉢放花。䆉稏中田紛白露。楓林初地散頳霞。城東留作重陽會。誰送靑絲繫酒車。傲情甘宦拙。歸興及身康。佛界毫生白。童交鬂化蒼。詩肩連嶽聳。酒氣入林長。頓悟招提夜。恭燒一瓣香。前林一抹曉烟生。耿耿星河半掛城。意到偶棲禪榻穩。夢回重踏澗雲平。直傳宗旨無文字。悔向要途識姓名。悟境秋凉燈發暈。木魚聲裡遠塵情。晨鍾發深省。精舍是東林。窓冷知霜度。巾欹任露侵。徘徊紅葉裡。讌坐碧峯陰。底意燈同曙。僧雛訝苦吟。佛國仙山自去來。詩塲常與道塲開。琴中送鴈前身畵。槏下持螯右手杯。晩飯甞多禪悅味。霜林渲費化工才。秋聲遠在西南樹。方夜書燈聽異哉。韋史林亭秋貰酒。蕭寺夜論文。帬屐流紅葉。壺觴動白雲。未能緣法湊。何恨路歧分。獨有梁園客。凝眸數鴈羣。秋光多在法王家。杖策招提一逕斜。嘉客登樓山有木。老僧成塔樹無花。百燈暈放諸天月。萬葉蒸烘特地霞。三十年來重到處。石痕猶戴舊停車。昨夜樂園夕。衣寒念伯康。川梁何瀰瀰。雲木自蒼蒼。酒熱翁身健。燈踈客夢長。詩成秋色裡。字字菊花香。秋骨崚嶒太瘦生。蕭晨送客出東城。山中老宿謙開善。世外高人向子平。龍樹禪庭聞說法。蛛絲佛壁覔題名。淸風明月知誰管。閒者元來有勝情。藍輿穿市陌。隨喜過西林。方丈聊同宿。塵埃不敢侵。磬聲回薄夢。幡影轉輕陰。結習多生重。孤燈徹曉吟。</text>
<title>餐英小集 九月八日</title>,<text>散盡千金買小堂。量弓稍狹度圭長。碧㯶欄下妻多病。黃菊花前客亦香。家事任他三日醉。人情看到一番凉。先生飢後知高處。片墨零縑喜欲狂。石壇不坐坐林堂。斜日蒼松影許長。白首心情三月病。黃花消息四隣香。閒搴重箔延空翠。懶把團紈感薄凉。強欲登高風滿袖。東家應笑老夫狂。韋史</text>
<title>重陽。會賦于香茶屋。</title>,<text>九日家家設具寒。肯嫌油汚繡籤殘。楓凝頩頰微醺似。菊上霜簪晩節看。軟語迭酬無俗可。枯膓頻漉覔詩難。衰年活計新成社。用拙何須巧宦安。紅萸黃菊耐霜寒。昨醉西園尙未殘。古事題餻添一料。傍人落帽笑相看。交情到老披心易。世路多岐立脚難。野郭歸來燈映屋。憺無言語只吟安。韋史</text>
<title>桂田淸讌</title>,<text>南極星躔明月明。祥輝偏照九秋淸。作人盛化多遐籌。繩祖名門有篤生。杜氏舊宗聯兩譜。長沙分派感同情。列仙休說西河事。忠孝如君世厥聲。</text>
<title>士綏吟示一絶。率爾步和。</title>,<text>籬華熠熠照淸觴。不折不沾都兩忘。欲把茱萸禳衆厄。百年康健見重陽。人言病祟在壺觴。感激良箴不可忘。悵把東籬數叢菊。餘生能得幾重陽。韋史</text>
<title>和士綏韵</title>,<text>不疑何卜屈生居。咄咄深源計亦踈。一曲琴泉歸興足。耕埋傳道仗文書。肩輿時訪洞陰居。杉逕松阡跡不踈。何似歐陽空退老。瀧岡坐對卷中書。黃花例在野人居。夙世情緣分不踈。霜夕風晨同一悟。古來惟有石湖書。韋史</text>
<title>輪回月</title>,<text>是月之望。余踰孟氏園訪玉垂先生。書室閴若。知其不値。從門前街而還。玉垂亦訪余而不値。從園徑而還。盖其來從余還歸之路。故不遇也。余急使僮奴追之。已抵書室。先生亦聞余訪先生。使其僮先還第汛徑開閤。而其僮到家不見余。急從南街追余抵丹邱。余疲甚不能更振。謝送其僮頹唐月下之軒。俄見兩僮導燭。跫然有屐響。先生至矣。遂相與大笑。命韵賦其事。以輪回月爲題。仍附小記。庸備園居掌攷。風車轉去月䂓來。散跡寧膠覆水杯。詩壘亦周三華注。劫身長墮百輪回。攔街兒閱筇音熟。度陌鍾隨屐齒催。同社老人迷曉夢。兩家誰竟好筵開。秋山雙策匝將來。路似縈洄曲水杯。看竹東西題鳳到。爲雲上下逐龍回。行遅暫待逢應捷。意急相追步益催。與我周旋終爛漫。燈前一笑好襟開。韋史</text>
<title>旣望。會怡堂園居。</title>,<text>園移舊石芳幽扃。室揭浮山師古銘。地逈身棲數峰碧。歲寒心托一松靑。瓢泉汲月論茶品。甑餠和塵補食經。隔巷還嫌勞杖屨。傾囊吾欲買隣亭。酒人門戶啓深扃。不管杯盂古有銘。病起况當秋月白。客來相對曉燈靑。高明心契惟三雅。博士頭銜是五經。醉卧衣衫風露滴。松陰如盖又如亭。韋史</text>
<title>會茶屋。送丹老歸嶺南。</title>,<text>颯然霜髮感殘秋。遠憶山南玉節遊。何日黃江江上酒。壺樽重醉大明樓。獵纓升座講春秋。道術相忘又藝遊。絳帳前頭無睨視。笙歌粉黛玉靈樓。江潭逐客易悲秋。感子相隨關外遊。携手淸凉山上望。夕陽金碧浿城樓。嶺外歸輪碾暮秋。宦情都倦旅人遊。直須去稅三㫌宅。不覔商山五皓樓。如水通衢夜氣秋。淸嚴法蹕降宸遊。中天懸月還寥寂。十二欄干望玉樓。散跡京華四十秋。山林卿宰遍交遊。愛收字紙迷行路。祈徹儒函暗拜樓。兩足相摩六十秋。梳頭纔罷出門遊。履穿笠挫都無較。暮入金陵雨打樓。深深皮裡蘊陽秋。不露圭稜爛漫遊。夜半從容箴砭語。酒醒詩就月明樓。窮春民奮毒徂秋。路梗人憂嶺外遊。惟有丹广書萬卷。不曾送付絳雲樓。送厓悄返暮江秋。此去君如建德遊。卧計行程五百里。軍城鳥道掛山樓。西風匹馬萬山秋。送客江南賦遠遊。今夜樓頭同看月。那堪後夜獨登樓。韋史菊秀蘭衰八月秋。畵船簫皷幾淸遊。霜鴻聲裡南歸客。夢繞金陵第一樓。窮廬日夜講春秋。早歲河南負笈遊。二百年來相守義。弘治門上舊時樓。星槎水國泛淸秋。與子曾成嶺外遊。錦簇花團歌舞席。憺無一語倚西樓。湖海高人鬢髮秋。長安米貴十年遊。判非問舍求田客。携手元龍百尺樓。文園裘弊鷫鸘秋。倦回朱門結貴遊。忠孝家中書卷氣。高松應不讓岑樓。行年六十四春秋。四十春秋洛下遊。妻子飢寒都不管。養生八事卧高樓。水馹山程落木秋。征衫飄拂嶺南遊。數聲風笛橫空鴈。怊悵詩人趙倚樓。詩人牙頰例生秋。九月江湖又薄遊。唱斷離歌出門去。滿天風露獨登樓。春來爲客動經秋。一閣東西欵欵遊。千樹梅花書萬卷。迎君知在送君樓。</text>
<title>竹露閣夜拈</title>,<text>拜陵仙仗汛途淸。綿邈蒼山舜九成。鍾鼓令嚴懸月色。㫌旗霜落掣秋聲。漢家御宿逶迤見。周道風泉感慨生。皓髮未能隨豹尾。中宵瞻望若爲情。菊花冷澹玉壺淸。山屋秋殘小會成。末路笠車思越語。後堂絲竹作商聲。廬陵晩計歐陽子。安石風流洛下生。明月南城移法仗。瓊樓高處不勝情。韋史近局相招有酒無。吟身歌側仕人扶。張君侯在周諸友。趙老優於薛大夫。共品茶泉桑苧譜。揔歸農屋石田圖。黃花叵耐紅埃染。遮斷門前九軌途。洋州縑竹影千尋。寫在吾園曉月林。夢界逢人裠屐閙。童交到老酒杯深。滄江歲晏賓鴻語。碧落雲晴寡鶴心。短髮寧須丹力轉。餘生委運任霜侵。逍遙風木響千尋。露滴衣衫月滿林。白首詞人雙屐健。黃花書屋一燈深。幾生脩到成丹侯。老去交情見素心。蕭瑟泓崢山夜永。筆端不敎點塵侵。韋史凉月紛紛鑑我園。九街塵熱獨關門。酒醒香炧成今古。山黛林霏割曉昏。玄草亭池無問字。黃花籬落澹忘言。秋來淸課知何在。阡陌筇綦互枉存。淵明豈欲負田園。稚子眞情苦候門。半世宦遊餘白髮。一年秋色似黃昏。心隨倦鳥時孤往。目送歸鴻獨不言。酒熟吾家聊共醉。燈前把手話溫存。韋史</text>
<title>九月十八日。上拜獻陵，仁陵。仍幸南漢。二十日還宮。錫愚病未行送迎之禮。還宮日。賦十絶句。以寓祈祝之忱。</title>,<text>旋鑾三隔出宮朝。御路如天百里遙。萬軸龍驤齊作綜。駞虹無恙截江橋。風埃江岸儼成朝。隊隊祗迎出郭遙。病裡猶思鞾袴出。龍麾已上進賢橋。飛砲神箭夜連朝。萬幕平沙洌水遙。演武宸心安不忘。觀燈非爲廣陵橋。行宮催漏報平朝。金碧樓㙜處處遙。鑾掖近臣齊賜對。賡歌聲在玉蝀橋。還宮嚴皷動行朝。頭局傳連尾局遙。香土軟塵新作路。京畿觀察噵前橋。掌攷相傳正廟朝。光承八十四年遙。褒忠致侑榮祠墓。蠲役酬勞補路橋。妙揀仙僚鵠立朝。戎裝壓過虎班遙。竦肩跨坐天閒馬。飛度通雲第一橋。鐵馬江聲暮復朝。宸情追憶丙丁遙。至今屭贔三田石。鞭斷秦皇駕海橋。推步書雲選穀朝。霜風融散雨徵遙。太平鑾駕廵南路。一例山程與水橋。分司承命便辭朝。借舘交符驛傳遙。纔辦萬頭千緖事。鞭櫜迎候洞前橋。</text>
<title>芍玉招飮 九月二十九日</title>,<text>霜傑垂頭淺雪餘。南隣秋惜擲宵虛。長公十月遊期近。魯直三年韵語踈。暖屋張燈堆有蠟。塵街試屧券無驢。鬢絲莫嘆欺菱鏡。猶照心肝少日如。急律淸商置閏寬。秋詩猶滿墨絲欄。撚髭成習緣吟瘦。結髮論交到老歡。巷陌宿埃三界熱。園林初雪一番寒。參差失脚亡羊路。晩節同君把菊看。</text>
<title>金陵唱酬</title>,<text>風露滿天霜滿頭。銀河西畔月如舟。長年烟際遙相語。紅日高時飯杏州。讀公詩到白紛頭。今夜何風吹我舟。與爾眞成平昔願。滿江明月下金州。君家楚尾接吳頭。秋水空明快放舟。試使劑量天上月。二分端合屬揚州。穴口風潮上海頭。榻花西去喚歸舟。醉來卧穩艙艎底。歷歷靑山過幾州。颿身直拂碧雲頭。悄倚西江江上舟。瑞靄祥光三角遠。歸心長逗帝王州。黃帽長篙測水頭。東風五雨送行舟。海門漸近江㳅濶。指點漁村是幸州。篷底無妨露禿頭。淸狂老上洌江舟。白雲潮候三㡣水。落帆金陵畵裡州。故人爲宰作遨頭。津吏來迎客下舟。何似淵明秋賞裡。白衣將酒自江州。金陵飛雨濕鞵頭。爲是漁郞徑泊舟。穿盡蘆花三兩里。官烟一抹漢南州。烏帽輕拋雨打頭。伊人謂在溯洄舟。脫簑故事君知否。宛是僧樓古陝州。直欲揚帆向石頭。文章皷吹載扁舟。角巾不道平吳績。絶憶樓船下益州。剪來𩿼脚出樓頭。快放胷中萬斛舟。人事元來無定法。翩然隨鳥廣陵州。商聲楚色水西頭。勞置華筵待我舟。何處琵琶彈一曲。恨人吾亦白江州。金陵故老雪盈頭。閱世依然閱去舟。望若登仙大槐坂。而今名士到吾州。風鬃萬馬落潮頭。却爲情人阻客舟。一部管絃淸脆語。滿江明月按梁州。臨川餘術斂箕頭。劉晏經綸付漕舟。歎息東南民力竭。賴君重整晉陽州。平安夜火碧峯頭。宮角嗚嗚落遠舟。上直各番偏慣誦。衙僮隨例告知州。風味京師送饅頭。爛羹鍋裡泛如舟。君家食福眞堪羡。通判元無有蟹州。昏昏終日醉扶頭。不肯隨人工釣舟。夜半風吹雲葉散。一輪氷月上湖州。緗簾卷盡碧欄頭。身在高樓興在舟。一道銀河端正月。三紅島勢儘名州。朝巒摹得碧頭頭。爲道官樓泛似舟。畵不能時言不及。鴈聲蘆月又君州。歸計津津作話頭。筆牀茶臼上漁舟。繪絲細功思淞水。飰粒明匀似浙州。江雨江風迭打頭。辛勤扶上下灘舟。五湖一片澄如錦。學製何人試邑州。鷗鷺䨥飛白浪頭。西風一夜阻行舟。月高沈醉日高起。潮汛如期上沁州。余甞愛洪加平月高沈醉日高起。一尺鱸魚晩飯香之句。每欲一蹈襲其意。終未得其境。今宿湧金樓。情境恰符。遂全用其內仗云爾。秋江捩柁捷開頭。津皷鼕鼕曉送舟。霧裡聞聲相勞訊。靑塩紫稻自何州。逐客曾歌水調頭。故人留我繫扁舟。如今漢上恩波濶。猶向寒雲望樹州。左手持螯坐甕頭。椰瓢恨不大如舟。步兵厨品何家議。太守風流管別州。金陵醉客水城頭。候月同登海上舟。良夜策勛誰第一。伏波銅柱建交州。明朝按使漫搔頭。三輔都輸一片舟。報道金陵新太守。載將輪月下通州。急管催笙坐水頭。天敎明月上漁舟。古人錯道揚州好。我去魂應繞此州。紅粧兒女大隄頭。處處消魂幾客舟。齊唱竹枝聯袂過。金陵從古是僑州。西風底意打人頭。夢斷朝天萬里舟。一副英䧺千古淚。澹雲微雨灑神州。峯抽碧玉學叉頭。點點同登𣸛上舟。新月正升當缺處。山河影子印齊州。垂虹秋色大江頭。霜橘鱸魚滿載舟。天際玉繩何處是。夜山圍在月明州。爲吏風塵一搶頭。江湖民水念君舟。歌絃坐下絃歌動。薄試牛刀百里州。靑天月出片雲頭。牛渚西江咏史舟。却愧謝公身獨到。弟兄遙隔上游州。龍蛇往劫愴回頭。文烈祠前繫客舟。七百義軍無一返。臨風淚滴錦山州。浦上靑山喚象頭。誰家茅屋劣如舟。文章忠孝吾宗老。大易存身筮此州。潮鷄聲裡起梳頭。早發金陵舘下舟。紅日射帆風信正。飯時可到漢山州。茶綱米綜競頭頭。此侶江南何處舟。爲報今晨潮信早。飽將帆腹上淮州。篷底深深不頭。卧聽欸乃在隣舟。回程默數經行處。未到巴陵過杏州。楊花口退午潮頭。篙力難爲進一舟。來泊蘆漪聞過鴈。塩倉西去有塩州。秋陰衰颯柳磯頭。漁子新粧屋與舟。晩飯來供鰕菜美。柁樓疑入越中州。雨絲烟態拂人頭。長管淸江送別舟。風度如今誰得侶。相公種柳始興州。蹔坐籃輿歷嶼頭。淸江又喚溯㳅舟。此來分福多於水。荻月蘆風過五州。歸來是岸便回頭。道在門前水際舟。今夜天東流素月。知應一例湧金州。</text>
<title>東坡赤壁之年。杜子北征之月。作洞陰行。出惠化門。聞三松尙書方留道峯。意欲歷叙。復聞不在萬丈樓。宿萬丈峯之天竺寺。憚於迂路陟險。直到琴泉。以詩替申。卽十八日也。</title>,<text>及老三松健。登高萬木秋。聞從禪榻宿。來作道峰遊。黃菊經霜色。蒼生滿地憂。歸心憚陟巘。扶醉渡溪流。霏嵐翕黛畵圖疑。身在山中自不知。我把琉璃籠慧眼。白雲遊境指端期。</text>
<title>宿琴泉</title>,<text>少日聯裾李翰林。流巖古宅訪梧陰。如今萬事都成夢。語到存亡發醉吟。郡邑爭傳條例目。鄕隣方議醉吟身。琴泉一曲恩偏重。歸作豊年飽飯人。舟宜於水屐宜山。淸課人遊奧曠間。海晏官樓明月出。秋晴郊樹白雲閒。都緣夜榻聯襟好。徧賞雲林着色斑。餘興又留尋瀑約。待吾參墓洞陰還。是秋之望。金陵有賞月之行。</text>
<title>十九日發向雲壇。午踰碧石嶺。遠聞朴台引行勞歌聲。</title>,<text>薤歌聲裡颺丹旗。山路相逢涕淚滋。同里久要先一飯。哭君斯世我支離。</text>
<title>宿雲壇。得家弟書。伏聞出外卿宰促還之命。</title>,<text>雲壇方夜睡。天闕促朝還。失脚行歧路。傷心坐半山。君親多感激。民國劇憂艱。何當報塵刹。歸掩洞陰關。鶴奴持書到。正是曛黃時。未問心如搗。受凾手忙披。中有促還命。感悚若偏私。直欲御風善。默坐旋有思。先墓隔由旬。朅徠兩日期。鷄鳴催作黍。淸晨向北馳。歷唁道山友。悽淚灑丹旗。仍展我家壠。松栢寒風吹。歸坐風珮堂。催喚宋同知。夜與商農事。一宿欲何之。金水玉屛勝。往遊恐淹遅。明發遂明發。半山知在玆。復借一榻眠。理裝向京師。欲入忽躕躇。更續琴泉詩。</text>
<title>廿日發雲壇途吟</title>,<text>水抱山明古市頭。由旬近接洞陰州。一林丹葉箾▼(竹/糝)夕。四野黃雲䆉稏秋。家遠書從鴈奴去。逕深行與雉媒謀。西徐東李分占處。倘有閑人合置邱。</text>
<title>風珮堂</title>,<text>露宿風餐白盡頭。洞陰贏得號吾州。續營近局同人社。連占圭田大有秋。反面敢違君父召。存身將與弟兄謀。雲壇小築琴泉卜。揔爲斯鄕正首邱。零丁稍見丱弓頭。到老銜恩迭按州。牲石經營勤夙夜。魚蔬享事薦春秋。凉風瑟瑟捫心慟。宿雨冷冷與耳謀。願乞簪紳身七尺。朝聞終可托斯邱。馬少游家好話頭。阿兄志大困交州。對床風雨皷城夜。問室蒼茫杜子秋。酒薄茅柴酲不解。盤登笋簌肉無謀。遠遊托寄非眞想。笑道丹邱是我邱。弟拙兄踈各到頭。海州歸對說中州。購書家祭傳經子。携眷田望不穡秋。室似蝸牛從爾作。宮因磨蝎與仇謀。世間何處堪投老。速把糟來築一邱。</text>
<title>余旣成洞陰丙舍。兄弟幷力置墓田。局內全幅。幾盡收稅。惟南端李氏田。北頭兩金姓田。合四碩畝種之土見漏。皆願斥賣。價値不過千兩。可收糓四五十包。風珮堂及先置墓田。付之家弟以供享事及庇身之所。而念余已老矣。承余武者。藐然了然。舍與田。若不及今明言立契。後日事有非吾兄弟所可知。在今日。雖若太分別。在後日。自當有據。準擬以千繦買南北三人田。與先置局內之田通同計畝。分半立石而標。建數十架屋子於李氏田上。卽柳家前田。以伯兮家墓舍爲號。以所分田之半屬之。以爲永世之䂓。至若局外之田不計。惟隨買隨管。不復分半。待田屋之成。當更立契云爾。壬戌閏八月二十一日識。</title>,<text>親屬分支各出頭。訟田爭舍似荊州。如非立契投金日。難保無言析産秋。我老亦思身有庇。孫賢應愧食爲謀。繩繩百代傳家祝。生死耕埋共一邱。種沼魚苗百十頭。峽鄕風味似湖州。那令夜榻同聽雨。叵耐先原獨對秋。酒熟常憐連弟累。囊傾全拙爲妻謀。低佪未敢趨恩召。臣罪從前積若邱。兒髮髧髧儵皓頭。西州舊檄泣南州。林鳥啼夕山月。野實經霜樹剝秋。五畝難成終老計。九重虛佇活民謀。今朝頑淚緣朋滴。竹馬行迷某水邱。睿楷丹篆壓牛頭。獨上名流舊宰州。世事參差同逝水。吾生飄忽抵殘秋。瀧岡眞負歸田錄。東里相須適野謀。遊跡微茫時物變。不堪尋壑又經邱。</text>
<title>溯檢諸篇。詞旨悲惋。多有不堪讀者。是詩之變也。於其篇終。作豪爽富貴語以自解。</title>,<text>迴翔宰相作遨頭。金水名亭漢北州。紅燭射魚潭靜夜。碧峰呼隼葉飛秋。解衣一濯無官謗。携酒來遊有婦謀。歲取嘉禾三百億。盈盈高峙等京邱。我行止雲壇。弟婦前致辭。自從海西還。斗運値遷移。專欲紓賬督。又思省斧資。及其再徙居。無益徒睽離。情病兩難強。理宜還京師。近接大參書。懇懇家室思。城第若難居。有宅琴泉湄。問以從所好。感激涕漣洏。竊擬聽其言。恐乖旨蓄時。聞之一太息。回對謹唯唯。自念吾事勢。隱忍亦難支。方謀買湖庄。逝將尋園池。際此聞斯語。湊會誠云奇。琴舍讓君居。艮村作吾陂。分田課我種。析薪同爨炊。亦有數三家。願言相追隨。指白乕昌甲諸家。 葬地刱書堂。萬籤敎諸兒。塾師邀玄君。藥舖付趙醫。翁來對道峰。揮杯日賦詩。阿弟乘暇來。談笑夕晨斯。我退同乞骸。君去又建麾。竟當携手歸。莫恨行多岐。仍念丹邱屋。諒非拙分期。斥賣營小宅。取贏占我私。詩云雨我公田。遂及我私。 兄弟晩年計。無寒亦無飢。春秋命籃輿。先壠薦享儀。畇田揔稱圭。高廩擇爲粢。山下奉主室。仍作世德祠。子孫蔭餘庥。發達何祁祁。克念兩祖心。詩禮永無隳。將筮托軆地。及玆未癃衰。西局竦林峯。東臯號武夷。兩人各分占。生曠自修治。何必象烏德。名姓記短碑。庶遂陪葬願。重泉若有知。悠悠千載下。功名知者誰。但傳墓中人。生能孝友慈。須諒長逝情。樵牧勿侵圮。轉輾遂明發。一喜一愴悲。淸朝辭墓去。回首重遅遅。臨發囑宋君。田事一任之。方圖遂夙志。金水休退宜。鐵圍好水田。萬繦莫相持。此計終必諧。白水誓在玆。</text>
<title>出山還過靑城途中</title>,<text>靑城不唾爲何人。山水淸輝鍾氣眞。志槩五千嘶駿馬。功名第一畵麒麟。禮傳獨谷興王佐。源遠先朝顧命臣。邱壑堪棲嘉遯士。三淵祠下久停輪。</text>
<title>過外北</title>,<text>楡柳陰陰罨畵然。一村垣屋隔溪烟。主人腹飽圍棊坐。亭下平池半種蓮。</text>
<title>余甞愛白沙公詩。常願身爲萬解舟。中間寬處起舵樓。時來濟盡東南士。日暮無心漫汎浮。每欲傚而爲之。胸海甚窄。濟川無才。思想不能到。適過白沙舊鄕。想像傑巨䂓度。吟諷此詩。仍反其意而步其韵。自謂有心濟物。不如虛其懷云爾。</title>,<text>常願身爲一釣舟。中間寬處起空樓。夜來任受舂鋤踏。流向蘆花淺水浮。</text>
<title>宋同知啓榮以壬戌降。今年八月三十日爲周甲。其母親壽躋大耋。強健在堂。誠稀世之人瑞也。金雅英叟贈詩以侈其宴。余晩到追聞。恨不能一醉其酒。次其韵以壽之。</title>,<text>九耋人兒望者稀。綠瞳華髮舞斑衣。列仙休說西河事。春到吾鄕駐瑞暉。</text>
<title>品石亭</title>,<text>林園如拂木犀香。公不須言我已凉。退食班從雙闕逈。遊綦路夾一溪長。茱萸節好登高興。杞菊泉爲却老方。酒澹秪堪媒妙句。終朝嗑嗑百杯甞。堂成劣可坐燒香。昭儉軒楹作法凉。郭外買山千貫少。溪邊拓地數弓長。石堪爲友成新品。酒不醺人是異方。縱使劉郞當此會。禁題餻字亦應嘗。</text>
<title>玉垂招同海觀，友竹，硏樵賦詩而不示約。余因海觀聞之。與晉齋携燈聯往。相視大笑。童子以酒小告。皆雅事也。</title>,<text>巷屧何曾計雨晴。黃華纔謝雪華橫。僮諳酒政能嫌少。客漏遊期故不平。嬉笑成章如悟道。會心非遠自同城。滿襟壹欝從誰瀉。詩是吾人比竹聲。飄忽人間過眼烟。摩挲銅秋灞城仙。紅帬歌笑登樓夕。玉節飛騰度嶺年。飽閱譏來緣宿嗜。工唫詩到任新傳。西江亭好霜天月。宛在黃泥坂下船。</text>
<title>聽雪集</title>,<text>冬淺寒時見雪頻。九街如水凈無塵。登園騁眺非前境。隔巷招携豈別人。得酒堪澆千古肚。休官擬乞百年身。風流北社今猶在。往跡陳言入塵新。十月之交雨雪頻。泥深巷陌隔音塵。直須痛飮思名士。不速同來是韵人。草木秋通吾臭味。芭蕉夢冷佛心身。燈前鬢髮看如昨。頗怪逢塲日日新。韋史茶集今秋會面頻。西南契活話塵塵。久憐鶴板縻歸計。欲把魚書寄遠人。妄想長留方外約。妙情相對畵中身。機輪自撥鍾聲動。悟境寒燈作意新。君筇我屐不憚頻。遮斷西風扇外塵。速具黍來誰是主。適當梅發可留人。烟雲萬古悠悠事。星斗三更落落身。此夜騷壇增皷角。少年才思劇淸新。韋史參尋久謝病吟頻。賴有君來掃榻塵。夙世相期謀道士。暮年同作賦詩人。燈聽蟋蟀寒床語。雪蟄龍蛇巨壑身。遙憶西江江上閣。侍郞倚檻喜重新。天寒杯酒勸頻頻。遙夜軒窓絶點塵。日月其除聊樂我。江湖何處所懷人。平山好在重携手。衡嶽難歸已進身。準擬今年脩古事。黃泥葉脫境生新。韋史</text>
<title>十一日更會香茶屋</title>,<text>一雪園林報早寒。社燈村酒集衣冠。深圍宣德香爐坐。共把眞興狩碣看。老去會難圓夜月。困來詩似逆風湍。中州名士應相憶。信手裁緘各訊安。客到空庭月影寒。散官本色野夫冠。聽殘黃葉無多響。依舊靑山不厭看。宦跡風塵迷涉海。歸心日夜劇奔湍。詞燈穩照容身地。蟋蟀聲中坏戶安。韋史</text>
<title>後赤壁夜。玩月淸凉禪房。</title>,<text>百劫毗陵降海東。身宮磨蝎將無同。蝦䗫吐出天還月。烏鵲棲廻樹定風。老愧黃門言議正。重遊赤壁法緣空。松肪筍脯供新品。笠屐莊嚴夜寺中。浪陶沙盡大江東。人代茫茫一瞬同。兩賦文章超火食。三分戰伐付樵風。連亭雪水歸情惱。對岸雲山入夢空。揔是幻緣那可證。瓣香來燒法門中。西湖眉目浙江東。擬償髯蘓地偶同。驚見絳雲迷瑣闥。欣攀玉仗下璇風。羣生滿界元多缺。勝事因人必落空。自竪頤頦唫傑句。翛然出郭百忙中。却下扁舟吾欲東。前遊難與後遊同。不驂鶴影蘆洲月。來坐鍾聲竹院風。剛被人嘲偏好古。如聞禪旨共談空。老妻無酒可藏待。賖醉郊村黃葉中。餘生欲老漢城東。平遠溪山四望同。芹浸野陂長帶雨。柳搖沙水不任風。夏亭無傘遺墟古。壯繆橫刀夙志空。十里淸凉頻問舍。閑居鬻蔬圃田中。侍郞聽漏數丁東。淸曉嚴粧少婦同。騶隷叫讙溫挾纊。鞾刀借擁凜生風。朝須兵衛儀方肅。巷羡文斑老不空。寂寞山窓懷古興。何曾句到夢魂中。我欲栽花內院東。鵑梅桃李舊坡同。晩年愛道來幽逕。暇日尋芳轉惠風。縱謝朝簪天闕逼。恒參粥皷佛門空。筆床茶臼安排好。思與先生老此中。碧濤紅日禁城東。劒珮蹌蹌似會同。原廟遊衣瞻舊朔。輦房淸蹕動香風。黃封賜宴恩推遠。朱轂塡門市爲空。強欲呈身嫌滓汚。投依佛火到林中。</text>
<title>夜雨剪燭</title>,<text>情懷忽似別離愁。止酒仍拋舊玉舟。徑仄誰能扶窘步。泥深生怕混淸流。餘年蠟屐三神境。昨日郵書八詠樓。謝却招呼獨歸去。郊村黃葉寺門秋。無端替擔古人愁。卧想黃泥坂下舟。何處南飛孤鶴影。至今東去大江流。良辰可惜開詩社。佳約難成掩水樓。倘遇臨臯老道士。千金買得半輪秋。韋史榮枯何足作懽愁。身世閑於野渡舟。文欲生稜嫌抵觸。詩如有禁坐徒流。疑嘲謾逐泡花水。事物難齊尺木樓。一副心膓偏感慨。孤懷非獨際冬秋。把玩年光只足愁。不妨放下下灘舟。禪心度世多閒日。酒德論人揔勝流。天地節回郵表畷。關山客去幘溝樓。金丹未就除書至。秋士官銜倒是秋。韋史銀河西畔漭生愁。渡盡良宵若喚舟。滿地亭㙜餘雨氣。後堂絲竹自風流。圖中宗派黃山谷。笛裡殘星趙倚樓。片夢思歸歸不得。玲瓏鷄唱禁城秋。人間歲暮百端愁。吾道滄洲問去舟。萬卷圖書貧宰相。一床樽酒老風流。慣知留客香生室。恰欲題詩月上樓。翰墨叢殘餘結習。候虫身世自吟秋。韋史</text>
<title>是歲十月之望</title>,<text>緬言和仲昔。晉齋。 此月賦蓬窓。霜葉歸泥坂。玉垂。 雲鱗蟄洞谾。時光符若合。海藏。 衰態鼎難扛。勝引聯筇屐。韋史。 深更對燄釭。愛之入骨髓。晉。 挾者輕軀肛。騁望天浮樹。玉。 追携夜渡杠。幽懷千古邈。海。 香瓣一心悾。渺渺東來鶴。韋。 寥寥遠聞狵。客從還忘凜。晉。 酒到不嫌哤。四老知誰健。玉。 聯吟獨我𢥠。借樓緣太薄。海。 爭座意歉厖。幸値無官日。韋。 同居有道邦。漁樵通近局。晉。 魂夢繞寒江。琴語鸞始撥。玉。 鍾音鯨若撞。良宵壺漏滴。海。 徂景壑流淙。寄意存湖海。韋。 馳情迅澗。曉風帆飽腹。晉。 秋響簫翻腔。延佇愁捐珮。玉。 文章喜琢玒。興豪思命駕。海。 憂思但飛缸。詞賦聲誰繼。韋。 管絃淸欲摐。汀蘭堪紉屈。晉。 垜葉擬穿逄。蜉寄憐滄海。玉。 烏飛似石矼。冷風廻御列。海。 高標謝徵龐。孤注分金瓦。韋。 廋辭辨水舂。詩知全鼎臠。晉。 烟噴半爐胮。妙嚼當瑤柱。玉。 淸遊逗畵艭。曠懷縈褶襞。海。 禪定折幡幢。炯照同心印。韋。 虛逃聽足跫。歲壬回十四。晉。 才子古無雙。泛彼空明槳。玉。 吟歸碧水茫。天涯翹首望。海。 名下讓頭降。道士臨臯夢。韋。 悄然倚野舽。晉。</text>
<title>四望皎然</title>,<text>唫雪空堂破帽斜。山姿水態碧雲遮。簾衣夜度鍾生響。琴薦寒侵燭作花。暮歲梅香能勾蝶。因風柳絮欲藏鴉。瓊林玉樹名箋語。老向江南問大家。一夜風吹萬點斜。烟黃霜碧互遮。忽看徑印雙雙屐。絶喜園開七七花。香濕流雲縈睡鴨。䯻橫遙嶂沒盤鴉。銷金煖帳低低唱。紅蠟排寒定幾家。銀漢迢迢冷帶斜。淸防繡幌坐深遮。風嚴萬竅山唫木。燈放千林室雨花。誰把夜光輕抵鵲。渾疑曙色已翻鴉。方珪圓璧隨形器。授簡梁園有賦家。</text>
<title>廿四夜芍玉園弟命韵</title>,<text>昨旋成昔懺香燈。將進胡爲斷酒曾。吟似候秋瞿有士。情如解夏定無僧。玉繩夜永澄於水。火井寒侵氣欲氷。繞座梅花淸不俗。惡詩相狎我何能。糟蟹寧辭左手持。鏡邊雙對鬢如絲。岑同菭異猶餘地。雪白梅紅正此時。轉怕誰何廵夜尉。生憎叫笑攔街兒。劒南詩韵成都酒。應遣回翔宰相知。</text>
<title>廿五夜雪</title>,<text>詩社仍成里巷中。來無宿約座無空。筍蔬味淡朝兼夕。笠屐裝便雨與風。小榻聯眠通曙白。寒燈圍坐撥星紅。苦唫寫就還高笑。不耐重有墨一叢。自在陶甄大化中。閱來榮悴竟成空。恭聞綸綍勤民事。妄把聲詩繼國風。賞到梅花疑袂縞。飮惟文字笑裙紅。罏熏濕重前峰雪。夜坐唫望白玉叢。朝日傳呼動內中。躬迎翻使一廷空。啣綸天上勞卿月。負矢塵前走翊風。君子寧嗟耆社畵。相公何思火城紅。黍鷄好享昇平樂。重覩虞家戒墮叢。嚴程日促馬蹏中。歸對朋樽酒不空。筇屐痕留三逕雪。衣衫吹冷五湖風。床圍短燭披心素。扇隔囂塵撲面紅。翰墨欺人餘白髮。歲深猶自一叢叢。韋史</text>
<title>十月二十八日。領議政經山鄭公因次對。奏復日講之䂓。翌日政。差日講官十員。錫愚濫與其選。金炳學，洪在喆，金輔根，尹致秀，南秉哲，金學性，趙得林，鄭基世，徐憲淳及余也。後加選金炳冀，金炳國，李景在，洪鍾應，金大根。十二月二十三日停。</title>,<text>萬化探源表植端。中書懇懇聖心歡。十年辜負如天眷。慙愧重叨日講官。</text>
<title>南至之夜</title>,<text>鍋烘何似截駝峰。酥嫩情知賽乳鍾。睡鴨圍罏香裊裊。寒犀壓座雪重重。和唫松檜蒼霜鬣。妬醉梅花頩玉容。日講班催迎亞歲。八甎風漏喚踈慵。韋史</text>
<title>不約約</title>,<text>素霰迷離牡蠣墻。滕王蛺蝶媚年芳。晩來眉月生林細。望裡綿雲繞郭長。葭管噓灰新律暖。梅花得氣萬家香。憐君宿嗜同吾癖。又醉隣人笑罵傍。街塵不到凈門墻。獨抱羣書潄潤芳。論日𠷢淸嫌謝早。濟時方短覺憂長。工唫欲揭詩家禁。悔醉翻耽酒國香。耿耿寒宵難着夢。夢成應繞玉樓傍。</text>
<title>松石携酒來會</title>,<text>秋卷春燈子記無。歲闌贏得百懷紆。雪深巷屐塞堆玉。酒熟隣槽夜滴珠。淸課哦詩門久掩。餘閑趁約策能扶。對床又有親朋樂。絶勝徐州大小蘇。菁華搴盡采文無。雪屋深燈百感紆。往迹都成舟鍥劒。舊知翻似櫝還珠。庭空竹影橫千丈。堂窄梅身礙五扶。隔巷侍郞携酒至。樽前把手病如蘇。韋史身藏人海稅塵機。望願全稀不恨違。糟已營邱吾欲老。詩將成社子同歸。佳期茶熟香初灺。好境梅開雪正飛。近日風情非復舊。追思往事轉依依。泊與淡遭竟息機。素心晨夕願無違。慣來人似參禪坐。得意詩如奏凱歸。燈下鬚眉堪一笑。雲間羽翮任群飛。莫將文酒論交道。蛩駏情緣兩欲依。韋史</text>
<title>余甥學汝。送借大明梅一本。卽月沙公朝天時。求來於御史熊化者也。其後傳種流廣。非獨鳳城雙身而已。學汝以其月沙公廟前遺種見贈。事甚稀。意甚感。方欲與社中諸人命題以賦。海士適至。誦余十數年前所作紅梅詩。詩曰。參梅月落夜何遅。曇鉢天花現色時。誰識政堂階下品。曾移邵武譜中姿。新粧粉鏡羞潮臉。薌澤氷紈浴透肌。穠李緗桃嫌爛漫。薄敎春意上寒枝。余則茫然不記。吟諷之餘。仍用其韵。</title>,<text>昔遊京國路逶遅。正値鵑桃欝養時。萬曆杳然經繡劫。群芳獨也漏貞姿。繁華久滴金銅淚。羞憤長侵玉雪肌。歲暮朔風吹不到。紅羅爲帳護寒枝。園林寒勒放花遅。移向深燈對雪時。萬里思歸鵑地血。雙身剩有鳳城姿。三杯酒釅同潮頰。一捻脂濃欲染飢。淡月流黃窺翠羽。尋常籬外水邊枝。月沙梅下擧杯遅。恰似高人倚醉時。頩薄應嫌誇艶質。嫣然逾自標貞姿。春秋縞紵相交手。雨露紅羅尙浹肌。莫道王風委蔓草。江南好物隴頭枝。韋史</text>
<title>竹露閣夜集</title>,<text>半爲梅花半爲君。閉門唫社自成羣。朝廷久已須賢相。澤潞如今有亂軍。講幄名叨雙隻日。鄕園夢隔萬重雲。數聲淸磬沈香柄。絶憶江南李建勳。梅花欲發又逢君。湖海襟期㢠不羣。茅屋曝書歐學士。藍田夜飮李將軍。席留我客香三日。筆落誰家朶五雲。任是天寒開煖閤。黃柑紫蟹策奇勳。韋史明月長隨處處君。君來多與我爲羣。沉唫靜似逃禪客。急景忙如赴敵軍。把酒連朝愁失日。懷人獨夜夢停雲。罪言休道山東事。迂濶書生杜司勳。韋史</text>
<title>如是我聞</title>,<text>詩格何嫌譏鄶曹。秪將興寄費吟毫。不眠相對燈常剪。沒趣猶題卷自高。鍊到工時思獨苦。圓如意處氣能豪。浮生百慮都銷落。尙繫梅前辦酒勞。今宵全月屬吾曹。藻荇空庭細察毫。芸篋檢書回脉望。芳樽留客薦琴高。浮榮欲謝身將隱。好句纔圓意暫豪。何限人間方鼾息。夢中應笑作詩勞。韋史</text>
<title>又賦詩</title>,<text>風世朝廷急吏廉。吾儕散跡不妨淹。誦詩惟愛燕居息。筮易應占龍用潛。深巷聞跫欣對宇。淸宵負手自廵檐。山厨乏供君休恨。霞可當餐雪可塩。四十才名愧不廉。暮年思竭似江淹。群芳久藉名園發。百蟄同歸大壑潛。官酒留醺春滿座。隣梅索笑冷廵檐。前宵宿雪深如許。危石空庭見虎塩。韋史</text>
<title>不可不吟</title>,<text>茶集淸宵者一回。鄰綦度陌又經隈。山厨不飥能盈椀。曹俸圜泉亦付盃。勝狀西湖佳約住。曾遊北地好懷開。浮雲那遣長風掃。快喚氷輪本色來。避舍騷壇去復回。梅花小屋碧山隈。多君強病能移策。饒我頹眠不勝盃。幸得近鄰淸俸割。仍留高士小筵開。家貧供客惟茶果。倘欲吟詩可再來。韋史畸生經濟念千回。待我康莊忽作隈。剩使兒童嗔怪句。長憐婦子責深盃。縱然曲木驚心戒。其奈梅花照眼開。多謝東隣小司馬。短筇支送畵叉來。觸忤閑愁又一回。無端纖月過墻隈。梅花氣煖熏書卷。蕉葉量寬謝酒盃。好景怱怱催我老。高懷落落待君開。江淮旗皷新生色。更得詩人入社來。韋史梅一回吟雪一回。丹邱結社碧山隈。老兄興發不言病。諸客寒多頻倒盃。錢福俸疑將馬賣。詩關法弗聽鷄開。吾生久博家人譏。肯數東西笑起來。</text>
<title>梅開雪止</title>,<text>太平時節醉歌當。煕皥風光何許鄕。謠俗八荒歸玉陛。典謨雙日上金床。病宜知止要津步。老不能摧熱血膓。安得買亭寬舴艋。梅花香裡喚漁郞。棄擲明時我固當。情懷長似遠離鄕。文章聯弟東西廨。簡慢迎人上下床。世事閱成三折臂。名塗噫曲九廻膓。鄰醪價重囊羞澁。虛負靑楡姓沈郞。雪天佳約更停當。爲是客從鰕菜鄕。翡翠梅花啼蠟燭。珠紅春雨滴槽床。誰家暖夢堆雲䯻。此夕寒唫擢鐵膓。還把靑絲來救我。小郞非是被圍郞。梅枝梅葉正相當。花信綺窓思故鄕。心馳山妻治績屋。夢回門子讀書床。風塵已失前遊跡。氷雪難澆內熱膓。賴有淸詞消夜永。休文壓席伴冬郞。韋史</text>
<title>倣聚星軆。禁風月梅雪燈燭詩酒。</title>,<text>煖閤紅𣰽又擸人。任情歌笑任情嗔。文章江左君如謝。從約山東我是秦。只卜淸宵成雅課。不將新識間前因。罪言蟠屈胷中策。宛見讙呼閙列鎭。輪呼出韵。余呼鎭字。以注稱戍也。後考字典。藩鎭山鎭。皆取安重鎭壓之義。然則列鎭之義當反。廣韵所稱戍也者。姑未見其引用。然列鎭非眞稱藩鎭山鎭云。則或可合於戍之義而用之歟。</text>
<title>洪悠齋淡濃江閣會賦</title>,<text>長空月出破江昏。玉柱金輪上下痕。絲竹中年安石墅。梅花百本范家村。題襟吟侶移山社。返跡漁徒退禁門。曉夢頻疑催講刻。鍾聲淸越繞川原。恰到君家日欲昏。華樓高燭酒生痕。德星共聚賢人宅。壁月常圓宰相村。歲色藏舟移夜壑。詩聲持皷過雷門。春明浪跡偸休暇。唐突風流不可原。韋史伏波亭子漢江汀。剪短脩檐遠嶂靑。泥雪隔年雙屐印。湖氷入夜百帆停。橫經期近催三晝。禁軆才踈㥘聚星。醉逐鷗羣身欲幻。漁樵冷話夢邊聽。牡蠣墻低瞰鶴汀。捲簾山色佛頭靑。漁燈影落氷叉散。詩鉢聲催曉笛停。城遠衣沾三浦雪。樓寒盃動五更星。一生意思江湖夢。此夜偏多欸乃聽。韋史淡粧湖學麗人西。驢跡凌兢凍昨泥。玉海如今平陸改。金波通夜入樓低。逍遙堂後風驚蘀。王戴山陰雪滿溪。醉罷朝天隨曉色。碧琉璃界悵分携。</text>
<title>興於詩</title>,<text>此夜燈前酒數行。深憂墜緖古家淸。憐吾更欲持風雅。賴爾能知講意聲。近局招邀非選暇。中州譚笑足平生。明朝又覔花甎步。邱壑難忘魏闕情。促漏遙鍾不已行。羡君襟抱片氷淸。眞緣舊失丹砂約。大雅新傳玉佩聲。夢喩百年㱕逆旅。澤寬一日見狂生。深燈曉暎蕭踈髮。宗族親朋別有情。韋史</text>
<title>鯮魚會</title>,<text>偶得鯮魚作煖寒。社朋來會訝初看。圍爐幸課淸宵好。剪燭仍驚此歲闌。自恨有唇沾冷琖。堪嗟禿髮負峨冠。門前風雪泥如海。近日方知行路難。客送鯮魚可煖寒。同憐來訝未曾看。圍爐權作風流盛。拓戶仍排雪意闌。泥陌相尋勞杖屨。梅燈幷坐礙衣冠。憐君出脚偏多誤。歧路人間自古難。韋史</text>
<title>悠齋置酒。余仍賀其姬人抱玉。</title>,<text>天寒幺鳳下庭梧。會客渾成笠屐圖。犀角豊盈能似子。獐書顚錯却愁吾。丁添門戶和風積。甲圻園林宿雪無。定識金昆聯玉季。它年競挽主人鬚。平生崎崱負明時。慙愧西隣趙玉乘。從此煖窠棲病骨。那將媚態結新知。梅花爛醉三冬足。樺燭淸遊鎭夜隨。喉舌還疑初學語。繁華富貴捴登詩。風流趙李好經過。不復臨岐喚奈何。一約差池梅下宿。衰年意氣酒中多。話頭揮麈吟晴雪。臘尾撩燈感逝波。撤漏雲衢纖月落。黃鷄催曉遂能歌。南隣有約懶經過。宿處難忘奈爾何。世路嶔奇今已半。酒盃寬大不嫌多。梅身帶雪標殘夜。燈影催年付逝波。瓦釜黃鍾堪一唱。微君誰和郢中歌。韋史</text>
<title>梅前得酒。適湊老荊生日。</title>,<text>封雪園條儵動春。於焉歲月老斯人。把鋤準擬聽新雨。彈帽猶憐滯軟塵。絶悔留名經口吻。長思報國奉心身。荊君自作生辰酒。供我燈前醉話津。</text>
<title>李子穀招飮六翫堂</title>,<text>唫社曾知隱碧峯。遊綦重踏十年鍾。花前一醉成陳跡。燈下相看感舊容。玉節關山春送鴈。松風門巷夜登龍。參差那得圓如月。晩亦爲逢惜不逢。約中之人。藹士晩至。晉齋，悠齋不來。西京匡說解頤聞。妙境圓來興十分。英歲螭頭能汲我。淸談麈尾又聽君。中間日月奔如水。上下心情逐似雲。醉把賀樽翻感老。昔遊於紀現遊羣。</text>
<title>臘之十六。訪琴泉舊棲。素隱丈晉齋同往。友石亦至。</title>,<text>屈指寗堪第二流。春燈讌語郭東樓。雨因冬暖飛纖脚。月與人來映皓頭。散跡如今官有暇。會心無處却探幽。松肪笋脯山厨薄。多愧親朋鎭夜留。王戴溪廻月上東。筍輿如舴泛樵風。前宵詩約疑相報。夙世情緣儘不空。共斂亨衢搏徒翮。偏憐寒屋寄居蟲。眠來怕作紅塵夢。談藝圍燈雪壑中。車聲騾鐸氣難豪。纔出城門興始高。風壑四圍松奏籟。雪塍三白麥霑膏。林居逕僻時廵屧。野渡氷寒不試篙。笑指歸期何日是。緗桃艶李滿亭臯。</text>
<title>諸益旣還。悄坐林堂。與樊山蘆隱命韵。</title>,<text>有喜顔如霽色天。初風徐轉八軌邊。因偸暇日尋金澗。却訝寒威凍火泉。北里難招詩社侶。南人猶說禮羅年。適見開寧宰李鍾祥書。 偶披邸報慙規飭。意往身縻一惘然。四眠溪夕五林朝。心較城居去萬遙。宿雪容顔三角嶂。立春氣色早梅條。扶頭野飮全然麯。矢口村談半是樵。倘辦囊錢隣墅價。君休邀我我君邀。老年經濟艮村南。搴葑䟽淤鑿一潭。湖濶平呑雲夢九。島奇飄渺海山三。船乘太乙栽蓮凈。網薦琴高佐酒酣。度陌越阡尋奧曠。靈源往往得泉甘。樵弟漁兄自作村。安排隨處濁醪罇。野花扶屐通三逕。林雪圍燈共一園。豊樾時從羸㹀偃。閒雲晩對倦禽翻。幽懷耿轖難成寐。童報深更月破昏。垣屋參差間竹茅。嚴寒初解曖烟郊。人生到老千歧錯。時物居然兩歲交。汕鯽經冬依敗藕。窠蜂卓午試空梢。古書金石歸田錄。準計相携返舊巢。欝欝城闤未寫懷。偸將暇日宿山齋。陰晴驗候朝朝異。晻靄含春樹樹皆。忍說永辭瞻繡衮。謾思孤𨓏弊靑鞵。林樊市陌俱堪隱。被擸逡廵亦復佳。雪後園林雨後山。偏宜老子賦詩還。文書紛糾梅花底。笠屐婆娑橡栗間。七日暄寒多閱歷。一原昭曠劇躋攀。屠蘓命酒長安夜。好趁庚申作笑顔。</text>
<title>同紫園晉齋李氏飮怡堂生辰酒 十二月廿六日</title>,<text>先生生日際冬春。葱竹居然六十人。東國子瞻吾許爾。後天壬戌舊維新。南飛曲妙重翻笛。磨蝎宮寒又値身。顴影燈前斟賀酒。筇枝磐石寶蘇隣。癸亥生辰六十春。風塵忽忽老斯人。名流日下交遊遍。詩派江西句法新。修到梅花酬宿債。儼然笠屐悟前身。通家弱弟今霜鬢。醉時肩籃度澗隣。韋史</text>
<title>除前二日。招飮唫社諸人。徐雲臯，尹淵齋同會。雲臯曾於余赴燕餞席同賦後初會。淵齋現宰金浦。有明春舟行會湧金樓之約。</title>,<text>恨晩頹齡始識君。中間少會易相分。高秋聽雨懷談藝。除夕排寒笑倚醺。宗派那令合南北。壯遊猶自說燕雲。香燈共證新春願。掛席金陵逐鷺羣。人說名流輒數君。招邀山屋坐宵分。談諧勝似書初讀。氣味渾如酒漸醺。郞署搔頭閑聽雪。親朋揮手去登雲。燈前歲暮滄洲遠。吾道終歸木石羣。韋史</text>
<title>除夕</title>,<text>閉戶吟詩了一年。除宵商若筭緡然。情疑四序能成歲。醉任三彭去訴天。駿馬通衢泥漲海。梟盧隣舍蠟啼烟。譏嘲騰世渾閒事。不寐重尋翰墨緣。斷送東坡赤壁年。人情此夜倍悽然。一生山斗如幷世。萬古奎星只在天。尙有典型論歲月。忍將詞賦付雲烟。從前懺悔翻箕口。綺語叢殘又作緣。韋史</text>
<title>上元。晉齋，紫園，玉垂來訪。芍玉亦不期而至。癸亥</title>,<text>事事都成過眼烟。燈前癡坐念陳緣。夢回火樹三千里。醉踏虹橋四十年。露網車歸香遠聞。綺羅叢煖月偏懸。中間把手還多撤。葱竹猶能到老憐。</text>
<title>十六日。芍玉招飮。</title>,<text>放晴天氣放燈宵。月轉銀河萬里遙。紅飯家家羅代俗。朱輪簇簇廣通橋。磐鴉堆䯻凝眸細。寶馬垂鞭嚙膝驕。半世悲懽渾不較。爲君一笑聽琴簫。</text>
<title>徐漢山侍郞出按海藩。歲癸亥春正。距與余入燕之第四年也。海省之地。亦與余同過處也。悵然唫呈。</title>,<text>玉節宣風向碧城。都亭罇酒話平生。巷門隨屧英年契。原隰聯車萬里情。行卷多時蛛網暗。海虞斜日鱟颿明。黃岡歌舞廵春路。獨上那堪夢緖縈。</text>
<title>春雨掩門。宋君誠之適至。</title>,<text>傷心又見小園春。屋上鳴鳩惱殺人。日下音書因病斷。昨有一象譯。來討燕中知舊之寄凾。故辭以病淹無以作。 城西詩社作緣新。誠之自言。城西新結詩社。而亦參其中云。 名山客話將歸興。時有座客。以金剛之遊來問。 老境君嘲已判身。擬向糟邱栽萬樹。輭風紅紫補淸貧。</text>
<title>次沈松石見示韵</title>,<text>新年巷屧試春蕪。沈醉何嫌訾笑俱。繆入窮途惟有哭。迷難回首轉來濡。碧山詩社從之子。老木霜園自在吾。但恨烏頭功力薄。菁華已謝氣猶粗。劈柳風輕雨潤枯。名園雙屐日相扶。拈香懺酒還成醉。瀹茗看書却味腴。靜對松陰團鶴夢。任敎花蕊迓蜂鬚。藍輿去赴山樓約。準待詩來命兩奴。</text>
<title>玉垂園</title>,<text>小園蒼翠集羣峰。四望超然許盪胸。柳巷麯塵春尙淺。松風茗粥午方濃。絶憐杖屐詩成約。却訝衣衫酒有蹤。竗境閒人知在此。會心何必白蓮鍾。一病經年閉戶吟。淸明祓禊倐驚心。莢楡村裡携錢至。桃李園中秉燭深。縱到白蓮均借館。如供烏几可題襟。磨驢不數曾遊跡。記取今春第一尋。君居瀟灑似林廬。笠屐圖前卷復初。多病情人春候半。哦詩淸課昨年餘。滿園松籟侵衣冷。一榻茶烟颺鬢踈。賴有隣朋携晩飯。休臨乞米魯公書。倚徧園頭與檻邊。鷄聲仍續漏聲傳。興深肯遣狂吟撤。睡淡難媒好夢圓。夜巷伻書憐舊友。天門酒藉减頑仙。江樓僧舍渾閒事。又向斯亭種法緣。</text>
<title>春園小集</title>,<text>春泥風拂凍前街。詩社難孤首約排。老去未能新作計。端憂何事遠傷懷。花開暎霰園光別。茶熟生濤澗籟偕。賴有南隣楡莢細。澆君情肚㬉君齊。花辰阻酒漭生愁。歷歷林園念舊遊。積數愆尤多閉戶。全消興寄倦登樓。那將嗜好湔膓肺。一任憑凌作話頭。聊且從君聽至戒。權停藥玉喚茶舟。風埃堀堁市烟靑。意緖難裁酒久停。度世昧方懷我里。賞春無計借隣亭。自存雅志成孤笑。強道餘生喚一醒。可喜諸君同結社。多時贈答影隨形。盡日遅如閱世長。西峰林壑轉蒼蒼。夕陽畵就將軍李。春月評成妙婦王。止酒華年憐淡泊。鳴琴蘿逕憶峩洋。豪吟肯數傍人笑。坐徹晴窓發曙光。情倦風波涉世勞。河東使酒興方高。不知行路搖頭笑。尙欲名塲置脚牢。敗意事曾投玉碎。論心人少揀金淘。步兵厨接糟邱畔。至竟吾當是處逃。</text>
<title>失題</title>,<text>園中好樹紅蓓花。門外柔楊綠潤芽。久坐日垂簾影轉。遍廵春礙帽簷斜。劇憐風雨催三月。忍把年華負九霞。病榻情癡禪不悟。迷離猶隔一重紗。春風春雨作微寒。春到半時花木闌。課會小園如約慣。平排勝日辦供難。簋饛忽覺名辰冷。甁倒寧堪老肺乾。有限烟光無限興。謾將詩句費吟安。</text>
<title>續春園</title>,<text>未見幽人獨賦詩。却逢鄰嘖坐遅遅。須臾松下來筇響。忽漫花前感鬢絲。閒對紋楸消永日。病踈酒盃已多時。鳴鳩語燕番風裡。百計惱春春不知。</text>
<title>又續話</title>,<text>尋春步屧到源源。風雨暄凉入細論。上巳淸明催勝節。中年哀樂付深樽。頻移松似隨傾盖。勤護花齊舊種根。吟罷悠然憑夕望。遙岑一碧澹烟痕。東風吹雨細如塵。紅杏梢頭問果因。賸有心情耽酒德。祗將詩句惱花神。我携客是黃山谷。君卜園于孟氏隣。鞵襪聞香莎徑暖。春光都屬冶遊人。花下重門柳一灣。春來遊事此中間。閒憑梧几耽眠坐。偏向松壇得句還。世路沈冥聊自遣。塵情煩憹直須刪。平生雅操思淸獻。白日高齋對碧山。</text>
<title>失題</title>,<text>今年寒食去年如。萬物回蘓一雨餘。禽下無驚頻到客。燕歸應識舊巢廬。異菭莫說雲岑別。絶俗還甘木石居。春事鄕園聞已晩。辛勤更寄課農書。</text>
<title>茶屋春集</title>,<text>鄰屐溪筇會不期。園林曖曖釀花時。談詩興在閒消遣。斷酒情如遠別離。展卷常探言外旨。同床誰識夢中思。超然燕處陶然樂。駘蕩城南百尺絲。</text>
<title>朴魯榮見鄕先生風月誦傳。與樊山共賦。</title>,<text>心西身欲東。花發感狂風。叱石懷仙弟。迷塗問牧童。高歌日已夕。歸計春當中。嬉笑如能補。玆生儘不空。</text>
<title>失題</title>,<text>紅杏尙書擸共回。夙生詩債避無㙜。渚淸沙白槎頭出。湖凈風恬鏡面開。近水亭陰人再到。滿園花候雨頻來。自寬戒律仍呼酒。忍斷芳園右手盃。羅衣遠望畵圖然。隔岸門籬細竹編。對雪吟梅如昨日。阻風中酒度餘年。夢回翠幕春帘外。笑繫金狨曉柳邊。衰候許君知興倦。明朝又拂海山絃。松肪筍脯賽伊蒲。暇日來參笠屐圖。驢跡頻回如踏磨。魚游自樂却忘湖。偏憐徂節情多惱。長賴芳鄰興不孤。愛爾小園眠午殢。松陰石一塵無。遅遅麗日女求桑。紅杏墻頭過酒觴。草色迷蜂廵藥圃。芹泥隨燕上茅堂。名園最慣携朋到。佳節偏宜得句償。春服初成沂水暮。歸歟小子斐然章。</text>
<title>六月十日。芍玉，悠齋，晉齋，松石，星山，玉垂，紫園，蘭西至。</title>,<text>童交鬢髮白紛然。吟想淸緣坐酒邊。依㨾塡詞餘舊習。如期折簡似當年。纔經芍玉重回甲。恰到荷花六月天。園屋負疴無俗事。槏文卓午繞爐烟。</text>
<title>牛耳山庄</title>,<text>墓田丙舍成夙計。翁仲華表樹豊碑。牛耳山庄立石村。舒王騎驢來往時。淸都新宅托桂宮。競爽樓峙紫荊枝。手持彜鼎目畵史。口譚文藝心姬尼。高朋韵友同結社。佳景良辰好追隨。老妻辦具魚蔬美。稚子執役洒掃宜。晩果結實頗姸好。繞膝彩服斑陸離。滿架書種紅綠籤。高於積帛與盛粢。祭祀以時讌樂多。降福孔皆歌楚茨。出按牙纛入相印。富貴烜爀壽期頤。言滿天下行滿國。旂常紀蹟𥌒宗祠。</text>
<title>詠龍硯 十一歲作</title>,<text>老石鱗蟠似卧龍。鱗虫三百爾爲宗。他時若得靑雲志。一躍天門使雨風。</text>
<title>題舍弟晦村庄壁</title>,<text>儵欲歸家便不歸。白雲山下欵仙扉。虛堂閴寂無人到。秋瀑冷冷紅樹圍。荒涂杖策隱淪招。吾道非歟付一瓢。兄弟餘生成夙計。溪風十里若耶樵。附次韻[申錫禧]十里琴泉悵獨歸。長公何處扣禪扉。摩挲黦壁回燈照。古木虛堂山四圍。洛陽親友不須招。衡泌琴書陋巷瓢。且向此間尋歇泊。晩年心計在漁樵。韋史</text>
<title>都亭</title>,<text>文學賓貢隷桂籍。棋僧待詔浮海舶。羅氏荒遠尙如斯。麗于上都隣咫尺。匪冦婚媾亟往來。幽燕如砥交踵蹠。皇朝限我嚴關譏。邊塞從此門樹柵。五六百年不踰疆。冠盖秖有朝聘役。士生斯時局一隅。文章謏陋心志窄。譚藝未曾窺藩籬。論交不敢越阡陌。况余出脚隘路歧。胸懷欝欝奇氣積。元辰俶裝出都門。馬聳雙耳卷毛白。知舊送餞幾兩車。酒盡不發相歎惜。卬亦憐君無遠圖。到老備嘗崎嶇戹。此行適意何須嗟。遙望八極思揮斥。北風天末海東靑。快脫覊組翔勁翮。</text>
<title>坡平館夜</title>,<text>韓使驅車入杳冥。幘溝婁紙選鴉靑。文章誰感中華國。王會嗟違百實庭。四海沙虫經世劫。一天風鶴動人聽。首塗已憚關梁險。憑仗吾君利濟靈。</text>
<title>臨津</title>,<text>三年重到此江濱。回首鄕園失問津。何似臨皋亭上客。連天雪水憶峨▣。</text>
<title>嵩陽吳生尙琬。以墨緣帖見示。卽壬辰夏。余從翠微公來遊所唱和者也。披閱之餘。不勝感慨。遂次其韻。又有贐章七絶。故仍又和之。</title>,<text>故都徵屬一門生。家世前朝譜列卿。豪雋文章空到老。憐才吾獨不禁情。結交英竗阻中間。不復蕪城吊古還。二十九年塵篋字。墨緣從此重於山。紛紛螘子擾東南。處處溪工毒矢含。此日于征眞快意。酬恩償債兩無慙。太平館下送行人。疆界元來渤碣隣。猶記勝朝事元日。使星如織碾征輪。英簜成雙颺晩晴。故事蘇家識送迎。明日相逢何處是。黃州皷角說生平。嚴霜昨夜凍陂塘。野稻初收馝馝香。湍水如斯人代速。崧陽知近覇圖凉。輕裘緬憶風流遠。陳墨新沾涕淚長。往事猶今君記取。荷堂淸詠共壺觴。</text>
<title>太白山城。謁始祖壯節公祠。</title>,<text>赫赫垂光烈。豪英間氣眞。翊明開運會。代主樹綱倫。復矢留金塑。環弓錫采民。公從麗祖射獵平山。承命中雁。仍受其地爲采。尙稱弓位坊。 此山天一握。吾祖道千春。俎豆承前世。冠簪列後人。三年經險巇。重到陟嶙峋。累息微餘力。高臨穆有神。肯堂悲忝墜。行路歎艱辛。姑附驅馳義。仍呈耻辱身。瞻望增慟忸。汗淚一沾巾。</text>
<title>追和行臺松都懷古</title>,<text>都人薹笠馬前逢。路入菘陽感萬重。故里猶傳蹲犬石。長橋曾繫槖駝峯。興亡付笛聲何切。離別當樽意不濃。五百年來誰復在。鄭文忠有七分容。</text>
<title>心庵郵詩寄贐。洞仙途上發椷。</title>,<text>許國承專對。寧辭此役難。壠雲心去漠。關雪鬢吹殘。日覺音塵遠。行聽皷角闌。郵詩傳厚眷。珍重勸加餐。我行諏吉日。君到乞恩由。多竹黃岡地。衰蘭白露秋。驛亭交四牡。官膳炙千牛。歡笑嗟無幾。長途獨戒輶。踈迂乖時用。那能覘國爲。憂虞深室緯。機勢滿盤棋。應變須思早。觀風却恨遅。惟宜勤採訪。歸日奏堯眉。</text>
<title>到洞仙館。遇海西觀察。用晉齋韻。</title>,<text>秋冬作意最難時。龍節魚軒會不遅。強欲忘情稱達觀。人生無合亦無離。霜淨天晴十月時。縱橫川陸路倭遅。今行夬適中州去。枉遣親朋惜別離。想像都亭送客時。侍郞歸馬獨遅遅。人間歧路千端劇。到老那堪此別離。相對天寒歲暮時。洞仙官閣酒行遅。浮生百計都成錯。只博殘年足別離。韋士</text>
<title>到黃州</title>,<text>南州湛樂影前塵。旌節西來氣色新。四海子由今按使。三年湘纍上行人。時當佳菊秋冬際。風合浮萍海浿濱。到處恩榮增感激。此生何以答君親。兄槎弟節躡征塵。借宿齊安意更新。四座不知誰是主。一行未作所嗟人。江山昔日稱吳會。風雨中宵感潁濱。面面玉壺氷共照。洛陽朋友舊相親。韋士</text>
<title>黃州儒士以詩賀余。兄弟團會。趁韻以謝。</title>,<text>畵戟張西絳節東。弟兄湛樂一樓中。各從王事輕千里。還似文章角兩雄。驛路離情呈妓舞。輶軒賀語採民風。蘇家故蹟今猶在。地號黃州偶與同。</text>
<title>齊安閣夜</title>,<text>弟兄眞個到黃州。湖上粉城城上樓。纖柳風流稱酒手。浣花行樂見遨頭。耽聽謳子離船曲。暫駐行人出塞遊。明日相分堪悵望。紅欄斜帶碧山悠。蘇家皷角古名州。勞置華筵百尺樓。燕路如天迷北首。齊安此夜宿西頭。支離未就歸田約。汗漫仍成出塞遊。今去中華應日暮。蕭蕭征馬旆旌悠。韋士</text>
<title>船遊樂</title>,<text>紅牓初離錦帆張。金釵十二學船郞。如今不似朝天日。猶使行人淚數行。</text>
<title>次晩悟送別韻</title>,<text>信宿齊安啓旆遅。豈憐纖手勸金巵。逍遙風雨此何地。搖落文章非昔時。水遠征輪聽轣轆。天寒舞袖掣披離。關山西去無窮柳。欲折春枝訂後期。</text>
<title>月波樓。與海西按使相別。</title>,<text>輕鞭駿馬出邊頭。留醉黃岡第一州。今古離亭分別恨。數聲風笛月波樓。依遅車馬出邊頭。夕宿淸南第一州。牢記弟兄相別處。今年今日月波樓。韋士</text>
<title>箕城</title>,<text>此地重來歲月遅。傷心往事欲無知。紅闌干外溶溶水。日夜西流似昔時。</text>
<title>十一月初三日夜宿箕城</title>,<text>醉聞花氣睡聞香。到老風情漸覺長。往事回頭成一笑。白雲灘上綠波忙。</text>
<title>練光亭</title>,<text>遠黛春山多復多。漢陽郞去動離歌。生憎江水流脂滑。不阻行人起逆波。</text>
<title>出七星門</title>,<text>雨雪飄蕭出浿城。悲歌怨笛作邊聲。東床勸酒兒揮淚。從此幽燕萬里程。紅泥亭子碧闌干。醉倚金叉強笑歡。驛吏喚人排馬去。滿天風雪撲征鞍。</text>
<title>練光亭。次板上韻。</title>,<text>淚添綠浦年年水。才盡黃元點點山。形勝牧丹春雨濕。樓臺金碧夕陽還。一生魂夢思重上。萬種情緣注此間。望海潮詞淸數闋。爲郞低唱向龍灣。</text>
<title>安州郡閣</title>,<text>却後江山更秀姸。緬思忠簡守城年。松林西望無戎馬。閒對官燈說夢緣。</text>
<title>百祥樓</title>,<text>到處依遅似塞頭。鐃歌聲在百祥樓。吳鉤忽向西風吼。漢節眞成北地遊。古跡句驪傳此水。名山葢馬指何州。男兒快意從征日。一醉佳人字莫愁。</text>
<title>嘉平懷古</title>,<text>蕭瑟官居滻水西。塞天馹路曉星齊。佳人尙說蓮娘事。一段愁雲翠黛低。向來潢醜警。忠烈死堂堂。祖學孫能辦。翁賢弟亦良。朝廷寧識狀。志士尙摧腸。列郡望風散。偸生幾日長。</text>
<title>定州懷古</title>,<text>驅馬悠悠入定州。寒雲落日漭生愁。城思暗塹轟雷發。野認長圍暈月浮。礪世風聲人報國。干霄劒氣客登樓。昇平五十年如許。士女嬉嬉晏笑遊。電掣風馳陷七州。安西都護隔江愁。國殤犀甲塵沙暗。赤子龍蛇菜色浮。紬被人無懷蔀屋。宵衣憂大到宸樓。如今戰地殷閭井。魯髽還爲蜀磧遊。</text>
<title>倚劒亭 宣川</title>,<text>娘子軍容大合圍。鴻門演舞劒雙飛。良眞好女人爭豔。伯反新婚事亦稀。巾幗亦聞軍旅未。鬚眉應愧丈夫非。决雌竟是風流局。一曲虞兮淚濕衣。觀項莊舞。</text>
<title>曉發宣川。用詩社送別韻。十一月十二日。</title>,<text>愆大何能更面君。彤墀怵惕玉音聞。榮枯恩重身非有。寒燠情癡思不分。此去壯心凌斗極。今朝悽淚灑梧雲。邊天漸近鄕書少。送目迢迢入雁羣。</text>
<title>宿良策館 龍川十一月十二日</title>,<text>皷車鳴記里。停一路三千。界入滄波濶。寒臨塞徼偏。地形隣馬訾。聖蹟憶龍年。忽若探幽致。巖泉寄穩眠。</text>
<title>十三日到龍灣</title>,<text>幘溝婁客上都京。似漢非唐結束成。專意讀書大國事。白頭從役長城行。陰虹貫日燕天氣。蒼隼中砮肅愼征。邊酒味醇邊女好。鍊剛腸亦別離情。我疆西不盡。其地應人天。開創回軍日。中興駐蹕年。玉樹離宮雪。黃蘆獵島烟。神京千里遠。邦籙祝延綿。行行到西嶺。遙望金石山。昔有楚冠士。來棲此岡巒。崇禎遺老盡。韓使淚潸潸。傍人豈識悲。謂我歎路艱。聊貰塞上酒。臨風灑孱顔。古雨今雲着色斑。龍灣第一海東關。麋丸土貢隨松扇。鬉髻行人定玉環。用黃山谷蕫越語。 浴鴨波長三帶水。盤鵰雪壓九連山。統軍亭好臨高埭。千疊奇愁放嘯還。</text>
<title>次金臺山望宸樓韻</title>,<text>滔滔江水亦流東。天步當時到此窮。法蹕淸嚴黃道轉。離宮嵽嵲翠華空。風泉久抱詩人感。𥀷皷曾思將帥功。何事朝京如砥路。征輪靡聘歎飄蓬。</text>
<title>謹賡穆陵御製</title>,<text>地奮中興烈。天監內附忠。金甌還舊物。鐵券徧諸公。嵽嵲離宮曉。崆峒過仗風。痛心王室瘁。錯恨援吾東。</text>
<title>月夜登統軍亭。次葯玉板上韻。</title>,<text>寒宵塞上故人巵。非爲當年好酒悲。東國書生窮轍路。中原將帥聽𥀷時。鳴笳響逗千山外。傳燧光連六島涯。壯志虛拋成輭語。朱欄歌舞映燈枝。</text>
<title>百一院。觀妓女馳馬。</title>,<text>將軍紅玉出行邊。遠若英豪近却姸。隊隊扮粧衣短後。紛紛馳逐意無前。連錢寶馬嘶長霧。帶箭華蟲落暮烟。畵壁奩臺如待勒。夫人城是古燕然。</text>
<title>月夜讌統軍亭</title>,<text>亭灣府西北城傑構。志曰。中廟戊戌。韓千孫改建。不言所刱。庚申十一月十六夜。余與副使徐稚平。書狀趙岐瑞。府尹權堯章共登。諸賓佐從之。時月光無畏。與宿雪交映。鴨綠三江。氷沍如琉璃。隔江羣山。低繞欄檻。如抽碧玉。張炬城頭。島戍之應而擧者六。鐃歌作軍中樂。邊山殷其響。遂命酒。次洪士協尙書涴壁詩。又使奏細樂。觀紅妓舞。東望鄕山。西望關河。古雨今雲。掁觸興懷。余自渡浿以後不復飮。到此又一醉矣。由醉之言。渾不能記。微記稚平停杯。岐瑞勸起。堯章悶默不言。下樓時燈光猶熒煌焉。其翌日。觀百一院騎射。妓女能馳馬舞劒。邊俗尙勁。固爲可喜。軍校技能。稍優於妓。妓乎校乎。吾不知也。又翌日。岐瑞來見。嘖言鄭重。誨誡諄複。其意可感。然而不知我則甚矣。夜枕耿耿。感傷明發。抽毫拈韻。歷叙夜讌勝槪。以足名亭之興。千古奇憤。以攄遠遊之懷。亦以志余之失而解知舊之憂。嗚呼。東國之域。止於此觀止矣。酒亦止矣。來月步麗譙。朱栱驤崚𡾓。霮䨴塞山雪。屭贔界河氷。週欄敞眺望。隱囊便欹凭。閃閃爛天星。檐牙徧試燈。一炬出垜頭。狼烟六島仍。鐃皷動樓前。萬峰相叫譍。豪吟出塞行。壯心恣憑陵。鼎峙勤事大。三史鏡攷曾。臺城泣濟价。滄海貢羅僧。泊汋隷勾驪。中州足獻徵。隋唐百萬師。埶急風霆騰。頓之堅城下。蝥弧不敢登。乙支善辭令。莫離太驕矜。邦運應讖記。老將時揚鷹。渤海視西京。大氏仍代興。風勁尙武力。莫強終古稱。奈何數百年。文弱衣不勝。瞋目語難兒。一呼便奔崩。斷顱揭高槊。引頸縶長絙。江沍失沉鎖。城潰比絶繩。金湯縱若此。無賴築陾陾。大夫處弱國。小心如薛滕。踉蹌逐象胥。感激蠲金繒。狃安亦云久。全不事毖懲。犀刀演場設。駿駒邊女乘。田彘代請纓。樊翮中飛矰。爲博一粲笑。行㫌逗雲層。繁音奏揳曳。盛羞薦折蒸。欲留又被勸。賓主視爲恒。乖性伏火砂。對食輒吐蠅。奇憤千古洩。狂態片言憑。東隅恨垂翅。八極思揮肱。不知謂士驕。無人許我能。守國若守寶。豈必攝緘縢。疆埸聽邊吏。朝廷破邦朋。量才共天職。勿之任愛憎。端委坐廟朝。大猷日允升。朝令夕萬里。邊垂戒兢兢。奇珍不出柵。驅末緣畦塍。羽林練推椎。禮羅紛蹻簦。風流躋篤厚。吏治何烝烝。山谿險如故。樓櫓設不增。漢塞告韓欵。周室頌狄膺。才難歎際盛。時艱待濟弘。設辭快笑談。罪言嫌傳謄。泯默頫帽襜。詭隨模床稜。且觀塞上女。情宕秋波凝。雲鬊弱首盤。綉屣香足承。柔質暎越縠。竗曲償吳綾。淺斟金叵羅。狎坐紅㲩𣰆。云悲悲不可。雖歡歡未應。都化一長嘯。遠逐扶搖鵬。</text>
<title>和謝三松尙書</title>,<text>百勝何論一勝難。兄常耳熱弟常寒。統軍亭好臨遼薊。願放斯場一醉寬。</text>
<title>簡謝晉齋</title>,<text>幾度人當似此時。塞天風雪曉燈遅。戍樓一夜梅花篴。吹作關山遠別離。</text>
<title>伏聞冬至日聖敎。以明年純廟元年回甲。純元王后舟梁六十年。追上顯冊。以寓感慕。臣遠滯邊塞。行當出疆。不得覩盛儀而與末班。愴恨之極。恭賦一詩以抒微忱。</title>,<text>身是先朝舊史臣。白頭留滯鴨江濱。應門麻冕思前甲。坤極黃裳計六旬。靑瑣點班勞遠夢。金泥闡烈筮新春。定知蹈舞環疆日。獨作殊方萬里人。</text>
<title>夜會三行人所</title>,<text>華燭朱欄夜宴開。金釵十二遞行杯。灣州纖手宣州曲。博得行人一笑來。流丸止竟到甌臾。浪泊行人類賈胡。香屧廻廓聞澤少。寒燈絶塞勸杯孤。愛涎誰攝摩登室。善學男應柳惠徒。只恨江頭明日別。把衫揮淚獨吾無。</text>
<title>淵氷忘戒。香燈告懺。更次。獨吾無一篇。徧質副三行人灣州太守。</title>,<text>寒天數騎別鳧臾。扶餘轉音。 風雪行人遠道胡。半夜緣濃巫峽暗。平明令出楚山孤。沾泥鞋惜輿夫孰。賭局棋歸墨者徒。好使紅粧啼送客。莫愁樓上莫愁無。</text>
<title>江上作別</title>,<text>遠野茫茫天四垂。古雲今雨入聲詩。新緣猶灑臨江淚。勞脰家鄕萬種思。</text>
<title>江頭餞席。吟示灣尹。</title>,<text>此行行事事垂垂。地盡句驪五字詩。大雪吹成平等法。無窮思處淡無思。</text>
<title>庚申十一月二十六日渡江</title>,<text>風笳纔動撤壺觴。素雪黃茅塞氣荒。渡盡三江回首望。扶桑出日是吾鄕。疑若登天中國界。平生夢到亦難哉。今朝晏起龍灣館。笑別佳人踏地來。九連元是我家壃。岡麓周遭草樹蒼。絶徼夜來三尺雪。東人履迹破天荒。灣州貢路自金源。泊汋江流限國門。歎息當年劉大夏。不敎從此抵前屯。穹廬墟落野蘆風。回首金元返照空。紗帽版袍春貢使。來從箕子井田中。奇峭天西金石山。遺民避地啓禎間。何年轉徙來靑海。野鶴閒雲不復還。望金石山塞日淪山雪擁墟。蜜脾寄宿露蜂如。今宵凍卧遼東野。絶勝熏人鼻息餘。溫井坪</text>
<title>宿溫井坪</title>,<text>知舊臨分戒拍浮。此寒無酒可排愁。地宜牧馬鳴長夜。客似征鴻警九秋。朔氣增威迷北陸。河身成凍滯西流。男兒何必因人熱。露卧高眠塞上州。</text>
<title>廿七日早起。溫井入柵。</title>,<text>火井中宵凍。嚴寒昔未經。虎嗥林箐黑。鷹疾海雲靑。大國踈藩蔽。荒山斷障亭。知應天北極。漸遠使臣星。</text>
<title>妙姬以書來。慰我露宿之苦。戒以長途過飮。意甚勤。作二詩以謝。</title>,<text>灣姬弄墨畵眉餘。慰我溫溫玉不如。大似征夫從戍去。長城塞下見家書。亭亭一騎帶函回。宛想燈前手所裁。顚敗年來由健倒。瞥緣人亦戒深杯。</text>
<title>鳳凰山歌</title>,<text>鳳凰之山高崒嵂。卓地竦向靑霄出。參差排翅翳羣仙。怳聞鳴鳥雲中翐。尙傳安市有故墟。城名山號東諺一。北望遙岑一抹靑。虬髯天子來駐蹕。王者無戰但有征。小邦自守亦多術。登城拜賜職云修。入塞班師意未畢。射王中肩欲諱書。唐史不及邱明筆。我後勾驪二千年。使節行過懷昔日。西去有埭冒斯名。守尉控禦䂓制密。繙語正音兩地渾。紛紛辨說終未必。歷代常視荒服縻。東方固多齊諧失。耳食久思實踐徵。臆斷還憂片言質。要之秀拔與誰徒。置諸翔翥求其匹。孱顔淑氣落邊門。終古不入燔柴秩。一歲兩見東人過。商客驅車眼如㓒。咫尺不知攢雲巖。何况掌故能細述。欲往從之積雪高。從者告我深沒膝。三宿朝暮不厭看。行役忘勞淸興逸。或如束筍或抽簪。或如執玉或垂鞸。變相匪止一槩名。靑蒼奇峭難數悉。若爲移鎭王郊東。飮食起居其下室。</text>
<title>邊門雜絶</title>,<text>鳳凰山色翥寒雲。轣轆車聲日夜聞。傳道朝鮮春貢入。柳條邊闢坐將軍。登城拜賜受如新。延壽褊裨喚萬春。磅礴雄深山水氣。千年不復鍾東人。十七番行十四秋。不知柵水是何流。長途所恃眞心折。只兌銀錢覔酒樓。行車如屋復如亭。撱葢穹圓挾幔靑。纔入店門齊解放。已看騾馬散階庭。金石仙人不可逢。名山虛負一枝筇。迢迢絶澗鳴千瀑。寂寂虛堂蔭萬松。聲詩東國倡中微。池北無人識者稀。三日淹留商販局。低回羽翮失雄飛。淸香已傍小春開。冷蘂將看近臘催。不見于今行換歲。東山瓜是北山梅。灣州兒女髩如鴉。猶憶啼痕暎頰斜。風雪今宵懷遠役。也應牕下卜燈花。財神誰復記生年。九月香燈最可憐。縱醵金錢營廟宇。同隣壯繆不宜然。華俗以九月十七日謂之財神生日。香火祈祝。名畵錦贉汚餠寒。高麗商至有行看。賃車只載紅葠去。應笑今人識趣難。高麗商人。以韓幹畵馬來賣。號爲行看子。</text>
<title>送別鄗南趙進士。次其所示韻。</title>,<text>同袍義重赴長城。到此胡爲一別輕。左海音書通驛使。中原𥀷皷亦詩聲。吾行楊柳憐今昔。子計蓬桑負夙生。忍見臨岐揮老淚。因玆棖觸友于情。</text>
<title>鴉鶻關</title>,<text>我經羅李棄書關。險阻崎嶇道路艱。身不有時輕似葉。義當爲處礭如山。投杼謗傳三日至。葢棺論定百年間。今行準晰忠臣恨。購取名圖抗節還。</text>
<title>會寧嶺</title>,<text>河氷凝沍碾征輪。日日西馳入戰塵。左海生逢煕皞世。老年來作亂離人。傷心渾灑臺城淚。銜命如奔蜀道廵。家國音書從此斷。會寧峰上轉頭頻。</text>
<title>靑石嶺</title>,<text>聖祖龍潛昔此過。凄風陰雨發爲歌。年年往役臣今到。敢說嚴程積雪多。</text>
<title>太子河</title>,<text>荊卿事敗走遼東。太子河流恨不窮。倘築黃金延國士。秦葭移植薊邱中。</text>
<title>憶長城</title>,<text>蒙恬應絶地天通。誰㓒長城蔭室中。口外奚王千百帳。不曾看與折樊同。</text>
<title>遼野</title>,<text>將爲夷曠險崎經。漸近遼東響鐸鈴。河閱燕丹名太子。天寒鶴白姓仙丁。墖身高樹量圭景。斗柄空麗倚葢形。今夜知應中野宿。吾生自信任浮萍。從古中原利用車。聖人遺智未曾踈。三材旣具冬官記。久補周公孰爛書。北地將車似操艘。遼東天野界容毫。長鞭直竪高如棹。怒馬爭奔八月濤。敞界堪容一歗豪。勾弦測墖勢難高。代駒放牧騰風鬣。海隼飛過跕雪毫。北極辨方低在屋。東暉浴土漲如濤。幅員本屬吾邦舊。史志何須考據勞。</text>
<title>初五日宿十里河堡</title>,<text>野如無際彼。生恨有涯吾。畒正馳宜盖。天穹覆似盂。鮮人誠見局。遼國果名符。及日田中宿。閒閒入貢圖。</text>
<title>遼東行</title>,<text>三韓使者能掌故。上車北首幽燕路。曾是不意踰險崎。敢自有身辭風露。自從離發柳條邊。凡閱四朝與五暮。亂峰環合鴉鶻關。寒波猶咽燕丹渡。會寧靑石際天高。氷雪嵯峨成嚴沍。騾馬兢兢如蜀綱。午秣王寶怏展步。平野圓開大局棋。白墖倒曬千匹素。行行且覔華表墟。往往參禮金身塑。從古此野大無涯。我欲爭雄吟傑句。深思渺說到源窮。人附於地地何附。高穹萬古兩彈丸。金翅之烏玉毛兎。何時飛落漭蒼間。秫𥣋田中亟呑吐。吾行強半路三千。野色漫漫隨疾驅。寒宵滯卧店門燈。輿史圖志沿且溯。堯時靑冀舜幽營。荒服亦貢中邦賦。燕地入秦郡縣之。漢家菟浪相錯迕。中原鼎峙爭荊州。問誰竊據公孫度。一馬南渡五胡來。鮮卑索虜其姓慕。隋唐迭興屬勾驪。安市城高虬髯怒。渤海豪傑劒牟岑。恢復驪壃斥邊戍。松漠地奮阿保機。始營南京城池固。金源奇渥視陪都。塞荒亦有天時遇。塵氛一埽寰宇明。數貢考圖穆東顧。中前後衛稱定遼。山海藩蔽嚴拱護。近事欲說却依俙。理難諶處歸氣數。今年太歲遇庚申。北望神州迷烟霧。螘子紛紜擾南雲。番舶嵬峩乘海颶。皇駕北狩避暑庄。一切軍機聽額駙。赭燄宮垣及殿樓。白日都城閉市舖。我時銜命過遼陽。國書隨身輕遠赴。書生踈迂何足論。雋傑方能識時務。魯人還復汶陽田。春秋義之紛䟽注。侯景河南十六州。蕭梁納之非計誤。濰州還送悉怛謀。唐史遺恨牛僧孺。參攷今昔善運籌。惟恃廊廟時宜措。杜牧談兵稱罪言。相如難蜀思善喩。乘機决策在利安。臨難揲筮无憂懼。自詡奇偉古人侔。復恐流播時輩忤。我所思兮乙支公。英風雄略勞寐寤。又思高麗尹侍中。先春恢拓威信布。金公闢地不咸山。崔相受降李滿住。如令數公値此時。辦此何啻擧一羽。遂看大野歸幅員。更使驍男應選募。士女嬉遊晏閭閻。金帛充牣樁府庫。忠信甲冑禮義干。文事武備無不具。當爲天下莫強邦。隣國聞之咸懾怖。九合一戰桓文師。夏盟登壇整冠屨。程朱道學光中天。洗滌邪敎時雨澍。西極歸化化人來。盡棄其學端嚮趣。各受一廛爲聖氓。莫將奇技相爭妬。王者取法必於吾。萬世東方流澤祚。心行天地內一周。神馬尻輪駸四騖。下視遼野何衍夷。天際點綴扶桑樹。人間眞有廣漠鄕。漆園老吏言非寓。茫然陸海渺然吾。影限濛濛卻有無。山勢龍蜒長白界。天涯鶻沒契丹都。麗人尙笑貞觀史。燕地應饒督亢圖。到處村夫迷向背。任便居住設門舖。</text>
<title>瀋陽</title>,<text>瀋野漫漫瀋水長。朝鮮舘外踏嚴霜。變風氣數微陽仗。弱國君臣大義章。重耳艱難天啓聖。完顔遷徙地開荒。斷烟衰草西門路。欲吊忠魂往蹟茫。粉郭層譙畵裡尋。市廛金碧眼森森。香塵帷南連街色。白日車䨓碾地音。子弟百年甘豢養。女眞一霸聘雄心。冷山今作繁華境。暗淚潸霑志士襟。</text>
<title>大方身次劉秀才桂芳韻以贈</title>,<text>尤西堂謂吾東士。硾紙狼毫漢字眞。今日大方家藻鑑。自慙文墨玷爲塵。</text>
<title>又次劉玉山韻以贈</title>,<text>驅車遼野四茫然。到此論心豈各天。箕子遺民遵禮義。瀋人未可薄朝鮮。</text>
<title>新民屯道中</title>,<text>地似棋枰覆葢天。古人笨說亦依然。中原風雪盤鵰外。大氏山川駕牡前。實境曉看茆店月。奇遊老辦薊門煙。詩家芥納須彌法。遼野圓成一小篇。新民屯或舊民存。閭井繁華自一村。介在夏蒙歸古墖。劣於遼瀋勝邊門。黑龍兵退河南戰。白馬人傳洌上言。可訝周黎風俗別。無樑屋底作晨昏。次三行人韻。</text>
<title>大黃旗堡</title>,<text>西風落日大黃旗。堡名。 戰地行吟出塞詩。閣部嘵嘵眞誤國。長城額額自摧籬。蕩平一擧今何似。姑息三年不可期。弱國金繒無遠策。寒天于役涕空滋。自到神州足藝談。山川謠俗舊曾諳。熊袁戰地中前後。燕薊行人上副三。縞帶紵衣歸錦緞。紅絨抹額笑冠簪。遠遊日日詩兼記。陸放翁如入劒南。</text>
<title>月峰山</title>,<text>上帝高居悶野脩。喚來明月落爲邱。方輿厚載容羣彙。一局中窿御萬區。滄海銀濤連碣石。醫閭玉氣鎭幽州。供人登頓忘行役。今古風烟入攬收。</text>
<title>早發小黑山</title>,<text>百六十爲一吊文。麗泉半兩統三分。刀錐競利東西客。散似晨星聚似雲。無茅無瓦土全封。屋脊微彎制似弓。一歲晴多陰雨少。不妨時住漏天中。始見醫閭天半浮。橫障渤海漠南流。長城大野三韓使。歲暮來爲上國遊。歐陽門下嫡傳文。閱到梅公 名曾亮 幾派分。記得經臺臨別語。怊然回首海東雲。八旗雄勇覔侯封。手把長矛臂勁弓。暮入錦州擒好漢。行人無恐道途中。車轂轟轟地軸浮。南珍北貨沛如流。穿蹄負重東人俗。請作中原一度遊。</text>
<title>宿十三山。次書狀韻。</title>,<text>第一關前百戰場。十三山路走雙陽。紽羊同牧夏承德。杏山之役。承德內應歸降。 猿鶴猶悲何可剛。以袁崇煥褊裨。戰死大凌河。 剩有黑風吹海外。不堪紅日下河傍。征輪莫駐飄蓬轉。幽薊行人秪自忙。</text>
<title>杏山碑</title>,<text>玄氷河吼蛟龍怒。紅日山淪鳥雀癡。二百年來松杏路。東人揮淚滿人碑。</text>
<title>十三山觀日出。用前韻。</title>,<text>誰蹴紅毬滚一場。騰空天馬馭馮陽。升如大武何遅久。麗在重乾自健剛。雀躍鴻濛淸影限。雞鳴鰈域霱雲傍。千秋未了英雄事。緫恨機梭織得忙。</text>
<title>次副使大凌河韻</title>,<text>氷沍還疑咽不流。大凌河上吊楊劉。至今猶恨紅旗督。未遣行師吉日諏。</text>
<title>十五日發中後所。宿中前所。</title>,<text>中前中後古時關。韓客長歌行路難。東望海雲迷鱟帆。北風邊雪擁駝鞍。秦城界河頻看近。遼野經冬一意寬。誰識龔開編水泊。又敎豪傑此村殘。中後村。今夏經响馬之警。比前蕭殘云。秦始城連徐達關。中原常慮禦戎難。虹邊巨石回驅策。鵰外長山落據鞍。島弁毛家開鎭小。奚王牙帳占荒寬。運衰不暇它人壞。手撤藩籬角距殘。</text>
<title>姜女廟</title>,<text>已頹秦堞尙遺祠。千古綱常一刹悲。遼水流長芳珥蹟。巫山嚬盡黛眉姿。藳砧永斷刀頭怨。蘚石時捫屐齒思。僕本恨人同恨婦。天涯望美涕潛滋。</text>
<title>山海關</title>,<text>朝鮮使者老書生。石闕嶙峋口裏情。鰲背拄空餘禹碣。虹身垂海補秦城。乘槎夢斷朝天影。拔劒歌長斫地聲。開國宗臣籌略盡。潮頭萬馬氣難平。燕都事熟面猶生。絶少相知獨有情。傳裡神交皆俠藪。胸中意設此長城。白粉鬚髮方開眼。墨守牙唇未變聲。聞說亂離如往牒。重懷君子國昇平。</text>
<title>望海亭</title>,<text>地與長城盡。樓臨滄海高。水天一鴻洞。夷夏迭雄豪。蠻鬼窺深泊。龍神賽怒濤。五重關謾設。辛苦土墻勞。</text>
<title>山海關歌</title>,<text>請君且駐山海車。聽我山海歌數章。額額長城天下壯。問誰作者中山王。二百年間固扃鐍。九邊居一爲金湯。萬曆末運東事始。已矣難起李成樑。文武才略楊經理。征倭餘烈威邊疆。紅旗日祭無奈何。犀甲吳戈哀國殤。啓禎以來邊告棘。建馬南牧遼之陽。熊公受任敗軍際。疾馳赴關斬逃亡。守備大固指揮定。飛鳥不越列械墻。經撫失和誤事機。六萬蕩平言何狂。五虎噉人媚奄豎。楊左諸公豈貪贓。平臺推轂袁崇煥。英歲眞負干城望。五年指爲勦平限。二部調兵兼督糧。紅夷大砲震天地。寧遠歸騎勞酒羊。千里赴援功反罪。藳街碧血摧剛腸。嗚呼從此大事去。四十九相徒慌張。人耶鬼耶洪承疇。戰敗云死慽先皇。祖家赫舃四世閥。石牌愧負恩誥煌。千古了案吳三桂。拒虎無術嗟進狼。先帝陪臣朝鮮使。日暮途遠來彷徨。昨夕大小凌河上。今朝松杏山堡傍。愁雲凄雨古渡口。猿鶴蟲沙餘戰場。昔年讀史淚如豆。驗之於目尤嗟傷。一重一掩吾肺腑。五疊關邃嚴限防。第一門扃蕭顯筆。祥靄之額臨扶桑。第二門扁曰祥靄扶桑。 夾街閭井列市廠。珍貨湊集民阜昌。人和爲上地利次。大盜入室如揭囊。內訌外潰城莫保。運去自壞猶未遑。望海亭下浪淘沙。興亡石火英雄忙。</text>
<title>永平府登明遠樓</title>,<text>城東初日射赬霞。異地登樓客意遐。鍾子操音猶舊土。仲宣能賦自名家。天留野樹依微月。雪勒關山冷豔花。故李將軍重不到。石顚苔髮謾成華。</text>
<title>夷齊廟</title>,<text>古里傳孤竹。空山薦採薇。三仁元異跡。二老不同歸。</text>
<title>榛子店</title>,<text>涴壁痕如洗宿糚。灤西河水濺帷裳。鞭絲帽影長橋路。大有心人幾夕陽。江右佳人嫁八旗。春風和淚墨痕滋。灤西有店名榛子。洌上傳詩譜竹枝。鴉髻金蟬非舊態。烏孫黃鵠至今悲。中州才子還寥寂。讓我來尋幼婦碑。</text>
<title>豐潤縣學。觀古牛鼎象尊。</title>,<text>博雅宣和圖。鼎彜紛古觀。饕餮與虎蜼。欵識第天榦。卒史典禮器。廟碑傳盛翫。豈止曲阜履。留爲後人讚。金石無絶學。東士久增歎。急就愧史游。書斷思懷瓘。黃門令史游著急就章。張懷瓘作書斷。 從役過陳宮。還河氷未冸。陳宮山豊潤縣之山。繞還鄕河。 粤瞻縣城南。橋水依芹頖。齋沐見魯叟。助敎延升館。助敎學官李嘉勳時在館。其子名增光。 堂榮旅兩器。入目倏驚惋。古製森光氣。莊遫且觀盥。一供大享具。口實筮姬彖。三足搘犧狀。兩鉉受扃貫。一處壺卣間。中有黃流灌。鼻垂吻不露。腹寬背仍鑽。銅是吉金鑄。甆若靑玉瓓。形色葆古初。容量䟽全半。試問何代物。掌攷玆可按。金源號大定。膠序創輪奐。縣學創在金大定年間。 土功命鍫畚。獲諸畎壠畔。岐碣顯仙李。泗寶瑞皇漢。石殘鴻都邕。用蔡邕石經事。 金躍龍泉煥。雷煥。 興學際用夏。舍菜蕆衎衎。陳列兩楹間。儼爲諸器冠。珠斗格馨香。氣像緬恂侃。廟璉與賜讓。堂瑟哂由喭。春秋簡元辰。虔肅供薦祼。尊兮酒和鬯。鼎也香爇炭。以鼎作罏云。 細雲雷文。依微辨涒灘。趩𧾨與寴𨊩。蝌蚪小篆換。趩𧾨。石皷文。寴𨊩。嶧山碑。 辟如魯漆簡。先孔今文看。孔安國得古文尙書。以今文讀之。 晩生瞇眊甚。年壽渺難筭。遼地久淪沒。幾度經喪亂。禮樂无可徵。章甫抱器散。牛象兩神物。遭厄難逃逭。可挈非甁壺。欲飛無羽翰。深深土壤裡。瑰恠羵羊竄。氣類或相感。沉晦猶相伴。縱然離豆房。幸免渾埴鍛。出世亦有時。爲登夫子案。若稽制作初。想見文物燦。荒哉湩酪俗。詎識籩簋爛。甘棠舊壃域。孤竹亦里閈。箕聖白馬行。昔應遵彼岸。此器出是邦。我欲三代斷。</text>
<title>宋家庄</title>,<text>奄人圖貴倉琅開。邊將無謀樓櫓摧。東使長悲明社屋。西風獨上宋家臺。抗分秦蜀懷淸老。閱到陳隋洗氏哀。海內又當雲擾日。荒城敗壘謾徘徊。</text>
<title>硏秋齋文讌。以海內存知己。天涯若比鄰分韻。</title>,<text>硏秋蕫翰林文煥齋名。會者蕫雲舫麟，王霞擧軒，馮魯川志沂，許慕魯宗衡，黃驤雲雲鵠，王少鶴拯。朝鮮申，徐衡淳，趙雲周。莾蒼榑桑域。素隸東服地。棋僧待漢詔。許渾送人歸新羅詩曰。棋僧入漢多。 賓士赴唐試。三國及高麗時。東士多擧中國科第。 畫傳行看子。樓鑰題高麗行看子詩序曰。高麗賈人。以韓幹馬質於人。題曰行看子。 詩愛長慶字。雞林宰相喜讀白香山集。 我愧王司空。勁翮刷童穉。遅暮從使役。踽旅未舒意。摸索得名流。拔連感氣類。頭約八詠樓。仙寮讓座位。全別慘綠士。譚萟饒淸致。移席香光室。聽講玉杯義。二惠洵競爽。諸賢盡秀異。泱泱大國風。能容韓使醉。時聞哄堂笑。耽見臨池戲。興豪聿代塵。縱言無不至。學賅芸㙜編。阮元有經解。 憂殷嘿深誌。魏源字嘿深。著海國圖志。 爲言聖人學。自此止霜露墜。述座中名士語。 究當寰瀛被。其書名亞孟。詆不及洙泗。知尊中夏尊。性譎頗有智。革心化美俗。厥機應此自。吾道溥甌羅。獨非霜露墜。斯語縱有理。實爲乖余志。先王禦夷策。德威俾懷惴。覊彼聽約欵。望渠趍倫懿。從違任疇幻。蟠否與伸利。小國依大邦。念此增憂悸。風氣近要荒。星野稱鄰比。室嫠秪自恤。家臣甯致議。闢邪衛正學。豈非君子事。</text>
<title>玉河除夕</title>,<text>異域風燈暎髮輝。夢如成必向東飛。鄕心錯莫今何夕。世事參差昨果非。日下思君臣獨阻。天涯別弟我安歸。迢迢一漏冬春界。蛩駏猶欣舊識依。</text>
<title>訪天寧寺觀勝保留陣</title>,<text>元戎出陣禦洋夷。萬幙平沙颭八旗。頭白書生堪一快。眼看中國戰爭時。</text>
<title>次沈翰林秉成韻</title>,<text>東方有三士。銜命觀國光。故宅訪文藻。愚與李雨颿相識。入都。雨颿已歸道山。 鄰館懷庶常。玉河館接近庶常館。 夕陽暎都門。孤往蹔徜徉。何處萬卷堂。雞林遇子昂。高麗忠宣王朝。元構萬卷堂于蘆溝。雞林君李齊賢。從王與趙子昂，閻復，姚燧遊。 仙鶴霜毛整。翩𦒘下雲鄕。縹緗檢宛 委 酉。山。 鼎彜鑑夏商。廠人亦解韻。奇畜高牣樑。游目不離書。神定氣弗勷。一見便傾倒。我已心中藏。選日玉河飮。宿約能不忘。從玆得賞音。幸免空徊徨。菲才斯下風。小垤於高岡。旣見佳山水。况識今東陽。唐人詩曰。東陽本是佳山水。何况曾經沈隱侯。今公姓偶與之同。皇都山水。豈止比東陽哉。</text>
<title>次蕫翰林文煥韻</title>,<text>少看燕俠傳。頭白到長城。星向天文耀。人占地分淸。論心夷用夏。譚史宋仍明。萬里溝婁客。臨風歎晩生。榑桑鄰析木。分野是燕宮。河嶽三英舊。車書萬國同。宣尼寧陋外。大舜亦生東。老種箕疇土。乘輶采古風。感激中華士。瓊琚互贈投。東陽留勝約。元宰果名流。使役從鯷域。文章見鳳樓。苔岑無遠近。托契永綢繆。</text>
<title>西山圓明園海淀。被洋夷燒燼。往見感題。</title>,<text>離宮樓殿劫灰飜。滿目黟階照赭垣。細柳新蒲春濺淚。江頭猶見鎖千門。</text>
<title>辛酉二月初六日。發北京城宿通州。</title>,<text>潞河新解綠。春水亦流東。知是鄕國裡。先吹劈柳風。</text>
<title>初七日。午炊燕郊。宿棗林庄。</title>,<text>小雨如酥草色春。輕塵不起柳條新。方今四海干戈擾。好好歸爲聖代人。</text>
<title>初八日。午炊邦均。宿薊州。</title>,<text>歸策尋新路。人烟漭不知。盤山靑玉嶂。行殿白松枝。騾鐸喧風店。驢耙及雨時。車中罷殘夢。吟續曉征詩。改路入薊州。</text>
<title>初九日。午憇鰲山。宿玉田。</title>,<text>疲盡津梁退院歸。夢魂猶向竺山飛。寂然大耳通他案。醉劇橫肱裭祖衣。覺似世人眠倒快。頑如此子見曾稀。恨君輕信齊東語。錯道靑蓮卧佛扉。咏薊州卧佛寺。</text>
<title>初十日。午憇沙流河。宿豊潤縣。</title>,<text>回程似溫書。眼熟山與江。三停二千里。近關駐麾幢。迢遰沙河夜。耿耿挑靑紅。鮮馬恣踶喊。鮮卒任喧哤。馬也固難馴。卒乎那免撞。偏裨老書生。替忿氣如瀧。高聲喚軍隷。拿彼接頭肛。喏喏若聽命。聒聒全不𢥠。募士興忽懶。歸卧坑下牕。細思此輩役。徒恃不惜雙。所爭惟飯椀。其祟應酒缸。叫嚷太無理。何異村吠狵。我爲渠統帥。驅策入大邦。不能將仁義。塡滿方寸腔。便吾任其咎。何可事搖摐。如是反復思。睡來我心降。</text>
<title>十一日。午憇榛子店。宿沙河驛。</title>,<text>二月輕寒關柳綠。野橋回塘飛屬玉。途中節物近淸明。粔籹靑紅思鄕俗。㱕裝不載一車渠。名士情贈如筍束。連篇累牘記吾亭。亭惡乎在琴泉曲。琴泉之水淸且漪。盍歸兮可漱可浴。</text>
<title>十二日。午憇野雞屯。宿永平府。</title>,<text>利竣中原役。歸輪碾豔陽。風濤滄海濶。烟樹薊州長。王事臣憑寵。賓儀國用光。碣石浮雲色。扶桑出日方。夢華迷紫翠。越莾劇蒼黃。叔世餘高韻。文筵集衆芳。名公如岱斗。佳士自齊梁。遺緖河南室。宗儒衍聖堂。雅談塵滿麈。豪興墨霑裳。畢景操毫管。連朝醉羽觴。停車探古董。游肆挹書香。駿骨逢燕市。鱸魚話浙鄕。休言殊帽服。知是一心腸。絶藝董思白。英才馮野王。聯吟分授簡。諧謔爛成章。此樂應稀有。良緣詎可忘。天寧丹萼早。宣武白旗央。書記論新契。戎鞱入細量。都民回鳥竄。元帥效鷹揚。執榼金甁壘。投戈筆陣行。故山君志遠。芳草我歸當。信路隨齊馬。臨歧歎糓羊。海山秦堞古。夷夏塞沙荒。紆矚紛昭曠。回頭轉惻傷。㱕哉成獨往。嗟爾失于將。稇載非垂槖。深緘戒括囊。乘槎懷博望。斫地歎王郞。衣帶馨蘭茝。肝脾辣桂薑。神遊魚千里。歸陣雁三湘。白日彈棋朴。孤雲草檄唐。臨風傾素慕。宿露備艱甞。追憶菭岑會。猶憐石火忙。悲歌思漸筑。古蹟吊邱篁。郊墅甘泉食。王城愧海藏。貝琛遺晩計。金石賁行裝。皷頌史臣籀。鼎文多父商。雲雷長滃氣。虹月夜呈祥。共賞將聯棣。那經舊憇棠。香爐携手約。風珮對眠床。滿說燕丹國。曾游翰墨場。橫陳參縞紵。次第列縹緗。情贈流函夏。神交到樂浪。春颿悲舊誼。水屋證淸狂。総寫香茶字。分黏伯仲房。關雞爭膊腷。店燭獨恓惶。異地身方滯。千山夢欲翔。家書黃耳阻。原牡白題彭。泰運回東陸。淸明近北邙。逍遙憂畏際。談笑亂離傍。達觀都無慮。高眠也不妨。</text>
<title>十三日。午憇雙望堡。宿撫寧縣。</title>,<text>羣籍中區志牲頤。平生俯讀仰而思。英雄功烈殫旁魄。灝噩文章恣上窺。久認名山同肺腑。妄希游俠見鬚眉。屢經華夏支離劫。倐到春秋老大時。衰殼都緣王事策。征蹄遠帶國書馳。毉閭迤邐橫天畔。溟渤蒼茫界地涯。駟驖戎居秦板屋。鯨池灰動漢㫌旗。身從日域朝宗路。口誦風泉杼柚詩。石柱擎天雙闕逈。煤山依舊一亭危。穹蒼底事遐終命。禮俗居然變用夷。竺髮受朝皇極殿。番書題版聖人祠。摧薪花木羣酋閙。灑麥園陵百辟飢。服術舊編拋不用。禮容諸子選無儀。三王鍾鼎覃精攷。四庫編摩到老欺。雜進鄭聲迷雅譜。工追宋學合時宜。倫綱條貫叙誰賴。性理流流坐不知。從古名途爭慕蟻。胡爲遠路獨憐▼(竹/夔)。玆行况値中衰運。壯觀全違夙昔期。北極客星空犯斗。中原時事正交棋。抱書歸隱琴泉上。溫習前知課穉兒。</text>
<title>十四日。午憇深河驛。宿紅花店。</title>,<text>蒙氏城連胡羯村。嘯聲長在上東門。百年宗國袁熊死。萬里關河鐵馬喧。休道進狼撤藩蔽。已看飛燕啄倉根。興亡今古潸潸淚。留灑燕南俠士樽。</text>
<title>十五日。午憇八里堡。宿中前所。</title>,<text>人喜秦雞脫關危。我似梁鴻過關噫。男兒旣入中國界。又値如此雲擾時。未能夬復丙丁耻。决勝身爲帝子師。下之不妨作越尉。盡失亦足如龜玆。千載好機都不採。早行發回頗幸之。銀兩緞匹較多少。兌換玄螺與筆枝。急急收裝上車卜。倍道兼程日東馳。常若背後捕將至。僕隷喘汗騰怨咨。爭道乃今得出死。店坊團坐酌賀巵。未免隨君聊復爾。好把餘生守房帷。</text>
<title>十六日。午憇滿井堡。宿中後所。</title>,<text>二月關河節物佳。故國長繫旅遊懷。賣餳街暖鄕音別。炊黍厨寒野祭皆。白棒挑肩行客葢。繡弓彎足女娘鞋。憑輈夬放東歸矚。天畔醫閭鳳翅排。</text>
<title>十七日。午炊沙河所。宿寗遠城。行中人多說異聞。戲題。</title>,<text>一夢春紛世亂秋。聽鍾捫燭日邊遊。出關又志齊東語。姓甚英䧺打某州。傳說槩云。盜發東北。打破城池。盜名地名。都不得其詳。使行之入燕。聞見錄皆此類也。誠可笑也。</text>
<title>十八日。午憇連山驛。宿杏山堡。</title>,<text>祖家兄弟擅䧺豪。雙石簰樓挾路高。孤堡三年洋海礟。輕師千里尙方刀。家聲朔野悲殘草。國耻凌河有怒濤。駑馬終然思棧豆。敗城荒月照深槽。</text>
<title>嗚呼島</title>,<text>長歌望島喚烏烏。爲是英雄失脚途。足上士存猶可王。面南君昔亦稱孤。惟聞弟不深讎立。忍見兒如素慢呼。倘就避居仍割與。彈丸痣着漢皇膚。點墨頭巒滅沒烏。橫來二舍上秦途。劒鋩五百人之擾。耒刺三千島也孤。公子古今輿食報。王侯大小豆羹呼。陽齊陰魯遙憑望。岱岳行雲漫寸膚。</text>
<title>十九日。午憇雙陽店。宿禿老婆店。</title>,<text>沉沙鐵蒺露纖纖。衰草寒烟颺酒帘。村子寧知當陣角。胡兒曾是畏鋒尖。飛騰戰伐今都盡。文武英才孰兩兼。十丈大凌河猂浪。今春無雨不裳沾。</text>
<title>醫巫閭</title>,<text>月峯山上望巫閭。蒼翠橫障萬里餘。異産珣玕編爾雅。肇禋玉幣著虞書。幘溝古域連雄榦。瑟海長風出牝虛。秦帝城圍包不盡。飜敎靈淑墮荒墟。</text>
<title>二十日。午憇二臺子。宿廣寧。</title>,<text>昊天上帝立君師。所覆寰宇全覆之。黼繡爲衣玉爲食。豈將安樂其人私。專代裁成輔相化。欲使赤子無寒飢。神農日中七十毒。帝堯宮殿蔭茅茨。虞舜造器加髤漆。廷臣諤諤騰諫䂓。三英以降吾無譏。玉杯象箸堪歎咨。諸夏德衰不如狄。中國禮失徵之夷。迺眷東顧長白麓。神䧿朱果禎祥奇。苟能善牧帝所子。珠冕絨帽奚辨爲。儼然入坐赤道北。九門洞闢羅八旗。其居聖神相繼位。厥責民黎大命司。天視天聽二百載。但問四方治不治。近聞蒼生起爲盜。婦子保抱相扶持。此輩豈有別心性。只欲口粒與身絲。匹女織之百夫衣。八埏難供一人資。如此天下罔不亂。念之惻惻心內悲。命將出師期勦滅。海區魚爛而肉糜。盜是皇天不敎子。刑之得無慽至慈。我有要道不煩擾。惟係號令一轉移。破盡市上琉璃器。願活路傍魐魀兒。</text>
<title>二十一日。午憇中安堡。宿小黑山。</title>,<text>小黑山前此夜淸。雞聲晨月夢難成。風光異域當寒食。時事中州似沸羹。滿篋券無驢子去。一函書付鴈奴征。龍灣太守應相憶。攕手金巵待我傾。</text>
<title>二十二日。午憇二道井。白旂堡宿。</title>,<text>遼西兒女似花嫣。鴉髻紅衫古製傳。擺上墻頭嬌笑語。今春恰意看朝鮮。</text>
<title>二十三日。午憇新民屯。宿孤家子。</title>,<text>元帥行邊大點兵。春閨少婦不勝情。遼西一夜無窮淚。不待天明盡北征。</text>
<title>二十四日。午憇大方身。宿瀋陽。</title>,<text>使節經年返。氷溪解綠油。雄虹橋影轉。乳鴨鏡紋浮。夜雨分牛脊。春泥上馬頭。盡穿遼野度。行役儘悠悠。</text>
<title>二十五日。午憇白塔堡。宿十里河。</title>,<text>東風暄鬯減征衣。十月行人二月歸。歷盡遼陽一千里。却于寒食雨霏微。</text>
<title>二十六日。午憇爛泥堡。遇別使叙市旋別。宿迎水寺。是日得國家太平之報。欣忭曷勝。仍次趙鄗南韻。</title>,<text>幽薊于今號畏途。遠遊猶喜伯兮俱。戲而不謔溫其玉。余於醉後。時以戲語侵凌伯氏。而伯氏以莊語責之。余笑而受之。終始不失其和氣。 詩輒相聯貫若珠。魚肚勸餐情轉到。馬蹄寒食節云徂。翩𦒘韓使金花帽。爲報升平出日隅。尤西堂。朝鮮竹枝紗帽版袍春入貢。海隅出日最。升平金花帽。見李白高麗詩。</text>
<title>爛泥堡。午逢別使贈別。</title>,<text>同君淪落坐孤恩。圖報何容揀八門。使節持回柳條柵。國書馳入木蘭藩。終能踰險曾非意。爲是臨歧不盡言。好仗王靈應利涉。莫驚風鶴漫山喧。贈別使上价一來一去此中州。薊地遼天爲暫留。老屋騁談靑剪燭。長城從役白紛頭。論文士識潘南望。繩武人成古北遊。休向韓公歎可惜。由知君子處艱憂。贈副价南山小屋老書生。壯觀奇遊取次成。鱗介就看香案吏。牡車專護柏臺行。幼聞古市人多俠。身到中原世用兵。滿幅離憂曾送我。轉知艱棘若爲情。贈三行人</text>
<title>二十七日。午炊王寶㙜。宿娘子山。又得家書。</title>,<text>貞曜之門阮氏途。由夷入險百艱俱。縱衰自信剛腸鐵。已判人疑剖腹珠。星斗誠懸天北望。山川眼熟日東徂。餘生一部歸田錄。計在桑楡莫恨隅。</text>
<title>二十八日。午炊甜水站。宿連山關。歷大小靑石會寗諸嶺。拾靑石硯材。用前韵以紀。</title>,<text>騾綱蜀棧畵中途。靑石携將筆槖俱。飛隼翮遺肅愼矢。睡驪頷摘滄溟珠。神慳鬼護星曾隕。雨泐風磨歲幾徂。奇癖南宮嗟未到。尋常至寶滿山隅。</text>
<title>二十九日。午憇通遠堡。宿黃家庄。</title>,<text>京華宮闕夢如過。江浙文章別奈何。好伴靑春歸故國。柳條門外鴨頭波。</text>
<title>三十日。四台子午憇。抵柵門。</title>,<text>行過安市古墟瞻。城上屯雲未解嚴。山勢依然排鳳翅。寒春曾是暎虬髥。河鳴金皷灘頭閙。草怒旗槍雪裡尖。一箭藩儀還百絹。西風登拜聖恩沾。</text>
<title>三月初一日留柵。次姜判書丈見寄韻。</title>,<text>身經中國亂離來。史傳依如讀一回。壠上耰耡寧有種。嶺南珠貝竟成媒。高騈從事思崔子。水泊文章誤龔開。壯志虛拋邊塞夕。家書剌剌向燈裁。</text>
<title>心庵相公赴燕回。爲言到灣。得灣尹寄來冬葅。幸加一餐。以詩爲謝。而有冬葅㪺盡見人情之句。余尋常誦之。及余使燕還。黃絹幼婦寄送冬葅。其味勝於灣尹所寄數倍。以詩爲紀。首以心庵公之詩。以識余風流罪過云爾。</title>,<text>冬葅㪺盡見人情。此語還同近例成。那及佳娥纖手物。爛虀橫切寄長程。</text>
<title>辛酉三月二十日。登練光亭。</title>,<text>飛閣疑經玉斧修。鳴絃壓笛畵欄頭。聊將烟雨江南興。散盡關山直北憂。萬里驅馳催我老。千金歌笑爲君留。溶溶水上無窮柳。猶帶黃鸝百囀流。</text>
<title>練光亭。次癸亥三使韻。與副三行人聯句。</title>,<text>長城一面溶溶水。大野東頭點點山。小艇載歌天上坐。名花扶醉夕陽還。檀君箕子臣民後。滕閣薊臺伯仲間。更向層層浮碧去。樓光人影轉廻灣。</text>
<title>關海途中</title>,<text>滔滔行色似春潮。喜數郵籤暮復朝。底事近鄕情更惱。山川隘狹路廻繚。行穿中國見時危。交徧英儒析宿疑。未檄黃巢磨墨盾。䭾回盈篋贈行詩。</text>
<title>崧陽</title>,<text>神崧山色碧糢糊。雨到蕪城潤似酥。柳港禮成江浙舶。宣和奉使見遺圖。雜花生樹羣鶯飛。三月關河人未歸。少婦閨中快剪子。猶將輕縠縫征衣。</text>
<title>碧蹄館</title>,<text>北地兵塵過眼空。東風歸路百花紅。王都咫尺翹頭望。三角雲山喜氣中。詩境淸淳雅健。源出盛唐。五古間出昌黎。有倫有脊。尤非學人不辦。馬平王拯老杜夔州後詩。縱橫變化。未可窺測。惟山谷能眞知之。而世人多不喜者。以不便於小才也。覷眼於此。故出語皆堅確。絶無凡近之響。允推作家。是豈可於近人求之。王軒近體雄健蒼深。盛唐遺響。古體一篇。直逼昌黎。數典處。尤徵學有根氐。敬佩無已。馮志沂精心結撰。是立志不爲中晩以後者。而時入蘓黃之室。佩服佩服。筆麈已見學博。於此尤徵才大。急付小胥。錄成副本矣。蕫文煥返虛入渾。積健爲雄。盛唐正宗也。非讀破萬卷書。不能作此。沈景成以地負海涵之識。用金鍊玉琢之筆。其使字之雄健。對仗之奇變。如孫武之陣勢。愈出愈神。雖悍兵驕卒。莫不驅勒入彀。叱咤風雨。惟意所欲。則老杜涪翁。殆不能角其鋒。至若雲雷之經綸。湘潭之佗傺。往往如怒濤山立。金鐵夜鳴。想見其盱衡揮麈於談笑拍浮之間。噫。稚圭不遇永叔。欲歸吊古傷今。較心肝於四海兄弟。亦可悲矣。而瞻由俱入。道山過遠。尙未奮翮。則山陽之笛。西門之感。不但摩挲是卷而歔欷也已。尹宗儀</text>
