<title>次歸去來辭 辛丑</title>,<text>歸去來兮。宦遊雖樂不如歸。孰有縶余於岐路。獨彷徨而憂悲。矧余齒之遲暮。後雖悔其曷追。諒行迷之已遠。余不忍乎遂非。謝簪笏於海上。製薜蘿以爲衣。全純愚而旋返。甘伏深而潛微。眷彼聲利。衆人之奔。窮通有命。禍福無門。樂玆丘園。我思攸存。飢有瓦釜。渴有匏樽。不改樂於陋巷。非敢庶乎晞顏。夙不養乎甘竁。曰貧窶其爲安。白雲飛而成帷。靑嶂環而爲關。澗泉鳴兮靜聆。巖花發兮幽觀。或披草於松逕。共麋鹿以往還。獨寤言而弗告。專一壑而盤桓。歸去來兮。聊卒歲以優游。苟所好焉是從。寧富貴之可求。惟醉生而夢死。寔余心之所憂。先民指余以周行。余舍此而依疇。曰心如虎。而情如舟。伊志道而逐外。同植藕於崇丘。幸旣返乎初服。願終免乎下流。絶芬華而恬養。矢蓋棺而後休。已矣乎。人生在世能幾何。歲月如流不我留。胡爲乎倀倀昧所之。往者已無及。來者猶可期。孰無爲而有獲。盈囷在乎耘耔。勤夙夜以毋忝。遵明訓於雅詩。固至樂之在是。朝聞夕死又何疑。</text>
<title>題從政名言後 乙酉</title>,<text>人要入道無如敬。行欲求譽不是誠。勤集名言貽後學。令人却憶薛文淸。</text>
<title>澆花 古方。以馬糞淸澆花。翌日開者卽日便開云。</title>,<text>纔見離披便見殘。盛衰相代苦無端。憑君莫用催開法。留得枝頭蓓蕾看。</text>
<title>直宿門下省。有感而成。示韓益之。戊子</title>,<text>繫祿違將父。謀歸却戀君。傷心中道客。極目太行雲。鐵笛憐秋引。征鴻怨夕聞。燈前一樽酒。飮盡不成醺。</text>
<title>贈三角上人 己丑</title>,<text>萬事都低了。千心摠寂然。偸成忙裏靜。默對定中禪。砌淨花初落。天空月獨懸。百年今日趣。難語又誰傳。</text>
<title>題僧軸 丙申</title>,<text>極目兵塵漲海湄。驚禽未有可安枝。山僧不識征人苦。夜雨懸燈強索詩。</text>
<title>李叔平赴丹陽。稧人會餞于弊居。臨發有雨。以天敎好雨留佳客分韻。得留字。己亥</title>,<text>丱角交情到白頭。團圓歡喜別離愁。如何平子歸田日。更値淵明叩枻秋。人畏簡書輕闊別。天敎風雨作淹留。應知東閣憂民處。回首蘭亭憶社遊。</text>
<title>聞體府病臥月城有感</title>,<text>昨送台旌向月城。有人傳報病相嬰。曾看損食憂諸葛。定被傷時悴賈生。瘴霧可堪床底起。海山無數枕邊橫。極知愷悌神應勞。猶自終宵意未平。</text>
<title>又聞病歇。次前韻。</title>,<text>入爲心腹出干城。事業何曾數晏嬰。天意定應存社稷。海濱那得死先生。風傳鼓角妖氛豁。日映旌旗喜氣橫。說與南中諸父老。祇須加額望昇平。</text>
<title>次韻寄李叔平 辛丑</title>,<text>憶昨金章在海甸。日夜悠悠思我里。塵間安得賞音人。天下難逢如意事。紛紛名利爭駝逐。疏懶不慣趨朝市。歸來山屋月爲燭。一味偶契玄眞子。從今好作鼈縮頭。晩節庶免狼㚄尾。只有相思一片心。飛渡二樂樓下水。</text>
<title>辛丑五月二十三日曉。夢侍先大夫。</title>,<text>一失儀音杳莫追。卷中空泣蓼莪詩。分明昨夜叨陪夢。髣髴當年寢疾時。風急不曾饒靜樹。草微那計報春曦。重泉倘卜承顏面。孤露餘生願死隨。</text>
<title>移植牧丹。次東坡吉祥韻。</title>,<text>俗務拘人未昜裁。吉祥那得趁花來。何如借取芳根去。坐待明年盡意開。</text>
<title>偶吟</title>,<text>破屋欹傾倚毀垣。可堪中夜朔風掀。紙衾瓦枕終朝臥。客至無人出應門。</text>
<title>次李叔平韻</title>,<text>老向紅塵又強顏。喫梅眞覺未爲酸。回車獨過江頭路。柱笏同看郭外山。千日別來旬日合。十分愁裏一分歡。慇懃莫忘他年約。瀼水東西兩竹關。把酒長歌一愴顏。請君休怪我聲酸。精能謾學三年楮。行路終成九折山。垂老漸能齊得喪。相逢猶復說悲歡。不如携手山中去。萬卷詩書晝掩關。</text>
<title>堤川館舍。次退陶韻呈主人丈。</title>,<text>遠道不可窮。愁緖不可整。竛竮度曠野。默默笑我影。霜風穿弊裘。氷雪阻修嶺。承恩況非分。短綆妨深井。回車故山路。帝閽日以迥。浮生能幾何。長年逐萍梗。試道貴人忙。何如貧者靜。</text>
<title>敬次厓相韻</title>,<text>人皆愛看菊。燦燦明朝旭。中有後凋心。人看還不識。誰哉世之人。好德如好色。霜霰劇搖落。幽馨方未歇。松桂是顏般。梅花乃長息。</text>
<title>次堤軒板上韻。寄李養久方伯。時發。○壬寅</title>,<text>垂老聲名不厭低。幽情去去着巖棲。松杉寂歷雲生壑。楊柳扶疏月漾溪。莫向郢城歌白雪。曾知蜀道有靑泥。憐君肯與同心事。要及春耕耦瀼西。</text>
<title>入山莊馬上口占</title>,<text>石路緣溪入轉深。斜陽翳翳下高林。羸驂短僕閑來往。誰識幽人歲暮心。</text>
<title>北澗絶幽僻。泉石頗奇勝。緣澗上下數百步許。兩岸皆躑躅。每遇花開時坐石弄泉。淸波紅錦爛熳相映。極有佳趣。余甚愛之。戒村童無得折毀。今年二月。余在栗村。山奚來告云。舍後峯壑頃爲山火所延爇殆盡。首問躑躅免否。曰不免矣。余嗟惜久之。閏二月。到山居。先尋北澗。則躑躅無恙焉。蓋以植根巖竇。不雜於衆蕪之中。故得免於火患。而山奚不察而妄答也。欣然有感。詩以識之。</title>,<text>澗邊躑躅樹。爾性良險奇。不喜桃李場。況願文石墀。托根巖竇幽。苦意誰得知。龍鍾有病葉。猗儺無長枝。百草得肥壤。雨露與華滋。春風一披拂。苗葉何猗猗。獨伴石角松。困厄不敢辭。坐受衆芳譏。甘後韶華時。化工各有付。物性固難移。忽此燎原火。起自野商炊。狂飆助虐焰。爇盡浮天眉。玉石競同焚。況問蕙與芝。孤叢幸自保。依然寒澗湄。欣欣日向榮。蓓蕾映淸漪。擇地爾豈知。免災曾不期。乘除諒如此。倚伏迭相推。無榮卽不辱。有得失亦宜。寄語窮居子。愼勿惡寒飢。</text>
<title>齋居有感。寄丹陽李使君。用去冬山韻。</title>,<text>獨來西澗照衰顏。黃紙紅旗意已酸。槐國豈非身後夢。終南猶是戀中山。須將靜躁論榮辱。肯爲升沈辦戚歡。從此欲尋平正路。却愁前去有重關。</text>
<title>野闊天回一望愁。中原歸路更悠悠。山從劍石來方壯。水遶金灘去不休。浮世幾人靑入眼。少年爲客白渾頭。惟將老淚供多感。洒盡千行寄北流。厓翁庚子冬忠州道上作也。病中偶記得。諷詠不已。因次其韻。</title>,<text>暮年懷抱自生愁。不管平生計謬悠。賦命每憐三不幸。行身何啻七宜休。翁今失馬寧關念。人或呼牛但點頭。秋草滿庭門獨掩。萬峯攢裏一江㳘。</text>
<title>書懷。用洪太古島潭板上韻。</title>,<text>世路崎嶇已備經。當時辛苦說調停。聊隨白木長鑱柄。歸臥淸江小草亭。恩似丘山難報答。身如蒲柳昜凋零。只今萬事三緘口。不怕垣人屬耳聽。</text>
<title>贈花居士 幷序</title>,<text>余家舊有四季花一大叢。其高出屋。余甚寶愛之。兵火中家旦爲燼。況一庭實乎。今年春。新構山齋。植花卉數種于階上。恨欠此花標格。一日。居士採持帶土以來。問之則渠平日所手植。在池中小嶼。故閱十年兵燹及野火。而獨脫焉者也。居士請以一語記其事。遂吟得五十六字以謝之。居士姓周。名漢卿。平生有愛花癖。以植花爲業。人呼爲花居士云。春爲芳叢歲四回。世間紅紫摠輿臺。凌霜意氣常傾菊。帶臘精神欲幷梅。尤物悵因兵火失。寸根欣逐道人來。從今不恨生涯簿。壅地通泉手自培。</text>
<title>又贈一絶</title>,<text>何生蝴蝶化爲周。天遣憐花一性留。我亦年來愛芳草。擬將隨汝作園頭。</text>
<title>詠史</title>,<text>講宴東堂何禮優。却從南闕賣君頭。當初也解羞羊祜。底對王經不解羞。右王沈三言不答欲如何。行路皆知憯鏌鎁。強道伯仁吾不殺。鬼神還在你傍麽。右王導</text>
<title>卽事</title>,<text>慣病渾忘病。長閑却厭閑。補階臨淨綠。刊樹露孱顏。灌竹晨仍夕。尋雲往復還。淸宵更無事。邀月倚松關。</text>
<title>漢陰李相公寄以新曆。上面有詩云。百憂多病歲崢嶸。遙想居閑萬戶輕。醫局禁方神已授。溪堂幽趣盡難成。厭看列岫浮雲變。獨愛方塘活水淸。持送此書無別事。春來應相老農耕。乃其所自製而手寫者也。病人不以一字入都中久矣。而厚意不可無謝。遂用其韻以呈。</title>,<text>眼中台座望崢嶸。自哂鳧飛沒重輕。千里夢思傷阻闊。一詩情到荷生成。飢寒任分經營斷。泉石尋盟計活淸。從此不須煩曆日。霜零收穫雨零耕。</text>
<title>次韻謝希庵丈見寄。效后山體。</title>,<text>事旣難追往。人將不食餘。閉門專守己。隱几嗒忘余。眼暗妨尋墨。頭慵厭着梳。久知衰甚矣。休問意何如。</text>
<title>杜子美寄題草堂詩曰。經營上元始。斷手寶應年。蓋識其歲月也。近閱子美年譜。肅宗乾元二年己亥十二月。公自同谷赴劍南。翌年庚子。卽上元元年也。裵冀公冕鎭成都。爲公築草堂於浣花溪。越二年壬寅。卽代宗寶應元年。則首尾三載而草堂成。干戈羈旅之中。餔糒不給。雖蒙賢主人之助。得一屋以居。亦甚艱矣。余於庚子春。始得地于愚山之北澗。拮据營構。至壬寅而堂室粗完。其間勤苦。蓋不啻於子美。而歲月久近恰與相同。干支之號又同。此雖出於適然。而猶不能無感於懷也。嗚呼。余之同於子美者。豈止此一事而已耶。貧寒一同也。羸瘦二同也。遭亂困頓三同也。輕於言事。卒之取困四同也。自許太過。爲人所笑五同也。至於戀君憂國一飯不忘之忠。則雖不敢自謂同。而亦不敢自謂不同也。所不同者。惟文章照千古。光焰萬丈長耳。同其所不幸。而不能同其所長。是亦命物者之爲耶。余於此不惟有所感。而又爲之自悲焉。因次寄題草堂詩韻以見意。</title>,<text>拙性乖俗好。潛伏理宜然。考槃此僻境。洗心聆風泉。煙雲互明媚。琴書亦靜便。夙願幸無違。頹齡聊可延。憶昨誤塵網。一去經十年。豈無榮達念。幽盟奈彌堅。矧玆屬艱危。宏材須濟川。安能鵜在梁。坐使羽沈船。遂將魚鳥性。歸共麋鹿眠。數椽足容膝。萬事當聽天。但恐終老志。或爲柔道牽。福兮禍所伏。名者謗之先。何況不義貴。於我如飛煙。明珠當十襲。出懷卽難全。長松倚雪壑。不受䕨蔓纏。苦懷誰復賞。悲吟徒自憐。</text>
<title>正月二十四日曉地震 癸卯歲甲寅月辛巳日庚寅時也。起乾向巽。</title>,<text>坤順元宜靜。陰疑却會掀。聲如風火烈。勢欲海山飜。本立家應易。賢登國自尊。扶陽二三策。無路叫天閽。月屬三陽泰。時當四德元。如何牝馬類。還震六龍門。是日震自乾 示儆天庸玉。忘亡國詎存。恭吟雲漢雅。淚望太微垣。</text>
<title>余甚愛四季花。冬月恐其悴。爲立四竹柱。加以細竹椽。用苫圍覆之。以護風雪。今年立春在舊歲正月中。日氣已和煦。妄謂此後必不再寒。遂撤其苫。蓋欲迎陽受雨。使之早抽條也。不意數日來寒凜忒甚。弱植不能自保。瓜其膚。已燥矣。嗚呼。事不順理。欲以私意小智安排作爲於其間。望其速成。其不爲揠苗之宋人者鮮矣。遂用梅聖兪五側體記其事。以存後日之戒云。</title>,<text>昔我第四季。不下菊與桂。得汝伴寂寞。意欲睨頓蠡。蓓蕾遞續接。絳萼映綠葉。每與土德王。肯爲月晦厭。愛護作重寶。不翅肉倍好。蓋裹幸已密。啓發失太早。但見化日煦。未料朔吹吼。耿耿夜倚枕。咄咄曉行塢。巡視曰行去聲 老樹亦虎倒。弱植況自保。乍訝飯顆瘦。竟作澤畔槁。信是自作孼。不敢怨造物。助長者有害。欲速則不達。萬物貴順性。小智古所病。豈獨爲汝惜。一蹶要自警。</text>
<title>早春登臺</title>,<text>病中百念摠成灰。幽興依然尙未裁。欲試春風初出戶。偶聞禽語遂登臺。欣欣物意飛還躍。衮衮天機去又來。好領滿前無限樂。不愁眞路隔蓬萊。</text>
<title>夜坐</title>,<text>中宵睡覺氣渟凝。默省心源一點澄。靜裏驀然難着力。只今慙愧瑞巖僧。</text>
<title>愚巖</title>,<text>萬古衝波獨力鏖。頭昂面醜摠如愚。他年有客來相訪。山下蒼巖是卽吾。</text>
<title>問山</title>,<text>舊名于北今愚伏。只爲中間着老夫。靈隱聖居名更好。山英還愛老夫無。</text>
<title>山答</title>,<text>愚宜雌伏智雄飛。泉石幽盟愼莫違。自是人情愛名譽。我於愚智沒心機。</text>
<title>溪亭</title>,<text>溪水淸如鏡。茅堂狹似船。初回大槐夢。聊作小乘禪。投飯看魚食。停歌待鷺眠。柴門終日掩。孤坐意悠然。</text>
<title>歲除日宿玉成書宇。曉聞鷄聲。有省口占。甲辰</title>,<text>黃鷄已喚甲辰春。物色風光一倂新。爲問本來明淨地。怎生留惹舊年塵。</text>
<title>離山晶長老新歲寄詩。副以棗實一封。次韻謝之。</title>,<text>老去閑愁沒柰何。新年白髮一分多。忽看火棗隨瓊屑。驚喜三淸路不賖。</text>
<title>鄭生 榮邦 來訪。以詩相贈。次韻答之。</title>,<text>山幾縈紆水幾重。多情來到寂寥中。明知五夜懸燈話。絶勝三年數墨功。只怕吾心澄不定。休言此道遠難通。從君試問花兼柳。孰使靑靑孰使紅。</text>
<title>正月二十三日夜。夢侍晦庵先生坐。俄而象山公至。相與接膝。余謂象山曰。公門學正如人夜坐水中。自謂星月盡在吾脚底。象山謂晦庵曰。緣公廣爲論說。致令後生輩疑我。我何嘗作如此說話耶。晦庵云。我不曾將公說話說與後生。只是著之文字。後生輩自能覷得破耳。象山遂以手指畫余掌作字曰。多言害道。宜無言。若有以密付者然。余曰。此正是禪家莫把金針度與人底言句一般。覺而思之。禪家瞑目注想。求以識心見性。怳惚之間。略見些箇影子。便謂有所解悟。洞見光明閃爍。萬物皆備於此。而不知其所見者非眞道體也。夢中星月之喩。似有此意。但如此取譬。旣不曾見之於簡編中。又不曾思之於心慮上。忽於夢寐之際。對陸老發之。雖未見其親切的當。而亦非無義之譫言也。遂記之。將以就正於君子。因次鵝湖欽韻。得二律道所感云。</title>,<text>巍巍堯德始明欽。精一相傳舜禹心。大抵問途方適國。未應平地立成岑。沿門索飯終難飽。把鏡窺花久則沈。佛書云。慧多心亂定。久則沈。 只有明誠須兩進。不言來者不如今。夢中有後生之云。故落句使夫子語。典刑長向卷中欽。夢裏摳衣亦賞心。自是嘉禾異稂莠。誰將寸木倚樓岑。當時不着嚴辭闢。平陸應爲濁浪沈。少子幸能參妙訣。夾持猶可冀來今。</text>
<title>方伯李君養久駐州城。以書相問。于今不相見已二年矣。夜坐對月。殆不能自遣。吟得短律以寄。</title>,<text>相思咫尺望襜帷。坐到松窓月午時。欲說豈無心裏事。多情空與夢中期。春回洞壑花初動。愁入江湖病未醫。何日四邊休練卒。一樽桑落共君持。時方伯閱武于北川附方伯次韻峨冠鳴佩侍經帷。謫下人間又幾時。騷客一春芳草怨。美人千里彩雲期。求賢會見虛前席。活國應須付上醫。自笑疏慵何事業。四年孤節手中持。</text>
<title>咸興僧妙淨行脚到嶺南。住見日庵二年。庵距吾愚伏未十里。數相從泉石間。今將北矣。來告行。北之巡乃余舊同審也。付以書使袖納。仍贈一絶。</title>,<text>千里關河一錫微。音書珍重去無違。相逢定問山翁事。百曲溪頭晝掩扉。</text>
<title>集句</title>,<text>老向功名意轉疏。夢中猶讀少時書。日長籬落無人到。數畝荒園帶雨鋤。</text>
<title>閑行</title>,<text>盡日行吟萬木中。綠陰深處有淸風。悠然意在忘言地。翹首沂雩恨不窮。</text>
<title>過松溪有感</title>,<text>吾祖曾耽道。衰年此掩扄。琴書當日地。禾黍後人情。松老留風骨。潭澄見性靈。呑聲空佇立。征馬替悲鳴。</text>
<title>夜坐有懷。時讀朱書節要。</title>,<text>落月照東麓。巖光爛如玉。幽人坐對此。欣然媚幽獨。豈無千載人。與我同心曲。落落不可親。娟娟空在目。長跪抱遺編。悲歌振林木。</text>
<title>次西厓先生韻</title>,<text>幽情全與世情疏。門掩空山一草廬。不解覓心資玩弄。閑來遮眼聖賢書。俗學迷方用意疏。老來悲歎臥窮廬。居然守着無珠櫝。懴悔當年誤讀書。</text>
<title>招杜術士思忠</title>,<text>術士中朝人。隨兵到嶺外。流落不能歸。以風水及相術名。自言子美之後。時在李養久帳下。以詩邀之。宇宙詩宗杜少陵。風流千載有雲仍。城南閥閱諸親隔。海外聲名走卒稱。莫把奇談調蔡澤。好乘幽興訪孫登。人生契合無燕越。石榻何妨一笑凭。</text>
<title>立春日作 乙巳</title>,<text>人心最好陽明勝。世道須要穢濁除。只管自家餘不管。且欣春氣滿吾廬。</text>
<title>從叔參奉挽詞</title>,<text>豫章生在空山裏。出地卽與凡姿異。良材未作樑棟用。黑風吹折干雲氣。驊騮眼底輕六合。整立嘶鳴望閶闔。窮秋瘦骨櫪下斃。咫尺天衢阻騰踏。造化小兒多戲劇。我欲不怨那可得。當時謾說鬼福謙。此日誰信人浮食。平生爲善天不祜。至今人冤吾從祖。天乎又奪幹蠱賢。九萬無階向誰訴。蓽門圭竇日荒涼。詩書舊業餘塵箱。人生生死豈不大。漆園誕妄齊彭殤。靑山黃土掩白璧。忍見高堂血垂臆。百年離別一長慟。萬壑悲風響松櫪。</text>
<title>金士悅來訪。次蒼石兄韻贈之。是日適語及世變</title>,<text>求之卽在不難尋。莫向虛無枉用心。誰遣蒙人譏魯叟。不堪思古更傷今。</text>
<title>月夜與李叔平昆仲，成士悅，康明甫諸人講話。叔平出一絶。各次韻。</title>,<text>把還煩擾放還流。覺得亡時便是收。從古此心無別法。莫將光影費尋求。因論禪故及之</text>
<title>鄭相國 琢 挽詞</title>,<text>半夜中台坼。公位至左相 今年大歲蛇。卒以乙巳 老成終至此。邦國竟如何。勳業尊盟府。公錄扈聖勳 詩書證故家。公自少以明經稱 嗚呼俱已矣。萬事一蓬科。</text>
<title>挽金省克昌遠</title>,<text>夙昔心期托弟兄。邇來離闊歎晨星。只愁瘴地無消息。那意窮途隔死生。偲切道存人所笑。峨洋絃在世誰聽。攀輀一慟君應識。我是當年范巨卿。</text>
<title>愚谷雜詠二十絶 丙午</title>,<text>書室聖賢往矣書猶在。窮到心融卽見功。好向此中勤着力。莫嫌輪扁笑桓公。溪亭萬壑風泉獨掩扄。日長無客到溪亭。晩來意倦拋書出。潑眼新陰綠滿庭。懷遠臺巖臺千尺抱瑤琴。詠歎黃虞坐暮陰。山遠水長人不到。只應魚鳥是知音。五峯塘疊石留泉作小池。鏡中峯影絶相宜。昨來更試栽荷法。會見開花十丈時。五老臺五龍蟠屈石頭危。歷戰千霜老更奇。莫向當年怨斤斧。樵翁那解惜貞姿。舊爲店村時。村氓代其中一樹。顚今唯有旁枝作倚蓋形。翔鳳臺千仞岡頭獨振衣。去雲來鳥看平飛。悠然意得都忘語。日暮長吟弄翠微。鰲柱石樞軸穹窿自轉旋。杞人癡絶謾憂天。區區莫效支撑力。好鎭山門作老仙。羽化巖步步凌虛興未窮。六根非實又非空。從前枉試參同契。今日天遊自在中。御風臺泠然眞界出氛埃。萬里剛風腋下來。只爲故鄕忘不得。翩翩直可到蓬萊。萬松洲日將影過雲垂地。風得聲來海撼空。最好世間三丈雪。萬株春色一洲中。山影潭潭上山光碧四圍。蘸來潭底較淸奇。須添好雨涵虛靜。莫遣輕風漾綠漪。垂綸石古人垂釣還忘餌。我本無鉤豈有綸。自是濠梁知樂久。倚筇終日玩遊鱗。船巖神斧鑱成萬斛舟。化工應爲濟人謀。世間水乏行渠力。閣在空洲爛合休。花漵日暄沙淨水縈回。躑躅成山夾岸開。幸爾不隨波浪去。惹人尋逐此間來。雲錦石瑩滑那容一點苔。幾張雲錦帝親裁。不因萬劫濤沙齧。爭得晶光許好來。雙壁壇雙崖臨水翠屛開。十畝松陰絶點埃。佳境不慳分一半。今人誰肯爲山來。靑山村 丹崖翠樹白沙澄潭極可愛。舊有野人名靑山者居之。至今號其地爲靑山村。野人心計未全疏。此地來依水石居。今日獨來墟落盡。耦耕何處覓長沮。畫圖巖丹靑顏面玉精神。磅礴潭濱德有隣。兩嵒列峙 擬向此間棲小屋。看人呼我畫中人。久欲置精舍未成拱仙峯百丈蒼厓十丈仙。問君高拱幾何年。應緣與世無情意。閱盡興亡獨不騫。水回洞畫障懸空拱列仙。蒼翁文字字堪傳。蒼石公嘗遊此地。有記勝錄一篇。首句乃摘其中狀嵒巒之語。 只嫌造物慳偏甚。不許絃歌入洞天。初議建書院于此。衆意嫌其深僻。議遂寢。[附識]余酷好泉石。自卜居于此。日與冠童三數輩搜奇討勝。上下十餘里間。懸厓曲漵絶壑深林。足跡靡所不及。方其欣然得趣。自謂世間無他物事可以易吾之樂。蓋將以是爲終老之計。一二年來。疾病侵尋。筋力乏少。登陟搜尋之興。漸覺衰歇。且念如此勞攘亦足喪志。杜門靜居。怡悅心神。時復尋閱經傳。玩索文義。有日暮途遠之憂。則於前日之所謂樂者。非惟有所不能。又有所不暇矣。病中合眼。默念向來遊歷之地。吟得二十絶書之壁上。以寓閑中臥遊之興云。丙午暮春下浣。石潨病人識。</text>
<title>李修撰叔平抱病遠來。許以旬月留止爲對床語。且以一絶見贈。次韻謝之。</title>,<text>當時只要入山深。離索那禁鬢雪侵。三夜對床成晤語。碧潭晴月證同心。附元韻頤養年來得力深。靈襟不受一塵侵。潭邊鼇柱高如許。那及超然物外心。</text>
<title>離山禪長老遣沙彌來。致書問訊。以詩送之。</title>,<text>碧眼禪子扣我門。離嶽煙霞濃滿屧。欣然笑罷問底來。袖有高僧書一帖。携上巖臺月明處。拗却松梢掃黃葉。今朝相送過溪橋。碧澗萬曲雲千疊。爲報高僧豈相忘。石磴連天不可涉。</text>
<title>寄全秀才克恒</title>,<text>聞君頭角已冠緌。爲把陳言當字詞。一語動時精取舍。三人行處審師資。懷金結駟榮何有。摘葉摛華技亦卑。珍重成人在與善。須尋百已聽箴規。趙文子之冠也。韓獻子戒之曰。成人在始與善。始與善善。善進善。不善蔑由至矣。始與不善善。善進不善。善亦蔑由至矣。此與聖人之言曰商也日益。賜也日退之語同。眞格言也。加之意甚善。</text>
<title>蒼石兄朝天回。得痰病甚劇。愼攝經年獲愈。同契以壺榼慰之。坐間得一律道情。</title>,<text>萬里關河六氣淫。肌膚那免病相侵。生災無妄藥可勿。求福不回神所歆。磅礴形神期華嶽。敷腴顏色映丘林。殷勤賀語存規戒。永命祈天在養心。養心莫善於寡欲故云</text>
<title>挽趙月川</title>,<text>琉樂齋前立雪賢。當時科品許弓騫。剛方器度天偏厚。篤實功程老益專。廊廟未伸經國手。丘園虛閱杖朝年。可憐身後無長物。廚下簞瓢架上篇。</text>
<title>太白寺僧持西厓詩訪余于中臺。次贈。丁未</title>,<text>結趺聽簷溜。春夜未渠央。永懷古人心。黃卷有遺芳。如何百年半。岐路尙彷徨。燈前獨惆悵。言短意還長。</text>
<title>吾鄕達尊。主簿宋丈年七十四。縣監金丈年七十二。叔父年七十。縣監尹丈年六十七。以今上元日燕集于醫舍之存愛堂。命之曰白首會。蓋盛事也。鄕之白首者。或聞風佩壺而至。友人金知德，知復及經世及從弟光世以子弟侍坐。終日陶然。續之以明月。酒酣。吟得一律敬呈座上。以申祝賀之忱云。</title>,<text>德星夜入壽星墟。滿坐耆英燕集時。年在古稀還健勝。晧如商四各瑰奇。壺觴簡淡過從數。子姪陪隨笑語怡。盛事自今成歲例。到看仙核長孫枝。</text>
<title>西厓先生挽詞</title>,<text>金聲玉色鳳威儀。瑞世英姿世所師。河嶽氣中生有自。退陶門下見而知。人間已矣無蓍蔡。天上依然望尾箕。脣吻向來何足說。靑蠅難辨夜光疵。才稱王佐未應慙。徇國誠心帝降監。經濟半途窮鬼五。棲遲初服達尊三。只緣大雅難諧俗。豈有重華不堲讒。臨絶一封文字少。解敎悲涕滿東南。來往西林二十春。只今於道尙迷津。山頹此日將安仰。河飮平生更莫因。萬古和風長隔面。一天明月是傳神。縻身宦宂違臨穴。慙愧當年築室人。</text>
<title>郡齋書懷</title>,<text>此邦民物久顚連。拙手慙非保障賢。日失伍三知有罪。月攘鷄一待來年。經秋草沒松間屋。盈尺塵埋架上編。世故不容人便去。芒鞋時向夢中穿。荒政無策。屯田亦不能全罷。故頷聯云。</text>
<title>書海印寺僧軸</title>,<text>一宿禪房記昔遊。至今魂夢繞紅流。芒鞋布襪非無計。五斗淹留愧白頭。</text>
<title>徐正郞行甫閉戶仙査山中。冬至月。以盆梅盛開者一枝折納紙籠中寄來。副以淸詩三絶。不勝喜倒。謹用其韻謝之。</title>,<text>自笑山翁誤出山。一年鞾笏在人間。詩隨驛使來東閣。無限鄕心隔淚看。絶俗幽芳合在山。誰敎送到簿書間。摧殘尙有仙風骨。可把凡花比幷看。暗香疏影傍溪山。修竹蒼松伯仲間。三逕只今埋沒盡。待誰留眼品題看。</text>
<title>山居 戊申</title>,<text>滿山風雪歲行闌。牢閉柴荊謝往還。堪笑四方心已倦。吾廬雖陋十分安。</text>
<title>離嶽僧惟性索詩。贈一絶。己酉</title>,<text>雪盡千峯景漸暄。小窓孤坐聽禽言。如今不恨過從斷。時有山僧款竹門。</text>
<title>寄關西伯李養久</title>,<text>千里關河費夢思。一書珍重慰調飢。年來息盡閑心想。只有朋情未肯衰。穗雲飛細遶窓間。正好澄心默坐看。何事當時黃太史。九衢塵裏學偸閑。寄香封來</text>
<title>宿練光亭。月色甚好。翌朝。方伯李養久以書相問。書面着愚伏字。見而有感。以一絶答之。</title>,<text>莫將愚伏壓書頭。解與征人惹着愁。昨夜滿樓秋月色。夢魂難到萬松洲。洲在愚伏山中</text>
<title>往在甲申春。余方讀論語。夢謁箕子祠有感。賦一短律。覺而記其首聯。以語同伴則或戲之云。覺時作還不及。後二十五年己酉秋。余以冬至使過平壤。時方爲君服斬。不得入祠宇。瞻拜于廟下。遂憶夢中句。足成短律。</title>,<text>吾袵能令右。公車孰使東。夢中句 道行夷不陋。仁遠國仍空。何者非天意。無然怨牧宮。千秋禮遺廟。髣髴聽陳洪。</text>
<title>到十三山。書贈陳童子。</title>,<text>恰行二千里。纔到十三山。自王京至此。不多不少。恰恰二千里。 但苦前程遠。寧愁隔歲還。逢人無與晤。對酒不成歡。偶得陳童子。論書一破顏。童子名利貞。年甫十四而能誦四書。講問大義。無不通曉。眉目頗穎秀。</text>
<title>留別應北庵 邦悅 ○庚戌</title>,<text>行到山海關。有應君名繹字邦悅者來訪于店舍。與之語。樂易可愛。善畫又解醫。自言舊居浙江之金華府。頃歲。二親繼殞。妻子零落。遂飄然有遠遊之志。來住此關今已累年。辱與貴邦賢大夫過此者遊亦非一二。今幸得懽於左右。願得一句語。庶他日携歸浙嶠。展之風簷。以寓想慕之懷。臨別遂書此以贈。鞅掌嚴程一解顏。偶攀瓊樹塞垣間。方憐百鹿非凡手。一障子畫百鹿甚妙 更荷雙鴟爲盡歡。再提壺榼來訪 華髮滿簪吾已老。春潮入夢子應還。舊居在江浙故云 百年未卜重携日。須信人間此別難。[附識]僕素不能詩。兼中年以後疾病交侵。粗知休心爲安樂法。遂廢吟詠。生澁已久。昨蒙俯索篇章。致意勤至。浙嶠風簷等語。極令人起感。況此風萍聚合。各在數千里之外。豈非難遇之緣。而他日重逢。又杳然無期。則臨別之際。何可無一語耶。玆不免破戒。構拙以副盛意。只可一笑覆瓿也。</text>
<title>到高嶺。寄應北庵。</title>,<text>逆旅逢君一笑開。愛君標格似江梅。只應此後相思夢。不被重關隔斷來。</text>
<title>題寓居壁上 七月入城。寓古𢢪曹洞。</title>,<text>偶因多病得長閑。散髮披衣晝掩關。睡罷風櫺無一事。不知身寄市廛間。</text>
<title>次韻別申順夫 之悌 南歸</title>,<text>送盡歸人滯洛中。羞將客淚洒西風。愁邊鬢髮先秋換。此物年來亦不公。</text>
<title>送金晦仲 寭 赴關東幕</title>,<text>玉揷晴空萬二千。秋風六馬雁俱翩。王尊未可全忘孝。行到危途愼下鞭。少年意氣橫秋鶻。老去功名上竹鮎。君於五年前已經通判 男子一生多事業。仙區花酒莫傷廉。恐爲豪氣所使。有流連光景之患。故勖之。白日柴荊古禮曹。寓居坊名 淸秋魂夢萬松皐。臨岐又與同心別。涕淚無端在縕袍。</text>
<title>題應北庵所贈李太白醉眠圖障子。圖乃應所自作。出關送別時持贈。</title>,<text>近山濃翠遠山碧。落景含山半天赤。瞢騰驢背醉眠翁。大野迷茫何所適。猩霞滿面肩過顙。一任驢兒齧蹄癢。龍眠心匠解奪胎。筆端幻出遊仙相。龍眠本是遊仙侶。曾住金華學輕擧。山海關頭昔邂逅。粲然一笑相容與。當時袖裏贈行物。半壁摩挲神怳惚。相思千里杳無期。夜向屋樑看落月。</text>
<title>寓居隣。有一算員名金柱者。以善移松名。雖夏月。能移拱把之幹。無不活者。爲余以小盆盛一老松來。枝幹扶疏甚可愛。</title>,<text>本自龍鍾不可材。更移根入小盆栽。平生未要爲樑棟。且免靑黃作爾災。造化生成有疾徐。百年枝幹僅尋餘。干雲蔽日元無分。戰雪爭風也自如。</text>
<title>題龍仁漾碧亭 幷序○辛亥</title>,<text>小亭在石泉上林樾中。名以聽澗者。余故山新卜。奔走塵埃。勞費夢想處也。辛亥春。自錦城趨謝于朝。歷宿駒興之漾碧亭。夜聞窓外有滴泉聲。欣然有感。得一絶。日暮來投漾碧亭。滿庭松檜雨冥冥。分明一樣琮琤水。不及山中獨臥聽。</text>
<title>宿邊山釋在庵。題坐屛。時以形勢巡審事承朝命到此</title>,<text>憶曾銜命丙申年。飛上千山第一顚。衰病卽今筋力盡。朗吟無計倚摩天。摩天臺名</text>
<title>淳昌壁上。有朴訥齋寄金沖庵三絶。蓋朴爲潭陽。金爲淳昌時相往復之作也。韓益之諸公皆奉次。余亦有感。用其韻。</title>,<text>尺疏千秋尙耿光。兩賢名與漢江長。憑誰說向三緘鬼。莫詑生前帶耀黃。百里隣封兩大賢。至今詩句賁山川。我來正取連珠路。忍對湖人說往年。連珠。綾城別號。 往事傷心不可尋。鬢邊霜雪坐來侵。吾衰豈有周公夢。中夜悠然獨整襟。</text>
<title>再用前韻道所感</title>,<text>若將魚目齒宵光。鳧鶴還應換短長。公是日非非日是。世間無用是雌黃。狠腹偏心說聖賢。誰能隻手障奔川。歸歟水石煙霞裏。獨抱遺經送暮年。懷山波浪幾千尋。鎬邑飜爲匪茹侵。一亂極知緣運氣。殘生猶自涕盈襟。</text>
<title>謹次圃隱先生板上韻</title>,<text>向年奉使過松都。拜謁于文忠祠下。仍上滿月臺。愴然興懷。想得英靈時往來於故宮禾黍之間。遂爲之涕下焉。卽於完山東閣。得公近體一首。雖其歲月無徵。而憂傷感慨之意溢於言外。聲氣俱短。不忍再讀。意者其在國事旣去之後歟。嗚呼悕矣。吟誦悲惋之餘。謹用其韻。一字吟來一涕橫。短篇能使我傷情。昏庸自爲叢歐爵。險固無論鐵作城。豈不識天親有德。只應知義重於生。懷君戀闕貞魂在。長與雲煙護舊京。</text>
<title>漢陰李相公以書索梅子。欲種之龍津。令照映山澗。蓋爲投老吟賞之計也。謹以數千顒呈似。仍有所感。得近體一首幷奉。時相公爲唇舌所困。方乞致仕。</title>,<text>碩果生生理不差。會看千樹擁山阿。升盤入鼎要探實。平砌堆墻莫管花。桃李滿門何用此。風標同調故須多。鄕園亦有天然白。誰向窮林問古査。</text>
<title>哭趙汝直 正立 ○癸丑</title>,<text>淸時勇退急流中。噓起千秋立懦風。頹俗見希驚大讓。聖君恩重賞孤忠。新除直提學。病未謝而歿。 家肥孝友身常泰。病入膏肓限忽窮。記得政曹留筆日。寸心惟有淚傾涷。昔年郞署忝同僚。視子如松自視蒿。情卽弟兄惟姓異。地分河嶺亦神交。平生解相庭中骨。一病驚聞屋上皐。除却夜臺長會合。世間那得續絃膠。</text>
<title>春日思歸</title>,<text>跨馬腰先僂。當班脚不支。自憐衰朽骨。非復宦遊時。洛澨春波漲。商顏野菜蕤。極知歸去好。緣底尙遲遲。</text>
<title>洪寧原孼族名麟壽者。居掌苑橋西。偏闢小園。雜植奇花異卉。蕭然坐其中。余再往訪。借得松竹各一盆。約以南歸時奉還。以一絶寄意。</title>,<text>聖恩如海久低徊。野興逢春不肯灰。南國未尋三徑去。北隣聊借兩盆來。</text>
<title>候使相于臨溪縣。聞使相取羽溪路。遂自臨溪急向羽溪。山路極險。馬上得一絶。</title>,<text>嶺路橫天不可躋。樹間時見老熊棲。王陽底事渾忘孝。纔到臨溪又羽溪。</text>
<title>白沙李相公被重譴在都門外。以一絶問之。</title>,<text>萬事悠悠摠不期。丹心只恃聖明知。時朝議欲加罪。而知上意堅定。不得發云。 天涯歲暮無消息。獨遡西風淚兩垂。</text>
<title>宿喚仙亭 甲寅</title>,<text>松間畫閣出雲衢。蓬島飛仙定可呼。酒醒夜深揮燭退。坐看晴月滿平湖。</text>
<title>題兜率寺壁 寺西有楊士彥卜居處。峯巒甚奇壯。泉石亦佳。但太僻不可居。</title>,<text>卜築誠癡計。經過儘壯遊。何緣問蓬老。定欲挹浮丘。天聳千尋玉。巖渟一片秋。仙區難便住。人世謾多憂。楊自號蓬萊</text>
<title>通川淸虛堂北墻下石上有桐木中琴材。余命伐之。主守姜文卿頗有愛惜意。戲述其語以慰之。</title>,<text>請君莫伐梧。伐梧欲何爲。飾以崑山玉。絃以扶桑絲。調以黃鍾音。被以南風詩。終不如朝陽夕露長淸陰。老仆巖頭人莫知。物中於材必見用。不是戕之乃收之。嗚呼旣不免斧斤厄爲君用。請君長置膝上彈。愼勿棄擲塵蠹間。</text>
<title>題普德窟</title>,<text>神仙無則已。有則當在此。不見人則不可呼。如或見之當見吾。平揖香爐萬仞峯。三十三天第幾重。橫吹鐵笛倚斜暉。淡霧輕風興已飛。爲報金剛臺下長鳴鶴。莫浪問蘇仙之遊樂不樂。</text>
<title>初入萬瀑洞。有鶴盤空。余令笛手吹作慢調。徊翔不去。如解人意。第三日再到。則又出而飛舞。余題詩于普德窟。落句云。爲報金剛臺下長鳴鶴。莫浪問蘇仙之遊樂不樂。蓋喜之也。又後三日。出山到曹溪洞。回念昨遊。杳如夢中事。眷戀不能忘。忽見雙鶴在雲霄間盤旋。良久而去。依然有相感之懷。口占一絶。</title>,<text>曹溪洞裏暮徘徊。萬瀑香爐首幾回。多謝金剛臺下鶴。殷勤相送過山來。</text>
<title>宿洞山。晨起喜雨。是時大旱。</title>,<text>歲旱無禾麥。田家廢銍鋤。天心未忘愛。雨意欲蘇枯。映樹看疏密。窺窓聽急徐。願傾三日霈。滿慰四郊吁。</text>
<title>今年自春不雨。至夏愈甚。五月十日。有甘澍自晨至夜。此國諺所稱太宗雨也。有感而作。志喜。</title>,<text>沒世猶流澤。於戲不可諼。年年是日雨。點點聖王恩。淨洗芸黃色。昭蘇暍死魂。星言觀四野。喜氣滿乾坤。</text>
<title>題南軒</title>,<text>老退荒間分所當。聖恩隆重借黃堂。庭空晝永悠然坐。一樹桐花滿院香。</text>
<title>次小樓板上韻</title>,<text>芳春歸計坐參差。耐度芙蓉落盡時。官事日埤何可了。且閑酬應莫深思。三椽茅屋萬松洲。聽澗亭前一逕幽。昨夜夢歸仍不寐。滿空涼月在西樓。萬縷憂端集鬢絲。天涯何處可伸眉。登樓無限騷人意。滿地秋陰日暮時。</text>
<title>江陵士子輩各出米斗。以書來問訊。其意甚勤。以短律謝之。時余自本府就拿命。在獄四十五日蒙恩。待命金吾門外。</title>,<text>禮樂慙先進。聰明畏後生。在任時與諸生通讀禮書 追從空歲月。披露但心誠。忽作倉皇別。相看急難情。書成不盡意。涕下欲沾纓。</text>
<title>冬至夜坐偶吟</title>,<text>網已開三面。纍猶向一隅。未離公冶絏。空抱夏侯書。漏永眠難穩。燈寒影轉孤。天心幸陰騭。地底漸陽舒。</text>
<title>立春日偶吟</title>,<text>椒觴桃壘競喧嗔。獨對寒燈坐悄然。今日始知余罪大。金吾門外候新年。</text>
<title>月澗李叔載家有盆梅一株。臘月方盛開。與諸友同往賞之。吟得一律。丙辰</title>,<text>上番千點照玄冥。入戶相看眼忽驚。好傍檀山通馥郁。梅邊有紫檀假山。甚香烈。 肯從庭雪鬪輕盈。桃奴李婢休煩評。玉骨氷魂自爾淸。盡日不歸緣底事。主人標格更難兄。</text>
<title>又用蒼石韻</title>,<text>野外千林凍。窓間一樹春。乍如姑射女。還似冷山人。潔淨元宜雪。孤高不受塵。莫嫌輪鞅寡。同室有心親。</text>
<title>挽金參判希玉 玏</title>,<text>憶得先王撥亂年。枕戈猶御日三筵。掄才講讀公爲長。公時爲副提學 討奧羲文我未賢。經世備員檢討官 貞諒久知同氣味。衰遲長恨間山川。星巖寂寞今誰主。白首僚官淚徹泉。</text>
<title>臘月初六日。盆梅盛開。月澗兄弟來訪。適大風寒甚。閉戶靜坐得二絶。</title>,<text>榾柮煙薰一室春。竹靑梅白自精神。山童愼莫輕開戶。戶外饕風解砭人。朔吹掀天萬竅鳴。窓間玉佩綴疏英。柴扉盡日無人到。臥聽橋頭折木聲。</text>
<title>蒼石又賦一絶。次韻。</title>,<text>傲睨千花作後塵。人間臘月已回春。深居不被風霜厄。恰是晨門避世人。</text>
<title>挽姜報恩 䨞</title>,<text>黃髮丹顏是嘏仁。如何厭世忽長淪。還聞斂日衾猶短。治今喪者來言衣衿不備云。故用黔婁事。 久識平居甑有塵。公曾爲二縣而貧益甚。故用范丹事。二句皆實錄也。 泉下會尋同被樂。公兄弟凡九人。皆以友愛稱。公最後歿。 人間虛負釣璜春。公享年八十一。二句皆因姓用事。 他年忍過江頭路。白石蒼蒼不見人。</text>
<title>余家有梅二盆。以其一餽蒼石。</title>,<text>採君澗底蒲。種我池邊石。蒼石家西澗多石菖蒲余嘗採來種之 送我盆中梅。伴君床上易。霜霰有嚴威。草木自馨德。持此願相勖。歲晩各努力。</text>
<title>盆梅 四絶</title>,<text>噤得天香不啓唇。好從皮裏長精神。莫將仙子腰間佩。輕比吾家席上珍。右蓓蕾先開非躁後非慵。造化參差自不同。若使一齊都綻了。緝煕何處見神功。右破綻氷塞長河雪擁山。天心無處見倪端。薰然一室春光滿。造化還如有兩般。右爛熳瓊飛玉碎點書床。一片眞堪一斷腸。縱使調羹有佳實。忍敎吹笛擺孤芳。右衰謝</text>
<title>避暑玉成。悶旱題壁上。己未</title>,<text>赩氣漫空烈火烘。寰區無處不炎風。傍人怪我居深室。誰識微涼在靜中。余於暑日。輒閉戶坐室中。人皆笑之。大地烘烘萬井眢。誰敎旱焰徹窮泉。天今欲雨難爲力。多事農人苦怨天。上年冬。已少雪。今年自春徂夏。陽氣太亢。雖間有小雨。未嘗浹洽。隨卽焦乾。至七月則旱勢益甚。草木皆枯。井泉之出於數仞之下者亦皆竭涸。天際孤雲一抹橫。未應無意慰群生。蘇枯潤涸須臾事。其奈西風不暫停。望露陰頂。常有雲而不能雨。憑闌一嘯雨紛紛。山爲先生便出雲。我亦十年雲與友。拜灊無雨意徒勤。晦庵詩曰。自作山中人。卽與雲爲友。一嘯雨紛紛。無勞三奠酒。勉齋登城樓。望灊山禮拜。卽雨。</text>
<title>玉成後山。俗號西山。有一帶細雲橫抹山腰。自東而西。雖盛旱輒雨。今年絶無此雲。七月十六日曉。始有之。是日午。忽有雨。喜而有言。</title>,<text>萬古山腰一線雲。解傾甘澍洗炎氛。神功播在邦人口。不管方輿有闕文。常欲聞于土主有旱就禱而未果</text>
<title>田家怨。效儲光羲體。</title>,<text>農時望雨雨不至。七月農休雨不止。田中枯禾不復活。但令木綿花爛死。夫婦終年竭筋力。翁寒何衣母何食。翁寒母餓旦莫道。最畏官家督租役。聞說隣邦皆苦飢。扶携欲往何所之。嗷嗷共向田中哭。君門深深那得知。</text>
<title>次蒼石韻贈柳季華</title>,<text>河上傳家只墨莊。兒孫疏糲不充腸。如何將相三千日。倂欠成都八百桑。</text>
<title>挽呂德甫 裕吉</title>,<text>昔我忝專對。時公爲輔行。相逢國西郊。色溫視淸明。開口卽見心。心知不夸毗。載擅理行役。披襟託心期。晨征每幷轡。夕宿或連被。訪舊共悽悲。遇勝同快喜。關河豈不遠。旋返乃忘倦。御綸幸不辱。錫鞶慙謬眷。相隨扣閶闔。自列無功能。微誠阻聽察。寸心積惶兢。去就旣相謀。心情漸莫逆。末路得良朋。重之逾拱璧。久要有下石。新知或斷金。白頭與傾蓋。所貴相知心。蹇拙坐數奇。行身落窮途。人情宜共棄。鬼見亦揶揄。虞卿窮抵死。平仲敬彌敦。每於羈管地。相對見淚痕。一別倏三載。此情那可忘。書疏宿持戒。山川但馳想。始聞左丘盲。旋報皐魚哭。驚怛若躬瘝。愷悌謂神福。如何不毀年。乃忽傷生戒。豈不識順變。至痛難自制。有生孰無死。如公諒堪慟。飭躬常自潔。懷才終莫用。失聲寢門外。老淚瀉長河。欲往助執紼。其奈抱沈痾。江皐留小築。樹木日成陰。他年月溪棹。忍過春江潯。公卜尋于月溪下。自號春江。</text>
<title>憶楓湖</title>,<text>江陵府東南十餘里有楓湖。遊者自寒松南行。穿長林踏細沙。愈入而愈深。歷盡松沙。稍轉而西顧。則忽見平波浩渺。與天一色。晃朗如別一世界。令人錯愕而驚。眞勝地也。然而不見稱於世者。特爲鏡浦所壓。有如涇沚湜湜而以渭濁耳。余作吏時屢往遊而甚樂之。至今魂夢常往來而不能忘。蓋愛其幽靜平穩。宜於岸巾携筇也。寒松南畔是楓湖。極目平波遠有無。欲傍晴沙留小屋。好隨鹽戶作漁徒。當時此語元非戲。抵死初心未肯孤。楡塞又塵吾已老。末句缺</text>
<title>鄭寒岡挽詞</title>,<text>山海堂中侍燕申。天淵臺上挹陽春。深衣大帶端行士。正色昌言直道臣。耇造遽亡傷殄瘁。典刑雖在漸荒蓁。曾聞禮說編摩就。沒世猶能惠後人。三百三千禮與儀。可陳其數義難知。關中學者無張子。湖外先生有翼之。古道未能爲木鐸。群眸猶得仰金篦。山頹此日堪長慟。懵陋何從問所疑。</text>
<title>演雅。效康節首尾吟體。</title>,<text>吟詩非欲效堯夫。萬物冥觀各智愚。野雉近林常畏尾。山鷄照水竟亡軀。天寒大澤龍蛇蟄。日暖平洲鳧雁呼。欹枕偶然成一莞。吟詩非欲效堯夫。</text>
<title>春日。同月澗，蒼石，南溪，愚淵，申汝涉及冠童七八人遊酉川槽巖。效儲光羲體。</title>,<text>勝友隨緣集。芳樽盡意傾。忽驚佳節晏。徐傍小溪行。谷鳥相呼喚。巖花遞送迎。坐來無俗客。吟罷有幽情。</text>
<title>讀晦庵先生詩。有十二辰體。謹效之得 二首。</title>,<text>莫嗔倉鼠飮粱稻。莫嘆耕牛無宿草。君看猛虎落檻井。狡免下睨相侮惱。所以神龍蟄重淵。不與蛇鱔同周旋。和光避世金馬門。何似羊裘老澤邊。忘形猿鳥伴寂寞。鷄黍時時留野客。堪笑咸陽市上嘆黃犬。爲己謀慙爲彘得。魯社鼷鼠齒如鑿。白日恣食郊牛角。上帝容之不畀虎。任他去與毚兔謔。黃龍塞上來妖氣。常山蛇首不救尾。釋甲下馬拜戎王。妄引牧羝無愧恥。忠魂定不作蟲猿。炙鷄欲酹眞將軍。時平誰識狗續貂。臨亂視之麟與豚。</text>
<title>挽成士悅 濫</title>,<text>水淡蘭芳四十春。愛君襟度瑩無塵。始因偲切常加敬。遍閱酸甜轉見親。丹訣欲論書已廢。屢與公論參同契 濠梁雖在跡還陳。泉聲夜夜鳴環佩。長記寒齋對榻辰。公常愛余池上泉聲曰。此佩玉聲也。</text>
<title>次慕齋金先生韻贈權秀才厚 幷序</title>,<text>讀書者。須知書中所言莫非吾事。逐段逐句。皆卽吾身以求之。則凡聖賢所至而吾所未至者。皆可勉而進。若但悅其文義。以資講說而已。則雖日誦五車。畢竟干己何事。孟子曰。徐行者豈人所不能哉。不爲耳。至哉言乎。此最是警發人處。推此而觸類。則頭容直。手容恭。豈人所不能。冠毋免。衣毋撥。毋放飯流歠。豈人所不能哉。凡小學六篇中所言。皆人人所能。初無聖賢獨能而吾不能之者。特今人立志旣凡下。用功又膚淺。不能奮發向前切己體驗。故終身讀書。未免爲鄕人而止。豈不深可慨然耶。權氏子厚問小學於余。性靜而志專。若有感發於是書者。於其卒業而歸。次慕齋金先生韻。得三絶贈行。且述其窮廬悲歎之懷以勖之。蓋欲其及時力行。無爲買櫝還珠之愚也。六篇謨訓是嚴師。爲聖爲賢本自斯。他日待君當刮目。莫依今日出門時。莫道歸求自有師。且將精力俛於斯。培根漑土從今始。會見干雲蔽日時。句句章章總我師。眼前道理只如斯。勸君莫作空言解。日日行持十二時。</text>
<title>除夕書懷</title>,<text>喫盡涒灘歲。依然老禿翁。病留矜字上。身滯鬼關中。舊習藤常繞。新功凍未融。桑楡須猛省。育德要深崇。</text>
<title>趙棐仲 翊 改葬挽詞</title>,<text>憶曾官繫濊人墟。聞訃驚呼有慟乎。千里未隨輀翣後。一杯聊奠几筵初。幾年宿草深黔石。今日新墳壓檢湖。名譽謾留門戶替。善家餘慶理何如。</text>
<title>呈趙明府纘韓</title>,<text>太守訪梅山村。已爲勝致。而夜來天忽下雪。正副前日賞雪之計。更是一段奇事。謹以拙語識之。仰索一粲。人起尋梅興。天成賞雪期。山從昨夜白。花較去年奇。勝事誇窮巷。淸歡屬大巵。丁寧臘後約。皁蓋莫來遲。</text>
<title>除夕有懷。書曆日。</title>,<text>暼眼舊年三百日。新年三百又奔河。只愁世道年年下。齒落顚華也任他。</text>
<title>再用前韻</title>,<text>不恨長繩難繫日。自憐卷石望塡河。但令己德分毫進。世道汚隆莫管他。[附識]以吾身而形之世道。則固有大小輕重之殊。以世道而方之己德。則又有內外緩急之分。前篇非墨。後篇非楊。覽者或能知此意矣。</text>
<title>正月二日。獨坐有感。壬戌</title>,<text>萬古貞元遞始終。前瞻後顧儘無窮。人生荏苒成今昔。道體沖瀜沒隙空。凡聖一心思則得。助忘交病勿爲功。晴窓旭日娟娟淨。點檢靈源髣髴同。</text>
<title>李君浩然 宜活 以古道魚見寄。副以一絶。有顧名思義之語。有感于心。次韻謝之。</title>,<text>盤有耶蒿戒國儲。聖於微處愼熊魚。感君一語勤相勖。古道行身愧蔑如。</text>
<title>倒用元韻。又得一首。</title>,<text>古道今時已掃如。虛名猶屬海中魚。但知一飽爲君惠。腹裏眞腴竟莫儲。</text>
<title>朴進士彥誠有孝行。以樂志名其亭。蓋取樂其心志之義也。慕齋金先生按節本道。造其廬而訪之。留一絶云。咨詢無效雪侵頭。原濕驅馳未暇休。孝里高風能起我。爲傾行蓋暫遲留。其見重可想矣。康兄明甫。卽進士之外曾孫也。以慕齋詩揭之壁上。要余作一語。謹用其韻道所感。</title>,<text>孝於百行是原頭。從此循循德日休。我欲御公那可作。獨憐亭扁至今留。右懷樂志亭志學無成已白頭。醇儒輔聖此生休。向來格語猶心記。時到玆亭爲更留。右懷慕齋 諸生勉盡修行力。共作醇儒輔聖時。乃慕齋爲監司時贈黌中土子詩語。恥將菱角作鷄頭。壁水英游早歲休。風月滿溪高枕臥。自言專壑勝封留。右屬主人</text>
<title>去冬。與李君叔平赴難老堂壽席。酒半。主人丈授簡命詩。叔平操筆立就。余思涸不能屬和。今年再到。則主人丈督之不置。遂續貂奉呈。</title>,<text>喜公顏面玉含煇。愁病叢中已脫圍 時公患大癰累月而瘳 但有新醅春水漲。莫嫌知舊曉星稀。花縈曲沼香來席。樹拂彫欄露滴衣。芳節勝遊須秉燭。黃河東去不西歸。</text>
<title>再用前韻道所感</title>,<text>昔年黃閣覩光煇。玉立腰身瘦一圍。欲擧藍輿今可作。恭惟馨德古應稀。賢郞尙守司空宅。末學難傳庾嶺衣。淚洒十靑詩卷裏。歲寒心事要同歸。</text>
<title>淵嶽阻雨留二日。以群行忘後先。朋息棄拘檢分韻。各賦一首。得息字。</title>,<text>抱痾不出門。蟄伏如藏匿。跬步阻靈境。經年愁廢職。昨聞賢地主。高情厭朱墨。乍抛柱頰笏。爲理尋山屐。老夫敢自安。川路幸平直。舍馬入坡陀。策杖事登陟。冠蓋四面集。粲然履我卽。盤礴坐風櫺。滿面敷腴色。洞主南溪翁。愛客出悃愊。欣然羅酒漿。累日情不極。古稱山林遊。絶勝鍾鼎食。況玆水石地。同遊皆勝益。賞心與樂事。居然成兩得。如何樂未央。忽忽生愴惻。人生不可期。世道難容力。極目楡塞塵。臨風三歎息。歎息無奈何。但願崇明德。</text>
<title>挽盧甥 碩命</title>,<text>未斬蘇翁澤。親遊沈老門。詩書學而悅。孝弟行之原。泣血三年善。柴羸二豎根。骼成纔有立。花落忽無言。春風三十。花落無言。太白語。君年三十故云。 往事那堪說。良緣解作冤。東床掄雋望。南服滯雄藩。始見完山館。相依伏麓村。淸姿憐玉潤。芳韻愛蘭薰。自是梗枏質。終非匠石園。浮生粱夢短。修夜漆燈昏。面目森如見。心情況可諼。忍看啼鶴髮。願得長獅孫。抱病違臨穴。題詩獨斷魂。非君誰爲慟。應有不亡存。</text>
<title>李君茂伯患偏風。就醫于此。留數月將歸。諸同人敍別于龍門。夜闌。吟得近體一首奉別。</title>,<text>九日淸尊作勝遊。忽驚離恨到心頭。浮生乍別渾閑事。同病相憐特地愁。斗柄夜闌低欲落。雁行風急去如流。艱虞未卜安身地。安得從君海上桴。</text>
<title>遊巴串</title>,<text>天潢一派下人寰。襞破雲中幾疊山。山骨却成銀海窟。水光仍展帝機紈。長時晃朗天無夜。萬古盤陀地不刓。安得泰階如此石。華胥枕上奠三韓。</text>
<title>山北紀行得十韻。雖拘於音律。不免易置先後。要之勝處皆收入。來者或當有攷也。</title>,<text>病伏長爲守殼蝸。竹床蒲席送年華。忽看屋瓦霜如雪。遙想巖林葉似花。拂栻吟筇隨吏隱。牧城主倡爲此行 招呼詩老訪煙霞。余邀蒼石幷㘘 幾番蠻觸山墉嵲。城山 千古鸞笙水洞谺。仙遊洞 劍揷縹雲愁過華。欲取路華之梳峴。以險而止。 汞流瑤壑喜徵巴。巴串盤石 龍移石印行天鬣。龍遊洞 瀑迥波通犯斗槎。玉河臺 憶把赫曦名絶頂。余昔登曦陽。以赫曦名其上峯。 欲留茅棟訪仙家。有卜居孤山意故云 淸遊自有眞緣在。勝境難從俗子誇。眼底一樽宜痛飮。耳邊萬事莫深嗟。丁寧更結芳春約。須信人生會有涯。</text>
<title>題東仙遊洞盤石</title>,<text>兩仙遊洞好相隣。只隔中間一嶺雲。莫把名區評甲乙。天將水石與平分。不寒嶺以東爲聞慶地。以西爲淸州地。兩處皆有水石之勝。而俱名仙遊洞。相去僅二十里。遊賞者互有左右。卒莫能定也。</text>
<title>次金四寒 昌一 韻 幷序</title>,<text>聖人只說下學而上達。朱夫子釋之曰。下學人事。上達天理。已是大煞分明。自大學始敎之格物窮理。推而至於聖人之知至知終。徹上徹下。只此道理。初非離了日用。別有一段玄妙工夫。爲此學之本領也。頃年夜話時竊聽緖論。其意亹亹好古。叩其用功處。則又笑而不言。得非欲言語道斷心行處滅。而此又是儒家之所深排者。故遮藏不肯言耶。若然則高明所謂本領工夫者。本來面目之緖餘耳。淺見殊以爲疑。略嘗辨論。而猶不敢索言也。今得來詩。乃有身外皆虛妄之語。則全是西竺文字。直令人駭懼。夫以身外爲虛妄。則三綱五典皆爲無用之剩物。而塊然面壁。玩弄精神。方爲着實近理之功也。此說若行。誤後學不少。不得不下一轉語以救之。想曠度有以容之。不以爲譏詆也。日用應酬要盡道。其原無處不相逢。若言身外皆虛妄。試問平生着甚功。非聖書經眼中毐。知言人曠世難逢。請從平地加循省。莫指玄虛作實功。曾聞喜觀佛書故云</text>
<title>李君時揚袖疏庵詩一冊來示。半餉之頃。未及卒業。而略窺數篇。已服其雄健贍麗。非世之摘藻摛華取悅人目者所可彷彿也。其中有贈李君絶句。謹用其韻附李君呈似。想爲之發一笑也。</title>,<text>兩眼平生不識人。獨於疏老得其眞。請從閩洛尋先覺。莫與蘇黃作後身。</text>
<title>有懷石潭子。和壁上陶詩韻以見意。非必欲寄示也。</title>,<text>欹枕夜聞雨。晨牕梅已開。欣然發孤笑。幽馨來滿懷。忽憶如花人。經年坐暌乖。芝蘭諒同氣。鸞鶴奈異棲。命駕欲往從。川塗修且泥。援琴寫幽思。宮商苦不諧。誰能翰我腋。千里去不迷。攀枝佇驛使。日夕腸九回。</text>
<title>次李子異蓮堂韻 幷序○癸亥</title>,<text>聖上撥亂之初。李君子異爲司諫。建罷女樂。悉遣選上歸郡邑。乃始初淸明之一大政也。不久子異遷舍人。有一絶云。奏罷梨園爲諫名。却來蓮閣負風情。池塘水滿芙蓉冷。獨凭危欄聽雨聲。蓋戲語也。余以爲戲言出於思。不如無之之爲善。故下一轉語。以存規戒之意云。不避靑樓薄倖名。一封眞有愛君情。如何聽雨凝香日。却悔當初放鄭聲。</text>
<title>挽任正言 叔英</title>,<text>帝爲邦家不愛才。山河秀氣與胚胎。堂堂正論軒天起。浩浩雄詞倒海來。濁世蕙纕吟楚澤。淸時瑤佩上蘭臺。靑錢望重騰名遠。白玉樓成下詔催。素外形骸無被斂。獨耽墳典有書堆。春秋策在諸儒誦。公爲布衣時入大庭。對策極言時事。皆據春秋經義。廢主怒欲黜之。因大臣啓辭而止。 讜直人亡聖主哀。上御講筵。聞公逝。惜之曰。此人非徒有才。乃讜直人也。 托契向來眞道合。披襟對處輒顏開。憐窮屢到金吾地。昔歲余待譴于金吾門外。公數來相訪。 命駕遐尋玉洞隈。嘗訪余於玉成洞。作數日連枕話。 往事悠悠渾似夢。玆心耿耿未能灰。問君精爽今何在。不入星躔定作雷。</text>
<title>入直玉堂。次李汝固壁上韻。甲子</title>,<text>空疏無補主恩深。三復檀河愧夙心。次第歲華驚晼晩。燕飛鶯語又蟬吟。</text>
<title>是日入侍經席。乞解職不得請。復用前韻。</title>,<text>乞解徒緣疾病深。豈能於世便無心。溫言不許投閑願。竹塢松墩入苦吟。</text>
<title>挽鄭大司成時晦 曄 ○乙丑</title>,<text>重望扶傾棟。淸姿照夜珠。生逢聖人作。才應中興須。僇力艱難際。殫誠啓沃謨。時方期旱雨。身已作秋蒲。黼座思三鏡。銘旌換六符。刳肝留草疏。啼血負林烏。有痛均賢類。增傷最老夫。受衷同癸亥。連步上雲衢。言議相芬馥。心情兩灌輸。醪醇常至醉。陂闊未容㪺。遽失吾良友。誰憐此腐儒。題詩當虞殯。垂淚望阡途。</text>
<title>挽曹承旨汝益 友仁</title>,<text>才憎命達古今冤。抵死奇窮孰似君。忠憤寫宣詩作案。詖辭看破禍成根。江濱晩卜三淸境。天上催成六偉文。數尺孤墳何處是。白頭南望獨銷魂。</text>
<title>挽黃持平會甫 紐 ○丙寅</title>,<text>去歲喪吾子。今年又哭君。誰知失侶雁。曾是斷腸猿。靈覺渾銷盡。形骸塊獨存。他時一掬淚。能復灑荒原。</text>
<title>次正使 姜日廣 蠶頭韻</title>,<text>共御冷風跨太虛。平郊更値月光舒。楊花竹葉徵佳句。是日座上。正使大人誦祁戶部人從竹葉杯中醉。舟向楊花渡口橫一聯。 砥柱丹書訪大書。仙遊峯石崖。有朱太史砥柱二大字。 明日却成千里別。他年誰寄一雙魚。相看脈脈愁如海。雖有淸樽不可除。</text>
<title>次正使漢江亭韻</title>,<text>有瑲珩佩綠如蔥。一笑心親氣槩中。賸使陋邦看彩鳳。定知明主好眞龍。移舟去向凌敲地。永夕披承解慍風。誰遣別愁來酒席。鬢邊添雪爲吾公。</text>
<title>次正使楊花渡韻</title>,<text>中流彩舸倚風輕。兩岸平沙過雨明。野服款承仙子袂。水禽時和佩環聲。江山滿眼那容畫。情興催詩不用觥。最是三生夙緣語。無端別淚數行傾。</text>
<title>書臺諫廳挾板</title>,<text>供職旬餘五引嫌。涓埃無補鬢絲添。一作悔尤添 多情最憶仙遊洞。枕石何時漱玉簾。</text>
<title>謝吳參判德耇 百齡 求寫近思錄</title>,<text>賢郞筆力貫虹霓。宸眄頻回寶冊題。血指不堪藤面弔。世間何限厭家鷄。公之伯胤竣筆法冠一世。國家金石之書盡出其手。而今乃求見拙筆。好笑好笑。</text>
<title>謝延安府伯吳汝完 竣 書問</title>,<text>鹽州詞翰自西來。客裏塵襟頓豁開。一幅銀句驚老眼。三年銅綬惜高才。南塘露重紅蕖謝。東洛秋晴白雁廻。潤色江山須健筆。佇看雲錦快刀裁。</text>
<title>啓運宮挽詞</title>,<text>國値重恢運。祥鍾積善門。居然生聖女。應爲誕神孫。自是天姿粹。寧由姆敎溫。無心爭寶玩。不唾對盤飧。䄜副歸藩邸。榛修覲至尊。宮闈嘉儉德。家壼化仁言。玄鳥曾呈瑞。靈芝却有根。千齡綿社稷。一日整乾坤。玉璽符貞寐。金甌絶點痕。沈機冠十亂。默佑協三元。酏糝方隆養。膏肓忽作冤。縠穿前夜雀。腸斷昔年猿。露禱忱空切。神浮理莫論。忍看深墨面。難返太淸魂。卽遠靈辰屆。崇終禮意惇。臣工隨輦路。哭踊振郊原。誠孝迢前代。儀文啓後昆。義仁輕重得。常變是非喧。峻秩連珠府。殊稱毓慶園。哀榮極存沒。誰道寡於恩。</text>
<title>挽宋榮川 爾昌 ○丁卯</title>,<text>開口傾心便覺奇。暗中模索也能知。情親不爲婚姻故。氣槩曾聞少壯時。數郡遺恩留犢子。平生積善驗麟兒。行看赫奕家聲遠。名位當年莫嘆卑。</text>
<title>挽晩翠吳老 億齡</title>,<text>板老階庭玉立人。淸標炯炯映簪紳。平生操履心如結。餘事篇章筆有神。托契向來眞莫逆。攀瓊從此更無因。重壚永閉休須慟。西塞漫空鐵馬塵。</text>
<title>大院君遷葬挽詞</title>,<text>天上佳公子。人間大院君。風流元絶俗。懿行更無群。主聖恩偏渥。時昏禍忽棼。憂摧中壽限。葬托外翁墳。丹雀來豐戶。眞龍起碭雲。應知衆善積。贏得上穹聞。永慟傷非命。前喪憾未文。新園迎曉旭。舊宅啓宵分。大隧同融洩。千秋共苾芬。吾王誠孝譽。靑史定沄沄。</text>
<title>挽申領相欽 戊辰</title>,<text>標格蘭同馥。容姿玉比溫。淸文元拔俗。邃學又窮源。丹穴雄鳴徹。滄溟大翼騫。靑陽公輔望。曠代聖明恩。憑几擎仙札。攀弓哭帝軒。彝倫將墜地。直道不從昏。去弔三湘影。誰招六尺魂。坎窩安義命。旅茇玩乾坤。一日風雲會。千年契遇惇。明良相起喜。朝野倚亨屯。力竭身忘斃。心勞事耐煩。那知天不憖。終遣病成冤。黼座悲亡鏡。通班惜失鵷。二經紬繹筆。八可炳琅言。已矣難重覩。無緣作九原。極知朝必夜。猶有淚交痕。夙昔尋門屛。空疏荷眷存。理要傾意吐。文許細心論。位絶憐情密。家貧見德尊。詩書業諸子。淸白遺仍孫。此道今安有。如公不可諼。傷心殄悴雅。聲發未容呑。</text>
<title>挽李判書潤卿 粹光</title>,<text>玉無瑕玷鏡無塵。縕籍風流第一人。險路歷窮腸似鐵。勝心消盡氣如春。方看道長時將泰。豈料賢嗟歲在辰。閉戶草玄書甫就。封章論事跡還陳。靑陽久托金蘭契。白首相期骨肉親。可惜瑤琴從此廢。一聲蒿里淚盈巾。</text>
<title>送李叔平赴任三陟 庚午</title>,<text>世亂身難料。情親別更愁。雲橫大關嶺。魂往竹西樓。</text>
<title>宣祖大王遷陵挽詞</title>,<text>睿智元天出。嚴恭又性成。緝煕常慥慥。間燕愈惺惺。四十勤民曆。三千享上程。施仁深惻怛。謹度極虔誠。列聖遺冤在。連章上价行。讒訛鐫國史。羞辱雪宗祊。蠻猾窺周鼎。皇靈發漢兵。山河氛祲豁。華夏義聲轟。誕撫亨嘉會。旋敎否運傾。中興斯最盛。前牒孰能京。沒世流餘澤。詒謀啓太平。民難忘盛德。臣更抱深情。憶昔霑殊渥。登身廁邇英。幾番承晉接。時許討羲經。刻骨家人遇。騂顏國士名。烏號傷往歲。象設愴新塋。改石音初下。摹天意已驚。只思勤掇拾。那得狀高明。荷寵丘山重。酬恩性命輕。遙瞻雲靉。空有淚縱橫。</text>
<title>挽李生裕後</title>,<text>汝翁廿八已爲夭。汝少七齡尤更促。人生元似薤上露。汝家奇禍何偏酷。延延遺緖一線存。但望孤孀抱遺腹。腹中男女誰得知。萬事冥冥堪痛哭。</text>
<title>次忠州蓮堂韻。留上厓翁。時厓翁亦呈辭歸覲。後余行一日。</title>,<text>志道初心漸覺昏。悠悠終恐闕朝聞。三年已被功名誤。却悔將身早許君。</text>
<title>重陽日在省中。以禁醞一壺寄士廓，叔載，叔平三友。</title>,<text>正値登高節。空題送酒詩。遣人穿落日。要子醉荒籬。宦況秋全少。鄕愁夢獨知。何時一歸棹。三益共追隨。</text>
<title>題三角寺僧軸</title>,<text>向來慵病愛丘山。強著衫鞾住世間。靜對高僧眠永晝。依然淸夢到商顏。</text>
<title>寄題三仙臺</title>,<text>屈曲川圍麓。蒼茫野接天。名區連九月。良會聚三仙。橫笛秋風外。看棋暮雨前。吾丹方欲熟。早晩倘同筵。</text>
<title>獄中舒懷 幷序</title>,<text>萬曆己丑冬。余以玉堂正字。坐曾爲史官薦賊甥。罷官繫禁府。騎曹郞朴孝伯，衿川守韓益之皆以是罪。同日被繫。余念自幼飭行如處子然。持身不敢不謹。取友不敢不端。逾二紀于此。而顧於立身事主之初。乃得承望賊臣風旨之名。夫爲此啓者雖未必非深文。而吾輩自失之罪亦豈少耶。省愆追咎。輒以詩之。孤恩積垢獄中身。羞道前御是近臣。范曄有名欺擧世。張公無眼相姦人。淸時罪網虛三面。遙夜牢愁濕一巾。聞說賢卿方草疏。佇看明詔下楓宸。時成牛溪新入朝。頗以救護士林爲言。將上箚故云。後竟不果。</text>
<title>樓巖旅館書懷</title>,<text>遠岫欲埋何處雨。平波猶帶去年愁。一樽官酒難成醉。千里鄕心獨倚樓。</text>
<title>送許書狀功彥赴日本</title>,<text>前年送子朝北京。今年送子出東海。賢勞爲國子應安。遠別連年我何耐。長帆大檝風浪惡。日暮魚龍呈詭怪。熏腥濕熱瘴霧昏。男兒性命絶可畏。君言此事何足道。忠信只應吾所賴。人臣夷險本難擇。七尺微軀均一芥。聖朝威德恥爲唐。平生我亦輕員外。驅使馮夷戢飛廉。約束島醜輸大貝。歸來袖裏璧尙完。再拜龍顏瞻八彩。遂令千里樂耕桑。百年南封脫兜鎧。書生辦此亦事業。惜別寧爲兒女態。壯哉此語吾所服。執爵起向樽前拜。</text>
<title>送金沙潭 弘敏 赴洛</title>,<text>天風淅淅卷汀沙。歲暮離愁雁外多。平地向來能折軸。長途珍重愼驅車。</text>
<title>金監司 宇宏 挽詞</title>,<text>丱角凝然已老成。更將詞藻擅華聲。賦成元氣人傳誦。公早年有仲尼元氣賦 疏詆妖髡鬼砉驚。嶺南士林疏論普雨時公爲疏頭 雁塔名題強仕日。公四十三登第 鵬溟風擊幾千程。周庭喜得靑牛老。史官 漢帝能容白馬生。諫職 短李素深門省望。政院 小蘇端合玉堂盛。經筵官 天恩便覺丘山重。仕路難敎去就輕。供職未曾殊內外。竭誠惟願贊淸明。搴帷冀境貪汚屛。湖西觀察 分竹幷州稚弱迎。光州牧使 平世功名方有待。暮年衰病却相嬰。江湖不盡思君淚。嶺塞兼勞憶弟情。神雀忽穿甁口縠。信鷗終失渚頭盟。公構亭洛上。方有倘佯之計。 眼前蘭玉留餘慶。身後文章帶令名。苽葛幸嘗叨厚分。松楸那忍拜荒塋。呑聲一慟傷吾道。一字題詩一涕橫。</text>
<title>次呈尹希庵 瑱</title>,<text>風搖屋壁雨淋椽。猶道謀生勝計然。無限詩書常滿腹。有時廚竈不生煙。鸞凰未肯棲叢棘。蛄蟪安能見大年。一掩松門多歲月。騷人應賦考槃篇。</text>
<title>丁酉冬。楊侍郞鎬以經理承命。領兵直到蔚山。圍倭將淸正于島山。朝夕且受降。報至。上喜甚。命同副承旨臣經世齎賀帖問安。馳到安東。聞王師不利。已退次矣。憤惋不自勝。題寓舍壁上。</title>,<text>我寐寧無覺。天心果孰憎。頻年師左次。何日國中興。字宙英雄少。山河怨恨增。危欄便北望。遙夜涕垂膺。</text>
<title>兒輩借人蘇詩數卷置郡齋案上。公暇偶閱之。得和劉景文登介亭詩。其下篇有共爲湖山主。出入窮澗谷之語。不覺欣然有感于心。援筆用其韻。寄山中諸友。庚子在寧海時</title>,<text>海邦異節候。八月猶蒸溽。公餘倚南窓。解衣伸兩足。悠悠忽夢歸。故山溪水綠。覺來煩鬱除。爽氣尙滿腹。憶昨病休官。幽貞占東麓。丘山敦宿好。於此甘潛伏。寂寞謝塵囂。漁樵但相逐。不料賤姓名。承恩廁除目。誰云五馬榮。簡書苦相速。僶勉出洞壑。在途猶躑躅。半年困簿領。生憎鬢邊玉。束帶向官長。碌碌事邊幅。平生種樹書。偸閒時一讀。長看笏外山。不作岐頭哭。緬懷陶彭澤。遺辭今可續。富貴有危機。側足誰敢觸。長松蔭翠壁。白雲平澗谷。忘機伴麋鹿。此樂吾甚欲。寄聲謝山友。行當返初服。</text>
<title>寧海約山堂。留別主人趙 光義。○今英陽</title>,<text>小築臨江曲。蒼巖擁翠屛。專城豈初願。一壑付餘生。夢入山霏濕。衣薰海氣腥。煩君莫相挽。歸欲及春耕。</text>
<title>棄牛</title>,<text>誰家病項牛。放在山阿幽。雖有戀主心。而無驅策憂。上隴齕芳草。入溪飮淸流。日夕下山臥。不怨無人收。</text>
<title>寄金汝遇</title>,<text>草茵花幄柳如帷。定是春光浩蕩時。離索不堪懷勝友。過從緣底誤佳期。愁逢酒陣城將陷。詩遇神鍼病已醫。汝遇見拙製老馬詩。謂末句豪氣未除。且有些子放不下底意思。畢竟非佳作云。余深服其評故及之。 莫問邇來何事業。靜中盤水苦難持。</text>
<title>高翠屛 應陟 挽詞</title>,<text>讀破千篇賢聖書。淸時有味老樵漁。何妨末俗嘲迂闊。自是高情任卷舒。原憲懸鶉貧不病。榮期帶索樂猶餘。一遭觀化吾何恨。浩氣應知返太虛。公嘗有詩曰。讀破千篇聖賢。歷覽六道山川。歸臥洛東江上。明月淸風滿船。觀化前十餘日。又作不動心賦。乃其絶筆也。故首尾二句及之。</text>
<title>挽金汝遇</title>,<text>丱角交情指白頭。如何今日便長休。薄雲義氣尋無地。驚座宏談聽莫由。綠綺已緣鍾子廢。丹旌應爲巨卿留。誰知未死傾河淚。不管泉臺去路幽。</text>
<title>貞敬夫人李氏遷葬挽詞</title>,<text>士行當時配大賢。眼看蘭玉滿堂前。溪南 舊壟 拱木今千尺。壽洞 新壟 寒煙又二年。魂氣固宜無不至。魄靈應亦喜從遷。門生不盡山頹淚。此日臨詩更泫然。</text>
<title>尹希庵挽詞</title>,<text>昔我先君子。稱公好丈夫。小生叨托契。景仰自趨隅。風度元豪士。襟期豈俗儒。傾心卽意氣。擧足又規模。早抱屠龍略。翻嫌泣玉愚。大拈題柱筆。高擲入關繻。蹭蹬終難合。蕭條秖自娛。丘園眞樂土。耕釣是良圖。松嶽齋郞職。以薦除齊陵 丹城竹使符。以才堪守令薦授 夢回槐國短。跡與筍班迂。晩卜松爲號。晩居月洞。自號一松。 餘齡菊作徒。平生甚愛菊。余嘗爲作菊圃記。 吟詩時擊節。遇酒輒傾壺。夜臥仍連晝。朝飧或幷晡。身閒貧也樂。適意老而腴。鳩守床前杖。蛇疑壁上弧。鄕筵方四豆。屋雷已三呼。修短皆由數。神明豈不扶。傳家欠千橘。留慶有雙珠。聽笛悲堪慟。銘碑語敢諛。聞公臨逝以碣文見托 應知不亡在。能識此情無。</text>
<title>禱雨九龍淵不雨。示同行諸君。乙卯在江陵時</title>,<text>蘊隆東閣積幽悁。扶病祈靈九瀑泉。石磴攀緣筇識意。瑤壇稽拜月臨虔。風如欲雨來從海。龍不憂人臥在淵。聞說桑林方責己。佇看甘澍遍窮邊。</text>
<title>挽權司諫 春蘭</title>,<text>梅花標格鶴形容。古井波恬不起風。暫與鵷鸞供卯酉。好隨鴻鵠謝樊籠。紛紜世事三緘口。淡泊生涯一畝宮。今日此人那可得。舊僚空有淚傾涷。</text>
<title>月夜得一絶。簡丁士優牧令西歸。</title>,<text>獨立中庭月。悠悠有所思。明朝人去後。誰復問心期。</text>
<title>挽吳黃澗 克成</title>,<text>幼日桑蓬志。丁年虎豹韜。穿楊聊自試。分竹未爲叨。謾抱平戎策。誰憐泣鏡毛。纔聞耒陽醉。遽報屋榮皐。泉壤悲長隔。兵戈憶共勞。戊戌。余以方伯隨董提督入泗川。君以幕賓從。 那堪淚盈眦。難說死猶尻。</text>
<title>挽金參議道源 涌</title>,<text>鶴老階庭玉樹叢。就中翹秀說吾公。明時去踏重霄路。晩歲歸休一畝宮。尙喜修齡猶未艾。豈知斯道便終窮。傷心記得分携處。雪漲驪江吼朔風。</text>
<title>戊午十二月廿三日曉有異夢。覺而記之。</title>,<text>我夢玉皇史。降我雲錦誥。雙御數十字。下有眞君號。字織金縷成。隷法眞妙絶。同封瑤華函。授以鉛汞訣。俄頃至一處。宏敞如官府。白日八牕靜。周遭閉廊廡。執役數三人。氣像閒且愿。合藥或屑瓊。郁郁香滿院。忽聞淸蹕聲。心疑玉皇至。屛息磬折立。被命趨前跪。二女在帝傍。星眸蘭蕙質。琅然向我言。子鞈封有日。左辟遂成展。蘧蘧下界客。怪來室有光。滿牕山月白。</text>
<title>挽呂郡守 大老</title>,<text>卓犖奇男子。軒昂好丈夫。文華元世業。意氣豈拘儒。鵬擊重溟翼。驊馳九軌途。立揚方得路。致澤有良圖。大學薤鹽案。偏成枳棘株。酸鹹違俗嗜。局促恥轅駒。世亦君平棄。吾將隱者徒。棲遲樂耕釣。沈晦謝圓觚。郡紱初非願。君恩未忍孤。病深聊臥閤。來暮聽歌襦。桂辣難移性。泉淸豈合汚。還尋遂初賦。歸老水雲區。貴詘心何樂。貧安道卽腴。不嫌牙齒廢。寧恨渥丹枯。課子探經史。邀隣共榼壺。恬愉齊得喪。偃仰夢軒虞。謂必靈春壽。如何病鶴癯。未爲神所勞。終與化俱徂。知己云亡矣。從人問慟乎。歡情那可忘。交道未曾渝。雪榻論襟夜。寒坰敍別晡。公嘗乘雪訪余。晤宿玉成。後庚戌冬。余赴錦城。邀拜道左。日暮而別。雪榻寒坰。乃記實語也。 風標猶宛是。精爽已難呼。書疏相來往。心肝每鬱紆。幽明今永隔。宇宙獨長吁。何處無春谷。深埋不夜珠。題詩當執紼。愁思滿平蕪。</text>
<title>挽金上舍 以亨</title>,<text>蓮籍頭行着姓名。急鞭歸馬出都城。君丁巳聞榜元李榮久將疏請廢妃。不應榜而歸。 眼前道義千金重。世上芬華一羽輕。瑚璉未成人識寶。楩枏方長鬼凋榮。古今何限頑公耇。天問篇中淚自傾。</text>
<title>寄黃會元 號海月軒</title>,<text>天敎勝地祕詩仙。驅駕風雲日百篇。東海若將雄筆捲。越松亭畔盡桑田。</text>
<title>追次黃會甫大夫人壽席韻。致頌禱之意。</title>,<text>綠髮靑瞳倚繡茵。定應扶護有明神。樽前兩箇斑衣舞。膝下常時扇枕人。萱草映階翻淑景。荊花滿樹殿餘春。年年此席開無算。會待西王母下巡。</text>
<title>挽李伯明</title>,<text>端恭雅飭有章程。此舅階庭合此甥。不問可知薰炙力。與交能釋吝驕萌。朝譆夕瞑緣何病。位下年卑但令名。聽說三郞皆峻茂。善家餘慶後當榮。</text>
<title>全淨遠爲本道都事不赴。寄詩來。次韻答之。時鄭造爲監司</title>,<text>坦坦非難見。滔滔昧所之。用行元義分。潦止豈身私。大水誰能涉。沈痾不可爲。丁寧難進字。此道未全衰。</text>
<title>李正郞景嚴結茅于楊根之先塋下斜川里。以一冊寫陶翁遊斜川一篇于首。要諸名公和之。千里又求於余。余不作入城書已久矣。續和而不敢寄。</title>,<text>至足在忘物。至樂在心休。達人臥蓬蓽。自有逍遙遊。世道好塞竇。出門或同流。安能任乾沒。甘作逐浪鷗。善君避煩囂。結屋依狐丘。依依望松楸。悄悄謝朋儔。時逢農圃老。濁酒相獻酬。問君方寸間。還有外慕不。珪組亦何樂。或招刀鋸憂。富本不可求。可求無用求。附識上年秋。余在山居。李君子陵以斜川詩帖寄示。索余語。余方持括囊之戒。旣和而旋縮之。今年趨召入洛。則子陵方以騎曹郞從宦于朝矣。持是帖屬余曰。前作今可出矣。余不敢隱。遂書以歸之。但與子陵今皆爲出門人。是則可愧。然霽行潦止。自當與時消息。庸何歉焉。</text>
<title>送李子時觀察嶺南 幷序</title>,<text>孔子曰。斯民也。三代之所以直道而行也。曾子曰。上失其道。民散久矣。如得其情。則哀矜而勿喜。孟子曰。治人不治反其智。聖賢之於民。寬恕惻怛如此。世之論治而歸咎於民習之不美者。顧不謬歟。嶺南之民。樸而不華。馴而不驁。率之爲善易。驅之從惡難。其見於方輿所載。前輩所評者。班班可考。而近歲乃以豪悍格官令稱。豈嶺之俗美於古而惡於今耶。其必有所以。而非民之罪也。今日得公爲觀風。此嶺民之幸。而公之游刃。亦必有餘地矣。入境而察之。則當有以知吾言之不誣矣。英妙當年宣慰公。褰帷今去又觀風。欲知嶺外民生苦。破屋荒疇一望中。政要推仁與布公。今人往往說威風。憑君報與張持國。朱博持刑本不中。右二首。用持國韻。持國之詩用意甚好。而上一句頗有抑揚。恐觀者不深察。故爲著一轉語。嶺路前年値大無。甁空無計納官租。使家却作豪民看。狼藉笞鞭不用蒲。雨露要須勝雪霜。鷹鸇自是下鸞凰。久知詩禮爲家學。會見絃歌化一方。右二首用他韻。以此贈公。無乃醫家所謂實實而虛虛耶。然寬猛相濟。不得不如此也。</text>
<title>挽沈舍人 光世</title>,<text>地望鳧州緖。風流檜老甥。十年愁瘴熱。千載値河淸。未展鵬溟翼。空留鳳沼名。沾詩今日淚。聯審舊時情。</text>
<title>挽韓柳川益之</title>,<text>昭代掄才將相兼。羽儀朝著見鴻漸。中年禍大名猶盛。公爲鄭仁弘，李爾瞻輩所構陷。幾不測。在謫累年。而士大夫敬慕之不衰。 晩歲官尊道益謙。公爲國舅。未嘗以片言干預時政。 德器未爲廊廟用。高明還被鬼神嫌。傷時反袂千行淚。不爲吾公孰爲沾。</text>
<title>挽李興海浩然 宜活</title>,<text>眉宇軒然氣度溫。大賢家世典刑存。纔騰驥步臨雲路。却佩魚符滯海門。千里兩情長惜別。一痾三日忽成冤。難將殀壽齊毫嶽。久把心肝托弟昆。墓道徵文那忍負。公以先公墓表見托。諾而未成。 郵筒留札不堪繙。公十月書尙在案頭 重泉若見吾兒面。爲說空山哭斷猿。</text>
<title>挽詞[鄭蘊]</title>,<text>南極文星晦彩忙。匀天深處減悲傷。西厓門下誰傳鉢。從此儒林氣色涼。</text>
<title>挽詞[李㙉]</title>,<text>師說聞來耳獨聰。幾從河上侍春風。講明理義通微顯。整頓身心謹始終。苞鳳暫儀爲世瑞。玉麟俄踣失儒宗。磨礱後學今無望。歎息其如此道窮。</text>
<title>挽詞[李埈]</title>,<text>河收英氣。嶽降名賢。學希于聖。才降于天。道之將墜。惟君衛焉。禮之將舛。有言炳然。抗志述古。命與時邅。臣心雖赤。臣髮非玄。縹焉高逝。有洛之堧。浮榮春盡。眞樂天全。跡滯嶺表。心懸日邊。孰畀其有。而不遐年。此章。言藏用晦明憂時戀闕之意。滔滔淸洛。南國之紀。嶷嶷維君。實毓其異。娓娓高文。浩如翻水。恢恢偉器。孰窺其涘。九苞之儀。虞庭爲瑞。千里之行。墨牽終累。道高一世。望隆再起。游心太玄。泝懷逸軌。以泳以游。以瀉其志。乘化而歸。在君何喟。此章。言才高器偉乘化無憾之意。矯矯伊人。蓋世之豪。交以淡成。自我垂髫。情誼之堅。君漆我膠。切磋之益。我石君瑤。同貧同病。久謝淸朝。一死一生。今隔雲霄。有疑莫質。道帙虛抛。瑤徽已絶。白雪誰調。精爽隨風。不可招兮。不知何年。鶴返遼兮。此章。言交道之厚。存沒悲感之意。</text>
<title>挽詞[金尙容]</title>,<text>弱冠蓮榜忝聯名。半百人間作弟兄。傷世幾陳憂國策。歸田猶切戀君誠。調羹佇見登黃閣。乘化驚聞返玉京。耆舊年來零落盡。白頭何處托餘生。</text>
<title>挽詞[金尙憲]</title>,<text>經術儒林重。詞華哲匠工。先朝名已大。今代眷逾隆。耆舊驚頻逝。朝廷覺漸空。傷心通德里。書帶委秋風。</text>
<title>挽詞[李廷龜]</title>,<text>先朝作士盛於斯。南斗聲名振一時。商嶺久閑經濟手。法筵端拱廟堂姿。行藏定入儒臣傳。存沒偏蒙聖主私。無復開襟同講討。獨留章疏契心期。</text>
<title>挽詞[全湜]</title>,<text>蚤年爲友老爲師。嫫母何曾望學施。路脈已難窺彷彿。脚跟纔得免顚危。三霜更見平生面。一訣翻成後死悲。秖是夜臺朝夕會。暫時收淚欲無思。</text>
<title>挽詞[趙絅]</title>,<text>崇儒宣廟昔尊任。經幄先生獨妙齡。曲禮精深關衆口。微言劈破側天聽。十年寵辱未華鬢。一笑林泉宜翠屛。再遇聖明千載事。長留賸馥潤朝廷。</text>
<title>挽詞[金世濂]</title>,<text>不陟泰山高。寧知衆峯小。不涉溟漲闊。誰識涇流少。夫子起南服。學冠群公摽。龍藏大澤深。鶴唳秋天杳。至和藹春陽。雄才駕浩渺。德性夙所尊。況乃天人窈。一洗諸儒陋。正脈陶山紹。文起八代衰。德奠生民勦。獨步四十年。名懸白日曒。不作亢龍悔。終逐冥鴻矯。聖心尙虛佇。木稼忽先兆。漠漠泉塗迥。㷀㷀遺孫藐。蕭瑟吾安仰。儒門失師表。昔在中興初。金閨幸接蹻。禮絶敢托契。官小本非僚。顧此濫推奬。許我甘同蓼。夜雨城西燭。孤舟鷺梁醥。離別慘如昨。他鄕歲欲抄。霜寒洛水朗。月落商山曉。懷曩已涕逬。撫時猶心掉。永負槐里送。尙愧文墨遶。獨立迷所適。人間日淸悄。痛讀玉堂箚。憂來莽繚擾。</text>
<title>挽詞[金坽]</title>,<text>文章經術迥難儔。當世群賢讓一頭。天日重開登宿德。夙宵三接進嘉猷。君民道在名方誦。殄瘁詩成淚暗流。舊學可嗟今寂寞。鄭公鄕裏暮雲愁。</text>
<title>挽詞[李聖求]</title>,<text>儒宗經術大名存。伊洛波瀾泝聖源。三接榮光留禁闥。一身衰病返丘園。靑雲不斷朝天路。黃閣難招入地魂。斟酌九重亡鑑痛。蕭條哀贈見餘恩。</text>
<title>挽詞[蔡裕後]</title>,<text>玉淵秋月映淸襟。更與春風一座臨。直泝考亭承道統。晩生東國冠儒林。胸中義理人間盡。身上經綸地下深。嘗閱退陶遺集語。西樞拜命古今心。</text>
<title>挽詞[趙翼]</title>,<text>陶山遺躅考亭心。幾歲林泉玩索深。出佐聖君光黼黻。入專文敎化靑衿。俄然爽氣歸天地。獨有新篇照古今。翹首南雲空灑淚。此生無復聽徽音。</text>
<title>挽詞[金瑬]</title>,<text>文純門下世多賢。師友淵源自有傳。一代淸名標玉筍。兩朝恩遇耀金蓮。謝公雅望東山在。韓子高文北斗懸。鼎席方虛公不待。獨留哀贈賁新阡。</text>
<title>挽詞[李植]</title>,<text>昭代旁招俊。明公早軼群。筵謨先魯論。殿箚自朱文。不用昇元輔。何須策上勳。惟應四字學。終是在匡君。</text>
<title>挽詞[張維]</title>,<text>高文邃學早飛英。斂退丘園士望傾。晩際中興紆寵渥。幾從前席講誠明。忽聞長夜收精爽。共惜淸朝失老成。聯武向來蒙奬進。一哀題挽淚縱橫。</text>
<title>挽詞[吳允謙]</title>,<text>世遠嗟吾道。天胡喪我賢。文章與學術。無復見才全。</text>
<title>挽詞[吳䎘]</title>,<text>東洛商顏淑氣蟠。眞儒有作應時難。經筵講義明君動。典禮封章後代看。餘事詞華任宗匠。倘來軒冕領天官。從遊禁掖慙微分。尙憶靑綾語夜闌。</text>
<title>挽詞[韓汝溭]</title>,<text>道德文章冠搢紳。士林爭仰斗南人。經筵講學君心格。銓席持衡政化新。黃閣佇聞登碩輔。靑宮還悼失賢賓。平生情義兼師友。千里緘辭淚滿巾。</text>
<title>挽詞[姜弘重]</title>,<text>先生挺南紀。嶷然大賢資。從事孔孟業。君民堯舜期。時命乃大謬。中年心事違。大業豈終廢。幸値眞龍飛。起來展經綸。朝廷得蓍龜。文章作司命。胄筵有太師。一朝謝北闕。吾道歸南土。炳炳憂在國。一疾緣明主。哲人遽易簀。天實斯文喪。不獨國空虛。小子將安仰。深山虎一逝。日暮號狐貍。題輓哭之慟。我哀誰能知。</text>
<title>挽詞[門下全克恒]</title>,<text>長夜茫茫大夢迷。天生先覺覺吾儕。學傳道脈西厓重。名擅儒林北斗低。舊簀奄從曾氏易。新阡應待潞公題。賢孫肯使家聲墜。骨相殊凡見伏犀。</text>
<title>挽詞[李元圭]</title>,<text>間氣收河上。先生又庶幾。從師仁不讓。志學聖惟希。向上功程密。弸中禮義肥。亂邦寧受涅。空谷不憂饑。公於廢朝初。退居愚谷。若將終身。 六十探幽遠。三千括細微。公嘗裒聚啓蒙及禮記疑難處。名曰思問錄。 金聲諧大律。玉色儼深衣。博約循階級。愚蒙受指揮。理精通鬼奧。知妙發天機。久矣常居洛。超然似浴沂。謙虛藏道德。發越盛光輝。曩値眞人起。爭傳大老歸。日三優禮貌。尺五對顏威。聖旨毫分細。仙班玉立頎。秉銓淸仕路。獻鑑正宮闈。公上六條疏。其一嚴宮禁。以廢朝爲戒。 大禮嚴隆殺。群疑決是非。憂深虧衮職。望重屬台扉。公力爭追崇非禮。及退。朝野望其朝夕入相。 故里風煙靜。窮途雨雪霏。辭朝聞病告。出晝見憂違。洛水龜深伏。商山鳳遠飛。盛時違夙志。餘緖續前徽。疾病神胡厲。康寧福可祈。皇天終不憖。壽考厪逾稀。楫去川何濟。樑摧廈孰依。遺文傳布帛。寶墨映珠璣。宅古淵明里。綸抛渭水磯。公所居卽栗里。且於石愚谷有垂綸石故云。 氣凝圭璧質。精化日星輝。小子難彫朽。名場未解圍。德儀瞻抑抑。墻仞望巍巍。不學曾師歎。無聞孔聖譏。一篇思問錄。警咳尙依俙。</text>
