<title>栢川醉吟</title>,<text>逢場卽盡懽。豈必傷遲暮。岸柳與汀花。蹁躚共我舞。</text>
<title>冬至日。次氷溪韻。已下九首。壬寅朝天時作。</title>,<text>今年至日逢於此。天末孤臣去國情。坐到五更眠不得。隣雞唱送兩三聲。</text>
<title>再次前韻</title>,<text>朱欄寂寂羅幃掩。脉脉相思無限情。何處月明人弄笛。好風吹送斷腸聲。</text>
<title>九龍淵</title>,<text>欲探奇事償生平。偏向龍灣兩眼明。誰道遠遊多感慨。便敎豪氣十分生。其二小槎如斗坐來平。歌吹喧空畵燭明。氷滑雪殘人去疾。腋邊還訝羽翰生。其三城下荒蕪極目平。江中氷合鏡新明。登臨三國橫分地。日暮炊煙處處生。其四宴罷歸來小榻平。枕邊燈火向人明。城西一望三千里。歲月催吾白髮生。</text>
<title>遼陽途中</title>,<text>萬堞層城繚半天。昔人蹤迹去茫然。荒墟古柱餘三尺。千載空傳化鶴僊。</text>
<title>次九龍淵韻</title>,<text>脩野茫茫一望平。海天無際夕陽明。陰山咫尺看如斗。不斬樓蘭不願生。</text>
<title>酬上使李月沙聖徵 廷龜 見寄</title>,<text>明庭鳴珮共朝天。周歲聯鑣豈少緣。江畔草堂寥落處。夜燈明滅不成眠。</text>
<title>通津農舍。和韓默翁敬甫 頊 詩。</title>,<text>年年佳節病中來。不管黃花爛熳開。幾處龍山落帽會。玉顔紅袖好傳杯。其二誰托新詩寄我來。瓊琚入手病眸開。明朝始覺重陽節。驚起呼兒覓酒杯。其三西峰蒼翠入簷來。日夕窓櫳病未開。坐想寒山舊隱在。幾時歸去且杯。其四送盡韶華老復來。病懷孤寂向誰開。人生草草隨朝露。未死須傾有限杯。</text>
<title>朴亭筵上。次敬甫韻。已下六首。赤壁船遊時作。</title>,<text>五十年來頭似雪。風流豪氣竟何之。劉郞漫興雖消盡。猶願樽中漲綠漪。</text>
<title>次人韻</title>,<text>淸和佳節燕呢喃。海色茫茫接蔚藍。把酒高亭今日會。醉忘江北與江南。</text>
<title>石串待船漫吟 雜軆</title>,<text>日欲暮兮風更起。余欲濟兮舟不來。佳辰幾何兮胡不樂。歌鼓喧空兮絃管催。</text>
<title>臨津</title>,<text>鶯語關關燕語頻。汀花落盡又靑蘋。扁舟載酒歸何處。欲向漁人問去津。</text>
<title>題成家槐樹</title>,<text>主人占得江山勝。淸趣還嫌過客知。如許風光不出戶。庭前楊柳等閑垂。其二古槐新柳掩人家。活計雖貧景物多。惆悵主翁何處去。夕陽歸客朗吟過。</text>
<title>次崔子謙 鳴吉 見寄接枝韻</title>,<text>移根未若移花妙。多謝郞君一掬枝。要使滿園紅間碧。免敎秋菊擅東籬。送紅碧桃枝。故云。其二辛勤種藝無虗歲。初爲耽閑不爲花。待得湖村春欲暮。滿庭紅綠亦堪誇。</text>
<title>題甑山舘閣壁上</title>,<text>臺觀傾頹落日紅。山川依舊井閭同。遺民尙記當時事。惠澤今猶頌我公。其二憶昔園花滿樹紅。高堂無𧏮弟兄同。今來酒盡盈襟血。不是牛山泣景公。右詩議政公。曾宰甑山縣時。公年幼陪往矣。癸亥。以八道都元帥。出鎭關西。廵到此縣。想古感傷。仍成短句。懸板于舘閣云。</text>
<title>次李尙中 忔 韻</title>,<text>官棠無主傍階開。曾是雲翁手自栽。昨夜狂風吹落盡。滿庭香玉踏成埃。其二江南春日正花開。處處名園得意廻。珍重光山賢太守。一枝留待故人來。其三海陽佳麗古名區。雄擅全湖號大都。萬代金湯開積累。一番灰燼不須臾。其四荒原暑雨飄香玉。廢榭薰風長綠蕪。舞影歌聲渾寂寞。老娼空說舊時娛。</text>
<title>統軍亭 已下五首。壬寅朝天時作。</title>,<text>鑾輿西狩地。民物尙含恩。城枕黃沙磧。樓臨玉塞門。窮陰連朔漠。積雪遍川原。眺望偏傷暮。秋霜兩鬢繁。其二才慚充副价。辭拙乞皇恩。寸舌徒憑軾。偏親久倚門。脩程接遼海。落日下平原。遙想東歸路。梨花滿樹繁。</text>
<title>用前韻。錄呈月沙。</title>,<text>鵷路聯雙璧。鑾坡沐聖恩。謝家誇寶樹。于氏要高門。餘事耽詩句。平居篤行原。善人天必佑。流慶子孫繁。其二菲薄銜新命。絲毫捴聖恩。追隨叨驥尾。容接忝龍門。世態雲翻手。危機火燎原。平生題柱志。潦倒客愁繁。</text>
<title>遼廣途中</title>,<text>遼廣防胡地。幽燕壯帝州。門臨山海闢。水自鳳凰流。匣裏延陵劒。身邊杜老裘。休言萬里苦。行役共君侯。</text>
<title>花石亭 已下四首。赤壁船遊時作。</title>,<text>倦客停歸棹。沉吟倚桂橈。空餘隔世慕。欲薦一杯椒。晩響哀山鳥。寒聲聽海潮。西風無限意。舟子謾招招。</text>
<title>栢川回棹</title>,<text>初尋石壁去。却到栢川還。窮處疑無地。行來別有山。登高宜眺望。遇勝卽躋攀。人世多憂患。何妨一解顔。</text>
<title>題臨津盤石</title>,<text>盤石登臨處。江山不世情。波連祖海水。地近夜牙城。野闊平蕪綠。沙晴夕照明。白鷗如有意。飛去復來迎。</text>
<title>題栗谷舊亭</title>,<text>湖山元有主。風月自成雙。雅量稱南斗。閑情卧北牕。人亡餘古址。潮落但春江。脉脉空遺恨。吟詩瀉我腔。</text>
<title>白川江西寺 白川。公外鄕也。省墓後。仍尋江西寺。</title>,<text>懸燈理歸楫。欲趁早潮生。行李依童僕。扁舟任水程。非關謀活計。只爲奉先情。明發挂帆去。風高波浪驚。其二惘惘傷時事。悠悠哀此生。已難追旣往。豈必問前程。海草無心色。沙鷗不世情。何妨作我伴。舟過莫相驚。</text>
<title>次崔興叔 起南 見寄</title>,<text>溪山豈無分。去住本前期。秋入潘郞鬢。春生謝子池。野居偏有味。官路苦多歧。會趁梨湖漲。扁舟理釣絲。其二 少時。與崔興叔。有溪山之約。而來詩歎其不成。故兩詩幷及其意云。吾輩雖遲暮。歸山會有期。自能詩作伴。可是酒爲池。老病違三樂。年豐祝兩歧。堪吁墨氏子。何事浪悲絲。</text>
<title>禁直偶吟</title>,<text>畵閣連雲逈。觚稜拂斗平。風傳三殿漏。月送五更明。竟夜愁無寐。長吁暗有聲。誰知禁直裏。尙抱未歸情。其二白髮催吾老。靑衫愧爾新。官閑仍羽衛。地禁接鉤陳。擺落浮生事。安排自在身。三更未歸夢。夜夜祖江濱。</text>
<title>復次前韻。贈敬甫。</title>,<text>說着前時事。心中自不平。斷絃寧再續。古鏡要重明。暗恨空遺悔。深悲欲寄聲。無緣承一願。琴調謾關情。其二不是緣情薄。元非喜好新。休將舊日事。更向老夫陳。可惜泥中玉。空煩夢裏身。襟懷如欲道。江海浩無濱。</text>
<title>挽韓僉知夫人</title>,<text>早歲于歸日。門闌婦德全。傳家三女秀。纘業四兒賢。故宅俄新訃。行旌忽舊阡。西風一掬淚。沾洒隔墻邊。</text>
<title>挽人</title>,<text>通政官仍貴。稀年齒亦尊。平居敦孝友。餘慶屬兒孫。一夢重泉夜。新阡大海濆。連家情獨厚。題挽暗銷魂。</text>
<title>次子謙金谷壁上韻</title>,<text>靑山圍古院。白水繞新居。路仄纔通馬。籬疎未掩廬。誰知三畆宅。尙有五車書。二十年前計。緣君不擲虗。</text>
<title>右兵營。次韓柳川益之 浚謙 韻。</title>,<text>廢府濱溟渤。靑山護將營。繁華捴消歇。歲月謾崢嶸。未死丹心在。無端白髮生。琴樽淹半日。少慰遠遊情。</text>
<title>次尙中</title>,<text>客子淸晨發。行行車馬塵。廵南窮渤海。瞻北杳星辰。已是靑春謝。寧嫌白髮新。聯鑣眞勝事。况復少年親。</text>
<title>挽金僉知 得光</title>,<text>壽富東隣丈。官高鬢玉鮮。無端作一別。已是隔重泉。老淚揮難盡。哀詞寫未圓。人生孰免死。賴有善居連。</text>
<title>扶餘謫所。蒙宥後作。</title>,<text>身世輕秋葉。歸心隔暮雲。徒聞頒赦命。不見到公文。萬物皆含感。孤臣獨抱寃。全生亦聖澤。終老漳江濆。</text>
<title>題忠淸水營永保亭 本道方伯時作</title>,<text>空中樓閣鏡中天。薄暮登臨意渺然。走勢北來山欲跨。跳波西注海無邊。楣懸才子驚人句。門泊將軍下蜀船。直到夜闌呼小酌。當筵紅燭大如椽。</text>
<title>題李兵使江陰亭榭</title>,<text>將軍亭榭枕官津。去馬來牛日幾廵。山勢直從松岳外。海波遙接漢江濱。平蕪曉霽鶯聲滑。野店煙收柳色新。休沐有期留不得。可堪覊宦苦牽人。</text>
<title>朝天時。次氷溪韻。</title>,<text>十年勳業已衰遲。細筭人生不勝悲。夫子存心寧在飽。伊川着力更看髭。駑敢擬良騏副。樗櫟還叨聖主知。銜命朝天亦異數。臨歧何用動離思。</text>
<title>朝天時。和敬甫見寄。</title>,<text>朝天銀燭淚潸潸。偏向孤臣照寸丹。三殿瑞雲開繡戶。一聲淸蹕繞珠欄。風微玉漏傳呼淺。日早彤庭珮響寒。苦憶破眉山下客。何時共把釣魚竿。</text>
<title>龍泉道中。次氷溪韻。已下十三首。壬寅朝天時作。</title>,<text>僕夫催我且須遲。老去離親意轉悲。强索深杯寬別恨。羞將華帽歎霜髭。天涯客路三河近。歲暮覊懷一劒知。惆悵安興昨夜會。薊門何處苦相思。其二落月依微下岫遲。五更鼓角聽堪悲。驚殘遠客還家夢。撚斷騷人滿掬髭。窮達任天吾不管。是非由己子當知。同行萬里多生分。他日雲泥倘可思。其三更鼓鼕鼕五下遲。憶曾辭曉獨含悲。行裝萬里承新命。霜雪今朝換舊髭。同舍不須疑雋子。漢高何必讓無知。鞠躬盡瘁元吾分。王事驅馳可斁思。其四自笑名韁解我遲。十年簪紱喜兼悲。人心險似翻三峽。世事危如攬虎髭。誰是不偏誰不倚。孰能先覺孰先知。非非是是吾無與。唯有鄕山入夢思。</text>
<title>湯站途中。次氷溪韻。</title>,<text>伊洛音塵隔幾千。五雲東望已茫然。前程欲渡遼河水。客意偏傷歲暮天。燈火有情明獨夜。酒杯無賴送殘年。來來轉覺君親遠。一味相思淚逬泉。其二經過水萬與山千。眼底川原尙了然。境土東連靺鞨界。雲煙西入蔚藍天。明時政屬艱虞會。行役寧辭少壯年。男子襟懷本磊落。素心焉可凂貪泉。其三臨歧休歎道途千。入境胸襟便爽然。意豁還同鶯出谷。身輕猶似翰飛天。楡關去路山連海。漢水歸期日抵年。多小客懷書不得。羡君詩思湧如泉。其四客邊霜髮丈三千。異域光陰過瞥然。節序已驚冬至後。歸期只在艶陽天。龎公豈是尋常士。蘧瑗方知四十年。遭遇聖明恩獨厚。顧慚才乏賦甘泉。</text>
<title>立春</title>,<text>旅舘寒宵客夢回。起來推枕獨徘徊。浮生衮衮靑春謝。歲律駸駸白髮催。長路不知何日了。新年又逐五更廻。三山遊子傷心處。那裏吹簫送落梅。</text>
<title>杏山途中</title>,<text>遊子歸期在幾時。春溝處處漲驚澌。東園桃萼紅初暈。南陌楊絲綠漸垂。客久可堪魂易斷。病來唯覺睡相宜。長途險遠征驂緩。未度楡關已夕曦。</text>
<title>永平府觀燈</title>,<text>風流公子五花騧。駄得名姬擁蜀紗。縹緲天香雲外颺。輝煌燈燭望中多。元宵自古眞堪賞。四海于今久不波。唯有東韓萬里客。小牕孤枕獨傷嗟。其二郵程竟日策犂騧。風捲飛塵撲面紗。誰道幽燕行役苦。有時樽酒好懷多。暄催澤國氷先泮。春早桃花浪未波。薊水遼山遊賞遍。暫淹京洛莫相嗟。</text>
<title>再次前韻</title>,<text>塞上貔貅雄十千。威聲直欲拉燕然。狼煙久息陰山道。虜箭無傳瀚海天。橫槊將軍開府日。垂衣天子太平年。驚塵不起三邊靜。絃管家家酒似泉。</text>
<title>通津農舍。和默翁詩。</title>,<text>荊扉深掩寒山下。秀色偏憐夕照時。却掃前庭張雀網。高懸一榻印蛛絲。陶潛官罷猶餘酒。東野家貧尙有詩。不說大槐春夢覺。向來耕鑿只關思。其二茅齋淸曉紬衾暖。卧聽寒牕雪打時。明鏡謾敎悲白髮。玉壺誰復送靑絲。家貧第學樊遲稼。才魯寧言賜也詩。惟有靜中眞箇樂。圖書一室讀兼思。</text>
<title>早出登舟 已下三律。赤壁船遊時作。</title>,<text>孤舟解纜曉風輕。鰲島遙看旭日生。處處靑蕪迷遠望。家家黃鳥弄新晴。蒼茫海色連空碧。的歷巖花照眼明。何幸此行天借便。他時夢想亦堪驚。</text>
<title>過洛河</title>,<text>冠童三四試春衣。僊境來尋得意歸。山店依微花覆屋。水村寥落柳圍扉。詩篇下筆潭龍泣。歌管喧空渚鴈飛。紫綬金章身外事。今年始覺衛蘧非。</text>
<title>高浪</title>,<text>僊境行尋處處幽。兩山屛擁水中流。江通禹鑿歸無極。石帶秦鞭散不收。競把村醪留倦客。謾敎歌鼓起眠鷗。醺醺不覺回舟晩。風露凄凄濕晏裘。</text>
<title>次人韻</title>,<text>高陽一二舊吾徒。住近湖村德不孤。詩律向來增放逸。酒杯時復費招呼。奇材本待良工顧。韞玉惟須美價沽。五十無聞君莫惜。阮公三語也非愚。其二靑松爲友鹿爲徒。十載歸山計已孤。傍海非關謀喫着。選幽端爲避喧呼。淸晨擧網魚新得。山甕藏春酒舊沽。須趁良辰拚一醉。北邙高塚等賢愚。其三萍蹤南北任沉浮。駒隙光陰苦不留。老去朋親惟卷子。晩來生計有漁舟。三年月笛關中夢。萬事風燈鬢上秋。欲向明湖看夕照。暝雲搖落白鷗洲。其四初看淑氣草根浮。逝水流光莫暫留。不管狂風捲破屋。任他驚浪打虗舟。愚誠尙效葵傾日。病㥘還同柳望秋。愁入新年添一倍。美人如夢隔汀洲。其五陽坡未共祝春杯。咫尺離懷不自裁。祖海歸波天際去。寒山暮色枕邊來。迎年花勝家家闘。傍渚氷湍處處堆。起見小園新意好。須將卉木及時栽。其六門外寒潮去復還。平湖近海本無灘。新年草樹梅粧塢。舊歲風煙雪滿山。愧我庸才添老病。多君健筆擅詩壇。黃冠野服相從地。隨處開樽可解顔。其七節食少思宜少病。世間寧復有神僊。名塲不必謀三窟。老境惟須卧百泉。小砌移花觀活意。晴牕展卷對羣賢。蓬門寂寂無人問。只見君詩到案邊。</text>
<title>次敬甫見寄</title>,<text>一癖湖山舊有因。良辰行樂莫嫌頻。潘郞鬢上千莖雪。陶令門前五柳春。母岳西來長入望。祖江東去遠通津。憐君句法欺高李。到手詩篇字字新。其二拋官來卧絶塵因。野店追呼與子頻。舊釀發醅濃似海。羣書滿架富如春。休言市上三傳虎。欲向山前一問津。獨立東園無限意。新年剩得鬢絲新。其三重尋蓮社豈無因。淺酌長吟不厭頻。莫向高堂悲素髮。須從佳節賞靑春。梅邊白綻淸香嫩。柳上黃浮喜氣津。遙想君家草屋裏。晴牕鉛槧得詩新。</text>
<title>寄滄浪。兼示默翁。</title>,<text>霜浦前頭寄草堂。歸心暗逐隴雲長。寒山秀色當軒碧。綠樹濃陰滿地香。萬舸過時帆影集。八牕開處午風凉。默翁淸唱滄浪詠。何日琴樽共一塲。</text>
<title>次敬甫韻</title>,<text>靑山是處搆新堂。地僻猶堪舍則藏。萬里風煙連碧海。一天星月照瓊觴。衰頹自作魚蝦侶。老病惟須藥物良。看取向來人世事。可憐憂樂捴亡羊。</text>
<title>次敬甫見寄</title>,<text>海上哦詩一默客。洛中覊宦老梨翁。雲泥縱隔情何間。楚越雖分意則同。衰草黃花防浦外。瞑雲紅樹祖江東。秋來衮衮相思恨。暗逐歸波日夜通。</text>
<title>挽金判中樞 晬</title>,<text>交分曾投大小連。門屛留迹最多年。承家篤行人何間。爲國孤忠衆所賢。老去沉痾知有命。向來奇禍亦關天。高官美爵渾如夢。六字丹旌露渡邊。</text>
<title>挽韓參議 百謙</title>,<text>憶曾西路慣相隨。楊岳棲巖適一時。墻面半生無益友。龍登十載有餘師。怡愉伯仲渾和氣。蘊藉談論捴好辭。仁者如何天奪速。爲題哀挽瀉深悲。</text>
<title>寄默翁</title>,<text>年逾蘧瑗知非歲。病似相如渴酒時。不管流光頻換節。惟嫌老髮漸成絲。淸晨伴讀三兒子。遲暮隨身一篋詩。晩計加平能辦否。軟蔬新蕨苦縈思。其二剛惜年光如隙駟。世間行樂不多時。平生浪信成都卜。投老空悲墨氏絲。可笑劉伶偏愛酒。堪憐杜甫謾工詩。君家北望郊原逈。海色西風有所思。其三茅簷寂寞孤眠夜。落月蒼茫照海時。燈焰伴人明似畵。爐煙繞榻細如絲。寧嫌賈傅三年謫。還愧韋郞五字詩。莫把愆尤追旣往。須憑來者再深思。其四安得人生長少壯。偏傷世事異前時。年華漸漸看梅眼。春意駸駸上柳絲。要趁佳期煩覓酒。爲酬高唱强裁詩。東隣咫尺元非遠。休惜跫音慰我思。</text>
<title>酬默翁見寄</title>,<text>人間四序暗中移。天上三陽漸可期。終歲不開原憲室。逢春漫詠杜陵詩。眞機衮衮洪匀轉。淑景煕煕細草知。寒極暄回元是理。從來造物本無私。其二末路憐君志不移。峩洋一曲聽鍾期。平居雅趣猶耽酒。餘事閑情最愛詩。衣褐自甘隨豹隱。懷珠空復畏人知。窮通已是無心久。偶和瓊琚寫我私。其三淑氣今宵遍九幽。一年春意起鞭牛。梅腮已綻南枝上。柳眼初嚬北隴頭。彩勝家家唐制古。靑幡處處漢儀稠。神京喜見昇平象。甲第香煙散五侯。其四春返湖村事事幽。土床湯粥飯耕牛。三餘卧病因緘口。半歲吟詩不出頭。牕外梅梢新意動。檻前山態暮光稠。交游已斷靑雲上。晩契徒深卽墨侯。其五人生五十元非夭。且見今年春又來。身返梨湖家舊築。心驚槐枕夢初回。隨緣可辦無邊興。到手休停有限杯。林下自然多勝事。還疑造物起嫌猜。其六多情最是寒山色。日夕前峰送翠來。幽壑雪消知凍退。小溪鷗泛覺春回。靑絲暫試新蒿菜。白玉初傳舊栢杯。蹤迹避人甘寂寞。每逢車馬却驚猜。</text>
<title>挽沈南坡學而 悅 岳母</title>,<text>貞敬夫人福祿尊。女中嘉範仰高門。年臨鯢齒仁兼壽。慶溢螽斯子又孫。天上忽看飄鶴馭。世間無復理魚軒。深交早託東床客。哀挽寧辭老不文。</text>
<title>挽李白沙 恒福</title>,<text>門墻投迹幾多時。髫齕相隨鬢已絲。山嶽萬重纔得似。海波千丈敢窺涯。言關宗社寧辭死。身任綱常獨禦魑。百世是非公議在。滿巾淸血哭吾私。</text>
<title>酬敬甫見寄</title>,<text>自笑半生成底事。支離南北十年蹤。西來寂寞音書斷。北望微茫雲樹重。回憶去冬趨曉漏。却憐居士聽晨鍾。襟懷草草憑誰攄。朝暮扶吾竹一筇。其二日下久趨文石陛。海隅今混釣魚蹤。終南東望山千疊。淸漢西來水萬重。孤節每憐霜後竹。薄情多見飯餘鍾。春回更起加平興。擬向泉巖響瘦筇。</text>
<title>丹山夜宿</title>,<text>嗚嗚殘角曉星稀。郡閣寥寥獨掩扉。身世五年猶道路。音書千里隔庭闈。逢春剩洒傷時淚。扶病偏知作客悲。明發出門登嶺去。落花無數撲人衣。</text>
<title>次籌邊軒柳川韻</title>,<text>客來霜雪鬢邊饒。扶病偏驚道路遙。壯志未成書劒計。襪才無補聖明朝。何時白首漳濱去。空遣朱顔鏡裏凋。萬事關心眠不得。五更山雨聽蕭蕭。</text>
<title>次籌邊軒韻。寄李養久。時發。</title>,<text>南徼風煙特地饒。軒臨碧海眺望遙。還聞老范分西陝。行見呼韓欵漢朝。千里河山誰洗耻。百年民物半成凋。煩公暫爲蒼生屈。活國須同丞相蕭。</text>
<title>次樓船益之韻</title>,<text>東風吹我上樓船。曉旭窺崖欲闖然。報蔑絲毫身獨瘁。天連斗極眼長懸。庭闈杳杳書三尺。溟海茫茫路八千。從古遠游男子事。此行何必問歸年。</text>
<title>次統營韻</title>,<text>廟堂籌畫設經營。辛苦誰知海上情。客鬢曉添千丈雪。夜潮風送五更聲。何時日域誅驕虜。幾處幽關憶遠征。賴有將軍英略在。胸中十萬捴神兵。</text>
<title>次尙中</title>,<text>蓮帷暮撤冠山營。海曲縈廻十二程。紅臉低時愁唱咽。翠眉顰處眼波傾。芳心寂寞羞無語。客意融怡轉有情。夜入金陵獨不寐。小牕殘燭向人明。</text>
<title>西征</title>,<text>恩深報蔑泰山輕。扶病年年作此行。未是平戎得上策。只緣憂國借長纓。前驅白旆翻風逈。夾路黃花照眼明。離席竟孤拚一晤。終南回望有餘情。</text>
<title>題梨湖亭子</title>,<text>新搆高亭俯大江。舟人指點判書公。狂謀不合風塵際。老病宜投寂寞中。宅近鰲山雲出北。門臨漢水日生東。支離二十年間迹。捴入秋宵一夢空。</text>
<title>謫扶餘作 丁卯</title>,<text>扶蘇王氣千年後。白馬江流一帶長。覇業銷沉蕭寺廢。繁華寂寞舊臺荒。從來故國情偏感。况復覊臣意獨傷。倚棹西風多小恨。夕陽無限下蒼茫。</text>
<title>東園聯句</title>,<text>誰道今年似去年。年年人事不如前。當筵莫說歌長短。取醉休論酒聖賢。好古。 特地園林花爛漫。數行羅綺月嬋姸。明朝更放梨湖棹。萬里鷗波落照邊。敬甫。</text>
<title>舟中聯句 船游時作</title>,<text>當筵拍手恣歌呼。雪膾銀盤薦腹腴。子謙。 船逐落花歸別嶼。鳥從殘照下平蕪。敬甫。 升天舊迹憑誰問。好古。 望浦新醪滿眼酤。子謙。 惆悵前朝何事業。一眉松岳望中孤。好古。</text>
<title>萬柳庄 二十韻。朝天錄。</title>,<text>萬株楊柳樹。三世大夫鄕。選勝開精舍。探幽搆別庄。豪華今寂寞。風月但蒼凉。白水環瑤砌。靑松掩畵堂。書樓臨逈野。祠宇枕崇岡。塑像罥虫網。爐灰冷瓣香。縈紆登幔閣。寥落倚虗廊。事逐風燈散。碑留姓字芳。浮生堪悵惘。弔淚自淋浪。蕙逕埋荒草。苔磯入釣郞。池塘春未暖。時節鴈廻翔。鳥啄壞文壁。蛇穿毁粉墻。死生誰獨免。愚智竟同亡。暫弭觀風節。來求渴酒漿。黃冠偸暇日。白髮照濠梁。北路傳名勝。東人話備嘗。平生勞夢寐。今日不尋常。素業哀稚子。靑鸞愴老孀。題詩欠健筆。遣興喚椒觴。隔岸喧歌笑。春遊四五娘。</text>
<title>次默翁紀行 赤壁船游時作</title>,<text>吾與數帆翁。扁舟尋石壁。曉旭一輪紅。驚波萬里碧。風微燕語忙。日暖魚尾赤。光景供淸賞。入眼捴奇絶。冠童一二輩。伴我同往觀。岸柳颺輕綠。巖花猶未殘。移船向蟹巖。鼓枻辭梨湖。興味一何長。可以起頑夫。泛泛逐沙鷗。茫茫挾天風。舟中進酒饌。醉後衰顔紅。森森岸上樹。歷歷洲邊浦。行同張季鷹。去尋孔巢父。紺岳與坡平。龍鍾佳氣盤。桐江及花莊。瞥眼阻狂瀾。纔經照海浪。却到洛河渡。回瞻望美亭。寒山隔雲樹。吟詩覓佳句。神鬼如相助。飛飛逐檣烏。點點顚空絮。古廟屹空山。傍水三四家。疎籬晝寂寥。柴門半欹斜。臨津接西路。杳杳望行色。來者固悤悤。去者不遑食。停橈騁遠目。爲此淹行纜。歌鼓雜鳴琴。魚龍闖然闞。花石舊亭存。繫舟屛風疊。餘馨起余慕。盛名高映日。感時思昔賢。臨風一擊節。吾作百鍊鉛。子重千金諾。莫辭琥珀濃。且進鸕鷀杓。還擬魚返淵。有似鶯出谷。肝膽淡相照。如兄復如弟。良辰不樂何。趁此江山麗。何煩拊髀歌。起作長松舞。多猜忌造物。能言怕鸚鵡。暮投岸北家。夜坐恣歡謔。楚調呼鳳凰。秦箏動銀匣。細筭此行樂。無非聖主渥。明朝復催船。北去窮幽僻。淸流鏡新涵。翠壁列畵障。纖塵不到地。漁舟泛一兩。飛鳴煙渚鷺。跳躅桃花鱖。層巖挾兩岸。萬古如相揖。赤城霞欲餐。金莖露堪吸。泠泠笙竽韻。如自空中聽。不願換三公。還應芥千乘。翩翩鄭氏子。不知從何處。携酒又挈榼。慇懃開晤語。蘇僊七月望。曲水三月三。何地不有水。未若栢灘南。何地不有山。未若高浪山。花鳥似惜別。徘徊未忍還。收拾入奚囊。塵襟一淸澈。玆行豈易再。北望手屢額。俯仰迹已陳。題詩記日月。</text>
<title>己巳春帖</title>,<text>吾年六十四。布衣榮已極。上願退田園。次願歸溟漠。此外無所求。神明照心曲。</text>
<title>和李叔平 埈 見寄 以副體察使。往兩南時作。</title>,<text>年前忝糜湖西廩。處處溪山遍足迹。今來正屬去年時。江草江花捴舊色。輕舟擘破碧玉流。瞥眼看過千層壁。風流主人好事者。坐令繁華生水石。纖雲捲盡一曲歌。鶴夢驚斷三聲笛。令人豪氣增百倍。放歌行吟天地窄。但恨龜縮不出門。氣味暗符凝淸客。如許風光竟落莫。可憐佳期從此隔。</text>
<title>賜金龍扇</title>,<text>堯蓂日永敞金闕。舜琴風薰開玉殿。龍顔一解御史詩。文彩膾炙霜臺彥。中官傳詔賜金龍。拜舞丹墀紆帝眷。淸飈滿握魯練輕。曾是君王手中扇。驪珠初出碧海中。筆頭文章龍虎戰。莊鵬始舒北溟翼。禰鶚端宜文擧薦。平生有志勵秋霜。正直還參烏府選。淸光得依日月邊。逸思頗學風雲變。神愁鬼泣累千篇。鳳起皎騰堆萬卷。文星一耀北辰中。錦囊忽入重瞳見。淸新奚啻大人作。雅麗堪誇謝家練。天書褒美賜顔色。不世恩光生顧眄。還將一扇寵錫予。綵練團團月一片。宮中試出鳳搖尾。手裏纔揮風滿面。薰薰猶惹御爐香。皎皎新裁西蜀絹。靑蠅肯敎汚几筵。五月不受炎威煽。中心嘉貺當百朋。入手翻敎感淚濺。非汝爲美美人貽。奉揚仁風期不倦。秋來何忍棄篋笥。歲暮愈深犬馬戀。</text>
<title>題梅先生碑陰 己丑。會試入格。</title>,<text>淸霜夜凋洞庭葉。旅鬢初驚千丈絲。江南何處訪梅僊。片石無語傾空陂。曾於靑史揖淸芬。過此聊復題新詞。生全光岳逸氣淸。澗底落落長松姿。身當炎運屬中灰。太阿將倒王家兒。謙恭豈是學周公。大漢乾坤朝暮移。巖廊盡是肉食徒。慷慨誰能扶國危。孤忠寧避出位誅。碎首丹墀臣不辭。三封直筆凜秋霜。一寸丹忱天獨知。浮雲已蔽白日光。美人還誤黃昏期。東門雨雪正雱雱。惠好同歸安可遲。風塵吳市舊南昌。姓名人間知者誰。遺蹤還入野人傳。古里凄凉餘舊基。江東騷客好義人。遠慕先生興一噫。還將石刻表遺美。十行瓊詞三尺碑。文章彪炳照後人。頂上剝落蟠龍螭。褒公之美頌公德。庶使後人徵於斯。停鞭幾洒志士淚。播詠多費遊人詩。空山風雨幾多年。古字半入苔紋滋。男兒墮地重意氣。處世行藏須得宜。遺風至今尙起敬。况復當時親見之。摩挲更惜漢朝臣。食君之祿終何爲。衣冠投閣是何人。地下遊魂應忸怩。豐安道上一片石。萬古遺芳其在玆。</text>
<title>挽詞[行判中樞海昌君尹昉]</title>,<text>公方幽眇穎未脫。先子每稱公可用。及公後爲人所識。餘刃屢試藩臬重。末乃爲國大元帥。御手親傳尙方劒。逆臣稱兵犯城闕。馬鞍山高一戰斬。遂迎乘輿還京師。錫之鐵卷功無兩。時論同歸大司馬。君王注意朝夕相。籌公平生有足多。先子之見若蓍龜。公今逝矣吾又老。幾何不與公相隨。九重爲之惻愴久。部曲凄凉散似雪。公應爲岳爲星辰。爲雷爲霆轟烈烈。不然化作千丈虹。興雲噴雨蘇槁乾。或化厲鬼行陰山。殺賊萬計報君恩。公生公死夫豈偶。我欲求之穹壤間。穹壤茫茫覓無有。但見馬鞍之山突兀高入天。</text>
<title>挽詞[領議政吳允謙]</title>,<text>故舊凋零甚。邦家殄瘁仍。低徊淹暮歲。奄忽哭良朋。文武資全幹。巖廊待並登。安邊曾上策。滅賊際中興。末疾方需養。前籌庶有憑。丹靑虗俊表。部曲失風稜。自係龍蛇厄。焉知箕尾乘。揄揚在史筆。此誄寫悲膺。</text>
<title>挽詞[左議政金瑬]</title>,<text>嶽降無雙士。人推不世姿。受知由聖祖。盡節在明時。文武才隨用。巖廊望屬誰。捴戎須上策。推轂復西陲。憶昨風塵際。蒼黃廟社危。金戈掃兇孽。玉輅返京師。姓字華夷誦。勳勞竹帛垂。雄圖猶未展。末疾遽難醫。間氣從全息。吾生亦已衰。龍驤新兆宅。麟閣舊容儀。參佐塡門哭。親朋執紼隨。扶顚誰與共。獨立淚如絲。</text>
<title>挽詞[右議政李廷龜]</title>,<text>西郊推轂蔚風雲。盛禮殊恩古未聞。勳業爭推大元帥。褊裨皆列上將軍。半生夷險身俱老。一病幽明路忽分。世事艱危猶溢目。廟堂何日不思君。</text>
<title>挽詞[延平府院君李貴]</title>,<text>執友皆淪喪。姻親半在亡。今君又冥漠。老我益凄凉。孝友思張仲。謀猷憶子房。旌旄臨閫臬。紳笏坐巖廊。運智誅狂逆。殫忠答寵光。功名爛竹帛。事業溢旂常。鎖鑰威聲壯。山河帶礪長。暮年淹疾病。昭代信行藏。牢落曾開府。蒼茫舊戰塲。時危失良將。哀淚倍沾裳。</text>
<title>挽詞[兼刑曹判書金尙容]</title>,<text>平生氣槩好男兒。文武全才世共推。千乘餞行紆寵眷。十年專閫佩安危。凌煙勳業丹靑煥。司馬聲名走卒知。胡虜未平天奪速。爲公無憾爲時悲。西庠初見卽開心。五十年來契分深。世態翻雲看屢變。交情若水久彌欽。龍亡大澤嗟何及。絃斷峩洋淚不禁。臨訣一言猶在耳。冥班他日倘重尋。</text>
<title>挽詞[錦陽尉朴瀰]</title>,<text>德以明良遇。人膺夢寐求。忠誠推魏國。帷幄契留侯。往者災猶降。西關祲未收。先王遺簡拔。當宁仗才猷。曠世看郊餞。殫心擬死休。如何吠主犬。敢試射天謀。螭虎方將噉。豹狼漫自投。初揮白羽扇。不爲紫貂裘。整頓收京邑。糢糊築髑髏。能回故廟貌。一豁聖君愁。禮樂中興日。勳庸五等秋。安危郭中令。指畫杜荊州。盡瘁惟丹悃。沉痾已白頭。星芒隕漢壘。舂杵輟秦謳。宸極纏深痛。廞儀備九幽。凄凉餘部曲。寂寞舊朋游。少也蒙憐甚。怡然致敬優。艶稱萊子戱。長憶小連憂。種種腸如結。茫茫淚暗流。人間口碑在。留與播靑丘。</text>
<title>挽詞[海嵩尉尹新之]</title>,<text>尙憶行宮露布飛。三橋迎駕庶人衣。勳名百代相終始。齒舌當年漫是非。河上扁舟違宿計。郭西斜日掩重扉。乾坤擧目英豪盡。大樹蕭蕭涕自揮。</text>
<title>挽詞[益寧君洪瑞鳳]</title>,<text>頗牧元來在禁中。山西未必限山東。少年豪氣幷州馬。一代儒生采石功。鍾簴不移天豈偶。林園窮勝夢先空。卽今樞宥仍多事。耕織無從問老公。</text>
<title>挽詞[吏曹判書鄭經世]</title>,<text>今代麒麟說老臣。幾年鵷鷺忝同寅。紛囂百變心無位。喜怒都忘德更眞。經席乞骸憐苦意。公於夏間入侍時。乞退甚懇不得請。以今思之。豈自知不能久耶。 廟堂論事憶風神。悲凉欲斷盤松路。可耐羊曇醉後春。</text>
<title>挽詞[行副司直金尙憲]</title>,<text>男子生斯世。身名不寂寥。才高元拔地。翰盡欲摩霄。氛祲昏王室。驅馳許聖朝。功勳編閥閱。部曲仗忠驍。誓指山河重。恩霑雨露饒。心肝期盡瘁。髀肉敢言消。末疾終無喜。英魂去莫招。戎機誰更捴。邊事正難料。北虜豺牙厲。東夷虺首搖。重泉不可作。大樹日蕭蕭。</text>
<title>挽詞[戶曹判書金起宗]</title>,<text>邦運昔中否。扶持在我公。指揮成妙筭。談笑立奇功。宗社艱危甚。君臣際會隆。文儒推碩輔。武望屬元戎。鎖鑰防邊壯。旂常紀績豐。行藏關世道。存沒軫宸衷。耆老今垂盡。勳名誰與同。傷心舊部曲。何處覓英雄。忍見三軍泣。空留大樹風。千秋鞍嶺色。蒼翠上摩空。</text>
<title>挽詞[吏曹參議李明漢]</title>,<text>歷數先朝將相才。玉城勳業最雄哉。咸稱方叔謀猷壯。早識婁公度量恢。領略山河歸約束。走趨金紫視輿儓。千年幸際中興運。白首重登上將臺。位近三階班自絶。禮隆雙闕轂親推。時當逆竪干天紀。義激王師指日摧。淮蔡已驚丞相至。吐蕃爭拜令公來。園陵一掃妖氛淨。渭水初迎法駕廻。戰士黃金分爛漫。元戎麟閣起崔嵬。功如大樹人誰撼。謗似中山事可咍。晩節優游偏雨露。餘威燀爀尙風雷。江湖范蠡扁舟在。花石文饒別墅開。畵省香爐曾末照。南樓淸夜幾追陪。窮途汲引看高義。大府周旋愧散材。病裏憂時聞欵曲。語間開抱絶嫌猜。山丘零落風流盡。部曲凄凉雨泣哀。死葬衡山封馬鬣。身騎箕尾壓河魁。平生劒舃陳如舊。哭向床前奠一杯。</text>
<title>挽詞[僉知李植]</title>,<text>間世英豪山嶽重。中興功烈鼎鍾鑱。帷中决勝妙黃石。淮上督師追紫巖。利鈍險夷臣節壹。哀榮終始聖恩涵。門生故吏感知己。最濕靑油從事衫。壺歌乍輟御醫臨。靈座旋開舊閤深。太史紀功書上謚。儀曹護葬副宸心。阿奴目下傳家業。逸少床東效國琛。無奈悲風吹大樹。龍泉往往匣中吟。</text>
<title>挽詞[大司諫鄭百昌]</title>,<text>不有滔天逆。誰知蓋世豪。元戎奮忠烈。巨猾就鏖糟。爵列公孤貴。勳歸李郭高。宅西當鞍嶺。氣勢鎭相牢。落落風雲志。堂堂虎豹姿。班資兼將相。勳業係安危。爽氣回河岳。鴻名勒鼎彝。匈奴猶未滅。部曲有餘悲。幕府收賢俊。羣龍競著鞭。小子蒙汲引。大度荷陶甄。忽失帲幪速。空悲殄瘁偏。豐碑載偉績。誰定筆如椽。</text>
<title>挽詞[副提學李敬輿]</title>,<text>功蓋三韓日。名高四海聞。圮書資妙略。彝鼎記殊勳。匡復天生李。分封地啓汾。指揮成遠筭。談笑掃妖氛。閫寄都元帥。台階府院君。暫歸諸路節。將老九江濆。北伐猶陳表。東封豈草文。星沉五丈壘。哀動六州軍。玄甲祈連塚。靑烏穎水墳。恩榮超古昔。典冊答忠勤。羽扇凋塵匣。荒原傍斷雲。靑衫趨幕府。白首忝僚員。公瑾醇醪醉。河陽麴糵醺。那知湖海別。遂作死生分。古壁留雄劒。虗帷照夕曛。西城三尺雪。和淚落紛紛。</text>
<title>挽詞[行楊州牧使李景奭]</title>,<text>落落英豪氣。堂堂將相姿。天衢開萬里。地理略三陲。異數從宣祖。中興更寵私。何曾辭險阻。早已許驅馳。推轂千軍聳。除兇一劒隨。功能冠煙閣。位亦亞台司。盡瘁身添病。論兵衆所推。風霆下令日。帷幄運籌時。往事嗟何說。追思淚自垂。胡塵駭倉卒。軍勢奈孤危。防海南師滿。踰關北騎遲。元戎難進退。廷議易瑕疵。和定評逾峻。遷居數且奇。丹忠神可質。環召爵仍縻。錫賚偏宸眷。刀圭荷太醫。其如大限迫。最軫聖情悲。部曲空相弔。韜鈐復仗誰。儒冠慚我拙。幕府受公知。世亂同生死。時淸失羽儀。千年鞍嶺在。不用峴山碑。</text>
<title>挽詞[前舍人鄭弘溟]</title>,<text>文武稱張仲。堂堂八尺軀。飛騰笑雌伏。容易展鵬圖。宦自先朝達。才堪一代須。聲名隨出入。心力效馳驅。異數親推轂。中權儼握符。西門專鎖鑰。左顧伏狼貙。奮袂追狂賊。迎鑾返舊都。殊勳爛竹帛。餘暇樂笙竽。游刃恢餘地。披襟激懦夫。蹐門慚下榻。分宅慰窮途。意氣蒙推奬。存亡屢歎吁。公私相弔罷。時事尙艱虞。</text>
<title>挽詞[應敎李昭漢]</title>,<text>國啓中興日。公登上將壇。潢池値小梗。宗社賴重安。異數光推轂。元功在據鞍。褊裨心共附。寇賊膽先寒。峻秩台衡逼。沉痾歲月闌。長城忽頹壓。大樹日摧殘。爲撤瓊厨膳。冞增鉅鹿嘆。艱虞誰復恃。朝野淚相看。</text>
<title>挽詞[典籍朴漪]</title>,<text>世謂無良將。吾猶見洛翁。胸寬能得士。猷壯又閑弓。夙昔金閨上。艱虞玉帳中。四邊瞻棨戟。十載擅元戎。郊餞膺優禮。帷籌邁古風。妖星守南斗。烽火接彤宮。半夜烏頭白。長安殺氣紅。登舟溫嶠泣。傳檄魏公忠。據北隨揮扇。追奔若捲蓬。兇氛一鼓掃。露布九門通。天討知無敵。儒臣竟有功。畵圖留百代。名數冠羣工。廊廟推長策。江湖泛短篷。三軍如望歲。二竪遽纏恫。冥漠收精爽。哀榮貫始終。扶顚計已失。遺老理尤夢。部曲歸依絶。師垣節度空。久違床下拜。憶作座隅童。不是連墻義。誰憐涸轍窮。非唯爲時淚。私慟輟帲幪。</text>
<title>挽詞[行都承旨趙翼]</title>,<text>海內名聲走卒知。身邊能繫國安危。爵尊一代心猶小。功蓋三韓迹太奇。聖主不禁辰日哭。賢人從古已年悲。公私幾處存遺愛。行路傷嗟峴首碑。</text>
<title>上年夏初。都元帥之出征也。上親幸西郊。送之。元帥要余贈言久矣。今於成大功之後。錄奉玉城府院君幕府。[柳根]</title>,<text>寵渥隆推轂。軍行啓詰朝。西郊帳殿闢。北極御香飄。拜跪擎宣醞。恩榮錫佩刀。惟玆膺簡寄。奚啻受弓弨。幕下才如馬。行間技射鵰。繆綢備外患。亂賊出同僚。倉卒滔天禍。幺麽啄母梟。豕從關外突。魚聚鼎中跳。曉諭先移檄。逃還半在宵。游魂穿間道。逆氣直干霄。殲滅由臣力。煙塵不日銷。肅淸追李晟。將領類嫖姚。伐蔡三年遠。成功一代超。欽哉須再往。痛矣失全遼。征繕誠難忽。兵糧務速調。長城增國勢。上策禦天驕。掎角隨時雨。攻心若疾飈。阽危能樹立。臨事戒輕搖。繪像登煙閣。聲名近斗杓。荒詞經歲就。多愧續諸貂。甲子夏西坰柳根</text>
<title>我上之反正後。擢置將相。相曰家君。將曰公。及夫壇于郊而推轂也。乘輿曉出。大角鉤陳列于迎恩門下。中軍建鼓。萬衛無譁。元帥具介冑。以待門外。時家君控辭新命。不克送公行。余小子扈駕。拜公於路左。致家君之辭。瞻仰公表。不數語。宣召入矣。禮闋。分羽衛而西。虎士騰風。轔轔有車馬聲。塵埃漲而不見沙峴矣。傾都士庶。共觀而舚舌焉。出師之盛。古未有也。顧余何幸獲際昌辰。身覩盛典。而嚴不敢以一言送公之行。心不歉者屢日矣。公至鎭之一月。走書於余曰。聖主出餞之擧。出於曠世之典。不可使盛事湮沒。盍賜之言以侈之。余旣拜受書。心語口曰。余豈知言者哉。揄揚盛禮。固非駑下所敢承當。直以故人稚子情禮。有不敢以不文爲解。唯是竊託大賢。附名於不朽。則抑余之私幸云爾。[尹新之]</title>,<text>元戎十乘戒車徒。法駕推輪禮絶殊。盡道周王太師載。何如漢祖小兒呼。三軍拭目瞻龍衮。七尺持兵奉聖謨。不使至尊憂社稷。會看垂拱一愁無。仗鉞轅門帶舊痾。時危無計卧江沱。淮西功待裴丞相。銅柱聲馳馬伏波。玉塞秋霜明組練。金城雲陣擁矛戈。遼陽今日須中夏。好向燕京奏凱歌。天啓癸亥仲秋。海平後人尹新之。</text>
<title>爲洛西張開府出師。駕幸郊壇。推轂禮成。紀以詠之云爾。[申翊聖]</title>,<text>凶奴讐大邦。其意不在小。界又迫於我。一水衣帶繚。氷梁色皛皛。邊郡虞朝暮。十年如一日。有食焉得哺。作極天所祚。施措固自異。得人拜大將。廼擧國以畀。肅師按六轡。推轂儀無替。桓桓張元帥。閫外得專制。此事卽曠世。爲臣亦已泰。恩澤及介士。鼓舞無內外。戰陣氣爲最。天下羞可洒。元帥受寶劒。帶之拜而稽。可謂使以禮。不知將奚報。丈夫敢愛軀。風塵期迅掃。天啓五年重陽。東陽申翊聖。</text>
<title>萬年歡一闋。奉別都元帥洛西相國出鎭海西。幷後序。 [曺友仁]</title>,<text>皮裏詩書。並忠肝義膽。偉器英略。曾被眞龍預識。應時才局。剩蓄經綸大策。屬强虜憑凌沙漠。勤天討歲歲年年。相持勢似掎角。宸衷已卜干城。便捨此誰堪閫寄。親自推轂。暮草離亭。蔽日高張雲幕。肅穆威顔咫尺。玉觴滿金樽霞液。恩如許粉骨何酬。尙方新賜蓮鍔。我皇明天啓紀元之三年春。我殿下剗革昏亂。新陞寶位。憤皇朝被兵遼廣失守。而尙稽興師赴援爲耻。廼簡自宸衷。特拜前大司馬張公。爲都元帥。領八道兵出鎭海西。以待皇師節制。爲合勢勦滅計。蓋公有文武全才。自龍潛時。已知非公則莫能當是任也。公素秉忠勤。勞悴生病。方謀乞退而聞有命。卽日力疾趨謝。繼陳血疏。累累數十百言。懇惻切至。無非中興先務之急。而首以勤聖學立大本爲言。上皆虗心聽納。聞者爲之聳動。擇吉將行。以雕弓白羽銀鎧。辭朝。上引見便殿。商確機務。凡所建白規畫。一一稱上意旨。上益賜嘉奬。又思古昔推轂遣將之意。臨行。率文武百官。躬御戎軒。盛陳兵威。錫宴于郊外。而餞其行。所以奬其忠勵其勇。而慰師行之勞且久也。是日天宇澄朗。景象開霽。羽衛森列。戈鋌閃鑠。排熊拉豹之士。躍馬橫槊。各呈其能。凜然有摧鋒陷敵之氣。奬勵所至。士心之激昂百倍。上皆親臨觀之。遂宣醞賞賚有差。至夕。金鼓戒行。戎車載脂。特解所御尙方劒以賜之。示專制也。公亦感泣拜受以行。都人士女。塡溢街巷。咸以獲覩盛事爲賀者。殆未可以數計。吁其韙歟。自昔兵家勝敗。患在誠意之不相孚。今者上心之推誠。旣如彼。我公之竭忠。又如此。天地神祗監臨。昭布于上下。安知默佑陰隲於冥冥之中。兵不血刃而彼假氣游魂之衆。望風鳥竄於三衛數千里之外哉。佇見全師旋凱。異數重疊。八校金花之榮。不獨專美於麗朝之名將矣。友仁以衰謝腐儒。忝在扈駕之後。拭目咨嗟。未覺發之爲歌詠。敢擬萬年歡一闋。歌于達道。而幷叙事之顚末。于以奉贐焉。是歲五月之望。夏山後學梅湖曺友仁。</text>
<title>張元帥出師歌 十九首。幷序。 [李聖求]</title>,<text>天啓三年。上卽位之初。將大攘奴賊。命玉城張公。以八道兵馬都元帥。出師西征。於是。上親幸郊外設壇塲。具禮以遣之。蓋近古所未有也。朝紳咸賦其事。以詠歌之。匈奴桀黠叛皇朝。帝命東藩復舊遼。自是桓文制夷狄。終然衛霍斬天驕。新築西郊上將壇。君王推轂萬人看。赤松帷幄猶依舊。今日登壇不是韓。國門西望陣如雲。細柳營開虎隊分。五百褊裨齊甲冑。跪迎車駕勞將軍。劒佩紜紜擁大旂。前驅攘攘出郊畿。天威肅殺無冬夏。四月師征雨雪飛。慕華舘前金鼓催。雲幕中間武帳開。侍臣宣語將軍跪。聖主親傳送餞杯。騂弓白羽集褊裨。妙藝穿楊盡楚奇。催賜內閑千匹馬。一時牽出御前騎。尙方新製劒星文。寶匣纔開氣吐雲。御手提携親賜與。卽分西閫付將軍。西邊民士舊知名。今日懽聲動四營。共道國朝多拜將。不聞親幸餞師行。千年際會中興初。薄伐奴夷護帝居。不有當時霍驃騎。誰能直擣漠南墟。一自深河戰沒來。西征將士久徘徊。如今斥絶和戎議。佇見前軍奏凱回。軍中鼓樂御前奏。千歲呼聲萬騎傳。壯士提刀啗酒肉。中官當陛散金錢。漢帝虗行勞亞夫。不曾征戰繫單于。他年若問今時事。須見雲臺第一圖。文星夜並將星高。投筆登壇試六韜。直指燕然重勒石。好看勳業壓蕭曹。日照紅雲繡戰袍。穩披金甲帶弓刀。前軍擊鼓旌麾動。上馬揮鞭意氣豪。出塞輕車遠逐奔。掃淸遼薊靖中原。西行直報聖天子。然後東歸謝主恩。壯士銜恩可雪羞。男兒食肉但封侯。身兼八道都元帥。肯數新城老賊酋。山海關頭百萬師。十年東討度遼遲。吾王一怒安天下。政是諸君戮力時。千里長江出白頭。自成天塹衛靑丘。如今更得長城壯。破膽游魂不足憂。千金買劒百金裝。馬上彎弓五石强。少小輕身爭赴敵。願隨名將報君王。完山後人李聖求</text>
<title>今上甫踐阼。以逆奴未滅。西鄙宿師。謀置元戎。乃用張公爲八道都元帥。出師之日。上率羣臣。親送于郊。禮數頗采推轂授鉞故事。都中士女。傾城縱觀。父老至有泣下者。以爲百年來無此擧也。旣張公遍請朝中文士。各爲歌詩。以侈恩數。維亦成長歌一首。會有狗馬之疾。伏枕經歲。未暇錄呈。居久之。張公復申前請。謹繕寫。端拜以獻。[張維]</title>,<text>前行後行鐵裲襠。赤羽白羽光煌煌。鹵簿前頭咽鼓吹。君王親送都元帥。借問元帥身姓誰。漢代留侯本多智。胸中金版玉帳經。要與海內除欃槍。向者遼塞有胡塵。楡關以北無堅城。三韓健兒豈不多。隴西都尉先投戈。督府西廵臨鴨水。威聲直壓單于壘。主昏政亂萬事非。王翦謝病頻陽歸。吾王英武奮大義。太祖宗祀重光輝。逆胡游魂待天誅。吾王赫怒張威弧。銅虎兵符下武臺。水犀十萬隨風雷。吉甫文武衆所推。分閫救世非公誰。伏波據鞍氣猶壯。充國論兵謀更奇。壇塲禮數久不行。九重有命羣臣驚。法駕平朝出西郊。鉤陳壁壘何縱橫。黃金瑣甲八尺身。路左長揖眞將軍。千牛萬罋犒饗遍。密授勝筭人不聞。尙方寶刀秋水寒。玉具鹿盧龍雀鐶。君王親下盤龍榻。付與將軍雙手接。三軍鼓舞聲動地。父老縱觀多感泣。千載恩榮此最厚。百年胡運那能久。有戈必喋可汗血。有旗必懸名王首。遼河碣石漢乾坤。紫塞無復狼煙昏。功成奏凱歸金闕。然後方酬聖主恩。天啓五年。歲在乙丑孟秋。新豐君張維。</text>
<title>都元帥玉城張相國出師之日。聖上親餞于西郊。此實曠世之盛典也。不可無一語以張大之。忘其蕪拙。敢以四韻詩。奉獻于相國案下。[金壽賢]</title>,<text>大旆央央出鳳城。鑾輿親餞捴戎行。金杯賜酒江河潤。玉帳分麾組練明。澤被三軍薰骨髓。事光千古盛恩榮。歸來佇見名王繫。笳鼓爭聞凱歌聲。花山後學金壽賢</text>
<title>奉送張都元帥西征[權韐]</title>,<text>大漢無中策。王師故有征。推賢恩命重。戮力武功成。玉帳臨風轉。雲旓向日明。吾王親出餞。擧世識忠誠。鎭靜胡山遠。秋高塞雨晴。勳庸期衛霍。籌畫過良平。四海聞高義。千秋挹壯聲。腐儒空老去。身上愧簪纓。老友權韐</text>
<title>親餞都元帥詩 幷序 [鄭斗源]</title>,<text>天啓三年癸亥夏四月。上曰。幸天假手于寡人。創大業而致中興。倫已明而紀已立。惟是西土强虜之所窺。毛帥之所駐。師旅之所聚。蒭糧之所輓。誠吾東之所急。抑天下之所重。必愼簡文武之才。授以元帥之權。往莅其任。使功威大振華夷。疇能是職。以壯予戎。若相臣若左右臣。皆曰。惟張某克肖。顧廷臣。無出其右。上曰。可。於是。命張某爲都元帥。開鎭黃州。八道兵皆屬焉。上曰。予將推轂而送之。是日。上戎服將百官三軍。出餞于西郊。以節鉞尙方劒授張某曰。賞罰副帥以下。諸將之用命不用命者。曰兵務精。曰器械務完。曰部曲務得死心。曰便宜從事。無失其法。曰之屛于西土。之翰于西土。共濟艱難。曰吏部元帥佐幕之才。無憚學士。曰兵部元帥麾下之將。無憚禁衛。皆許以送曰酒正。賜以巵酒。慰元帥西出。某拜稽首曰。臣唯知一死報殿下。上乃親推其轂。元帥歸鎭。感泣竭忠。鍊兵峙糓。而西土猶晏然。士民愛之。明年。李适以副元帥叛鐵甕。銳卒數萬。間道犯京。變急漁陽。元帥或遏其鋒。或躡其後。以計攻之。散其卒萬餘。賊遂困。竟於鞍嶺。一戰以踣之。函賊适頭以獻凱。枝黨給帖貸死。咸歸其鄕。遂使宗社復安。黎民再生。其誰之功乎。幕佐亦得畵像凌煙閣。名輝千古。嗚呼。靡上之知人而以禮用之。公安得盡其才。靡部曲之盡死心。公安所成大功乎。寔知部曲之心。公使之盡也。公之才。聖上使之盡也。聖上之德。天實假之然也。斗源亦其時幕屬。元帥求詩壽後。辭以謭陋不獲。遂略序而揄揚。千載一時之際會也。盛禮也。功業也。系以詩五章。以助管絃金石之聲也。逖矣西土。狡虜連疆。于昌于義。乃城乃隍。以防以戍。十年于兵。第一章維師張某。簡在聖心。授以元戎。西土是臨。錫盾雕戈。熊旂犀甲。威命是荷。錫以鈇鉞。西郊洋洋。瑞彩輝煌。王出餞之。鑾輅瑲瑲。百壺淸酒。盞斝是崇。炰鼈筍蒲。籩豆是豐。衆樂驚作。太音冲融。某拜稽首。廼蹈廼舞。旣醉旣飽。莫我敢怖。第二章丕顯元帥。文武是憲。時維鷹揚。制專西閫。戎政孔修。兵精馬健。在師中吉。允副我願。第三章賊臣射天。大駕南遷。元帥一呼。三軍肅然。大蹂鞍嶺。捷音星傳。第四章有閣麒麟。丹靑照耀。九尺儀形。鬚眉孔肖。黃河如帶。泰山若礪。元帥之功。與之世世。第五章天啓五年。歲乙丑秋八月。行護軍鄭斗源。</text>
<title>送都元帥張玉城西征[李埈]</title>,<text>天啓紀元三。我王卽阼歲。狼鬣吐妖芒。風塵動遼薊。我王赫一怒。志期淸四裔。西郊設將壇。玉趾勞躬詣。推轂遣帥臣。授鉞申約誓。曰我海東域。爲上國屛蔽。苟不敵所愾。何以報聖帝。將帥貴自斷。兵家忌遙制。禀命任不重。專謀功乃濟。事變紛轇轕。呼吸異形勢。臨機宜决策。懸筭實非計。是以擧西事。委汝統巨細。君命有不受。予言須勿替。帥臣拜稽首。感激揮雙涕。惟期盡職分。何敢言勞勩。吾榜得人盛。乖崖生間世。紫巖北伐日。忠義彌奮勵。旁穿魚腹陣。兼習豹韜藝。三尺劒有知。一寸心暗契。據鞍誇矍鑠。號令雷俱厲。一帶綠江濱。十丈紅旗揭。角聲淸似水。吹徹陰氛霽。壯士直擣虗。驕奴已挫銳。剨如震枯枿。虜頸行可係。殺氣收虺毒。威聲助鶴唳。百年保無事。西塞絶睥睨。煙閣煥圖畵。鐵券盟帶礪。蒼石龜縮翁。白首龍驤衛。橫槊欲頌功。自慚才不逮。凱歌歸未遲。何煩摻征袂。癸亥四月上浣。蒼石李埈。</text>
<title>奉呈洛西相公案下[沈諿]</title>,<text>君王出餞張元帥。此事如今始有之。眷爾東方生聖日。爲吾中國報恩時。初聞輦路懽聲溢。只見將軍感淚垂。背負龍光親授劒。何須朝士送行詩。天啓癸亥夏靑松沈諿</text>
<title>大元帥張公之出師也。上親送之西郊。授以尙方劒。爲推轂禮。甚盛典也。公卽樹勘亂。朝中士大夫追爲歌詩。以侈其事。公以植晩叨體幕命。續貂其後。[李植]</title>,<text>千乘萬騎傾都出。爭覩君王推轂儀。崢嶸北極風雲氣。整肅三軍熊豹姿。錦幕高張天欲低。旌旗矗地披紅霓。鉤陳玄武擁後先。玉鉞翠葆分東西。當前靺𩋾跗注光。燕頷虎頭鬚眉蒼。高平合在車右驂。子房已受圯下方。早知禁中出頗牧。豈憂塞上空金湯。昨者漢運始反正。何等胡雛尙干命。張公拜跪至尊起。一閫之外將軍令。煌煌內府周宋鐔。此日君王親授柄。翻鋩立變斗牛精。攬環高懸日月明。羣工在列色爲動。副將以下心無生。招搖直指攙搶落。列缺先驅氛祲淸。社脤廟醮古禮耳。斯道於今久已矣。但聞弄印呼小兒。誰許開營揖天子。神明百代中興主。文武當朝第一人。無論此劒且三尺。指揮已無胡羯塵。賊臣惡子腰領盡。外扞內戢期彌綸。榮光殊錫合典則。後豈無繼前無倫。酸儒愧忝油幢客。安得一詩能却賊。未容揚雄麟閣頌。直期班掾燕山勒。千秋盛業歌君臣。留與史家光簡冊。天啓六年春。下官德水李植。</text>
<title>西征長句謹呈玉城相公閤下[金蓍國]</title>,<text>皇天佑下聖人作。再覩日月明吾東。蠢玆孽胡猶未定。遼陽殺氣愁蒼穹。漢兵向者却走多。縮手不敢挽强弓。深河往事豈忍說。將來史冊何矇朧。我王咨嗟旰玉食。中國之憂一家同。文武全才不易得。疇捴我師咸曰公。公乃登壇受鈇鉞。轅門大旗書元戎。萬騎跑空寂無譁。日光照耀盤陀銅。命將出師古有禮。推轂西郊恩寵隆。軍前親賜尙方劒。神光吐匣如長虹。昔時驕悍誰敢後。玉帳欻然生威風。羽林健兒氣自倍。竪毛咆𠷺猶豼熊。眼底已無新城窟。壯心直欲起崆峒。曉達兵家八十二。區畫已辦談笑中。坐鎭西京扼要衝。邊隅久絶烽煙紅。從容裘帶樽俎間。彼虜詎敢挑樊籠。誓掃氛祲報天子。聲援遂與三河通。去歲延州起叛賊。陣下脅從多狂童。當時禍難太蒼黃。稽誅已極神人恫。公自草檄沿途揭。賊駭太半歸始終。約束諸將據鞍峴。迫之城下穴蟻空。遂令逆徒磔逆魁。手提髑髏獻行宮。天生人傑爲社稷。卽日掃除豹狼叢。終南漢水開愁容。朝野喜見春光融。肅淸宮禁迎大駕。我公獨任中興功。麟閣圖形居上頭。太史特書褒其忠。嗚呼我王及我公。際會千載謨猷鴻。世間安得齊天石。鐫之大字垂無窮。天啓丙寅暮春旣望。金蓍國。</text>
<title>出師歌上帥府戎軒[李敏求]</title>,<text>君不見征西元帥初出師。頗似鑿門推轂時。登壇本自推漢將。出牧還聞詠周詩。已令五戎設屯衛。更勞千乘臨郊歧。晩排僊仗匝徼道。帳殿不動雲陰移。列校五旅靜無譁。川渟岳鎭風雨隨。鶡冠羽從俱淋漓。天顧穆然光軒墀。勑召元帥近黼座。金甲貝帶何陸離。水衡宿饌光祿陳。宮壺法酒傾鴟夷。帳前部曲萬貔貅。恩波下濟皆淪肌。匣中寶劒倚天揚。斬斷陰虹整乾維。手提賜公公拜受。臣老且病慚鴻私。師律增威九伐成。介冑吐氣千夫馳。傾都縱觀黃塵合。排蕩日宇韜炎曦。百年遺老但垂淚。此事昔聞今見之。向微我公能撥亂。盛禮豈肯虗相施。我公天與英雄表。揮霍列缺淸三陲。秘略曾耽圯下書。邊機獨付山陰碁。腰懸金斗將軍印。前擁赤羽招搖旗。楚材晉良啓戎行。綴以鶴列承魚麗。長驅雷轂轥幽都。師門北落光下垂。靺鞨之東關以西。軍事節度唯便宜。已報先聲讋天驕。應將長組繫月支。全收麟閣丹靑業。早答君王鼙鼓思。幕裏從事不記馬。謬奉鞭弭陪戎麾。草檄空磨盾鼻墨。處世欲脫囊中錐。待公功成飮至日。爲公重勒燕然碑。天啓三年癸亥秋日。從事官完山李敏求。</text>
<title>奉呈帥相閤下[金起宗]</title>,<text>聖明膺曆數。至德馭臣工。莅政憂勤切。掄才拔擢公。鼓鼙思宿將。文武捴元戎。推轂遵前軌。登壇邁古風。旌旗連紫塞。鈇鉞下靑空。玉劒蛟龍躍。瓊杯雨露通。威顔瞻咫尺。誠意動昭融。一代遭逢盛。三軍拜舞同。韜鈴忝佐幕。籌畫媿無功。待得浯溪頌。揄揚大業隆。天啓紀元之三年杪秋。從事官金起宗。</text>
<title>奉呈帥相閤下[李明漢]</title>,<text>元帥西征日。春郊帳殿開。千官鳴劒佩。十里霽氛埃。軍服升壇拜。溫綸近榻來。小心臣老矣。專命汝欽哉。故事親推轂。殊恩手勸杯。榮光湛雨露。肅氣迅風雷。感激臣隣動。超騰士馬催。雄名聞四海。峻秩接三台。新律軍容整。先聲虜膽摧。靑油舊從事。搦筆愧凡才。延安李明漢</text>
<title>八道都元帥張公之西出也。上親臨郊外以送。實天啓癸亥四月日也。[李慶全]</title>,<text>玉輦徘徊曉出城。華鯨吼戒路塵淸。岡巒改作金湯固。節鉞偏承雨露榮。推轂只緣先外重。答恩要在識身輕。留侯佐漢元天授。灞柳紛紛不足評。試看歷歷中興際。契不昭融責未專。宜得死心須異數。敢將生樂忽深鐫。威加塞漠三千里。事罕朝家二百年。摸寫一時無善畵。汗靑輸與筆如椽。韓平李慶全</text>
<title>奉送都元帥張相公出師[李睟光]</title>,<text>聖餞臨門日。戎裝受脤時。三邊徵漢卒。五路總周師。玉鉞齋壇肅。金郊綵仗移。地維承制閫。天渥照分麾。御賜蛟龍劒。親傳雨露巵。解衣傾昔寵。推轂示隆儀。色動黃犀帶。威張白鵲旗。精光新組練。喜氣壯熊羆。勝筭輸帷幄。雄風振朔陲。前旌關月引。後騎陣雲隨。感激能輕敵。驅馳未覺衰。汾陽當國難。去病敢家爲。士志思投筆。軍心誓死綏。犂庭應北漠。破膽已西夷。虎豹胸中略。麒麟畵上姿。功成還奏凱。持此報恩私。李睟光</text>
<title>天啓癸亥夏。今大司馬張相公。以元戎。奉命西征也。上親送于西郊。授之以劒。督率三軍。卒以此靖大難。勒彝鍾非侈也。追述古風一篇。用繫詩雅。[李民宬]</title>,<text>周宣命召虎。稽首江漢滸。舂容歌盛烈。正聲諧韶頀。至今耀耳目。奕爀垂宇宙。後來繼者誰。視今猶視古。皇天錫勇智。撥亂眞聖主。有君必有臣。曰予有禦侮。東胡據河西。王師暴霜露。與我隔衣帶。對壘惟朝暮。嗟予雖寡昧。受天所畀付。予其無事事。何以恢烈祖。咨爾爪牙予。材兼文與武。中軍無以踰。卜日爰開府。白璧毁戚秘。黃金羅節斧。擧朝動色賀。安危妙簡注。庚申臨門送。儀視丞相度。君王按湛盧。騃騃萬騎驟。西郊連帳殿。肅穆千官扈。沉機乃懸合。神會精亦聚。面授授彬劒。白日晶光吐。雷霆起叱咜。風雲生指顧。千里不留行。目中已無虜。斬掉不用命。餘勇臨陣賈。三軍變光彩。膝行誰敢忤。天語勖汝往。丁寧聽予諭。我家與天朝。豈唯勢車輔。島夷昔稱亂。宗社越草莽。神皇廓雄斷。出師發帑庾。鯨鯢築京觀。軒簴樹崇羽。秋毫皆帝力。粉糜圖報補。今爾膺推轂。掃境索敝賦。威克乃有濟。律竭須戒懼。擧按元氣壯。陰陽叶布濩。臣拜受言出。佩服無墜誤。臣若不努力。威顔敢復覩。高旌揚旆旆。逶迤指西路。英風振沙磧。淸霜森武庫。孰云湯火熱。麾之爭蹈赴。豈爲一時誇。終能梟逆竪。勳庸塞天地。殊錫加名數。社稷終有賴。眞成千載遇。噫公忠且勇。足以安邊堵。耆定功不刊。偉哉能鼓舞。小儒托門下。發身耻章句。願賦從軍樂。寧辭出塞苦。恨未當一校。瑣瑣埋魚蠧。敢賡淸風詩。竊效尹吉甫。荒蕪勿謿誚。靈菌出自腐。丙寅夏永川李民宬</text>
<title>奉送都元帥張相公西征[趙璞]</title>,<text>平明郭西郊。樹羽紛蔥朧。千官集鸞鳳。萬騎屯貔熊。白日照五楘。鋈續光玲瓏。衆道臨河魁。推轂親聖躬。借問帥臣誰。堂堂張相公。相公海內豪。妙齡追終童。文章百家綜。兵法六韜通。朝端仰符采。蕃落宣威風。豫樟養棟樑。士望歸穹窿。建酋向陸梁。牛嶺煙塵濛。悉賦助天討。帝勑我大東。桓桓左營將。炳節喬劉同。痛憤賣降賊。忍負國恩洪。哀哉新城戰。積骨齊華嵩。我王撥亂姿。揭義仍奮忠。象闕申九疇。星門徵五戎。杖鉞非公誰。運籌動昭融。頭揷白於菟。手持烏號弓。王曰大元帥。矍鑠哉是翁。吉辰予其送。錦幕高張空。千牛犒戰士。賞賚金銀豐。御手勸帥臣。玉觴𨤍醁崇。寶刀出尙方。鋩鍔靑如蔥。列帥色沮喪。改觀軍禮隆。公乃拜稽首。臣實一罷癃。豈意見淸時。復荷庥帲幪。有此恩不貲。臣何答宸聰。死也當結草。生也當立功。促行駕俴駟。絛革垂冲冲。開府漢衛靑。都統唐韓弘。雷霆殷部曲。號令廻蒼穹。出奇卑雲梯。多智陋鐵籠。小范破西膽。從容談笑中。行看左賢王。繫頸來彤宮。賤子百僚底。蹣跚悲途窮。浪讀五車書。落拓甘長終。龍門借顔色。誘掖開愚蒙。祥金在冶躍。吐氣如長虹。感激爲公賦。却慚詩未工。安得載筆隨。碧油談兵雄。趙璞</text>
<title>奉送都元帥張相公西征[趙希逸]</title>,<text>聖主撥亂纘瑤圖。曰玆疆域天付予。睠焉西顧憂未紓。黠虜不啻淮與徐。命將制閫其亟且。卜日之吉出我車。禮有推轂倣古初。千官肅肅扈乘輿。建此綏旌設旐旟。陰風慘惔吹卷舒。都人縱觀塞里閭。軍容雅雅而魚魚。黼座高臨幄殿居。九級陛前催傳臚。登壇夎拜者誰歟。元帥張公才莫如。强弱從來不吐茹。少年按節多令譽。英猷婉畫本詩書。游刃恢恢地有餘。用則杞梓舍櫟樗。君臣際會樂于胥。倐見風雲生嘯噓。王曰爾鎭井田墟。八路軍馬咸統於。爰錫爾劒尙方儲。斬不用命威可攄。部曲聽者色皆沮。腰下星芒映犀渠。臣拜稽首涕沾裾。銜恩圖報誓不虗。逆竪猖獗竟掃除。眼枯力廢扶且舁。孰謂揄揚可托余。拙斲汗顔慚空疎。噫吁噓。大言巵巵余口呿。兵曹參議趙希逸</text>
