<title>惜別歌。奉送堂叔淸陰先生赴任鏡城。</title>,<text>氏玄胄之蟬嫣兮。式鼻祖於麗代。懿前烈之純淑兮。毓厖褫於苗裔。柯葉彙而繁廡兮。猗明珠之耀海。素初貯厥麗服兮。好脩姱而鞿覊。襲溫恭以爲裳兮。辮貞亮以爲衣。飄錦心而繡口兮。振大雅於鰈域。折廣庭之僊葩兮。騰九萬之寥廓。蔚淸文之煥猷兮。望三五以爲儀。時曖曃其曭莽兮。妬被離而鄣之。航南海之飛波兮。走北關之疊雪。求幽貞之所廬兮。返初服於岳麓。撟玆美以私處兮。庶專壑而頤志。世並擧以好朋兮。憎慍惀之脩美。幸天鑑之明宥兮。纍郡印於朔鄙。忘儇媚以背衆兮。反危獨而離異。戊之鼂兮俶裝兮。排國門而東出。去終古之所居兮。望天閽兮心不繹。亮天軌之不辟兮。永伊鬱其誰訴。爲與世而斥繆兮。亦夫子之故也。紛董道而不豫兮。固羣禍之聚也。羗蘇世而獨立兮。牉不淫而淑離。肆達人之貞軌兮。宜僻陋之所疑。不抑操而求容兮。譬珍髢之鬻戎。旣不能偭規以追曲兮。固將重昏而終窮。嗚呼丹鳳矯擧兮。豈與鴐鵝而比翼。綠虬馳騁兮。肯隨驢騾而齊亍。固妬嫮之難幷兮。此夫子所以顚越。夫賢哲之不以兮。諒時命之所存。屈惜誦而致愍兮。賈抗辭以離紛。與前世而皆然兮。吾又何怨乎今之人。所貴聖人之至論兮。窮與達其弗貳。執雕虎而試象兮。守孔約以斷誼。庶靈祗之孔昭兮。用棐忱而祐貞。苟中情之端直兮。雖僻遠而何傷。聊固守而履道兮。待明君其知之少。歌曰離合兮靡常。聚散兮有期。摻裾兮而不可留。傷余心兮懮懮。歸馬遲遲兮北風。鴈廱廱兮南遊。山巃嵸兮相軌。樹蓊鬱兮相樛。風飄飄兮木蕭蕭。媵遠人兮徒離憂。</text>
<title>劒賦</title>,<text>劒之時義遠矣哉。耶谿之鋌。赤山之精。祝融噓焰。女媧鎔形。銷以羊頭。被以龜章。質耀晴雪。彩動華星。陸剸特犀。水截奔鯨。風湖爲之骨驚。薛燭爲之心折。一揮而雷電走。再振而魑魅泣。指鄭則三軍白首。麾晉則千里流血。僕本好劒之人。請言其始。想其季子西邁。聘于上國。萬里隨身。三尺雪鍔。一朝過徐。徐君囁嚅。歸來挂墓。宿草荒蕪。至如平原適楚。毛遂穎脫。兩言利害。日中不决。拔刃直前。白馬盤血。堂下十九。成事碌碌。若乃荊卿入秦。白虹貫日。圖窮督亢。匕首忽發。揕胸未及。環柱袖絶。易水風寒。壯士不越。及夫澠池一會。趙瑟秦缶。辱甚偏鼓。十城虗壽。一介英藺。猛氣咆勃。突刃五步。虎狼褫魄。至若項王虎闘。八千雷奔。宰割山河。指揮中原。楚歌一夕。盖世心違。帳中起舞。泣挫雄威。又如袴下少年。杖劒歸漢。一拜金壇。三軍竦歎。蹴項鋤嬴。千金漂母。僞遊雲夢。兎盡烹狗。乃有炎祚中缺。王氏弄權。朱雲抗直。願斬佞臣。天威霆震。忠憤縲絏。大呼攀殿。殿檻遂折。至乃天地軍麾。山河鼓角。倚樓行藏。看鏡勳業。江邊老病。劒外衰草。崆峒未倚。壯志已老獨惜乎。鐲鏤之賜慘矣。大夫之死哀矣。武安之刎忠矣。豫讓之擊壯矣。曁夫宋玉之倚天外。周穆之切和氏。專諸之置魚腹。張陵之奪梁冀。虞公之指日。侯生之刎頸。馮驩之彈鋏。伊吾之抵掌。東海之勇婦。公孫之劒舞。冐兇徒之烈▦。對漢使之陵母。或大試而小試。或有遇而未遇。歷萬古而無窮。羗難得而備悉也。若余者。勤十年磨。耻一人敵。陋匹夫之疾視。憤太阿之倒持。將欲軒陛之下。有先意順旨者。以此劒誅之。廟堂之上。有蔽賢蒙惡者。以此劒麾之。朝廷之中。有附邪背正者。以此劒擊之。四海之內。有謀逆亂紀者。以此劒斬之。庶使奸臣氣喪。佞人膽慄。國家淸明。邪氣消滅。則劒之功也。不其大矣乎。不然埋石函於豐城。吐紫氣於靈嶽。待雷煥之一掘。庶得試於他日。</text>
<title>飯筒投水賦</title>,<text>余運艎而上沆兮。沛𣶈瀁而遐遨。凌陽侯之汎濫兮。窺浙江之怒濤。橫湘潭而記兮。右江介之遺風。届蕤賓之頹黍兮。感投飯於江中。先生之不從世兮。夫惟服道而守義。㪺白水而爲漿兮。瓊枝以爲粻。佩寶璐兮被明月。悼曜靈之遄征。忽奔走而先後兮。望三五以爲儀。閨中容競淖約兮。妬被離而障之。哲王旣不寤兮。吾將遠逝而娛憂。獨惸惸於長洲兮。擥余涕而夷猶。苟宗國之顚覆兮。朕獨何愛於久生。歌懷沙兮俯驚湍。託江神而臚情。風颯颯兮江湛湛。魂惘𢠵兮歸不得。生無歸兮死不墳。起吳儂之憯惻。想當時之赴淵兮。是浴蘭之令節。飯于筒兮投于水。歲又歲兮此日。珮琳琅兮芳菲菲。靈彷彿兮來格。豈不知其薦芳兮。獨哀夫替余以蕙纕。又不知其酹醑兮。只爲夫衆醉而獨醒。肆精糜以克禋兮。招顑頷之忠魄。室家宗而食方兮。穆將祀兮罔缺。夫何湘纍之忠節兮。獨見慕於愚氓。哀王孫之自隕兮。惟德音之難忘。旣立廟而起敬兮。又授餐而興愴。伏淸白而死直兮。宜楚人之欽想。矧名潭以屈子兮。寓不諼之深意。微三閭之忠烈兮。豈景賢之若是。後先生盖千祀兮。歌竹枝兮增悲哀。遂爲之敬弔曰。楚山高兮楚水深。魂兮歸來些。上有楓兮下有芷。魂兮歸來些。鍾融融兮鼓嘈嘈。魂兮歸來些。雕胡飯兮班竹筒。魂兮歸來些。</text>
<title>憶禹功賦</title>,<text>客有被杜襪。躡謝屐。腹陘阻。膺峭崿。跨濬壑之絶冥。陟穹巘之崷崒。拄看山之高笏。仰巍乎之神績。想夫湯湯洪水。浩浩滔天。懷山襄陵。昏墊下民。鯀績用之不成。疇奮庸而煕載。帝曰兪兮汝往。禹稽首而再拜。於是乃乘四載。乃疏九河。呱呱不子。三過其家。載壺口。以及岐道。嶓冢而旅平。飛斧霆震。巨刃天揚。擘蒼翠之嶙峋。截層崖之崢嶸。嵩華奠位。呂梁底績。西極崑崙。東臨碣石。手腁兮足胝。八年兮九州。恢廓乎宇宙。蕩滌乎寰區。然後堯封再造。山川如昔。高下乃奠。烝民乃粒。驅龍蛇於沮澤。放鳥獸於中國。四隩旣宅。九叙攸歌。錫玄圭以告成。曁聲敎於流沙。偉疏鑿之宏功。羗與天而同大。豈獨當時之能乂。歷萬世而永賴。夫孰與汝而爭能。宜丕績之嘉乃。山旣立於九仞。屹厥勳之峻極。矧不矜而不伐。申有欽於聖德。措鞏基於泰山。羗至今兮帝力。望會稽而遐想。邈高標之不可及。噫噫哉奠高山兮。萬邦作乂。大禹之功也。放淫辭兮。闢之廓如。亞聖之功也。微禹則爲魚爲鱉。非孟則無父無君。較厥功於後來。於禹於孟兮。吾無間然。肆先正之發揚。謂不在於禹下。余千載而交褒。聊以示夫前聖後聖其揆一也之意也。重曰高山仰止。誰其崒矣。偉哉崇功。萬古不拔。</text>
<title>竊酒賦</title>,<text>邈僊山之奇挺兮。崛崎嶊崣兮峻極。鍾二氣之精華兮。涌千年之靈液。非柳子之葡萄兮。異劉公之椒栢。徵至怪於齊諧兮。聞竊飮之有人。僊姿兮道骨。月表兮風神。悟三生之多累兮。愍八苦之難脫。慕赤松之淸塵兮。貴眞人之休德。願承風乎遺則兮。飮沆瀣兮飡朝霞。超氛埃而高擧兮。歷崑崙兮竊蟠桃。飄凱風而薄遊兮。爰寄形於劉室。皇厭居於法宮兮。羡往世之得一。吸以金莖之露兮。潄以華池之泉。香之山兮。聞有酒能畀人以長延。保神明之淸澄兮。精醇粹而脫顔。尋至貴而遂徂兮。于以求兮於山間。挹雪乳兮洵美且好。可一椀以通靈。超太行之石髓兮。勝梄溪之瓊漿。信至尊之攸服兮。彼何人若是乎廋也。匪皇言之錫爵兮。反如酌之孔取。頩色春濃兮。飮酒壺中者耶。欲學長生兮。偸藥嫦娥者耶。纔一盌之一吸兮。奄皇怒之斯赫。罪豈止於出羖兮。將不貸乎金木。旣式飮乎僊酒兮。皇雖殺兮臣不死。倘未蒙乎明宥兮。夫孰云此藥之驗異。言則是兮志則高。君亦爲之翕受。竟肉骨而生死兮。播美談兮傳後。噫神僊之有無兮。自前古而渺茫。豈瓊蘂之有徵兮。一天地之亡羊。物有始而必終兮。孰久視而長存。何武皇之罔念兮。反左入於異門。財已罄於祀神兮。國亦耗於求僊。肆曼倩之竊酒兮。實寓諷於好誕。心豈在於慢上兮。要以發乎此論。辭簡明而圓轉兮。竟回聰於沉湎。致末年之易轍兮。悟僊術之妖惑。誰知輪臺之一悔兮。由此日之納約。然君子之事君兮。貴犯顔而勿欺。何若人之幾諫兮。昧謇諤以格非。旣無及於閑邪兮。縱眷眷其奚益。與其進言於竊飮之後。曷若沃心於求酒之日。徒能玩世滑稽。而終不能引君當道。則深有愧於作醴之麯糵也。</text>
<title>登單于臺賦</title>,<text>洪臺崛其特起于北塞之荒域。直嶢嶢以造天。㟎㠑嵔乎其無鄂。倚天山之駊騀。挾瀚海之滭潏。孰於焉而駐節。偉漢武之用武。天乃錫其勇智。嗣曆服而御宇。陿三皇之戹薜。㑋五帝之桎梏。嶠高擧而大興。總八荒以爲極。謂白登之貽辱。曁呂后之遜答。咸遺耻之在予。予何敢而不力。赫斯怒而按劒。躬問罪於沙漠。部十二之元戎。簡元辰而俶裝。屬堪輿以警蹕。駟玉虬而高驤。翾鳥䀪而魚鴶。振殷轔而雷奔。風驅兮電掃。歷上郡兮羾五原。奮太武而耀威靈。曷敢有乎越厥志。陟玆臺而雄顧。眼已空於四裔。覽川陸之體勢。睨部曲之進退。雷鼓磕兮天聲動。歘神騰而鬼趡。麾天戈而耀日。勇士厲兮屈撟。宇宙爲之稠㟼。丘陵爲之震搖。殊俗蹶角而順軌。莫不陸慴而水慄。逞一身之雄憤。雪九世之深辱。吾聞夫聖王之待夷。不以武而以德。七旬舞干。弗率之有苗自格。不隕厥問。匪茹之昆夷率服。闢明堂而受朝。紛賮珍以咸賓。是所謂守在四夷。夫孰動衆而勞民。何武皇之好武。意未已於開邊。輕帝重於天下。犯風沙於戎庭。非帝舜之東廵。異宣王之北征。爲氣帥之所使。謾託辭而興伐。縱快志於登臺。亦同歸瑯琊之餘躅。逮血氣之已衰。卒未免於穿塞。失虎將於沙磧。老漢節於北海。果所獲之何有。實萬古之深耻。勒東岳而虗美。信亡秦之續耳。縱噬臍於輪臺。慨厥悟之已晩。狄未滅而邦先耗。何不早而自反。餘高臺於北疆。買囅然於千禩。威天下不以兵革。吾嘗聞諸孟子。</text>
<title>憂道不憂貧賦</title>,<text>誦不遠之垂訓兮。佩無怨之遺則。欣余心之有獲兮。羗服膺而勿失。聞斯語於夫子兮。歎聖言之攸服。原玆道之出天兮。信隱微而難知。恒自疆於積躬兮。豈須臾而可離。然物誘之交攻兮。恐悖道而移志。心苟狃於耻惡兮。功或怠於自邇。肆君子之有憂兮。不在彼而在玆。貧亦人之所憂兮。憂有甚於斯者。趁舜鷄而孜孜兮。慮弘道之猶非。惜禹陰而乾乾兮。念一簣之或虧。志旣篤於內修兮。思罔馳於外鑠。口咀嚼其道腴兮。縱蔬食兮亦樂。身衣錦而尙絅兮。雖弊袍兮亦足。伊蓽門與蓬戶兮。孰如吾之安宅。彼駟馬與高車兮。豈如吾之天爵。人之憂兮在貧兮。日勞心而戚戚。予之憂兮在道兮。恒踐履而矻矻。倘固窮而飽道兮。致厥修之罔覺。功旣峻於忘憂兮。業又精於貫一。紛晬面而盎背兮。被充實之輝光。亦予心之所善兮。長顑頷其何傷。旣遵道而得路兮。寧駕肥而服輕。顔守約於簞食兮。伊樂道於畎畆。鶉又懸於孔伋兮。弊不耻於子路。火曾參之不擧兮。食原憲之倂日。咸自得而平寬兮。發道心於隱約。羗居蔽而聞章兮。德日造於聖域。何衆人之疾貧兮。昧先聖之格言。文送窮於韓愈兮。賦逐貧於子雲。憑不厭乎謀食兮。孰非病於終窶。余創是而自勵兮。絶紛華之外騖。肘已見於捉衿兮。煙久絶於土𡌚。樂不改於陋巷兮。庶蹈道之不頗。倘夫子之不言兮。後之人又何望。抱遺經而太息兮。斯自訟而成章。</text>
<title>次雨上人詩軸韻 乙未</title>,<text>靈雨上人多道氣。一筇來自水雲幽。平生最惡西方敎。惟羡渠無白髮憂。</text>
<title>奉呈龍灣金公 友尹</title>,<text>舍下千竿竹。湖南萬古春。閑居自寂寞。豈是草玄人。附和韻 龍灣柴門午未開。寥落江南春。多慚靑眼客。相訪白頭人。</text>
<title>遊三角山</title>,<text>五六春衣潔。靑山步屐徐。雲臺崔瑩上。石闕愍王居。綠樹藏啼鳥。淸流出戱魚。迷花不知路。何處訪秦餘。</text>
<title>子規 丙申</title>,<text>啼血盡何時。夜夜愁空枝。渠生多感慨。自然淸且悲。</text>
<title>送李景三 省身 讀書靑龍寺</title>,<text>藥圃風流已杳茫。更看蘭茁尙芬芳。平生謾抱連城價。今日還甘韞櫝藏。紅葉萬株韓老句。古書千卷李君房。君歸倘見休官客。爲報靑衫鬢欲蒼。</text>
<title>送沈德顯 光世 之任扶安</title>,<text>彩鳳生丹穴。神龍奮渥洼。文章窺閫奧。草木借光華。濟世懷商楫。磨天抱越碬。操觚登紫殿。宣命掌黃麻。栢府霜稜肅。花官物望加。西湖初識面。北廓幸聯家。義重峩洋契。心非楚越遐。交情淡若水。世態薄於紗。蚊蚋追騏驥。鉛刀廁鏌鎁。結驩眞夢裏。分袂又天涯。蓮燭宮巢遠。熊轓海路賖。名區饒勝槩。孤郡傍煙霞。海味呈鱸鱠。溪蔬薦厥芽。蘭槳撑細雨。蒲纜泊平沙。露浥雙歧麥。春深一縣花。公庭喧鳥雀。廢圉卧桁枷。和璧寧藏耀。隋珠竟見誇。聖朝求俊逸。昭代遇亨嘉。煖氣生寒谷。春光到老査。潛蛟應得雨。飛鵲豈停車。跛躄人皆笑。疎慵世共瑕。揚雄甘澹泊。叔夜廢搔爬。傷鳥元驚響。寒蜂亦懶衙。道顔丹渥豔。詩鬢白鬖髿。投紱思元亮。耽閑慕季騧。故人將遠去。此別更堪嗟。身似離羣鴈。心如縮殼蝸。楚雲千里隔。秦樹萬重遮。岳麓幽期晩。摩山旅夢挐。廻風吹獨樹。落日噪羣鴉。綴句呻吟內。贐君當馬撾。</text>
<title>次天使登漢江樓韻</title>,<text>忽報星槎漢水濱。暮天笳鼓動河神。和光可掬尊中酒。暖氣先浮座上春。山聳翠鬟晴靄靄。江通銀漢影粼粼。登樓共得臨濠樂。欲訪眞源向玉津。</text>
<title>次車輦舘韻</title>,<text>暝色生靑草。春懷對綠樽。幸看頒鳳綍。還喜得龍門。花帶濃煙重。松擎宿露翻。野童瞻玉節。車馬晝無喧。</text>
<title>次登喜雨亭韻</title>,<text>卜築緣江不厭幽。風光無限赴雙眸。春深古渡濃花發。日照遙岑暮靄收。絶壁千尋知鷺宿。澄潭百丈見魚游。人間自有神明境。海外何須訪十洲。</text>
<title>次錦陽都尉朴仲淵 瀰 韻</title>,<text>別來川陸浩緜聯。吟到淸篇喜欲顚。海國萍蓬知幾日。洛橋梅柳又新年。春懷悄悄添離恨。浮世悠悠入醉眠。最是城西淸夜酌。燈前握手記相憐。</text>
<title>安僉樞 昶 挽</title>,<text>蚤向溪門立雪頻。解元聲望動朝紳。飛騰雲路元非願。淹滯雷封只爲貧。萬事風波霜滿鬢。十年醫藥病侵身。傷心最是終南宅。岸柳墻花自暮春。</text>
<title>寄谿谷張持國 維</title>,<text>曾爲班荊策馬馳。征車已發奈難追。兩翁相對應關數。一步差遲便作離。未許暫時容執手。定知多病怯臨歧。安陵不是關山遠。世亂重逢豈易期。</text>
<title>送書狀官李尙古 景稷 赴日本</title>,<text>織貝東來入未央。漢家冠冕向扶桑。化覃日域曾無外。波爲僊槎自不揚。日湧鰲頭迎玉節。風驅蜃市送烏檣。遙知一札宣恩處。蠻俗爭瞻紫鳳凰。</text>
<title>龍梭歌 月課</title>,<text>君不見八翼將軍有奇骨。少年落魄江之沱。江沱垂釣得神物。非鯊非鱨又非鮀。恐是鮫人手所弄。織成殷紅千疋羅。一朝棄擲浮回濄。又疑天孫憶河鼓。停機悵然愁緖多。却將此物投銀河。手携以歸挂素璧。倐爍變幻生頃俄。狂風怒電掀半壁。雷公雨師相撝呵。蜿蜿轉動如有神。金鱗銀甲生坡陀。奮迅騰躍凌空虗。長鬐大鬣巨口呿。雲收雨散失所往。眼前怳惚同妖魔。梭之爲物一枯木。變作眞龍其理那。世無杰公不可測。梭爲龍耶龍爲梭。吾聞龍性喜變化。族類不比黿與鼉。大之蠖略如巨鯤。小之縮細如麽蝌。騰之宇宙窮茫洋。蟠之泥土成蹉跎。見之蜿蜒皆可覩。隱之泯沒在無何。化爲異物又何怪。千百億身聞釋迦。韋尉箏絃作白龍。武昌銅劒成赤蛇。玉尺之潭今尙在。葛陂之竹傳者多。靈篇所記捴有徵。陶公此事尤非訛。我知陶公江左之卧龍。胸中豹略無人過。他時雲雨上靑天。坐使五湖無風波。得非神物有先見。故來相狎仍相詑。太公釣鯉得玉璜。李靖乘龍雨滂沱。自古異人多異事。上下千載同一科。我亦龍鍾一狂客。壯志自許禁中頗。風雲變化自有時。世人莫笑病且矬。聖不語怪吾未能。揮筆戱作龍梭歌。</text>
<title>題栗里新庄</title>,<text>平生隔世慕陶公。何幸身爲栗里翁。風節敢將先後並。村名獨喜古今同。庭松自植纔分逕。籬菊新移已作叢。幽事較來渾不减。只慚歸去賦難工。</text>
<title>玉堂咏玉盞</title>,<text>瑞彩騰金闕。崑精降玉堂。自天榮學士。無地報君王。映月疑同色。雕花似有香。講餘澆讀舌。醉倒亦恩光。</text>
<title>北關重陽。陪任元帥登高。</title>,<text>白髮同三黜。黃花又一秋。幸逢吹帽節。共作挈壺遊。夕照明寒渚。飢鴻集遠洲。登臨但取醉。不必賦牢愁。</text>
<title>遊七寶山</title>,<text>十載香爐隱。名山未盡遊。今來七寶寺。明月石門秋。</text>
<title>次洪原板上韻</title>,<text>嶺外秋容晩。公庭落葉多。望雲頭欲雪。耽酒眼生花。悄悄鄕心切。茫茫海路賖。吾生本險阨。不必恨蹉跎。</text>
<title>次連城帖白沙李公 恒福 韻</title>,<text>連城詩句女娘傳。卷裏精神尙宛然。千古大名懸日月。不惟光後亦光前。</text>
<title>寄鏡判許若虗 實</title>,<text>共踏羊腸幾萬重。又踰關嶺捴成翁。郵官幕佐均酸冷。白髮蒼顔較異同。山擁驛樓雲鎖日。濤喧鈴閣海連空。險夷隨處皆臣分。莫向淸時歎坐窮。</text>
<title>次許若虗見寄韻</title>,<text>留滯周南久。崎嶇嶺外行。相逢千里道。共說十年情。歡笑心如舊。風霜鬢已明。揮鞭向戎幕。何處馬寒鳴。</text>
<title>再疊</title>,<text>積雪千峰暮。空庭獨自行。忽驚佳句至。重見故人情。朗詠淸風颯。相思片月明。題封仍夜坐。候館聽雞鳴。</text>
<title>奉呈永興府伯李孝叔 忠良 令丈</title>,<text>薇垣聯席十年前。嶺外相逢豈偶然。愧我執鞭違壯志。憐君棲棘已華顚。歡情欵欵深杯裏。世事悠悠醉眼邊。最喜郵亭近官府。尺書珍重見翩翩。</text>
<title>寄題咸興豐沛樓</title>,<text>聖祖龍潛舊沛宮。至今佳氣鬱蔥蔥。凌雲百尺飛樓下。手植蒼松萬古風。</text>
<title>贈朴同年岱而留別</title>,<text>折桂蟾宮共一時。中年荒野各棲遲。人間久別曾何耐。嶺外重逢本不期。萬事悲歡俱白髮。一尊談笑更淸詩。今宵取醉君知否。明日橋頭有路歧。</text>
<title>鶴林守挽 辛亥</title>,<text>吾愛鶴林守。風標逈絶倫。縱毫元造化。耽酒卽天眞。粉繪隨長夜。尊壘已積塵。那堪芳草綠。題挽獨傷神。</text>
<title>次李兄漢泉小塘韻</title>,<text>誰憐司馬病。自笑接輿狂。雲氣昏前嶺。蛙聲閙後塘。詩成微雨裏。日透亂山傍。多謝淸篇至。重披六月霜。</text>
<title>再疊謝邊牧伯</title>,<text>草遶公庭靜。風欺蝶趐狂。遠靑來畵閣。晴綠漾官塘。化俗絃歌裏。燒薰几案傍。僊山他日約。蘿逕踏秋霜。</text>
<title>書懷。以謝李兄辱報。</title>,<text>絶塞趨庭過鬼門。風沙惟見暗川原。情同持楫空呼泣。誠薄回天孰察寃。枯木得春寧有日。亂峰圍座只銷魂。寬懷忽辱瓊琚報。禹斧成來不見痕。</text>
<title>再疊自詠</title>,<text>經年嶺海別都門。郵館寥寥閉楚原。敢望跛䍧追逸步。自憐埋劒吐深寃。邊風颯颯凋愁鬢。芳草萋萋惱遠魂。遙想栗村蕪沒盡。釣磯應復上苔痕。</text>
<title>三疊。題李兄家壁上。</title>,<text>離親何事到寒門。忼慨千秋賦屈原。愧我不才明主棄。憐公非罪覆盆寃。驅馳厭作長途客。嶺海誰招去國魂。一笑相逢非偶爾。不妨題壁濕鴉痕。</text>
<title>四疊</title>,<text>疊嶂連天擁塞門。邊童走騎獵平原。須知到處皆關命。休道淸時未雪寃。滄海怒濤驚客夢。戍樓橫笛返梅魂。相逢說盡他鄕苦。不覺歸鞍帶月痕。</text>
<title>五疊憶弟</title>,<text>薄宦經年老鴈門。秦關回首隔鴒原。荒田有稅應添苦。彩服違歡幾泣寃。池草暗牽千里夢。嶺雲空費九升魂。逢人欲寄平安字。未寫寒暄已淚痕。</text>
<title>六疊。呈九江守。</title>,<text>元老推公入戟門。佐籌終見掃中原。分符責重新紆寵。詠檜詩成舊抱寃。百里桑麻迎化日。一江魚鳥惱歸魂。當年按轡經過地。多見籠紗護墨痕。</text>
<title>七疊。呈九江守。</title>,<text>從此雄州不閉門。佇看歧麥遍郊原。下車不日民思戴。决獄俄時雨洗寃。案上簿書揮電筆。公餘風月凈詩魂。叨陪東閣淸談地。忘却山銜返照痕。</text>
<title>八疊。曉坐書懷。</title>,<text>淸晨睡起暫推門。水滿陂塘草滿原。絶域承歡雖少慰。湛恩未遍獨含寃。秦關弟妹無消息。石室松楸入夢魂。多少覊懷難自遣。鬢邊贏得雪霜痕。</text>
<title>李監司 昌庭 挽</title>,<text>聖主初臨重北門。湖藩遷擢侈金紳。一隅鎖鑰新分閫。四郡絃歌舊化民。共說歸時爭卧轍。豈期今日哭攀輴。知公積德緜家慶。八箇男兒捴席珍。</text>
<title>次李廣文韻書懷</title>,<text>坐嘯三年歎二毛。又驚春信動梅梢。羊腸世路行猶險。雞肋功名老未拋。彭澤拂衣歸栗里。陸翁多病返書巢。從今我亦休官去。楊子江西已結茅。</text>
<title>再疊</title>,<text>愁深疊雪上顚毛。春暖輕煙着柳梢。已覺榮名眞是幻。自憐詩癖未全拋。漢朝亦有圍碁叟。堯代猶聞洗耳巢。如我疎慵合退去。任他羣俊占分茅。</text>
<title>爲人無題</title>,<text>可憐誠可憐。曾結一宵緣。未了三生債。翻成半枕眠。斷絃何日續。缺月有時圓。最是關情處。輕腰步步蓮。</text>
<title>象村先生 申公欽 挽</title>,<text>得此魁然相。無多漢以還。小心全素履。高識透玄關。事業追臯稷。文章軼馬班。千秋留仰止。門外有南山。</text>
<title>追題銀臺舊屛</title>,<text>簪筆銀臺二十齡。至今屛裏尙留名。當時共許期終始。中歲誰知半死生。世事似雲曾幾變。舊遊如夢只堪驚。天留我輩寧無意。白首餘歡重結盟。</text>
<title>寄鍾城韓元之 仁及</title>,<text>藥關心久。年來覓句稀。聊因出塞客。追寄送行詩。疊雪埋城堞。獰風卷鐵衣。胡沙應入鬢。仍作幾莖絲。</text>
<title>重陽。登黃澗駕鶴亭。京試官時。</title>,<text>何以答佳節。登樓携我徒。山高秋氣象。天闊鴈程途。白髮狂欹帽。丹楓醉蘸湖。逢塲須劇飮。歸路任扶吾。</text>
<title>練光亭觀燈</title>,<text>飛焰空中綴。纍纍望若驚。千輪地上月。萬點眼前星。幻作長明界。翻疑不夜城。他年誇勝事。誰似練光亭。</text>
<title>平壤曹亭。次金學士 蓍國 韻。</title>,<text>形勝須君擅。江山待我詩。沙暄鷗上下。風緊燕差池。遠水晴如練。新莎細欲絲。浮名還可笑。白首誤歸期。</text>
<title>送鄭同知 斗源 赴京</title>,<text>路梗政如此。君行何以爲。臨危難作別。垂老易生悲。利涉天應助。孤忠海亦知。遙知燕市客。幾誦鷓鴣詩。</text>
<title>次程副捴 龍 韻</title>,<text>海外蒼生樂業農。太平天子化時雍。將軍眼底無遼薊。指日身膺萬戶封。附原韻 程龍島戎妥帖賴司農。天海同豐樂夕雍。指日酬功膺重典。荷香庭畔授泥封。</text>
<title>題崔聖止 有淵 凈練亭</title>,<text>淸江一帶抱華亭。俯瞰端宜凈練名。霞綺映空秋更纈。鮫綃受月夜猶明。風輕鴨綠羅紋細。花蘸猩紅錦浪生。安得快刀裁百尺。許君濡筆寫幽情。</text>
<title>谿谷挽</title>,<text>帝賚明王弼。人推間代賢。氷壺懸月下。玉樹皎風前。勳業巍麟閣。文章軼馬遷。大名方藉藉。奇禍竟連連。堊室哀號切。金甌寵命宣。至情終未奪。沉疾奈難痊。國至無爲地。人亡欲問天。士林重悼惜。吾道屬迍邅。物外僊蹤閟。人間寶唾傳。傷心忠孝志。何處化啼鵑。公在山城詩。有血洒杜鵑之語。</text>
<title>題睡蓮堂 羅州</title>,<text>露浥花房噤不開。蘸池紅影錦成堆。酡顔越女眠初惱。欹枕楊妃蝶未回。香夢幾驚靑鳥喚。巧嚬應被玉郞猜。臨軒伴宿非無意。只恐芳魂化雨來。</text>
<title>凌虗亭次韻</title>,<text>快閣空中聳。晴江分外淸。遙山來暮色。急瀨送寒聲。便覺幽居好。深知世累輕。明朝簿書裏。回首幾馳情。</text>
<title>次畸翁鄭子容 弘溟 寄來韻</title>,<text>童稚交游入夢中。狂心欲把舊時蔥。浮生榮落誰非幻。昨日髫髦便是翁。引睡文書堆几案。就閒身世着蒿蓬。天敎我輩勤相憶。尺地猶慳一笑同。附原韻 畸翁白嶽山前舊洞中。君騎竹馬我吹蔥。向來萬事渾疑夢。亂後餘生已作翁。刺史亦榮開舘宇。先生何憊掩蒿蓬。惟應趁此鶯花節。聞健相迎一醉同。</text>
<title>題市西金 璇 憇鶴臺</title>,<text>露洗瑤空月滿臺。碧雲千里鶴飛廻。眠回脩頸丹砂側。刷整輕衣白雪堆。身伴玉簫依桂樹。夢超銀海落蓬萊。明朝也挾天風去。待得蟠桃着子來。</text>
<title>次光州極樂院谿谷韻</title>,<text>暫卸征鞍駐。登臨感慨長。詩魂已漠漠。山色尙蒼蒼。古壁留殘墨。遺珠落遠疆。悲吟續淸響。無復襲蘭香。</text>
<title>送朴尙之 遾 按海西</title>,<text>饑疫連年百役繁。九重宵旰在西門。如君政合膺殊寵。顧我曾叨是誤恩。已許殫勞酬聖主。不須臨別賦新婚。公餘風月應多暇。千首淸詩酒一樽。</text>
<title>寄從弟光牧晦卿 光爀</title>,<text>吹斷塤箎淚自垂。獨將衰白落天涯。團圓骨肉曾非料。咫尺光羅又一奇。人力豈容成邂逅。聖恩疑許慰孤覊。莫言君病相隨少。猶勝瓊雷萬里思。</text>
<title>再酬畸翁</title>,<text>喜得淸篇入手頻。披吟更覺捷如神。筆驅造化多多辦。語到交情欵欵親。檻外朱華初綻口。墻邊靑笋欲生鱗。此時同賞知難得。愁對凝尊麴米春。</text>
<title>疊同字</title>,<text>簿書顚倒醉魂中。爲政多慙種十蔥。勳業已知歸後輩。卑陬敢恨着衰翁。百年夷險腸猶鐵。萬事悲歡鬢已蓬。賴有故人心莫逆。歲寒高趣要相同。</text>
<title>次市西詩帖韻</title>,<text>多君胸海十分寬。瀉出爲文自作瀾。老不求名今豈有。窮而耽道古猶難。牕開霽月雲陰散。露滴高梧鶴夢寒。白首關心惟口業。滿床黃卷點燈看。</text>
<title>亡弟再朞。翌日感吟。寄舍姪壽翼。</title>,<text>萬里蠻荒雙鬢雪。三霜草土再生人。凄凉已罷看雲夢。荏苒重廻輟社辰。到老存亡空有淚。隔年離別幾傷神。可憐諸姪皆孤弱。香火先塋屬汝身。</text>
<title>寄子容 二首</title>,<text>吾愛平生鄭子眞。脫身覊馽卧松筠。文章獨步空餘子。醒醉爲年卽幸民。握手未成燈下笑。披緘謾對眼中人。休言谷口家徒壁。萬首珠璣未足貧。其二跛躄誰憐一老身。敷腴獨有兩公賢。畸翁引疾歸田畆。谿谷長眠謝世緣。死別生離悲此日。同隣聯榜憶當年。呑聲惻惻俱無賴。頭白孤吟瘴海邊。</text>
<title>悼亡兒</title>,<text>一失平生掌上珍。鄧攸孤影更凄然。常憂病葉迎秋早。誰料歸泉在我先。膝下音容如昨日。人間節序已三年。可憐無壽兼無子。長使爺孃怨彼天。</text>
<title>題市西溪亭</title>,<text>高人有何癖。偏愛水聲奇。散步淸溪畔。忘歸落日時。釣璜元不願。灌圃亦堪嗤。只要洗心地。續題南澗詩。</text>
<title>題新搆江榭</title>,<text>小築才新就。殘生也合休。靑鬟軒後聳。碧玉枕邊流。沙月明如晝。松風爽作秋。從今伸睡脚。此外更何求。</text>
<title>李判書尙古 景稷 挽</title>,<text>屈指少時友。餘存復幾人。今君又不起。而我更誰親。忠孝平生事。淸貧自在身。他時滿樽酒。何處見天眞。</text>
<title>姜公獻 瑜 大人挽</title>,<text>晦迹林泉久。居然八十春。詩書緜世業。孝友徹楓宸。白日僊蹤閟。丹旌寵秩新。定知餘慶遠。諸子捴麒麟。</text>
<title>海昌相國尹公 昉 挽</title>,<text>赫世黃扉業。名家父子傳。德容春滿座。淸操客無氊。偉量溟還窄。剛腸鐵共堅。諸孫騈驥步。兩妙耀蟬聯。昭代蜚英早。昏庭秉義全。植綱惟恐後。膏斧任當前。幸値重煕際。偏膺寵擢先。寸心徒盡瘁。孤棟豈扶顚。扈廟豺狼裏。殫誠矢石邊。但知全重寄。非是惜殘年。衆口紛如蝟。孤忠只恃天。不遐敎暫出。薄譴未爲遷。虎市疑雖釋。龍湖迹尙跧。雲披還見日。灰冷却生煙。北闕金書下。東山赤舃旋。更期登鼎席。誰料拆台躔。及纊言猶善。承綸涕自漣。朝紳共悼惜。邦運屬迍邅。賤子連姻久。通家荷眷偏。公私無恨慟。泣對二連賢。</text>
<title>堂母楓溪夫人挽</title>,<text>蚤入吾門婦德全。閨儀爭說相孫賢。鶴峰遷兆驚今日。魚市聯墻記昔年。義魄歸天餘舊宅。靈車渡漢卽新阡。眼中悲慘長如許。哀淚何堪對二連。</text>
<title>芙蓉堂。次栗谷先生韻。</title>,<text>翠盖搖風作晩凉。蘸池山影更蒼蒼。堂因傑句增顔色。名與芙蓉較孰香。</text>
<title>次都事沈天以 世鐸 喜雨韻</title>,<text>至誠能感信非誣。歸美吾君未是諛。已見滂沱渾潤物。何須祈禱謾勞巫。千村一夜歡應遍。四野羣枯氣欲蘇。共說爲亭聊志喜。不知世有長公無。</text>
<title>遊白沙汀。次松留金子珍 南重 寄來韻。</title>,<text>暫逗牙旗近海汀。汀花迎我媚新晴。明沙特地孤峰出。白浪連天萬鼓鳴。千里勝遊今日是。二難浮世幾人幷。歸來欲和瓊琚句。倦筆重題物外情。</text>
<title>次沈天以韻</title>,<text>撚盡霜髭句欲佳。暫排孤悶步西齋。泉聲碎玉來虗幌。木影蟠龍轉夕階。憂國謾滋梁傅淚。歸山未辦杜陵鞋。靑油賴有同心子。日吐驪珠慰客懷。</text>
<title>次子珍韻</title>,<text>吾愛松都守。氷壺貯月多。才空冀北馬。詩闘郢中歌。吼瀑銀河落。危峰石劒羅。僊區不同賞。獨坐伴池荷。</text>
<title>次子珍韻書懷</title>,<text>世亂政如許。生全亦苟哉。浮楂已無路。臨海獨銜哀。許國唯知死。分藩愧不才。松山近乘勝。從此息風埃。</text>
<title>次沈天以短篇韻</title>,<text>我有東籬菊。君有東籬菊。燦燦映千株。採採盈一掬。共愛傲霜枝。有同君子節。所以手自栽。培漑延歲月。如何各離鄕。同作西海客。疎籬任蕪沒。彼此空相憶。所好與我同。所思與我似。豈但一二同。趣味亦同耳。</text>
<title>禁中曉坐。次東淮 申公翊聖 韻。</title>,<text>銅壺漏斷夢初回。宮樹煙沉曙未開。忽憶故人停返棹。獨將詩句上高臺。風驅鴈陣歸沙浦。山吐蟾輝入酒杯。我亦田園在江畔。白頭從此賦歸來。</text>
<title>過石室。復次韻。寄東淮。</title>,<text>行行峽路細縈回。入眼秋山錦繡開。一縷淸風生石室。半輪新月挂金臺。羣公圖畵麒麟閣。老子襟懷鸚鵡杯。聞道東淮多傑句。滿筒須寄故人來。</text>
<title>石樓李相公 慶全 索硯作詩並呈</title>,<text>龍溪彩玉冠天東。七日猶看水未空。自笑病夫疎石友。寧歸墨客潤毛公。臨池洗處魚呑黑。滴露硏時兎染紅。穿鐵世間知不少。草書誰似換鵝翁。</text>
<title>姜同知 弘重 挽</title>,<text>簪筆銀臺共一時。卽今回首杳難追。中年聚散渾疑夢。暮境存亡只足悲。玉樹騈庭知慶毓。金魚縈帶荷恩私。自慚多病違攀紼。閉戶空吟殄瘁詩。</text>
<title>李白江 敬輿 淸隱堂。次韻。</title>,<text>鑿破雲根結小廬。半天飛棟卽僊居。春晴白馬波光凈。霜落靑龍樹影疎。梅月闘姸殘臘後。松風鏖暑午眠初。四時心境俱無累。淸以名堂也不虗。</text>
<title>次東淮韻</title>,<text>松下飛觴不暫停。夕陽扶醉倚溪亭。登臨最愛簷前岫。萬古高撑未了靑。</text>
<title>李體素 春英 夫人挽</title>,<text>忝客龍門自布衣。熟知三德叶閨儀。一從夫子歸黃壤。重與諸郞托素期。晩歲榮華隨逝水。新阡草樹返靈帷。白頭更灑無從涕。三十年前不盡悲。</text>
<title>送金叔平 坰 赴淸風</title>,<text>淸風山水麗而幽。更有臨江百尺樓。憐我半生勞遠夢。羡君今去作僊遊。雲縈屐齒秋尋寺。月盪波心夜解舟。早晩徵黃吾欲代。何妨物色且分留。</text>
<title>石樓李公挽</title>,<text>牧隱之孫有石樓。氷壺玉鑑卽淸流。文章巨擘驚黃口。韋布初心到白頭。三達尊榮傳世業。二郞聲價擅天球。騎鯨一夕飄然去。風月空含萬古愁。</text>
<title>鄭參判 廣敬 挽</title>,<text>名門三世踐三台。盛業仍傳克肖才。再掌銓衡知退去。一心寒儉有從來。明時竚見金甌覆。半夜翻驚玉樹摧。欲識乃家餘慶遠。紫薇花發映三槐。</text>
<title>具監司 鳳瑞 挽</title>,<text>鎖鑰西門日。朝廷賀得人。艱危思報主。夷險獨忘身。旅櫬悲嚴武。河民失寇恂。靑氊無處托。萬事一沾巾。</text>
<title>從弟晦汝 光炫 鰲頭伴鷗亭。次韻。</title>,<text>身逐冥鴻落海隈。鰲頭高戴小亭開。牕前潮水朝朝至。眼底沙鷗泛泛來。最愛安閒還似我。更憐親近不相猜。忘機共作煙波伴。塵網何曾到釣臺。</text>
<title>別畸翁赴咸陽</title>,<text>纔聞入學誨螟蛉。復道分符向海城。養病僊區諧宿計。服人淸節徹宸聽。車前惠雨歡聲動。嶺表文星夜色明。雲錦他年應補衮。佇看飛舃返天庭。</text>
<title>送南同年澤之 銑 按關東</title>,<text>臨歧行色各匆匆。便覺閒忙判不同。白首賓僚歸薊北。淸秋使節按關東。三千客路腥膻裏。萬二僊峰錦繡中。我送君行君送我。不堪離恨對西風。</text>
<title>寄呈淸陰先生</title>,<text>特立成仁有幾人。吾門二叔獨忘身。南樓蹈火還如昨。北海看羊又近春。宇宙大名懸日月。風霜苦趣挺松筠。歸來早晩鬚如雪。一節依然認漢臣。附次韻 淸陰五年沙漠未歸人。千種覊愁百病身。路隔久迷中夜夢。書來遙帶故園春。桃林嫰萼連紅樹。渭水新梢長綠筠。三月風光應爛漫。更憑消息慰孤臣。</text>
<title>贈澤堂詞伯 李公植</title>,<text>唐代飄然李翰林。騎鯨一去已千年。三韓偶出神僊骨。萬首重看錦繡篇。壯似怒龍掀碧海。淸如寡鶴叫靑田。煩君乞得飛霞珮。許我追隨上九天。</text>
<title>梨園會 二首</title>,<text>鼎水乘龍四十春。攀髯只有廿餘人。酬恩未效三良義。歷險猶全萬死身。天上眞遊隔雲漢。人間遺澤浹臣民。梨園此日無他祝。金粟千年瑞氣新。秋雨喬山宿草深。那堪重會舊冠簪。絶無僅有皆黃髮。未死餘生尙赤心。病似枯葵空向日。老同喬木不成陰。風沙蔽眼迷歸路。回首鈞天淚滿襟。</text>
<title>奉呈淸陰</title>,<text>北海風霜裏。南冠白髮垂。神明應有護。歸去豈無期。屹立頹波日。孤醒衆醉時。平生本如此。相對不須悲。</text>
<title>再疊</title>,<text>絶塞逢迎地。無言涕淚垂。文山全正氣。屬國滯回期。俯仰曾無愧。窮通自有時。殊方亦嘆服。臨別更何悲。</text>
<title>呈遲川崔相 鳴吉</title>,<text>誰記看羊苦。翻成市虎疑。是非終有定。天地本無私。顚沛須全節。覊留且莫悲。它年應夢卜。重見濟艱危。</text>
<title>呈鳳巖李相 白江一號</title>,<text>風沙北海上。握手意何如。處困心猶泰。憂時髩轉疎。靑春應作伴。白鴈已傳書。它日重逢地。鶯花滿洛初。附次韻 鳳巖行人蘇屬國。詞客漢相如。此地萍逢幸。流年髩轉疎。誰知趙卒御。不待楚臣書。千載三韓慶。看君羽翼初。</text>
<title>次韻。奉遲川。</title>,<text>淸詩珍重慰萍蹤。滿紙珠璣墨色濃。笑我驅馳違壯志。憐君覊病已衰容。論交共說孩提舊。增價還慙奬眷隆。握手臨歧風雪漲。薊門何處是堯封。附原韻 遲川西河三載鏁危蹤。緩急看君意更濃。每因素札驚深眷。何况淸樽對舊容。如今賓客難人甚。自是朝廷屬望隆。此別秪應無幾日。前星已報照箕封。</text>
<title>次韻。奉呈鳳巖。</title>,<text>曾向扶蘇訪故人。扁舟落日繫沙津。江上白鷗招狎友。壁間瓊什認詞臣。千古興亡歸暮笛。一竿風月屬閒身。幽居好事還多障。踏盡城塵又塞塵。</text>
<title>疊蹤字。呈遲川。</title>,<text>故園千里斷音蹤。夢裏鄕山畵欲濃。斗覺詩髭添雪色。更驚關柳漏春容。駑才端合田間卧。鴻渥還慚分外隆。一別銀臺雲路遠。不堪回首憶黃封。</text>
<title>三疊。鶴駕已發程。</title>,<text>八年重踏去時蹤。歸路東風喜氣濃。天上前星騰瑞彩。雨中邊柳洗春容。邦基再奠仁聲動。講席頻開禮數隆。白首靑宮老賓客。只輸堯祝效華封。</text>
<title>四疊。憶張鄭兩友。</title>,<text>早歲詞塲幾並蹤。酒狂詩興兩相濃。千篇吐繡推谿谷。一斗揮毫讓子容。存沒可堪人事變。別離偏覺友情隆。新春定有南來鴈。須寄黃堂一札封。</text>
<title>五疊</title>,<text>江湖曾着散人蹤。日暖茅簷午睡濃。門柳入春金綴嫰。檻梅迎臘玉粧容。鄕居尙想幽情足。旅枕空驚朔氣隆。聞道釣磯來往斷。任敎經歲綠苔封。</text>
<title>六疊</title>,<text>早將文墨躡高蹤。雙壁交情老更濃。鷄入鳳凰雖是別。滕於齊楚喜相容。蘭薰豈獨尋常襲。棣萼兼看友愛隆。倘有南州信使否。呼兒一札已緘封。</text>
<title>七疊咏雲</title>,<text>來無心又去無蹤。遠近奇峰淡且濃。蒼狗化時紛幾態。白綿披處幻難容。倐爾從龍驚變化。油然作雨驗豐隆。長風一掃應無貸。休近天陽恣蔽封。</text>
<title>八疊夢亡弟</title>,<text>一隔幽明杳斷蹤。夢中相見喜還濃。沙頭執手仍連步。堂上承顔共婉容。棣萼交芳春未老。塤箎迭唱樂方隆。凄凉寒笛驚蝴蝶。宿草空思馬鬣封。</text>
<title>再疊新字。聞喜報。</title>,<text>天眷吾東泰運新。好音飛渡鴨江津。靑宮已報離燕塞。玉節兼聞返漢臣。千一河淸應在眼。二三忠直本忘身。如吾蹇劣知無補。合退田間謝世塵。</text>
<title>三疊奉遲川</title>,<text>筆下波濤句法新。潘江陸海浩無津。風霜談論空餘子。圖畵麒麟是世臣。經濟卽看須大老。山林何必着閒身。雷門布鼓君休笑。要斸雙虬一洗塵。崔詩有山林之語。</text>
<title>四疊</title>,<text>六十年來事事新。關河到處覺通津。誰知愚下叨賓席。自是朝廷足藎臣。萬里衰容餘短髮。一燈寒影伴孤身。唱酬幸有風騷伯。日日題詩掃硯塵。</text>
<title>五疊</title>,<text>天涯作客歲將新。歸夢先春落漢津。擧目山河增感慨。關心醫藥閱君臣。淸樽引興無何境。白髮抽愁見在身。我欲隨君過京洛。九衢其奈汚衣塵。</text>
<title>六疊</title>,<text>淸宵步月望楓宸。槎路遙通銀漢津。千里胡天斷來鴈。數聲羗笛怨孤臣。位躋金玉須知足。時値龍蛇敢愛身。獨立乾坤氷雪裏。瑩然胸次覺無塵。</text>
<title>七疊。呈遲川。</title>,<text>臘月北風催歲暮。天涯行客阻歸津。可憐彊域遍狐穴。未信朝廷多虎臣。顧我多衰且多病。願君謀國不謀身。退卧田間樂耕鑿。佇看談笑靜邊塵。</text>
<title>次遲川奉淸陰韻</title>,<text>胡沙入髩作新斑。鏡裏偏驚失舊顔。忽忽年光曾不貸。紛紛愁緖劇難刪。攢峰疊嶂連天聳。釀雪凝雲接地頑。世路崎嶇君踏盡。不知何似太行艱。附次韻 淸陰衣袖河梁別淚斑。壯懷誰許老嚴顔。疎狂計策終無補。悲憤詩詞捴可刪。故節盡凋知歲久。長身難屈任腰頑。春風邂逅同歸處。一笑從今脫險艱。</text>
<title>奉呈崔，李兩相公。</title>,<text>商山敢比起黃公。賓席還慚步武通。忽覺新春才隔月。便驚邊柳已搖風。孤忠未效艱危際。晩計終投寂寞中。欲訪遼東浮海客。倘敎魚鼈駕長虹。</text>
<title>呈遲川</title>,<text>遼陽臘月邊風急。孤舘寒眠縮凍龜。心似死灰吹不起。興如黏絮動無期。城頭塞角侵殘月。病裏鄕愁鎖客眉。江上有田歸計决。夢中先許白鷗知。</text>
<title>再疊</title>,<text>三載遼河絆孤鶴。一時朝望屬元龜。樊籠脫翮還生笑。金鼎調羹更有期。颯颯邊風凋客髩。悠悠世事入愁眉。謗書盈篋君休歎。自是丹心聖主知。</text>
<title>三疊</title>,<text>晩築幽居楊子湄。才成小屋狀如龜。靑山當戶豈相約。明月窺牕初不期。林鳥互歌如古樂。野花迎笑替蛾眉。天涯不覺牽淸興。歸意空敎一鋏知。</text>
<title>次遲川相公韻</title>,<text>屈子何年賦卜居。淵明當日愛吾廬。千秋未繼高人迹。末路空嘆老鬢疎。宦海浮名眞是幻。騷壇舊習未全除。春風已動飄然興。歸訪僊山駕鹿車。</text>
<title>次遲川春宮賜柑韻</title>,<text>西來包貢自炎鄕。拜賜翻驚涉遠方。乍暎金盤疑一色。試披羅帕覺生香。不緣鶴馭臨華表。那得驪珠到塞傍。覽物傷時仍灑淚。老賓今日愧新嘗。</text>
<title>除夕</title>,<text>塞外三丫路。燈前萬里人。一年餘半夜。明日又新春。壯志悲長劒。頹光惜此身。回期知已卜。休道未歸秦。</text>
<title>東宮迎祥詩</title>,<text>千里三韓喜氣新。貳宮回旆値靑春。民心久屬吾君子。天意應歸大聖人。問寢龍樓催曉駕。論經畵閣引寮臣。遙知漢闕鳴璜處。爭賀前星近北辰。</text>
<title>臨行。呈崔，李兩相。</title>,<text>倐然西又倐然東。離合都歸造化公。縱有他時一笑便。豈如今日四人同。靑門石室鶯花裏。白馬金灘水月中。共到洛陽星散後。只應魂夢遠相通。</text>
<title>東宮誕日</title>,<text>春到西河淑景新。天回北馭渡三津。虹流此日無前慶。燕賀微誠不後人。少海晴波通漢水。前星瑞彩向楓宸。題詩欲效呼嵩祝。才退其如一老賓。</text>
<title>次鳳巖韻 時三行。已許出門。因事還停。</title>,<text>幾時旄節出譙樓。牽絆還成日十留。萬事在天唯付笑。一心無玷更何羞。已期杜子靑春伴。那待蘇卿白鴈秋。莫道吾行經歲苦。邇來所得是淸流。</text>
<title>儲宮離發瀋陽日偶吟。呈兩閣老。兼示諸僚。</title>,<text>邸帷初發瀋陽城。千里歸程寒雪晴。春入鴨江迎桂棹。雲開靑石護僊旌。新暉頓變山河色。喜氣先占鼓角聲。爭道我封看漸近。便穿三路到秦京。</text>
<title>到遼東有懷</title>,<text>先後登途雖未遠。參差分隊奈難追。異行同路顔猶隔。一日三秋鬢已絲。早晩並歸龍鴨會。去來還勝燕鴻違。驛亭題句君知否。要使尋蹤慰所思。</text>
<title>到龍灣。呈兩閣老。</title>,<text>十日三逢逆旅中。天敎我輩數相從。尊前共說征途苦。槖裏爭誇物色籠。遼海轉頭驚絶域。灣城入眼喜吾封。前程後會知何處。浿水殘梅落晩風。</text>
<title>次玄洲都尉 尹公新之 寄示韻</title>,<text>陪還鶴駕伴靑春。爭賀前星近北辰。從此我東回泰運。佇看邊塞息風塵。</text>
<title>再疊</title>,<text>風和日暖水邊春。政是銀鱗入網辰。莫道江樓淸興足。霈恩應許踏城塵。</text>
<title>三疊</title>,<text>寒谷陽回已發春。行看曳履上星辰。興來落筆風生座。一代鄒枚總後塵。</text>
<title>咏政院盆菊</title>,<text>誰將黃白兩三叢。移上華盆入座中。可但朝昏澆水力。應知雨露潤根功。葉侵竹葉搖淸斝。香闘爐香散晩風。休怪列僊長對此。歲寒貞操略相同。</text>
<title>李金浦 以省 挽</title>,<text>世誼兼姻好。如君更有誰。去官驚太瘦。何病却長辭。未刷冲霄翮。空留墮淚碑。靑氊托猶子。萬事一含悲。</text>
<title>錦陽尉挽</title>,<text>十載同憂患。通家作弟兄。文詞是哲匠。寒儉似書生。魯館尊猶在。秦樓月自明。傷心埋兩璧。相繼失連城。</text>
<title>李仁同惕然大人挽</title>,<text>七十元來少。加之七又難。男陞侍從秩。身歷大夫班。白日僊蹤遠。丹旌曉月寒。新阡亦福地。休道是他山。</text>
<title>李參判 昭漢 挽</title>,<text>每念三喪慘。令人骨若驚。死生雖有命。天地太無情。雅望傾前輩。雄詞學上京。台星耀卿月。長夜亦光榮。其二契分從先世。姻親作弟兄。江樓記相別。京輦喜重迎。聚散還如昨。幽明隔此生。傷心少婦在。相對淚交橫。</text>
<title>李貳相 德泂 挽</title>,<text>鵠立淸班五十年。眼前蘭玉到曾玄。確持忠信心無愧。飽閱艱危義獨全。九老風流追洛社。貳公階秩逼台躔。哀榮此極知無憾。淚爲公私自逬泉。</text>
<title>送朴尙之 遾 按關西</title>,<text>繡鉞行臨浿水隈。已看奎彩映公台。東輕西重須移節。海擢箕超總爲才。金帶共瞻新雨露。碧紗應護舊瓊瑰。龍灣小姪如相問。待漏端門白髮催。</text>
<title>送申汝萬 翊全 赴光州</title>,<text>湖南淸絶卽光山。况復官居水竹間。此地從來要騷客。左符休說輟僊班。松翁故宅雲煙鎖。霽老荒阡草樹寒。想得小車尋舊跡。一嗟千古鬢毛斑。</text>
<title>送曺子實 文秀 赴松都</title>,<text>亂後何官爲善地。卽今無事是松都。非州非鎭常多暇。看水看山亦足娛。鈴閣晝閒禽語閙。野塘秋凈月輪孤。它時我欲交龜去。物色分留與老夫。</text>
<title>送鄭君則 世規 赴全州</title>,<text>德行爲階到月卿。孤軍穿敵見忠貞。才膺水部尙書寵。復作湖州大尹行。紫綬麟符新刺府。朱軒豹纛舊開營。勉君終始須全節。莫負天褒四字榮。其二憶昔牙江西與東。君騎竹馬我吹蔥。少時遊戱渾如昨。亂後形容捴作翁。千里飈輪隨候鴈。九衢霜髮犯秋風。懸知此去相思處。寒碧堂前水月空。</text>
<title>送宋中立 時吉 赴錦城</title>,<text>七佩銅魚鬢未明。循良自是擅家聲。三年綵服趨庭地。萬里熊轓作宰行。要使絃歌繼先政。肯將鞭扑擾邊氓。知君此去偏生感。太平當時父老迎。</text>
<title>李太常 進 分司西籍。新搆小堂。爲監蕫之所。名曰薦馨。仍索詩甚懇。書以寄之。</title>,<text>廟宮精享屬分司。監課田功不覺疲。千頃翠秧膏雨足。一秋黃穗野雲披。鋤耰須董寧無所。結搆纔新若有期。揭號以馨非在物。我王明德本如斯。</text>
<title>送秋峰兄 尹公履之 按北關</title>,<text>嶺外提封二十州。黑江天塹壯咽喉。雄藩重寄須黃髮。世德先聲鎭白頭。南北兩營迎節鉞。後前千騎擁貔貅。休言絶塞兵荒慘。自是庖刀善解牛。名門兩世踐三台。箕業仍傳克肖才。五路寵靈無與敵。一生淸儉有從來。春寒塞舘花初拆。鴈叫關雲夢幾回。行到吉城如問我。白頭風樹淚盈腮。</text>
<title>南坡沈相 悅 挽</title>,<text>兩代蜚英六十年。金甌三覆荷恩偏。經綸器業才兼德。際會風雲聖得賢。隻字銀鉤收繭紙。新阡松栢卜牛眠。欲知身後名留地。牕外終南世柱天。</text>
<title>趙漢原 昌遠 挽</title>,<text>名門積德慶綿綿。寵秩曾紆石二千。眼看母儀歸聖女。身爲國舅並台躔。酒年碁日閒常占。池草庭蘭樂自全。萬事卽今流水盡。不堪丹旐送新阡。</text>
<title>送李靜叔 泰淵 赴茂長</title>,<text>探勝長沙記昔年。至今眞境尙依然。禪雲寺北巖棲鶴。兜率臺前海接天。笑我風塵勞遠夢。輸君物色富淸篇。僊山老釋如相問。閉戶龍驤雪滿顚。</text>
<title>送郭宗予 希泰 赴淮陽</title>,<text>曾分北竹過淮陽。寂寞官居水石鄕。入饌銀鱗與玉筍。盈缸栢酒且蔘湯。林間崖蜜千房白。霜後山梨萬顆黃。老子平生大嚼地。送君今日佩銅章。</text>
<title>黃兵使 溭 挽</title>,<text>投筆年方妙。穿楊世更稀。沉雄大將器。魁傑丈夫姿。豹尾環宸極。龍韜挾閫威。凄凉餘部曲。淚灑舊旌旗。</text>
<title>寄白江李相國</title>,<text>三年北海又南垠。赤舃誰憐去國頻。何意歸來漢蘇武。便爲憔悴楚靈均。蠻鄕雪窖隨緣地。白髮丹心見在身。片語無它天日照。會看幽谷發陽春。</text>
<title>李承旨 俔 挽</title>,<text>平生心上絶營爲。萬事人間醉不知。千日縱多醒有限。數杯便卧起無時。玉川破屋空秋草。杜母芳名只短碑。從此銀臺雲路斷。黃封不復倒金巵。</text>
<title>送李士晦 時煥 赴南原</title>,<text>帶方名勝甲于鮮。出宰何須歎獨賢。托稧已深仍並舍。逢秋易感况離筵。橋橫烏鵲虹垂地。山接蛟龍玉揷天。最是愁懷難制處。廣寒樓上月姸姸。</text>
<title>兪杞平 伯曾 挽</title>,<text>平生朴訥也無文。谹議堂堂獨不羣。直道匡君今汲黯。危言抗節古朱雲。手扶倫紀知存社。形幻丹靑見策勳。惆悵望思揮淚盡。亂山秋草一荒墳。</text>
<title>李副學 楘 挽</title>,<text>瑞世重看五色麟。淸標雅望獨超倫。靑冥縱靶英聲暢。白首耽經學業新。金帶腰間紆寵渥。鳳毛池上掌絲綸。臨風莫怪頻揮淚。玉立朝端有幾人。</text>
<title>送金友古 尙 赴慶州</title>,<text>知君早歲目無牛。兩鉞三符鬢未秋。經幄十年偏雨露。雄都萬里擁貔貅。一軒梅月千觴凸。千古興亡一笛愁。惆悵岳翁遺愛地。斷原衰草沒龜頭。</text>
<title>送申錦城 冕 赴任</title>,<text>光錦難治劇亂絲。况今連歲値民飢。仁威調劑須良牧。叔姪聯翩出海陲。兩邑封疆無咫尺。一家團會荷恩私。公餘谷口應相訪。爲致蓂書與接罹。時汝萬爲光牧。</text>
<title>送洪大而 命夏 赴和順</title>,<text>靑雲獨步再鳴文。玉立薇垣望益尊。期以格天寧避事。置之善地亦寬恩。春生客路逢人日。邑近僊山異鬼門。聖主分明敎暫去。不須臨別更銷魂。</text>
<title>送南澤之按湖西</title>,<text>才者從來本不閒。坡翁此語卷中看。二天政績三碑上。五路澄淸十載間。經幄寵光卿月轉。錦江秋色曉牙寒。紫泥宣召應非遠。重踏薇垣第一班。</text>
<title>吳都事 挺漢 挽</title>,<text>天然綺語早驚人。十八蓮花入手新。烏哺至誠元出性。鵝經妙法更傳神。重泉白璧埋何遽。一命金吾夢未眞。纔過甲年還有幸。餘光尙見掌中珍。</text>
<title>送金鍾城 元立 赴任</title>,<text>鍾城雄府壯關防。簡畀由來屬雋良。暫許櫜鞬歸法從。要將聲望鎭邊疆。胡沙入鬢仍成雪。塞鴈先秋政叫霜。莫上戍樓頻擧目。黑雲低處海茫茫。</text>
<title>送柳觀察 恒 按關東</title>,<text>管領名區豈易求。從來僊骨得僊遊。羡君此去冥搜盡。笑我平生大嚼休。紅日湧雲鰲背曉。玉簫搖月鶴邊秋。何緣共理尋山屐。一陟毗盧最上頭。</text>
<title>徐相國 景雨 挽</title>,<text>先朝簪筆近中宸。昭代蜚英領搢紳。谹議風生驚讜直。崇班玉立展經綸。千年鰈域期回泰。一夕雲騈遽返眞。粉署薇垣曾共席。不堪回首重沾巾。</text>
<title>朴沃川 敞 挽</title>,<text>得壽仁方驗。論才位太卑。梁鴻偕老日。卜子喪明時。大化人誰脫。循良世共推。哭君餘白首。臨挽涕雙垂。</text>
<title>義昌君夫人挽</title>,<text>王子夫人貴。尙書禮法傳。早騰椒掖譽。偏荷聖君憐。每愧碑留篆。翻驚劒合泉。靑氊豈無托。仁祖有賢孫。</text>
<title>[月沙李丈 廷龜 挽]</title>,<text>帝賚明王弼。人推間代賢。春風和滿座。詞藻麗生烟。豈獨文章貴。能兼德業全。蒼生懸望切。赤舃荷恩偏。天上台階峻。庭前玉樹聯。位高心益下。年邁守逾堅。更竚調羹日。難加學易年。絃歌輟鄭野。舟楫失商川。物外仙蹤遠。人間寶唾傳。高名與駱峀。千載共巍然。</text>
<title>送李子範 時楷 按湖南</title>,<text>憂時聖慮窅徘徊。簡拔終歸濟世才。纔見龔黃臨玉塞。更聞頗牧出銀臺。西南捍衛須雙妙。棣萼聲華動八垓。我昔龍門執鞭客。送君今日重銜哀。</text>
<title>送呂東江 爾徵 赴沁都</title>,<text>左海詞壇第一流。幾年經幄煥鴻猷。銓衡久擅東曹望。保障仍分北闕憂。已識人和能捍衛。不須天塹費綢繆。從今黑子雄無敵。自是眞儒善伐謀。其二一辱泥塗晩見收。敷腴幸得兩公遊。最憐太白詩篇麗。重喜東萊學業優。萬里騎鯨江月曉。雙旌噵鷁海天秋。世間斲鼻知誰在。死別生離欲白頭。澤堂沒公又去故云。</text>
<title>送申君澤 濡 赴公山</title>,<text>烏哺深誠徹聖聽。分符暫許出承明。纔乾堊室三年血。旋奉萱闈五鼎榮。紫綬恩光輝祖道。錦江秋色動詩情。鸞棲枳棘應非久。竚見徵黃入玉京。</text>
<title>趙監司 廷虎 挽</title>,<text>十載投簪卧峽村。移棲只爲近脩門。深知暮境閒居好。非是窮鄕舊業存。長恨隔江顔面阻。豈堪臨老死生分。班高且壽宜無憾。猶自悲吟暗斷魂。</text>
<title>邊承旨 孝誠 挽 內外一時俱沒</title>,<text>兩美眞天合。三生結好期。榮途只暮境。貞德叶閨儀。偕樂還千古。嚴裝共一時。新阡且同穴。存沒有何悲。</text>
<title>兪參議 榥 夫人挽</title>,<text>冷迹從遊地。名家父子間。熟知全壼德。何遽隕秋蘭。誠竭高堂養。恩加寶誥頒。有男何必已。冬笋已登盤。</text>
<title>丁參議 好恕 挽 二首</title>,<text>剛果如君少。雄州幾綰章。威名節度使。文望壯元郞。卉俗籠樽俎。凶魂血劒鋩。向來榮辱地。寂寞夢黃粱。其二騎省曾同席。中年阻靜便。塞關重會面。隣洞幸隨肩。聚散俄成夢。悲歡任逝川。風塵餘白首。淚灑菊花天。</text>
<title>趙校理 重呂 大人挽</title>,<text>未售連城價。居然六十三。高才屈小縣。一子勝多男。飛旐侵晨月。新阡鎖夕嵐。傷心過庭鯉。無復學周南。</text>
<title>尹監司 鳴殷 挽</title>,<text>錦水初傾盖。銀臺復盍簪。仍成千里別。遽隔九泉深。列鼎專城養。忘軀報國心。回看按節地。棠葉幾成陰。</text>
<title>送曺子實按關東</title>,<text>踏遍天磨與聖居。又持旌節出歸墟。淸遊獨占山川勝。大嚼空嗟髩髮疎。鶴背雲收蓬島近。鰲頭日湧海門虗。四僊亭上重臨地。鷗鷺應知舊佩魚。</text>
<title>題野塘南庄 二首</title>,<text>城市山林未是分。能招二者便離紛。朝端縱作靑雲士。物外長思白鳥羣。吟對碧峰疑隔世。醉臨丹壑欲忘言。遊天卽此眞堪樂。投紱何須到海濆。竹影侵階亂。松聲入戶凉。誰知城市裏。高枕夢羲皇。</text>
<title>參判晦汝挽</title>,<text>雖云再從卽同生。親愛無如我弟兄。散在遠時猶續問。聚頻過處輒傾情。外和內確全名節。跡混心違愧寵榮。玉立似君那復得。凍吟題罷只呑聲。</text>
<title>金同知 斗南 挽</title>,<text>先子同年獨有公。過江常擬訴深衷。僊遊忽隔三山遠。宿計翻驚一夢空。大壽本參元化得。純禧應與善人隆。傷心卿月韜光彩。西望楊花淚灑風。</text>
<title>送吳尙書汝完 竣 赴龍灣之行</title>,<text>天遣詞臣又出關。要令西价識祥鸞。一千里外幾行役。五六年來四往還。長路山川供歷歷。苦吟鬚鬢惱斑斑。此行珍髢知無鬻。莫把雲斤浪琢肝。</text>
<title>曺雪汀子實挽</title>,<text>昌陽之後聽天孫。內外蟬聯將相門。專制一方觀察使。襲封三世夏寧君。詩豪墨妙才無敵。屋弊囊空樂自存。有箇賢郞一非少。壯元聲價動薇垣。其二妙年同贅貳公門。半歲通家作弟昆。南岳趁芳春散策。西郊對月夜論文。無端暫別成千古。未了前因卜九原。聞道靈車江外過。白頭回望重銷魂。</text>
<title>過鄭子翰故居</title>,<text>重尋谷口夕陽時。破屋依然傍水湄。門巷寂寥人不到。壁間唯見鷓鴣詩。</text>
<title>豐海君挽</title>,<text>王孫風格最稱賢。滿眼芝蘭福履全。位到上卿猶黑首。壽才中歲奈蒼天。一園花竹空明月。萬事悲歡任逝川。春草萋萋叢桂老。不知誰和小山篇。</text>
<title>李延川 景嚴 夫人挽</title>,<text>凝川名閥盛簪纓。擇配高門四德成。壽共兩稀仁是驗。封差一品爵爲貞。城西晩築期偕樂。天外眞遊了舊盟。怊悵鰥翁垂白髮。夜深虗幌若爲情。</text>
<title>送洪遠伯 重普 赴星山</title>,<text>一片淸氷貯玉壺。九霄雲路展鵬圖。朝廷今日憂南紀。叔姪連年佩左符。白髮慈闈榮五鼎。靑春惠雨浹羣枯。卧治坐嘯多餘地。須綴珠璣寄老夫。</text>
<title>送李子先赴三陟</title>,<text>頭陀山下竹西樓。人道關東第一州。朝議共嗟虗講席。聖恩應許作僊遊。三千路隔丹墀遠。五十川橫碧玉流。肯使文星照蓬島。佇看飛舃返瀛洲。</text>
<title>送洪萬初 命一 按關東</title>,<text>相門才子足風猷。重入銀臺尙黑頭。龍榜再登傳緖業。貊墟三按續歌謳。棠陰不改添新感。岳色如迎宛舊遊。秋雨僊山蔘朮長。一封須寄老翁不。</text>
<title>送兪典叔 榥 按湖南</title>,<text>雙珠高價越連城。不獨家榮國亦榮。黑首畿湖聯節鉞。靑雲先後迭銓衡。春臨海戍千艫簇。秋閱山墉萬甲迎。南極此行吾欲賀。老星偏向北堂明。</text>
<title>昇平金相國 瑬 挽</title>,<text>德業文章盖世才。丹靑重見煥雲臺。手扶倫紀開中否。名動華夷壓上台。殷鼎五調知士望。秦舂一輟奈梁摧。身都將相今誰在。江漢長流不盡哀。</text>
<title>沈判書 詻 重牢宴席次韻</title>,<text>宗伯達尊誰似者。夫人壽福况兼之。同庚未了多生債。周甲還逢合巹時。卿月婺星雙照席。綵絲黃髮共傳巵。他年此日重開宴。今度諸賓幾箇隨。</text>
<title>李正郞 弘相 挽</title>,<text>已識生如夢。如何夢復忙。神駒纔放步。嫰蕙忽捐芳。人物風流晉。詩章盛晩唐。大材還不壽。吾欲問穹蒼。</text>
<title>甲契會。與月塘 姜公碩期，潛谷 金公堉 諸公。共賦。</title>,<text>庚弟庚兄七八公。人間六十捴成翁。先衰後老休分說。白髮蒼顔略異同。勝日開樽簪幾盍。他年記蹟畵須工。終歸一處非虗語。更續玆遊九地中。</text>
<title>次東州李子時 敏求 寄來韻</title>,<text>病來尤覺懶參尋。悵望江郊宿霧沉。末路共全兵後喘。餘生尙保歲寒心。水流花落春隨盡。雨歇沙暄草欲深。時序向闌佳會阻。謾將巴唱答韶音。</text>
<title>再疊。追悼汾相。李公聖求。</title>,<text>棠山輟棹記追尋。楊柳門前返照沉。興入遊鱗登網口。情輸浮蟻凸杯心。誰知半夜台星拆。永隔重泉宿草深。欲向卯君論往事。不堪隣笛送哀音。</text>
<title>三疊。直廬書懷。</title>,<text>湖海菟裘夢裏尋。直廬癡坐漏聲沉。籠鷴未放三秋翮。櫪馬空馳萬里心。雨洗天衢雙闕逈。月臨僊掌五雲深。張衡已草歸田賦。擬聽春風欵乃音。</text>
<title>四疊奉東州</title>,<text>幽人何處可能尋。江路縈廻暝樹沈。水部病翁頭已雪。夜郞歸客錦爲心。花飄上苑春容老。月印西湖爽氣深。相憶此時難自遣。不妨酬唱費徽音。</text>
<title>次東州雪馬韻</title>,<text>層氷爲陸玉成堆。極目瓊塗霽色開。斫雪奔輪疑快馬。騰空晴響劇驚雷。乍前忽後山如走。或躍旋飛島欲來。自是滄桑歸一幻。回頭怳若夢瑤臺。</text>
<title>高吉州 用厚 挽</title>,<text>每惜詞臣落海邊。忽驚哀挽到門前。文山正氣看先烈。高適詩聲更妙年。已逐忠魂歸碧落。誰將流水奏朱絃。卽今同榜無多在。悵望南天淚自懸。</text>
<title>羅密陽 緯素 臨行索詩。走筆以贈。</title>,<text>貂玉紆新寵。麟符佩主憂。風流海東士。形勝嶺南樓。筆落湖山月。觴飛橘柚秋。白頭司馬亞。虗嚼送爲州。</text>
<title>送卞洪州 時益 赴任</title>,<text>溫然儒雅可爲師。况復中剛礭不移。久綴諫班恢讜論。更臨凋郡字癃疲。拊摩吹喣韓公序。潔白平均杜老詩。千古兩言吾欲贈。勉君終始念於斯。</text>
<title>具都正 鏊 挽</title>,<text>扈駕蒼黃際。輸忠矢石中。兩符仍劇地。三路復元戎。未了春暉報。翻驚世事空。有才還不壽。吾欲問天公。</text>
<title>李正郞 海昌 內挽</title>,<text>早服家庭訓。于歸婦道全。塵緣未五十。雲路卽三千。白璧留餘慶。玄堂卜舊阡。張林應紀德。誰是筆如椽。</text>
<title>李判書 溟 挽</title>,<text>胸海汪汪未見涯。冥觀捭闔卓難窺。蚤逢濁世淹荒野。晩際淸時判度支。廣宇笙歌雲影散。新阡松栢雨聲悲。交情不獨同年分。題罷哀詞涕自垂。</text>
<title>蔡百昌祖夫人挽</title>,<text>摳衣南谷自髫齡。數拜夫君荷眷情。早識婦儀全六德。晩看雄府享三牲。薇垣令子恢先業。吏部賢孫擅大名。聞道佳城是同穴。九原千古卽平生。</text>
<title>南左相 以雄 挽</title>,<text>魁甲詩名早出倫。晩來登擢際昌辰。一身羽翼寧辭險。三掌銓衡尙患貧。位峻鵷班聲望蔚。形移麟閣畵圖新。中台莫歎當宵隕。雙劒重逢錦水濱。</text>
<title>李相國 行遠 挽</title>,<text>淸班鵠立好風儀。歷盡華要到鼎司。襟抱坦夷無係着。門庭涔寂少營爲。燕程未半回丹旐。龍浦無涯隔玉墀。怊悵亂山深草裏。伯倫墳上不空巵。</text>
<title>送李靜叔赴公山</title>,<text>聞道湖西四鎭雄。箇中玆牧最饒豐。治繩暫借詞臣重。將母偏知聖渥隆。月岳雲鬟呈壽席。錦江霞入詩筒。臨行贈別無它語。須念州名不負公。</text>
<title>送盧蔚山 峻命 之任</title>,<text>塗城兵燹劇龍蛇。况復隣需日倍加。環境向來饒剝鑠。賢侯此去費搔爬。心懸北極愁雲隔。邑近南溟瘴雨多。窮巷遠尋勤索句。退才慙乏筆頭花。</text>
<title>送李壻士實赴高山</title>,<text>天遣穿楊豈偶然。泥塗應惜雪侵顚。雲霄會見摶鵬翼。嶺海誰知執馬鞭。駱相風流今古擅。石翁忠節日星懸。煩君此去遵遺躅。它日揚名繼兩賢。駱村石室。皆爲高山。其二年垂弱冠入吾門。恩愛奚殊父子間。情自喪珠尤惓惓。淚因踰嶺倍潸潸。郵亭擧目天連海。故國回頭雪滿山。老我向來經此苦。念君何以解愁顔。</text>
<title>寄松都留後金伯厚潛谷詞案</title>,<text>逢春何事倍相思。爲是今年共到稀。莫怪離篇終負債。秪緣沉病久拋詩。鬢髭較我君全白。筋力方君我益衰。聞道鐵關氷雪塞。逐臣消息寄來遲。</text>
<title>次韻奉白軒李公 景奭</title>,<text>墻外炊煙一道斜。半庭疎雨濕梨花。東風未解傷春恨。吹落殘紅印白沙。</text>
<title>仁祖大王挽詞</title>,<text>天意開中否。祥光表後昆。嘉名肇皇祖。大寶屬神孫。竟致人倫正。重瞻母位尊。東民奈無祿。不見鑄羲軒。其二億兆疲昏政。三千戴聖人。功高四配祖。澤普再承仁。宇宙綱常舊。山河日月新。嵬嵬本無象。誰復寫光塵。其三赫赫中興業。曾無漢以還。志存湯武上。時値宋元間。詘策終全社。微權豈濟艱。朝宗一心在。靑史見班班。其四舜孝尊親大。文謨履運昌。君臨餘二紀。嬰慕遍諸方。觀起它年望。陵仍舊號長。銜恩老臣在。泣血愧三良。</text>
<title>題洪勉叔 茂績 觀流亭</title>,<text>萬死歸來白髮臣。小亭新揭壓江濱。淸兮可濯歌漁父。逝者如斯歎聖人。栢府薇垣曾激濁。南溟北海幾知津。流行坎止惟隨分。莫把浮沉嬲此身。</text>
<title>趙知事 緯韓 挽</title>,<text>左海詞壇孰主盟。一時雙壁擅文聲。繡腸錦肺千章麗。雄辯豪談四座驚。樞府峻階卿月轉。耆英高會壽星明。達尊於世如公少。猶自潸然爲舊情。</text>
<title>送吳汝完使燕</title>,<text>病久吟詩廢。時危出語難。臨行何以贈。只是祝平安。其二霜雪凝嚴日。乾坤震蕩時。行行須趁節。莫過伯夷祠。</text>
<title>送張綾州仲仁之任</title>,<text>窮尋委巷索離篇。其奈吟工减昔年。七十生稀驚我老。二千石貴借君賢。臘殘鈴閣梅飄雪。春入官堤柳拂煙。聞道聯珠亭更好。夜深風露聳詩肩。</text>
<title>任正郞 興後 挽</title>,<text>絶塞同憂患。通家作弟兄。榮枯雖異路。肝膽各披情。世事經千變。危塗了一生。廣陵深草裏。誰識吏郞塋。</text>
<title>送星老 舍姪壽翼 赴濟州</title>,<text>熊軾才臨鴨水灣。飛艎又指漢挐山。西南絶域賢何獨。叔姪離情淚自潸。去國莫嗟浮海遠。作舟應試濟川艱。一心夷險吾家事。只願鯨波好往還。</text>
<title>寄呈潛谷</title>,<text>兩朝黃髮佩危安。淸德無多漢以還。拄腹三千今豈有。休官七十古猶難。謝公久繫蒼生望。裴老寧容綠野閒。雌甲自憐猶未退。夢隨飛鷺落金灘。</text>
<title>李正郞 廷夔 祖夫人挽</title>,<text>夫公忠節日星懸。鸞鏡呑聲六十年。蒼竹幾斑虞女淚。白頭長咏栢舟篇。庭摧玉樹添新恨。劒合玄臺復舊緣。有箇賢孫一非少。壯元才望續靑氊。</text>
<title>送任慶翼 翰伯 赴星山</title>,<text>先朝對策壯元郞。十二樓前近耿光。新服卽今憂赤子。詞臣此去佩銅章。金鑾粉署靑綾遠。牛巷鷄塒白日長。莫怪老夫偏惜別。曾同絶域犯風霜。</text>
<title>朴旌善 𥳍 挽</title>,<text>吏隱城南隔市塵。靜中詩句覺淸新。雖盛玉署元非願。暫借銅章只爲貧。七袠加三仁可必。雙珠寡伍世稱珍。僊鳧化鶴歸蓬島。誰是彈琴不下人。</text>
<title>奉寄白軒謫所。兼示趙龍洲日章 絅。</title>,<text>黃閣文章第一流。暮年何事謫西州。身同漢使雖幽窖。地異燕山可下樓。出塞莫嗟淹白馬。入關行見馭靑牛。應逢去歲攀髯日。回望蒼梧淚不收。</text>
<title>將作燕行。與棘從弟 光烒。宿楊山。</title>,<text>堊室三年血。燕山萬里行。連床一宵話。捴是別離情。</text>
<title>送李秋曹彈琴 志賤 赴端川</title>,<text>有郡名關北。雲天兩嶺間。金貂稱貨窟。氷蘗輟秋官。美政淸於水。吟肩聳似山。千年宓子曲。今日見重彈。</text>
<title>李晉州 以存 挽</title>,<text>瀛洲學士壯元郞。貂玉躋班鬢未霜。西出共驚三杼至。南遷重惜一麾忙。十年寵辱雲隨盡。千里存亡涕自滂。末路敷腴如子少。白頭何忍寫哀章。</text>
<title>題幸州崔君 㮋 勸稼亭</title>,<text>世亂鄕居好。爲農足此生。樊遲猶學稼。諸葛亦躬耕。白水千畦滿。黃雲十里橫。每秋亭上會。鷄酒祝昇平。</text>
<title>解官歸栗里</title>,<text>收得殘骸返釣磯。春江政値鱖魚肥。晴簷穩睡眞堪樂。休道人間有是非。</text>
<title>舟中遇雨</title>,<text>白髮三朝老。春江一棹風。過雲拖小雨。飛鷺掠孤蓬。地覺人間窄。津應海上通。乘桴吾欲去。不必歎途窮。</text>
<title>李承旨 䅘 挽</title>,<text>亢議寧同俗。浮名任倘來。老夫常所愛。深抱幾回開。暫脫銀臺直。翻驚玉樹摧。傷心倚門淚。行路亦含哀。</text>
<title>次李監司錫汝 時萬 寄來韻 以邊賊貶罷。被譴還湖。</title>,<text>三宿都門外。孤臣疋馬西。淸時寧邁邁。吾道本棲棲。舊業餘千卷。生涯寄一犂。蓽蓬堪送老。桃李任成蹊。其二鷺湖新別墅。鴨島舊茅廬。把釣前觀察。尋花老判書。金灘颿影轉。銅浦鴈聲疎。卽此分淸賞。誰言謗百車。其三白日應垂照。丹心豈餙誣。看書摩病眼。臨鏡怯霜顱。保障須良將。旬宣斥鄙夫。是非吾耄矣。端合着江湖。其四置散眞吾分。幽棲不用名。金梭入春網。白雪擣秋秔。潘岳閒居趣。溫公獨樂情。聞君近一訪。花逕候逢迎。</text>
<title>醉贈東州</title>,<text>萬事無如醉不知。浮生擾擾欲何爲。一壺來勸君須會。除却東州更有誰。</text>
<title>次東州示韻</title>,<text>逢春更覺興悠然。况復吾徒有謫僊。造物與閒仍與健。好將詩酒送殘年。</text>
<title>寄吳竹南汝完</title>,<text>爲問逢秋後。吟成幾首詩。江湖余樂也。富貴子專之。峻秩黃扉近。幽盟白鳥知。雲泥本殊路。一笑奈無期。</text>
<title>奉竹南。兼示東州。</title>,<text>聞君僑舍近東州。詩酒相過作勝遊。宗伯俊才凌鮑謝。謫僊豪氣傲公侯。靑雲獨步榮無並。白璧深藏價未酬。一笑成三難再卜。謾將華髮伴沙鷗。</text>
<title>寄韓知事勗哉 明勗</title>,<text>少壯同題鴈塔名。晩塗猶保歲寒情。如公材德宜三達。愧我空疎廁六卿。月印楊江霜練纈。秋酣溪岳錦屛成。投簪卽此分淸賞。頭白餘生荷聖明。</text>
<title>送金舜輔 卨 赴江西</title>,<text>粉署鑾坡夢一塲。居然雙髩已成霜。回頭幾笑風波地。經險猶全鐵石腸。三黜出關皆孔道。七旬拋筆奈離章。浮生萬事誰非幻。須把窮通聽彼蒼。</text>
<title>送金仲文 益煕 按關東</title>,<text>山川自是要詩工。天借詞臣按貊封。入省風霜生諫筆。出關笙鶴躡僊蹤。暾升滄海銀開鏡。雪罷金剛玉削峰。愧殺紅塵老司寇。十年猶聽禁城鍾。</text>
<title>送兪典叔赴舒川</title>,<text>名家父子許深知。半世從遊托素期。宿草經時猶有淚。河橋此別更含悲。春生澤國供吟興。地近雷州荷聖私。感舊傷今無限意。凍毫難盡一篇詩。季方時謫洪州。</text>
<title>李承旨景三挽</title>,<text>同年同席又同庚。半世深情卽弟兄。回首向來行樂地。一塲春夢不分明。</text>
<title>韓相國 興一 挽</title>,<text>昭代須賢佐。名家有世臣。鵬程初奮翮。鸞掖歘通津。志業恢黃道。門闌近紫宸。嶺畿仍仗鉞。臺閣動埋輪。文武全才是。安危注意新。兩銓孚宿望。三事轉洪鈞。濁世紛多餙。淸關獨見眞。廟廊存大體。鵷鷺屹長身。餘事穿楊妙。孤忠涉險頻。北行才返旆。東首遽拖紳。衛士休加額。秦舂輟相隣。靑氊付齠齔。綠野鎖松筠。弱歲曾聯榜。宮筵又並賓。度遼穿虎豹。淹薊宿荊榛。共飽風霜苦。還同骨肉親。公私無限慟。淚盡問蒼旻。</text>
<title>送南韓山 翧 赴任</title>,<text>湖西名郡數韓山。隨處池臺足勝觀。地主向來須峻秩。天遊暫許輟僊班。土翁亭廢雲煙鎖。牧老墳荒草樹寒。東閣政閒應訪古。苦吟詩鬢易成斑。</text>
<title>李參判 景憲 挽</title>,<text>龍鳳王家有五人。白眉憐我㝡相親。恬然於物曾無競。長者之風自有眞。一代才名穿鐵硯。兩朝恩渥侈金紳。看君符彩今猶在。太史僊郞世掌綸。</text>
<title>送士實赴務安</title>,<text>埋玉重泉隔幾年。音容怳若在吾邊。今君又向天涯去。淚盡存亡只惘然。其二每見君時如見見。暫相離處便相思。殘年此別眞堪惜。一笑重逢豈易期。其三細察徒勞須務大。舊規宜守豈圖新。循良自是無他術。只在安民與潔身。其四辟瘴細傾蔘朮酒。偸閒須讀聖賢書。恩褒淸簡君家事。竚見徵黃入玉除。</text>
<title>送申元澤 混 之任玉果</title>,<text>南陲僻縣玉爲名。如玉僊姿果此行。雙闕瑞煙辭內仗。四時香火近先塋。凉生竹塢霞觴凸。喜動萱闈雪笋呈。聞說公庭民少訟。邑人長聽讀書聲。</text>
<title>送任臨陂 重 之任</title>,<text>聖主憂民切。聯翩輟從班。大人才解虎。小胤又棲鸞。迎送冬春際。賢勞父子間。最憐頻陟岵。淚眼不曾乾。</text>
<title>送李稚欽 翊漢 赴通川</title>,<text>壯元蟬鬢映豐貂。旋向名區五馬驕。紫綬靑春方快意。銀潢玉派自淸標。僊峰客過衣皆羽。步屧香生草亦瑤。占識前身是道骨。不然那得挹松喬。</text>
<title>送星老赴謫所</title>,<text>耽羅淸德七留碑。今日橫罹孰不悲。鄒子桁楊是無妄。將軍薏苡反成疑。謂天可質還無賴。如玉其心豈有疵。帳下變生非細忠。它時恐倒太阿持。</text>
<title>睦知事 敍欽 挽</title>,<text>托契交遊四十年。隔城同病各華顚。參尋雖罕情逾密。榮辱都忘跡共跧。蘭茁五芽恢世業。恩推八袠近台躔。傷心試院遺屛在。畵裏儀形尙宛然。</text>
<title>尹同知 天衢 挽</title>,<text>每喜居相近。東西隔苑墻。忘年吐肝膽。乘月引壺觴。白璧重泉閟。金魚一夢忙。靑氊歸弱屬。萬事只沾裳。</text>
<title>李延川 景嚴 挽</title>,<text>床頭問疾隔三晨。凶耗旋傳夢未眞。膠漆百年心不改。金貂八座髩俱新。違時抹摋元相似。隨分功名又略均。耆席風流今寂寞。不堪郊墅鎖松筠。</text>
<title>滿月臺</title>,<text>公退輕輿訪舊來。緣崖樵逕細縈回。四圍形勢羣峰在。千古興亡獨鳥廻。翳日老藤纏破礎。隨風枯葉沒荒臺。繁華五百年間事。付與斜陽牧笛哀。</text>
<title>夜吟</title>,<text>缺月窺牕照。寒螿入戶鳴。筭來浮世事。癡坐到深更。</text>
<title>重九登滿月臺</title>,<text>暇日登臨處。如何感慨長。遺墟是故國。佳節又重陽。物換山猶碧。秋深菊未黃。悲吟仍竚立。野色已蒼茫。</text>
<title>次曺同年 臣俊 韻</title>,<text>霜落風高候鴈鳴。滿庭枯葉作秋聲。分司白傅催歸興。多病文園减宦情。遙岫得雲呈幻態。晴池受月漾餘淸。詩成欲寄同年老。催喚官僮覓管城。</text>
<title>題東軒</title>,<text>西出有何得。崧山當小軒。政淸慙谷老。僧坐學東村。柱笏雲生岫。臨池月入樽。閒吟仍穩睡。無處不君恩。東村金提學。曾莅松都御史。褒啓有淸坐如僧之語。</text>
<title>寄鄭東溟 斗卿</title>,<text>東溟天下士。氣節古今無。賦力凌鸚鵡。詩鋒敵鷓鴣。心歸子眞谷。迹托步兵厨。爲解文園渴。因風寄一壺。附和韻 東溟松都大留守。竹所老先生。美酒分香味。新詩領舊情。醉來天地小。吟罷鬼神驚。谷口吾安敢。猶宜阮步兵。</text>
<title>過穆淸殿舊基</title>,<text>聖祖龍潛久。鞏基毓慶長。沛鄕今漢帝。湯邑古唐皇。兵火祠仍廢。朝廷事未遑。神明須護衛。丹雘竚重光。</text>
<title>感興</title>,<text>獨立望平楚。寒林生夕風。聖狂興廢異。天地古今同。木落山容瘦。池淸月色空。哦詩要遣興。爲句不須工。</text>
<title>松都古迹</title>,<text>落木秋風訪古來。頹階破礎蝕荒苔。笙歌寂寞歸何處。明月依然滿舊臺。右滿月臺其二圃老孤忠埒伯夷。高名千載日星垂。至今嗚咽橋邊水。似訴當年不盡悲。右善竹橋其三旁探月窟躡天根。不獨窮經泝道源。鶴去壇空人跡絶。滿山紅葉自黃昏。右花潭其四神崧粧黛倚蒼旻。孕出如花絶代人。千載綠雲僊響斷。半山眉月爲誰新。右眞娘</text>
<title>花藏寺火後。過去口占。</title>,<text>曾謂千年佛。難逃一劫灰。廢興元有數。僊釋豈無災。泥塑還塵土。髡徒寄草萊。吾行差數月。恨未倚樓臺。</text>
<title>登花藏西臺</title>,<text>四海來雙眼。三人坐半天。飄然思駕鶴。萬里逐飛僊。</text>
<title>宿圓通寺</title>,<text>倦客投山寺。頹然借榻眠。明朝向何處。飛瀑挂中天。其二自笑吾年已過稀。登山脚力未全衰。踏盡千峰與萬壑。歸來僧舍又看詩。</text>
<title>雨中登山</title>,<text>紅樹招提路。披簑細雨時。誰能畵此景。寄與世人知。</text>
<title>圓通後嶺</title>,<text>扶上層巓瞰舊都。巉巖石棧巧縈紆。羊腸世路吾曾踏。今日崎嶇是坦途。</text>
<title>登天磨山</title>,<text>攀藤獨上最高峰。眼底山河表裏通。已識巨靈專斧鑿。敢將枯筆闘豪雄。摶沙攫土非人力。呀谷窪池卽化工。天與大年衰脚健。周遊怳若馭泠風。</text>
<title>朴淵</title>,<text>玉削千層壁。虹垂百丈川。奔雷掀絶壑。飛雪灑晴天。壯似銀河落。明如白練懸。神機誰幻出。題品愧靑蓮。</text>
<title>坐溪邊偶吟</title>,<text>此翁有何癖。偏愛水聲奇。臨流不知返。山日已西欹。</text>
<title>到觀音寺</title>,<text>疎雨尋秋寺。寒林起暮煙。開廊新架广。剖竹細通泉。松偃臨無地。山明別有天。西來何所得。囊裏富淸篇。其二暮入觀音寺。四山松檜陰。紺崖零露濕。丹竈宿煙沉。水落雲邊石。風生月下林。誰知人世外。獨坐抱冲襟。</text>
<title>次白軒韻以寓歸思</title>,<text>陪都物色得春多。嫰綠殘紅細雨過。遙想故山風景好。滿江煙月漾靑蘿。附原韻 白軒門巷春來草色多。滿城車馬斷經過。慇懃獨有松都相。遠寄金丹到雀羅。</text>
<title>金經歷 震遠 挽</title>,<text>堂有偏親八十六。嗟君舍此竟何之。雄都獻壽還如夢。千里潘輿獨去時。</text>
<title>題大同廳壁</title>,<text>民役均輸是大同。設廳寧憚集羣工。經營左右雙廊屹。藏蓄金錢百貨豐。不獨隣需勤積峙。須將贏息活疲癃。留題壁上詩爲記。癸巳初秋始訖功。</text>
<title>贈松都李上舍埱</title>,<text>蠻觸紛紛兩角蝸。獨將麤糲送生涯。酒逢賢聖談彌勝。腹有經書氣自華。混世無名方得道。藏珍不市豈爲瑕。君看旱月江流淺。千斛龍驤久着沙。</text>
<title>送姜公獻赴江界</title>,<text>連年西塞佩銅符。方覺邊頭重宿儒。到處任天皆我土。人間何地不危塗。盤空鳥道雲成棧。劈峽蠻江帶作郛。簡自宸衷應有意。他時會見展鵬圖。</text>
<title>別任慶翼赴魚川</title>,<text>古城秋色易生悲。况復河橋有別離。休言執策臨關路。猶勝燕山枕雪時。</text>
<title>次姜公獻韻</title>,<text>平生志氣略相符。爲學常嫌子夏儒。愧我龍鍾餘短髮。多君驥步得長塗。受降城古雲收磧。滿月臺荒草沒郛。兩地莫嗟魂夢斷。他時麟閣看新圖。</text>
<title>具府院母夫人挽</title>,<text>有子何須已。爲孀亦不孤。榮稱府院母。尊是聖君姑。養到三牲極。恩頒一品殊。塵緣了九十。歸路接蓬壺。</text>
<title>谿谷夫人挽</title>,<text>福祿於今代。無如我妹尊。聖妃之所恃。元子以爲孫。紫殿含新慽。玄堂卜舊原。病深違執紼。頭白只銷魂。其二一自台文晦。仍成宿疾纏。孤鸞悲幾日。雙劒會重泉。官庀哀榮極。恩封雨露偏。張林應紀德。誰是筆如椽。</text>
<title>鄭判書 廣成 挽</title>,<text>三朝宿望屬台躔。兵後投簪落海邊。膝下斑衣黃閣老。眼前聯璧赤墀僊。尙書寵擢才經月。丘壑風流占幾年。舒卷行言應有傳。世間誰是筆如椽。</text>
<title>次舍姪謫中寄來韻</title>,<text>衰年何幸免西行。况得新詩慰我情。千里披緘疑面對。一身沉病却心驚。每嗟牢圄寃鄒子。誰料長沙老賈生。蚤晩湘龍雷雨起。共君田舍對柴荊。附原韻嶺外初聞塞外行。楚囚孤姪倍傷情。年高八十心常懼。路遠三千夢亦驚。慄慄寒威當歲暮。遑遑征役趁陽生。天涯遙想辭朝日。應有歸魂拜坐荊。</text>
<title>南判書 銑 挽</title>,<text>氷蘗淸名徹紫闈。天曹峻秩近黃扉。朝端玉立如公少。世上何人有是非。</text>
<title>次龍洲寄示韻</title>,<text>天餉吾徒得大年。厖眉華髮似癯僊。全公材德宜三達。與我期頤爲衆捐。官秩自慚叨分外。聖恩何路答生前。來秋擬結香山社。莫學羊裘卧水邊。</text>
<title>疊韻奉秋峰兄</title>,<text>異姓塤箎自妙年。晩來同作社中僊。早知福德爲公有。猶幸湖山不我捐。岳北雲煙供眼底。終南蒼翠落牕前。悠然相望不相會。空聳吟肩雪月邊。</text>
<title>三疊</title>,<text>跨歷三朝八十年。試携鳩杖怳飛僊。病拋簪笏非天譴。門絶輪蹄覺世捐。共道新春生雪裏。須煎嫰艾及花前。優遊送老吾儕事。莫把輸贏到耳邊。</text>
<title>四疊書懷</title>,<text>憶昔明光獻賦年。虗名誤廁玉堂僊。跛䍧豈合長途用。曲木甘爲大廈捐。耆席此叨眞望外。暮塗餘樂且尊前。殘骸穩着知何所。已辦茅廬鴨島邊。</text>
<title>五疊。寄示玄洲都尉。</title>,<text>從遊都尉憶髫年。玉樹淸標望若僊。到老刀圭憐共病。它時樽酒惜徒捐。橫杠筆力鍾王上。倒海文瀾魏晉前。餘景易頹應不貸。何妨數會小池邊。</text>
<title>六疊</title>,<text>莫喚殘年齒少年。此身曾是赤墀僊。已知聖渥如天大。那惜微軀爲國捐。老去詩情寧在後。醉來豪氣欲無前。逢春忽起扁舟興。夢逐沙鷗落海邊。</text>
<title>七疊。寄玄洲。以慰暮年孤寂之懷。</title>,<text>宣廟儀賓揀選年。神童秀骨箇中僊。芬華溢目恬無動。翰墨娛心老不捐。銀燭賜歸三接後。琱軒夾醉九街前。太平榮享如公少。休道孤吟枕席邊。</text>
<title>八疊自咏</title>,<text>駸駸病曆過稀年。安有塵中白髮僊。學乏知方吾自畫。才乖適用世宜捐。但傾春釀無何裏。要絆殘暉未落前。我亦人間事了客。一竿煙月老江邊。</text>
<title>李仁漢內挽</title>,<text>粧奩絲篋宛平生。僊馭超然上玉淸。回憶世間偕樂地。落花春夢不分明。</text>
<title>次李錫汝韻</title>,<text>莫謂江干滯。孤忠天獨知。湖光晴漲膩。山色碧參差。得喪寧非命。風雲自有期。吾王方側席。休道鬢全絲。</text>
<title>耆英會。次後瘳韻。呈潛谷相公。</title>,<text>城南社席集羣公。壽曜爭瞻暎海東。仄景易頹寧我貸。深杯數勸覺情隆。金犀狎坐忘拘束。齒髮齊衰略異同。偏喜上台强健最。卽看民物囿仁風。</text>
<title>草堂新成偶吟</title>,<text>草屋狀如龜。楊江江水涯。壁宜魚網挂。門合荻簾垂。螻蟻求深穴。鷦鷯占一枝。餘生足容膝。重覺荷恩私。</text>
<title>奉送姻叔李 世彦 丈赴高山 補遺</title>,<text>豈弟高山守。銅章佩暮年。神駒走赤汗。僊鶴唳靑田。德著門闌赫。家肥孝友傳。璿源眞鳳系。玉葉本蟬聯。蓮籍初高選。芹黌孰敢先。氷壺懸月下。玉樹皎風前。黍稷勤祠廟。蘋蘩采澗瀍。疾風萱草恨。晴雨棣華姸。忠義傳先祖。風流聳海堧。魚生范子釜。客坐廣文氊。行身遵道路。脩服雜蘭荃。井渫誰能汲。匏懸只自憐。炳章初豹變。矯翼始鶯遷。湖驛纔驅傳。尙方復備員。磨硎頗挺拔。脫鬣擬騰騫。嗜酒陶元亮。哦詩孟浩然。胸襟溟漲窄。松栢雪霜堅。托契襟期合。通家歲月延。附騏欣涉遠。置驛喜登僊。薰德心猶醉。曳裾榻解懸。櫟材吾所棄。楊葉爾能穿。老伯聲名大。分憂寵渥專。文章開窔奧。道德講磨硏。好學希顔子。成名鄙魯連。淸操爭白雪。直節度朱絃。霖雨求嵓築。熊羆載渭畋。楚湖呑八九。鯤海激三千。逸氣凌雲鶻。忠誠拜杜鵑。金書褒爵賞。玉節耀戈鋋。腹坦慙佳婿。氷淸邁古賢。風驚鴻鴈序。詩詠鶺鴒篇。風雨姜衾冷。池塘謝夢圓。侯生官序拙。潘岳鬢毛鮮。奉祿分親族。散錢及里廛。紫鸞司簿領。白馬又聯翩。緖業垂千代。家聲騁八埏。公侯俱景仰。車馬日喧闐。東閣看秋菊。南塘賞采蓮。携裯同信宿。執斝暢幽悁。弊褐君原憲。腐儒我伏虔。功名俱墮甑。榮辱各忘筌。嶺上吟觀海。花間醉枕甎。別離魂黯黯。聚散涕漣漣。麻浦淹飄泊。梧村阻靜便。三年金井驛。一病錦江船。聖代甘憔悴。江湖作棄捐。白鷗空浩蕩。黃雀任翩翾。長嘯親龍劒。悲歌坐馬韀。凌雲詩似錦。扛鼎筆如椽。識字傷投閣。噤吟笑搤咽。龍鍾悲局促。蠖屈滯林泉。有客來嘲白。缺缺 默草玄。人心多詐異。交態事雕鐫。身似罹罝兎。心如縮頸蝙。同人分彼此。異地自迍邅。江渭音容間。棲遲老病騈。洛陽重邂逅。湖上日洄沿。阮籍憐靑眼。馮唐已白巓。敷腴欣會面。姻婭幾周旋。貸粟資貧窶。論文閱簡編。追隨同蚷蟨。來往等鞦韆。遠別何時見。愁腸此日煎。回風吹獨樹。落日照離筵。烏閣霜稜輟。熊轓海路綿。河橋開餞別。祖帳擁貂蟬。鷄試刀邊割。牛無目下全。官淸携紙被。政簡用蒲鞭。白髮南天外。丹心北斗邊。吏稀春寂寂。庭靜草芊芊。渡虎英聲振。侵魚苛法蠲。心神如凈水。獄訟似平銓。里歌三異矣。途詠二天焉。白日簾無事。黃紬午作眠。名區多勝槩。暇日恣窺緣。桂醞金觥酌。蘭舟錦纜牽。官梅看豔豔。衙鼓聽𪔱𪔱斸藥丹芝嫰。烹茶翠竹燃。村狵聲寂寞。庭鶴舞蹁躚。百里花爲縣。雙歧麥覆阡。還知借寇日。不受送劉錢。製錦仁風煽。調琴德化宣。飛鳧應詔召。良驥豈拘攣。楚江千里夢。秦樹萬重煙。換歲驚年老。逢春怯病纏。雲驪思展足。霜鶚且張拳。歷落心猶壯。淹留迹尙跧。玉輝羞出櫝。珠彩待探淵。白雪空吟楚。黃金未築燕。首陽天外遠。歸夢海西偏。扶疾藜筇弱。看山葛帽顚。一杯眞小技。萬事付吟肩。別後誰尋者。天涯更勉旃。參商分遠邇。鱗羽隔山川。我亦謝溷濁。浮遊訪偓佺。覽輝翔老鳳。貪食下飢鳶。陶子傷摧翼。韓公泣悔愆。驚鱗逃食餌。傷翮避彈弦。獨鴈迷南海。孤雲影北天。歸期應爛漫。別淚自潺湲。綴句呻吟內。臨軒强寫牋。</text>
<title>送兪生還鄕</title>,<text>兪生二十解書劒。騎驢十年到京國。半世遑遑未得名。崢嶸萬卷空載腹。妻瘦見寒但四壁。賢哉兪也樂自如。北闕靑雲今已矣。湖山舊業還歸歟。嗟我於世百無用。世路相知知是誰。惟君與我相忘形。日來省我抽肝脾。朝來告別驚何遽。摻子之手涕滂滂。吾王聖明君正少。丈夫得途未要忙。勸君韜養待束帛。金璞熒熒不留礦。古來貧賤別更苦。今日臨歧倍惆悵。</text>
<title>過亡友韓實之 信及 故居</title>,<text>終南山下澗之濱。駐馬行人更愴神。茅齋寂寞門長掩。一樹梨花自暮春。</text>
<title>次韻。奉贐三岳丈人還鄕。</title>,<text>碧空雲盡月舒波。底事幽人感慨多。一病可堪湖外別。三春無奈洛中過。寒煙驛路草如織。垂柳離亭鶯政歌。聞道竹林開小逕。幾時歸對醉顔酡。</text>
<title>再疊春興</title>,<text>綠沼風生起細波。沉眠不覺鳥聲多。山僧帶雨催詩去。野老尋春載酒過。元亮已成三徑趣。梁鴻肯作五噫歌。朝來一倍幽人興。墻外桃花醉欲酡。</text>
<title>次兪內翰韻</title>,<text>好事何人載酒過。草玄高卧閉門多。數聲啼鳥穿梅逕。一抹炊煙起竹坡。峰揷天心屛裏畵。魚游池面鏡中梭。僊郞白雪誰能繼。雕琢愁肝損泰和。</text>
<title>次采蓮曲韻</title>,<text>浮碧樓前煙水多。棹歌相和采蓮歌。移舟欲向南塘去。却怕長洲起白波。</text>
<title>次五忘軒諸公韻。寄睦學士林居。</title>,<text>聞道城南占別區。碧山分半可招吾。藥欄嬌語雙雙燕。沙渚飛鳴兩兩鳧。却喜林泉超世界。還疑日月在僊壺。明朝定欲休官去。挂席同遊萬里湖。</text>
<title>再疊禁中書懷</title>,<text>苦憶東籬菊百區。可憐衰疾不支吾。稻粱自是欺雲鵠。矰繳何曾及海鳧。千里覊愁催白髮。五更殘漏滴金壺。分明昨夜燈前夢。獨把漁竿下晩湖。</text>
<title>次韻奉睦湯卿 大欽 兄弟</title>,<text>二公聯璧侍宮筵。爭說詩名擅妙年。一段淸氷超絶壑。百篇佳什和鈞天。晴塵紫陌鳴晨珮。睡鴨金罏拂夕煙。自愧疎慵偏雨露。隨君共直九霄邊。</text>
<title>僧軸。次西坰韻。</title>,<text>憔悴靑衫困薄官。幾時歸去把漁竿。城南此日逢僧話。斗覺塵寰一味寒。</text>
<title>僧軸。次溪齋韻。</title>,<text>丹崖翠壁共巍然。獨把吟筇入洞天。山僧莫怪頻來往。我亦如今撥世緣。</text>
<title>調病山寺。寄朴內翰以邀之。</title>,<text>伏枕西山寺。相思鬢欲繁。何嫌靑瑣客。暫到白雲門。煮藥收松子。排愁有酒樽。題詩寄僧去。風雪獨黃昏。</text>
<title>送龍灣李令尹</title>,<text>龍灣形勢壯關防。直把長江作大隍。此地向來須老手。侍臣還見佩朱章。孤城逈接燕京路。苦霧全銷漢署香。聖主分明敎暫去。不應才子滯遐鄕。</text>
<title>睦湯卿先大人。入直玉堂時。明廟賜醞。命製詩。仍下御製。睦之兄弟。貴而作屛障。求詩於文章鉅公。車醉庵雲輅。先之。余亦不自量。和而歸之。</title>,<text>學士聲華逈絶倫。風雲嘉會一堂春。九重霞醞恩光溢。半幅鸞牋墨色新。盛事卽今歸夢寐。御題依舊動精神。欲知趾美傳家寶。池上雙珠世掌綸。附原韻 醉庵宸章睿筆入無倫。跪讀因驚五十春。金殿月明雲氣滅。玉堂風冷露華新。千觴渙渥添江海。一代崇文感鬼神。更有聯珠賢學士。天敎家世掌絲綸。</text>
<title>絶筆</title>,<text>無才無德位猶尊。一髮無非聖主恩。主恩未報身將死。永作重泉不瞑魂。</text>
