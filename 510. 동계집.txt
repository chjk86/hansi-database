<title>權察訪聖揆家畵鶴障子歌 甲午</title>,<text>權君聖揆有唐畵。睡鶴障子。東岡先生取古人詩。書于其顚。其孫龜命。爲之歌。歌曰。長松衝霧而偃蹇兮。翠竹含風以蕭颯。一輪明月透玲瓏兮。爰有睡鶴縮頸偏拳。踏松而立。松有爽氣。竹有淸節而月寒光兮。紛此衆境皆宜鶴。諒畵意之幽眇兮。髣髴着幼輿於一丘一壑。</text>
<title>侯公說項王辭 乙卯</title>,<text>蘇子瞻補侯公說項王辭。曼衍齟齬。不足以動敵國之聽。夫奪人俎上之肉。全而歸之。而使德之者反疑。其所居傾國。是必有巧智詭辯險絶驚人者。試逆其意而爲之說。侯公至楚軍門。稱漢王使。求上謁。項王按劒瞋目以待之。侯公徐趨而入再拜曰。漢王使臣某。請於大王迎太公歸。願大王命之。項王仰天笑曰。爾不聞陸賈之口呿走乎。爾智如子贛。辯如蘇秦。太公則不歸而已。侯公曰。臣固知太公之不歸也。大王以漢王爲何如人。項王曰。堅忍譎詐人也。侯公曰。大王仁惠。浹於下卒。而神武震於四海。漢王是二者。皆不如大王。而與大王爭天下四年。天下折而入於漢者十七。大王知其所以然乎。項王嘿然曰。不知也。侯公曰。彼仁惠不如大王。威武不如大王。而所以網羅天下之人心而屬之己者。徒以名義之假借也。夫德內也。名外也。蓄之內者。喩於人也遲。暴之外者。欺於俗也速。漢王之於義帝也。非有父兄世事之恩。而委質不二心之願。使漢得天下。義帝固爲其弁髦矣。彼見九江王之戕義帝。而天下寃之也。則謂此可以爲號於天下。遂負大王以弑君之名。而自處以討逆之義。攘臂抗顔。愚天下之耳目。不然。彼奚嚴於罪大王。而寬於待九江王。收之以爲爪牙。惟恐其失之哉。甚矣。天下人之易愚於名也。今其請太公歸也。亦名耳。彼其於父母妻子。睅然無不忍之心。分羹之對。大王實臨之。使是語之。反而挑大王之怒。而汙大王之鼎鑊也。則彼固將縞素而哭於軍。曰項王無道。殺其君之不足。而又殺諸侯之父。是非盡天下之君父以快其心。不止也。吾非報吾私讐。爲天下之君父報讐也。又以此爲號而激天下之怒。此其計不惟愚天下。實以愚大王。天誘大王之衷而幸不聽之也。今爲大王畫者。不如收天下之名。反之於楚。以陰奪天下之機而已。屬羣臣而告之曰。夫執人之父而市其子。非義也。吾豈利天下而棄吾義哉。禮太公。載以安車。謹衛而歸之漢。彼漢雖不仁。畏天下之議。而識天下之勢。不得不屈首而聽命。束甲而歸國矣。不然。彼固中大王之計。處大王於義。而自處於不義。失其所以爲名者。天下將誰與。暴之外者旣移。而蓄之內者固不如矣。一戰而爲大王禽矣。善棊者一着而以敗局爲勝局。此大王以敗爲勝之着也。然而大王方當局而迷。臣固知太公之不歸也。項王大悅曰。微公吾幾失天下矣。引侯公爲上客。召太公。置酒高會三日而歸之。太公呂后旣至。漢王軍皆呼萬歲。封侯公平國君曰。此天下辯士。所居傾國。故號平國君。</text>
<title>北方有佳人賦 癸巳</title>,<text>北方有佳人兮。家黃鍾以輝赫。質窈窕而柔綽兮。巧笑倩而揚晳。秉姱節而自閑兮。戒行露之汚羅襪。香閨節序之婉晩兮。芳年倐其二八。悼光陰之電掣兮。惜鉛華之易凋歇。認初志之朱愚兮。心懷春其不樂。惡鏡背之孤鸞兮。羡江洲之雙鴨。欲强顔而自媒兮。又恐夫姆師之我謫。流黃機之倦上兮。時獨語以忘寢食。幸南隣之有吉士兮。工冶遊而愛色。靈犀一點之相通兮。墨不言而暗識。投我以明璫兮。耳目煩兮强斥。家人疑其迹之綢繆兮。紛交謁而羣抑。諒己曲而彼直兮。陽唯唯而陰喝。終褰裳於半夜兮。羌涉溱而相逐。旣自知女德之已虧兮。仍暴棄而罔惜。慍人之譏誚兮。汨冒耻而施聲色。設鞭笞而麗刑兮。夫誰虎鬚之捋也。人不敢奈何我兮。日沉溺而不知節。嗟夫有始鮮終自古然兮。奚汝之獨責。</text>
<title>紅鸚鵡賦 幷序○庚子</title>,<text>維庚子九月壬午。余夢有吟云。何物最可傷。籠裏孤禽囚。是日偶閱歐陽公集。始見其所謂紅鸚鵡賦。而深有感于序中聖兪招累見囚之言。遂次歐韻。而反其意。盖歐則助希深。而補其未盡。余又右聖兪而衍其遺意云爾。兩儀毓物兮。載萬厥類。賦氣播形兮。各以性遂。若器難通兮。譬職有司。莫知其然兮。動吾天機。牛可服田兮。馬取疾足。鷄唱報晨兮。犬吠殊族。鷹鸇善搏兮。擾致海陬。駞騾負重兮。來自遠州。旣因質而效用。亦天命之攸宅。縱有慊於神王。諒猶爲於人德。唉彼鸚之陸離兮。耿獨翔於南域。粲兮鸞章。矯然鳳質。稟火之精。以朱爲色。斯誠聖王之休祥。厥亦曠世之靈異。豈綠衣之可肩兮。視白哥而尤貴。然是物也。求養乎山林。不蘄乎籠樊。盖其才性之無當無異。𩿨鷺與鴟鳶。若使之效鷹搏禽。匪力所得。隨鷄唱曉。亦性所嗇。于彼于此。我則無一。若取色鮮。丹砂可珍。若取言巧。喋喋者人。徒爲供翫。强之以馴。紛金縧與彩架兮。愈寵榮而心乖。夫余趣之所慕兮。乃棲高而啄卑。望海翹音。瞻隴齎悲。旣縶余之拘拘。羌有翼而難飛。嗟夫技有長短。用有順違。苟有禆人。我何避之。惟其無禆。徒害己兮。犀烹以角。象焚以齒。翠鳥以羽。翬雉以尾。何急於世。至殘其生。咎匪人虐。禍或自營。回翔遠人。海鷗之靈。風雲自衛。神龍以寧。胡爲身謀。不如彼智。人亦有之。名浮譽僞。材非需俗。用過其體。深源錮廢。士衡囚繫。處則足可爲天下之瑞。出則實不堪形役之勞。天之所予。不中驅使。强所不能。適貽己累。我則滄浪。誰怨誰罪。荷篠超然。鳥獸與處。許由高蹈。揖堯而去。鷦翔鵠擧。奚爲羅弋。優哉游哉。逃千古之責。</text>
<title>幽懷賦 辛丑</title>,<text>上帝皇以臨下。秉乾籥而陶甄。胡播命之不均。棼參互而奇偏。孔道死而堯顙。嬴宇制而鴟肩。顔壽促於朝菌。生瓢飮以稱賢。跖膾人於東陵。儼槁頂以百年。爭皤童與赫辱。汨騏糞又麟顚。耿蓄疑於終古。尋厥故予茫然。粤六氣之有沴。祟疾疢而害物。寔助天而爲虐。巧獨侵夫豪喆。脰大癭以甕㼜。輩子輿以僂發。冉手牖而奚益。朱杖放而終蹶。孰歲晩而沉痾。或秋雨而卧渴。歧負蓐於七載。軾淡麵於百日。嗟死生之亦大。隣水投而已疾。人億兆其愈多。才馬體而毛一。胡不東而不西。適丁彼而降孽。汨余生此衰晩。寥厥志以蹈厲。謇跂掇而嘐往。緬揖讓之上世。鬱龍虎而蟠胸。候風雲而軒勢。蘭爲舟兮蕙槳。將以備乎深濟。而運舛與命蹇。夙形羸而質脆。自呱孩而逯壯。循踵指而至髻。歲靡日而弗呻。身無體而匪癠。粤執徐之孟秋。余始遘乎心痛。病在胸則爲凶。烱先醫之攸誦。藥靡功於百方。症殊號於九種。兆暫見而神索。氣已升而目瞢。燒鐵杖以橫貫。磨利劒以中弄。呼神天而乞死。撇軀殼而思羾。親懿憂惟頞蹙。和扁環以手拱。粉蕎麥以爲漿。代𩜾粥而繼供。涉時月而廑穌。無冬夏而恒動。縱旣愈而餘悸。雖方安其豫恐。哀余罹此支離。衆驩虞而孤傷。彼蜉蝣之楚楚。尙肖翹而競陽。而草木之無知。廼馮時而茁長。胡獨爲此悒悒。塊潛蟄于枕牀。驥摧眉而廏伏。蹙難騁於康莊。鵬戢翼而海蟠。閼莫摶於渺茫。晨顧影而自悼。夕撫躬余彷徨。景思邈之著論。由惡疾而割累。神旣鍊而丹成。寔鸞驂而鳳駟。曁畢蹉之證覺。因足傷於路刺。念裁攝而身空。獲撫頂而授記。余心歆其若玆。逝將從夫二氏。揆初志而永違。參聖軌而遐媿。惕人生之難再。羣鳥獸予奚利。寧反訴於司命。炳詰端而詢致。廓專精而齋心。駕神馬而高跂。額閶闔而疾叫。面靈霄而長跽。彼何愛而渥赭。此何憎而骩骳。旣賦貞而加纇。胡悖經而從詭。帝惻然而進予。回日瞳而雷聲。曰女所稱數子。阨于身而亨名。若飄沒而隨塵。縱彊旺以奚榮。睠蒹葭之蒼蒼。露爲霜而質勍。金在冶而百鍊。號鏌邪而器精。龍冬蟄而春奮。日宵匿而朝晶。盖動忍斯大任。亦憂戚以玉成。孫脚臏而師齊。范脅折而相嬴。虞著書於窮愁。左騁辭於目盲。女博賾乎前志。而玆理猶未明。朕禀女以聰明。復申之以脩姱。佩瓊琚之陸離。裂雲錦而製袴。譬杞樟之栽培。于女資乎棟宇。世方治而顯庸。並羣哲而馳騖。旣能臯而能夔。廼爲山而爲虎。廓腥膻於寰區。返煕淳於隆古。否猶飭于爾躬。誕述堯而章武。褆忠信爲干櫓。築詩書而園圃。馳素化而淑世。猶木舌之循路。耀空文而垂後。風極天使歌舞。密女守其天植。毋蕩漾以遷違。程三十而寢盛。商義勝而乃肥。固予勑夫軒轅。劑靈藥之馥馡。聚混元之精眞。浥沆𤅈之霏微。喝玉兎使千擣。揭羲輪以九晞。燦玲瓏其色金。匀磊落而形璣。爰賜予而服予。病脫體而如幾。霍雲消而霧除。曾何足以復祈。跼拜謝而徑退。導雲旂之蕤葳。身爭快於輕鶻。神競爽於秋星。溘埃風而四征。歷西極又南冥。朝余倚于扶桑。夕廼涉乎廣庭。御飛龍以凌厲。橫碧落以飄零。信浮游之暢懷。恐猖狂以泆靈。忽弭節而反次。穆抱靜而掩扃。帝命允而不僭。余將信夫丹靑。</text>
<title>學士樓。次登樓賦韻。癸卯</title>,<text>邈違鄕以南泊。歲將暮以百憂。臨學士之遺樓。屬羣覊而爲仇。仰白巖之削嶂。頫㵢溪之斜洲。殿叢篁之翠森。聳危構之丹流。東際花原。西放雲丘。淅瀝風林。磊落霜疇。物色凄而殊故國。意忡悵以遲留飄。書劒而踔裔償。桑蓬以肇今寧。慽慽而反顧。揠懷緖之難任。奉潘輿以周園。御姜被而聯襟。處繙經而績文。出翔涯而集岑。攬前脩而遐儀。盖所遇而資深。由襲珠之輝夜。聲洋溢而莫禁。緬孤雲之涖玆。颺大雅之徽音。王蛻葉而鳧遠。柳降羅而猿吟。樓基幻於別區。民慕均而竱心。雄千載之獨標。光萬丈其靡極。諒跌宕之天餉。詎邂逅而人力。偉宿志之高鶱。景漑根之實食。洞塵劫以嘐號。公霧逝其幽匿。燁余瞳而四求。頭流蔽而黛色。忽躡武以凌厲。拉鳳鳥而余翼。翩馳騁其上下。三周山而一息。靈蜷連以按驂。覽至衷而潛惻。敻僊凡而道殊。難輸寫於忞臆。靖旋處而頹卧。抱空藻以輾側。</text>
<title>三遊西溪賦 甲辰</title>,<text>西溪之上。四山圍合。草樹蔥蒨兮。若翠羽之蒙被。西溪之中。長川流注。白石嶙峋兮。若龍鱗之次比。仲秋之月。日朗風止。奉板輿以薄游。瞻慈顔而有喜。裙釵列侍。談笑競媚。騁淸眺於崇阿。振儺珮於芳沚。妓樂傳廣寒之妙譜。官廚供方丈之僊味。聊湛樂以永夕兮。願以今秋爲八千歲之始。</text>
<title>四寅刀賦 辛亥</title>,<text>余方佩四寅刀。偶閱谿谷集。有三寅劒賦。仍用其韻。擬之。余昔鑄刀于四壬寅。寅辟弗祥。俗則云然。加之壬者。盖取諸納音之金焉。壬水寅木。亦具貞元。寅爲猛虎。舞爪厲齦。壬乃太陰。助其芒寒。爰餙爰佩。用寅月辰。六窮陰數。物莫競尊。妖孽迎而𩐎粉。魑魅揮爲草菅。惟其奪天之機。允矣希世之珍。然而人有慧劒。藏于一身。割之以義。磨之以仁。刃指而百怪隕其魄。光達而長夜破其昏。其用也大。可以塞宇宙。其斂也小。可以納彈丸。豐城之埋不足稱。其氣射牛躔。旌陽之鍊不足誇。其威鎭蜃姦。斯爲勝邪攝魔也至矣。又奚藉乎四寅之神。盖君子之道。內外勉旃。佩之外者。司於身之官。葆之內者。命於心之君。砉然響然。均試堅頑。則神物之氣類相配。豈但在延津之洪瀾。</text>
<title>次山谷集演雅體韻。與稚晦聯句。癸巳</title>,<text>烏賊噴墨能自。錫汝。 鴈奴不眠勤相邏。蟁眉定棲足生活。稚晦。 蝸角開國紛攻破。北平宅裏猫相乳。錫汝。 蕫生帷下狐講課。麒麟仁不生草踏。稚晦。 驪龍睡貪深水卧。黃能駄僊三足疾。錫汝。 猰㺄噬人雙牙磨。揭唇狒笑緣何喜。稚晦。 攢手鰲抃有底賀。扶桑國人身是蝦。錫汝。 荊溪女子名爲蠃。文犀有角還招災。稚晦。 雄鷄斷尾解避禍。鹿性喜跪知禮節。錫汝。 狼食均分同飽餓。我死我死爾何寃。稚晦。 姑惡姑惡婦乃過。鯉魚出氷應有感。錫汝。 鶡雀爲祥恐不可。舐踏山熊以充飢。稚晦。 曳尾泥龜未免涴。夔樂成時鳳來儀。錫汝。 舜墳起處象耕播。流血鬼車九頭凶。稚晦。 垂翅商羊一脚跛。海蜃幻無能爲有。錫汝。 桃虫變小還成大。林鶴爲子門報客。稚晦。 魏猿作婢竈爨火。類爲雌雄元一身。錫汝。 狙賦朝暮均七顆。精衛海深獨可塡。稚晦。 楚魂秦强猶未鎖。鵬搏羊角無夭閼。錫汝。 鴟嚇鵷雛何鄙瑣。老夫不過物之一。稚晦。 何妨世人牛馬我。錫汝。夫不鳥名。</text>
<title>同學諸生。拈農巖集述懷詩韻。共賦。余亦作戱語。次之。</title>,<text>小知昧大知。拘儒笑眞儒。由來凡與聖。相去燕隔吳。可憐乾川子。大言謾於于。雄心類驥伏。壯懷慕鵬圖。欲將淸河膠。療得擧世愚。須知能事畢。民風返居居。</text>
<title>雪後得月 甲午</title>,<text>昨日望日天雨雪。天氣凝陰月不出。今宵雪霽月滿天。使我忘病欲步雪。攝衣開戶立四望。月華着雪無分別。愧無美酒答良辰。且爲浩歌歌激越。世人每恨月與花。花不常開月有缺。若使花月眞長在。人情却不貴花月。</text>
<title>次東山相公韻却呈。代作○東山。尹相趾完號。○戊戌</title>,<text>毅然東山相。韓富是伯仲。心豈招麾動。身任社稷重。吾儕眞小人。區區較禍福。並世猶云幸。同年誼更篤。耆社與台座。漫慚狗尾續。</text>
<title>別朱楧還北</title>,<text>富別愁在顔。貧別愁在骨。况在喪威中。復作千里別。喪威貧不啻。千里地踔越。昔我全盛時。方君彊壯日。京洛功名會。謂可馳逐决。去來天南北。猶如臂伸屈。吾家桑海變。君復驚白髮。乍來爲一慟。後期莽難必。君今猥祝我。官北可相謁。君言亦戱耳。此事豈預度。丈夫桑弧志。終當窮朔漠。他時白山下。一笑心所愜。正好飭弓刀。短衣從君獵。</text>
<title>洪仲經 濟猷 挽 五首○辛丑</title>,<text>我始得君仁老叔。謂君作論追老蘇。譬如大廈初營搆。未施扂楔與侏儒。卽今營搆能完否。玉樓先成帝催呼。子固拉我呼君交。聞疑天僊見却君。間出陋稿要相評。羞甚鍾會遙擲文。君言小篇工可誦。大篇知君不欲言。李叔隻眼明如鏡。鏡中君容西子美。去年秋逢李叔語。忽把吾與君較比。齊名李杜吾安敢。意者此言其戱耳。君文我昧理不然。苦索終慳俗眸剜。石坼兩間流水黑。人言其下老龍蟠。一臠自足知全鼎。生死均將久壓看。西河之子未聞才。才耶不特其明喪。疇昔我弔君之殯。夫子超然已投杖。固識達者無情死。吾儕小人妄惻愴。</text>
<title>除夕。諸兄會飮。歷次東坡，簡齋，劒南，牧齋守歲韻。余亦以古體效嚬。三首</title>,<text>酌酒勸君君莫違。此歲眞餘一髮微。村鷄旣唱鐘聲動。斷送此歲難撥歸。今我不樂何嗟及。讙呼直到晨星稀。且將詩句慰牢落。不成酒數金谷依。日月逐逐相代更。我年三十已頭平。三十爲長二十少。少長截然分今明。有弟兄啼理之常。屠蘇後飮吾何驚。秪是成就陳人去。大懼無面㓒園生。玆世人無如我閑。詩腸不役酒戶關。君來以酒且以詩。彊我翺翔廁其間。君方醉呼筆翻瀾。我猶乾吟肩聳山。乾吟醉呼莫漫過。金烏已窺溫源灣。</text>
<title>次敬大 載浩 元朝志感詩韻 癸卯</title>,<text>憶在幼少時。蠭壯氣溢發。擬議歆前脩。馳騁建奇節。中歲始夢醒。向來殆弱喪。今古殊便宜。才具貴審量。回首人間世。失脚風和浪。時運豈衰殺。天定終蒼漠。如將枘內鑿。無幸卵投石。以玆甘蠖屈。等閑拋駟隙。昨夜葭灰動。乾坤春又生。叔季難唐虞。陰沍還淑明。默推理錯舛。坐歎涕流落。契心乃經傳。棲迹須林麓。優游且卒歲。南面誰易樂。寧以己從容。俯就人齷齪。窮通自造命。虫鼠聽斟酌。</text>
<title>海印寺。走筆。次孤雲韻。甲辰</title>,<text>道體無言自融釋。筌蹄何事經文譯。縱能譯得恒沙多。不是精微是粗迹。</text>
<title>詠畵 三首</title>,<text>溪山茅屋靜。盤礴碩人寬。林柯濃春意。紅綠集虗欄。遙望山外村。隱見杏花端。此處難形容。乾坤和一團。樹陰濃欲滴。小齋凉籟中。生理琴書足。歌管山鳥工。先生㗳然坐。道氣凝玲瓏。柳外閑飛鷺。忘情爾我同。幽人曳履出。興發不可杜。仍携匣裏音。欲向松下鼓。隔林看鶴立。悠然忘拂柱。琴意此間是。成虧焉復取。</text>
<title>頭流歌次李詹韻</title>,<text>壯哉頭流山。巓作天柱根地盤。泰華嵩衡讓其大。造化設爲南服關。天王之峰最突起。香火千年聖母祀。利劒斫額神不死。怒氣如山壓海水。山上草木拳不長。山外雲靄四時漲。我來正値天開霽。羣山極望堆塊壤。日月若從傍側行。半夜起聽金鷄聲。遂欲羽化登僊去。帝庭玉珮璆𤨿鳴。</text>
<title>次際卿述懷韻 五首</title>,<text>道得周孔顯。學至洛閩微。千秋百家馳。一極衆聖歸。譬如雍楊貢。均爲達冀畿。天生物則全。年幼志氣飛。寂寞乾坤曠。浮沉日月輝。戚戚今奈何。回頭四十非。莊馬眞可兒。韓蘇亦張軍。楂橘齊酸味。龍虎各炳文。餘子競月露。遺業空煙雲。百怪中原亂。千年左海氛。啁啾何等語。臭腐不堪聞。落落平生期。曇鉢壓衆芬。揖讓勛華遠。干戈叔季宜。靑紫分外榮。漁釣夢中期。鷦明空視藪。麒麟不受覊。望望如將凂。役役何所爲。無名方聖人。自由是男兒。猶欲學僊方。不死試閱時。野人畎畆憂。朝廷日月高。朋黨誰名號。元凱怨虞陶。楚越生肝膽。霜露變貶褒。鶱騰氣干虹。零落血漬刀。步步眞趨死。營營胡自勞。不敢輕放舟。極天是風濤。異術延年妄。長技養痾工。摧殘憐病鶴。索莫伴蟄虫。天理昧栽覆。人生莽窮通。固知形委蛻。其如意惙忡。未遇和扁診。難奏藥石功。習靜還爾力。時喚主人公。</text>
<title>古意</title>,<text>楚天雲雨迷春蝶。翠靉紅霏籠曉臺。皇英二姊弄玉妹。僊侶匝成花陣回。神女蛾眉淡遠黛。瓊珮響月羞徘徊。細香飄雨海棠醉。輕枝抱月梅花開。最愛春蔥映玉環。一枚僊丹侑壽杯。依俙夢界難重媒。但見寒桂纖光頹。</text>
<title>守申歌。次際卿韻。</title>,<text>佛氏證滅惟見苦。莊周外生差近道。世人執留形色身。以少爲欣老爲惱。宇宙開來幾運會。彭祖殤子俱如掃。貴賤榮枯亦如此。畢竟文衮等弊襖。堯股無胈禹腁胝。孔孟皇皇道路老。此皆勞神以爲人。一息未亡百憂抱。申徒憤世瞀光讓。屈原澤畔形枯槁。各具不鈍啖名齒。擧身殉之若杵擣。弊弊孰與于于安。有樂不及無憂好。可笑荊山泣玉人。三刖何足博一寶。世莫我知斯已矣。至人木食而衣草。抱甕丈人荷簣者。姓名千載亦無考。不管守申不守申。且飮百杯徑醉倒。明年我年果幾何。仰首問天天浩浩。</text>
<title>題美人圖 二○乙巳</title>,<text>如何是畵中景。新莎半岸細如霧。芳樹千枝濃欲花。如何是景中人。纖腰裊裊蓮生步。美貌盈盈月助輝。如何是人中意。綠蕉闊展依微詠。斑管輕撩黯淡思。如何是意中詩。春色一年駒隙駛。良人萬里鴈書稀。美人折花看。惜春也惜春。而折花豈不轉傷春。是顧未知惜春法。何如放在枝頭看。</text>
<title>思古人行。次華谷韻。</title>,<text>我思古人。古人不見我心傷。退之有郊歐有兪。詩文錯采方成章。對跱並立天地間。揮斥八荒蹈大方。我爲龍兮爾爲雲。雲龍上下同翺翔。四子已去斯道廢。孤鳴間發陰無陽。夫子勃興千載下。獨雄骨氣刊色香。歌行步趣李供奉。律詩浸淫杜草堂。郊也枯槁兪也淡。使躡夫子渠皇皇。庖羲已遠何龍馬。簫韶未成空鳳凰。商頌聲振天爲裂。白氣奕奕騰夜光。東谿居士古愚公。片帆孤檣駕層洋。韓海歐潮不見端。勸公無渡公愈狂。火旺山下遇夫子。被髮短筇方徜徉。夫子之詩得我文。謂於斯道月幾望。火旺爲筆海爲硯。高吟大叫東皇傍。東皇瑟縮不敢叱。山靈水伯紛㥘恇。區區離合何須論。相期地久與天長。折楊皇荂嗑然笑。世間兒曹是非荒。</text>
<title>偪塞行。次華谷韻。仍遺靑色花牋。</title>,<text>偪塞何偪塞。天蹙吾頸地側足。槃辟躑躅何所放。氣鬱成虹燭天白。去歲一嘯頭流巓。直欲跨海驂翔鶴。邂逅忽逢南昌僊。遊戱方爲夏山客。手探驪珠贈我佩。何以報之彩牋綠。李白昔剪天爲紙。千篇詩寫千秋讀。餘者流落爲我有。一半餉君君應噱。各自寫盡偪塞行。仰視尙多蒼蒼色。</text>
<title>走次金僉知韻 丁未</title>,<text>春水欲生灘響厲。夕飈初起雪花斜。神僊界裏風流案。南極星官解唱歌。</text>
<title>申進士季直，李進士汝凈。幷轡來訪。酒席呼韻。</title>,<text>花明柳暗艶陽天。縹緲樓臺綠水邊。鶯燕學成新唱曲。峩洋寫出舊彈絃。上淸無爾紅裙飮。東國歸公墨綬僊。金谷罰詩還惹事。苦吟何必强完篇。</text>
<title>與趙華谷諸詞伯。登望僊樓呼韻。庚戌</title>,<text>醉後狂吟綺席前。不須搔首問靑天。樓高夏受千林籟。邑富昏浮萬井煙。造次却成眞率會。於焉誰待杳茫僊。西原他日修輿誌。也復編將此事傳。</text>
<title>望僊樓與任伯新兄弟賞月次族姪汝範韻</title>,<text>暝煙生遠野。杯酒占高樓。衮衮完花事。看看近麥秋。山多明月逗。河靜淡雲流。未遽催歸寢。明朝思轉悠。</text>
<title>第二疊賦挹淸堂</title>,<text>西原好眉目。南岸小樓淸。高起空中閣。平臨畵裏城。孤煙橫野氣。疎雨動溪聲。柳外長橋偃。游人竟日行。</text>
<title>登上黨山城</title>,<text>城郭高圍上黨巓。直敎兵出若從天。孤僧鍾磬殘花外。元帥營壇亂石前。漠漠江流通白馬。深深山氣見靑川。如今湖路荒憂大。極目村閭數夕煙。</text>
<title>望僊樓歌。次華谷韻。</title>,<text>僊人高居兜率天。下界設樓名望僊。金支翠旂何杳杳。過鶴飛鳧日翩翩。簾旌遙拂沆瀣表。雲氣常接蓬萊巓。洞賓三過我千廻。登臨一身同枝騈。華谷道人平地僊。朝遊凝川暮鵲川。鬢髮如霜膚如雪。紺瞳丹頰淸且姸。多生未消綺語業。每運奇思探重玄。忽隨令威化鶴飛。亭亭華表南橋邊。城郭不改人情非。徘徊一唳詩一篇。望僊樓上笳簫咽。醉後豪興如湧泉。主人南昌僊骨靈。座客崔灝詩聲偏。高踞大唱在其間。道氣留動陸生蓮。蚓竅蠅鳴彼何人。搯擢一夕已皓顚。安得屈注銀河派。盪洗爾胸俗病痊。道人飛去月空白。酒醒人世驚千年。俗子不知僊難遇。依舊日望飈輪旋。再疊我欲學僊飛昇天。天高九萬何能僊。朅來望僊樓上居。連蜷或見僊之翩。渺茫雲輧瀛海外。虗無玉珮蓬山巓。華谷老人頭如雪。早了此生爲贅騈。延之强充僊人待。僊尉仍是葛稚川。瑟者湘妃簫弄玉。醜妓亦替僊娥姸。麻姑搔不怕爪鳥。雲英媒豈擣霜玄。華谷再來同遼鶴。巧事樓在華表邊。蟠桃一會三千年。借問僊詩有幾篇。華谷脫帽三杯後。聲如裂石思如泉。極知僊凡不相配。此着吾輩輸未偏。欲索對手傾僊班。差强人意李靑蓮。諸客苦吟蠅附驥。混稱散僊何其顚。華谷作詩有僊氣。縱不御風頭風痊。我與華谷相約束。此樓此會須年年。眞僊欲招招不得。豈如華谷來去旋。</text>
<title>元日六章。和成子擎。天柱○辛亥</title>,<text>揭彼璇樞。柄于攝提。律叶太簇。日躔娵訾。是謂三元。泰運啓玆。陽蟄九地。輪囷憤盈。坱軋時升。劃奪陰冥。朔朝淸明。厥符寔靈。格于崇榭。皇稽雲色。大人曰祥。是豐稼穡。是安是阜。有奠環域。粲爾裳服。靜爾斝爵。以御祖考。爰曁賓客。賓曰祝爾。壽考康樂。氷壯于風。凝而堅而。陽休旣暢。融之化之。慾累之釋。視此寒澌。草萎木隕。慘慄霜雪。玄機潛盪。絪縕奮發。善端之擴。視此萌蘖。</text>
<title>羅億齡江墅八詠 辛亥</title>,<text>幽人無所營。高卧冬春度。朝起捲簾看。前山花似霧。右鳳頭春花素封千頃波。天餉風煙足。簇簇江中帆。如來受管束。右龜尾晩帆蒼鷹厲雙翮。皓雪靜千山。直驅殺氣去。贏帶笑容還。右雪峰放鷹毛鬣紛皇雒。性情看踶摩。華歸方爾分。磊落竟如何。右草坪牧馬峰遠在何許。雲空無實相。攬之爲我有。是妄還非妄。右遠岫朝雲夾江南北村。食力生涯儉。每歲豐歉符。炊煙多少點。右孤村暮煙昔領貔貅隊。今尸鷗鷺盟。濩落孫吳略。看排鴈陣成。右圓沙宿鴈細雨淸江灣。橫竿立釣叟。得魚爾幾何。斗酒吾謀婦。右曲灣釣叟</text>
<title>挽趙盛叔母 二首○癸丑</title>,<text>我母壽七十。我父五十八。而君哭君母。君年乃七十。悲君我豈敢。自悲淚成血。子貧無甘旨。文章以爲壽。壽生止百歲。壽死千歲久。甘旨人人有。誰使親不朽。</text>
