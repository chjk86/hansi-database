<title>擬左思招隱詩</title>,<text>川龜宅重淵。澤雉巢深藪。雕籠誠可美。巾笥信非醜。自在不蘄畜。難以外物誘。懿彼中谷士。雲卧揮塵垢。薜荔作裠帔。芝朮充糧糗。枯槁伏嵁巖。幽獨依林莾。履滿天所損。守素無愆咎。翹思慕若人。日夕長矯首。人生等糞菌。榮耀那能久。願言黜聡明。永與山木壽。</text>
<title>酬西疇子送道德經作</title>,<text>大象本無形。至道難爲名。窈冥運元化。曰有無中生。怳忽不可見。古今無虧成。玄元遺緖言。吾子契眞精。斂有入無朕。致柔如孩嬰。嗟余失其藩。妄想紛相攖。汩汩沒泥塗。於道若聾盲。願造大方家。誰能息我黥。</text>
<title>夜坐憶西疇子</title>,<text>長夜何漫漫。北風吹虛壁。凄凄歲云暮。睽離易慼慼。孤燭冷無輝。塊然增幽寂。沉憂感逝景。况乃冀良覿。攝衣循廣庭。出門無所適。音徽遠莫知。何以慰離析。</text>
<title>閑中感興</title>,<text>盈尺蓽門內。坐卧無不足。氣和天宇澄。曝背迎新旭。矯首睇遙岑。流雲入遐矚。雪消澗始流。溪禽喧且浴。斂襟起閑謠。感吾無覊束。營已稱其用。知止寡殆辱。</text>
<title>讀陶靖節詩</title>,<text>吾愛陶元亮。脫落違世務。有酒輒成醉。所樂在田圃。豈不寒與餒。耿介懷貞度。文章頗夷曠。足以見平素。所嗟生苦晩。異代不相遇。已矣無此士。有懷將焉訴。</text>
<title>書梅月堂詩後</title>,<text>隋珠本特達。魏匏徒濩落。耿介不諧俗。浪跡無棲泊。歘吸吐奇音。突兀令人愕。長跪展遺稿。往躅恍如昨。一唱三歎息。色沮而裭魄。俛仰想伊人。九原難可作。孤懷竟淪替。白雲掩丹壑。</text>
<title>感興</title>,<text>許由與伯夷。千載人中豪。淸風激天壤。令人竪髮毛。末路淳源涸。擧世競錐刀。前修礪名節。今人尙脂膏。吾駕欲誰從。獨立心煩勞。二擧世好鮀佞。呶呶失枉直。淫哇易錮耳。坐使生迷惑。夫子欲無言。旨哉斯可式。韓非死說難。不如吾默默。</text>
<title>題玉壺書屋</title>,<text>長公善自養。黔婁能守道。寢跡寄窮巷。韜光秉素抱。處世貴無名。浮華諒難保。詩書塞座隅。坐卧無昏早。明月鑑虗牖。淸風灑庭草。寄傲恣歡悞。冲襟怯煩惱。微尙亦頗同。交娛永以好。時時作文會。疑義相與討。世塗與我異。趣舍逐凉燠。</text>
<title>秋日書懷</title>,<text>冉冉星紀移。寒暑日催迫。哀蟬號樹間。促織鳴虛壁。羣物替豊悴。萬化相尋繹。憑軒發謳吟。風雨曖脩陌。今歲亦已矣。憂來不可釋。</text>
<title>閑中用韋蘇州韻</title>,<text>慨余抱幽獨。於物昧所營。棲遅已多娛。兀傲或亡情。銜觴玩時物。遠林春氣生。和風灑淸穆。翩翩飛鳥鳴。君子履其素。止止行卽行。百年憑化遷。緬懷三樂榮。</text>
<title>遊碧霞洞</title>,<text>曠懷出宏域。高吟想太素。薄言理脩軫。飛轡縱遐鶩。蕭散自容裔。得失謝外慕。地靈多畢草。雲霽開覺路。髮濯九仞潭。手攀三珠樹。天風送靈籟。松月照行屨。玄思入杳冥。浩歌神暢裕。柱下與㓒園。守素同一趣。去矣從所如。澹然心自悟。倘遇赤松子。雲蘿永栖住。</text>
<title>贈姜樗陰亨脩</title>,<text>樗翁好古人。寄市爲跡者。君平事賣卜。叔夜隱小冶。末事不足悲。榮名誠外假。所寶或不然。衆取而獨舍。和光久陸沉。孤標自瀟洒。往往唾醉墨。峻整逼騷雅。貧賤易肆志。萬事看野馬。達人去已久。此道知者寡。</text>
<title>贈鄭西疇</title>,<text>瓌偉禀神秀。靖穆排流宕。形骸視土木。盎然有奇狀。深居念無始。孤吟神自王。玄玄究微言。大觀齊得喪。仁心救夭札。內景夙所尙。定知非俗物。誰能測雅量。</text>
<title>登南亭。用韋蘇州韻。</title>,<text>高榭一登睡。時當首夏月。林木藹已綠。川原雨初歇。水深游魚樂。天長孤鳥沒。淸風激踈欞。泠泠天籟發。蕭散得自適。不知在城闕。</text>
<title>圓通寺</title>,<text>林游不可諼。世事悠悠爾。淸賞蔚霞興。外累如土委。山峭聳晴碧。秋芳碎細紫。流淙響大壑。孤雲入流視。豊悴曷有常。行藏安所履。目寓空色相。神怡祛憂喜。生平慕眞隱。幾年身城市。達識貴無名。談玄覺今是。傲睨發長嘯。泠然天風起。吾從子桑戶。共作方外士。</text>
<title>送人</title>,<text>餙裝將遠適。執袂告我行。我歌遊子吟。苦調多離聲。火雲臨岸駭。赬日爍光精。懷役不遑息。觸熱登脩程。別促會日長。何以慰我情。願因肅肅羽。送子以遐征。</text>
<title>眞觀寺</title>,<text>蓮嶽聳且森。祗園敞而顯。風泉奏虛響。雨葉垂凝泫。飛橋跨絶澗。危構架重峴。容裔倚虛空。顧瞻凌遐緬。巖欹桂矯蹇。石礙溪回轉。跬步慕脩邁。塵區悲窄淺。營已眛勇進。屛跡從懦卷。禪林謁梵筵。金箆刮昏眼。叶理物無違。拔累心自展。了悟前後際。孰將眞妄辨。</text>
<title>秋日謾述</title>,<text>人生足煩促。世事曷能已。頹顔感歲周。危途縛塵累。悲嘯坐空堂。遼索增永思。凉飈動薄帷。陰虫鳴夜戺。亹亹運化機。遆變觀物理。君子保貞則。廓然念無始。</text>
<title>次李商隱房中曲</title>,<text>綺櫳鎖金魚。六曲連環小。蘭缸冷如水。鸚鵡驚霜曉。輕氷閣硏石。凝碧玻瓈色。紫鳳與靑鸞。盤屈翔粉壁。梅偸臘前春。抱雪耐苦辛。落月蔭婆娑。髣髴見玉人。遠別長於死。苦心如嚼蘗。夜夜裛粧啼。幽怨鏡神識。</text>
<title>次陶靖節韻</title>,<text>息心謝愛憎。於物無親踈。天地任縱浪。身世等蘧廬。兀坐忘言久。不讀床上書。神遊自迢忽。去來安用車。山妻炊麥飯。烹葵刈香蔬。飽喫起徘佪。手携稚子俱。野風吹雨過。烟樹開新圖。卽此成奇趣。一笑心如如。</text>
<title>村庄。次阮籍詠懷韻。</title>,<text>玄都艶陽窟。人人賞桃李。我是山澤癯。茅茨此經始。芳叢庭際菊。翠蔓蘺下杞。坐卧自成趣。不復勞雙趾。此中有大歡。撫弄膝下子。浩歌望長空。冥鴻去不已。二世人競狹斜。誰復尋坦道。驕貴自招尤。揣銳不可保。蒙叟觀濠魚。濂翁玩庭草。眞樂際玄天。景仰思二老。人生貴自適。息影吾所好。三䟽川不可遏。植木不可移。根株茂以秀。源流淸逶迤。虛心不攖物。霽月涵淸池。不須問傍人。傍人那得知。碧天浩浩長。星漢光陸離。四雲霞可以餐。薜荔可爲衣。機息物無忤。魚鳥相與依。雞爭啄粟。鵷鸞忍朝饑。天游自超緬。八表無不歸。楚得不爲喜。凡亡何所悲。碧峰戶外秀。白雲簷際飛。太虛恒寂寥。萬有同所歸。五浮雲自興沒。日月遆相傾。杖策陟崔嵬。天海浩冥冥。九州等螟睫。萬駟朝菌榮。疾足據要津。何如學無生。緬想廣成子。泰宇神光熒。寄世蓬纍行。思與古人幷。振衣俯六合。起余遺世情。</text>
<title>和陶靖節自挽詩三章</title>,<text>吾年六十三。數年前左耳聾。不辨聲音。今年右臂病。不能屈伸。連砭灸。兼且服藥。不差快。氣力漸覺衰敗。生老病死之語。信乎不誣。呻吟中。偶閱靖節集。看到自挽。悵然感懷。命筆步其韻以自遣云。乘化會歸盡。六十敢言促。但恨失師友。無善可以錄。游魂散何之。風號墓前木。在世無賞音。吊我有誰哭。縱有妻兒啼。冥冥我何覺。不省貴者榮。焉知賤者辱。靑山白雲中。歸卧無不足。二生不飽菽水。死何羅豆觴。一勺不復飮。一臠那得甞。行出國都門。永歸西陵傍。林風咽悲響。山月凝愁光。人間聊寄爾。九原眞我鄕。誰知髑髏樂。天地同未央。三睠言北邙道。松風寒蕭蕭。羣鴉集復散。飛鳴遶荒郊。暗泉自潺湲。亂山空岹嶢。孤塚聚一坏。白楊攢衆條。凄凉九泉下。冥漠無昏朝。四大返空虗。毁譽於我何。日月爲璣璧。天地爲室家。誰知龜老藏。樵牧來悲歌。千秋萬歲後。寂寞依山阿。</text>
<title>移居。用陶靖節韵 二首。</title>,<text>移居白門內。玆實賃人宅。縱非久居計。卧起供朝夕。身如逆旅人。心冥形骸外。時當暮春月。庭花照窓席。慨然懷良辰。詠思追往昔。鄭老不在玆。誰與共論析。鄭老。卽西疇也。新居近其舊宅。故愴然有懷。二獨坐眄庭柯。興來輒題詩。一室聊自娛。於焉坐卧之。形神久已化。灑脫揮塵思。神奇與腐臭。彼此各一時。鳥飛花自落。眞樂良在玆。閉門守我愚。羣咻任他欺。</text>
<title>閑中信筆</title>,<text>一日得休暇。空齋還獨坐。孟夏氣淸和。逍遙稱意可。蠧簡供娛玩。草坐藉平妥。虛簷白日長。鳥鳴庭樹朶。冥觀破畛域。妙悟忘彼我。燕處自超然。萬物徒幺麽。</text>
<title>僑居</title>,<text>僑居地仍偏。破屋纔數椽。有懷共誰討。隣無二仲賢。泯嘿少歡趣。時披古人編。嘐嘐慕往哲。撫卷心茫然。扶杖下庭除。翹首望雲天。風雨洗春芳。夏景政淸姸。鮮飈入襟袖。好鳥鳴我前。拙疾自幽獨。寢跡揮塵緣。</text>
<title>睡起。用陶靖節韻。</title>,<text>冥冥天欲雨。流雲墮繁陰。蘧然午夢醒。微凉風動襟。山光入靑眼。林籟當玄琴。緬想黃虞遠。不得留至今。乘化任去來。喬松不足欽。烹藿可充飢。井聊自斟。綠樹蔭婆娑。幽鳥哢好音。覽鏡覺衰頹。短髮何用簪。匡坐至日夕。長謠意何深。</text>
<title>春日謾興</title>,<text>大鈞無偏私。物物皆春風。乾坤一開霽。日月自冲融。九霄騁雙眸。冥冥送歸鴻。我是三才一。樂意無不同。屈伸任龍蠖。肆志無窳隆。玄玄衆竗門。欲問無極翁。</text>
<title>端居和陶詩</title>,<text>賦命有豊約。營生何多端。短綆難汲深。守拙從吾安。窈嘿守玄牝。芬華謝外觀。窮巷寡輪鞅。不見人往還。手撫床上書。雅契猶未寒。世路多屈曲。着足誠可難。僑寓北山下。歲月幾支干。庭草翠交暎。怡然披我顔。一褐不願餘。萬事無相關。前修邈難逮。嘐嘐空長歎。</text>
<title>閑中。用陶潛韻。</title>,<text>春去夏將至。樹木始展陰。虛室白日凈。閑靖祛煩襟。情塵割耳界。奚事假鳴琴。游神詣邃古。不知身在今。豈約自有分。區區匪余欽。茅茨足庇身。井泉淸可斟。不知鳥鳴處。時時聞好音。卧起無束縛。任眞忘冠簪。不問門前客。宴居幽意深。</text>
<title>次湖翁和陶詩</title>,<text>閑居觀物變。剝復互相生。亹亹氣機運。神化渺難名。重九屬此日。燁燁黃花明。裛露掇其英。陶令傳美聲。俛仰想伊人。淸風灑千齡。嗟予久病痺。起立頻欹傾。懿彼松菊存。不見蘭苕榮。開樽之餘瀝。嘿嘿空含情。廵叢三嗅香。不獲歡意成。二落景斂溫液。重雲吐凉陰。良辰易云邁。欝悒懷煩襟。佇立撫枯桐。可中淸廟琴。喆人勤祗修。懷奇見遺今。習坎道乃亨。寤寐心攸欽。涇渭渾不分。揭厲在吾斟。盆城好古者。追步傾意深。</text>
<title>觀佛書</title>,<text>晩年好竺墳。愛玩不停披。觀我四大身。六塵相縈縻。止觀入初機。漸覺心曠夷。塵勞尙可掃。詩癖終難醫。仰嘆一懺悔。玄覽爲吾疵。</text>
<title>種菊</title>,<text>種菊窓前地。聚土築瓦石。拔草勤護養。枝葉日繁碩。家人笑我拙。我心終不易。賞物意有取。臨風挹馨德。常恐雨雪早。衆草同搖落。卽此足幽玩。不待東籬摘。</text>
<title>擬古</title>,<text>嚴飈振壑兮百卉腓。碧海漫漫兮西日微。俯仰獨立兮心有違。美人不見兮涕霏霏。安得與美人相遇兮。解瑤佩奏金徽。雲山蒼蒼兮水浩浩。黃鵠失侶兮遶烟島。咜唶彷徨兮望穹昊。美人不見兮傷懷抱。安得與美人相遇兮。酌芳醪羞嘉藻。</text>
<title>冬夜書懷。效杜工部三章體。</title>,<text>冬夜漫漫夜未央。萬物慘淡歸閉藏。何以卒歲身無裳。憂來激烈歌一聲。靑燈爲之無精光。鴻荒已去騁巧機。衆人傾奪趍甘肥。日高天中獨掩扉。固窮淸節掃地無。袁安卧雪世或譏。男兒三十無所成。世人那得知姓名。彼蒼何獨薄吾生。稚男弱女戱我側。一笑亦復聊慰情。</text>
<title>久滯溫泉。擬杜工部同谷七歌。</title>,<text>有客有客字英叔。筋骵駑緩髮欲禿。羸驂凍路落湖堧。歲暮他鄕走碌碌。雲陰慘慘野色寒。虐雪饕風駭心目。嗚呼一歌兮歌自悲。苦調悽斷知者誰。二有母有母年七旬。生我育我長苦辛。哀哉暮年失所天。血指汗顔躬水薪。遠遊未奉甘旨歡。愆咎難贖以百身。嗚呼二歌兮歌未了。落日孤雲動縹緲。三有弟有弟在長安。憂我客遊常飢寒。別家兩月一得書。書中丁寧勸我餐。兄弟相將侍慈闈。獨傷覊危滯天端。嗚呼三歌兮歌思苦。旅鴈驚呼起江浦。四有子有子各稚小。念汝無母恐致夭。才與不才那可論。只祈成長期昏曉。爲父不能免寒餒。思之令我憂悄悄。嗚呼四歌兮歌聲咽。左右無言慘不悅。五山雪河氷共凜冽。天地黯慘頑雲結。頹陽斂彩隱荒戍。凍獸亡曹驚聚决。躑躅中路欲何之。破帽短衣悲急節。嗚呼五歌兮歌轉高。萬竅齊號風刀刀。六荒山榛棘欝蔽。白日狐鳴古叢祠。殊鄕土俗尙淫祀。佞神祈禳無休時。安能淹滯久留此。俚語雜少所宜。嗚呼六歌兮歌斷續。陰霰漠漠封牝谷。七歲云暮矣奈爾何。行行道遠迷坡陀。袖中丹籙字未滅。頭邊素髮心自嗟。低首僶勉向時人。余懷之悲雙淚多。嗚呼七歌兮歌已終。獨立蒼茫誰與同。</text>
<title>四時詞奩體</title>,<text>春暖靄撲簾日初永。暗黃着柳深院靜。象牀滑膩錦屛低。越羅纖薄珠璫冷。南園露泣欝金芽。小塢香老辛夷花。嬌慵易得芳時恨。閑却春風油壁車。夏落蔕枯香碎如搗。吳蚕作繭秦桑老。湘簟皺紋織淚花。寶猊吐燄飄龍腦。倦繡䲮𩿶午睡酣。粉汗輕輕淸碧衫。回廊曲檻柳陰靜。嬌燕踏鉤窺彩簾。秋水澁銅壺銀漏永。碧塘愁粉芙蓉冷。叢篁悲戛帝子絃。翠梧新廋鸞鳳影。簾外玉霜逼繡幃。燭前金斗熨羅衣。憂來細步西廂下。南鴈雙雙月裡飛。冬碧䲮𩿶瓦雪花落。寒生寶帳銷金薄。薰爐添麝掩銀屛。鳳裾鸞珮冷難着。蘭缸灼爍照孤嚬。錦瑟凄凉封素塵。巴牋滿幅相思字。遙憶秦樓吹管人。</text>
<title>次李商隱詩</title>,<text>玉輪軋露桂花濕。新寒乍透紗厨入。氷簟却收換薰籠。金風颯沓秋聲急。團扇奪恩少顔色。紅燭逬淚凝嬌怨。無情脉脉似有情。小塘凉雨愁紅淺。輕羅舞袖罷陽春。寶帳凄凉圍錦茵。星斗闌干夜未央。鸚鵡訴寒啼向人。雙管吹出江南弄。嬌喉澁斷翻恨重。香塵暗消洛浦襪。雲雨難成巫峽夢。緘辭剪下機中素。弱水蓬山知何處。朝來掩泣鸞鏡底。一半容光不如故。</text>
<title>醉時歌。贈金而彦。</title>,<text>今夕何夕不可孤。故人邀我置淸酤。脫帽露頂騁雄辯。相與謔浪爲歡娛。孺人手自具盤餐。燈燭輝煌張熾爐。怜君瀟洒美少年。聲價早抱滄海珠。風雅孤騫薄穹昊。神傾意豁容踈迂。促膝連飮累十觴。醉揮如意擊玉壺。夜色沉沉雨如塵。春光暖泛紅氍毹。悠然縱浪大化中。激烈長歌笑矣乎。斂跡何嫌蟄窮廬。出門隨處多畏途。榮枯倚伏固難常。萬事不如吾醉呼。</text>
<title>瑞城禾村。走筆撥悶。</title>,<text>少年志豁落。排俗追冥搜。山遊期五嶽。水遊期十洲。誰料此事竟差池。委身塵寰成白頭。人生動輒拘形役。世事多端不自由。暮年千里出湖關。跋馬長途行未休。搰搰奔馳爲何事。顧余初心良可羞。雨雪霏霏北風凉。我馬悲鳴我僕愁。暮宿嶺下村。朝登江上樓。行行入瑞城。蒼松連道周。登陟水陸不知疲。脚底關河窮阻脩。壯觀雖非八荒外。江山信美難與儔。翩翩曠懷尙未除。每逢形勝多淹留。手撥行箱覓紙筆。一揮記余湖中遊。</text>
<title>秋日</title>,<text>浮世日多事。流光節又闌。葉稀郊色淺。天濶鴈聲寒。瘦骨常纏病。秋懷轉少歡。獨扶藜杖立。殘照下簷端。</text>
<title>文殊寺</title>,<text>石窟蒼苔古。松門落照深。葉空霜後樹。雲抱雨餘岑。城郭終何事。烟霞見此心。逢僧無一語。長嘯作鸞音。</text>
<title>尹氏山亭。用杜詩何將軍山林韻。</title>,<text>遠郭孤烟細。中園霽色開。穿籬抽綠筍。點水落殘梅。人自懸車隱。門無結駟來。溪邊宜晩酌。樹影印蒼苔。二一水斜通徑。衰楊卧作橋。輕陰籠晩樹。片雨過春霄。物外尋嘉遯。林中荷勝招。烟霞諧夙尙。杖屨自逍遙。三竹影連溪靜。林風入座淸。蹊深逢戲鹿。樹密聽啼鸎。野席傾松釀。山盤薦芋羹。倘能分水石。白首共閑行。四剪竹通幽逕。穿池引遠泉。樹陰凉似水。雲色白於綿。壓架堆千卷。傾囊罄一錢。醉眠憑石榻。樵唱過前川。五懶性遺朱紱。幽棲寄白雲。自然耽野趣。非是晦時文。路轉花源曲。泉通柳港分。柴門人不見。瀟灑斷囂紛。六一丘誠簡略。遐思入無何。白日林花落。春橋野水多。溪雲留客睡。山鳥和樵歌。卽事成眞趣。他時擬再過。</text>
<title>中興寺</title>,<text>夜宿文殊寺。朝歸山影樓。穿林踏紅葉。憇石聽寒流。浮世曾多事。佳期屬晩秋。居僧相識少。誰復記前遊。</text>
<title>春夜雨中</title>,<text>小幕春寒重。虛簷燭影幽。人間風雨晦。天上歲華流。撫劒徒懷壯。開樽強割愁。窮通吾已了。萬事懶回頭。</text>
<title>文殊寺</title>,<text>世事看虛妄。淸齋味道玄。空山待蘿月。孤影宿林烟。風鐸鳴秋殿。香燈照夜禪。明朝武陵路。回首寺門前。</text>
<title>次金而彦韻</title>,<text>嘿契玄冥際。紛遺衆口喧。乾坤猶槖籥。萬古一昕昏。白日明虛室。晴雲蔭閉門。有時吟短句。多是靜中言。</text>
<title>武溪安氏莊。次村隱韻。</title>,<text>卜築仙源近。柴門盡日關。白雲埋大壑。流水繞前山。得失皆餘事。沉冥老此間。披襟共談笑。煩惱莫相干。</text>
<title>華藏寺</title>,<text>䨥林開覺路。凈域到禪扉。碧嶂當簷聳。驚湍度壑飛。雨餘登石閣。秋色上荷衣。明日天摩洞。烟霞領略歸。</text>
<title>靈谷枕流㙜</title>,<text>水岸濃花積。風簷暖馥傳。亂峯晴翠濕。飛瀑雨聲懸。浪跡何能定。韶華倍自憐。誅茅如得地。送老白雲邊。</text>
<title>奉別李輔德蒼石歸鄕掃墳</title>,<text>白雪聲名久。靑氊世業傳。䆠遊千里遠。恩遇兩朝偏。栢府乘𩣭馬。銅樓侍講筵。秋來霜露感。展謁拜先阡。</text>
<title>屛跡</title>,<text>屛跡從人棄。長吟慨世艱。途窮看落日。病起對靑山。逝水流無盡。孤雲獨自閑。寒林喧宿雀。步屧繞柴關。</text>
<title>題三淸賞秋啚</title>,<text>酒賦容吾輩。林潭結勝緣。洞雲迎草屩。秋色落瑤牋。回首乾坤濶。佳期歲月遷。都將百年興。留作畫圖傳。二憶昔佳辰會。如今勝事空。塵寰隔仙境。巖桂想秋風。髣髴烟霞趣。縱橫水墨中。浮生看聚散。浩嘆意難窮。</text>
<title>秋夜。書懷贈獨醒子。</title>,<text>白雪千年調。靑囊九轉方。乾坤入睥睨。酒賦任踈狂。虛閣秋燈晦。空林曉籟長。據梧成小夢。烟月舊江鄕。</text>
<title>途中</title>,<text>客路通湖右。鄕山在日邊。星霜別來久。消息苦難傳。步月愁翻劇。看雲淚自懸。途窮迷去住。旅泊有誰憐。</text>
<title>洪陽村中</title>,<text>故國無來信。他鄕少所親。榮枯紛在眼。離亂幸偸身。風壤隨方別。江山到處新。圖南未可料。塌翼困沙塵。</text>
<title>瑞山途中</title>,<text>殘陽驅匹馬。側逕入深松。谷響聞人語。林行見乕蹤。山川凌絶域。氷雪値窮冬。可惜重來地。覊愁减舊容。</text>
<title>亂後。與諸友會晤。次杜詩韻。</title>,<text>懽娛重會晤。離亂各西東。剝極天應復。時平運更通。高樓看落日。沉醉倚春風。世事渾無賴。冥冥送去鴻。</text>
<title>送崔判官燕京進香之行 時泰昌皇帝昇遐</title>,<text>朝野艱虞日。風塵送別時。花明添淚蘂。柳嚲綰愁枝。滄海仙槎遠。喬山草樹悲。分携各努力。重會且深期。</text>
<title>三淸洞</title>,<text>讀罷三元籙。招尋太乙家。穿雲雙屨濕。渡壑一橋斜。樹偃靑瑤幹。溪明白玉沙。麻姑消息斷。歸鶴閬風賖。二水應孤吟響。山迎側帽斜。曙巖晴抱日。春洞暖生霞。綠膩仙壇草。香飄玉井花。窮途羞白髮。何處問丹砂。</text>
<title>秋夜</title>,<text>月露侵梧几。星河帶草堂。夜愁生短燭。秋思入寒螿。漸覺朋知少。頻驚節序忙。擬將衰朽骨。漁釣老江鄕。</text>
<title>玉湖書屋次韻</title>,<text>大材空濩落。窮路任浮沉。孤憤看雙劒。幽懷托古琴。竹風生晩爽。溪雨釀重陰。不是憐同病。誰能到此尋。</text>
<title>謾吟</title>,<text>古屋寒溪畔。踈籬落照邊。苔痕封砌密。藥蔓上階延。岳色供蕭散。秋凉灑靜便。久拚人共棄。楊子老耽玄。</text>
<title>閑居。次金而彦韻。</title>,<text>麗景晴逾好。幽人睡足時。草香生雨圃。花影漾風池。習靜年來慣。淸機病後知。今朝何太喜。稚子報新詩。</text>
<title>早春卽事</title>,<text>遠夢新經別。閑愁久抱痾。氷輕初褪暈。日暖漸添和。燭跋堆金蠟。屛山簇翠螺。梅花問消息。春信恐蹉跎。</text>
<title>狗峴途中</title>,<text>歲晩湖中路。愁吟客裏身。聞雞辭候舘。策馬冒霜晨。去國思鄕信。迷途問野人。遠遊那脫險。懸棧過嶙峋。</text>
<title>晩次公州廣程倉</title>,<text>蕭索人烟少。周遭嶺嶂稠。飢禽集長薄。倦馬飮寒流。地窄頹陽瘦。風饕古木愁。何時稅征駕。浮世本如郵。</text>
<title>尼山途中</title>,<text>大野行無盡。遙山望漸來。霜橋人跡少。風岸鳥聲哀。故國關河遠。他鄕歲月催。自傷遅暮日。失路久摧頹。</text>
<title>竹寺 泰安</title>,<text>古刹叢林下。殘寮近海潯。地靈香火久。松老歲年深。綠嶼窺禪影。寒潮演妙音。暫來登講席。聊得滌煩襟。</text>
<title>海美途中</title>,<text>日暮猶貪路。泥深強策駑。長天低遠樹。大澤接平蕪。水濶村橋斷。烟生野店孤。關河行已邁。風壤漸相殊。</text>
<title>留別金而彦</title>,<text>甲子催遅暮。乾坤迫閉藏。謀生一何拙。浮世政堪傷。倦鳥思林藪。飢鴻戀稻粱。樽前那惜醉。歲晏且殊方。</text>
<title>途中</title>,<text>世事空牢落。容顔半老蒼。雲霄望京國。氷雪滯江鄕。野濶風威勁。城孤日色黃。吾生足可惜。歧路獨遑遑。</text>
<title>渡江</title>,<text>渡江春事晩。佳節意堪憐。驛柳含風嫰。村花背日姸。羞將暮容色。對此艶陽天。回首終南遠。長途送百年。</text>
<title>曉過懸川</title>,<text>曉過懸川峙。風鳴老樹悲。村稀雞唱少。石凍馬蹄危。于邁傷遅暮。長年冒險𡾟。靑萍徒結憤。白首苦低垂。</text>
<title>雨後與諸友避暑白麓</title>,<text>濯熱臨溪曲。乘凉坐樹根。淸泠得眞界。咫尺隔塵喧。瀨急飜雲影。林深帶雨痕。還同河朔會。盡日醉芳樽。</text>
<title>旅舍口占</title>,<text>海岸風多力。湖村日少暉。冷雲飄亂眼。踈霰點行衣。古戍飢烏集。長天遠樹微。覊遊何太苦。到處說年饑。</text>
<title>奉別申相國田里之行</title>,<text>此別意何如。相逢十載餘。西湖泊舟處。南岳暝鍾初。謫去兒孫長。歸來故舊踈。暮年遊已倦。桑梓返郊居。</text>
<title>武陵洞</title>,<text>路入秦人洞。行行十里長。石湍鳴亂壑。楓栝老陰岡。歇馬登高榭。看山背夕陽。欲將衰朽骨。棲息白雲傍。</text>
<title>途中</title>,<text>客裡身全老。途中歲又移。野風蒼隼健。江雪白𩿨飢。古渡寒烟積。孤城暮角悲。逢人頻問路。瑣尾欲何之。</text>
<title>次蒼厓子書齋韻</title>,<text>誰識長街畔。深藏靜者居。荒階生鳥篆。古壁印虫書。自在形神暢。頹然禮法踈。華胥寄身世。建德卽門除。</text>
<title>客中九日</title>,<text>宇宙孤吟裡。湖山醉眼傍。黃花自佳節。白首又殘陽。楚塞風霜重。秦城嶺路長。登臨望鄕處。游子意堪傷。</text>
<title>初秋夜吟</title>,<text>雨歇孤村夜。寒生古樹秋。山昬纖月落。峽吼急灘流。世事知無奈。詩情老未休。秪憐瑤草晩。幾日向滄洲。</text>
<title>題雙溪寺序文後</title>,<text>方丈通羣帝。雙溪列四禪。立神扶凈域。留蹟載玄筌。棟宇渾如昨。湖山不記年。倘能稅塵鞅。早晩謁金仙。</text>
<title>獨坐</title>,<text>隱几誰相晤。終朝不啓扉。春風吹習習。野日靄暉暉。觸目年光好。傷心世事非。此時懷二弟。消息到來稀。</text>
<title>奉贈朴使君</title>,<text>美化推黃覇。分憂借冦恂。鳴琴多暇日。下榻喜留賓。翠竹晴涵雪。寒梅早占春。鈴齋沾一醉。惠澤及覊人。</text>
<title>九日。鄭子和邀余開酌。</title>,<text>故人邀我飮。樂事敢辭痾。列榼傾桑落。開筵就菊花。月光分玉斝。河影壓烏紗。沉醉酬佳節。從敎兩鬂華。</text>
<title>次金而彦贈別韻</title>,<text>自憐身獨遠。難與爾相依。語接今朝穩。顔凋舊日輝。洛城無世業。湖甸返村扉。此別膓堪斷。衰年會面稀。</text>
<title>水原途中</title>,<text>匹馬隋城路。寒天十月初。朔風吹野草。斜日下郊墟。井落人烟少。城池戰闘餘。吟魂易凄斷。鴉噪舊儲胥。</text>
<title>元日</title>,<text>徙倚寒簷下。孤吟積雪邊。新正遽爾迫。客恨向來偏。喪亂傷今日。繁華憶舊年。思將一書札。遠寄故園傳。</text>
<title>發溫陽</title>,<text>故國川原濶。疲驂客思忙。雲飛身共遠。秋色鬂俱蒼。日出寒烟碧。風高落木黃。路歧吾倦矣。淪悞久迷方。</text>
<title>成歡驛秣馬</title>,<text>朝辭湯井畔。午到稷山西。野渚風蒲折。官池露藕低。客行多草草。秋色政凄凄。馬首歸程遠。何時返舊棲。</text>
<title>鳥嶺</title>,<text>策馬凌重險。雄關叶舊聞。亂峯危戴石。懸棧逈侵雲。鎖鑰山河壯。東南地理分。回瞻發長嘯。殘堞日將曛。</text>
<title>次龍宮板上韻</title>,<text>峽坼澄湖濶。林開翠壠斜。解鞍登水榭。移席俯春沙。廨宇山根縣。茅茨樹裡家。客行聊暫憇。前路却忘賖。</text>
<title>大坂城</title>,<text>涉海東來遠。登樓北望長。形容眞潦倒。世事太匆忙。雨壓蠻村黑。秋深客鬂凉。歸帆阻河口。獨夜剩回膓。二笑殺蒼顔老。追隨玉節來。鰲峯窺日月。鯨海涉風雷。屢醉蠻王酒。深慚陸賈才。莫愁歸路遠。探討近蓬萊。</text>
<title>雪中</title>,<text>斷續湖雲起。依微野日沉。飄風號萬竅。急雪捲千林。氣借危崖悍。寒垂大陸陰。袁安門獨掩。飢卧自長吟。</text>
<title>曉行</title>,<text>曉發淸暉驛。村雞尙未啼。野空羣籟靜。沙冷濕烟低。落月追人影。寒霜入馬蹄。却慚遅暮日。歧路走東西。</text>
<title>四月八日夕</title>,<text>倚杖虛庭內。懸燈綠樹邊。衰顔非舊日。令節又今年。異地誰同賞。孤吟自可憐。子䂓啼欲歇。山月逈蒼然。</text>
<title>夕坐</title>,<text>積潦吹沙落。寒苕塞逕荒。孤村陰易夕。老樹颯生凉。地遠親朋少。秋來感興長。踈燈照不寐。獨坐聽鳴螿。</text>
<title>次沙峯題曺使君古畫韻</title>,<text>意匠能通妙。經營想判年。六根塵思豁。三昧筆神傳。烟樹藏湖店。風灘漾釣船。王喬多異術。槖裡括山川。</text>
<title>初秋夜坐</title>,<text>憑几誰相晤。鉤簾到夜深。候虫鳴近砌。微月下高林。急節逢秋序。幽懷動苦吟。駐年無大藥。衰病日侵尋。</text>
<title>客中秋日</title>,<text>病卧干戈際。愁多旅寓中。異方親舊少。佳節往時同。暝送千山雨。寒催萬木風。那堪對搖落。今歲又將窮。</text>
<title>板橋</title>,<text>秣馬板橋店。寒天日欲斜。亂岑明宿雪。荒野噪飢鴉。嶺樹迷鄕國。覊顔感歲華。百年空擾擾。強半路爲家。</text>
<title>聞尹監司放還田舍</title>,<text>恩譴初非遠。幽棲特許還。溪山開喜色。日月借餘閑。畏路孤筇外。浮榮一笑間。離懷徒脉脉。長嘯倚柴關。</text>
<title>旅舍晩吟</title>,<text>杖策步庭際。前山下夕陽。空林生暝色。殘雪動寒光。流落星霜久。蕭條客况凉。弟兄逢世難。南北各殊鄕。</text>
<title>奉恩寺</title>,<text>湖寺曾遊處。梅花記往年。僧歸二陵雨。客渡廣津船。兩岸蟬聲合。中洲樹影連。明朝解行纜。惆悵下江烟。</text>
<title>次庾述夫韻</title>,<text>麗景逢初夏。閑愁入小眠。片陰雲度壑。孤影鶴摩天。軒冕非吾事。琴書送老年。名園風雨夕。花事已茫然。</text>
<title>送鄭惠而北京之行</title>,<text>正是鴈南度。如何君北歸。衰年驚遠別。異域愼征騑。塞日臨關逈。遼雲傍馬飛。神州佳麗地。定似舊時非。</text>
<title>金行源遷葬挽</title>,<text>妥魄重開坎。靈輀屬吉辰。佳城眞得局。先壠且相隣。憶昔哭君日。于今二紀春。白頭猶未死。哀挽又傷神。</text>
<title>晝坐</title>,<text>山郭雨初歇。春風花發時。嵐光入簾重。雲影度溪遲。造化眞機露。洪纖寫物奇。逍遙步庭際。妙意此間知。</text>
<title>秋宵</title>,<text>夕雨過溪壠。微凉生井梧。沉痾得秋健。試步倩筇扶。靜夜游氛息。長空片月孤。乾坤歲將暮。滄海想乘桴。</text>
<title>書懷</title>,<text>晩境交遊冷。孤懷一嘯長。寒雲抱蒼石。踈霰韻修篁。物外江山遠。人間歲月忙。吟來拈凍筆。老興尙昂藏。</text>
<title>喜李生見訪</title>,<text>小築靑山近。虗簷白日閑。天光垂澹澹。鳥語送關關。事簡忘言後。神怡坐睡間。跫音聊自慰。莞爾一披顔。</text>
<title>早春</title>,<text>今年春較早。正月凍全消。兩岸烟橫柳。風溪水漲橋。韶光晴後見。幽思靜中饒。白首身無事。閑吟託聖朝。</text>
<title>暮春遊三淸洞</title>,<text>步屧逢春健。吟懷入洞閑。松憐今日大。桂憶舊時攀。廢殿幽花落。空壇細草斑。滿斟修禊酒。留醉石林間。</text>
<title>與而彦秋日遊三淸洞</title>,<text>黃葉靑山路。蒼顔白髮翁。嶺雲寒弄日。壑籟晩噓風。坐石塵氛失。窺潭色相空。林丘閑世界。步步可相通。</text>
<title>憇白麓</title>,<text>獨步高松下。還疑化鶴身。水風吹手策。山翠落頭也。靈液窺丹井。仙㙜禮玉宸。浮生如過客。滄海幾揚塵。</text>
<title>至後</title>,<text>夜雪堆簷重。朝曦射牖明。風雲猶抱凍。梅柳欲潛萌。曲巷柴荊僻。幽齋簡帙淸。沉痾閱遅暮。華髮愧生平。</text>
<title>喜金而彦見過</title>,<text>巷僻無人過。君來半日娛。冷雲埋屋脊。踈霰下庭隅。歲月身俱老。風塵調自孤。論文增意氣。相對共陶壚。</text>
<title>白麓精舍。與諸賢同遊。</title>,<text>東麓曾同賞。西園復共臨。淸遊自吾輩。長夏偃脩林。岳矗天心翠。雲垂水面陰。殘樽更移席。松籟和人吟。</text>
<title>晝睡</title>,<text>憑几忽成睡。不知身在玆。神遊自超忽。隨處可娛嬉。始信浮生。從敎造化爲。起來眄庭樹。啼鳥上高枝。</text>
<title>雨後</title>,<text>積雨初開霽。千山錦繡文。披襟受淸吹。放眼送歸雲。草樹均分色。飛潛各自羣。悠然意自得。曳杖遶柴門。</text>
<title>淸夜吟</title>,<text>超然坐高宇。月色墮吾前。夜靜游氛息。庭空爽氣偏。虗明觀止水。竗悟透玄天。邵子淸宵詠。風神倘可傳。</text>
<title>書齋謾興</title>,<text>齋前尺許地。花木兩三株。寂寞誰同賞。淸幽我自娛。坐如僧入定。時有鳥相呼。天賦吾生拙。孤吟送曉晡。</text>
<title>八月十五夜</title>,<text>倚杖柴門外。長林夕雨晴。中秋屬良夜。步月到深更。色動銀河白。凉添玉露淸。依然舊光景。華髮惜殘生。</text>
<title>寄李東谷孝植</title>,<text>昨日東隣會。留連到夕鴉。披襟情已倒。倚醉興堪誇。白暎終南雨。靑霏上苑霞。宿酲猶未解。欹帽鬂鬖髿。</text>
<title>次杜律韻遣興</title>,<text>返照斂餘影。流雲曳細陰。菁華驚歲晩。霜露屬秋深。感慨吟何苦。衰遲病久沉。貧居正蕭索。落葉下寒林。</text>
<title>春日。與諸友遊白麓。</title>,<text>步陟雲端磴。吟停石上筇。地淸無雜樹。洞邃蔭蒼松。觸物皆春氣。流年獨老容。溪山今古在。閱歷幾人蹤。</text>
<title>初夏</title>,<text>節値淸和好。翛然病體輕。氣機開槖籥。庶物荷生成。繞戶將雛燕。遷喬喚友鶯。幽居無一事。獨坐淡忘情。</text>
<title>冬夜病懷</title>,<text>風日蕭蕭暮。柴門暝色深。寒星垂凍屋。積雪覆空林。白首多年病。靑燈獨夜心。絃中流水曲。久癈伯牙琴。二形骸眞一累。老病苦侵尋。閱世渾如𢆲。冥機久息心。浮雲歸四裔。明月滿中岑。萬籟此俱寂。空齋淸夜深。</text>
<title>三淸洞</title>,<text>好在三淸觀。重來討舊遊。喬林初减暑。羣壑已含秋。今古山無恙。乾坤歲幾遒。一樽聊可意。萬事儘堪休。</text>
<title>謝朴行源惠墨梅 朱義植所畫</title>,<text>絶筆聞朱慣。披圖喜欲狂。橫梢戛月露。老幹飽氷霜。繪事移眞境。羅浮落坐牀。多君有佳趣。贈我以孤芳。</text>
<title>丁未元日</title>,<text>昨夜臘歸丙。今朝歲在丁。光陰若流水。衰病惜羸形。雪意猶含白。山容未放靑。悄然坐幽獨。終日掩窓欞。</text>
<title>與諸子遊寅山水樓</title>,<text>穿雲過層磴。步澗得眞源。松墮蔦蘿影。石涵金碧痕。水風吹把筆。山翠落深樽。斷續度溪雨。前林一半昏。</text>
<title>次高僉知益吉韻</title>,<text>靑眼相逢處。華顚久病餘。襟懷一披豁。愁悶自駈除。世路猶多難。風塵未定居。何時占泉石。送老共茅廬。</text>
<title>悶旱</title>,<text>旱乾劇如許。稼事恐相愆。焃日烘如火。炎埃漲似烟。綸音勤引咎。天意倘垂憐。我願瀝心血。隨風洒八埏。</text>
<title>次金而彦韻</title>,<text>晩節交遊少。無人笑語同。忘吾嗒然際。逃世睡鄕中。晝永樹陰靜。雲開天影空。觀君詩裡趣。五柳有遺風。</text>
<title>雨中</title>,<text>四月黃梅熟。千山白雨懸。溪深新漲水。柳重更添烟。蒔藥從閑事。消香得靜便。遙知農圃樂。嘉穟綠芊芊。</text>
<title>謝林子昭俊元與友來訪</title>,<text>凍路携家釀。來尋寂寞濱。樽前一相笑。雪裏便生春。勝事逢今日。風流有此人。應知星象動。文酒會佳賓。</text>
<title>初秋夜坐</title>,<text>少壯俄然失。流光奈爾何。凉宵坐虛室。不寐到傾河。月色登秋凈。虫聲得夜多。乾坤歲將晏。萬事一長歌。</text>
<title>雨夜</title>,<text>日隱雲初合。天昏月又虧。飄風忽起處。驟雨到來時。宿鳥驚移樹。游魚讋伏池。永懷仍不寐。長夜曉鍾遅。二暝色生墟落。柴扉掩寂寥。風燈光閃閃。林雨響蕭蕭。夜向吟邊永。愁添病裏饒。博山烟欲滅。餘馥未全消。</text>
<title>秋齋</title>,<text>寥寥幽巷僻。無客欵柴扉。古屋秋陰淡。空庭木葉飛。貧知閑趣足。病覺世緣微。閉戶齋心坐。薰爐到夕暉。</text>
<title>秋日</title>,<text>忽驚寒事近。雨後北風來。返照光難駐。喬林響易哀。荒庭正蕭颯。步屧強徘徊。搖落悲秋意。慚無宋玉才。</text>
<title>七月晦日</title>,<text>初秋月將晦。物候近蕭辰。雨葉寒聲急。風簾颯意新。靑冥失勳業。白首卧漳濱。卷裏開幽抱。淸芬想古人。</text>
<title>九日</title>,<text>朝光動寥廓。蘺落帶烟霜。毁塢秋花老。陰崖古樹凉。歡娛非舊日。令節又重陽。觸目驚時物。駸駸迫閉藏。</text>
<title>讀老子</title>,<text>五千披古文。齋潔究微言。虛白守吾靜。雌黃任彼喧。天光垂草屋。山影入柴門。可惜顚冥子。終年醉夢昏。</text>
<title>至日</title>,<text>此日逢長至。窮陰破凍痕。北林開宿霧。南牖射朝暾。陽琯初回律。寒梅欲返魂。望中風日好。生意見天根。</text>
<title>臘日</title>,<text>今朝風日好。氷雪殺嚴寒。川陸陽初洩。禽魚喜一般。衰顔憑臘酒。華髮憶仙丹。萬事時俱逝。長歌強自寬。</text>
<title>贈同遊諸子</title>,<text>晩境支離病。秋風尙未蘇。百年能幾許。萬事捴須臾。大曆多才子。高陽有酒徒。同遊如一夢。寂寞守枯梧。</text>
<title>奉別金水使</title>,<text>聖主憂邊日。將軍出閫時。豹韜舊家世。燕頷好男兒。折制通蠻窟。威聲壓島夷。臨行寄一語。安處不忘危。二荊門修戰艦。漢武重征南。玉帳連雲敞。金城枕海涵。雅歌多暇日。勝筭入豪談。妥帖驚波息。鯨鯢遠避潛。</text>
<title>元日</title>,<text>漏盡參初落。雲霞曙色新。壽盃今日酒。衰齒幾時人。山鵲巢南樹。邊鴻度北津。遙知舊遊處。梅柳欲爭春。</text>
<title>春雨</title>,<text>半夜雷聲動。前溪雨脚垂。川原膏澤遍。品物發生時。萬戶炊烟濕。千山宿霧遅。焚香坐終日。佳興有新詩。</text>
<title>住雲菴用王維韻</title>,<text>日月諸天近。山川覺路平。地靈開凈土。神護闢華楹。雲滅玄中象。溪喧靜裡聲。講墻花雨積。禪室玉毫明。勝賞搜春物。登臨喜晩晴。一筇隨水遠。雙屐躡風行。古意饒苔壁。雄圖吊敗城。異香聞碧藕。仙果摘丹櫻。茗椀宜僧味。駞峯哂俗羹。何當卧松雪。瀟洒送餘生。</text>
<title>丁卯兵亂。寓楊州村舍。用杜詩傷春韻。</title>,<text>節序春將半。覊愁睡正濃。腥塵昬朔漠。醜虜肆頑兇。民戶空三輔。山河鎖九重。築城徒積怨。管餉竟誰供。客洒傷時淚。人無舊日容。回頭轉悽切。何處駐飛龍。二客路隨蓬梗。春光上柳枝。妖星犯宸極。氛祲匝城池。錯莫時難救。崩奔勢已危。他鄕身又遠。中夜淚雙垂。處處紛騷屑。人人怨別離。愁來望赤縣。蓮嶽自逶迤。三陽九逢多難。關西陷賊圍。時平談勝筭。事急誤戎機。虜馬鳴臨浿。都人哭出圻。吾王頒罪己。指日待垂衣。扈駕行宮遠。安邊獻策稀。國容思再焃。遙望翠華歸。四籌畫誠難料。和戎恐不眞。出宮催幸蜀。幾日復通秦。寶玦憐王子。瑤褘慘后嬪。包茅迷北望。輿馬異南廵。誰把鈞衡柄。常稱贊翊臣。天威自神武。佇見掃胡塵。五北望龍輈遠。西來虜騎多。元戎一失律。士卒盡韜戈。落日沉荒戍。狂風捲大河。野花憐白髮。林鳥和悲歌。避冦隨飄梗。移家憶綠蘿。兵塵暗天地。還恐礙冲和。</text>
<title>三淸洞</title>,<text>偶從溪路到林丘。松桂蒼蒼水亂流。洞裏烟霞留勝跡。樽前風雨入新秋。孤城暝靄埋山脊。古澗微凉集樹頭。踈懶不求詩酒外。儘敎塵事自沉浮。</text>
<title>江亭用溫飛卿韻</title>,<text>二月東風綠抹林。獨來登睡正堪吟。連江雨氣漁村遠。隔岸鍾聲水寺深。鴈去長汀沙寂寂。帆歸別浦柳陰陰。褰裳晩下芳洲畔。摘盡春蘭意不禁。</text>
<title>送鄭後凋赴關西</title>,<text>征馬翩翩西出秦。凍雲埋日接江津。論交何用相知早。傾盖還敎一見親。歲暮關河無限路。天涯風雪遠歸人。休將去住空惆悵。千里心肝若比隣。二送君西去北風寒。無限離愁未易寬。千里遠遊懷壯志。少年豪興屬征鞍。天長關路人全少。臘動官梅雪未殘。唱盡驪駒歌一曲。望中江樹思漫漫。</text>
<title>憶崔秀夫 時在燕京。因遼左路梗。未還。</title>,<text>驅車萬里赴幽燕。虜騎如雲殺氣連。衰涕此時驚遠別。故人何處滯窮邊。城池已失遼陽鎭。道路新通渤海船。佇見東歸迨氷泮。皇威畢竟掃腥膻。</text>
<title>文殊寺玩月</title>,<text>三山高揷碧雲端。玉宇虗明月正團。影已空千界靜。霽氛遙豁十洲寬。星河天上宵將半。雷雨人間睡未闌。此去蟾宮應咫尺。凌風直欲馭飛鸞。</text>
<title>登普賢峯</title>,<text>石磴千盤出半霄。三峯秀拔建高標。天低東北捫星斗。峽拆西南瞰海潮。手控茅龍騰曠漠。笑招莊鳥弄扶搖。夜深留待蓬瀛月。縹緲橫吹子晉簫。</text>
<title>客中書懷</title>,<text>雲山北望涕沾巾。客裏偏驚歲月新。海竹含風初度臘。江梅帶雪暗偸春。百年超忽悲雙鬂。萬里覊危愧此身。歧路相逢知者少。歸驂落日獨迷津。</text>
<title>大同江。用穆文煕韻。</title>,<text>一派長江萬里遙。怳疑銀漢自雲霄。烟生極浦迷▦嶼。雨過中洲漲晩潮。西北關河地仍壯。古今懷抱淚空飄。扁舟繫纜沉吟久。日隱層城畫角高。</text>
<title>送張書記從儐相之行</title>,<text>東風馹騎向西州。書記翩翩逐使輈。路入關河箕子國。春深花柳浿江樓。仙槎正欲凌千里。彩筆何煩賦四愁。草色似將南浦恨。隨君去路共悠悠。</text>
<title>次崔秀夫邊樓韻</title>,<text>危樓登睡逈難窮。大漠長吹萬里風。地入東南滄海濶。山分西北白頭雄。秋鵰奮翮關雲外。獵馬驕嘶塞草中。烽火年年憂戰伐。請纓誰復立奇功。</text>
<title>閱華山記勝。見行源詩。愴然有作。</title>,<text>三角尋僧問幾年。石樓蘿月夢依然。溪山無𧏮同今古。世事如雲倐變遷。何處荒原埋宿草。寒齋衰淚對遺篇。餘生自失知音後。一曲峩洋已斷絃。</text>
<title>次金而彦韻</title>,<text>歲晏繁憂動七哀。長歌試撥劒裝開。風威峭撲孤燈晦。霜信寒催一鴈來。潦倒容顔頻把鏡。亂離朋舊罷㘅盃。淸秋又過重陽節。門巷蕭條葉滿㙜。</text>
<title>瑞山途中</title>,<text>客遊湖路幾回過。蒼霧連空雪沒坡。地接長江晴日少。巖排古樹晩風多。駈馳卒歲身將老。偃息中林計已訛。漢水終南頻入夢。不堪東望淚如河。</text>
<title>公州山城</title>,<text>綰轂重關跨要津。錦江天塹抱城闉。山河盤欝西連海。驛路逶迤北向秦。雨雪空將添客淚。寰區尙未靜兵塵。地形雄峙雖堪據。節制誰爲蕩冦人。</text>
<title>書懷</title>,<text>牢落乾坤一老夫。不堪淪躓歲頻徂。匣中深鎖雙龍劒。壁上長留五嶽圖。鬂髮蕭踈非少壯。干戈擾攘値艱虞。愁來獨立危樓畔。滄海茫茫落日孤。</text>
<title>送崔秀夫赴燕京</title>,<text>江左風流鄴下才。悲歌擊劒醉燕㙜。冥搜大野靑徐闊。利涉層濤渤海開。萬里雲烟收碣石。三霄日月近蓬萊。自憐籬鷃差池翮。無路騫騰出九垓。</text>
<title>懷仙</title>,<text>誰知靈性禀玄眞。一跌雲輧似隔晨。暫別三元經小劫。狂遊九域混微塵。手持瑤簡靑霞訣。夢醉蟠桃碧海春。回首虞淵天色暝。數行衰淚鬂如銀。</text>
<title>九日書懷</title>,<text>白首西風病起遅。黃花佳節謾多思。高城暝色雲沉樹。一院秋聲雨滿池。匣裡奇音琴獨在。樽前孤憤酒偏知。長安苑囿曾遊地。社稷戎衣異昔時。</text>
<title>次月影㙜韻 孤雲曾遊處</title>,<text>海門員嶠碧崔嵬。髣髴遺蹤古石㙜。三島幾看蓬海淺。千秋遙待玉簫來。口吟王勃懷仙句。手把靑蓮問月杯。此去眞源如有路。片帆東泝日邊廻。</text>
<title>病中逢冬至</title>,<text>險涉羊膓已倦遊。乾坤莽蒼入搔頭。他鄕遠客殘年病。小店孤燈永夜愁。世事悠悠難自料。天機衮衮不停流。試拈彩筆題長至。一縷微陽動九幽。</text>
<title>恩津旅舍</title>,<text>破窓傾堗坐來寒。斷岸踈籬日欲殘。社賽頻驚村裡鼓。鄕羞已厭客中盤。境非吾土難排悶。談與奚兒強作歡。休恠棲棲走歧路。少年初不學包竿。</text>
<title>途中</title>,<text>蒼霧連空盡日陰。雪融原野濁泥深。江關異候晴全少。客路殘骸病尙沉。喪亂飽經遲暮眼。覊愁都付短長吟。郊亭忽見梅花發。夢逐春風入故林。二長年行役意何如。湖外誰傳故國書。草市風烟連郡郭。郵亭雲樹接郊墟。馬周爲客流離際。王粲登樓喪亂餘。滿目山河自無恙。獨憐顚髮冷蕭踈。</text>
<title>客中</title>,<text>郵亭落日望長空。鳥獸驚呼曠野風。湖甸路遙西去馬。洛城書斷北來鴻。十年胡虜猖狂際。百戰山河感慨中。流落他鄕久爲客。不堪衰謝鬂如蓬。</text>
<title>瑞山途中</title>,<text>馬上愁吟行路難。瑞山遙指海雲端。天圍曠野孤村逈。日隱荒城古驛寒。千里湖關長逆旅。百年身世足悲酸。臨歧幾灑楊朱淚。風雪蕭蕭歲又闌。</text>
<title>客夜。憶漢陽諸友。</title>,<text>垂老偏添別恨多。歸心其奈故園何。殊方不見親朋字。獨夜唯聞僕御歌。京口烟雲思漢水。楚關風雨滯江沱。長年旅食湖中路。壯志渾輸客裡磨。</text>
<title>村夜</title>,<text>荒山短景易黃昏。白屋蕭條早閉門。四野大聲風捲地。五更寒意雪埋村。思家遠客何曾睡。失樹覊禽亦自喧。仍憶昔年朋舊會。擁壚深夜醉芳樽。</text>
<title>途中偶吟</title>,<text>疲驂澤國遶回旋。大野茫茫接海堧。日暮烏鴉啼古戍。天寒鴈鶩集空田。途中落魄從人賤。客裡沉痾任體孱。浮世百年今已半。水雲湖月愧華顚。</text>
<title>夜坐</title>,<text>中宵獨坐感偏稠。瞥眼流光歲又遒。末路自傷凉踽影。陳編不盡古今愁。千林暝吼三更雨。一枕寒驚兩鬂秋。細筭浮生如過客。狂歌痛飮是良籌。</text>
<title>登泰安射堂</title>,<text>雨過郊亭草正馡。杏花相逐柳花飛。一年佳節春將晩。千里殊鄕客未歸。大野長風吹不斷。孤城落日淡無輝。停驂試上高樓望。地盡西南接海圻。</text>
<title>奉別李使君赴三陟</title>,<text>淸時卧理借淮陽。耆德朝端鬂髮蒼。妙譽曾沾三署選。分憂遠濟一隅瘡。雨晴溪隴桑麻潤。風過山城草樹香。絃誦久曾知武宰。政聲誰數漢循良。</text>
<title>贈懶菴長老</title>,<text>羣紅瘦盡綠初肥。山鳥喃喃弄夕暉。一壑風傳隣寺磬。古龕雲護坐禪衣。空門實際知今是。末路浮華悔昨非。試向東林同結社。百年從此謝塵機。</text>
<title>次蒼厓送僧韻</title>,<text>南國相思鬂欲班。不堪今日又東還。海天明月秋歸寺。湖甸踈鍾曉度關。乞食他鄕經幾臘。安禪獨夜宿寒山。浮生戀別空惆悵。雲自無心水自閑。</text>
<title>次鄭子久韻</title>,<text>幾年芳訊到來遅。搖落那堪宋玉悲。莎逕露溥虫語亂。石塘波冷藕花衰。風塵一病驚華髮。樽酒交歡異昔時。遙想三山秋更好。白雲何處共題詩。</text>
<title>高城海山亭</title>,<text>下榻偏沾地主恩。蓬萊閣逈壓江門。白雲深護丹書壁。碧海遙連玉漢源。五馬風流如葉令。一區民物類秦村。浮游歷數山河勝。末路誰知品格尊。二年來顔鬂易凋傷。半世藏脩感慨長。瑤海烟波尋閬苑。玉峯蘿月夢嵩陽。窮愁自笑虞卿著。放浪誰憐阮籍狂。獨夜商歌愁不寐。萬林風雨韻匡床。</text>
<title>春日。用李空同韻。示子和。</title>,<text>涓涓澗水通新脉。嫋嫋春風弄弱雲。潦倒明時誰似我。交遊晩境獨追君。日㘅高閣晴初遍。山觸雙眸翠欲分。無復彩毫干氣象。從敎柳綠與梅芬。</text>
<title>傷秋</title>,<text>久客西風淚滿裳。傷心不必是重陽。孤雲落日秋光淡。極浦遙山暝色蒼。感慨有愁吟似病。昏冥無酒醉如狂。黃花赤葉徒相艶。四海凋枯萬姓瘡。</text>
<title>涬溟堂</title>,<text>浮世聲名儘贅餘。睡鄕天地卽華胥。淸班早輟花甎步。晩節初開水竹居。月瞰幽軒凉吐白。風恬曲沼靜涵虛。冥心與物無相競。俯仰翛然得自如。</text>
<title>三月三日。遊南山寺。溫陽。</title>,<text>久病經年懶啓扉。今朝試步出郊圻。春深野寺花爭發。雨過村園草政肥。節物不殊鄕國異。佳辰雖好故人稀。獨來空谷徒延佇。手折幽蘭對落暉。二步踏烟蕪過石叢。尋春偶到梵王宮。官橋水漲桃花雨。驛路塵淸柳絮風。作社未從田父醉。破閑聊與野僧同。每逢佳節長爲客。愁送雲霄北去鴻。</text>
<title>謾興</title>,<text>萬事紛紜付一噫。幾年南北客支離。塵寰滯跡同方朔。湖海淸遊夢子皮。暝壑風傳林下嘯。靑天月寫掌中巵。世間非是從啾喞。爛醉長吟猛虎詞。</text>
<title>上澤堂李大學士</title>,<text>南宮纂局夢依然。朽質當時特見憐。一別雲泥頻甲子。重逢齒髮各衰年。君臣社稷風塵際。關輔山河涕淚邊。久握文衡推老手。浯溪撰頌望吾賢。</text>
<title>遣興</title>,<text>匣琴流水向誰彈。歧路風塵雪滿冠。世味不如詩興逸。人間那似睡鄕寬。佳期岸幘邀明月。孤嘯停筇望翠巒。自信百年吾道在。從敎身世老瓢簞。</text>
<title>燈夕</title>,<text>四月佳辰八日宵。年年此夕賞心饒。燈明綺陌家家火。樂動朱樓處處簫。故國繁華非曩昔。他鄕客况倍蕭條。征西戎馬何時定。回首秦城北斗杓。</text>
<title>初度日</title>,<text>孤村積雪斷來賓。野色山容臘候新。浮世五旬三甲子。異鄕千里一覊人。誰將綠酒來同醉。獨對寒雲送此辰。白髮今朝靑鏡裏。形骸不復舊吾身。</text>
<title>偶吟</title>,<text>雪雲埋壑晝關門。短褐寒深堗不溫。爨室烟消飢鼠走。空巖日冷凍鴟蹲。流年又値新正近。勝事難尋舊俗存。白首他鄕無藉在。半生榮落信乾坤。</text>
<title>途中</title>,<text>瘦馬長程載病身。遠從湖外向咸秦。半生詩什盈箱草。浮世行藏滿面塵。野鳥窺人多傲色。秋灘照膽洗愁辛。白頭今日還如夢。萬死曾經戰伐人。</text>
<title>送林生員報恩省兄之行</title>,<text>翩翩一騎過重關。此日相分幾日還。好事每違愁病裏。浮生剩在別離間。雪中長短郵亭路。天末高低馬首山。遙想鴒原多喜色。一樽琴閣共怡顔。</text>
<title>客中秋日</title>,<text>霜濃古木葉初丹。九月西風鴈影寒。落日遙看平楚外。孤城獨倚暮雲端。殊方白髮身仍遠。故國黃花歲又闌。欲向何人開好抱。哀歌感激涕汍瀾。</text>
<title>渡海</title>,<text>萬里雲帆去不窮。四邊無際接靑空。金笳響徹鮫人窟。玉節光涵海若宮。天豁鳳洲銀滉瀁。日晴鰲峀碧穹嶐。凌風傲睨乾坤外。擬向扶桑一掛弓。</text>
<title>對馬島</title>,<text>暹羅之北析津東。孤島微茫積氣中。㓒齒班衣從詭恠。短刀長劒尙豪雄。年年海利通商舶。處處人家雜梵宮。萬里何辭遠爲客。男兒壯志在桑蓬。</text>
<title>一歧島</title>,<text>瘴霧薰人氣不蘇。蚊虻通夕苦侵膚。海程超忽舟航遠。蠻窟炎蒸土壤殊。雨濕長林纖月落。夜深虗舘一燈孤。自憐遅暮艱危遍。况復愁邊歲易徂。</text>
<title>發藍島</title>,<text>冥冥雲海渺無涯。澒洞渾如未判時。地絶蠻邦孤島遠。水舂鯨窟片帆危。泛槎河漢聊堪擬。駈石滄津儘可疑。積氣浮空環四瀆。乾坤萬里賴撑持。</text>
<title>宮洲舟上。次從事官韻。</title>,<text>竗年淸選陟金華。絶響千秋數大家。暫輟皁囊封事筆。快乘銀漢上天槎。蓬壺自是多仙藥。句漏何須覓鍊砂。利涉不愁行萬里。眼無桑海去程賖。附元韻 從事官申正郞泥翁衣褐胡爲逐使華。只緣佳句動詩家。曾吟鸚鵡洲邊草。却泛黿鼉窟上槎。蓮幕不妨揮彩筆。蓬山况復問丹砂。論文我欲頻相對。呼取隣舟莫謂賖。次 上使尹參議涬溟詞壇根派闡南華。踶企開元自一家。久向林泉修月斧。晩浮蓬海逐星槎。仙區揔入詩中畫。神化堪方鼎裏砂。旅榻共開文字飮。玉壺霞醞夜頻賖。次 幷序○副使趙典翰龍洲崔生奇男。以能詩聞於京城。薦紳大夫。多與之遊。今者從涬溟公泛桑海。盖其志欲壯觀長文詞也。奇哉奇哉。從事泥翁賦長律以贈。余續而和之。以叙其槩云。愛君詩格極精華。出入高岑王孟家。古匣深藏流水曲。遠遊翻逐漢臣槎。誰知筆欲爭鯨力。謾道心淫鍊井砂。炎暑淸談爽烏匼。會須完月酒頻賖。次 讀祝官螺山朴 安期彩筆煇煌鄴水華。大方風雅擅騷家。王門不抱三年瑟。蠻海虛隨八月槎。夢返薜蘿湖上宅。功休文武鼎中砂。吾生亦作樊籠鳥。相對何妨酒屢賖。</text>
<title>鳩島夜泊</title>,<text>牛江韜浦一帆還。夜泊高田兩島間。爲客炎凉知又變。畏途行役未曾閑。人逢卉服聲如鴂。句用娵隅語帶蠻。試向柁樓揩病眼。月光淸透荻花灣。</text>
<title>夜次津和</title>,<text>碧天無際海茫茫。月湧層濤蕩倒光。浦口漁燈明水店。夜深人語集蠻檣。途中暮齒仍多病。客裏歸心轉覺忙。遙想郊扉秋色晩。郫筒酒綠蠏臍黃。</text>
<title>聞崔秀夫訃</title>,<text>苦憶厓翁病在牀。二兒書到忽傳亡。那堪葬後聞凶問。痛惜生前隔遠鄕。畢世未能消我恨。撫棺終負哭君傍。從今萬事歸虛妄。白首悲號亦夢塲。</text>
<title>夜坐憶亡友子和秀夫</title>,<text>杜甫窮交鄭與蘇。八哀詩裏意偏殊。試吟牢落吾安放。可見斯文語不誣。中夜悲歌雙涕隕。二君淪喪一年俱。雪風吹急添蕭瑟。古壁寒燈照影孤。</text>
<title>溫陽郡齋。贈權生員。</title>,<text>相逢逆旅動彌旬。抵掌豪吟意氣新。北海樽中盈美酒。陳蕃榻上有高人。荷風吹健談邊麈。竹月淸扶醉裏身。此會眞堪誇勝事。異時能復記沉淪。</text>
<title>閱西疇蒼厓詩稿</title>,<text>二公遺稿過湖來。展向燈前病眼開。卷裏風神留不昧。吟邊涕淚有餘哀。崔翁卓絶詞鋒利。鄭老恢踈▦論該。自失斯人吾口嘿。案頭枯硯鎖塵埃。</text>
<title>次白蓮堂韻</title>,<text>千桃浪說武陵源。五柳休誇栗里門。皓彩偏宜淸凈界。異香羞逐紫黃園。廣寒羽袖凌風逈。太乙仙舟蕩月翻。雨洗池亭殘暑退。此間無處着塵煩。</text>
<title>夜坐用杜詩韻</title>,<text>小齋無夢病魂淸。林月明翻宿鳥驚。星漢涵秋光倒瀉。風泉得夜響高鳴。靑銅一任蕭蕭髮。玉軫空添脉脉情。回首斗牛衝紫氣。不知誰復斲鄷城。</text>
<title>移家。用庾述夫韻。</title>,<text>避地湖關歲已賖。歸來鬂髮倍添華。此身曾是昇平老。故國重逢上苑花。自笑差池貧失業。不辭遷次累移家。新居喜得西隣僻。柳嚲溪橋水浸沙。</text>
<title>遣興</title>,<text>太虛那復限庭堂。任縱前羊與後羊。老榦誰憐松栝翠。妖姿競賞草花香。歌殘九籥神仙訣。滌盡三生火食膓。笑殺翩翾籬下鷃。啁啾不信有鸞凰。</text>
<title>信筆</title>,<text>白頭龜谷老居士。昭代龍鍾一散人。漸覺悲歡歸妄。盡將榮悴聽洪鈞。晴窓暖日閑多暇。古籙淸香嘿契眞。爲謝風花與雪月。長年追逐不辭貧。</text>
<title>送梁秀才西塞之行</title>,<text>看君麗藻筆凌雲。高視乾坤思不羣。千里欲窮箕子國。一鞭遙逐鄭將軍。山連靺鞨蟠穹壯。水限華夷坼地分。從古詞人多感慨。可堪西北望妖氛。</text>
<title>閑中謾興</title>,<text>倦倚枯梧到日曛。貧居寂寞斷人羣。長鑱久慣黃精約。兩屐猶沾碧蘚文。笑殺楚凡紛得失。嗒然身世遣悲欣。床頭賴有玄元訣。老去閑情剩十分。</text>
<title>次弇州韻</title>,<text>盡將榮悴遠驅除。坐看浮雲自卷舒。世道可憐今日事。簡徧無𧏮古人書。山林亦是均天地。吟嘯何妨寄市閭。晝夢初回簷影靜。流鸎語燕儘如如。</text>
<title>送金榮仲赴北京</title>,<text>嗟君此去意何如。六月嚴程萬里餘。莫嘆賢勞勤跋涉。曾緣美譽冠鴻臚。平沙落日遼山逈。古戍荒烟漢壘踈。揮涕豈徒傷遠別。百年天地半丘墟。</text>
<title>新居偶吟</title>,<text>雪宮南畔結茅廬。膝可纔容不願餘。太液池波分近港。弼峯雲影落前除。身閑始覺幽居好。地僻從敎俗轍踈。堪笑吾生飽氷蘗。四簷風月一床書。</text>
<title>夜坐</title>,<text>抱痾終歲卧窮廬。案上陳編落蠧魚。子美尙狂塡壑際。嵇康長傲絶交餘。斗邊光動鄷城劒。夢裏春深谷口鋤。世事浮雲多變。休將榮辱問何如。</text>
<title>上永安都尉行軒</title>,<text>鴨水燕山路幾千。使車催發去翩翩。邊人共說儀賓貴。異域曾知上价賢。遼海獰風吹客袂。薊門秋色入征鞭。秦關漢畤經行地。萬國梯杭異昔年。</text>
<title>題白麓追凉圖</title>,<text>依依往事指窮薪。畫裏人今有幾人。亂後餘生驚白髮。昔年同醉詑靑春。那知敗素留今日。坐想奇遊似隔晨。二子地中難可作。終朝把玩一沾巾。</text>
<title>雨後夜坐</title>,<text>黃昬露頂坐垂堂。簷際微雲漏月光。草沒陂塘蛙閤閤。雨添溪澗水汪汪。閑庭乍得炎氛凈。小榻分留靜夜凉。浩嘯臨風衰意健。此身還似卧林庄。</text>
<title>奉別歙谷李使君</title>,<text>淸江大閥世簪纓。詩禮家聲擅月評。昆弟一時沾聖眷。東西百里各專城。蓬山地接神仙窟。葉縣官兼吏隱名。遙想歙人歌麥秀。隨車化雨及春耕。</text>
<title>冬日書齋遣懷</title>,<text>無家十載走窮途。沁水空園借一區。自笑生涯同過客。暫時棲息寄殘軀。蒲團已慣冥心坐。翰墨渾忘少日娛。榾柮烟消寒夜永。氷簷雪月戀淸癯。二天憐病叟縛塵喧。六箇根中减一根。痛剗羣囂收外聽。靜窺神觀透靈源。燈明古帙氷生硯。雪壓寒齋月瞰門。老去心脾飽淸澹。獨將孤笑向乾坤。</text>
<title>立春</title>,<text>雪雲初捲展春曦。坐向晴簷一解頤。歲月又逢新節序。琴書無𧏮舊生涯。柳條梅蘂均含意。野色山光藹有姿。休把行藏問詹尹。閑中送老樂淸時。</text>
<title>九日。朴同知邀諸老開酌。</title>,<text>亂餘佳節幾重陽。今日重陽感慨長。座上容顔皆老皺。筭來親舊半凋亡。黃花浥雨呈秋艶。赤葉含風送晩凉。置酒邀賓誠好事。明年何處醉茱囊。</text>
<title>七十吟</title>,<text>鏡中休恠鬂凋靑。甲子人間幾換蓂。四大久知眞相。七旬誰料到稀齡。都拋世慮歸空寂。遠放神游入杳冥。何幸春風身免𧏮。好追花鳥遍郊亭。附次韻 東州池荷欲展小錢靑。四月階庭落一蓂。實有窮愁纏瘦骨。虛聞大藥制頹齡。傾情翰墨疲牽卛。照眼波瀾接混冥。與爾得年俱七十。暫時吟賞坐林亭。</text>
<title>謾興</title>,<text>嘉平已過近新正。歲月駸駸瞥眼更。衰鬂更無添白髮。駐年何用覓黃精。芸窓舊業拋殘帙。雪屋寒宵對短檠。子女滿前身又老。幾時㛰嫁慰餘生。</text>
<title>病後初度</title>,<text>此日還思卧病時。又逢初度不曾期。百年迢忽餘生幾。萬事如今兩鬢危。梅塢已知新臘近。雪窓猶怕凍雲垂。手拈重碧盈觴酒。一飮春和起我衰。</text>
<title>詠躑躅杖</title>,<text>誰將躑躅杖爲名。愛爾長身瘦且貞。拄過溪橋憐影直。携廻石逕訝音鏗。幽人濟勝添蕭灑。晩境襟期托死生。桃竹不知何似物。少陵詞賦謾縱橫。</text>
<title>曉起卽事</title>,<text>曉風吹斷亂淋鳴。夢覺虛簷喜得晴。墻角月痕通曙色。草間虫語閙寒聲。世情已入孤懷冷。秋事偏侵短鬢生。遙想村園鷄黍好。鹿車何日返山耕。</text>
<title>送高生 後說 遊華山</title>,<text>從古騷人性嗜奇。一筇淸賞九秋時。楓潭桂磴曾相慣。野鶴山猿似有期。地護仙都閑日月。天開佛國淨琉璃。應知遍討烟霞窟。倘記當年老子詩。</text>
<title>奉別潭陽任明府</title>,<text>藝苑佳聲北斗高。圖南萬里有奇毛。穎川增秩期來鳳。東海投竿起釣鰲。一路淸風吹捲瘴。隨車甘雨潤如膏。遙知郡宇春光好。二月花開處處桃。</text>
<title>奉別李沔川</title>,<text>聖主分憂豈偶然。曾因宰歙政聲賢。壺漿鶴髮爭加額。蔀屋鶉衣擬借年。湖甸凍雲低古渡。驛亭飛雪入征鞭。漢家頻選循良吏。佇見他時擧最先。</text>
<title>次李生 得元 陵幸韻</title>,<text>雞人報曉下嚴更。萬炬千燈列火城。夢想寢園勞聖慮。誠深祗謁動天行。雲迎仙仗龍文結。露洗丹霄象緯明。繼躅先徽敦孝理。憂勤夙夜見宸情。</text>
<title>實錄監印時有感</title>,<text>七旬黃髮回朝氓。又見寧陵寶牒成。象設依然臨玉几。龍飛何處駐霓㫌。鬼神呵護名山藏。功烈留爲後世程。已喜謳歌歸聖啓。中天瑞彩日重明。</text>
<title>挽杏林鄭同知柟壽</title>,<text>素交零落有誰存。老淚今年又哭君。浮世自知餘日少。重泉此別幾時分。秋聲殷地鳴凉吹。雨意低空濕暝雲。酒興詩豪兼兩絶。擬修哀誄愧無文。</text>
<title>次杏林詠物韻</title>,<text>恠石貞璞祗宜安僻巷。含章不欲陟名園。鯷岑百代曾稀見。龍藏千年始拆分。苔翠幾沾仙島雨。水香猶帶古谿蓀。冥心對此成眞適。海上方壺儘浪云。盆松天陵骨相異凡姿。氣母偏鍾一段奇。閱世方知支廈用。撑空休道出林遅。蕭森雪月如相戀。扶護神明別有私。手自裁封豈徒爾。暮年貞操欲深期。盆竹王子當年愛成癖。此君奇品壓羣林。烟梢冐曉濃添黛。風葉先秋響咽金。嶰谷淸陰涵硯沼。滑川凉思到盆心。堪憐汝瘦同吾瘦。強病聊將倦筆吟。</text>
<title>奉次賀誕元子韻</title>,<text>天祚吾東返大庭。明君誼辟遞相生。璇機寶彩開重日。紫極榮光動景星。奕葉源流傳祖烈。兩宮歡樂見宸情。愚民感淚無端下。得覩休徵及暮齡。</text>
<title>秋日東郊</title>,<text>秋晴碧落鴈初還。漾日寒溪曲作灣。野外村村黃葉樹。天邊處處白雲山。窮途不覺身全老。出郭方知意自閑。貧之洛陽田二頃。餘生那得偃林間。</text>
<title>觀陵幸</title>,<text>墨色纔經諒闇終。感深霜露拜陵宮。凌晨玉輅天行動。戒道金吾日御通。仙仗靈風吹穆穆。喬山佳氣欝葱葱。煌煌太祖千秋業。冥佑丁寧在聖躬。</text>
<title>次人韻</title>,<text>殘年息影擺塵勞。眼底夸毗任爾曹。容膝易安蓬蓽室。便身久慣木綿袍。天寒露菊秋光凈。日隱風林夕籟高。興到微酡吟太易。從知邵子是眞豪。</text>
<title>奉別金僉使赴滿浦</title>,<text>早年投筆學班生。擬復河湟報聖明。萬里戎麾新節制。六韜奇略舊家聲。江通塞峽驚波吼。地近胡天衆嶽獰。宵晘偏深西顧慮。佇期他日請長纓。</text>
<title>題韓子 仁偉 藥樓</title>,<text>縱轡何須問四遐。乍憑高檻意能賖。簷櫳爽挹三山翠。咫尺紛遺九陌譁。回眺太虛渾不碍。滿襟淸思自無邪。主翁康伯多仙趣。藥竈香濃泛絳霞。</text>
<title>秋齋感興</title>,<text>白首纍然一病身。同時我輩已無人。伶俜末路誰相問。夢想前修獨可親。晩菊孤花垂黯澹。孱顔古色抗嶙峋。寒深草屋風霜重。紙帳蒲團結凈因。</text>
<title>暮春與諸子游白麓</title>,<text>雲護松門水遶臺。步隨春色好懷開。晴沙泛白韶光動。細草抽靑暖氣來。便體端宜曾點服。賞心酣暢右軍杯。諸君合詠佳辰會。物象偏挑醉筆催。</text>
<title>再赴白麓</title>,<text>此日重遊不自期。韶華偏動暮年思。烟霞凈抱丘中趣。水石淸供象外詩。折角何妨沾澗雨。携筇恰好趁花時。已知白髮非春事。一任沉酣倚樹遲。</text>
<title>藎卿挽</title>,<text>疇昔交遊更有誰。暮年愁病耐支離。人間地下分今日。我後君先隔幾時。浮世元來如傳舍。邙山一半是親知。吟成哀挽情何極。獨立蒼茫無所之。</text>
<title>中秋十五夜雨</title>,<text>一年明月待中秋。不分通宵雨未休。接地重雲陰漠漠。驚林暗吹響颼颼。廣寒何處藏蟾兎。碧落無梯問斗牛。半壁孤燈垂冷焰。病懷憀慄倍添愁。</text>
<title>題洪相國沂川燕京紀行詩後</title>,<text>崇朝遍閱紀行詩。想見覊懷到處悲。萬古金湯長自若。百年人代有興衰。蒼黃國事艱虞日。跋涉關河盡瘁時。語似黍離多感慨。令人不覺淚雙垂。</text>
<title>奉別金判書歸隱赴燕京</title>,<text>使軺千里去何之。十月遼陽雨雪時。關外人烟新井落。海邊樓櫓舊城池。山河天險無今古。世代浮雲幾變移。行到黃金㙜下路。想應停騎一躕踟。</text>
<title>伏聞上浴湯後。玉體康健。不勝雀躍之喜。吟成一律。以寓華祝之忱云。</title>,<text>節屬淸和四月天。鑾輿遠狩浴湯泉。應知我后神明護。更覺宗祊寶曆綿。玉輅榮光涵瑞旭。翠華佳氣引祥烟。龍顔粹盎酣春色。想見三宮樂事偏。</text>
<title>敬次溫泉扈駕韻</title>,<text>休明盛世息驚塵。法駕乘春睿賞新。霽日橫空雲幕敞。淸江溢岸彩航陳。天顔婉色承慈寢。聖孝仁聲逮遠人。獻頌羣僚爭唱和。傳成故事後王珍。二雨歇雲收豁二儀。金吾戒道引霓旗。湖山祇候鑾輿出。曙旭晴臨彩仗隨。一派湯泉知是瑞。千秋寶曆遠相期。正當農務村村急。誰獻南風解慍詩。</text>
<title>三淸洞。次金而彦 忠烈 韻。</title>,<text>白麓佳遊問幾回。纔臨此境好懷開。焃日從他烘徹地。淸風吹我快登㙜。高陽勝跡傳前事。河朔豪情引滿杯。吟嘯不知山欲晩。松濤驅入筆頭來。附元韻松間緩步路縈回。却喜煩襟得快開。三洞靈光通御井。五城佳氣繞仙㙜。閑臨曲澗潺湲水。細酌流霞㶑灧杯。浮世榮華暫時事。笑看天際白雲來。</text>
<title>奉別關東李廵相</title>,<text>翩翩玉節向東州。古樹寒蟬驛路秋。二邑佳聲傳藉甚。一方宣化見懷柔。風標氣得神仙逈。露冕廵兼海岳遊。知是聖恩無內外。樓臺到處好淹留。</text>
<title>晩秋感懷</title>,<text>楓菊佳辰病久仍。履霜時過到堅氷。天寒鴈影排長陣。木落山容露瘦稜。潘岳有身悲白髮。伯牙無耳廢朱緪。從前翰墨渾閑事。坐對爐烟學定僧。</text>
<title>贈別鄭判官明仲湖西之行</title>,<text>我年八十君七十。白髮殊非遠別時。千里心肝人在眼。萬重湖嶺路分歧。烟花爛熳渾無賴。江樹微茫有所思。判袂應須各努力。一樽他日倘相期。</text>
<title>次成進士韻</title>,<text>病骨鋒稜象古槎。淡如山衲老烟霞。曲全儘可從樗櫟。剛缺直宜戒齒牙。幽音自惜琴中鶴。瑞彩從他日裡鴉。笑看稷下爭文辯。何翅華林閤閤蛙。</text>
<title>次諸子惜春韻</title>,<text>羣芳殞落已空林。衆綠初敷欲展陰。休道春光多艶麗。何如夏景自幽深。只將消長看時序。肯使烟花役我心。燕子日長庭宇靜。坐披羲易整冠簪。</text>
<title>閑中</title>,<text>小築還如在遠坰。終年無客到門庭。苔花上砌成文甃。藥蔓縈離作翠屛。靜愛蒲團供坐卧。閑披仙籙養心靈。孤懷欲向何人道。目送歸鴻入杳冥。</text>
<title>病中憶洪都尉宅梅</title>,<text>秦樓淑氣又新年。想見梅花色正姸。華閣已辜淸絶賞。寒窓空賦寂寥篇。轉頭人事渾非舊。滿眼韶光獨可憐。衰病更無承顧眄。塵蹤自是少仙緣。</text>
<title>秋懷</title>,<text>刀刀急籟響西風。一夜千林葉盡空。雲破峯巒靑嵂崒。日搖江浦白玲瓏。高飛得意橫天鶻。獨叫離羣度塞鴻。匣裏啾啾鳴寶鋏。擬將秋氣跨崆峒。二病學龍蛇久蟄藏。盡將榮悴付蒼蒼。隨身獨有啚經在。晩歲方知道味長。夜久飛霜盈室白。秋深落葉滿庭黃。荊扉土銼淸如水。萬事無心一炷香。三愁多不寐坐匡床。嘯咜翻添感興長。萬古從來一天地。三王以後幾興亡。泣麟遠憶宣尼嘆。歌鳳堪憐楚老狂。散策徘徊夜將半。不知風露滿衣裳。四行行末路見人情。然諾須臾忽變更。塵世恐遭黃雀彈。烟波願結白𩿨盟。陰陽易裡看消長。日月詩中任送迎。不向秋風怨搖落。齋心淸夜念無生。五傷心國事日蕭然。板蕩重經壬丙年。將士多騎遼北馬。官商互市海東船。歷階雄辨思毛遂。蹈海高標想魯連。落木西風暮天逈。蒼梧愁色鎖秋烟。六擺脫塵氛一賦歸。紫桑山水動淸輝。好將沉醉逃身世。興托閑吟樂道機。南岳舊庄明月在。東林凈社白雲飛。試看靑史紫陽筆。褒美千秋遠發揮。七少陵詞賦恣洸洋。方駕曹劉冠盛唐。宜頌太平歌聖德。忽逢離亂落蠻鄕。龍池遠憶秦城月。黃屋深憂劒閣霜。想見風神詠秋興。暮天雲日動蒼茫。</text>
<title>戊申除夕</title>,<text>送歸今歲嘉平月。似別故鄕親舊人。白髮誰憐此衰病。靑燈耐久徹明晨。回頭往事輸灰劫。瞥眼流光走日輪。寂寞僑居如遠客。誰家栢酒好迎春。</text>
<title>閑中謾吟 正月初十日夜夢。到一處。彩雲四面布護。北有兩三峯。峯上皆戴淸雪。望之如琪花玉𡬾。故末句及之。</title>,<text>老謝塵緣萬慮澄。道心偏覺病中增。星河影凈雲初捲。松竹凉生月欲昇。飮啄稀疎同野鶴。幽棲淡泊學山僧。夢遊剛喜多奇事。仙嶠浮空瑞靄凝。</text>
<title>謾吟</title>,<text>八十年過肇九旬。交遊喪逝一時人。殘生祗是供多病。往事依然似隔晨。明月閑宵悲白髮。靑山何處岸烏巾。但知乘化好歸去。不用區區枉費神。</text>
<title>奉賀李領事白軒賜几杖宴</title>,<text>相業文章邁等倫。三朝優禮久彌新。海籌遐筭齊南斗。几杖殊恩寵老臣。法曲笙簫聲沸日。御厨𨤍醁醉回春。鯫生幸覩昇平事。喜極長歌頌大椿。</text>
<title>次而彦韻</title>,<text>勞生久被外緣纏。白首龍鍾費歲年。不死徒聞東海藥。大歸終返北邙阡。交情繾綣曾無間。詞翰悲凉特見憐。宿世凈因如未了。異時同戱遍諸天。</text>
<title>九日。次杜工部韻。</title>,<text>經年老病有餘哀。此日佳辰問幾廻。辭社烏衣孤影遠。呼霜白鴈數聲來。徘徊獨嗅籬邊菊。登陟遙思江上㙜。落木西風增感慨。誰分酩酊賞秋杯。</text>
<title>次兒元日韻</title>,<text>三陽喜覩歲開元。雲意辭寒欲就暄。書幌梅花香泛席。糟床竹葉綠涵樽。少時同樂人誰在。老病新年我獨存。試步中庭一回首。乾坤淑氣繞晴軒。</text>
<title>遣興</title>,<text>寄托人間八十年。炎凉閱盡世情偏。貧稀飮啄神猶王。靜愛琴書興已專。末路交遊誠卛爾。一時名譽亦徒然。春天正好韶光遍。曝背晴軒穩晝眠。</text>
<title>觀十洲記</title>,<text>病裡齋心謝俗緣。手披瑤笈閱羣仙。烟霞逈隔人間世。日月淸開海外天。寶窟靈區洲有十。崇㙜別觀第逾千。怳然忘我形𨈬在。汗漫神遊若箇邊。</text>
<title>次兒韻</title>,<text>夜深霜露繞窓凉。無限秋懷獨凭床。老去沉痾殊寂寞。向來吟興太顚狂。林梢月送虛中白。菊塢風傳妙處香。身在此間忘睡寐。生平孤耿更添長。</text>
<title>次白樂天味道韻</title>,<text>老來省事塵緣淺。靜裡看經道味深。近檻靑峯參燕坐。垂簷白日照禪心。靈龜不被漁人得。鷙鳥翻遭獵者侵。回首丹丘羞白髮。謾將三疊撫玄琴。</text>
<title>遣興</title>,<text>寥寥一室坐如齋。肯許塵囂入我懷。蠧粉殘編元贅物。楊華艶曲是淫哇。冥心逈覺天遊遠。息影深耽睡味佳。自信吾生素貧賤。百年棲托足荊柴。</text>
<title>次庾述夫 纘洪 韻</title>,<text>踈誕當年學市南。老來慙失省身三。松寒不復知桑暖。蓼苦何曾羡蔗甘。靜愛重玄窺衆妙。喧嫌堅白罷多談。勸君須惜懷中寶。莫向驪龍頷下探。</text>
<title>憶楓岳舊遊</title>,<text>憶曾楓岳躡仙蹤。登陟穿雲歷幾重。蕩日金波環大海。摩霄玉色聳羣峯。烟霞浩劫藏奇境。氷雪何年換老容。佳處至今猶不忘。衆香淸曉月溶溶。二回首仙凡逈隔蹤。少年登覽老難重。卷中時閱冥搜地。枕上神遊若箇峯。碧眼胡僧經幾臘。丹丘羽士想春容。山靈借我扶搖力。濯髮龍湫玉浪溶。</text>
<title>次邵康節觀物韻</title>,<text>茫茫宇宙渺然身。賦受初非我獨貧。肇判方圓天與地。散分靈性物兼人。靜觀澄寂神明舍。捴是裁成造化根。姤復相承無暫息。箇中生意見陽春。</text>
<title>閑中遣興</title>,<text>白首愚氓閱四朝。涵濡聖化自逍遙。一生身世歌耕鑿。散地優遊樂牧樵。蒲淃魚鱗游潑潑。柳塘鶯吭活嬌嬌。悠然飽得閑中趣。始覺天心餉我饒。</text>
<title>長安道</title>,<text>綠樹蔭宮墻。朱甍連戚里。喧喧大道中。車馬何時已。</text>
<title>奩骵</title>,<text>婀娜綺窓柳。昔時郞自栽。柳帶已堪結。長年郞不廻。</text>
<title>怨詞</title>,<text>妾有菱花鏡。憶君初贈時。君歸鏡空在。不復照蛾眉。</text>
<title>題畵</title>,<text>山空秋水淸。竹護幽人宅。相送出柴門。野橋村月白。二風色蕭蕭暮。雲陰凍未消。悠然驢背興。衝雪上溪橋。</text>
<title>奉恩寺。次僧軸韵。</title>,<text>空洲落晩潮。暝靄生寒樹。寺在亂峰秋。僧歸廣陵雨。</text>
<title>靈泉菴</title>,<text>山下有靈泉。圓明開法鏡。了然色相空。照得心源凈。</text>
<title>觀魚潭</title>,<text>急瀨瀉秋潭。纖鱗戱其下。悠然坐石苔。誰識㓒園者。</text>
<title>夜坐懷菊潭</title>,<text>月黑雲沉樹。宵分燭照人。佳期阻良覿。衰病入新春。</text>
<title>客中九日</title>,<text>不見東籬菊。兼無北海樽。孤懷倍蕭瑟。風雨自黃昏。</text>
<title>客中秋日。憶諸弟。</title>,<text>落葉蕭蕭下。殘陽翳翳頹。病懷驚歲晩。天末斷鴻哀。</text>
<title>途中。次而彦贈別韵。</title>,<text>塞北霜初落。江南鴈盡廻。那堪別後思。無處寄書來。二驅馬渡京口。相逢識者稀。人烟杳何處。關樹欲殘暉。三山木颼颼響。林烏啞啞聲。迷津欲誰問。風雪晦前程。</text>
<title>秋夜</title>,<text>小雨憑凉檻。孤螢點淺莎。離懷不自整。秋氣夜偏多。</text>
<title>廢寺</title>,<text>禪宮成廢墟。壞道垂藤接。落日倚荒㙜。秋風下山葉。</text>
<title>題畵</title>,<text>庭蔭百尋松。窓臨千丈壁。雲林性所耽。羨爾幽人宅。二皎皎中林士。超然坐樹根。誰知觀水意。直欲泝眞源。</text>
<title>月夜</title>,<text>夜深羣動息。獨自步庭中。一片天心月。淸輝萬古同。</text>
<title>賞菊</title>,<text>黃蘂庭前菊。白頭堂上人。孤懷兩相似。風雨對蕭辰。</text>
<title>客中聞子䂓</title>,<text>獨夜步明月。淸光繞瘦筇。子䂓知客恨。啼在屋西峯。</text>
<title>自嘲</title>,<text>可笑此老翁。家貧坐無席。不知腹中飢。長看床上易。</text>
<title>夜坐</title>,<text>病懷悄如禪。夜久燈欲晦。墟落月明中。時聞村犬吠。</text>
<title>豔骵</title>,<text>合歡花徒艶。宜男草自生。妾恨何時已。見郞心始平。二弄瑟鈿蟬並。傳書金鯉䨥。燭前裁越錦。不忍拆鴛鴦。</text>
<title>七夕</title>,<text>雨微楊柳堤。月隱梧桐井。誰家乞巧樓。高燭搖紅影。</text>
<title>眞觀寺</title>,<text>洞邃晝猶陰。松高風易響。前登翠嶺顚。路在秋雲上。</text>
<title>而彦書齋</title>,<text>白日少塵事。一庭幽意多。閉門不暫出。時有高人過。</text>
<title>早春</title>,<text>古澗氷初落。踈烟濕不飛。閑禽鳴屋角。春意滿柴扉。</text>
<title>暮過三淸洞</title>,<text>山暝夕陽沉。風泉繞壑吟。三淸獨歸路。纖月下松林。</text>
<title>閑步</title>,<text>遠峀孤雲出。長天一鳥飛。病慵忘盥櫛。扶杖倚荊扉。</text>
<title>夢後記事</title>,<text>余時沉痾。四月十八夜夢。逢二美措遊。指山北曰。此地有二池。一曰山雨釣魚。二曰明月。皆奇勝。君未甞見乎。俄而夢覺。愕然不知所謂。以其字吟成二絶。以俟博雅君子質之云。靑山日將夕。微雨到來時。垂釣坐盤石。魚遊水滿池。二明輝破陰靄。月出東山外。池凈不飛塵。荷風動淸馤。</text>
<title>宴坐</title>,<text>柴門不見人。坐聽林間鳥。碧落濶無涯。白雲自飛繞。</text>
<title>初夏</title>,<text>綠陰交樹影。淸警聽禽聲。靜裏天機熟。渾忘物我情。二晩讀神農書。籬根種枸杞。幾時期採茹。華髮已衰齒。</text>
<title>賞月</title>,<text>夜窓對秋月。月色滿窓前。欲攬不可攬。虛明自成圓。</text>
<title>塞下曲</title>,<text>將軍自領五千兵。鉄馬貂裘夜出城。雪沒錦韉關月黑。暗從沙路斫胡營。二氷合交河雪亂飛。沙陰數日闘兵稀。胡兒兩兩騎蕃馬。獵得平原雉兎歸。三明君祠上悲風起。靑海城頭苦霧多。自恨秦皇重兵革。至今腥血染黃沙。</text>
<title>秋齋夜雨</title>,<text>一點孤燈冷焰低。病中秋思政悽悽。虛庭八月三更夜。雨挾芭蕉韻不齊。</text>
<title>江上卽事</title>,<text>平湖短棹一簑衣。細雨斜風捲釣歸。晩向蓬窓開小酌。江鄕秋味蠏初肥。</text>
<title>秋夜。憶趙汝弼。</title>,<text>小齋無夢冷蒲團。坐見流螢過井欄。今夜憶君湖上宿。一燈明滅映秋灘。</text>
<title>牡丹</title>,<text>天葩數朶暖相偎。特占春風過後開。別有嬌姿難寫處。玉欄初日映酡腮。</text>
<title>春夜</title>,<text>淸宵玉漏響丁東。古篆香烟細裊風。一院春光深似海。小桃花發月明中。</text>
<title>武溪</title>,<text>和風暖日試春衣。芳草橋邊緩步歸。十里溪山新雨過。數聲啼鳥落花飛。</text>
<title>文殊洞</title>,<text>春風吹郭綠參差。水滿淸溪花滿枝。欲問仙源迷去路。白雲深處盡堪疑。</text>
<title>次劉村隱韻 時期遊奉恩寺。而未果。</title>,<text>尋僧有約去還遅。明月孤舟入夢思。芳草滿庭春又過。一年虛送好花時。</text>
<title>初秋苑北登眺</title>,<text>天街霽色澹如空。水態山容四望同。雨後上林無限樹。亂蟬鳴噪夕陽中。</text>
<title>自文殊寺。還下石門。</title>,<text>松老危厓石磴盤。洞深風露滿林端。回頭却望來時路。一抹秋雲鎖翠巒。</text>
<title>寒食途中</title>,<text>東風小雨過長堤。草色和烟望欲迷。寒食北邙山下路。野烏飛上白楊啼。</text>
<title>夏日</title>,<text>山光雲影兩堪憐。地僻柴門斷俗緣。黃鳥聲中人獨坐。綠陰庭畔日如年。</text>
<title>麻浦旅寓 時避适亂</title>,<text>洲島縈回水岸斜。早潮初落漲春沙。終南樹色渾如舊。留得東風待翠華。二漁人門外小舟斜。步逐春風踏晩沙。玉輦南廵歸不得。不堪回首望京華。</text>
<title>途中立春</title>,<text>客路西來到海堧。孤城蕭瑟少人烟。郵亭臘盡梅花落。馬上新春又一年。</text>
<title>曉坐憶中興寺敏上人</title>,<text>缺月生簷曉漏殘。鴈聲時度碧雲端。遙知古寺空山裏。落木寒泉繞石欄。</text>
<title>南池賞蓮</title>,<text>雨濕芳塘水拍堤。風荷露藕影高低。菱歌似入吳閶路。兩岸朱樓綠樹齊。</text>
<title>早發公山</title>,<text>浮雲東北隔鄕關。匹馬長途不暫閑。挑盡殘燈頻問夜。戴星催發向尼山。</text>
<title>洪陽途中</title>,<text>雪滿荒村路不分。亂山回合凍殘雲。松間十里無人見。落日行穿虎豹羣。</text>
<title>立秋夕雨中</title>,<text>金蠟花殘玉漏催。獨憑虗閣意難裁。無端窓外三更雨。倂作秋聲一夜來。</text>
<title>閑中謾吟</title>,<text>交游已絶嵇康懶。禮法全踈阮籍狂。榮辱不關身外事。綠陰長晝坐匡床。</text>
<title>客中聽子䂓</title>,<text>花影參差亂月輝。子䂓啼傍野人扉。傷心故國兵塵暗。何事殷勤勸我歸。</text>
<title>亂後</title>,<text>終南山色尙依依。亂後餘生白首歸。此身還似遼城鶴。昔日人家太半非。</text>
<title>渡銅雀津</title>,<text>擾擾浮生不暫休。銅津此日又呼舟。停驂回首終南遠。落木長江動別愁。</text>
<title>溪上</title>,<text>淸溪如玉繞村扉。佳興無端想浴沂。步屧春風閑㒔立。鳥聲花影捴天機。</text>
<title>除夕 時自日本初還。故第三句及之。</title>,<text>小齋深掩凍雲邊。此夜靑燈倍自憐。萬里歸來添白髮。五更鍾後又新年。</text>
<title>淸明</title>,<text>上巳淸明取次過。林居寂寞送年華。雲陰垂野寒猶峭。三月江城未見花。</text>
<title>安城辰村待盧生</title>,<text>幾日思君望眼賖。終朝風雨繞村斜。主人窓外櫻桃樹。開遍來時未發花。</text>
<title>題畫荷鷺</title>,<text>立向秋塘倚敗荷。蕭蕭雪羽映寒波。肯隨鸚鵡爭香稻。烟雨江天少網羅。</text>
<title>到鄕廬</title>,<text>三逕蕭條一半荒。虗庭老樹帶茅堂。可憐數朶籬邊菊。留得重陽過後香。</text>
<title>謾興</title>,<text>燕語呢喃蝶夢殘。可憐芳歲又將闌。隱囊紗帽衡門下。獨伴踈篁晩翠寒。</text>
<title>旅齋夜吟</title>,<text>文園多病體淸臞。遠在湖關歲又徂。秦地舊遊如夢寐。五更風雪一燈孤。</text>
<title>夢後</title>,<text>妄想紛騰烈火如。夢爲飛鳥或爲魚。惺然開眼歸空滅。卧看羲輪上碧虗。</text>
<title>次曺使君蓮亭韻</title>,<text>花葉參差翠映紅。水軒淸馥雨餘風。日永琴堂無訟牒。隱囊身世醉鄕中。二荷花嬌倚醉顔紅。碧沼香傳玉麈風。倘借使君庭畔影。擬將移蔭夏畦中。</text>
<title>閑中用杜詩韻</title>,<text>綠樹陰中黃鳥節。靑山影裡白茅家。閑來獨步蒼苔逕。雨後微香動草花。</text>
<title>寓虛白堂有感 亡友鄭子和宅</title>,<text>虛白當年鄭氏堂。毁垣蘿薜老風霜。乾坤牢落知音少。中夜悲懷一嘯長。二厓翁菊老捴能詩。鄭子玄言衆所推。勝事一時今寂寞。暮年浮世獨支離。</text>
<title>次杏林韻</title>,<text>黃歧聖域早優遊。內局班行到上頭。何處江山歸未得。每從詩裡說閑愁。</text>
<title>街上</title>,<text>偶逐春風出九街。華顚短褐愧殘骸。滿城桃李花如錦。玉勒驕嘶白鼻騧。</text>
<title>北洞閑行</title>,<text>桃花初發雨新晴。繞岸春溪錦浪平。徐步長堤芳草路。不知身已到三淸。</text>
<title>三月晦日</title>,<text>落花飛絮可憐春。九十韶光跡已陳。風雨前山看向夕。寂寥無酒送芳辰。</text>
<title>盤谷賞花</title>,<text>山花倒映石潭開。時見殘花泛水廻。春晩却愁花落盡。尋花此日又重來。</text>
<title>中興寺</title>,<text>山影樓前木葉飛。老僧迎客掃雲扉。禪房暫借蒲團睡。惆悵林端又夕暉。</text>
<title>生陽舘</title>,<text>生陽舘畔柳如絲。萬里橋邊日暮時。西去東來多少客。年年膓斷渭城詞。</text>
<title>賞菊</title>,<text>十月風霜繞小堂。桃谿柳巷已凄凉。東籬唯有數叢菊。晩節相看一味香。</text>
<title>恩津南池</title>,<text>蕭蕭槐柳夾沙堤。塘水寒枯凍淺泥。彩鴨飛來啼不去。綠荷深處舊雙棲。</text>
<title>雪後夜賞</title>,<text>十日江南辦勝遊。紫簫明月似楊州。華筵醉臉輕寒雪。玉樹瑤岑映畫樓。二玉簫遙聽下靑鸞。淡月踈星遶曲欄。漏斷重城天欲曉。雪峯高揷彩雲端。</text>
<title>卽事</title>,<text>夢蝶尋春興太狂。風香露萼去來忙。蘧然午榻肱猶曲。水色山光遶草堂。</text>
<title>曉坐聽子䂓</title>,<text>碧天斜月亂峯西。烟樹蒼蒼曉望迷。地似雲安多蜀魄。客窓愁到五更啼。</text>
<title>次庾述夫韻</title>,<text>半世餘生愧白頭。神山何處問瀛洲。逃禪異日期玄度。桂子天香古寺秋。</text>
<title>憇白麓</title>,<text>松間細草綠如髮。松上晴雲白如練。看雲藉草坐松陰。一陣天風吹滿面。</text>
<title>幽居</title>,<text>不知花絮度三春。衆葉參差夏綠新。日永茅簷無一事。白綸烏几頗宜人。</text>
<title>武溪</title>,<text>歸來咫尺隔城市。山有白雲溪有水。靜聽神絃空外音。不知身在松風裏。</text>
<title>遣興</title>,<text>雲舍雪意漲寒陰。獨鵲登枝凍舌喑。杜老無衣彭澤餒。固窮偏見古人心。</text>
<title>貧居</title>,<text>寒天盡日掩柴門。窮巷跫音寂不聞。鼠走空厨烟火絶。四山風雪落紛紛。</text>
<title>謾興</title>,<text>卧穩匡床睡起遅。始知身病是閑時。微凉透箔雲陰澹。杞塢蒲盆雨亦宜。</text>
<title>秋齋卽事</title>,<text>空庭獨樹老夫家。宿雀啾啾日欲斜。三逕就荒秋事晩。白頭無語對黃花。</text>
<title>病起</title>,<text>病起羸形似朽槎。坐憑烏几影欹斜。春山一任花飛盡。白首無心戀物華。</text>
<title>自遣</title>,<text>天意應憐鑿混沌。眼收明見耳收喧。從敎身外機緣盡。獨葆靈光一點存。二百家羣議劇紛紛。束閣無如不閱文。宴息蒲團忘外累。萬緣休處見天君。</text>
<title>冬日書齋。看畫梅。</title>,<text>凍塢氷霜繞戶堆。擁爐相伴畫中梅。依然少日湖山路。滿袖寒香踏雪廻。</text>
<title>立春</title>,<text>曙旭晴臨淑氣新。家家門上帖宜春。柳塘梅塢條風動。一夜羣芳意已均。</text>
<title>春日</title>,<text>庭畔杏花開滿枝。雨餘紅艶照茅茨。冥機一任春光好。白日晴窓坐睡遲。</text>
<title>薔薇</title>,<text>幽葩端合近窓栽。儘覺花神巧剪裁。桃李名園風雨後。嫰黃閑傍綠陰開。</text>
<title>遊山寺</title>,<text>細路縈紆水石間。偶逢樵者與俱還。尋僧不覺歸來晩。亂樹懸崖落照斑。二洞壑陰陰秋氣凉。溪邊白石散羣羊。松間細路通幽處。遙認靑烟是上房。</text>
<title>冬日書齋</title>,<text>窮巷寥寥客不來。凍雲晴雪映庭隈。淸虛果腹忘飢渴。讀易床頭有古梅。</text>
<title>春日謾興</title>,<text>藤杖扶行病後身。柳塘晴遍雨餘春。風光堪賞還堪恨。不見同遊我輩人。二冥心不覺有吾身。鳥翥魚游好占春。三月和風芳草路。詠歸遙想浴沂人。</text>
<title>書齋雨後</title>,<text>高齋淸晝捲書幃。雨後山光動翠微。始信生成多妙意。綠陰庭畔燕雛飛。</text>
<title>秋夜</title>,<text>淸夜庭臯獨杖藜。一輪明月印前溪。橫空白露添秋爽。不見長天尺霧迷。</text>
<title>病中偶吟</title>,<text>雲凍柴荊雪覆廬。日高猶未掃庭除。滿頭垂髮皓如鶴。靜裡長看老氏書。</text>
<title>至日後一日夜才就枕。似夢非夢間。吟成二絶。</title>,<text>碧海茫茫白月高。三山隱映眇秋毫。瑤池遠赴蟠桃會。鶴背天風滿羽袍。二凌虛獨立翠微顚。海岱烟霞落眼前。回首中原龍戰地。荒城古木已千年。</text>
