<title>秋雨連日。歸計差池。悶而志懷。要友辱和。</title>,<text>秋雨連三日。支離苦不晴。散來聲颯沓。垂處勢縱橫。小屋吾深卧。前村客斷行。漸看愁悶集。覊旅作何情。其二我來旬有五。久矣去京華。天地誰非客。江湖到是家。方秋蕭寺興。昨日小舟過。咫尺今猶阻。長謠謾▣嗟。其三向夕凉逾作。江村暗更愁。簷頭初放脚。籬外忽成溝。飛鳥翻應落。號蟬澁竟休。西歸心已折。從此幾淹留。其四江城望猶㥘。茅屋聽堪愁。勢暗能欺晷。聲凉倍動秋。此時爲遠客。何日放孤舟。却恐當今夜。令人易白頭。其五雲密天光黑。風遒雨勢高。平地千行潦。前江百尺濤。魚龍愁改窟。牛馬怯沾毛。客裏雖淹滯。歸時快擊篙。</text>
<title>二松堂除夕</title>,<text>庭松淅瀝雨鳴扉。臘氣猶暄欲减衣。半世虛過何所得。五更堅坐不須歸。孤城罷角衙初靜。古回春雪亦稀。客裡屠蘓當此夕。伴人官燭悄無輝。</text>
<title>元朝試筆韻</title>,<text>百感紛然坐達明。玆鄕除夕憶重經。星霜已覺周回易。桑海翻看頃刻成。守夜旅燈終易暗。冒寒官柳欲迴靑。當樽不作新年想。身外應無一事營。丙辰除夕。陪知事大父送歲。而今則人事已變。故初聯云云。</text>
<title>元朝復寒韻</title>,<text>雪後千山不見稜。寒床夜對照愁燈。天時久舛冬猶暖。風力初嚴酒欲氷。留客喜成連日飮。催詩眠到五更興。新年絶峽愁何極。歸思眞同櫪馬騰。</text>
<title>第三日。會南子正宅。</title>,<text>新春氣已到幽廬。傍有盆魚潑潑如。稍喜旅窓初旭暖。絶愁官閤落梅踈。荒詞已愧生花筆。暇日聊看種樹書。錦瑟淸歌隨處興。風流猶見中居。其二一自西湖賣弊廬。城東深處病僧如。徒慚意氣隨年减。漸覺芬華與分踈。修鍊未成千日睡。文章虛負五車書。餘生祗有松楸感。携室何時此卜居。</text>
<title>第四朝。又次昨韻呈松堂。</title>,<text>昨日辛勤枉寓廬。夜來氣體問何如。葉鳴籬柵風逾峭。星倒窓欞曉覺踈。峽裡新春猶作客。病中孤燭亦看書。淹留且續聞韶會。城市雖歸祗索居。時有微感。故頸聯云云。其二松閣之西有此廬。三時步屧一家如。社罇凍卧烏鴉集。衙角吹殘鴈踈。爲客已嘗新歲酒。逢人頻問故園書。相携喜得風流主。靑眼時開寂寞居。其三吾身淹處卽吾廬。已信浮生逆旅如。萬事忘機心自適。新愁看鏡鬢應踈。詩牋早拂頻呵筆。酒席相招不待書。此地每成三宿戀。聞韶况是好樓居。</text>
<title>松堂呼韻。賦春寒。</title>,<text>多恠今寒異昨暄。深堂就暖始開樽。嚴威欲住千山雪。餘沍還添一村。野日凌兢歸騎斷。林風歷亂凍鴉翻。彈琴試皷陽和氣。不耐松颸滿耳喧。</text>
<title>又賦春寒。呈二松堂。</title>,<text>今已他州餞歲殘。春懷撩亂若爲寬。方看北斗依寅轉。忽有東風刮地寒。村柳生心還欲澁。客衣排冬不勝單。天時錯莫人何與。且盡樽前半日歡。</text>
<title>詠懷。更呈二松堂。</title>,<text>孤燈悄悄轉無眠。心似寒灰苦不燃。官閣梅詩連七日。客盤椒頌又新年。雲烟目斷西湖榭。霜露悲深絶天。况是思家情更極。夢中妻女亦依然。其二客床眠易警。愁思起如毛。鷄報蒼茫曉。騾鳴冷落槽。知應星漢少。卧㥘雪風豪。鞍馬明朝始。山川幾度勞。其三行裝重外。家室隔年愁。霜角晨逾厲。風巫夜未休。寢食安旅舘。文酒信官樓。鞍馬歸時苦。春江憶放舟。其四松楸了殘歲。霜雪滯東鄕。勢天嫌小。春愁日欲長。思家增悵惘。觀世一蒼茫。斯役終須歇。浮生本自忙。</text>
<title>見村虞白鷹。次杜韻。</title>,<text>白鷹果與凡鷹別。羅得南山人臂來。簷畔顧形明照旭。林前竦翮暗聽颸。知能搏兔鵰應避。不共窺魚鷺亦猜。欲向平原春雪裡。短衣將拂血毛迴。村虞。乃南山人也。其二鮮毛渾似雪。愁目細看雲。傍樹鴉多嚇。盤霄鶴欲群。錦絛渠不願。金瓜色應分。欲試縱橫勢。寧嫌洒血紛。其三眞同夏州産。應自塞天雲。願脫凡虞臂。終超鷙羽群。霜臯飛不見。林雉駭難分。且斂凌風意。閒毛刷自紛。五代唐時。夏州進白鷹。其四身潔如鷗已忘機。山羅誤落豈緣饑。千林惡族除難盡。惟欲冲霄去不歸。</text>
<title>立春日。獻祝二松堂。</title>,<text>立春消息到衙門。聊向松堂貢賀言。韻士多來詩滿軸。歌兒長侍酒盈樽。東風日暖身逾健。南極星臨壽益尊。更願官村無一事。訟庭雖近不聞喧。</text>
<title>呈二松堂</title>,<text>歸心如水日如年。家室回頭已渺然。雲木春生東外。郡笳風落曉窓前。松楸恨缺長時掃。骨肉情深稚女憐。祗喜官樓留客地。恒開詩壘與歌筵。</text>
<title>朝發奉印寺</title>,<text>夜借蒲團宿翠微。朝鞍穿去洞雲飛。山村烟起樵行早。野店春寒客發稀。馬涉溪澌迷失徑。風飄峯雪倒侵衣。新年再度韶州役。旅食淹留幾日歸。</text>
<title>晩過崛雲店</title>,<text>長歌一出不曾愁。拂袂東風又遠遊。曠野日晴初盡雪。高江氷坼欲通舟。伴人羸馬悠悠倦。出地新陽脉脉浮。此去重尋詩酒會。也應吾興屬官樓。</text>
<title>暮訪逸士村</title>,<text>荒江挾馬不停行。遠樹迎人似有情。路轉溪沙斜峴盡。林廻夕火逸村生。蒼蒼峽嶂沉雲氣。暗暗風灘起暝聲。却憶前宵蕭寺裡。坐聽孤磬發心淸。斜峴。峴名。逸村。村名。</text>
<title>逸士村曉起</title>,<text>星漢微明短牖間。曉來寒氣自前山。隔籬稍稍聞人語。知是村娘早汲還。</text>
<title>朝過超然臺</title>,<text>倦馬超然臺下出。江廻石棧與茫茫。中洲日照流澌動。一路天寒積葦荒。行背嘉陵村已遠。過來安保逾長。浮生隨處俱爲客。霜露春州倍覺傷。</text>
<title>上席破嶺</title>,<text>危磴岧嶤委馬行。看來千嶂與雲平。山禽决决鳴相過。時和前林伐木聲。</text>
<title>晩渡新延江</title>,<text>欺人恐峽日。窮棧得江沙。渡口初嘶馬。蘆中或見鵶。雲垂貊國翳。松出鳳山斜。莫歎爲覊旅。官樓到是家。</text>
<title>晩發東行</title>,<text>出門行已半。鞍馬慣東征。雲嶂如相引。氷蹊亦覺平。蒼蒼懿陵隱。莽莽鐵溪橫。細聞僕夫語。覊愁始欲生。其二陵路逶迤盡。平沙入兎原。凍雲霾遠峽。落日冷孤村。曠野歸樵少。荒林獨雀翻。不愁今夜宿。情衲候山門。其三相看覊旅慘無輝。馬首風高數攬衣。雪滿川原渾不辨。天寒烏鵲欲何歸。光陰冉冉當殘歲。行邁駸駸恐落輝。半日猶憐疲到骨。長途須念僕夫饑。</text>
<title>宿奉印寺</title>,<text>疲馬行窮曲折蹊。亂峰回處是招提。荒蘿勢薄鍾通壑。懸確封深雪滿溪。上院踈燈僧已定。暝雲虛塔鴿應棲。蒲團夜近蓮花座。不待參禪萬慮齊。其二問夜何其苦似年。窺窓時占雨花天。蒼茫積雪千峰裡。歷落踈星亂木顚。慣聽虎嘷僧不警。頻看馬齕僕無眠。浮生此地成三宿。他日來棲結凈緣。</text>
<title>早發</title>,<text>戒裝聞曉磬。登路已明天。笑與居僧別。行愁匹馬顚。早樵陵裡樹。寒汲雪中泉。宿處重回首。雲霏際渺然。</text>
<title>晩過崛雲坪</title>,<text>羸驂不盡短長程。寒日稀逢旅伴行。疊嶂預愁安保驛。荒江始入崛雲坪。繞村柴候春流勢。夾路風摩葦聲。今歲將窮吾作客。異鄕除夕若爲情。其二入野天風峭忽加。馬蹄氷結自相磨。回川潛谷之西合。積雪龍門以外多。古木荒巢留鶴少。孤村凍日斷人過。衝寒不怕脩途役。城市深居鬢欲皤。</text>
<title>嘉平早行</title>,<text>高歌緩轡憶秋辰。忽復今行歲欲新。征馬顧嘶如戀豆。飢烏近啄不驚人。荒年里生烟少。將雪江天變態頻。未害長途時勸話。旅情還與僕夫親。</text>
<title>朝次安保驛</title>,<text>凍棧行初盡。平沙馬易尋。松杉孤驛出。烟雪一村陰。喚侶樵行始。依籬雀噪深。前秋經此地。江月同臨。</text>
<title>晩次新津</title>,<text>江行穿積葦林。山迴野濶若開襟。鳳岑雪映糢糊色。貊國雲垂莽蒼陰。寒蟄魚龍深處睡。孤翻鴉鵲暮天心。殘年爲客愁何極。三日詩多馬上吟。</text>
<title>除夕</title>,<text>流光眞似夢。孤客倍無眠。骨肉違今夕。琴樽憶往年。峽星微近曙。嶂雪漸開天。直到鷄鳴後。回頭四十前。昨年除夕。倍▣后溪。讌于二松堂。故初聯及之。</text>
<title>秋日東行。路由陵中。</title>,<text>野色陵頭盡。征鞍背夕陽。前塗愁渺渺。亂木入蒼蒼。駭雉衝人起。號蟬夾馬長。詩成隨處宿。行戒僕夫忙。</text>
<title>暮次墨村</title>,<text>短日駸駸行復行。馬前東路眼偏明。懸林靑實霜猶早。滿野黃雲稼欲成。入每思仍棄世。離家還有不忘情。林間烟火山初暝。纔到荒村始掩荊。其二松栝蒼蒼欲掩空。峽晨秋氣易延風。門臨細澗潺湲側。籬繞踈麻寂歷中。東路客行沽酒近。一村生計賣柴同。起眠不識山光曙。出谷朝霞映日紅。其三寥落蒼峰下。數家依荒樊。披草循細逕。歇鞍冒深昏。烟塒鷄已定。澗樾螢微翻。俄然新月出。復此澄露繁。旣續馬上詩。遂成燈下言。主翁勤念客。戒虎扃柴門。僕云當早起。愼勿違晨飧。每歲有東征。幾度宿玆村。</text>
<title>朝過潛日野</title>,<text>崛雲坪已盡。潛日野將過。勢荒江急。秋聲積葦多。旅情恒愛伴。詩興欲成歌。去路農何似。層畦或刈禾。</text>
<title>晩過迢然棧</title>,<text>江淺不盈尺。到處泥柴舟。垂釣人窺魚。緣渚客押鷗。秋景澹餘和。晩卉芬更幽。越春州山。相隨行不休。危棧艱自玆。前塗尙云脩。馬疲僕又飢。近驛吾欲留。</text>
<title>安保驛。夕出步江渚。乘月而歸。</title>,<text>樵歌初斷客行稀。蕎麥花凉風動衣。暮村憂多虎網。空汀女汲上漁磯。方秋萬木蕭蕭韻。餘景他山冉冉輝。步出徘徊江外。歸携新月到柴扉。</text>
<title>出新延江口望野</title>,<text>層崖經盡澗紆廻。馬首牛坪眼忽開。每到松楸佳節候。八年霜露祗重哀。</text>
<title>翌日。往貊國野。晩過牛頭村。</title>,<text>迎人先眺慶雲斜。渡盡昭江野更賖。日晩歸牛移遠稻。天晴浴鷺上圓沙。一村楡柳新秋色。隨處茅茨晩瓠花。騎馬便思凌遠道。東城一出已忘家。慶雲。山名。</text>
<title>貊國野歸途</title>,<text>信馬悠悠度晩坡。詩成隨處扣鞍哦。江瀨淺來檣少。墟黍風搖噪雀多。松出昭陽亭始近。林廻貊國野初過。今秋誰道猶荒歲。草市歸人或醉歌。</text>
<title>出東野晩歸</title>,<text>秋野蒼然眺欲迷。晩風吹袂更凄凄。遙田驅雀兒觀稼。何處騎牛客渡溪。三嶽峯巓斜照下。昭陽江畔遠蕪齊。社墟歸路孤烟夕。時見翻鴉古木西。</text>
<title>四哀</title>,<text>慧性天所篤。眞識發爲辭。郢斧斲何巧。鏡花窺難持。生無子厚配。後與楊雲期。雕繪買時譽。陋矣彼小兒。右屬東谿洛誦人散後。風騷日微茫。西華能奮聲。金石諧宮商。淸廟未及薦。玉樓赴何忙。自憐鍾期耳。無處聞峩洋。右屬光路渾朴兼冲粹。文亦如其人。端冕儀可像。玄酒味更淳。幾升子固堂。欲避元美塵。脩啚閼半逵。吾黨願百身。右屬心叔霧豹夙露斑。雛鳳可愛毛。靈悟自天機。藻思若崩濤。秋風三疊詞。終古哀爾曺。九泉何其深。彼蒼何其高。右屬阿九</text>
<title>中秋日朝往松楸</title>,<text>草樹風高露未晞。朝寒中軆欲重衣。誰家墓祭鳶鴉閙。近渚田荒鴈饑。餘日此行終有盡。生時躬省莫敎稀。輕鞍十里松楸路。猶自遅遅再拜歸。</text>
<title>中秋夜望月</title>,<text>始暎林如曙。高升雲折忙。繁星終失勢。澄露獨添光。皎皎開群晦。團團鑑萬方。寅賓非獨日。觴咏又辰良。其二爽氣纔侵席。流光忽滿樽。有時驚鳥叫。無處斷螢翻。爲客當今夕。回頭憶故園。誰家砧更切。風露政應繁。</text>
<title>西歸日渡新延江</title>,<text>十里沙窮馬忽鳴。孤舟待客渡頭橫。秋雲經雨無多片。洲荻延風不盡聲。席破嶺高何以度。超然棧遠未應平。餘生尙有妻兒戀。旬日東遊又向城。</text>
<title>路中憶春州主人</title>,<text>嘉陵過盡落日斜。前路悠悠去逾賖。林崖風動山菊香。石田豆參木綿花。天際孤翻暮鳥過。烟村遠近多樵歌。回頭欲辨春州山。疊嶂如麻雲嵯峨。前夜琴酒歡未央。可憐此時各參商。思君不見百里間。愁逐飄蓬一茫茫。淸平陂轉積葦齊。崛雲坪出荒江西。行看嶺月微照人。露草鳴蛩傍馬蹄。</text>
<title>夜宿崛雲村</title>,<text>蕭瑟秋聲永夜連。柴門近住荻花邊。隔房松火調麻女。乘月風灘上船。人各有營能不息。吾今爲客亦無眠。自憐匹馬東西路。磨盡流光二十年。</text>
<title>晩到東城外</title>,<text>郊路將窮便欲嚬。浮空愁見滿城塵。同行落日多疲馬。半是秋槐遠赴人。</text>
<title>直宿夜。咏庭前盤松。</title>,<text>宜伴深山叢桂林。貞姿本有傲霜心。如何蟠屈千尋勢。祗作公庭一畒陰。</text>
<title>白鷺洲</title>,<text>委馬遂延步。去尋白鷺洲。洲名偶冒古。水勢始合流。沙平中有石。坐處輒興謳。蒼崖近突兀。矮松倒綢繆。冥會兼奧曠。屢起還淹留。回頭戒從者。莫告前路脩。</text>
<title>出望通溝野</title>,<text>眼明平野出。長日度荒坡。迎馬餘花映。穿林百鳥歌。山耕殘火起。野渡夕陽多。前路關心在。蒼蒼髮嶺峨。</text>
<title>葛峴店朝發</title>,<text>抹馬幾時已。朝暉爾且看。頑奴抱膝語。是日何多寒。</text>
<title>到金城縣。風日不佳。留三日始發。</title>,<text>三宿遅回欲戀誰。花開楓嶽已多時。官娃未作陽臺夢。錦瑟當前奏別離。</text>
<title>百塔洞</title>,<text>入谷延危步。唯期到絶巓。經湫冒龍噴。緣壁學鼯懸。重薜疑無外。層峰欲墮前。縈回路不盡。百塔政何邊。</text>
<title>自百塔洞入靈源洞。上有一菴精灑。蹔憇而歸。</title>,<text>初回百塔路。辛苦上招提。雲氣猶沉下。山光只坼西。心知遙隔世。愁憶復穿溪。飮罷松茶出。前峰日已低。</text>
<title>自靈源庵。到白華庵。仍向表訓寺。</title>,<text>千金軀寄一僧肩。愁絶峰腰鳥道懸。向晩始看平處到。狂歌醉度百花前。</text>
<title>月夜。上歇惺樓。</title>,<text>星河不動月明空。寂歷群峰淡靄中。不待仙人笙鶴至。吾將飛舞馭天風。</text>
<title>萬瀑洞</title>,<text>出自圓通谷。捨輿緩步始。仰瞻絳霞表。俯穿綠陰裡。呀然洞門開。蒼崖屹相峙。中有一道瀑。飛流石爲底。層層八潭成。平處漾文綺。玉雪非一形。風雷殷數里。颯沓傍林寒。懔慄難迫視。朝日揚鮮照。烟氣散微紫。興逸轉無極。情注靡所止。放歌聊自快。叫奇狂欲死。跌蕩竟長日。前路夕靄起。</text>
<title>普德窟</title>,<text>彩搆搖搖掛絶危。穹林在下竦身窺。空王冷落無人護。花發龕東日影遅。</text>
<title>摩訶衍</title>,<text>已了齋時磬。終沉嶺上暉。籠之萬曲水。和以幾重霏。植杖倚蒼檜。招僧問翠微。衆香看在頂。怊悵一登違。</text>
<title>海山亭。月夜聽皷瑟。</title>,<text>風飄瑤瑟曲初終。河漢西橫萬籟空。明月畵欄人悄悄。怳疑身入廣寒宮。</text>
<title>海山亭。與權進士仁甫。置酒設樂。仍拈韻共賦。</title>,<text>委卧荒城苦久留。相携名閣始成遊。四山蒼翠連仙界。東海雲濤映郡樓。歌瑟橫空啼鳥靜。杯樽倒席夕陽流。浮生且盡新知樂。鞍馬明懷百里愁。時余與眞宰。俱有病。病後四日。始登亭。</text>
<title>三日浦</title>,<text>沿洄擊汰逐行雲。錦瑟淸歌隔聞。倒影人從松際出。漾光天入鏡中分。興來客欲滄浪曲。身逸吾其白鳥群。當日四仙留跡地。丹書在壁半苔文。使妓。奏樂于四仙亭畔巖石上。泛舟于其下。</text>
<title>海金剛</title>,<text>點綴連雲際。岹嶤起海中。鑿來思鬼斧。雕出見天工。峯壑俱依陸。波濤漫浸空。人呼比楓嶽。今信品題公。</text>
<title>襄陽途中</title>,<text>蒼松挾路盡明沙。隱映雲濤一色斜。半日行行人不見。馬前風落海棠花。</text>
<title>洛山寺</title>,<text>招提突兀海雲傍。俯視滄溟極渺茫。山出一支從雪嶽。天開別界較金剛。門前近接魚龍窟。樓外平臨日月光。脚下冷風通萬里。身輕欲與大鵬翔。</text>
<title>上眉峙嶺。見白雲濛漫自嶺下至海。不辨咫尺。其狀甚奇。</title>,<text>漫似重烟白似綿。披登絶頂始看天。平埋下界蒼茫內。低繞千峯縹緲前。都絶萬家歌與哭。還疑一夕海成田。餘生厭住人間世。今日將爲羽化仙。</text>
<title>昭陽亭</title>,<text>斗絶蒼崖地勢尊。亭留畵裡別乾坤。天荒貊國千年野。江抱牛頭一面村。遠峽歸雲初淡發。平蕪落日自孤翻。前賢往迹空文藻。客到闌干晩雀喧。</text>
<title>月夜。舟過月溪。</title>,<text>晩到龍津口。凌宵下月溪。起眠篷屋底。回顧斗傾西。</text>
<title>廣陵志感</title>,<text>箭野平蕪一色靑。東行路入廣陵汀。池臺寥落尙書宅。桑栗依俙伯父亭。明月幾經馳雪馬。綠楊無復繫漁舲。迎人孤鷺如相識。馬首回翔不暫停。山頭。曾有伯父亭子。余累遊此地故云。</text>
<title>路由利峴東畔</title>,<text>行盡層崖徑始平。征衣時逐麥風輕。草花黯黯孤飛蝶。山日亭亭獨囀鶯。鞍馬復尋東峽路。笙歌纔別錦江城。簪纓家室俱身外。猶有明時便訣情。</text>
<title>述懷</title>,<text>衰世猶存慕古情。凌霞奇氣自平生。文章濩落終無用。功業差池苦未成。中歲喜看龍虎訣。西湖遂與鷺鷗盟。風埃一出憂如屋。林下惟期晩節榮。其二孔明忠與子房才。然後猶堪出世來。蠖屈龍伸隨處化。牛穿馬絡使人哀。西江風浪爻初動。東雲蘿路已開。爲報塵埃權宰相。虛舟自在莫須猜。其三吾黨還嗟識者稀。此身要與古人歸。曾無老少南西累。稍覺消長進退機。唯恐橫流沾潔珮。何妨今日返初衣。松楸弊屋猶堪卧。一任名塗有是非。</text>
<title>路中見狐</title>,<text>誰家古墓草離離。傍有封狐宅在玆。白晝橫當行客路。黃昏化作美人儀。成妖豈待千年老。假虎能令百獸欺。凡物不祥除必盡。何由射殺寢其皮。</text>
<title>廣阡志感</title>,<text>天寥落坐深更。霜露其濡百感生。兩世松楸猶罕跡。四時香火未修誠。先庥至矣門闌盛。不肖居然緋玉榮。人事無窮吾欲老。可堪明日拜辭情。</text>
<title>利川道中</title>,<text>湖西歸作東遊。行邁駸駸幾日休。過盡春耕村晝永。綠陰深處有眠牛。</text>
<title>寧陵</title>,<text>庶雪齊襄恥。曾期漢業昌。天心竟不吊。胡運又何長。弓劒當時慟。衣冠此地藏。怳瞻靈衛近。松栢肅蒼蒼。</text>
<title>出寧陵洞口</title>,<text>行行谷口路重廻。纔到平堤眼始開。野濶疲驂無遠近。天晴浮鸛好徘徊。逶迤驪澄流出。縹緲龍門秀色來。雙檜猶存孤寺側。憶曾携酒上東臺。</text>
<title>到驪江渡頭有感</title>,<text>渚日汀蕪莽欲愁。回頭却憶舊時遊。尋花神勒寺前路。泝月淸心樓下舟。廿四流光渾是夢。二三良友竟誰留。能詩恭甫尤難忘。東望蛇村涕欲流。恭甫。卽余詩伴中賞音者。而昨年身死。蛇村。卽其所居。而津頭相望不過五里餘。而葬亦在不遠處。故末兩句云。</text>
<title>渡頭晩眺</title>,<text>渡口停行落日催。篙工不至且徘徊。山從雉嶽長支轉。水到梨湖遠勢開。柳依依官閣在。風灘冉冉賈帆來。無人解識重遊客。數盡平沙晩鳥迥。</text>
<title>到長山拜婦翁墓</title>,<text>滄桑猶滯世。松梓已成樊。是處靑烏葬。何年白馬奔。曾同親子誨。實有我公恩。怊悵難重到。遅回出墓門。</text>
<title>夜宿村</title>,<text>村夕逾靜。籬落烟火生。黯黯四山黑。數星湛孤明。鷄已上塒眠。露草蟲始鳴。客愁轉無極。悄坐至深更。回顧戒僕夫。晨秣宜遠征。主翁意頗勤。防虎固掩荊。</text>
<title>騎牛向原州路</title>,<text>騎來未覺草韉輕。猶盡重崖十里程。詎有山中歌石恨。終期柱下出關行。驅馳紫陌非吾願。眠齕靑林是物情。安得共歸東郭外。塵繮不受了餘生。</text>
<title>到安昌村高祖父舊居</title>,<text>蟾江渡口馬初嘶。經盡山蘿百折蹊。平野勢遠靑草逈。澄波影入翠屛低。洲邊浣語喧晴日。雲際樵歌隱遠梯。吾祖棲遅曾此所。登臨不使後人迷。</text>
<title>安昌驛路中</title>,<text>沙明草綠倦蹄輕。去去安昌驛路平。漸覺原州官府近。東看雉嶽馬前橫。</text>
<title>行到蒼峰驛</title>,<text>峽驛行尋信馬蹄。吾行三度路猶迷。依依籬落溪聲出。冉冉桑麻日影低。雙戱蜻蜓晴草際。孤鳴布糓茂林西。回頭試望花城縣。雲嶂蒼蒼幾曲蹊。</text>
<title>上泛波亭</title>,<text>名亭瀟灑逈人家。孤客登臨照斜。上人歸黃犢草。樓前波漾白鷗沙。十年鞍馬吾重到。近日風埃鬂半華。怊悵金凡今不在。水城官路望應賖。戚再從兄金光遇氏。爲本邑縣監時。余曾過此。而今爲杆城郡守。故落句云。</text>
<title>朝起</title>,<text>疲眠起朝枕。初日眺高樓。沙鳥飛飛近。川魚潑潑游。邑居多峽氣。亭勝叶仙區。三宿猶餘戀。纔成一夜留。</text>
<title>發泛波亭</title>,<text>朱欄回首悵無窮。輕袂遅遅遠溯風。徑斜懸雲木外。漁人遙語渚烟中。新詩鞍上難成草。征客關東似轉蓬。行到春州方快意。昭陽琴酒故人同。</text>
<title>入元昌驛洞口</title>,<text>馬首蒼峰高復低。緣溪一路草萋萋。山回始望元昌驛。墟里烟生鳴午鷄。</text>
<title>昭陽江。敬次季父韻。</title>,<text>江流代酌碧葡萄。雨色微侵白紵袍。雲幕四褰橫極目。錦筵初敞坐連舠。樽前貊野平蕪近。背後昭陽畵閣高。好去滄洲無盡興。百年吾道在吾曺。其二芳醪不必飮葡萄。隨意酩酊共解袍。鞍馬繫留楊柳。笙歌催上木蘭舠。樓前灘近淸流駛。天際雲歸霽色高。暫謝風猶快意。向來羞逐聽鷄曺。其三百丈滄浪淸復淸。沿洄扣枻覺身輕。高日吐日晴峯出。芳草迎人遠渚平。鷗鷺欲參詩酒席。魚龍如聽管絃聲。歸心不逐西流水。從此彌增世外情。其四汀蘋雨歇渚風淸。斗覺歸舟下瀨輕。一任峯陰隨棹轉。傍看野色與天平。盃樽不盡中洲興。皷角初傳落日聲。怊悵新延江上別。獨留雲若爲情。其五塵纓濯盡我心淸。身外終須萬事輕。滿地滄波流不極。回頭紫陌苦難平。鳥飛巧學當筵舞。松籟時分拍板聲。明日西歸無此會。知應三宿有餘情。其六天奬當年許獨淸。朝衣猶是布衣輕。山蘿薜初非願。人世風波自不平。回泊孤舟看日暮。坐來高閣聽江聲。浮生萬事悲歌外。坎止流行一任情。辛酉。因大臣所達。自上下敎曰。某之不樂科宦。盖出於衆人皆濁我獨淸之意云云。故首句及之。其七江樓坐久景彌淸。時有松風拂袂輕。鳳嶽當欄濃翠滴。牛坪連渚暮烟平。初停妓舞廻旋影。靜聽漁謳斷續聲。自是春州稱勝地。玆遊更覺少塵情。其八百年樓高骨亦淸。憑虛巾服不勝輕。林端微月來相照。檻外澄江望更平。官酒初闌留客地。妓筵齊動戛雲聲。東遊蠟屐西歸楫。山水蒼茫空復情。明日。季父以木道西歸。余則將往遊嶺東故云云。</text>
<title>往嶺東冒雨向洪川縣</title>,<text>草樹風逾起。蒼凉雨不休。天渾暝色。澗道自橫流。奈此遠行客。孤鳴何處鳩。花山轉迢遞。徒覺馬前愁。</text>
<title>夜雨。宿泛波亭。早朝作行。</title>,<text>絶通宵雨。高樓覺枕凉。簷鳴何淅瀝。客意轉蒼茫。已識前溪漲。還愁疊嶺長。天明騎馬出。行路不嫌忙。</text>
<title>踰馬嶺。望見閔氏庄。</title>,<text>淸眺初開積雨餘。征鞍斜日且躕躇。溪山勝絶洪川境。楡柳粧成閔氏居。草際牛還烟起巷。門前鷺下水平渠。多慚岐路棲棲者。胡不歸來郭外廬。</text>
<title>過萬宜驛村</title>,<text>重重峽徑苦縈回。鷹嶺之前野稍開。晴日光浮千嶂動。踈松影繞一川來。凉陰驛社魚商歇。晩午山田饁婦廻。今夜知應淸月出。合江亭上可徘徊。</text>
<title>合江亭</title>,<text>千嶂圍來。雙流合處亭。沙光兼日凈。松籟覺風泠。危檻歸雲逗。虛洲過筏停。登臨將落景。怊悵下烟汀。</text>
<title>麟蹄縣</title>,<text>官居依在雲間。衙角無聲白日閑。寥落訟門民不到。吏人朝暮看靑山。</text>
<title>謹次后溪大父贈琴妓詩韻</title>,<text>朱絃零落合江潯。短髮飄颻絶深。流水高山空自在。百年吾亦少知音。</text>
<title>暮抵龍頭村</title>,<text>逶迤溪路雨濛濛。馬首行窮古驛東。四面雲蘿山氣合。數家籬落水聲同。征衣已解土床畔。暝飰初尋松火中。明日關心前嶺在。輕輿能得天通。</text>
<title>朝踰眞寶嶺</title>,<text>凌朝跨輿出。嶺塗一崎嶔。澗流度危槎。雲抄俯穹林。千峰屢開合。群壑互淺深。行逢驚鼯起。時聽幽鳥吟。孤雲延我巾。脩風淸我襟。稍喜人境邈。彌增遐外心。眞賞自此始。逸興轉難禁。去矣從吾好。今已謝纓簪。</text>
<title>夜宿龍頭。夢見兩稚子。</title>,<text>大兒纔七齡。小兒今年生。喜見竹馬戱。愛此襁褓聲。人世道已窮。家居亦不平。余狂安所放。悲歌遂遠征。故國委天末。亂雲木橫。宵夢覿汝輩。眉目僾分明。今已遊方外。安有室家情。骨肉理所感。愛根應自萌。中歲有晩息。期祝矢靡盈。毋如我濩落。愚魯保身名。未害守田畒。奚必冒簪纓。生子又生孫。世爲太平氓。辛苦種稚松。何時見亭成。</text>
<title>上洛山寺</title>,<text>一心不繫似虛舟。匹馬山川試遠遊。南自春州踰疊嶂。東臨滄海有高樓。臺前雲吐魚龍氣。檻外天長鸛鶴愁。人世更無餘戀在。吾今於此欲乘桴。</text>
<title>朝入寒溪洞尋瀑</title>,<text>谷勢窈而深。輿路轉無窮。危壁相對起。掩映蘿薜叢。淸泉旣脩廣。白石何玲瓏。襟纓凈如洗。埃𡏖一以空。山霏潤成雨。林崖颯有風。四顧何寂歷。悵怳迷西東。行見茅茨出。鳴吠與之同。宿尙在絶俗。猶喜人境逢。辛苦上危巓。奇觀自玆通。瀑流知漸近。聲在朝霞中。</text>
<title>晩發東行</title>,<text>遅回城市覺愁繁。萬事高歌東出門。溪渡斜分秋草路。野雲低傍夕陽村。馬塲遙柳看初盡。兎院歸樵近却喧。客裡佳辰知不遠。誰家留醉菊花樽。</text>
<title>抵嘉陵縣</title>,<text>嘉陵遠勢亂峰廻。中有澄江一道開。雲木遙連春暗。秋帆多自漢陽來。時憂衮衮官醪薄。客意悽悽郡角哀。怊悵故園何處望。妓淵東畔是高臺。</text>
<title>過春州境</title>,<text>春州境盡始斜暉。隨處風高葉打衣。野雀田間爭食噪。雲鴻天際以時飛。百年吾道看何似。一路名山去莫歸。還愧世緣銷不盡。眼中兒女尙依依。</text>
<title>狼川縣</title>,<text>千峰晩眺際天愁。積葦無窮匝幽。地勢荒凉開峽社。江聲淸厲切官樓。居民穫後猶飢色。征客秋來又薄遊。多謝主人存厚意。淸醪來勸一宵留。</text>
<title>向金城縣</title>,<text>拂袖風埃欲遠遊。親朋爭到苦相留。却來絶荒江路。稍遣高車駟馬憂。身計東西無定處。天時回薄又窮秋。入山日月應吾有。乘興而行興盡休。</text>
<title>暮抵瑞雲驛</title>,<text>荒塗短景客行忙。馬首風鳴起夕凉。雲葉悽淸秋序晩。黍田寥落峽年荒。四山霜氣危梢外。數曲溪流古驛傍。明日金城開眼在。披襟亭上試徜徉。</text>
<title>金城途中。次秋興。八首</title>,<text>行邁沿溪復度林。驛樓回眺逈森森。楓崖昨夜霜初過。雲峽千重晝亦陰。東路携朋前日約。西風驅馬少年心。逢秋客意方寥落。愁殺山村響晩砧。其二風吹巾服任欹斜。天地蕭條兩鬂華。棧路雲收微見日。澗流橋斷或承槎。鼕鼕秋社迎神皷。隱隱山衙點吏笳。遙想故園今已遠。客中無意看黃花。其三冉冉遙空隱晩暉。千峯凈色漸看微。村墟向夕烟初起。官路連山葉亂飛。城市囂塵那更入。雲霞宿尙竟無違。郊東近日秋居好。園栗應紅澗蟹肥。其四風波翻覆世如棊。酣夢南柯達者悲。末路耻隨名利客。踈才無補聖明時。靈區理屐身猶健。暇日歸田計亦遅。寂歷通溝秋夜月。西湖舊釣暗回思。其五生平寤寐在尋山。再辦淸遊一歲間。斜日浮雲迷北闕。高秋落木遍東關。金丹消息徒回首。電火光陰不住顔。去矣遂忘人間事。秪應無夢到鵷班。其六去年今日錦江頭。廵路遙尋四郡秋。分外翺翔終是幻。生來覊旅不曾愁。穹林未伴深棲鹿。東海行隨自在鷗。從此山川無盡境。莫須歸騎向楊州。其七初心無奈濟時功。身逸橫流震蕩中。淸禁幾愁聞曉漏。征衣今不畏霜風。秋雲極目浮孤白。林葉隨人點晩紅。咫尺仙山行欲遍。幽期倘遇鹿皮翁。其八峰腰側逕細逶迤。其下秋泉注遠陂。雜果霜餘紅倒實。危杉石上翠蟠枝。藍輿低逐山光轉。雲壑傍看日影移。路上新詩隨境在。數叢崖菊向人垂。</text>
<title>又拈城字</title>,<text>尋眞苦癖謝浮榮。一脫朝衫百慮輕。少日徒存攀桂願。殘年能作看楓行。烟霞黯黯神先𨓏。鞍馬迢迢路不平。斷髮嶺巓登亦快。雲端彷彿見香城。</text>
<title>松林窟。次李聖源 溫 韻。</title>,<text>有是松林窟。纖塵不到庵。靈泉非鑿井。穹石自成龕。磬鉢孤僧守。烟霞過客參。幾人花雨外。歌哭夢猶酣。</text>
<title>訪九龍瀑。攀索上壁。次三淵韻。</title>,<text>[附原韻]石觜飄飄索。男兒縷命懸。雙眸爲高瀑。一跌便深淵。猿壁猶能掛。鮎竿得自緣。無妨禦寇慓。風至待泠然。仰羡鼯行捷。孤瞻鳥道懸。颯風鳴絶壑。瘦日冷層淵。秪賴雙繩引。初非百足緣。小心來去際。生路一茫然。其二直是欹危甚。眞成上下懸。千金爭一髮。雙目眩重淵。未暇疲時駐。還愁滑處緣。駭魂猶不定。平地亦𢥠然。其三自作山氓勢。窮秋乃倒懸。空中天近首。身外雪舂淵。衆叫扶持固。僧牽次第緣。危關纔度盡。相顧却怡然。其四急壁苔猶活。垂藤索共懸。愼應存手足。凜若涉氷淵。濟勝無長策。臨危想業緣。辛勤得壯觀。歸後始充然。其五艱行身自滯。高矚目徒懸。抱轉岧嶤壁。衝過蕩潏淵。弊鞋猶有力。飛策竟無緣。鳴瀑初聲起。煩胷覺爽然。</text>
<title>九龍瀑</title>,<text>極巓天作臼。傍衛壁成襟。噴雪衝人起。奔雷轉壑深。當前初快目。窺底忽驚心。未測潛龍意。還謀遠處臨。</text>
<title>月夜登海山亭</title>,<text>前遊倐已十周星。邂逅歸鞍再度停。管轄名區多是郡。海山佳處有高亭。疑聽笙鶴飛來響。低視魚龍出入庭。醉拍朱欄秋夜歇。滿空明月露華零。</text>
<title>水城郡齋。拈三淵集韻。共賦。</title>,<text>入山曾有出山愁。天借吾曺傲郡樓。絃外庭梧凉籟歇。樽前雲海晩光浮。萍鄕合席交初淡。梅閣無塵境轉幽。始信生平淸分在。今年此地喜重遊。其二淹留不作異鄕愁。吾與吾兄飮此樓。秋牒猶稀衙自靜。暝林微缺月初浮。新詩半入龍淵勝。後約行尋鳳頂幽。可惜塵緣終敗興。祗應歸日憶同遊。其三淸襟消盡百年愁。詩酒同臨嶺外樓。客興不隨秋日短。身榮轉覺海雲浮。公庭月到人初散。官燭風微夜政幽。謝世輕裝從此始。十洲佳處幾回遊。</text>
<title>水城郡齋。咏一律。呈戚從金使君。</title>,<text>官居雖陋逈風埃。仙尉身閒翰墨開。東瞰雲烟通陸海。西來蒼翠自蓬萊。琴樽時有佳賓樂。簿牒秋無半日堆。興到便思看月出。輕輿扶醉上高臺。</text>
<title>上郡城觀月出</title>,<text>殘照蒼茫隱。荒蕪莽蕩平。暝濤無際濶。圓魄自何生。忽復天光坼。翻成鏡面橫。微雲終掩翳。留待海風淸。</text>
<title>自水城郡。還向春州。咏一律。付呈三陟使君。</title>,<text>初心寤寐竹西樓。重到關東竟未遊。勝會參差詩酒席。佳期怊悵木蘭舟。名區不盡三秋興。歸日那堪九陌愁。書付水城騎馬出。海天無際莽回頭。</text>
<title>上眞寶嶺</title>,<text>滿眼風波自在身。吾方四十五年人。初心濩落終無補。舊氣飛騰尙未馴。其奈浮雲籠白日。誰敎潔服染紅塵。優遊放浪應隨分。將遍山崖與水濱。其二簪纓安得一身留。奇氣縱橫不自由。刺史官榮曾拍手。銀臺仙直肯回頭。名塗已斷周旋意。靈嶽今成爛熳遊。醉倚高臺憑遠眺。狂歌浩蕩九州愁。</text>
<title>眞寶嶺店。寄李聖源。</title>,<text>自失吾恭甫。知音眇世人。深悲在郢匠。今見似元賓。交情山寺始。詩話郡齋新。團歡猶未極。分袂向風塵。</text>
<title>眞寶嶺店。寄水城使君。</title>,<text>城西騎出已斜暉。征路霜風振客衣。平地踏來黃葉盡。亂峰穿入白雲歸。千重樹隔人何在。一色天低海漸微。遙想郡齋今夜月。淸樽獨對倍依依。</text>
<title>獜蹄途中</title>,<text>千峯亂水簇獜蹄。馬首烟霞路不迷。三到未能窮雪嶽。前遊纔得看寒溪。</text>
<title>楊山途中贈別</title>,<text>歸塗麻谷倦驂休。何幸逢君一宿留。少日泮庭同白戰。秋燈舍對靑眸。話從柳判書邊宿。行伴淸平寺裡遊。且喜今成萍水會。明朝分袂莫須愁。其二才氣翩然自不凡。憐君淪落到窮饞。全家早隱楊山。薄俗猶猜濟用監。雲嶂非無通世路。蘿衣今已換朝衫。榮枯得失心俱冷。吾亦人間口欲緘。</text>
<title>淸平途中</title>,<text>行窮嶺外計還違。牽却塵緣又遄歸。隨處霜凋楓葉盡。滿江風打荻花飛。仙山路隔猶回首。杆倅情多幾挽衣。且向芙蓉峯裡去。贈詩僧在欲相依。其二冉冉征鞍落日橫。慶雲山出眼初明。峰廻騾馬參差影。江合杉蘿颯沓聲。險處幾穿重峽路。同行深見故人情。今宵欲伴蒲團宿。一磬鳴時萬慮消。其三煩胷能復幾時開。浪跡東西蹔去來。餘興尙留三日浦。冥棲難得九松臺。孤雲暮景終何宿。流水空山不願廻。畢竟漢陽行卽到。那堪阮籍道窮哀。</text>
<title>淸平山憶李處士有感</title>,<text>春爲吾境挹公徽。斟酌高人早息機。地處門闌今略似。襟期官秩偶無違。遐心日固將忘世。聖主恩深未拂衣。頂禮焚香眞發願。他時可得永歸依。</text>
<title>春川府東觀鷹獵</title>,<text>齊看雉起一聲號。虞臂秋鷹始放豪。倒下峯頭如電疾。孤翻天際與雲高。不辭凌越千重險。終得携來五色毛。自笑書生無遠略。平時觀獵上層臯。其二輕鑣一出任風號。行獵秋郊意更豪。駭雉難逃金目細。飄鷹遙掣錦絛高。弱飛窘處投林藪。猛勢搏來灑血毛。帳下擧祡同獻䤋。夕陽歌吹閙平臯。其三烏鵲盤旋自亂號。霜鷹一起似人豪。斜陽轉覺孤飛逈。秋草平看一點高。豈以蹔馴忘决氣。終能善擊異凡毛。紛紛惡鳥縱橫甚。安得驅除到遠臯。</text>
<title>朝發泛波亭。向春川。</title>,<text>前路愁深百折艱。名亭無暇眺溪山。沙頭晴日眠鷗在。自笑浮生不暫閑。</text>
<title>原昌驛途中</title>,<text>㫌麾飄拂馬前斜。雲嶂迎人望轉賖。明日愁逢寒食節。萬山春動杜鵑花。灾年隨處多民隱。廵路無心管物華。行見原昌孤驛出。松楸境近是吾家。</text>
<title>南進士尙容敬甫新恩到門日。賦一律。奉呈老進士案下。</title>,<text>馬前簫皷故人迎。爭睹襴衫得意行。五福一膺周甲慶。七年重見採蓮榮。歡聲峽裡雷初動。喜氣春空日亦晴。何幸佳辰兼勝事。天敎此會値廵程。</text>
<title>狼川途中。次三淵韻。</title>,<text>征路猶回首。春州亂木西。峽天收雨氣。峰日轉樵蹊。野望連荒葦。江聲合遠溪。民飢隨處在。採葛下危梯。</text>
<title>山陽驛途中。次唐人韻。</title>,<text>古春陰莽不分。山陽驛外萬峰雲。凌空氣入幨帷小。沿路愁長皷角聞。塵跡多慚仙佛境。道心曾矢鹿麚群。驅馳原濕猶非願。只爲明時未訣君。</text>
<title>金化途中。次唐人韻。</title>,<text>迢迢峽勢澗流通。征路哦詩二客同。四郡前秋曾攬轡。東關千里又觀風。蓬萊消息花初動。山水生涯境不空。局外翺翔餘地濶。卽今吾道未全窮。</text>
<title>金城途中。次三淵韻。</title>,<text>官柳依依十載情。吾行重入古金城。當時鞍馬輕裝出。是日幨帷一路淸。芳草堤邊經雨潤。春雲野外際天平。東來萬慮今如水。無復滄浪去濯纓。</text>
<title>金城館舍。次三淵韻。</title>,<text>淹處隨緣是我廬。東城舘舍典農如。遐情世外終難忘。散跡朝端已覺踈。萬事違心生白髮。殘年無意理丹書。高牙大纛榮何有。秪願休官自在居。東城。卽金城一號。而典農。卽東郊亭舍也。</text>
<title>金城客舘。次三淵韻。</title>,<text>急水荒雲絶峽心。東城三月客愁深。郵驂衮衮何時歇。林鳥𠴨𠴨竟日音。老去烟霞無减興。詩成鞍馬不停吟。廵㫌過處花猶早。歸到營庭萬樹陰。</text>
<title>朝向昌道驛途中。得韻共賦。</title>,<text>愁圍城市自千重。東路山川喜拓胷。背送官樓藏綠藪。身輕馹騎度蒼峰。繁華斗覺年來薄。詩酒猶期世外濃。咫尺蓬萊終未見。吾行依舊是塵蹤。</text>
<title>新安驛途中。得韻共賦。</title>,<text>隨人峯色轉。送客水聲淙。遠卧村牛獨。低翻野鳥雙。輕藜阻靈嶽。歸路杳蟾江。畢竟海山夜。高歌月滿窓。其二東風客意遠。斜景澗流淙。荒居人少。何村鳴杵雙。軒裳誤平日。漁釣羡滄江。忽憶通溝院。孤吟倚旅窓。其三悄悄前山翳。依依遠瀉淙。花開能有幾。鴻返自成雙。向夕投郵舘。停鞍傍峽江。新詩酬更倦。愁思獨憑窓。</text>
<title>淮陽途中。得韻共賦。</title>,<text>雲陰滿地雨開遅。古蒼茫不辨時。勝處非無連日興。脩途多困二丞詩。此行直向淮陽府。嘉會將尋海上期。郵唱不須催勸馬。堠亭長短到應知。其二千里廵遊不厭遅。沿途覽物値芳時。那忘韶閣留連飮。猶記花江爛熳詩。三過蓬萊餘宿債。西歸城市少佳期。驅車傍揖山靈道。吾癖烟霞爾自知。其三崇朝欲發且遅遅。春雨猶侵上馬時。裡偏長爲客日。囊中細檢紀行詩。百花消息淸明後。三浦沿洄早晩期。千里相隨無俗事。冲襟唯許故人知。其四志决歸田尙覺遅。踈才何以答明時。浮榮此世眞如夢。苦癖殘年獨愛詩。風雨方成春日晦。芳華誰與美人期。吾身吾已周旋久。不遇知音不願知。</text>
<title>淮陽舘。次潤卿送示韻。</title>,<text>新安晩發馹蹄忙。到後淮州過夕陽。好雨政當三月候。何山先動百花香。老丞落馬添身病。孤舘思君耿燭光。唯有傳筒能代晤。春宵雖短興猶長。是日。潤卿落馬。病卧旅舍。故五句云云。</text>
<title>暮上起色亭。謹次族大父后溪公韻。又賦一律。</title>,<text>有是岧嶤壁。何年亭始起。江山倍生色。魚鳥亦同喜。其二蕭灑朱欄對翠微。高臨江色倒翻衣。東關山水行應遍。窮亭臺見亦稀。百囀鶯歌花暖日。雙飛鷗戱月明磯。徘徊竟夕猶餘戀。風露侵人欲忘歸。</text>
<title>自淮陽向和川</title>,<text>三月天寒花事微。東風有力攬征衣。雲霞別境看時變。烟火荒年到處稀。官路已經蒼栢藪。春江忽隔綠苔磯。長時鞍馬空華髮。吾愛吾廬胡不歸。其二世塗經九折。危棧莫躊躇。一笑攀崖際。高吟攬轡餘。雲霾藏峽日。榛莽隱人墟。隨處猶堪憇。曾謀鹿豕居。</text>
<title>湫池嶺途中。得韻共賦。</title>,<text>風高日冷覺身孤。平地駸駸上畏途。峭棧凌兢雲鳥細。傾輿宛轉僕夫呼。低看積氣千重合。傍挾斜藤百折紆。萬事空悲忠孝志。臨危叱馭且前徂。</text>
<title>通川途中。得韻共賦。</title>,<text>穿盡湫池嶺上霾。通川去路海無涯。地多澤鹵村應少。山近蓬萊境亦佳。落日飄㫌千里意。長堤萋草暮春懷。行壺賴有淮陽酒。隨處偸歡二客偕。</text>
<title>侍中臺</title>,<text>佳處窮尋未擬廻。通川餘醉復深盃。長松路盡平湖出。滄海人臨別開。水勢浸空猶點島。沙光如畵欲侵臺。相携只有銀溪客。怊悵詩翁病未來。是日。潤卿以病未偕。故落句及之。</text>
<title>叢石亭。次朴仁則侍中臺韻。</title>,<text>三山露骨是金鰲。六面當前勢更豪。箇箇斲成從水出。亭亭叢立揷雲高。長撑雷雨侵凌日。一任魚龍震盪濤。砥柱中流今幸見。天公仰謝整吾袍。</text>
<title>朝發通川縣</title>,<text>官角鳴時起早眠。朝來風雪暗通川。當前不辨㫌麾色。氷路凌兢馬欲顚。</text>
<title>朝珍途中。得韻共賦。</title>,<text>廵遊倦踏海東濱。爭似蓬萊獨往辰。嶺候方爲三月雪。崖花能占一年春。乾坤返素文猶在。山水無塵境轉新。沙路翩翩騎馬去。平頭意氣竟何人。昨秋見楓嶽。故第二句云云。是日大雪中。崖花滿發。故三四句云云。</text>
<title>海山亭</title>,<text>名樓何意又徘徊。吾已前秋再度來。積水東頭生日月。危欄西角見蓬萊。春城皷吹風初靜。綺席琴樽夜轉開。咫尺南湖還勝地。將留餘興蕩舟廻。</text>
<title>杆城郡齋。拈韻共賦。</title>,<text>三度加羅勝集成。廵遊此日又停行。開筵倍覺芳樽興。娛客重聽錦瑟聲。戱鳥花間飛更緩。滄濤樓外遠猶生。會心人與佳辰至。多喜殊方眼共明。加羅杆城一號</text>
<title>淸澗亭途中</title>,<text>世路千回苦未寬。彈丸轉得一身難。蟠胷壯氣吾安放。滄海當前立馬看。</text>
<title>洛山寺義相臺。拈臺字共賦。</title>,<text>此地緣猶在。東風我更來。徘徊松際寺。歌嘯海中臺。空籟無時斷。雲濤逐望開。觀音靈窟近。歸路又傾盃。</text>
<title>襄陽途中。得韻共賦。</title>,<text>不分天水互相源。征路唯經浪打痕。倂逐沙鷗無定地。孤翻漁艇向何村。依山驛塢花初映。近海春陰晝亦昏。回首杆城官閣遠。來時樽酒後期存。</text>
<title>鏡浦臺。拈韻共賦。</title>,<text>滄溟松外浩無端。更有澄湖一色團。地濶平蕪渾欲動。天虛危閣不勝寒。笙簫杳若雲中發。羅綺移將鏡裡看。東路勝觀從此畢。興來長嘯倚欄干。</text>
<title>合操日有賦 江陵府九邑合操時</title>,<text>齪齪儒冠上將尊。登壇意氣忽飛翻。㫌旗影動廻春野。金皷聲騰撼海門。少日請纓初計誤。殘年鳴釖壯心存。中原萬里腥氛暗。安得橫行報主恩。</text>
<title>羽溪途中。得山字共賦。</title>,<text>溟洲一出復愁顔。回憶官樓數日閑。嘶馬路長松樹外。午鷄村隱杏花間。茫茫浪勢無邊海。冉冉春陰不盡山。萊閣別來今一月。池林啼鳥待吾還。溟洲。江陵一號。</text>
<title>三陟途中。得天字共賦。</title>,<text>衰年鞍馬氣凌天。斜度平陵古驛邊。千里身輕忘歲月。一春花發領山川。岧嶤雲嶂吟詩外。蕩潏鯨濤攬轡前。携得溟洲餘興去。竹樓高處又開筵。</text>
<title>五十川舟中</title>,<text>畵舫沿洄壁勢長。憑虛朱閣倒搖光。凌風簫發中流響。近席花吹別香。鱠待黃魚齊擧網。圍成紅粉互傳觴。酒酣扶向西樓去。廵使全癡太守狂。</text>
<title>舟中。共次杜律韻。</title>,<text>湖山佳麗地。吾輩此遊難。船上歌筵密。樓頭舞袖寒。魚龍不寂寞。鷗鷺自回盤。一任沿流興。那孤竟日歡。</text>
<title>桃源路中</title>,<text>裡行行不見村。蓬萊歸路入桃源。孤雲絶巘何時盡。流水重蘿到處喧。微尙自能輕駟馬。殘年猶欲問田園。風埃轉向人間去。萬事回頭愧鹿門。桃源。㫌善別號。其二蒼蒼身外亂峰圍。雲徑遙穿萬木歸。幽鳥一聲山日靜。晩花飛蝶上征衣。</text>
<title>㫌善郡</title>,<text>梨花如雪繞桑麻。樂土民居護衙。山日悠悠鳴吠外。桃源隨處盡仙家。</text>
<title>次詠歸亭板上韻 㫌善洪使君。新構亭。</title>,<text>幽開花日。新亭駐節時。溪山俱絶境。爲畵又爲詩。</text>
<title>寧越途中</title>,<text>一路東廵遍。千重絶過。餘花隨處在。來嶂入燒多。爲客當春暮。哦詩答鳥歌。蘭舟已迢遆。歸思鏡湖波。</text>
<title>莊陵歸路有感</title>,<text>淸泠浦畔草離離。行到莊陵萬事悲。人世幾回霜露節。情文無憾聖明時。春陰黯黯飄靈雨。雲氣冥冥隱羽儀。山外拜鵑樓更近。歸途掩涕六臣祠。每年奉審時。必有雨色。今行亦然。故第五句云云。</text>
<title>酒泉淸虛樓</title>,<text>溟嶽三旬爛熳遊。歸驂又得酒泉留。一村楡柳皆脩。滿地桑麻卽別區。夜靜川聲生倦枕。日斜峰影倒虛樓。遅回欲忘神林路。官角催人不自由。</text>
<title>原州途中</title>,<text>名區猶戀越中深。已矣蓬瀛那復尋。水注蟾江非遠派。雲生雉岳竟何心。幽鳩催喚蒼峰雨。嘶馬行過綠樹林。去日營池花滿種。花能未落待吾臨。</text>
<title>春州道中</title>,<text>白頭吾實耻狂奔。人世無心戀駟軒。萬事茫茫時候變。長途黯黯客愁繁。蟄龍不怕西江浪。羅雀猶猜吏部門。一脫朝衫同羽化。暫來休暇亦天恩。癸酉正月長銓時。受暇省墓。其二出門身逸氣飛翻。今去春州亦故園。孤騎川原緣素雪。亂鴉林薄轉黃昏。微陽自有東風力。繁宿虛搖北極尊。行止不愁雲嶺險。世途人折太行轅。</text>
<title>窟雲途中</title>,<text>風埃十載莽東西。惟有春州路不迷。積葦荒江氷尙合。凍雲殘峽日初低。征鞍喜看龍門色。孤旅行謀貊國棲。愁憶九街霜雪夜。朝衣忙趁五更鷄。</text>
<title>淸平村權氏障子。見海巖畵鷹。拈鷹字共賦。</title>,<text>峭峭千尋壁。寥寥獨坐鷹。天高猶可奮。海濶欲何憑。悍翅飄搖細。愁眸慘惔凝。千林多惡族。搏擊幾時能。其二超脫虞羅外。空中自在鷹。天颸生側視。溟旭欲俱騰。不羡乘軒鶴。堪隨擊水鵬。縱橫千里勢。凡羽爾何能。</text>
<title>朝發淸平店</title>,<text>江墟惻惻尙天寒。三日東征客意闌。心似雲輕思入峀。身同瓠繫未休官。雪花猶作千峯暗。春氣潛廻萬木乾。歷盡人間行路後。暮年平地亦云難。其二東華歲月水同歸。客裡衰顔倍損輝。少日曾無塵土想。何山更拂薜蘿衣。春愁一路連蒼峽。旅夢前宵拜紫闈。縱使城居門亦冷。故人鞍馬本來稀。</text>
<title>嘉陵途中</title>,<text>埋雲初斂。隨風雪始開。凍天何莽蒼。危磴倍縈回。安保東關驛。超然古郡臺。吾行踰此境。人世隔浮埃。</text>
<title>泊村途中</title>,<text>俶裝朝飯後。倦騎夕陽前。凈愛蒼峰雪。孤憐白屋烟。天長隨積葦。氷缺渡鳴川。乍客猶愁思。郊廬覺杳然。</text>
<title>朝發李水使漆巖新居</title>,<text>鳴吠寥寥對碧岑。時平名帥亦雲林。架鷹坐菀凌霄想。廐駿嘶長伏櫪心。別境君能高枕卧。暮年吾欲入山深。良宵一宿同鷄黍。分華他辰擬更尋。其二四眺迷雲木。深居靜雪風。魚塩一江近。井臼幾家同。便欲從君隱。渾忘與世通。塵囂二百里。那到此山中。</text>
<title>聞韶閣觀虎獵</title>,<text>蹴雪群圍進。穿林毒砲隨。負嵎徒自恃。離窟竟何爲。無賴咆哮壯。猶能顧眄遅。蒼崖終灑血。人擬寢其皮。</text>
<title>聞韶閣上元夜</title>,<text>十五淸光苦未開。高樓懶把上元盃。重重峽霧迷天象。安得長風掃盪來。其二旅舘良宵百感生。踏橋那復少年行。回思往日鍾街上。醉擁笙歌月滿城。其三拂拂東風冷未休。高憑畵檻露平頭。殘年豪氣除難盡。猶欲昭江雪馬遊。</text>
<title>聞韶閣。拈杜陵韻。與李聖源 澐 共賦。</title>,<text>積雪初消遠近林。四山蒼翠氣森森。春還百鳥催花信。江晩孤雲逗日陰。一席郡樓同拭眼。十年詩社未灰心。客中未換春衣服。愁殺前村響早砧。</text>
<title>拈唐人李嶠韻共賦</title>,<text>旅舘重逢眼忽開。洪川百里故人來。曾携此老龍淵入。朝別孤僧雪嶽廻。近席松風生逸韻。滿簾山翠落深盃。官樓一會猶餘興。後約花時去上臺。</text>
<title>又拈唐人盧綸韻共賦</title>,<text>朝暮無心只看山。畵樓高卧一旬間。時來太守偕談笑。興到良朋迭往還。夕照每沉三嶽外。春澌漸坼二洲間。風埃萬事其何說。歸後郊廬欲掩關。</text>
<title>又拈少陵韻共賦</title>,<text>塵寰苦未覺身寬。那得浮生一笑歡。半世昂藏堅素履。十年奔走誤朝冠。樽前坐到蒼峰夕。樓外吟高白雪寒。客地偶成詩社會。照來官燭喜相看。</text>
<title>送李聖源歸屈溪</title>,<text>離懷老去倍悽然。滿軸詩留几案邊。爲客又當分袂地。逢君却憶入山年。依依短燭高樓夜。落落踈星絶天。早晩東風騎馬出。屈溪深處訪雲烟。其二相對那堪轉悄然。官樓話別一樽邊。乍喜冲襟開此日。各憐華髮已殘年。微風夜靜城頭角。繁露更深檻外天。待看月出同携去。江野猶沉漠漠烟。其三癯容如鶴尙依然。忽復相尋鳳峀邊。楓嶽緣淸初見日。水城情密再逢年。暝鍾深入雲間寺。明月高歌海上天。歷歷回頭俱幼境。眼前離合劇風烟。其四高樓夜色已蒼然。別酒斟殘冷燭邊。靑眼論心眞勝地。白頭分手又新年。明愁山外將歸駕。後會壺中別有天。怊悵吾曺衰亦甚。暫時離思莽如烟。</text>
<title>聖源歸後偶拈翁字</title>,<text>朝來相送屈溪翁。勝事名樓不復同。詩草淋漓人已去。酒樽顚倒席初空。孤雲目極千峯外。匹馬行穿萬木中。自是浮生無信地。萍逢雨散易西東。其二自憐踈鬢便衰翁。猶記前遊嶺外同。少日繁華心已冷。百年經濟計還空。不堪供世留城裡。惟欲從君老中。聞道仙區餘地在。幷鄕吾亦愛關東。</text>
<title>聞韶閣。拈唐人李頎韻共賦。</title>,<text>殘生久已宦情微。猶恨松楸跡稍稀。萬事糺紛那禁涕。一心寥廓欲忘機。春來峰雪寒初盡。日晩沙鷗懶不飛。塵世今無開眼處。峽廬歸後願相依。其二塵事蕭然日漸微。吟詩半月下樓稀。春陰野合茫茫勢。時物天廻衮衮機。去日琴樽無盡興。少年詞翰不停飛。浮生自有西州感。咫尺回看草閣依。其三風埃萬慮覺全微。何苦奔忙鬂已稀。一任此身經世㥘。獨留衰眼看時機。卷舒欲與浮雲往。棲息思同倦鳥飛。山水春州余所樂。歸鞍回首每依依。其四久矣浮榮味轉微。年來車馬出門稀。遅回城市違心賞。寤寐雲林講道機。垂老塵衣嗟莫振。憶曾山屧健如飛。蓬萊雪嶽無多路。遐思烟霞轉覺依。其五朝夕高樓對翠微。世緣應到此間稀。自多靜處淸眞意。頓覺新詩活潑機。春氣稍生遙柳動。洲光不盡淡雲飛。斜陽山水渾成畵。烟樹江村一色依。其六京洛迢迢夢亦微。祗憐家信到猶稀。欲歸林下多閑地。無限人間見殺機。傍渚鷗衣明烱色。乘春鴻翼杳冥飛。終當一日休官去。晩境松楸自可依。其七十年乾沒道心微。案上詩書見亦稀。行止世途將謝跡。消長時運互乘機。塵纓淸浪終須濯。藜杖何山一任飛。未害超然吾自在。浮雲身計本無依。其八暮境豪情豈盡微。客中高會未全稀。悠悠世事差池勢。苒苒年光過去機。野日看芳草出。江城春入落梅飛。名樓兼有風流守。深幸東來得少依。</text>
<title>聞韶閣。拈高字共賦。</title>,<text>歇處倘佯意自豪。東來鞍馬頓忘勞。斜陽捲箔明洲出。暇日開樽畵閣高。淑氣微風廻柳塢。薄寒餘雪尙林臯。那知山外無窮事。勝地逢迎獨我曺。其二醉後狂吟挽客袍。新詩喜得少年豪。天晴野色微生綠。山近松聲自作濤。多愧塵街行不盡。却來雲峽卧初高。交情知在忘形外。身上浮榮看似毛。其三澆盡煩胷幾倒醪。名樓自在嘯歌豪。昭江映檻天光濶。鳳峀垂簷地勢高。詩有窮交憐賈島。官淸當世愧山濤。西歸安得携君去。春水生時欲放舠。其四羞殺風塵齷齪曺。多君志氣自能豪。淋漓酒興堪投轄。浩蕩詞源欲逬濤。待看百花隨處發。坐窮殘月出林高。今來尙記驚心事。宣化門前雪滿袍。其五蘿薜深山夢獨勞。緇塵染盡十年袍。身謀莫若歸來好。世路終難出處高。官燭夜愁佳客散。雲春信早鴻飛。時憂不到詩樽席。天放風流局外豪。</text>
<title>得多字共賦</title>,<text>高樓寄傲氣嵯峨。塵世回頭欲放歌。晴樹風微喧鳥雀。春江水泮動黿鼉。鳴珂暮境愁靑瑣。初服何時返碧蘿。淸絶君詩眞率會。十年東此行多。</text>
<title>又得陰字共賦</title>,<text>幽居不作寂寥心。我有淸樽遠客尋。抱日洲光殘郭動。滿峰松翠一樓陰。春鷄午喚遙藏塢。時鳥群飛亦在林。素髮猶存長往志。農山結社契應深。</text>
<title>又得峯字共賦</title>,<text>遅景依依渚。孤雲淡淡峯。愛玆高閣賞。忽與故人逢。客路愁三嶽。詩緣憶二松。淸歡多此日。城市簡游從。三嶽。山名。二松。臺名。其二久客居逾靜。高樓起每慵。無心親白鳥。參眺愛蒼峰。乍覺逃空喜。終非出世蹤。西歸期更近。愁憶九街鍾。</text>
<title>往亡弟墓述感</title>,<text>故宅妻兒守。空山歲月徂。積哀餘淚盡。半割此身孤。極目荒雲斷。驚心遠鴈呼。人生虧一樂。後死獨憐吾。</text>
<title>憶亡兒志感</title>,<text>仙謫歸應倐。當時枉哭殤。精神依小帖。蹤跡冷虛堂。異寶波胡識。奇觀海蜃忙。吾家后溪誄。哀比古三良。其二一心恒若返。旋寤暗呑聲。忽忽泡漚影。悠悠骨肉情。慈深猶促景。緣重或他生。瞻彼春林鳥。將雛自在鳴。</text>
<title>倉內途中</title>,<text>畏寒深處郡樓中。衰力堪憐六十翁。騎馬強生年少氣。輕衣十里試東風。其二霜露松楸倍愴情。三年曠埽又何營。痴兒出世空華髮。吾道難看一日行。其三爲人謀亦自經營。久矣朝端閱世情。行止逡廵名利際。素心惟恐愧神明。其四獨抱幽琴只苦吟。寥寥塵世少知音。招悵古人思不見。流水高山寄此心。</text>
<title>嘉陵途中</title>,<text>蒼蒼雲木亂峯同。下有沿江一逕通。越春州餘境在。數家籬落夕陽中。</text>
<title>望弁灘</title>,<text>篙工色變我心寒。尙憶孤舟急下灘。又向風埃驅馬去。絶愁人世路逾難。</text>
<title>聞境內虎患。拈韻以賦。</title>,<text>嘉陵境內虎縱橫。行旅黃昏亦廢程。太守可能除苛政。古人曾有渡河名。</text>
<title>朝發嘉陵郡</title>,<text>朝起啓脩塗。我馬又西向。宿雲淡斂洲。初日皎侵嶂。悠悠信征邁。渺渺引眺望。霜餘春亦凜。葦荒野更曠。心賞違安適。形役異少壯。明時雖未訣。浮榮久已忘。玆行匪所樂。長往抱微尙。終當一掛冠。世外以偃仰。</text>
<title>見京書志懷</title>,<text>昨見漢陽使。來傳故人書。書中何所道。誚我久鄕居。情念諒難孤。戒途豈虛徐。微軀是吾有。自謀誠不踈。冷暖知已早。行止沛有餘。先民昔垂誡。名塗貴躕躇。噫彼羊膓坂。幾人去摧車。同行或擠排。親愛但欷歔。顧此明月珮。紉以木蘭裾。被服一何潔。遐邁思所廬。年來誤出世。身計果何如。緇塵亦旣染。洪流那可䟽。冥升憂更深。亢悔理非虛。猶幸偃鄕舍。遅回意暫舒。何故相促迫。其眞不知予。翩翩雲林鳥。潑潑春江魚。微物皆自適。胡不遂吾初。裁詩答書意。敢曰報瓊琚。</text>
<title>靑橋舍。拈三淵韻共賦。</title>,<text>寤寐徒勞世外情。塵埃久滯漢陽城。閉門林雨身初靜。留客槐風話始淸。祗願休官安蹇拙。自慙無計佐昇平。西湖十里滄浪水。猶欲從君一濯纓。其二相對猶存雲水情。我家曾亦在江城。却嘆詩酒開襟少。非不門庭似水淸。落落吾曺今日甚。悠悠世路幾時平。遅回未去身何似。久矣緇塵已滿纓。其三徜徉散地是眞情。猶恨郊廬近隔城。車馬不堪門外閙。江湖那得眼前淸。深憐衰境身多病。自怪明時意未平。無限雲蘿徒極目。幾人從古誤簪纓。</text>
<title>會于春臺尙古堂寓舍</title>,<text>郭外行聽流水鳴。春臺轉入路縱橫。穿來楡柳村何靜。坐處溪山境始明。芳草日斜携酒地。亂砧風送浣衣聲。評詩看畵俱淸事。安得從君度此生。其二朝衣已裂謝鍾鳴。垂老難禁氣自橫。一水限城塵事凈。千峰繞屋夕陽明。歸時我馬依依影。何處林鳩隱隱聲。長日開樽猶苦短。胡爲不樂百年生。</text>
<title>拈農巖韻</title>,<text>不分秋籟在庭林。晴榻方開灑灑襟。去日重陽那可得。誰家黃菊欲相尋。西湖已斷浮家計。南郭將成隱几心。門外九街車馬熱。吾曺獨有道情深。其二槐葉蕭蕭日欲踈。秋來人不到荒除。黃花獨酌難成醉。晴日明窓只看書。繫柳驢飢淹客久。號霜鴈急覺天虛。始知城市無佳興。今得新詩一歲餘。</text>
<title>路傍望花石亭</title>,<text>山回小區出。翳翳桑柘陰。墟落旣不遠。鳴吠一何深。夫子所盤旋。懷哉重余欽。高風已云邈。遺芬播至今。隔林見孤亭。亭外卽江潯。風波日蕩摩。虛舟竟何心。寄語當世人。可畏非詖淫。</text>
<title>晩渡臨津江</title>,<text>渡口行人少。篙工不待招。烟墟霜氣凈。楓壁水光搖。砧急爭斜日。榔輕截迅潮。西風將客意。隨處一蕭蕭。</text>
<title>登滿月臺</title>,<text>前朝何處問繁華。五百年來一夢賖。礎倒荒臺登過鹿。日斜殘堞噪飛鴉。携樽客自尋秋草。戴笠娘多摘木花。黃葉滿山松已盡。可憐麗代亦新羅。</text>
<title>雨中發安保驛</title>,<text>短日恒欺客。晨行亦自忙。初從江路細。漸入雲長。古驛黃花雨。秋山赤葉霜。凄凄歲將晏。吾道亦蒼茫。</text>
<title>洪川途中</title>,<text>積行逾甚。明巖亦已過。石田懸穫道。雲木逗樵歌。竟日逢人少。荒途駐馬多。回頭壽春界。天入亂峰磨。</text>
<title>出永春江口</title>,<text>去去踰堤。迢迢指永春。西風驅馬疾。殘日問途頻。谷口初回棧。江聲忽恐人。蒼蒼栗林外。孤艇暮橫津。</text>
<title>登竹嶺</title>,<text>絶頂憑極眺。南北始蒼茫。急磴懸雲細。雙崖坼地長。感昔垂堂戒。云誰叱馭忙。人馬終俱困。空悲過太行。其二離家十月在征鞍。千里來衝絶寒。霜洗高林通晩照。風鳴近壑瀉哀湍。一身不合淸時用。萬事悲歌行路難。回首西湖杳何處。歸心遙寄暮雲端。</text>
<title>訪龜潭主人不遇</title>,<text>解纜郡西。短棹任輕湍。逶迤改屢渚。開合出重巒。江廻眼始明。催過第五灘。茅茨漸覺邇。隱映烟柳端。到門不見君。徘徊祗浩歎。嗟阻十載晤。惜違今日歡。蒼蒼山水暝。漠漠蒹葭寒。明發下前潭。虛亭悵回看。</text>
<title>朝發龜潭</title>,<text>舟行入深潭。伊軋鳴雙橈。沿流且前進。宿處在後遙。連天左右嶂。石纍何岧嶤。造化衒奇巧。形色類文雕。東峰初日上。近渚宿霧消。微影度雲松。晴輝凈峽霄。游魚或出戱。浴鷗如可招。玉筍峯又到。扣舷一放謠。</text>
<title>暮上寒碧樓。憶東溪子志感。</title>,<text>南昌仙子此曾遊。往事蒼茫不可求。笙鶴在天空撫跡。江山如畵獨登樓。汀光黯淡孤雲夕。峽氣凄淸落木秋。叵耐浮生猶滯世。丹丘咫尺莽回頭。</text>
<title>悼南老上舍</title>,<text>情交多在薦紳賢。流落鄕居四十年。迢遆鵬程關命數。優遊貊國有林泉。刊來節目援人際。恢却心胷辦事前。曾爲亡朋身後地。駄官深夜赴狼川。其二何施不適我知公。可惜虛淪絶中。見賞襟懷歸鹿相。許評詩律后溪翁。忠謀豈以親踈間。遺思終看愛惡同。如此人今難再見。風流寂寞一州空。其三齷齪之徒對輒顰。多公快豁乃相親。沉淪窮布思謀國。然諾千金不有身。膝下承家雙進士。鄕中推福一完人。休官情戒其眞愛。造次名途尙佩紳。其四每憶前遊只自傷。可憐人事劇滄桑。風流洋溢琴樽席。意氣淋漓翰墨塲。春日看花尋鳳嶽。元宵携月到昭陽。頹扉斜照虛庭樹。忍淚何心過草堂。其五鄕園結社舊盟寒。勝會春州不復看。奇氣人期魯家俠。好心官作習池歡。何妨薄俗羣囂在。多恨明時一命難。過客山陽腸已斷。莫敎鄰笛到闌干。其六濯吾亭子我經營。佳約曾留賀落成。千里奄遭亡弟慟。同時忍說哭公情。那堪斜日停雲思。愁聽空山伐木聲。從此名區携覽地。每來孤嘯撫餘生。其七依依往跡只摩挲。浮世流光鬢已皤。梅閣曾看彛令速。茅廬累荷后翁過。松聲尙繞開樽處。春色空廻煮艾坡。來卧韶樓今一月。思君不見欲悲歌。其八詩樽十日勝筵開。歸鹿翁曾此地來。亦有綺羅娛遠客。長携歌管上高臺。仙舟君共昭江下。雲瀑吾看雪嶽廻。歷歷前遊渾似昨。八年人事只堪哀。</text>
<title>淸潭洪氏亭</title>,<text>重蹊迷屢失。名境到應眞。翳翳窺林閣。依依跂石人。溪淸同洗飯。雲邇欲侵巾。餘興猶回首。歸鞍駐亦頻。</text>
<title>出淸潭洞口</title>,<text>四山風氣晩飄衣。永日淹留始覺歸。隔樾樵歌隨處起。懸雲蘿逕見人稀。輕驢一與溪流競。孤鳥遙衝夕照飛。此去禪房猶十里。到時飯磬莫敎違。</text>
<title>向北漢西門</title>,<text>疲騎猶人境。招提恐掩關。溪聲初向夕。雲氣細沉山。新路憑樵得。懸崖任僕攀。蒲團期共宿。澄慮自忘還。</text>
<title>入閔漬寺</title>,<text>層峰落日逈生愁。馬首初橫縹緲樓。山屐始延康樂興。松墟猶記閔公遊。戎衣僧有前村醉。雲堞雷殷近壑流。萬相依俙重到地。十年人事莽回頭。</text>
<title>滯雨扶旺寺</title>,<text>朝窓開遠眺。微雨自前峰。佛性通流水。禪居隱亂松。興來尋早屐。眠警憶晨鍾。遙指來時徑。雲蘿隔幾重。</text>
<title>又次杜陵韻</title>,<text>禪鄰咫尺亦難尋。微磴紆回萬木森。游客厭聞山外事。鳴鳩時送雨中音。散花境遞無窮相。對榻雲歸自在心。直待天晴携手出。石樓高處好披襟。</text>
<title>滯雨。次演上人白雲臺韻。</title>,<text>朝來擬上白雲臺。雨勢連天苦未開。直欲奮身無羽翰。何由快眺盡蓬萊。空中未信仙驂過。峰底曾經俗駕來。三載江湖心已凈。山靈於我莫相猜。</text>
<title>又次演師韻</title>,<text>宿願平生只在山。風埃埋沒滯人間。眞心欲向浮屠講。窮道逾思別界寬。與俗周旋多障在。入山歌笑暫時閑。師來知了無言會。三首詩成不自慳。</text>
<title>又次贈五絶</title>,<text>烟霞問何相。妄想昨猶今。對爾天花席。能令悟道心。</text>
<title>雨後出扶旺寺</title>,<text>驢行隨意轉。僧袂到溪分。松外初升旭。峯巓尙吐雲。隔林樓已隱。度壑磬遙聞。出谷應新興。幽禽亦喚羣。</text>
<title>到山暎樓</title>,<text>蘿栝林廻見畵樓。樓臨一道水橫流。岧嶤露積峰如墮。隱約龍巖寺更幽。携酒吾行聊暫憇。驂鸞仙侶若爲求。憑高復欲雲臺眺。半日徘徊不自由。</text>
<title>上白雲臺</title>,<text>浩浩風生腋。蒼蒼天近頭。遙開千里眼。始覺九州愁。極海盃形小。何山萍點浮。歸時心轉細。危級屢遅留。</text>
<title>演上人送至龍巖寺。同上雲臺。仍次其詩而贈之。</title>,<text>雲臺縹緲直連空。其下蒼蒼衆壑同。珍重吾師三笑別。虎溪過盡到層峯。</text>
<title>過行宮</title>,<text>碁錯諸營護在傍。中開行殿粉爲墻。城樓畵閣平時靜。山苑啼鸎白日長。門對諸天花雨近。林回御路木蘭香。寧王一幸今如夢。尙憶東郊羽衛光。</text>
<title>出東門</title>,<text>重蘿隱隱遠鍾鳴。回首桑門信宿情。多謝居僧齊送客。穿雲遙錫及東城。</text>
<title>尋大普洞持卿書寓</title>,<text>栗藪依依近。孤亭再憶過。歸鞍雨初灑。遙屧雪曾多。逢爾偕文酒。懸燈復笑歌。疲驢宜飽秣。辛苦度危坡。辛亥冬。持卿婦翁李大坊棲此。余時在夢羽亭。相與往來。故起句及首聯云云。</text>
<title>觀曺溪瀑</title>,<text>懸厓合注自縱橫。始覺源非一處生。山雨欲來猶作勢。林颸互答不停聲。若爲炎閣它時望。稍喜塵纓半日淸。十載重遊亭已廢。晩花啼鳥獨關情。</text>
<title>出曺溪洞門</title>,<text>蘿壁陰移冉冉暉。遠峰時見晩雲飛。携歌知隔東林外。緩踏幽花別徑歸。</text>
<title>別大普洞</title>,<text>幷出長堤外。迎人草自齊。歸雲揖華嶽。鳴瀑背曺溪。沙入驢行緩。天隨野望低。莫愁斜景逼。容易過城西。聖章子文歸路由城西。故落句及之。</text>
<title>北巖暫憇海昌尉亭子</title>,<text>故尉名亭郭外深。鳴驢齊入柳塘陰。新詩未盡淹留興。山日催人下遠林。</text>
<title>看花弼雲臺</title>,<text>良辰佳約幸無違。嶽北春遊似浴沂。樽酒日長遅暮境。樓臺花動太平輝。一時吟哢同携手。高處登臨更解衣。浩浩東風欹醉幘。盡飮將踏暝鍾歸。其二高臺春眺逈依依。城市平臨錯落暉。近壁松聲初繞席。萬家花氣欲薰衣。西湖舊社盟猶冷。北麓淸樽計不違。新得堤山詩友至。吾曺此會近來稀。其三多恨朱門韻士稀。相逢此地少塵機。回頭九陌迷紅樹。移席高臺近翠微。節候今過三月半。芳菲猶惜一年歸。顚狂未害如泥醉。有酒盈樽不典衣。其四名園樂事世應稀。詩酒淋漓欲望歸。暇日乘春成野服。殘年無計解朝衣。輪蹄巷外羣囂沸。花柳城中一色圍。多少遊人猶未散。近峰微靄已斜暉。</text>
<title>曾與聖章子文。遊淸潭華嶽。今不可復往。遂次軸中韻。志懷。</title>,<text>十八年前與客同。蹇驢行色夕陽中。淸潭嗽濯塵襟凈。華嶽徘徊帝座通。苦癖那忘山水境。後生難及馬牛風。城埃閉戶今衰疾。歸夢虛尋薜荔叢。</text>
<title>追次梅邊初集韻</title>,<text>看卉非無癖。今年始狎梅。愛深龕護密。惠養水沾來。是處猶憐澁。鄰英忽報開。想應多韻會。那得一吟回。</text>
<title>追次答問梅韻</title>,<text>花期爾莫問。無暇看吾梅。近日逾堪對。諸君自可來。眼明宜榻解。心醉佇樽開。孤蕊終須歇。良辰不再回。</text>
<title>追次吾家梅會舊事韻</title>,<text>花樹吾門盛。廵歡獨數梅。餘生徒自感。勝事不重來。舊植殘香遠。誰家此會開。撫髫君輩壯。如水歲華回。吾門舊有梅會。諸家各置梅盆。廵次設飮故云。</text>
<title>追次第二集拈杜韻賦梅</title>,<text>霜雪時過剝。天地葉歸根。以有氤氳氣。能開綽約痕。白毫初現相。靑帝已醒魂。卧閤楂爲伴。人稀桃李門。其二色態多斜幹。精神自凈根。隔紗花翳影。藏閤馥留痕。庾嶺依依夢。羅浮冉冉魂。天機存靜養。至後久關門。</text>
<title>追次第三集賦夜梅。就暗香浮動月黃昏。用昏字。</title>,<text>簷影垂垂盡。牎輝冉冉昏。幽香猶可聞。畵月豈曾翻。燭至靑枝出。龕明素蘂繁。城塵終覺暗。凈處憶農村。閤中以泥金畵月。故頷聯云。</text>
<title>靑橋臘月初吉夜。拈韻賦梅。</title>,<text>芳侶逢鱞後。幽期到歲寒。蒼根能自活。素萼漸應團。一閤陽猶在。長宵臘更殘。論交心賞近。回燭澹相看。</text>
<title>追次夜會賦花盛。用杜律冷蘂踈枝半不禁韻。</title>,<text>梅上天機有淺深。窺龕坐到曉鐘侵。淸香微動猶元氣。冷蕊遅開亦苦心。東閤詩盟思再晤。北隣花會阻同吟。還慚虛在調塩地。林下歸情正不禁。</text>
<title>未見其題。只次其韻。稍似欠眞玆用續成。</title>,<text>聞道君家梅候深。花開劇似雪交侵。人窮乍有繁華象。物極猶存盛滿心。欲往同歡嗟卧病。相思不見發狂吟。吾龕數瓣今纔坼。爛熳時來那可禁。人窮物極。各有所指。</text>
<title>靑橋梅集後寄諸君</title>,<text>梅下人初散。寒齋倍寂寥。看花惜此日。秉燭憶前宵。韻侄往來地。良朋南北橋。香淸餘酒在。胡不赴情招。其二如彼梅之性。今人何獨無。百年雙眼冷。當世一身孤。非不芬華境。能存澹泊吾。浮榮與家室。終是愧西湖。其三如是我觀象。孤英關盛衰。元廻物惟得。陽復世何遅。深閤從來熱。空山自在奇。一枝吾欲折。惆悵更誰思。</text>
<title>靑橋臘八夜。拈韻賦梅。</title>,<text>蠟燭明相照。紗帷捲始齊。枝斜還愛直。花重不嫌低。方訝縞衣幻。翻思翠羽棲。客來同細看。脉脉暗香迷。其二一根花早晩。天氣苦難齊。窮臘開恒獨。羣芳壓盡低。幽龕隨影動。孤簟伴香棲。索笑參橫後。癡魂轉覺迷。</text>
<title>靑橋臘之小望。拈韻賦梅。</title>,<text>乍看輕蕊力全微。猶覺香侵近閤衣。踈韻迢迢詩席凈。孤姿耿耿俗塵稀。花開以後多招集。月落之前不放歸。惆悵佳期終有缺。蔡郞方直水橋違。水橋。聖章所居。其二雪天誰道一陽微。吾愛吾梅客解衣。幾處滿開藏閤在。衆人虛對賦詩稀。不妨醉興花前倒。叵耐貞魂臘後歸。三嗅幽龕香裊裊。新成凈社莫敎違。</text>
<title>又疊前韻</title>,<text>繁華妄想已知微。素分梅牀共布衣。一點河圖猶是妙。萬花春信不全稀。大觀人世同孤笑。凈伴山林欲早歸。秪幸吾曺閒自在。良宵淸賞願無違。其二苦癖緣渠思入微。身癯如許厭朝衣。橋西送騎多時望。花下開樽熱客稀。素質周旋交欲澹。玄陰宛轉撥將歸。瑤華滿眼空愁殺。治贊馨香計已違。</text>
<title>臘之十七夜賦梅</title>,<text>無怪凡花與爾踈。菊猶先隕未同居。冷氛侵骨思添酒。奇馥醒心欲看書。被羽列仙遐擧晩。守帷貞女澹粧初。一龕猶自空明色。窓月從他度太虛。其二高標宜近不宜踈。背臘猶憐伴索居。一室澹成連榻話。數枝淸潤滿床書。玄機已洩先天後。素樸能全太始初。看到夜闌魂欲冷。萬緣消盡覺襟虛。</text>
<title>次持卿雪中賦梅韻</title>,<text>車馬門槐漸覺踈。梅龕幽靜似林居。芳襟易合求何有。花譜新成懶自書。開發香心移閤後。培來陽脉種盆初。詩情寫盡淸無滓。畢竟同歸色相虛。其二六出繁兼五出踈。天寒白屋美人居。雖同皎潔知無韻。儘有芳馨近讀書。妙意猶存花爛處。幻形難着日融初。江南消息山陰興。吟弄多時境轉虛。</text>
<title>曉枕又思別韻。賦梅要和。</title>,<text>參吾素鬢與蒼顔。相對忘言一笑閒。三日餘香留客座。九英初旭阻朝班。神交蘭室同孚感。幽夢楊州斷往還。五點象來人亦五。知應有數在其間。九英梅元稹事。</text>
<title>朝見大雪成堆。開閤賞梅。拈韻更賦。寄諸君。</title>,<text>凄凄曉簟睡頻醒。梅閤朝開雪滿庭。渾室塵淸通大白。踈枝花隱表孤靑。新詩枕畔留成軸。餘酒床前半倒甁。凈境悄然懷昨夜。芳華祗恐易凋零。</text>
<title>又拈別韻</title>,<text>九街塵熱近吾家。深護梅盆障碧紗。卽看羣萌潛寂寞。能成一室小繁華。殘年忽遇澄明界。大地翻生爛熳花。拍手人間今不瞬。懶將空色問恒沙。</text>
<title>臘之二十一夜。拈韻賦梅。</title>,<text>人同梅結誓。今幸賞心遭。陽力衝寒始。春光占地高。尋花多夜飮。開閤引詩豪。淸絶無塵事。芳隣是我曹。其二無愧朱門在。猶堪賀爾遭。詩應多洗發。花不損淸高。是處塵囂靜。孤英玉立豪。細看三昧妙。模色笑凡曹。</text>
<title>諸益歸後。又疊前韻。</title>,<text>冷月依俙近。名姝邂逅遭。避風嬌可愛。妬雪調同高。槎老寧忘本。枝橫乍作豪。眞眞障又出。愁在屈其曹。</text>
<title>次持卿花老詩韻</title>,<text>褰帷朝怪玉人顰。花老詩成自北隣。未臘苦催曾被惱。緣渠驟老敢辭嗔。弱容憔悴豈堪久。大化流行非不均。欲禱芳齡虔酹酒。東君於此亦逡廵。其二難爲其笑又難顰。深刻如君誤結隣。到底芳心知太洩。近前嬌態不曾嗔。駐顔安得金丹試。皺靨全無粉澤均。早晩花龕長閉後。祗應虛索向簷廵。</text>
<title>朝見閤梅頓衰又賦寄諸君</title>,<text>踈踈凋瓣隕如期。浮世堪悲物盛衰。曾與雪花明較色。今隨月魄缺同時。百昌早晩終歸土。餘蘂低佪尙戀枝。水北回頭人又病。芳華漸落起何遅。其二閻浮一臘豈遐期。彈指之間若是衰。頃刻墮空知幻境。輪廻現色在他時。依依徒結相思夢。冉冉將辭已爛枝。終有六根除不得。迷花起滅看猶遅。</text>
<title>臘之廿四夜。與持卿。賦落梅。以諸君不至。無聊而罷。翊日始成三疊。各示要和。</title>,<text>一時芳運遞。幾日故人過。素萼看應少。淸樽樂已多。差池違夜晤。零落减陽和。坐覺年華晩。孤吟奈爾何。其二臘光今欲盡。花事惜虛過。落蘂南隣始。空枝北里多。先衰緣助長。後悴在延和。畢竟同澌滅。吾如物理何。其三繁英遺愛在。飛雪轉頭過。華世專精苦。扶陽盡悴多。香膚隨物化。芳壽惜天和。來夜良朋至。窺龕意若何。</text>
<title>次持卿落梅詩韻</title>,<text>梅兄到此倍傷憐。淸淑從來未永年。墜似明珠光忽碎。搖同曙宿點孤懸。排冬苦節終非改。守閤癡心尙被牽。渺渺香魂招不得。彷徨三匝曉床邊。其二坐見餘花日漸微。分離箇箇不禁飛。冷房只有糢糊影。姣服全虧窈窕輝。仙洞非迷桃樹訪。香山似送柳枝歸。適然來去關心在。觀物還慙少活機。其三潔性終難化。城塵不可留。瓦盆非托所。紗幔未遮羞。冷淡全淸操。飄零任白頭。芬華毋滯想。無語與君酬。持卿詩全篇。寓窮儒之恨。故托梅反嘲。</text>
<title>臘之廿七夕共賦落梅</title>,<text>兩家梅欲盡。消息日相聞。凋韻無餘地。踈香减幾分。殘多棲樹雪。飄似過空雲。花餞惟今夕。詩筵憶蔡君。是夕爲梅會。終筵諸君皆至。而景洪在直未赴。故落句云。</text>
<title>又拈別韻</title>,<text>半瓣虧時已可驚。全花歸盡若爲情。老根無賴龍蟠在。飛片虛疑蝶舞輕。不是勁風深處動。何曾長笛一聲橫。春心喚起功猶大。殿後將看百卉榮。</text>
<title>農村雜詠</title>,<text>庸姿敢道薄簪纓。天廢沉痾悼此生。臣罪齊山誅亦可。聖恩如海勘猶輕。靑門不隔西淸邇。素髮猶瞻北斗明。憂國一心徒耿耿。彷徨不寐到深更。其二城市深居七載強。出郊今得到吾庄。田園喜看桑麻盛。庭院催除草樹荒。方沼東頭初倚杖。小樓西畔又移床。殘年已决閒行止。從此宜呈乞退章。其三踈才曾愧具瞻尊。折足多年已久蹲。心似老騏空伏櫪。身同病鶴詎乘軒。隨行逐隊猶無望。臨水登山更可論。進退思量終沒策。知應一瞑願唯存。其四吾病難回四體寧。冥升灾孽困天刑。參禪祗合跏趺坐。類狗眞成蹩躠形。雖欲轉身妨跬步。何由投足廁明廷。恐敎心與身俱病。靜裡時時試喚醒。其五咫尺扶將亦苦辛。終無樂正下堂辰。欲騎驢馬那安足。唯有車轎僅着身。心與蟄虫甘守穴。形同病樹詎知春。毗盧雪嶽天王頂。健步當年不羡人。其六方午農空遠近村。西亭孤坐嗒忘言。平蕪漠漠牛初歇。亂木陰陰雀自喧。朱紱早離丞相位。紅埃不到野人門。餘生飮啄終隨分。歸卧丘園亦聖恩。其七夏日乾坤氣漸融。池邊移坐又淸風。浮沉魚樂靑荷裡。長短鸎歌綠樹中。時物欣欣俱自得。天機衮衮本無窮。祗憐路畔摧枝柳。衰病蕭條似主翁。其八良咄人間萬事非。前修遠矣更誰依。誠知白玉初無玷。多恐緇塵或染衣。眼看市交離合態。身超世路奪爭機。窮山鳥獸猶堪伴。何故遅回未决歸。其九靈異姿兼絶特才。得非仙佛化生來。緣吾獲罪神明大。致爾無辜夭椓哀。未見鳳毛長瑞世。虛經蜃氣蹔成臺。回思丁巳年如夢。夢裡相逢幾度廻。其十淸高行亦篤人倫。氷玉芝蘭一體均。兒女輩中誠烈士。舅姑家內是忠臣。奇才奚啻回文巧。妙思應追賦雪眞。慧性芳姿難復見。離離草宿廣陵春。其十一灾生否泰互承餘。芳誓終違挽鹿車。偕老百年知倐忽。先歸中道恨何如。堂閨跡冷嗟無主。覊旅身孤失伴居。一品尊榮雙少侍。深宵猶復暗悲歔。其十二春物翻成夏景滋。流光倐忽信如斯。一條柳絮飄初盡。三色桃花落已衰。唯有綠陰濃滿院。遂持黃卷坐多時。城中無日無愁惱。郊舍歸來事事宜。其十三浮榮早覺一身輕。行止平生喜徑情。散跡每淹郊外舍。勝遊多在嶺東程。穿雲筇屧尋龍瀑。瞰海琴樽傲水城。無恨風流敦厚意。主人曾得杏洲兄。</text>
<title>天安道中</title>,<text>嚴程非嶺海。桑梓指嘉林。耿耿憂時念。依依戀主心。天光無不照。雲氣自成陰。前日雙㫌路。今行匹馬尋。</text>
<title>車嶺道中</title>,<text>迢迢入嶺口。去去背京華。倒浪山田麥。餘香草樹花。度蘿泉斷續。逢石路迴斜。自信心無累。來時已忘家。</text>
<title>百濟懷古</title>,<text>往迹山河極目荒。故都嘶馬又斜陽。東方儘有三韓盛。伯業曾推百濟強。風雨飛來浮海旅。池臺平盡擊毬塲。秪今江上蘭臯寺。花落年年過客傷。其二天之所廢義慈王。六百年來業已荒。野草崢嶸唐將塔。山花彷彿美人粧。當時事遠鴻飛後。從古歌悲麥秀長。前代興亡何處問。自溫臺下逝波忙。</text>
<title>嘉林雜詠</title>,<text>南來行色始蒼黃。善地投身亦不妨。霜雪一天兼雨露。炎蒸五月覺淸凉。滿堂舊識皆宗屬。四代先塋是本鄕。唯有戀君誠更切。夢魂長繞玉樓傍。其二莫言憑險易成名。我識將軍善用兵。百戰山河餘古壘。三韓天地有孤城。蒼茫事蹟千年後。磊落英豪一代生。文武恬嬉今日是。試看吾國久昇平。郡齊主山有古城。卽高麗名將兪黔弼殉節之地也。其三衝梯百道壓孤軍。一片城隳勢自分。千古終留蟲鶴恨。當時屢折虎狼羣。篁林或送神靈雨。山氣時成慘憺雲。憑語村巫殊恍惚。迎神曲奏不堪聞。其四危忠無愧古張廵。有是高麗板蕩臣。隻手擎天終不利。一門同日遂成仁。傳來土塑陰森畵。留作城隍鎭守神。人道祈靈靈輒應。至今功德在林民。其五名離朝籍是平氓。歸似吾廬譴亦榮。海近漁塩無淡食。地宜秔稻可深畊。生涯洛北何曾比。水土湖西此獨淸。萬事固知南下好。那堪東杳親塋。其六身雖處坎尙怡顔。偃息深居自在閑。簷短亦能遮赤日。樓低猶得眺靑山。不關邑里多喧閙。祗許宗人遞往還。此地宜成終老計。七年吾已謝朝班。其七承順非恭義是恭。前修烱戒政堂堂。士君子節終須貴。婦寺人忠竟不祥。楊柳隨風何所極。松筠當雪亦能剛。誰知爵祿奔趍外。自有安身立命塲。其八來時農務委郊廬。猶未忘情到謫居。當旱注秧能了否。趁期收麥竟何如。終知作事心徒苦。都坐治家分自踈。從此餘生聽造化。翛然無累返吾初。其九彌月炎辰旱若玆。三分秧末一分移。天將欲雨還無雨。農政當期漸失期。莫道年豐方糓賤。獨憐濱死尙民飢。昭昭雲漢知非遠。憂國猶吟杜老詩。其十如焚如渴若無生。四野遑遑憫旱情。連日天垂雲黯黮。今朝風送雨縱橫。奔趍傳饁千家女。皷舞携鋤幾處氓。霈澤旁流人盡喜。太空寥廓儘難名。其十一從朝至暮雨翻盆。天地濛濛一色昏。坐處不分簷外嶂。橫流忽斷澗邊村。深林宿鳥通宵警。近澤羣蛙得意喧。隨遇而安心已定。曾無歸夢到郊園。其十二京洛迢迢首不回。此心今世冷如灰。披封朝紙無多見。把筆家書懶自裁。吾弟辛勤霑雨至。南君跋涉冒炎來。親朋一夕成良晤。客裡襟懷喜暫開。吾弟。卽再從弟懷德倅會之。而南君。卽結城倅玉也。其十三丙寅年後我全衰。此地重來未自期。懷德一行纔已別。沃州五馬又何遅。京鄕離合那無數。親戚逢迎巧失時。小榻寥寥今獨坐。不堪怊悵謾支頤。再從弟懷德倅會之。留兩日而去。沃川叔有約未到。故初聯及之。其十四今來薄竄尙云遅。積罪多年我自知。寬貸亦由明主意。優閑不作逐臣悲。初違麋鹿藏深藪。終失鷦鷯占一枝。寵辱升沉都是命。流行坎止復奚疑。其十五萬事隨緣樂庶幾。故山初計未全非。鄕盤猶上靑芹菜。土産多看白苧衣。塲市大都魚少價。人家太半竹編扉。東西湖俱吾地。安得從今永放歸。其十六心隨世故易遷移。惟幸吾身得自持。屈子過忠終抱石。賈生多事太傷時。鼠肝蟲臂宜隨化。水到渠成自有期。曠蕩乾坤寬樂在。絶無愁惱入雙眉。其十七午飯來時起午眠。更無餘事坐蕭然。何時雨短三農節。惟麥凉吹五月天。幽鳥去來憑几外。近峯隱暎捲簾前。缺其十八不着朝衣七載餘。今方囚服謫來初。音書只可憐殘喘。冠帶那宜枉陋居。官長損儀知己過。罪人當此悚何如。伊况前叨非據日。見他尊敬尙躊躇。道內官長之相親者。旣勤書問。又以官服來見故云。其十九嘐嘐慕古海東偏。意氣縱橫憶少年。經濟眼空三代後。文章心越六朝前。半生濩落今何似。暮境升沉只可憐。胷有不平磨不得。白頭猶自撫龍泉。其二十落落騰騰自屈伸。奇奇怪怪任嘲嗔。周旋祗欲從吾志。行止渾忘出世身。時俗不知何許者。聖明唯奬別般人。寥濶雲天無際極。籠鶴思飛豈願馴。被罪後。承聞別般人天褒。故第二聯及之。其二十一局外婆娑獨立兮。唯期大節古人齊。十顚九仆心依舊。百折千磨氣不低。自在吾身思脫灑。那知世路有東西。堂堂冠佩其何往。一任橫流滿眼迷。其二十二雲陰猶可辨黃昏。眺望高臨不礙門。黃犢兒驅山下路。綠簑人返雨中村。墟烟繞樹沉沉暮。簷霤承階㶁㶁喧。莫怪此時無客恨。客中夷曠更何言。其二十三除非上聖願豪䧺。粤自童年蘊在中。初喜曾編諸葛氏。更奇遷史魯連翁。江湖不守違微尙。軒冕無端誤此躬。千載子雲難可遇。儘如我者達猶窮。其二十四堂上懸燈夜色分。飛蛾爭撲政紛紛。終看招咎都由動。相繼投身坐逐羣。己暗那知明處害。心忙殆若故來焚。物中亦有長生術。龜伏泥塗鶴在雲。其二十五鄕里歸來見物情。哀哉蔀屋彼黎氓。雨來野急移秧役。晴後村喧打麥聲。每日奔忙家計短。幾人勤苦歲功成。朱門多少膏粱子。稼穡艱難昧一生。其二十六人言廊廟有公卿。身廢猶希見太平。今日敢論當世事。向來虛抱救時誠。民情村里愁官擾。治道朝廷貴本淸。田政亦宜營邑了。査陳御史是何名。其二十七墟落初生澹澹烟。近山餘照漸蒼然。官羊群入司倉裡。郡吏聲稀客舍前。樓小猶容湖海氣。心長不隔漢陽天。南來一望看書暇。陶瀉詩成幾十篇。其二十八晴日庭前轉午陰。淸風屋後自東林。坐看戱蝶雙飛舞。卧聽流鶯百囀音。超世終然猶滯境。忘機胡不又冥心。嗟嗟薄俗無知己。徒抱羲皇以上襟。其二十九頹然無慮又無思。午枕床頭一任欹。登屋鷄慵農饁後。隔隣人語麥舂時。頭邊雨露天光邇。度外桑麻日影遅。身上芰荷初服潔。北歸應有佩環期。其三十我來幾日便忘愁。始覺南方節序遒。麥後根耕多叱㹀。雨中林密隱鳴鳩。今年六月當添閏。隨處三農易及秋。收穫以前歸不願。觀時觀物且淹留。其三十一匪怒雷霆不日終。恩承霈澤感何窮。都緣靈曜高臨照。偏荷皇穹大庇蒙。聖敎已勤繩墨外。此身宜處放狂中。從今庶遂吾情性。馬脫覊銜鳥脫籠。其三十二病體安來小榻移。平頭露却短巾欹。籬邊雀噪蛇方見。田畔牛行犬亦隨。越林晴山雨遠。低空日午火雲垂。優閒非不便南土。炎熱唯難在北時。其三十三亡羊臧糓竟何殊。不獨楊䧺是僞儒。所貴眞知兼實踐。休言尺步與繩趍。虛名縱致三徵禮。公議終難一世誣。小技欺人猶有罪。冒稱開繼合天誅。其三十四文章正脉豈遐求。今古人從枉轍休。左國馬班時則異。歐蘓韓柳路宜由。弇州晩悟嗟何及。茅氏能評劣自謀。哀彼時曺虛竊擧。葫蘆依㨾不知羞。其三十五今時不似漢唐時。詩道王風與盛衰。少日專心工部什。殘年有味樂天詞。沉䧺體格終難學。放達心情任所爲。近者騷壇眞假別。淵翁自得道長卑。其三十六更張國事誤靑苗。前戒千秋亦孔昭。重似沉痾宜穩補。危同頹廈豈輕搖。拘牽時勢功難就。狼狽公私禍易招。均役以來吾已見。人世今世又寥寥。其三十七平生耻作負心人。知我昭臨是鬼神。鹵莽猶聞君子敎。快豪無辱丈夫身。窮通一味初心活。時俗千般變態新。冷去熱來都利勢。何論故舊與親姻。其三十八古往今來仕宦身。有君何限不知臣。半生已混區中跡。聖主猶稱物外人。至德固希堯舜世。庸姿敢擬許巢倫。公侯將相人皆致。誰得天褒似許頻。近日。又伏聞某物外人。其心可貴之敎。亞卿時。有某生三代。則爲巢許敎。故二聯句之。其三十九滔滔人慾日趍迷。如渴思充壑與溪。形弊勤成千石富。死歸曾不一金携。愛錢都忘身名汚。守庫恬看骨肉啼。何况朱門非義取。山堆財散劇沙堤。其四十富貴灾生智亦昏。古今全祿幾家存。若非貪樂顚門戶。多見消亡在子孫。誅戮目前吁可畏。凄凉身後更何論。默量三十餘年事。一念兢兢禍所原。其四十一六旬翁子又生丁。喜報聞來懼亦幷。只希衍嗣皆祥吉。不願多才以顯榮。且置養成傳後事。姑應撫弄慰衰情。吾何德致皆先蔭。祖子孫期慶有贏。其四十二吾家方戒滿盈辰。今爲新孫一語申。爾祖多艱由亢潔。古人完福在淳眞。榮雖可避毋招辱。富則休求亦免貧。丘墓田園牢守在。百年長作太平民。其四十三慈天曲諒賤臣愚。特赦纔蒙聖眷紆。繼有溫綸宣下邑。卽看新秩侈中樞。感惶罔極攢雙手。起拜無階運一軀。若使癃殘餘日短。酬恩望斷涕空濡。其四十四結城消息答書回。明再明間叙別來。有約黃昏今已過。登程皁盖果能催。掃除塵榻多時待。敎飭柴扉徹夜開。縱使相逢分手易。客中情緖若爲裁。</text>
<title>舟上江景</title>,<text>湖山遠勢遞回旋。篷轉潮頭不待牽。靑草野長帆影外。滄波天濶棹歌前。千家烟火高低。一路漁塩上下船。今夜知應明月好。何由擊汰更洄沿。</text>
<title>拱北樓感懷</title>,<text>寤寐難忘得意行。萍歡曾在此江城。官樓醉謔成公叙。妓席高歌鄭潤卿。冥漠渠爲泉下客。支離吾獨世間生。傷心何必西州路。汀草斜陽不盡情。</text>
<title>稷山舘感懷</title>,<text>少年交誼始如終。念昔初逢綵服同。名字通知池舘畔。詩樽携到草堂中。當時明燭心相照。末路囂塵契益融。閱盡兩家桑海變。白頭今又哭途窮。丁酉春間。余陪先親。往臨陂縣。歷入本縣。時金台濟美先大人。方爲太守。余與濟美。初見結交。余年則十六。而美年則十八也。其後兩人。皆孤露。而三四年前。濟美又下世。今余到此。撫念往事。不覺愴感。聊賦一律。以攄余懷耳。</text>
<title>陶湖新舍望見歸樂亭有感</title>,<text>歸樂亭今屬別人。每經此地輒傷神。池塘草斷當時夢。花樹香回幾歲春。歷歷舊遊如昨日。悠悠萬事隔前塵。少年從弟衰猶在。叵耐悲歡益新。其二三冬經盡一春餘。曾與吾兄伴索居。乘月興多馳雪馬。讀書暇玩釣氷魚。黃家花發時廵。韓氏樽開夜到廬。樂事于今那更得。百年唯有淚沾裾。</text>
<title>題持卿陶湖新舍</title>,<text>問舍陶湖局內停。平鋪地勢勝前亭。樓臺無力新經始。堂構勞心舊典刑。江繞門前奚取井。山圍屋後遂成屛。不必有朋來自遠。鷗鷺尋常在近庭。其二東湖乾凈勝西湖。天爲持卿設此區。開面平流明似鏡。低眉遙嶂澹如圖。莫嫌農務傍無地。唯有江鮮數入廚。城市太煩鄕太遠。於焉居止是中途。其三井臼新成樂在玆。緣何外慕浪奔馳。江山今古閒應主。亭榭經營守是誰。吾坐虛樓懷悵日。君紆微祿未歸時。中洲亦有羣鷗耻。可獨山猿㤪蕙帷。</text>
<title>待持卿不至發船上</title>,<text>收纜篙工苦自催。登船欲發復遅廻。懸知城外騎騾出。且待江邊洗馬來。檣畔靑蘋前渚永。蓬頭白雨幾時開。虛亭三宿同桑下。離別中流首更回。</text>
<title>過渼湖</title>,<text>緣江過盡幾亭臺。纔近三洲水北隈。縹緲芙蓉三角出。參差松栢五陵來。從流浮筏行猶迅。溯孤舟路未開。背後滄溟千萬里。旋舟直放莫敎廻。</text>
<title>宿屈雲</title>,<text>山廻始見屈雲坪。靑葦無窮一望平。郡吏領船催暮役。申生候渚見深情。私供那免行廚淡。歇處初尋破屋傾。縱有身勞心則快。七年東是初程。</text>
<title>過淸平丘草堂</title>,<text>淸平朝到住行檣。來坐荒凉舊草堂。一壑園林能作藪。數家籬落始成庄。浮生歲月無多有。脩路東西若是忙。半日淹留猶未得。徒慚水色與山光。</text>
<title>過惶恐灘</title>,<text>船頭逆浪近前灘。當面回飈颯颯寒。舂石殷成雷響厲。翻空噴作雪花團。名傳惶恐聞猶怕。危說瞿塘較孰難。歷盡人間行路險。風波滿地等閒看。</text>
<title>沙店舟中。與楊根兄聽樂。楊根兄。卽戚再從金成中光遂。</title>,<text>沙頭鳧舃近徘徊。喜見楊根太守來。迎接初忙離阻久。寒暄纔罷笑談開。君應聞我吹簫客。我亦知君善唱才。此是萍鄕難得會。逢塲好事不須催。</text>
<title>沙店村夜集</title>,<text>促膝同歡更散襟。多君素有古人心。琴簫遞奏高歌起。山水俱淸萬籟沉。邈矣塵囂無聒耳。居然旅次喜知音。百年倍覺今宵短。烟雨冥濛滿曉林。其二凄凄別曲㤪終微。倐爾相逢又此違。孤棹吾衝微雨去。輕輿君入亂山歸。殘年歡笑猶難得。勝地周旋亦絶稀。怊悵餘情江路遠。回頭宿處更依依。</text>
<title>留岱谷庄舍</title>,<text>曾卜嘉陵此一丘。今來始得客中留。園連後嶂搬柴路。門對孤帆上瀨舟。田舍幾年思水。松楸半日近春州。茅廬雖小堪棲息。已有東歸盡室謀。</text>
<title>移席後臯</title>,<text>潦後蒸炎便欲狂。後林移坐爲迎凉。天晴嶂餘雲氣。水落沙汀半夕陽。幽鳥多情飛更近。鳴蟬盡意晩猶長。文琴李唱眞同調。竟日交酬一席傍。其二琴歌伴去極風流。餘興偏多是處留。歷歷人行靑草外。翻翻鷺下白沙頭。身休平地忘消日。愁在來朝困曳舟。早晩濯吾亭上望。三山蒼翠二明洲。</text>
<title>夜聞杜鵑</title>,<text>旅燈悄悄政無眠。啼近愁人有杜鵑。寃已化形千古魄。哀應吐血五更天。徒勞每夜空山哭。未見窮林衆鳥憐。不獨當時臣甫拜。傷心曾過魯陵前。</text>
<title>超然臺早發</title>,<text>超然臺畔早行船。到境春人纜始牽。林翳過歸鳥影。烟洲驚起凈鷗眠。天開安保郵東外。山積嘉平郡北邊。霧裡不分朝日上。搴篷坐久檢詩篇。</text>
<title>船上望見席破嶺</title>,<text>長谷中開小洞天。傍瞻席破嶺途懸。峰腰屈曲皆雲棧。崖腹糢糊或火田。孤鳥倒飛愁極目。行人斜度細緣邊。輕舟高卧今身逸。鞍馬間關憶昔年。</text>
<title>過衣巖李水使 鐽 所居村</title>,<text>行至衣巖李氏居。將軍不在室如虛。徒看塵陌勞騎馬。何苦苔機謝釣魚。西上今應知世味。東歸將欲遂吾初。請君知退堂宜繼。早自歸來守舊廬。</text>
<title>自新延江過鳳凰臺</title>,<text>征橈隨處每敎催。船發陶湖六日來。入峰多愁崒峍。緣江渚幾苦紆回。忽看天坼生牛野。更喜沙明近鳳臺。亦有吾亭西角出。七年重見眼雙開。</text>
