<title>咏月</title>,<text>桂魄流依舊。天香何處飄。乘槎欲一問。銀漢路迢迢。</text>
<title>戱贈濟原督郵</title>,<text>小驛依林麓。前峯下夕陽。空齋鈴索靜。閑對一爐香。等是天涯客。酸寒似溧陽。閑中誰作伴。聊贈錦溪香。歲紀星廻子。天時月近陽。不妨挑逸興。把酒嗅馨香。薄雲籠遠峀。踈雨漏殘陽。忽有跫音近。欣聞笑語香。</text>
<title>奉送蔡伯昌朝天之行 名裕後。號湖洲。</title>,<text>芳郊草色碧連天。一曲離歌倍黯然。怊悵茂陵多病久。送君門掩夕陽邊。黃河無限白雲飛。關路迢迢驛使稀。歸日正當三月暮。北堂花發映萊衣。繡衣行色好朝天。畫省郞官獨妙年。銀燭漢宮宣詔罷。午門橋畔促回鞭。文星辭下紫薇垣。萬里仙槎入海門。今日不堪相送恨。野橋芳草暗消魂。明時高議玉堂仙。王事君今惱獨賢。怊悵星槎攀不得。望中江樹欲生烟。別離那使寸心寬。抱病年來傍藥欄。莫恠倚窓延佇久。故人行色杳雲端。</text>
<title>塞下曲</title>,<text>戍樓寒月照金微。白露霏霏灑鐵衣。昨夜羽書催入塞。傳聞漢將在重圍。</text>
<title>雨中憶南郊友生</title>,<text>黃梅初落雨霏微。檻外靑山帶夕暉。昨夜夢尋南郭路。小園挑李正芳菲。</text>
<title>謝兵相。贈柚子石榴。</title>,<text>病後淸羸只自憐。小窓長對藥爐烟。却看仙果眞瓊液。此日甞新憶去年。</text>
<title>吉城舘。戱呈防禦令公。</title>,<text>錦樹秋容着遠峯。雨餘殘日近高舂。可憐昨夜思鄕夢。歷盡關河路幾重。</text>
<title>代妓贈人</title>,<text>柳亭相送暗霑巾。愁壓秋波翠黛嚬。天意亦憐離別苦。暫敎微雨住征人。</text>
<title>賞花</title>,<text>浩蕩春心不自持。玉欄攀折最高枝。枝頭酷愛花開好。爲報東風莫浪吹。</text>
<title>賞菊</title>,<text>歲暮寒花零落盡。獨憐殘菊雨中開。莫辭病葉繁霜露。猶待明年九日廻。</text>
<title>偶吟</title>,<text>釭花落盡漏聲遅。獨倚雕欄有所思。怊悵美人何處在。一輪明月海天涯。</text>
<title>送宋進士湖西之行</title>,<text>昔別庭闈月幾圓。憶歸中夜坐無眠。君行倘過湖西地。一字千金會早傳。</text>
<title>代吉牧。贈洪原人。</title>,<text>碧天無際海漫漫。匣裡分飛怨隻鸞。山有望夫㙜候婦。也知今古別離難。</text>
<title>漢江</title>,<text>二月江南春水肥。白鷗無數鏡中飛。披簑自遠漁舟子。日暮歸來掩竹扉。</text>
<title>代人贈妓</title>,<text>雪梅仙態最堪憐。老子風流壓少年。一自緱山靑鳥斷。楚㙜雲雨夢依然。玉瘦花殘捴可憐。憶曾歌舞度芳年。郞心似月盈還缺。獨倚紗窓倍黯然。旅食生涯只自憐。邇來容鬂㥘殘年。靑春樂事渾如夢。坐想紅樓益愴然。</text>
<title>又用前韻。贈人。</title>,<text>窮途相對自相憐。鏡裡容華减去年。寥落故園空入夢。不堪回首意茫然。</text>
<title>浴沂 月課</title>,<text>暮春三月浴淸沂。遅日和風好拂衣。誰識舞雩眞樂趣。詠歌吾與爾同歸。</text>
<title>次沈校理韻</title>,<text>郭外層巒送晩靑。𩿨邊歸夢落湖亭。應知學士驚人句。却爲禁愁索酒甁。</text>
<title>木蓮花</title>,<text>不將凡卉妬芳春。花本天然態更眞。莫向池塘看自別。世間同是愛蓮人。</text>
<title>通天㙜</title>,<text>圜丘寂寞鎖高㙜。海上仙人去不廻。千古劉郞應有恨。白雲猶自茂陵來。</text>
<title>藏鉤戱</title>,<text>分曹默筭手中鉤。却把輸贏較孰優。待得道眞方一展。終須賭取錦纏頭。</text>
<title>見武人家養鳩。偶吟。鳩在而主人亡。見而有感。</title>,<text>恠爾聯翩盡日飛。去來如訴主人非。從今莫向曾遊處。芳草斜陽獨掩扉。</text>
<title>睡起</title>,<text>愁人睡起眼昏昏。錯擬窓間曉日暾。促偏數聲鷄亂叫。分明知是月侵軒。中宵起坐數殘更。枕上相隨月有情。誰遣客愁添一倍。寒蛩巧作斷膓聲。</text>
<title>隆中村舍。偶吟。</title>,<text>竹裡柴扉掩不開。一春多病怯深盃。却愁枕上寒聲急。正是江風引雨來。</text>
<title>次詩軸韻</title>,<text>僧來東閣話從容。寺在淸平第一峯。積雪滿山氷塞路。白雲何處覔仙蹤。</text>
<title>以敬差官被逮</title>,<text>浹月圓扉苦滯留。滿庭枯葉雨聲秋。憑將一掬孤臣淚。却灑蓬萊殿上頭。</text>
<title>寒食偶吟</title>,<text>小堤芳草綠萋萋。寒食孤村雨意迷。倦客此時愁正睡。夢隨淸漏入金閨。</text>
<title>田家秋興</title>,<text>郭索初肥早稻香。新醪泣瓮正堪甞。撥書坐對西山氣。始覺田園勝洛陽。</text>
<title>奉謝主倅李靜叔米魚之貺</title>,<text>不作眞卿乞米書。誰將喣沫及枯魚。感君篤義憐貧病。玉粒銀鱗慰索居。子美休飛白帝書。庭堅猶憶建溪魚。賴逢地主平生舊。月寄餘波問謫居。</text>
<title>謝送柴木</title>,<text>倦僕號寒老馬顚。草廬終日斷厨烟。忽驚鄒律回陰谷。贏得今宵暖堗眠。</text>
<title>謝送炭</title>,<text>十月寒威可折綿。客衾如水坐無眠。朝來忽得烏薪惠。最合重爐煖玉舡。</text>
<title>曉吟</title>,<text>孤村喔喔曉鷄鳴。枕上殘燈翳復明。偏向故林歸意促。小梅叢竹最多情。冬飊窣窣破窓鳴。曉月微微半壁明。挑盡玉虫人不寐。笛聲驚起故園情。</text>
<title>贈別</title>,<text>長沙謫去路人憐。萬死間關已二年。滄海極天歸不得。鏡中華髮日蕭然。</text>
<title>安邊香雪軒。憶姪兒。</title>,<text>高梧葉落雨蕭蕭。客枕孤燈伴寂寥。忽憶阿咸栖息處。一年離思又今宵。</text>
<title>又寄姪兒。兼示李郞。</title>,<text>嶺北詞華逈絶群。道南才調足張軍。男兒立志須勤苦。看取昌黎進學文。</text>
<title>送扶安李使君 慶億。次蔡伯昌韻。</title>,<text>春來離恨劇紛如。誰遣詞仙又佩魚。禁直未成郊外別。獨看簷日下階除。養比公私較孰如。陸多粱肉水生魚。應知孝理兼仁政。五袴歌騰百弊除。妙齡淸潤玉難如。詩禮傳家有伯魚。遙想縣齋吟興足。海天明月滿前除。誰憐西漢病相如。獨傍晴簷曬蠧魚。却愧使君勒索句。暮年詩思已全除。令宰才名錦不如。政淸他日看懸魚。休誇東閣官梅興。早捧鸞書上玉除。</text>
<title>偶吟</title>,<text>上州樓閣似秦城。處處笙歌月裡聲。不是他鄕無樂土。望雲空惱狄懷英。</text>
<title>偶吟謝贈菜</title>,<text>非關粱肉與纖鱗。一器春蔬當八珍。香飯軟炊甘飽喫。松江不羡季鷹蓴。</text>
<title>龍湫</title>,<text>新華院裡暫停騶。處處溪山境轉幽。好是天公偏餉我。謫來猶得訪龍湫。</text>
<title>偶吟</title>,<text>動植均添發育仁。最憐孤獨是窮人。荒年賑救慚無術。須着歸鞭趁暮春。古來王政必施仁。爭說東方有聖人。一札溫綸先賑貸。天時更似後元春。</text>
<title>次蔡承宣伯昌韻。戱呈李承宣。三首</title>,<text>湖翁句法本淸新。恰似天駒步絶塵。莫道陽春難屬和。此間知有謫仙人。靑鏡流年白髮新。簏書生蠧硯埋塵。逢春每說饒詩興。底事風光亦惱人。老去容華逐歲新。眼花遮霧肺生塵。莫嫌酩酊酬佳節。月是元正日是人。</text>
<title>次蔡湖洲韻</title>,<text>本期林水送餘生。一入銀㙜月再更。欲向鷗邊尋別業。可堪回首隔春明。同時聲價冠諸生。日寄詩筒僕屢更。白首豈期逢盛際。曉班聯袂入承明。</text>
<title>憶家兒</title>,<text>吾兒去後月三圓。千里音書兩渺然。自是老懷偏作惡。夜來欹枕不成眠。</text>
<title>咏菊花太眞紅</title>,<text>聞道昭陽第一人。蛾眉曾作馬嵬塵。寃魂尙帶斑斕血。故托花枝號太眞。</text>
<title>次東岳令公韻</title>,<text>落日囚山淚。高秋去國哀。淸思江漢逝。寒怯雪霜來。俗態多千變。交情盡一盃。定敎新酒熟。同上水中㙜。入幕慚長策。窮途哭此身。覊心懸豹尾。關路接龍鱗。魯拙人須棄。才華世共嗔。黃花一樽酒。恨未趁芳辰。</text>
<title>洪原舘。奉呈柳使君。</title>,<text>絶域村居少。孤城水氣多。酒酣思冷簟。燈暗落殘花。幕府才何屈。蓬萊望漸賖。不緣明主棄。時命劇蹉跎。</text>
<title>吉城舘。次呈邊防禦。</title>,<text>異鄕今夕會。談笑百年同。拙宦偏如戱。淸尊幸不空。人歸關嶺北。家在洛城東。莫歎貂裘弊。還欺趁朔風。</text>
<title>宿安邊舘</title>,<text>古舘依林樾。孤城畫角鳴。淸樽淡無味。紅袖笑相迎。鶴浦寒烟斂。龍堂曉月明。故園歸不得。膓斷塞鴻聲。</text>
<title>奉呈城南</title>,<text>歲暮將軍幙。天寒元帥臺。客愁中夜月。歸夢故園梅。遂性耽詩句。從兒索酒盃。山陰有賀老。每惜謫仙才。</text>
<title>答吳士輝請妓</title>,<text>旅泊憐吾道。支離笑此翁。山河今日異。樽酒舊時同。塞曲三更月。關雲萬里風。望鄕唯有淚。那忍對花叢。</text>
<title>贈蔡伯昌</title>,<text>喪懷殊不愜。着處若迷方。對酒愁難破。吟詩病見妨。暝烟沉遠樹。踈雨漏殘陽。忽憶西齋會。神交夢可忘。</text>
<title>次呈柳使君</title>,<text>杜甫吟詩苦。文園病渴頻。俱爲關塞客。同是洛陽人。落魄才名久。交親氣槩新。明山相送罷。怊悵望行塵。</text>
<title>又用前韻。錄呈許半刺。名實。號攖寧。</title>,<text>別舘逢迎罷。開筵禮遇頻。知公天下士。愧我幕中人。養拙爲名久。論文得意新。蓬麻如有賴。詩社挹芳塵。</text>
<title>又次前韻</title>,<text>借問金閨彦。胡爲出塞頻。六年南海客。千里北關人。末路才名薄。淸朝法令新。會看霄漢上。鵬翼出風塵。</text>
<title>次杜律</title>,<text>凍雀投林去。昏雅繞樹呼。嶺危連棧路。江逈接梨湖。客意驚時晏。覊愁伴月孤。阨窮應有數。且欲問洪鑪。</text>
<title>奉別關東新伯徐德基之行</title>,<text>自切遊方戀。叨逢孝理敦。交承兼舊義。去住各殊恩。歷職才名著。傳家器宇存。行應樹佳政。棠茇美周藩。</text>
<title>贈人</title>,<text>昔別東門外。高秋北海邊。骨驚蓮幙裡。心醉菊花前。落日孤魂斷。中宵百慮纏。相逢畏相問。嶺路有磨天。白髮紅塵裡。靑衫紫塞邊。生還今日事。契合十年前。阮藉猖狂甚。文園疾病纏。高歌須爛醉。窮達任皇天。脫畧軒裳契。沉冥酒肆邊。壯心羞噲伍。佳句擬王前。羡爾幽居穩。憐吾拙宦纏。客懷誰得認。直欲訴蒼天。</text>
<title>征途中偶吟</title>,<text>關路雨晴後。公齋秋醉餘。行裝三尺劒。事業五車書。末路才名誤。淸朝記憶踈。本無軒冕意。鷗浦是吾廬。異俗誰相問。覊懷只自憐。風塵關塞地。樽酒菊花天。疊皷連三月。孤城又一年。戀君無限意。回首五雲邊。客路何時盡。寒花亦可憐。居人鼪鼬逕。笳皷犬羊天。去國來千里。投荒過二年。夜來霑淚眼。殘月戍樓邊。久客常多病。高秋復遠行。孤烟生野郭。落日下山城。歲月身將老。乾坤亂未平。促裝驅馬急。回首問前程。</text>
<title>憶南方友生</title>,<text>直比關山外。終南日月邊。黑龍江接海。朱雀路連天。尙憶蘭亭會。空吟柳子篇。素交零落盡。回首涕雙懸。嶺北風霜裡。湖南瘴癘邊。別離俱遠地。會合捴關天。伴月憐孤影。囚山賦幾篇。思君唯有淚。徐榻爲誰懸。</text>
<title>贈盧趙兩李四丈人</title>,<text>酒重簪花落。更長燭影微。小村人語絶。孤舘客來稀。入幕才何屈。求田計已非。羡君耽野趣。遅暮欲歸依。壁帶殘燈暗。窓含曉月微。一年秋氣盡。萬壑樹聲稀。遂性耽詩酒。冥心絶是非。窮途猶有恨。養拙更何依。</text>
<title>雨中。復用前韻。錄呈。</title>,<text>薄霧催寒雨。庭柯滴瀝微。野空烏鵲斷。村晩吏民稀。旅泊身奚適。追隨事却非。東籬有佳菊。歲暮自相依。南國秋容晩。西風雨氣微。衝泥人去盡。過嶺鴈來稀。佐幕慚前事。歸田悟昨非。瓊枝猶在眼。魂夢更依依。高秋正搖落。小雨晩霏微。入戶琴書潤。當軒簿牒稀。坐看歌妓密。日覺故人非。自笑淸狂客。途窮失所依。日暮村舂急。時危野興微。恒飢癡女泣。厚祿故人稀。苦憶龎公隱。深知伯玉非。商顔携四老。結社共因依。密雨侵丹葉。孤烟濕翠微。村稠人語閙。野濶鳥飛稀。抱病三秋盡。謀身萬事非。狂歌欲愁思。萍泛定誰依。山河千里遠。宇宙一身微。報國素心在。逢人靑眼稀。刳肝雖欲吐。呑舌自知非。漸喜交遊絶。偏宜水石依。萬壑樹聲遠。千崖秋氣微。不悲楓葉落。但怕菊花稀。幕府微官縛。林泉宿計非。暮年棲遁志。見爾正堪依。酒重盃心凸。身衰筆力微。自從頭角縮。漸覺鬢毛稀。書劒終何事。交親半已非。不知臨老日。棲息欲何依。</text>
<title>官閣偶吟</title>,<text>地濶村烟白。天秋木葉黃。開樽携遠客。把菊倚胡床。齒豁心何苦。身衰鬂欲蒼。放歌須盡醉。佳節近重陽。</text>
<title>戱用古韻。邀二金生。</title>,<text>曠野烟姿潤。孤城雨意迷。應嫌騎馬滑。且欲待鷄棲。好客金壺滿。佳人玉袖齊。裁詩促山簡。一見醉如泥。赤葉千山雨。黃花一夜風。重陽今日異。好會暫時同。且喜歌兒密。寧愁酒盞空。携將二妙去。爛醉石橋東。</text>
<title>見舍兄書有感</title>,<text>小弟初還日。諸兄去不廻。索居生意苦。旅食別心哀。地遠雙鳧斷。天空一鴈來。何時東閣裡。共醉菊花盃。昔被微官縛。初從絶塞廻。見時唯有淚。別日更含哀。欲向鴒原去。先看鴈使來。題書心緖亂。強起索銜盃。</text>
<title>送從弟象之。用前韻。</title>,<text>關塞何年客。庭闈此日廻。笑餘淚俱落。喜極意兼哀。只恨諸兄遠。還逢小弟來。相看歡未畢。更把別離盃。</text>
<title>霧</title>,<text>宿霧濃如滴。群峯濕不開。被風仍欲散。着樹自成堆。亂逐孤烟去。微從細雨來。天公若有意。直放大明廻。</text>
<title>哭友</title>,<text>死別三年客。生還一病身。可憐天下士。今作地中人。慟哭湖城路。悽凉漢水春。舊遊如昨日。衰謝獨傷神。</text>
<title>卽事</title>,<text>積雨殘秋氣。連峯帶夕暉。路穿村野逈。人度石橋稀。宿鳥投林去。昏鴉繞樹飛。沙頭暮黃鶴。失侶欲何依。</text>
<title>登元帥㙜</title>,<text>落日思親淚。高秋出塞愁。白山千古雪。滄海一漁舟。寥濶乾坤晩。驅馳歲月流。酒酣時極目。羡爾往來鷗。</text>
<title>登南樓</title>,<text>關外長征客。西風獨上樓。黑山雲萬里。滄海月千秋。抱病甘衰謝。寬愁浪出遊。一官歸不得。飄轉逐萍流。</text>
<title>與使君。又登南樓。</title>,<text>晴日危樓上。空山積雨餘。地連南海盡。天入北溟虗。有客廻鳧舃。無人寄鴈書。此身仍萬里。歲暮意何如。</text>
<title>端午日。贈使君。</title>,<text>山河千里外。城闕五雲邊。政値天中節。初逢地上仙。凝絲紅粉陣。畫屋綺羅筵。此時猶悵望。何日是歸年。</text>
<title>石橋雨中呼韻。贈盧生。</title>,<text>漠漠烟如織。濛濛雨若絲。不愁紅袖濕。但怕白衣遅。露菊花開晩。霜楓葉落時。興來還一笑。樂極意兼悲。</text>
<title>道中。復次前韻。</title>,<text>一水廻舟晩。千山立馬頻。孤雲獨歸鳥。落日遠行人。洞壑風烟古。園林物色新。時危思報主。直擬靜胡塵。</text>
<title>登山城</title>,<text>絶壑浮烟重。空林細雨過。路穿牛嶺小。溪入鵲泉多。上客廻金勒。高筵列翠娥。坐來幽興熟。得醉卽長歌。伏枕經年卧。扶藜盡日過。野凉秋氣晩。天遠夕陽多。綠水添霞醞。紅粧艶雪娥。客身無倚着。回首一高歌。</text>
<title>月中獨坐。復用前韻。</title>,<text>久病無人問。幽居斷客過。野烟村外少。山翠席邊多。令節回靑女。良宵引素娥。興來隨意坐。索酒且酣歌。</text>
<title>秋日憶荷潭</title>,<text>聽說荷潭上。幽居草屋中。耕巖隨野老。步壑狎樵童。落葉飛前浦。虛舟繫短蓬。此生無倚着。飮啄幾時同。楓葉霜華冷。荷花露氣殘。天連秋浦豁。日落野堂寒。關塞䨥蓬鬂。江湖一釣竿。緬思棲遁跡。秪合早休官。</text>
<title>奉呈聘君</title>,<text>慟哭明時事。全生聖主恩。秦㙜開朗照。梁獄雪幽寃。報國心猶壯。逢人舌欲捫。沉痾歸不得。感激更何言。</text>
<title>見家書有感</title>,<text>絶塞長爲客。經年一得書。妻兒倘無恙。親舊近何如。隴月三更後。關雲萬里餘。鏡中衰謝色。寂寞淚沾裾。塞北風霜早。湖西道路漫。鴒原書久斷。鴈足繫應難。寥落三秋晩。驅馳十月寒。短衣征戰地。衰病足辛酸。</text>
<title>見親家書</title>,<text>秋去思歸切。書來拭淚看。悔敎名宦早。苦覺別離難。不寐憐渠病。無衣念爾寒。丁寧十行字。戒酒又加飡。</text>
<title>思家用前韻</title>,<text>八月胡天雪。三秋楚客哀。極知關路阻。不復素書來。長笛梅花曲。凝絲竹葉盃。猶殘數行淚。獨上望鄕㙜。</text>
<title>贈金進士</title>,<text>昔別靑門外。相逢紫塞邊。一樽秋共醉。萬里月孤懸。窮達寧論命。酣歌不計錢。臨分欲有贈。把筆意茫然。</text>
<title>雨中偶吟</title>,<text>一雨連三夜。孤懷更百憂。樽開無好月。木落失淸秋。淅瀝侵殘夢。蕭騷着遠愁。曉看霑濕好。山翠入高樓。</text>
<title>謝客深夜來訪</title>,<text>十月霜封瓦。三更雪打窓。入簷鳴野葉。高枕聽寒江。好客開金帳。凝絲暖玉缸。夜闌人不寐。燈焰落殘釭。</text>
<title>復用前韻。謝金丈。</title>,<text>伏枕時將晩。登樓意轉迷。夭陰留好客。地僻近幽棲。契合陳雷密。名慚李杜齊。莫嘆才命薄。遅暮辱塗泥。小子趍庭日。無因拜下風。追歡今夕會。高義古人同。歲月餘生晩。乾坤醉眼空。自傷分手後。萍泛各西東。</text>
<title>奉次吉牧韻</title>,<text>旅泊驚時晩。登臨奈老何。望鄕靑嶂合。歸夢白雲多。不有厭厭醉。仍成浩浩歌。臨歧還一笑。斗覺勝長沙。</text>
<title>戱用前韻。奉呈洪李二上舍。</title>,<text>入夜蟾輝沒。寒城蠟炬迷。不眠驚老病。有客問覊棲。宴引金壺滿。盤開玉饌齊。酒酣猶悵望。天路隔雲泥。東閣吟初罷。南村路不迷。夜寒欺酒力。月白見林棲。樂任嬌娃密。班從好客齊。放歌悲宿昔。心折辱塵泥。</text>
<title>奉呈督郵。用杜韻。兼謝送馬。</title>,<text>野館依山麓。名園枕石橋。踈簷宜落日。老木上層霄。濫竊登龍價。偏蒙置驛招。興來還促膝。駄醉路非遙。落日千山暗。穿雲一逕開。雨摧籬下菊。寒勒驛邊梅。遂有郵亭會。多慚好客來。酒酣幽興熟。拂席掃蒼苔。拙計歸丹壑。覊魂入紫淸。文章慚倚馬。事業愧遷鸎。步屧看魚笱。登盤厭菜羹。愛君多道氣。携手日同行。苔逕穿雲磴。林軒俯石泉。故人時記憶。隻字問沉綿。事業猶看鏡。文章不直錢。秪應携野老。歸卧故山川。</text>
<title>謝李進士送南靈草</title>,<text>自有長生草。何須不死方。近喉疑石髓。入口認瓊漿。炎帝嫌難得。桐君恨未甞。沉痾日消散。苦覺味偏長。</text>
<title>偶吟</title>,<text>衰疾衣裘重。登臨杖屨輕。天連江浦濶。山入野雲平。密葉鶯兒戱。高風燕子驚。一年渾得醉。靜勝亦功名。</text>
<title>宿豊山館。偶吟。</title>,<text>地濶長楡塞。天陰小驛亭。高風掃落葉。亂雲入踈欞。臘酒寒仍綠。殘燈暈半靑。孤城今夜客。淚盡血交零。</text>
<title>偶吟</title>,<text>草堂春去盡。花逕客來過。水落灘聲小。山昏雨氣多。琴尊供宴樂。宇宙動悲歌。尙思鑾掖夜。淸漏聽鳴珂。</text>
<title>到會寧府</title>,<text>十月鰲山館。天寒曉色嚴。尖風驅落葉。急雪舞前簷。酒重盃心凸。更殘燭淚添。遠遊悲歲促。不寐對書籤。</text>
<title>贈金進士</title>,<text>苦竹侵殘露。寒花落晩風。一年常道路。萬里各萍蓬。觸目山河異。開襟笑語同。南樓今夜月。愁絶聽孤鴻。九月霜如雪。千林葉落風。江湖漂短褐。宇宙逐孤蓬。坐覺容華異。來看酒席同。與君俱絶域。膓斷北征鴻。</text>
<title>南樓</title>,<text>北浦雲歸盡。南樓月上初。野平千里遠。風入八窓虗。久客憐多病。無人問索居。一聲何處鴈。待爾寄鄕書。</text>
<title>冬夜偶吟</title>,<text>鷗浦經三夏。龍沙滯一冬。白山亘地角。滄海接天胷。去國孤臣遠。謀身萬事慵。不堪寒夜永。殘月對愁容。</text>
<title>卽事</title>,<text>雨歇風頭冷。天淸日脚明。落帆投極浦。畫角動孤城。去國悲遊子。窮途哭此生。白衣人不至。誰慰未歸情。</text>
<title>贈兩金生</title>,<text>歲暮長爲客。冬暄却似春。雨迷山面目。雲掩月精神。苦憶雙佳士。孤吟一病身。旅懷誰得認。不寐坐窮晨。南斗無雙士。西湖第一人。才名文字誤。交道笑談眞。索酒寧論價。吟詩覺有神。知君多野興。邀我作比隣。</text>
<title>偶吟</title>,<text>鴨水西關地。鰲山北海天。旅遊今幾歲。謫宦又經年。萬里鄕書斷。三更塞月圓。孤城霑淚眼。永夜不成眠。</text>
<title>過栗峯驛</title>,<text>小驛村居逈。高樓野望寒。黃雲連萬頃。赤日揭三竿。樵子穿林語。征人傍水飡。寄聲南去鴈。倘爲報平安。</text>
<title>憶兄</title>,<text>塞外相思日。天涯獨立時。鶺鴒飛去盡。鴻鴈影來遅。伴月膓堪斷。看雲涕自垂。風塵猶滿眼。世亂見何期。</text>
<title>思家</title>,<text>落日長林晩。高秋短褐寒。厭看魚入饌。苦憶菜登盤。嶺外家何在。燈前枕未安。祗應今夜夢。歸訪白𩿨湍。</text>
<title>明山路上。偶吟。</title>,<text>玉露侵丹葉。金飊動白蘋。可憐南去鴈。應笑北來人。久客妨身病。長征任婦嗔。故園空入望。駐馬一霑巾。</text>
<title>雉城客館有感</title>,<text>碧海兼天湧。獰飊駕地來。鴈驅踈雨過。帆帶夕陽廻。久客看靑鏡。呼兒命綠盃。苦思秋浦上。漁子共爭隈。絶域人誰問。經年客未還。暮天雲出塞。永夜月臨關。狂走風塵下。高歌宇宙間。強爲詩酒伴。只欲破愁顔。</text>
<title>雪</title>,<text>十月風威緊。三更雪意豪。眼迷銀海暗。坐對玉山高。亂入盃中淥。輕霑鬂上毛。傳聞羽書急。只怕澁金刀。瀚海陰風急。燕山暮雪來。獵人防失道。遠客索銜盃。寶劒寒猶澁。香醪凍不開。東君眞懶慢。暖律幾時廻。</text>
<title>雪後。送妓得酒。戱呈半刺。</title>,<text>北雪紛飛盡。南樓逸興催。暫敎紅袖去。忽報白衣來。熾炭纔安罐。寒泉更洗盃。直愁冬夜永。故作玉山頹。</text>
<title>重陽後。獨坐書懷。</title>,<text>令節登臨倦。高秋感慨多。雨催三逕菊。霜落一池荷。欲向鷗邊去。難隨鴈影過。南來多歲月。歸夢越風波。</text>
<title>東閣見竹有感</title>,<text>東閣三竿竹。西山萬古心。被風鳴戛玉。隙月影篩金。淇澳詩人詠。江潭楚客吟。能全歲寒節。不怕雪霜侵。</text>
<title>雉城館偶吟</title>,<text>野外鳴寒杵。城頭急暮砧。風塵千里目。江海百年心。獨對愁中影。誰憐醉後吟。無書問親舊。淚盡雪山陰。</text>
<title>雨中書懷</title>,<text>長夏仍爲客。驕陽化作霖。恨無乾鵲噪。徒有濕螢沉。抱疾三年卧。思歸萬里心。誰將數行字。一寄塞垣深。</text>
<title>荷潭新居</title>,<text>不識村居樂。今知野興多。幽棲依日月。高卧枕山河。皤榼傾新釀。長詩雜短歌。致君時若晩。此意竟蹉跎。苦憶荷潭好。行尋草逕斜。山高初月小。樹密晩風多。極浦孤帆疾。遙空一鴈過。旅遊驚歲暮。歸夢在關河。北塞雙蓬鬂。東村一草廬。園婆時送菜。溪老或分魚。朝野經綸密。親朋記憶踈。多慙月湖客。數問野人居。萊舞趍庭後。荷潭卜宅初。有時忘盥櫛。無日撥琴書。佐幕前謀謬。求田宿計踈。若非同社老。誰肯問幽居。衰病經時久。郊扉盡日閑。弱雲侵水面。微月印山顔。逕合飢僮蹶。林踈倦鳥還。不緣耽野興。世路苦多艱。</text>
<title>晩菊</title>,<text>苦愛寒籬菊。能全晩節香。孤根凌雨雪。秀色傲風霜。觸物情何極。開樽興益長。但敎花下醉。今日又重陽。</text>
<title>永興路上。避雪入村。用杜韻。</title>,<text>急雪龍興渡。平原馬背齊。隨風野逕黑。帶雨暮江迷。亂入茅茨濕。輕沾羽翼低。村翁勸我宿。捨此失投棲。</text>
<title>夜直翰苑。次贈僚友。</title>,<text>忝竊靑綾選。追隨翠輦過。銅龍初月上。金鴨暮烟多。夜草燒銀燭。朝趍聽玉珂。抽毫歌盛事。句或似陰何。</text>
<title>偶吟。用杜韻。</title>,<text>江閣三更月。關城一片雲。野人時送酒。詞客或論文。頗覺溪山好。端宜水竹分。高吟天欲曙。大雪落紛紛。</text>
<title>荷潭</title>,<text>風月迎詞客。江湖得主人。雲容如有待。嶽色正堪親。園舍供蔬飯。漁沙拂釣綸。斯遊最奇絶。遅爾作芳隣。</text>
<title>圜中。次東陽尉韻。</title>,<text>短日苦難遣。長宵未易徂。恩優霑喣沫。爽若陟方壺。每羡安巢鳥。深慙反哺烏。誰云獄吏貴。莫作執金吾。</text>
<title>贈淸平上人</title>,<text>夢想招提境。雲霞出世情。月迎僧臈近。風送佛香淸。欲借禪枝宿。先看慧窟明。尋經終一去。倘許學無生。</text>
<title>壽春東閣。偶吟次杜韻。</title>,<text>小閣依山麓。寒燈獨掩門。自慙龜觸網。猶怕虎夔藩。多病休人事。幽居絶俗喧。不緣明主棄。靜勝亦天恩。</text>
<title>戱呈問禮官兪校理典叔</title>,<text>倐作殊方會。都非少壯時。同庚餘幾箇。雌甲最先衰。自覺歸心速。偏驚使事遅。暮春修稧飮。東洛倘爲期。</text>
<title>崔相遅川挽 鳴吉</title>,<text>社稷經綸日。風雲際會時。文章餘事業。出處係安危。天遽楊公奪。民猶謝傅思。一爲朝野慟。不但哭吾私。</text>
<title>謝主倅李靜叔 </title>,<text>楚澤行吟日。商山卧治時。升沉元有數。意氣夙相知。不待眞卿乞。頻周子美飢。此生那可報。虀粉是爲期。令宰鳴琴日。孤臣泣玦時。醒宜漁父笑。貧有鮑生知。忽荷長腰貺。寧愁十口飢。感君濡沫惠。不負歲寒期。</text>
<title>次閔廵相用拙堂韻</title>,<text>隔海軒楹敞。緣郊眺望平。地因詩作勝。堂用拙爲名。洒落諸公筆。團欒二妙情。定知休暇日。鍾皷樂時淸。昭代推英選。連年刺史榮。公雖思綠野。天欲活蒼生。政値宵衣日。休爲晝錦行。時平身亦老。歸去是功名。</text>
<title>奉送淳昌使君之行</title>,<text>昔佐湖南幕。名區說此州。肩輿尋古寺。橫篴倚高樓。瑞石風烟婿。淸池菡萏浮。送君兼吏隱。還恨未同遊。</text>
<title>奉送南伯圖韓山之行 名翧</title>,<text>玉節承流日。銀臺聽漏時。庭闈頻入望。郡邑更連麾。雪壓官梅樹。春回驛柳枝。詩筒如見寄。千里慰相思。</text>
<title>奉送金益山 壽昌 之行</title>,<text>半百俱衰境。同庚有幾人。漸看親舊少。剛恨別離頻。驛路梅花落。官橋柳色新。應知北堂上。綵服照靑春。</text>
<title>奉送務安倅李士實之行</title>,<text>歷落靑蓮客。才名水部郞。俗情偏忌刻。睿簡得循良。近海風濤足。連天道路長。官梅花政好。倘寄一枝香。</text>
<title>李大司諫士會挽 名行遇</title>,<text>門館餘生在。悲君寢塊辰。誰言伯牛疾。遽喪子羔身。海內無良友。朝中失諍臣。元方相對日。說舊倍傷神。</text>
<title>奉謝李承宣鼎卿</title>,<text>並日幽梁獄。同時作楚纍。官城重把袂。驛路又分歧。傍海沙汀遠。緣崖石棧危。尺書那可度。唯有夢相思。</text>
<title>偶吟</title>,<text>折簡知臣罪。全生荷聖慈。北堂初度日。南徼遠遷時。去作經冬計。來爲隔歲期。華山看漸遠。立馬淚雙垂。落穽誰爲地。投荒豈怨天。親年踰七十。臣罪冠三千。陟嶮飢僮泣。衝泥老馬顚。逢人羞滿面。莫喚舊承宣。</text>
<title>漢江別姪兒 後說</title>,<text>並馬都門外。同舡洛水頭。爾來良自苦。吾去竟誰尤。滿眼思親淚。關心戀闕愁。何時文字飮。更續竹林遊。</text>
<title>昭懿王世子挽章</title>,<text>毓德春宮日。咸知夏啓賢。挹尊心轉小。處險志逾堅。朔野纔旋駕。雲輧已上仙。臣民無限痛。冥漠彼蒼天。典冊承皇誥。書筵日講劘。深仁推孝友。至德入謳歌。已獲神明佑。宜膺壽福多。老天終莫詰。唯有淚飜河。國步阽危亂。天時劇險艱。遼燕千里外。戎馬九年間。甲觀欣重闢。星輪痛莫攀。璿源曾屬籍。素紼忍趍班。離日輝丹極。前星耀紫宸。重歡纔隔月。一疾未經旬。朝野嗟無祿。皇穹奈不仁。文孫冲幼歲。咸仰孝心純。</text>
<title>次朴學魯紫霞洞韻 名日省</title>,<text>聯鑣纔出郭。細路曲通溪。近寺聞僧語。穿林聽鳥啼。洞深疑地窄。山聳覺天低。往事憑誰問。新詩倚醉題。</text>
<title>丁奉事公瑾挽 名彦瑜</title>,<text>童丱追隨密。相看已老蒼。知深今管鮑。契托舊潘揚。江閣同秋被。官齋共夜床。百年膠漆地。世事轉悽凉。</text>
<title>申應時挽</title>,<text>屬我還京輦。聞君在縣衙。宓琴留惠化。萊舞倍光華。契濶仍三載。交親自一家。舊遊如昨日。回首淚橫斜。葉縣雙鳧舃。丹山二鳳毛。銀㙜通籍早。金榜闡名高。善積徐家慶。才堪漢吏褒。彼蒼終莫詰。一慟在吾曹。</text>
<title>次東岳令公韻</title>,<text>近有洪川信。來從諫議公。重陽今日異。好會幾時同。塞月漁村北。關雲羽嶺東。放歌思宿昔。豪氣劇奔虹。</text>
<title>奉酬蔡姜兩承宣惠韻</title>,<text>盡日幽居靜。逢辰別思增。苦吟唯舐筆。佳會孰張燈。小塢曾同醉。危樓昔共憑。卽今閑意味。聊欲向君矜。令節三春後。閑情一倍增。香茶勝薄酒。皎月當華燈。謝客門常掩。看書几獨憑。暮年詩興在。豪氣謾驕矜。送老三椽足。哀時百感增。捲簾邀好月。搘枕對殘燈。札翰頻相問。襟懷庶可憑。自慙賡逸韻。才退欲誰矜。報主才偏拙。拋官懶轉增。破床燒藥竈。虛閣讀書燈。撥病詩情倦。排愁酒力憑。向誰誇觜距。衰謝足嗟矜。</text>
<title>僧軸中。有外祖親筆一律爲卷首。感而次韻。</title>,<text>本乏驚人語。師何索句勤。禪心如水月。凈業自松雲。最喜詩篇在。曾聞寺宇焚。應知龍象護。吾得及斯文。</text>
<title>感時花濺淚 月課</title>,<text>喪亂仍今日。韶華似昔時。忍看花照眼。不覺涕交頤。節物非增感。人情有底悲。謾敎千種恨。添却萬行垂。</text>
<title>送盧蔚山峻命使君之行</title>,<text>落魄憐吾道。卑棲惜此行。人皆疑白簡。天欲活蒼生。凍雪迷官𡬾。頑雲接海城。神交應不隔。歲暮見君情。</text>
<title>次東岳令韻</title>,<text>北來滄海接東溟。雨後秋山送晩靑。畫閣出雲根石壁。黑風驅浪沒沙汀。二千關路連天極。第一城池得地形。入夜南樓吹短角。望鄕孤客不堪聽。</text>
<title>咸關嶺</title>,<text>絶壁巉巖聳碧空。百年登覽幾英雄。試看地勢盤回處。方覺天公造化工。古木入雲難見日。重陰釀雨易生風。咸原道里今何許。爲駐征驂問野童。</text>
<title>到安邊。次芝峯韻。</title>,<text>玉漏三聲夢裡聞。覺來愁緖更紛紛。客行關塞無歸日。家在長安不見雲。月入曉窓殘角響。夜闌仙閣暗香熏。試看匣內龍泉吼。持此平生報聖君。碧落無雲月滿㙜。恍疑笙鶴下蓬萊。釋王寺觀神猶往。國島風烟夢欲廻。斜倚畫欄燒短燭。慣看紅神勸深盃。祗憐萬里君門遠。莫恠明時棄不才。畫閣雕欄倚半空。晩山蒼翠一簾中。風前捲網滄浪叟。雨後荷鋤田舍翁。舘裡逢迎慙邑宰。路傍喧說愧官僮。沉吟半世多艱事。始覺天心亦不公。</text>
<title>奉呈兵相</title>,<text>塞月初沉夜欲闌。朔風吹雪撲旌竿。一身去國孤蓬遠。萬里思家短褐寒。南望白山詩眼豁。北臨。滄海酒盃寬。元戎素愛淸狂客。禮法全踈奉上官。</text>
<title>贈許半刺情丈</title>,<text>一日離親自不堪。別來今見月逾三。庭闈望絶情何極。幕府官卑分所甘。身遠客歸關嶺北。夢廻家在洛城南。呼兒強進盃中淥。欲破牢愁倚半酣。</text>
<title>次吉牧韻。奉呈東岳。</title>,<text>憶昨蒼黃出禁城。此翁心事路人驚。楚江憔悴憐騷客。宣室恩榮召賈生。官閣一樽仍臘味。夜郞千首舊詩名。異時高議排金闕。倘念郊居欵欵情。</text>
<title>用前韻。戱呈吉牧。</title>,<text>一冬多病滯孤城。寒盡春來客意驚。笑殺櫜鞬趍幕府。悔將詞賦誤平生。傳心細酌非關醉。滿眼新詩不用名。八月離家猶短褐。綈袍誰憶故人情。</text>
<title>奉呈許半刺。又用前韻。</title>,<text>明時譴謫入邊城。萬死艱關骨已驚。天接白山飛雪壯。地連滄海惡風生。三春我抱文園病。百里君兼吏隱名。把酒圍碁渾漫興。夜窓相對說交情。塞外經年隔鳳城。中宵獨坐旅魂驚。每逢地主憐同病。空向天涯笑此生。少日文章思世業。晩來時俗忌才名。欲將酩酊排愁悶。誰送芳𨤍慰客情。</text>
<title>又用前韻。贈柳城南。</title>,<text>鬼門關接木郞城。畫角聲高曉夢驚。司馬沉痾無日起。杜陵踈拙自天生。尙慙珠履才能會。休道鑾坡學士名。千里與君同遠謫。相逢却說未歸情。</text>
<title>奉呈吳中書</title>,<text>去歲中秋別洛城。逢君此地我心驚。向來却恠朱顔改。客裡偏傷白髮生。近侍卽今甘譴謫。遠遊非是戀功名。暮春重引滄洲興。好向苔磯絶世情。</text>
<title>奉呈兵相</title>,<text>玉節南來鎭北城。捴戎韜略鬼神驚。喧雷皷角天聲振。壓雪旌旗日彩生。父老更逢新部曲。兒童尙識舊威名。偏蒙禮法容踈放。倘念思歸萬里情。元帥旌麾出塞城。千騎辟易萬人驚。論兵幕府天將曉。倚劒轅門月欲生。麟閣正看揮彩筆。燕山方見勒鴻名。此行直擬淸沙漠。不特威聲懾虜情。三邊萬里得長城。碧眼胡雛膽已驚。恩入金河春雪盡。威行玉塞朔風生。開襟好醉盃中物。草檄羞稱幕下名。多謝捴戎珍重意。窮途不是易爲情。</text>
<title>元帥㙜歸路。戱贈二吳丈。</title>,<text>靑春作伴出東城。駄醉歸來衆眼驚。白玉堂前雙學士。紅蓮幕下一書生。少時軒冕非關意。今日朝廷不識名。最是戍樓明月夜。思親益切遠遊情。蒼巒屹立俯層城。碧海風高雪浪驚。帆勢渺茫斜日斂。樹陰濃合暝烟生。極知造化偏多意。豈有江山偶得名。看弄漁舟時盪槳。醉來忘却故園情。</text>
<title>又呈城南</title>,<text>磨天嶺北接龍城。路隔關山夢亦驚。謫裡喪懷甘一死。酒中豪氣欲長生。朝廷故舊誰憐我。家世文章謾得名。獨有江潭憔悴客。暫時相對慰覊情。三月烟花古塞城。一回悲咽一回驚。地連靺羯韶光冷。天入滄浪瘴氣生。但把深盃須爛醉。誰知拙宦寔藏名。年來太向交遊懶。此日窮途識世情。</text>
<title>次呈許半刺</title>,<text>蛛網書籤老管城。向人那使一鳴驚。野亭發興隨碁局。官閣消愁賴麴生。荀爽幸陪元禮御。季眞唯許謫仙名。感君高義容踈放。不是能詩只爲情。風流儒雅謝宣城。落筆珠璣四座驚。不向殿中裁白簡。却來關外濟蒼生。同舟下峽排愁寂。並馬趍衙愧姓名。俱是遠遊歸未得。一盃春酒一傷情。</text>
<title>次柳城南演雅體</title>,<text>烏珠境接鴈門城。胡馬悲嘶越鳥驚。萬里飛騰思宿昔。一官覊蟄負平生。新莊鷗浦漁樵地。舊業鵝山翰墨名。關塞極天鱗羽絶。鶺鴒原上動歸情。匹馬三僮客雉城。蛟龍匣裡壯心驚。書藏蠧蝕蛛仍結。衣破鶉懸虱亦生。鷺渚鷗洲新卜築。鳳池鸞掖舊才名。攀鱗附翼慚無策。蟻綠鵝黃却有情。熊軒鳧舃駐關城。蠧政新除猾吏驚。鸞鳳暫勞棲枳棘。龍蛇今見化民生。騷塲馳驟懸無敵。鵬路翺翔必有名。自愧駑蒙錦繡。驪駒別後倍含情。</text>
<title>又用前韻。贈攖寧。</title>,<text>丈人才調屈專城。末路非關寵辱驚。淮右豈宜留汲直。耒陽應有識龎生。經年狂客途中哭。異日宗儒柱下名。門舘登龍眞忝竊。飛騰無奈易忘情。</text>
<title>奉次盧上舍韻</title>,<text>窮途自恨世無人。傾盖還欣德有隣。雨後出門雙蠟屐。花間隱几一烏巾。天涯物色時將晩。客裡交情老更新。莫恠此翁連日飮。沉冥盃酒寔藏身。</text>
<title>雨中偶吟</title>,<text>薄暮蒸嵐濕不飛。重陰漠漠雨霏霏。輕霑落帆漁燈暗。亂入寒城蠟炬微。千里鬼門人去遠。一年賓館客來稀。早秋重引滄洲興。歸訪西湖舊釣磯。</text>
<title>呼韻書懷</title>,<text>高秋束帶倚風欞。檻外山容納晩靑。丹鳳城遙雲漠漠。黑龍江濶水冥冥。別家五月書何斷。橫笛三更涕自零。多病向來消瘦甚。鏡中無復舊時形。</text>
<title>送李仲茂赴嶺東</title>,<text>抱病三春獨掩扉。不堪今夕送君歸。南昌五馬何時到。葉縣雙鳧幾日飛。官路白沙雲杳杳。野棠芳草雨霏霏。他年爲訪仙舟去。莫恨人生會面稀。</text>
<title>次韻答禁直友生</title>,<text>午夜鍾聲夢欲闌。遙憐仙伯獨憑欄。厭從北闕通宵直。憶向南郊冒雨還。錦水歸漁違宿計。栢㙜淸議愧多官。天公不借浮生樂。把酒圍碁亦未閑。</text>
<title>次西原舘聘君韻</title>,<text>一官覊絆尙虛名。萬里偏傷寸草誠。詞翰向來知計拙。錦衣何必待功成。孤城笛裡梅花落。九日樽中竹葉淸。休道不才明主棄。鳳池高議愧時英。</text>
<title>開箱篋中。見友生筆跡。有感。</title>,<text>與君童稚苦相隨。不識人間有別離。海內風塵分手日。塞垣氷雪斷膓時。百年會合猶關命。萬里覊棲莫浪悲。賴有篋中眞面目。幾回吟咏豁襟期。</text>
<title>驛舘偶吟</title>,<text>關塞蕭條海接天。北來肌骨怯殘年。烟沉古渡行人少。雪滿長亭老馬顚。旅鴈不來秋已盡。宿禽初定月孤懸。客身萬里迷歸路。膓斷終南在日邊。磨雲嶺北又磨天。一謫龍荒已二年。幕裡靑衫塵滿眼。鏡中華髮雪侵顚。孤城畫角春燈暗。極浦歸帆夜雨懸。遠客此時愁正睡。夢魂空繞五雲邊。</text>
<title>登元帥㙜。贈許半刺。</title>,<text>使君雙盖擁鳴騶。暇日登臨作勝遊。碧海風烟連萬里。黑山氷雪自千秋。鴈驅踈雨浮雲渚。人帶斜陽理釣舟。看弄漁磯時盪槳。夜深流下白鷗洲。</text>
<title>登山城絶頂</title>,<text>千回蘿逕費攀緣。歷盡巉岩又絶巓。丹鳳城遙明漢月。黑龍江逈接胡天。頻年拙宦歸無日。故國同遊散似烟。賴有芝翁詩掛壁。路人猶說使君賢。</text>
<title>輸城舘</title>,<text>萬里湘潭楚客悲。一城風雨獨歸時。天連碧海孤帆疾。地接黃沙匹馬遅。愁極欲憑詩共破。病來眞與睡相宜。經年兵甲黃塵裡。世亂還家未有期。</text>
<title>九日。次謝友生。</title>,<text>南陂高會玉堂仙。節届重陽落帽筵。不是牛山空有淚。寧同彭澤愧無錢。黃花繞砌成花逕。綠酒盈樽幻酒泉。咫尺龍門攀未得。茂陵多病亦堪憐。</text>
<title>偶吟</title>,<text>關塞連天路不窮。客身千里逐征蓬。時危玄甲三聲角。歲暮黃沙一陣鴻。凍雪壓簷孤月上。惡風掀海怒濤雄。寒城永夜村舂急。坐到更殘燭影紅。</text>
<title>見思亭。贈同年李上舍。</title>,<text>同時蓮榜捴詞人。老手文章更絶倫。契濶十年曾一見。去來今日轉相親。江山待爾詩增價。紱冕欺吾病絆身。習氣未應踈翰墨。樽前還愧和陽春。獨立飛樓縹緲間。斜暉欲落雨連山。交情擧世雲翻手。老色逢秋日上顔。捨酒未成終夜話。撥書難得片時閑。頻年客宦偏如戱。夢向郊居貴幾還。</text>
<title>偶吟</title>,<text>八月秋高旅鴈啼。終南樹色望中迷。田園一夢思牛背。關塞三年困馬蹄。偏愧櫜鞬趍玉帳。尙思簪筆入金閨。愁來只欲憑詩遣。索酒眞成醉似泥。</text>
<title>月啖蝦蟆行復皎 月課</title>,<text>碧天今古兔長生。誰遣蟾蜍薄太淸。金魄暫淪呑欲吐。氷輪徐轉缺還盈。一時顯晦終何損。千載團圓自在明。始識本心如日月。須將光焰揭昏盲。</text>
<title>題幸州大捷碑陰</title>,<text>江上孤城堞壘危。誰敎醜類此殲夷。山頭想像登陴日。石罅分明竪幟時。賸使威名騰異域。獨留勳業照穹碑。卽今天塹渾無賴。安得元戎决勝奇。</text>
<title>戱呈通判芝所 黃一皓</title>,<text>中宵獨坐對殘釭。虛舘無人絶吠狵。凍雪壓簷風滿閣。宿雲離樹月侵窓。興來不爲工詩律。愁極應須索酒缸。最愛使君淸苦意。踈枝冷蘂自成雙。</text>
<title>戱贈宋有百康津倅</title>,<text>臘盡江鄕又一年。去來贏得雪侵顚。春城粉堞圍官路。日暮醝烟接海田。南徼卽今難縮地。北門從古有磨天。偏憐老子支離態。却憶梨湖舊釣船。</text>
<title>奉呈南原申使君</title>,<text>塞門曾逐李將軍。湖外初逢申使君。偏愧去來身是客。極知南北路橫分。黑龍江上三更月。烏鵲橋邊萬里雲。孤閣夜闌燒燭盡。一聲風角不堪聞。龍城南畔起高樓。畫栱雕欄枕碧流。自識使君兼吏隱。每携佳客續仙遊。風侵水面寒威重。月印山顔夜色稠。枕上忽聞笙鶴響。暫逢神女慰覊愁。</text>
<title>感吟</title>,<text>王師不戰坐成功。今日扶顚在數公。元帥壯猷能走敵。廟堂長策是和戎。一隅海島行宮遠。千里關防列鎭空。稍喜湖南開府地。撫軍諸宰捴英雄。</text>
<title>法聖浦。乘舟舡感吟。</title>,<text>頻年兵甲幾時休。盡日駈馳不暫留。萬里歸心天北極。一舡行色海南頭。腥風送雨潮聲急。毒霧漫空瘴氣浮。從事獨賢君莫笑。恨無長策借前籌。</text>
<title>奉呈全州府伯</title>,<text>湖南三載駐彤襜。霄漢新承雨露沾。久識政聲稱吏最。已看公望聳民瞻。一生氷蘗應無敵。萬顆珠璣太不廉。自笑病來慵轉劇。小窓終日撥書籤。</text>
<title>奉次府伯韻</title>,<text>驕陽徹地沸如湯。天借甘霖沃八方。潤物遍流三日澤。打窓微送九秋凉。穿開舊隰催田老。剪取新𩐎課女郞。簷霤不妨沾濕好。須將細酌豁愁膓。</text>
<title>扶餘懷古</title>,<text>百年興廢詎堪聽。催喚行舟不暫停。故國衣冠渾寂寞。當時文物捴凋零。江連熊馬千尋碧。山接鷄龍一帶靑。忍向落花岩下望。至今風雨泣精靈。</text>
<title>鴻山途中有感</title>,<text>南來騷興費吟哦。立馬斜陽感慨多。千里遠遊慚幕佐。十年遺跡問村婆。西雲寺近聞僧語。獨樂亭空斷客過。風景不隨人事變。白頭重對舊山河。</text>
<title>洪州舘。次東岳韻。</title>,<text>慣從湖嶺覔新詩。始宿洪陽愜素期。城上濕雲迷古堞。橋邊細草着荒碑。淸宵竹葉排愁遣。小雨荷花發興奇。龍鳳寺僧明有約。一筇歸趁早秋時。</text>
<title>奉呈廵相</title>,<text>曾隨簪筆入鑾坡。剪燭通宵禮遇加。四牡春風朱雀路。一江烟月白𩿨波。相公舊業能無愧。伯仲新居較孰多。自笑鄙夫猶拙宦。馬山歸計竟蹉跎。密直仙㙜近至尊。暫勞星駕殿名藩。黑頭事業歸人望。靑眼逢迎慰客魂。晩節却思營草屋。幽居不用覔桃源。他年會向西湖路。白馬江前問小村。</text>
<title>贈冠岳僧</title>,<text>靈珠㙜畔昔登攀。千仞丹梯萬仞山。良覿更期春未暮。別來重見月成彎。塔冠老衲應無恙。湖塞覊魂費幾還。今日送渠雲水窟。驛亭官樹對愁顔。</text>
<title>法聖倉感吟</title>,<text>時危不暇顧私情。父子君臣孰重輕。未報昊天恩罔極。獨慚身世死無名。塞門萬里風塵色。城闕三更鼓角聲。聽說官軍頻敗衂。誰能談笑却胡兵。</text>
<title>送芝所還京</title>,<text>却因離亂易生愁。不是男兒惜去留。千里客心官閣裡。一春形役海天頭。從知此別誠長往。堪笑吾衰合退休。莫向漢江江上渡。水聲猶帶聖朝羞。</text>
<title>奉謝友人</title>,<text>立馬湖山日落時。故人消息楚雲涯。却看佳句眞如夢。不見來書轉覺悲。持贈兩鄕心一片。拭殘雙袖淚千絲。自怜形役非衰境。秪益年年白髮垂。</text>
<title>班姬紈扇 月課</title>,<text>玉窓秋氣薄羅帷。銀鑰初收鳳輦遅。誰識長門無限恨。故憑團扇不勝悲。承恩豈憶移新寵。觸物偏傷異昔時。若道金風能再熱。未應終誤美人期。</text>
<title>東閣觀梅</title>,<text>臈迎春信雪初殘。自愛芳梅盡日看。風入小窓香爛漫。月侵深院影闌干。氷魂玉骨猶含凍。冷蘂瓊枝巧耐寒。莫恠捲簾吟賞久。折來無處報平安。</text>
<title>戱呈觀察朴象之 名筵</title>,<text>曾隨秋鴈度遼天。未向春坊拜列仙。玉節乍臨滄海曲。銅符先佩碧城邊。黑頭事業超前輩。靑眼逢迎有宿緣。老吏自慚才力薄。南湖合刺釣魚舡。</text>
<title>奉別尹樂天日本之行 名順之</title>,<text>承家文彩映魁台。握節殊鄰仗俊才。天上麒麟那易得。水中鮫鰐定無猜。靑丘雨露三山逈。丹徼風烟萬里開。一使詩名騰異域。仙槎好趁早秋廻。</text>
<title>送副使趙日章 名絅</title>,<text>曾辭榮祿抗危詞。已識孤忠結主知。涉險不嫌千里遠。戀恩寧顧一身私。黃金白髮烏川句。板屋梅梢泛老詩。想見回舟秋色早。首陽東望倍相思。</text>
<title>送書狀申君澤 名濡</title>,<text>扶桑使節簡英髦。畫省仙郞屬望勞。身下九天宣雨露。筆傾三峽瀉波濤。卽知意氣杯看海。可但文章僕命騷。吟到白華應極目。好隨秋鴈促回舠。</text>
<title>挽韓延安會一</title>,<text>平生每願識荊州。門舘叨陪杖屨遊。雨世金貂能濟美。十城銅虎要分憂。唯聞藉藉誇京兆。忍說堂堂閟古丘。樽酒過從更無▦。春風揮淚大江頭。</text>
<title>奉別盈德使君嚴重叔</title>,<text>湖嶺相思不盡情。秋風又見使君行。却將簿牒叢中苦。猶作儕流分外榮。心折向來唯伏枕。眼穿何處是歸程。臨歧別有丁寧語。南鴈飛時數寄聲。明時謫宦尙專城。只遣閑人管送迎。露網朱文新節制。霜㙜白簡舊威名。官齋近海風濤足。驛路連天草樹平。窮巷掩門秋色裡。半輪斜日亂鴉鳴。</text>
<title>結城倉途中口占。奉次成伯瞻。</title>,<text>馬蹄飜處漲黃塵。入眼檣竿簇遠津。末路飽經夷險盡。暮年羞與簿書親。靑冥已鎩傷弓翼。滄海誰沾涸轍鱗。他日倘成拋印計。綠苔磯畔好垂綸。十年形役厭趍塵。千里栖遑幾問津。世味政如菖歜苦。野心偏與鷺𩿨親。▦▦薄霧颺紅縷。水面輕風動碧鱗。忽把淸詩揩病目。公才端合草絲綸。</text>
<title>送客</title>,<text>抱疾三秋獨掩扉。半庭踈雨晩霏微。誰言嶺外雙鳧去。政合朝端一鶚飛。名下漸看新法密。眼中偏覺舊遊稀。憑君說與鰲山倅。隻字須憑早鴈歸。</text>
<title>偶吟</title>,<text>生辰挹斗又揚箕。歷落𡼲崎世共嗤。自愧轉喉曾觸諱。誰怜折臂已成醫。身謀更覺潘郞拙。性癖唯耽杜老詩。衙退小堂鈴索靜。卧看山雨打窓時。久甘貧賤與人驕。不向朱門強折腰。范叔豈緣睚眦報。陳餘初是腹心交。試看雲雨多飜覆。莫恠音書太寂寥。夜夢却尋𩿨鷺伴。綠莎烟水好相邀。不識人間有貴游。向來謀拙更誰尤。推擠倍費千匀力。纖芥眞如九世讐。失路自傷頭角縮。感時偏覺鬂絲抽。早秋重引滄洲興。無限烟波沒白𩿨。</text>
<title>箕城舘。次曺生韻。</title>,<text>誰言使節簡豪英。老向關河更遠征。薄厚冷炎看俗態。覆飜雲雨認交情。重陰翳日迷官樹。急雪隨風暗驛程。賴遇騷翁成夜話。莫敎紅袖笑相迎。猥向賓筵廁俊英。西來幾日又東征。白頭爲客多新面。靑眼逢君有舊情。不是世間輕聚散。只緣王事迫期程。南江月夜如相憶。記取箕城舘裡迎。南翁詞賦冠時英。班固東都杜北征。數畒田園耽野趣。一區泉石愜幽情。覊懷賴爾頻開酌。世故驅人不計程。二十九年雙鬂雪。異時能憶此逢迎。</text>
<title>次都事李有淐惠韻</title>,<text>衰年政苦簿書忙。懶性猶思野趣長。久識身名眞一。却憐形役已三霜。風光去處難開眼。喪亂經來易熱膓。但把深盃須爛醉。天時人事日悽凉。拙官覊絆任閑忙。到處壺觴引興長。春晩野亭花似海。夜深賓舘月如霜。佳人妙曲流纖指。才子新詩擢錦膓。浮世百年俱逆旅。莫嗟三逕已荒凉。</text>
<title>偶吟</title>,<text>曾向南湖具一舟。綠簑靑蒻伴沙鷗。落霞孤才難盡。芳草晴川語更遒。形役卽看塵撲面。身衰漸覺雪渾頭。中宵默筭平生事。學術眞爲五斗謀。</text>
<title>挽申密陽 楫</title>,<text>同榜交遊太半非。暮年榮養似君稀。纔聞嶺外仙鳧去。忽報天涯吊鶴飛。南徼已傳循吏績。北堂誰着老萊衣。前秋別語今猶記。寫罷哀詞涕淚揮。</text>
<title>崔相夫人挽</title>,<text>巴陵種德及門楣。貞敬䟽封稱壼儀。世上固難兼壽福。女中眞有最仁慈。神傷玉樹凋芳日。痛結瑤琴絶響時。忍見東牀纏素鞸。不堪揮淚寫哀詞。</text>
<title>全大司憲 湜 挽</title>,<text>八座崇班壽八旬。大東今古只斯人。士林宿望齊山斗。嶺表高名動搢紳。霄漢正看卿月映。穎川誰謂德星淪。商顔耆老皆零落。獨向南天涕濕巾。</text>
<title>分院夜直。戱贈許盧雨騎省。</title>,<text>老去覊愁日抵年。朅來官况任蕭然。偏驚落羽空弦下。誰喣窮鱗涸轍前。相馬世應知齷齪。說車吾已昧方圓。早春重引滄洲興。歸向南湖具一舡。箕星直在我生年。時命仇謀古亦然。行處駑宜殿後。簸來糠粃敢居前。雲如交態多飜覆。月似人心易缺圓。萬事破除須一醉。急呼歡伯掉觥舡。一燈樽酒共忘年。到處逢迎豈偶然。許史名高星漢上。盧詩格出盛唐前。却緣野性難諧俗。爭奈方心未納圓。會向滄洲同結社。與君閑榜月中舡。幽居自足送餘年。默筭平生已惘然。雙闕漏聲欹枕後。一簾山色倚樓前。身因病縮門常掩。詩到吟安句未圓。誰識世間難側足。樂昌波浪易摧舡。塞外干戈幾歲年。壯懷終未勒燕然。江都廟社傷心後。城闕山河淚眼前。漠北正看塵已靜。天東更見日重圓。鄙儒錯料朝家事。忍說西粮越海舡。臘盡宮城又一年。分司咫尺喜跫然。酸醎世味吟詩後。撩亂春愁把酒前。燕谷誰敎寒律暖。秦㙜未許鏡光圓。尋眞會向花源去。只是身如不繫舡。覊懷無賴得新年。危鬂今宵已颯然。微霰惹風沾席上。薄雲流月到窓前。孤吟寄興愁難遣。促漏連聲夢未圓。政憶南湖春水漲。白𩿨洲畔一漁舡。暮投虛院惜殘年。忽把淸詩氣凜然。入漢定應居客右。生唐端合在王前。雪殘上苑春初動。雲卷中天月正圓。努力功名須及早。且休歸刺釣魚舡。畫省郞官正妙年。新詩脫手思飄然。靑雲已致題橋後。紫綬行看負弩前。半日客亭曾邂逅。一冬分院更團圓。誰知大隱金門裡。對月頻傾藥玉舡。</text>
<title>送白川倅李月如令公之行 名之恒</title>,<text>靑蓮才調古猶稀。合掌絲綸入瑣闈。一鶚政當霄漢立。雙鳧還向海天飛。應知亂代文塲跼。頗恠淸時直道違。怊悵別懷吾更苦。滿城風雨獨荊扉。花山爲客再停驂。地理民風已飽諳。滄海接天吹瘴癘。亂峯排闥帶烟嵐。米塩自足供征賦。水陸俱宜奉旨甘。衙退試登江上寺。白雲歸思定難堪。北極山河異昔年。西來冠盖接遼燕。海邊列邑疲奔命。兵後餘民要息肩。自是聖朝思茂宰。未應明主遠儒仙。定知前席徵還急。直待淸秋載鶴舡。</text>
<title>送延安倅睦行之</title>,<text>休恠明時輟從臣。一封纔已達楓宸。邑稱雄府今爲縣。養得專城是悅親。地出魚塩供賦役。天分風月屬詞人。政成他日徵還急。會見丹霄下鳳綸。玉署春坊荷寵榮。星郞文彩擅時名。北堂久佇三牲養。西海今成五馬行。須識聖朝崇孝理。還看百里藹仁聲。秋來最有南池賞。倘把詩筒慰遠情。</text>
<title>送錦城申使君之行</title>,<text>相門貂玉一家榮。連見詞仙出禁城。朝議共嗟踈直士。聖心端欲活疲氓。官齋臘盡寒梅破。驛路春回細草生。應待政成徵召急。好隨環佩入承明。</text>
<title>奉送書狀官朴德一之行</title>,<text>亂後相逢各暮年。繡衣今着遠遊鞭。靑雲器業詩三百。白草關山路幾千。驢背薊門秋已老。鶴邊華表月空懸。期君竣事回旌節。小閣碁燈共醉眠。半氊才暖又相離。驛堠遙連海北涯。關樹戚容霜落後。塞天愁色日斜時。漁陽古邑干戈地。孤竹遺墟節義碑。謾洒樽前懷舊淚。白頭無興可題詩。</text>
<title>禁直。次贈朴佐郞 嶔。</title>,<text>天時人事轉凄凉。百慮關心鬂欲蒼。閑把竹編揩病目。急呼茶椀潤枯膓。酸寒愧我今東野。淸瘦憐君後沈郞。林壑豈無終老計。却如葵藿自傾陽。竹籬松逕日荒凉。門掩空山月色蒼。塵土十年千丈髮。生涯一夕九回膓。悲吟洛北憐才子。酒隱江南憶漫郞。萬事靜觀消長理。幾時寒各動靑陽。浮世風波一夢凉。敢將窮阨怨蒼蒼。暮年白社宜投足。陳迹黃壚已熱膓。自笑伯龍窮有鬼。却憐顔駟老潛郞。春來也有扁舟興。好向苔磯釣夕陽。快句吟來齒頰凉。怳乘飊馭出穹蒼。還敎杜子開愁眼。却使坡翁洗結膓。千里旅遊無薄産。一生風味有桑郞。極知翰墨眞癡業。看取酸寒老漂陽。</text>
<title>次白軒李相公韻 景奭</title>,<text>虛名曾辱薦書中。薄劣眞堪七字窮。子美獨知韋左相。宗元只識李司空。重攀月桂思前歲。一佐星軺拜下風。厚意至今銘在骨。自慚衰白已成翁。灣舘逢迎小雪中。遼河北走路難窮。淸談乍吐氷生壑。細酌初傳月滿空。五字句成消永夜。一行書寄枉高風。衰年擯落眞無憾。却幸知音有此翁。玉唾淸詩貯篋中。化工輸入筆頭窮。長鯨跋浪掀滄海。快鶻橫秋上碧空。灝噩直凌三代體。雄深恰有兩京風。詞高白雪難賡和。諷咏猶堪慰病翁。撚髭終日苦吟中。愧殺黔驢技已窮。忽見斗間虹暈發。旋看冀北馬群空。詞源快倒千層浪。筆力長驅萬里風。今古品題誰第一。謫仙詩後白軒翁。一冬門掩寂寥中。深巷偏驚歲律窮。憐我若吟消短日。感公高義薄層空。身閑好卧袁安雪。語快疑乘列子風。東閤定應多秀句。倘思江漢有漁翁。誰憐阮籍在途中。却笑昌黎賦送窮。浮世半生開口少。宦遊陳跡轉頭空。三更客枕燕山雨。十月回㫌鶴野風。萍水一歡渾似夢。昔年珠履已衰翁。黃閣新陞八座中。黑頭聲譽播無窮。夔臯事業身猶許。屈賈文章眼已空。驥坂自慚難索價。龍門何幸許趍風。試看班史名臣贊。漢相唯稱魏弱翁。文衡雅望冠朝中。筆下波瀾浩不窮。鐵壁層標千仞立。氷壺朗鑒一塵空。峩冠廊廟經綸日。奕葉門闌孝友風。偏荷禮容寬懶慢。戀恩長似杜陵翁。孤蹤本出涸陰中。薄相元知有五窮。癡似壽陵還失步。業慚殷浩但書空。開襟快覺披雲霧。得句疑如嚼雪風。自笑斯文成痼癖。著書猶學濟南翁。不恨宗元下穽中。只緣梅叟坐詩窮。耽看几案多新什。厭聽甁甖逼屢空。難借金箆開眼瞙。故要瓊韻快頭風。年來剩飽淸閑味。得失甘從塞上翁。一巷簞瓢樂在中。向來吾道未全窮。癡踈不欲要名利。寂默非緣學苦空。身似斷蓬難着地。跡同危葉易流風。暮年合作琴書伴。却訝前身是醉翁。半生辛苦路歧中。西北山川脚底窮。遼塞古城連曠野。鐵關危棧接遙空。神傷朔氣朝昏霧。耳厭邊聲晝夜風。萬事信知閑處樂。欲將餘命狎樵翁。藥爐茶鼎一牀中。自詑吾生活計窮。縱飮不嫌紗帽側。撥書還愧錦囊空。龍驤散秩盈頭雪。豹直寒廳掠面風。呵筆此時吟興足。極知天意餉詩翁。名途久滯積薪中。命與仇謀得老窮。綿自耐彈寧免破。劒難逢掘謾騰空。枌楡古社明秋日。松栢喬山響夕風。遙想堆塲蒿秸熟。定尋農圃作田翁。呴沫誰霑涸轍中。覊棲自覺暮途窮。吟囊剩有千篇富。破屋唯看四壁空。雲捲亂山偏得月。雪䨪深谷最多風。停盃默筭平生事。愧作淸時一禿翁。灰籥初開玉管中。小窓端坐夜將窮。雪殘瓊樹寒猶澁。波灧金樽淡若空。佳節政逢南至日。破衣還㥘北來風。定知吟閣挑詩興。須記城西有放翁。世間寒熱幾消中。箕斗生年信命窮。撥悶漸知詩律細。排愁還怕酒盃空。豹文未變南山霧。鵬翼誰摶北海風。待得江湖春水濶。一竿歸作釣魚翁。習氣猶存翰墨中。拙官眞似溧陽窮。倘來富貴灰心久。老去榮華瞥眼空。雲惹薄衣工蔽月。雪飄輕絮亂粘風。南湖也有扁舟興。歸伴沙洲碧繼翁。臨池催興石虛中。彩筆揮時物象窮。倚馬才高將底用。屠龍志壯捴成空。踈簾夜引盃心月。靜室寒生席面風。識字已知憂患始。安排且學漆園翁。萬事無心肯熱中。逢人不欲說吾窮。犂鋤𤱶畒新功懶。螢雪詩書舊業空。接陣寒雅猶閃日。投林暮雀自呼風。顚毛莫喚兒孫鑷。鏡裡今成鶴髮翁。溢眼驪珠落手中。小巫才退愧辭窮。已知綆短深難汲。却笑竿寒澁欲空。刻畫豈能工繪日。蹇駑元自㥘追風。晴窓展讀襟懷豁。一慰騷壇寂寞翁。天葩吐出麗詞中。句句驚人語不窮。久識落霞輸綵筆。還看紫電射晴空。凉生齒頰疑咽雪。爽透胷襟快貯風。自笑苦吟撩我老。聳肩猶似灞陵翁。龍蛇起伏筆鋒中。愧殺陰陵窘路窮。學似涓流源易竭。技同虛富廩全空。眞呈嚬笑東隣態。謾鼓哇鳴北里風。木李只要瓊玖報。丈人詩比豫章翁。詩成郢匠一揮中。點綴寧煩日力窮。霹靂響訇千嶂裂。珠璣漉盡九溟空。才豪剩快龍吟水。語拙眞甘鷁退風。血指汗顔宜縮手。后山終豈敵坡翁。剝啄聲傳午睡中。陽春忽布積陰窮。援枹已遣燕城破。立幟還敎趙壁空。濡染一元新活氣。典刑千載古詩風。休嫌明月頻投贈。恰慰文園病渴翁。苦道牛衣卧雪中。又看新曆覺年窮。忽驚傑句容投暗。強吐雌聲愧空。齷齪才難追驥步。搶佯力未假鵬風。昌黎薄技誰吹奬。宿望當今綠野翁。百回披閱累篇中。霞鶩才高思未窮。雲錦裂機光動篋。晴虹貫壁氣凌空。名聲早合推宗匠。𥰗正方知邁國風。不是逢塲爭觜距。欲將詩道質斯翁。天上班聯列宿中。人間節序九秋窮。露凝丹桂香侵座。日射紅袍色映空。却羡龍頭輸妙歲。還驚驥足逐游風。自知形穢慙珠側。休把才名說兩翁。聯裾曾上一槎中。撥馬長途驛堠窮。灣舘北臨荒野大。狄江西望古城空。遼陽九月鴻邊雪。華表千年鶴上風。喫盡世間葱醋味。羡他滄海有閑翁。浹日覊棲雪窖中。旅懷寥落壯圖窮。百年宇宙兵塵暗。千里山河帝業空。入耳哀笳吟夜月。斷膓殘角咽寒風。秪今筋力偏衰謝。擬學潯陽避俗翁。老去工夫學定中。揶揄應笑伯龍窮。沉痾漸閱人情薄。習靜方知世念空。寒重破衾疑潑水。夜深虛壁認鳴風。忽驚紫氣侵危坐。愛士今看六一翁。價重千金一顧中。逢人幾說項斯窮。身因去位門常掩。志急翹材閣未空。識面已欣瞻瑞日。披襟唯幸挹淸風。定知霖雨登賢佐。加額爭迎涑水翁。落拓餘生宇宙中。少猶多病老彌窮。名途得喪浮雲變。末路悲歡短夢空。愁至把盃偏愛月。興來揮筆謾嘲風。詩書自有安心法。不學香山白社翁。幽棲地隔九街中。華岳前頭一巷窮。身似出塵隨處逸。心如止水本來空。秪緣葵藿猶傾日。爭奈鶢鶋欲避風。會把漁竿尋別業。碧簑烟雨伴溪翁。朝來默坐至宵中。自哂爲文未救窮。蛛網敗床茶臼冷。雀羅深巷草廬空。盃蛇病怯傷今日。筆虎詩工慕古風。始識安閑方有味。此翁身世似村翁。十年浮世是非中。只諱詩名不諱窮。力脆已知腰脚倦。語訛偏覺齒牙空。踈篁繞砌元凌雪。古木當簷自起風。地僻莫嫌車馬絶。濁醪相勸有隣翁。忍凍孤吟草閣中。子西文字謾留窮。病添藥物千方誤。酒破愁城一陣空。簷捲葦簾便見月。窓垂紙帳爲遮風。衰年屛伏眞吾分。莫問成都賣卜翁。志存林下跡城中。詩豈窮人士固窮。三畒有巢忘室窄。一冬無客覺門空。寒狵亂吠籬邊雪。凍雀飜驚樹抄風。經卷藥囊甘送老。不將憔悴惱騷翁。金榜重登六歲中。直思韜養不羞窮。白衣蒼狗多千變。錦帳靑油倂一空。魚綬未追循吏績。豸冠難效諍臣風。卽今老作龍驤將。吏卒誰知矍鑠翁。世情雲雨覆飜中。拙薄眞成百巧窮。白首厭從新貴伴。黃壚忍說舊遊空。寒花別院三秋節。落日危樓一笛風。勝會不常人事變。習池猶憶醉山翁。</text>
<title>禁直。次申承宣 濡 韻。仍呈李承宣 元鎭。</title>,<text>曙色依微獸闥開。仙居縹緲近瑤㙜。銅龍彩靄濛濛濕。金鴨香烟冉冉來。湖叟詩名元世業。泥翁句法本天才。自知形穢慙珠側。却笑凝毫思未裁。蓬山樓閣倚天開。僚友交歡共一㙜。夕鳥過時聯袂出。曉鷄鳴後促鞭來。傳心細酌非關醉。脫手新詩不較才。忽把驪珠堪動色。彩毫應費化工裁。</text>
<title>奉別申承宣 濡 公山之行。用姜承宣叔久韻。</title>,<text>龍頭雅望冠群賢。牛耳詞壇美價傳。華省幾通丹禁地。驛程今指錦江天。已知領邑便甘旨。須識安民在惠鮮。自笑暮年形役苦。邇來官况日蕭然。百里何言屈此賢。一封危懇世爭傳。靑綾北闕曾同夜。紫綬西湖奈各天。要使亂民知佩犢。試將治邑似烹鮮。縻官坐負城南約。強把新詩寫黯然。</text>
<title>奉送咸鏡廵相李士深之行 名厚源</title>,<text>巖廊器業早超凡。短箚危詞出至諴。方面卽今難是任。地形從古說玆咸。探囊別試蘇民瘼。按轡行看黜吏饞。待得政成嚴召急。定應霄漢降瑤凾。銀㙜栢府帶頭銜。報國丹心聖所監。虎節雲霄膺妙簡。鳳城風雪拂征衫。一方設鎭關逾壯。雙嶺參天邑最巖。好憇棠陰乘暇日。肯投書䟽數開緘。</text>
<title>奉別永安尉赴燕之行</title>,<text>洪厓去後幾千年。都尉當今地上仙。身沐聖朝新雨露。路穿燕塞舊山川。崇班已逼魁三象。專對宜推第一賢。好伴靑春回玉節。鳳樓重醉最高筵。</text>
<title>送副使閔尙書 聖徽 之行</title>,<text>萬里乘槎問幾年。白頭今着遠遊鞭。主恩前後膺專對。王事駈馳任獨賢。華表古城留片月。首陽遺廟鎖寒烟。只應燕舘思歸夜。咽耳哀笳攪客眠。</text>
<title>用白軒相公韻。題金輔德孝徵鶴沙精舍。</title>,<text>天連南紀動文星。晝錦歸來鬂尙靑。好傍烟霞開別墅。却敎風月入踈欞。川流繚繞三條帶。石勢參差九疊屛。須識主人眞樂趣。世間昏醉孰呼醒。淸㙜更奏穎川星。陶嶺丹崖未了靑。鰲禁幾經裁夜草。鶴沙新見抗風欞。踈松巧作笙簧韻。暝靄微成水墨屛。羡子暮年長往計。肯敎漁父笑偏醒。</text>
<title>更疊前韻。奉酬申李兩承宣。</title>,<text>方丈三韓日月開。五雲多處是仙㙜。前身太白騎鯨去。今世令威跨鶴來。垂露古書傳妙法。落霞佳句認奇才。應知織女機頭錦。好取幷刀快剪裁。茅茹▦征▦運開。一時豪俊貯金㙜。已聞渥水眞龍出。忽覩高崗▦鳳來。設醴旣優賢士禮。奪袍今見謫仙才。憑君莫起林湖興。合着花磚夜草裁。閶闔晴雲拂曉開。金爐流月映樓㙜。極知淸切群仙會。誰喚支離老子來。對酒自憐司馬病。把詩還羡士龍才。傳家翰墨雖癡業。好是逢塲莫懶裁。駱山東望眼偏開。積翠連延抵玉㙜。別燕已隨秋社去。亂鴉空帶夕陽來。西淸久伴承明直。東里今看潤色才。闘麗誇多吾豈敢。自慚狂簡不知裁。</text>
<title>奉送關東伯姜叔久之行 名栢年</title>,<text>聞道關東二十州。峽村民物困誅求。鹵中煑井塩無蓄。山頂燒畬粟未收。幾處招提成廢刹。向來漁浦絶行舟。襜帷滿目多艱事。須採風謠奏冕旒。東瀛物色是丹丘。天遣詞仙作勝遊。玉節棠陰新惠化。靑油蓮幕舊風流。休將內外分輕重。最使交親惜去留。怊悵病懷兼別意。峽雲關月逈添愁。</text>
<title>麟坪大君挽</title>,<text>棣萼詩中樂在今。東平庭下幾枚金。行經險阻忠勤著。念篤沉綿寵渥深。天道未敎仁者壽。聖朝何限友于心。恭聞終鮮絲綸降。却使臣僚淚滿襟。</text>
<title>咏校理姪 後說 新居</title>,<text>華嶽前頭境最佳。客居新占一林崖。層巒屹起連雙闕。細路縈回接九街。鬼物秪應慳勝地。仙區元自愜幽懷。踈慵漸覺交遊絶。文酒他時與爾偕。</text>
<title>奉送關東伯金仲文之行</title>,<text>東瀛名勝是丹丘。玉節廵宣尙黑頭。共說仙區多興趣。孰知民力劇瘡疣。金剛物色何心賞。鏡浦烟波滿目愁。待得廣平春有脚。一紓宵旰九重憂。明時高議玉堂仙。合掌絲綸近御筵。方面必須精選擇。聖心端欲任才賢。鳴沙按轡饒名勝。公舘吟詩得靜便。自笑馬曹官况少。五更歸夢白𩿨邊。管得名區有宿緣。羡君行色是登仙。高吟鶴老關東句。更和洲翁壁上篇。官路凍雲連峽雪。驛亭寒樹少人烟。艱危莫比承平日。白屋疲氓要息肩。</text>
<title>南吏部明瑞大夫人挽 名老星</title>,<text>堂堂忠烈相公門。毓秀閨幃婦德尊。映座金貂韋氏子。滿庭蘭玉謝家孫。人間政得班衣樂。天上俄驚寶婺昏。聞說義方明訓在。却留靑簡賁丘原。</text>
<title>兪舒川典叔別章</title>,<text>同庚勝集尙嫌遅。半百俱非少壯時。每說性慵難數就。只緣心弱惜分離。庭闈水陸專城養。澤國風烟滿篋詩。莫向鴒原頻悵望。佇看前席荷恩慈。</text>
<title>奉送咸鏡方伯鄭尙書世䂓之行</title>,<text>十連榮寵祖孫間。天設關防壯鐵關。幕府更瞻新節鉞。棠陰重對舊江山。登車定遣澄淸速。叱馭寧嫌道路艱。最是樂民樓上月。五更歸夢近龍顔。已答山陵國士知。更持㫌節出藩維。一方控扼關河逈。雙嶺巉巖石棧危。種落崛強須鎭服。疲氓蘓息在懷綏。政成他日徵還急。佇見星辰曳履時。</text>
<title>送李僉知 翊漢 通川之行 二首</title>,<text>慣聞叢石是淸都。志願唯思一竹符。愧我支離供世務。羡君歸去管名區。千山雪月瓊瑤界。萬壑烟霞水墨圖。想見黃堂多暇日。肯投書䟽到南湖。金榜聲名動紫宸。玉貂榮寵耀簪紳。朝家試藝須觀政。峽邑蘇殘在得人。皁盖去穿東嶺雪。彩衣來趁北堂春。自憐老被樊籠役。掠面寒風撲眼塵。</text>
<title>送通信上使趙大諫 珩 之行</title>,<text>諫議聲名後趙堯。正看鵰鶚上雲霄。交隣禮自修前好。專對才宜揀具僚。華盖暫隨飈御轉。仙槎直指海門遙。男兒到處輸筋力。一任賢勞答聖朝。</text>
<title>副使兪正 瑒 別章</title>,<text>詞臣將命下瑤除。冠盖遙通析木墟。天上乘槎張博望。蜀中時節漢相如。仙山縹緲金鰲立。滄海微茫綵蜃噓。定有新詩籠物色。風烟捴入錦囊儲。</text>
<title>送從事南校理 名龍翼</title>,<text>辭命當朝逈絶倫。妙年聲譽夾楓宸。纔看染翰趍前席。忽報乘槎渡遠津。萬里風㫌驅駭浪。九苞文彩動殊隣。應知寶唾流傳日。共說烏翁後一人。</text>
<title>玉堂翫月</title>,<text>銅壺水咽漏聲長。碧落雲收放月光。千載難逢今夕會。一年偏覺此宵良。休將蠟燭爭金魄。却訝蟾宮近玉堂。只怕天鷄催喚曉。更挑餘興促飛觴。</text>
<title>慈殿端午帖</title>,<text>天中佳節屬昌辰。一朶祥雲繞紫宸。樛木本爲風化始。椒闈今見聖治新。功光壼極徽音著。德配乾元惠澤均。千載姜任宜作法。試看周雅咏深仁。</text>
<title>送兒</title>,<text>一麾南郡歷三秋。點檢行藏肯少留。計日蒭粮宜速辦。及時文簿要重修。先廬縱有容身地。薄産元無卒歲謀。已識在家貧亦好。倘來軒冕不須求。默筭歸期在仲秋。喚兒分付莫遅留。垣墻若壞須先築。棟宇如傾可更修。刈稻預思終歲計。拾薪宜作禦寒謀。衰年最苦盤無味。紫蟹黃鷄亦可求。</text>
<title>露梁渡</title>,<text>客從鄕洞過鍾樓。暮出南門喚渡舟。漢水橫分銅雀[以下落張]</text>
<title>上巳日。太學聽琴。</title>,<text>令節仍高會。群公盡盍簪。需雲涵聖澤。麗景發天心。有客陪玄冕。當筵皷素琴。五絃賡逸響。三代紹遺音。北鄙新聲絶。南薰古意深。淳風吹度律。和氣藹盈襟。已覺歡無筭。方知樂不淫。分明宣父操。髣髴舞雩吟。玉軫收餘韻。槐壇欲暮陰。濡毫歌盛事。雅頌播儒林。</text>
<title>興慶園挽章</title>,<text>宣廟親王子。宗藩宿德崇。挹尊恒儉約。處貴益謙冲。類己膺先眷。蜚英徹睿聡。秉珪趨瑣闥。扈蹕過崆峒。勳業超前烈。光輝軼上公。義聲紛感激。家範夙磨礱。寶命謨貽燕。金枝夢叶熊。儲祥昭不忒。樂善報宜隆。至道潛淵眇。群心格昊穹。燕遨欣侍榻。龍去慟遺弓。曩値灾丁運。長憂禍及躬。仁孚靈必佑。壽缺理難窮。呼慕情何極。幽明路莫通。雲雷開否塞。日月揭昏蒙。翊社參神造。興邦賴聖功。本支宏樹立。流慶劇厖洪。密奉慈儀近。方期禮養豐。化行知自上。誠動實由中。錫號徽音著。承顔喜色融。忽驚嬃彩晦。奄慘繐帷空。孝思敦追遠。殊章賁送終。海崗鑱墓刻。霜露愴宸衷。合厝時從後。攀轝曉自東。可堪陪祖道。那忍仰重曈。終始哀榮備。馨香祭祀同。傾都悲士女。執靷泣臣工。畫翣晞晨露。丹㫌逐曉風。璿源曾屬籍。素紼倍含恫。寂寞瞻新壠。凄凉望故宮。千秋松栢路。佳氣欝䓗䓗。</text>
<title>李承旨夫人挽</title>,<text>主饋名門日。肥家婦德宜。柔嘉遵憲戒。恭遜合箴規。錫號鸞書煥。儲祥鳳穴奇。福遐徵上壽。運去失齊眉。哀樂人間事。追隨地下期。百年元不住。一疾竟難醫。曩作升堂拜。終違執紼儀。充閭有餘慶。看取謝庭兒。</text>
<title>南澗題詩</title>,<text>五嶺炎荒外。三湘楚澤西。客身無倚着。秋色有餘悽。叩寂臨流賞。哦詩倚醉題。謬恩簪白筆。通籍入金閨。名竊來讒柄。才踈觸禍梯。靜思心慘切。謫宦願乖睽。直北星辰遠。圖南羽翮低。越風吹瘴氣。秦樹杳雲倪。日落江猿哭。霜寒塞鴈嘶。極知寬罪戾。猶欲慰覊栖。野豁當窓見。川流繞舍啼。老吟惟伏枕。病起強扶藜。背郭開新逕。緣郊有古蹊。獨遊誠簡略。無客共提携。谷靜鳴幽鳥。淪淸舞錦鷄。地應饒勝槩。跡是限牢狴。望極書何斷。愁多筆謾提。骨驚懲曩昔。心折辱塵泥。佇立忘天黑。歸來恐路迷。幾時尋別墅。把釣傍前溪。</text>
<title>鞦韆</title>,<text>綠柳金絲裊。靑樓繡箔褰。繁華好時節。羅綺競鞦韆。賭勝思輕擧。爭高作半仙。影隨花板轉。身逐彩繩牽。矯若鸞驂疾。來疑鶴駕旋。不愁勞玉腕。寧怕墜金鈿。闘迅纔平地。飜飛已上天。乘風凌縹緲。拂袖巧蹁躚。畫架宜斜日。雕欄起暮烟。只憐春色老。凋此艶陽年。</text>
<title>贈開城經歷朴學魯六十二韻</title>,<text>訒老儒林秀。賢孫奕業承。丹山瞻瑞鳳。華嶽見豪鷹。爽氣金莖露。淸標玉井水。文如司馬健。詩比士龍能。宇宙盃中窄。風雲筆下興。迷邦曾蘊櫝。觀國早擔簦。禮樂三千字。扶搖九萬登。銀㙜通紫極。瓊漏睡靑綾。畫省文星動。仙曹列宿應。誰知百里宰。反似六安丞。政得潘輿樂。宜膺漢璽徵。盛名終作祟。多口昔云憎。未草明光席。先治渤海繩。分司歸令望。掃榻待嘉朋。循吏今何武。傳家後竇偁。登門眞不分。得御正堪矜。契合陳雷密。名慙李杜稱。形容空潦倒。衰疾奈侵凌。反樸時難遇。吹虀熱可懲。蹇驢嘲騄駬。斥鷃笑鯤鵬。歷險方危苦。臨深已戰兢。竊竽飜自哂。操瑟更誰譍。病鶻遭覊絆。冥鴻畏罻矰。幸拋彭澤印。羞糴太倉升。每羡安巢鳥。深嗟止棘蠅。壯懷秋索莫。愁鬂雪鬅鬙。薄劣宜投紱。英豪亦販繒。眼昏仍作眩。骨瘦轉生稜。末路身奚托。如君見未曾。劇談酬短律。細酌伴孤燈。適意如膠漆。論才愧楚滕。尙怜交有道。唯愛酒如澠。勝會天方餉。奇遊日可恒。畫堂宵共寢。朱檻夕同憑。步壑看飛瀑。敲門訪老僧。金沙靈境寂。水鏡道心澄。聽法通三昧。探玄悟十乘。逕穿靑靄合。山入白雲層。急雨添蕭颯。凉飊破欝蒸。蓐收回舊次。炎后報新薨。坐覺天磨近。翩疑羽駕昇。夜深噓地籟。雷殷響崖砯。凈界容投跡。禪牀穩曲肱。澗流鳴淅瀝。岳色聳崚嶒。泰華斯爲亞。匡廬較孰勝。出郊聯馬轡。臨水設魚罾。野樹烟姿潤。庭梧露氣凝。歸林啼暮雀。抱葉咽寒𧕄。夏酌思沉李。春遊憶採菱。萍蓬無倚着。歲月幾環絙。歷代興亡變。高歌感慨增。仙㙜綿綠草。古殿蔓蒼藤。石老虹橋拆。城孤雉堞崩。落霞瞻舊洞。斜日望齊陵。一統神功赫。三階至道陞。皡煕仁化洽。皷舞頌聲騰。地卽繁華最。天胡喪亂仍。里閭餘井臼。原隰廢溝塍。罪已頻蠲賦。求言已服膺。比年遭旱澇。何路活黎烝。願革誅求弊。先思板築陾。勖君須努力。圖報主恩弘。</text>
<title>雙廟</title>,<text>光岳千年氣。精金百鍊剛。分麾連郡邑。仗節鎭封彊。妖孽淮南臭。兵戈海內瘡。誓心呵猰㺄。戮力剪豺狼。䟽勒終無援。司州已絶粮。城孤重月暈。運去奈天亡。厲賊言猶壯。扶顚業更昌。英靈應不昧。竪髮凜如常。靑簡傳遺墨。丹衷質上蒼。唯餘雙廟在。萬古幾沾裳。</text>
<title>春廻禁苑十韻 御題</title>,<text>寶曆初回甲。璿杓已建寅。陽和催淑氣。品物屬昌辰。曉旭輝黃道。韶華繞紫宸。破寒風度律。迎暖雪消銀。坱圠乾元始。氤氳令節新。周年上瑞。漢詔布深仁。皷舞羣生悅。憂勤八彩嚬。金幡頒近侍。玉札下詞臣。出納踰微分。箴䂓愧古人。願言推惠澤。同樂四方春。</text>
<title>囊螢照書</title>,<text>入夜茅齋靜。光生腐草餘。燃薪難讀字。壁未看書。對案嫌無焰。探囊幸有儲。微微度簾幕。點點襲衣裾。不用煩燈燭。猶堪辨魯魚。立身須自苦。知爾惜居諸。</text>
<title>苦雨四十二韻。戱贈松都朴經歷。</title>,<text>黤靄羣陰積。鴻濛一氣昏。纔看雲潑墨。旋見雨飜盆。高岸還成壑。涓流已發源。砰訇天皷震。簸蕩地維掀。猛勢金槍列。雄聲鐵馬奔。重淵潛蜧躍。廢沼亂蛙喧。暝鳥妨棲宿。飢鴉失啄呑。波漂千頃稻。烟斷百家村。束濕空懸釜。融泥易壞垣。極知今歲惡。方驗老農言。白屋蓬蒿沒。蒼生賦役繁。活人須廣漢。治水賴王尊。少尹才無敵。當官政不煩。舂陵風雅化。京兆美名存。虹暈猶衝斗。龍媒奈伏轅。下堂同鮑叔。設榻似陳蕃。飭已寧違道。傷時未叫閽。豪吟凌宇宙。光價越璵璠。薄技慙雕刻。淸詩惠討論。幾尋楊子宅。早識李膺門。贅世心偏折。逢人舌欲捫。三年五斗米。一夕九升魂。陋巷眞吾分。微班亦聖恩。豈緣輕紱冕。惟幸脫籠樊。着處疑投穽。迷方類觸藩。會期彭澤去。何待尙平婚。俗態觀炎冷。交情喜覆翻。安排莊傲吏。病渴漢文園。垂老身奚托。通家義所敦。呼兒供筆牘。喚婦盛盤飧。序齒差先後。論心卽弟昆。耒陽雖縶驥。丹極正騰鯤。每作東樓會。頻開北海樽。洞深霞閃影。臺古月留痕。松嶽秋容瘦。荷塘水氣渾。良宵宜秉燭。暇日共憑軒。接袂追隨密。披襟笑語溫。相驚非小壯。自覺長諸孫。酒席容投轄。騷壇合竪幡。放歌舒欝悒。窮達任乾坤。</text>
<title>奉送全昌朝燕之行 姓柳名廷亮</title>,<text>都尉當朝貴。家聲器宇寬。高談霏鋸屑。秀句出毫端。奕世聯簪笏。淸關厭綺紈。宮醪頻凸斝。御膳幾堆盤。謝樹連枝慶。萊庭舞綵歡。勳封兼五衛。意氣隘三韓。樂道還忘寢。迎賢急吐飡。使華歸妙簡。文彩聳爭觀。綠驥資飛步。豪鷹整逸翰。物情方屬望。臣職敢辭難。夷險身奚擇。駈馳分所安。廟謀勤執帛。國勢重如磐。納欵推誠信。圖存戒怠般。雲霄輝玉節。旭日照銀鞍。鶴野秋將盡。龍門路政漫。寂寥周禮樂。零落漢衣冠。古磧塵猶合。荒沙血未乾。狼烽連薊塞。獵火近臯蘭。雙嶺懸危磴。三河響暗灘。星軺非舊役。井屋異前看。箕宿天文濶。秦關月影團。召公城際海。孤竹廟經灤。戍角陰山暮。悲歌易水寒。亂鴉啼毁堞。歸鴈度層巒。岸菊花皆破。岩楓葉盡丹。轉頭多感慨。觸目剩悽酸。望闕情偏苦。哀時涕欲汍。皇穹雖悔禍。列邑詎蘇殘。輓粟倉箱竭。傾財府庫殫。行齎肩豈息。鞭楚肉無完。滓劣逢昭代。差池困末官。詞塲窺閫閾。學海泝波瀾。筆下千軍掃。胷中萬卷蟠。才名窮似賈。班序拙如潘。漸向交遊懶。寧爲勢利干。低顔甘蠖屈。鎩翮謝鵬摶。戎幕籌曾運。燕然石未刊。俄欣籠出鳥。誰愍棘栖鸞。亂極艱回泰。時和朴反刓。太階調玉燭。多士集金鑾。着繡元衰晩。持書敢刺撣。食恩慙鹵莾。披腹乏琅玕。拔滯怜枯枿。饕官愧伐檀。壯懷渾索漠。秋思苦闌珊。北地槎初返。西州火再鑽。漂流同泛梗。覊絆限牢犴。野郭饒荊棘。荒菑雜葦芄。徒爲成瑨嘯。末摘穎川奸。俗態齊飄瓦。光陰劇轉丸。有生紛毁譽。隨事足瘡瘢。顧土思京輦。誅茅異考槃。幽居從寂默。小築劚巑岏。道勝心無悶。神閑體自胖。積嫌因瑣細。巧語恣欺謾。射影潛機發。吹毛衆口讙。薄昏廵徼道。凌曉詣祠壇。習靜耽詩律。沉痾傍藥欄。奮飛傷局促。跬步怯𨃞跚。恥媚王孫竈。堪怜陋巷簞。短衣悲杜甫。長鋏笑馮驩。卞璞終誰識。牙絃只自彈。側身經灧澦。支枕夢邯鄲。鹿已藏蕉葉。鮎難上竹竿。跡踈丹鳳闕。魂逐白𩿨湍。聖哲淹齊魯。賢豪釣渭磻。揣躬宜屛伏。懷祿尙盤桓。舊好堅膠漆。深知托肺肝。萍蓬驚聚散。樽酒憶團欒。野樹霜華冷。階梧露氣溥。臨歧偏惜別。對景幾興嘆。親故今何在。淸遊昔共拚。恨添吟鬂換。愁入醉眉攢。暮境嗟形役。危途吊影單。回㫌知不遠。莫遣歲時闌。</text>
<title>李大司憲楘挽</title>,<text>宿德推元老。高名冠士林。淸標氷一段。雅操壁千尋。稷契身猶許。唐虞力自任。皁囊陳硬語。丹扆獻嘉箴。奎壁胷中爛。戈鋋筆下森。直聲傳汗簡。晩計謝朝簪。濶步靑雲逈。危衷皎日臨。聖情思魏鑑。時議佇商霖。望八稀從古。兼三罕見今。彼蒼胡不憗。此理果難諶。員嶠鰲先去。延津劒忽沉。郝家留片玉。韋訓當籝金。𨇾蹀看神駿。翺翔認彩禽。踈慵叨席末。奬餙荷恩深。濫竊登龍價。常懷附驥心。門闌徵積慶。宇宙失知音。重惠終何報。風儀夙所欽。暮年懷舊意。題挽倍沾襟。</text>
<title>奉別平安監司朴象之</title>,<text>皁鶚秋空上。豪鷹華嶽尖。詩名顔謝並。書法褚鍾兼。濶步雲霄逈。淸朝雨露霑。蓬山仙縹緲。楓禁地深嚴。鐵壁層標壯。氷壺雅操廉。春坊推妙選。風彩聳遐瞻。執靮前狐偃。埋金後杜暹。蟬貂紆寵錫。龜虎捴韜鈐。吏有如神頌。民無逸口憸。精明通物理。發摘及毫纖。秩滿猶懷惠。身閑且養恬。騎曹聯玉署。獸漏咽瓊籤。頃簡雄都寄。誰宣聖化漸。山河連堞壘。鍾鼎盛閭閻。寶馬遊人閙。銀甁醉客拈。三行羅翠黛。百肆列靑帘。共說繁華最。重經喪亂阽。失巢紛蕩析。待哺尙喁噞。兵革灾初弭。膏肓病孰砭。國須▦屛翰。天欲活黎黔。忍說鴻飛澤。宜思鳥覆苫。才膺方面重。望協廟謀僉。烽火應全息。豺狼要盡殲。錐囊知穎脫。錯節見鋒銛。滓劣慙樗櫟。差池困米塩。一寒嗟范叔。五色憶江淹。富貴非關我。行藏莫問詹。雕虫名豈著。置驛志猶謙。落筆風生座。開筵月入簷。流光時苒苒。細酌夜厭厭。快辯如霏屑。工文似織縑。戰甘三舍退。技謝八叉占。厚意堅膠漆。交情戒冷炎。屢拚投轄飮。寧避吐茵嫌。陶令纔拋印。君平已下簾。夢驚蕉下鹿。宦拙竹竿鮎。謾作虛弦墜。難敎涸轍沾。危途傷跼蹐。末俗喜窺覘。倚薄同秦贅。含糊類楚鉗。境幽供嘯咏。厨冷絶炰燖。烏獲寧垂綆。麒麟未脫箝。閉門苔蘚合。開卷網絲粘。懶慢眞成癖。踈頑亦受痁。沉綿頻歲𧏮。睽濶又秋蟾。斜日離亭樹。淸霜大澤蒹。覊魂隨絳節。別眼繞彤襜。舊好誰靑眼。新愁伴黑甜。托心欣契密。韜舌畏言餂。短髮羞簪帽。衰顔靦鏡奩。菊殘凋翠蘂。松老偃蒼髯。遅暮將投紱。荒蕪欲荷鎌。自公如有暇。書䟽問幽潛。</text>
<title>睦監司長欽挽</title>,<text>先朝培養幾名臣。德望爭推第一人。東壁瑞光輝斗極。北扉華譽夾楓宸。氷壺朗鑑提衡尺。白簡威風聳搢紳。密勿嘉猷資黼黻。縱橫健筆潤絲綸。亂時固合懷奇寶。昭代方期贊化匀。常恐高飊摧秀木。忽看驚浪起通津。中間得喪俄榮辱。末路行藏任屈伸。萬斛豈容杯水淺。一麾聊與簿書親。埋金雅操觀周日。執靮深誠在莒辰。版部便宜能合契。樞庭籌畫動如神。纔分玉節關河逈。再擢銀㙜聖渥新。宿志只應思報國。沉痾誰謂奄纏身。事違謝傅終無補。天奪楊公奈不仁。驥坂自慙增美價。龍門惟幸接芳茵。百年擬奉連枝會。五色欣瞻瑞世珍。剩使靑氊傳素業。却將丹悃證蒼旻。秪今杖屨逍遙地。依舊園盧寂寞春。獨有西州羊季子。夕陽隣笛倍霑巾。</text>
<title>漢原府院君挽</title>,<text>中樞公後又文剛。德閥維揚奕業光。善積門闌綿福祿。慶鍾沙麓啓休祥。貂蟬峻秩三台亞。龜鶴遐齡六紀強。竇氏律身恒儉約。鄧公持己本忠良。鯉庭詩禮傳遺訓。姜被歡愉有季方。共說至仁宜食報。孰知微恙竟爲肓。通家昔日承顔密。浮世流年屈指忙。追憶去冬陪笑語。一封哀挽淚千行。</text>
<title>今上岳陽樓 月課</title>,<text>十年妖孽臭封疆。萬里覊栖滯異方。海內親朋相隔絶。秋來衰病默悽傷。身遷楚峽山川濶。望極秦關道路長。野老行裝猶杖屨。岳州名勝擅風光。遙看故國纏氛祲。獨倚高樓限渺茫。巨浸連延呑七澤。層欄縹緲俯三湘。江中疊浪吹飛棟。天畔群山簇畫樑。好取風烟輸遠目。每憑詩酒豁愁膓。東南物色分留地。西北乾坤戰伐塲。始覺浮生無樂土。偶逢佳境亦他鄕。難隨驛使尋來札。欲向𩿨邊逐去檣。帝子渚空雲漠漠。小姑洲逈月蒼蒼。客間衾枕迎朝爽。檻外簾㫌納晩凉。帆帶落霞投極浦。鴈拖殘照過衡陽。中原消息今安否。河隴㐫徒尙陸梁。強起沉綿思散策。自經離亂易沾裳。時危旅泊同王粲。歲暮行歌類楚狂。已喜斯遊窮勝槩。不將遺恨在扶桑。誰憐絶域雙蓬鬂。謾憶成都一草堂。懶性只宜尋別業。扁舟歸作釣魚郞。</text>
<title>細柳勞軍二十韻</title>,<text>日馭揚鑣列虎賁。霓㫌匝野動龍文。轅門禮數君臣際。戎閫威權內外分。按轡已看軍令肅。式車仍示聖心勤。躬修恭默臨凾夏。業茂治安軼有殷。萬國輿圖歸版籍。五原沙磧盡耕耘。撫髀幾憶長平將。當饋唯思鉅鹿軍。干戚只應先德化。金繒猶未息妖氛。銅鞮雜種三秋下。校尉飛書一夕聞。北落明星纔動彩。西征猛士藹如雲。元戎妙略懸無敵。太尉遺風逈絶羣。法駕高臨森電戟。羽林齊下殷雷鼖。陣前介冑三軍帥。門外雍容萬乘君。座上龍顔親密邇。耳邊天語更慇懃。關河已覺威風振。部曲均沾德澤醺。虜騎崩騰魂共裭。師徒踴躍色咸欣。古來有國寧忘戰。王者觀兵要解紛。試拂黃旗驅虎豹。行揮白羽掃蝱蚊。于今邊塞休鳴柝。此後黎氓賴息筋。終使讒言疑小主。未將恩遇答殊勳。可怜嘔血酸辛事。鳥盡弓藏古所云。</text>
<title>御苑賞花二十韻</title>,<text>一氣先回玉管葭。九門初闢翥金鴉。鴻臚唱徹羅玄冕。鳳蹕聲高引翠華。蔭幄祥雲輝黼座。滿園春色發晴葩。香孩二葉瑤圖闢。泰運千年寶曆遐。論道廈氊勞乙丙。宣威朔漠靜風沙。朝廷禮樂侔三代。寰宇車書自一家。密勿謀猷資黼黻。明良契合際休嘉。臣隣共沐恩波洽。動植咸霑德澤加。政値靑陽回節序。還看紫禁繞烟花。鵷班簇立千官仗。鸞詔催頒五色麻。仙掌曙光開翠幙。獸爐香靄導雲車。濃薰和氣浮仙醴。綽約芳姿爛彩霞。輕撲繡筵迎劍佩。亂添旗影動龍蛇。豈緣佳節方開宴。不比常時或賜茶。日暖宮池魚並躍。風飄天樂鳳爭挐。非關梁苑摛文藻。爭似周臣頌瓞瓜。已識聖圖天共大。卽知洪渥海無涯。丹霄夜宴何須羡。平樂春遊不用誇。好是裁詩爭獸錦。不妨扶醉落烏紗。欲將蕪語賡風雅。還愧菲才手謾叉。</text>
<title>五星聚奎二十韻</title>,<text>奇祥歷歷古猶稽。玄象昭昭本不迷。人頌周仁歌煥若。工和虞德咏興兮。試觀宋運初回泰。方識乾文更聚奎。曩者中原遭喪亂。天敎上聖濟烝黎。香孩已叶周宮祝。尺劍新看漢祖提。夏象幾思拯水火。殷民咸切望雲霓。重懸日月消陰曀。再闢乾坤掃慘悽。書軌萬邦輸版籍。海山千里湊航梯。風薰法殿開閶闔。塵宿邊封息皷鼙。有國以來誰比擬。無思不服自東西。洋洋禮樂三皇盛。燦燦璿璣七政齊。冥貺又看靈緯會。聖功元與泰階躋。纔從斗極精光爛。忽到奎躔瑞色低。陰隲自然垂異象。感通何啻似靈犀。嘉祥夜入淸㙜奏。乾德年歸太史題。彗孛已消明軌度。妖氛重霽豁坤倪。天因視聽誠無間。兆啓文明理不睽。至德撝謙寧滿暇。羣工指點快爭睇。三韓此日光臨極。一念欽天似執圭。盛事豈徒稱有宋。擬逢河洛出風驪。</text>
<title>龍興致雲二十韻 庭試應製</title>,<text>坏渾無閡氣熏蒸。槖籥多權品物仍。獨冠四靈能變化。肯將羣動混名稱。蜿蜒異狀三光象。佶栗奇形五彩凝。霄漢幾思凌汗漫。泥沙每恨失飛騰。潛鱗戢翼眞堪惜。振鬣揚鬐奈未能。顯晦秪應隨氣變。呴噓俄見得雲興。纔從膚寸連千里。忽訝神機躍幾層。蟄伏笑他鱗介陋。高騫肯受蝘蜓凌。卷舒有待時當至。感應相須理可徵。始識靈功臨下赫。却看陽德正中升。茫洋自是玄間運。霑洒能令穡事登。物類飛潛元有感。明良契合亦難恒。卽今聖主將圖治。在古嘉言勉服膺。已覺天心方啓佑。故知賢路日恢弘。羣材接袂鵷班肅。衆哲聯裾鳳沼澄。黼黻論思資藥石。廈氊憂慄軫淵氷。功光繼述文謨顯。事倣蒐苗武烈承。苟盡是誠能不格。欲求斯理豈無憑。行敎周士推心膂。會使虞臣作股肱。試見王褒留善頌。百年興廢合監懲。</text>
<title>習戰昆明池韻 應製居首</title>,<text>富強餘業撫盈成。五葉雄圖隘八紘。幾遣壯心勞遠略。欲將遺耻報平城。西陲已蕩𩉿鞮。北塞新開衛霍營。萬國梯航爭入貢。八蠻琛賮競來呈。時當小醜游魂久。憤激王師指掌平。憬彼豈容終梗化。鑿斯將欲試交兵。已知窮海難飛渡。別有神謀習戰爭。坤軸劈開天造奪。劫灰飛出地靈驚。羽林磨戛雷霆怒。舸艦連延組練明。七萃星羅森電戟。千夫雲擁動霓㫌。前茅可見如摧朽。去草要須必折萌。猛士揮戈軒勇氣。天王按劒振威聲。苗民自此應來格。周旅從今可濯征。域外彈丸期掃蕩。眼中殘孽類孩嬰。揚靈庶致乾坤整。廓祲行看海嶽淸。假使功成還不武。未知師出此何名。輪㙜晩節追愆切。汾水秋風覺悔生。拓境罔懲秦轍覆。窮兵寧免史家評。三韓此日光臨御。千載昌期屬泰亨。閱武修文長久術。太平咸仰聖模宏。</text>
<title>北征詩。贈金進士。兼呈許明府。百六十一韻。</title>,<text>丹穴有奇羽。五色非凡雛。渥洼出神物。尤異是龍駒。翺翔弄雲倪。𨇾蹀凌皇衢。金生抱此懷。颯爽毛骨殊。學業刮天造。精神照氷壺。淸峻脫流俗。魁梧冠衆儒。决科早策名。美價傾神都。落紙紫金蛇。入懷滄海珠。鴈塔幸同題。龍門日相趨。探芳入蘭室。希驥策蹇駑。喜結仁里歡。襟期默相符。往在辛酉年。朝野劇艱虞。秉鈞屬奸回。執政皆庸奴。鼻息吐虹蜺。勢焰赫洪鑪。縮首徇墻鼠。搖尾跳梁狐。維時草野士。抗章斥㐫徒。橫空盤勁議。嫉邪思捐軀。魚目反按劍。遠引蟠泥塗。哲后起康濟。盪滌撫寰區。鳳沼日澄碧。一堂美都兪。顧惟樗散姿。涉世一何迂。空下董子帷。未棄終童繻。生逢詩賦欺。謬被簪組紆。自經觸蠆尾。畜眼恣睢盱。囚舌畏羣吠。齚齒䏏未刳。影從側華貫。計拙耻阿諛。散帙辨亥豕。燃燈添鷓鴣。立身本爲親。庶欲報勞劬。自分謝明時。誰憐哭窮途。箕斗旣不神。沉痾尙未蘇。低顔向時人。索居愧妻孥。阨窮固常事。富貴安足圖。杖藜盍歸來。田園日荒蕪。褊性合幽棲。陰崖茅可誅。披襟卧松雲。乘月遊江湖。野老共爭席。山花爲友于。呼兒夕放牛。荷鎌刈蒿蔞。夜雨春水濶。前溪設魚罛。稚女常在牀。室人能辟纑。步屧任來往。索酒縱歡娛。興酣弄翰墨。文章寧自誣。有才莫我知。懷寶無人沽。信命不怨天。省身竟何辜。九霄失騰翥。萬里思馳驅。大匠建明堂。不宜棄欂櫨。沉綿月幾盈。謫宦天一隅。虛負聖明世。獨慚雨露濡。嚴程連朔野。地形隣北胡。含淚別庭闈。牽裾久踟躕。臨行謂病妻。努力事舅姑。親朋咸祖餞。四座列盤盂。侵星策馬去。慷慨獨長吁。夜投永平館。屋角聞鷄呼。使君喜我至。斗酒爲我酤。喚人炊黃粱。秣馬與靑芻。行遍驛長程。山路多崎嶇。虛館繞林樾。古壁畫虎蝓。鐵原沈太守。分義聯葭莩。把臂慰行役。共此淸夜徂。促裝至淮陽。當軒日未晡。主人慣逢迎。琴尊二美俱。禮遇露肝膽。盛饌出官厨。勸以玉霞盃。味踰金城酥。鐵嶺欝嵯峨。險艱天下無。棧懸足躑躅。藤刺衣牽婁。疊壁立霜劍。巉巖不可逾。鶴城古雄府。金湯牡䂓模。夜久倚雕欄。月下看名姝。永興老節制。素稱賢大夫。二年不相見。別來垂白鬚。迎客間靑娥。隱映紫羅襦。咸關國咽喉。比如天北樞。方伯連帥貴。按察應時須。憇棠樹嘉政。褰帷廣咨諏。引坐入中堂。仍使華筵鋪。殷勤話宿昔。恠我形容癯。此心誰見明。欲語口囁嚅。俗態忌殊異。至人貴含糊。勞生同泛梗。豈論榮與枯。間關踰峻嶺。馬飢僮僕痡。高歌行路難。朗吟悲來乎。風前走沙石。樹梢呼猩鼯。砯崖俯絶壑。死地在須臾。骨驚心已折。惝恍如乘桴。跬步跼病脚。吏卒相牽扶。大海接天胷。白浪相呑屠。漁採自成羣。浦口連舳艫。景物非不佳。獨坐如縶拘。所經田野間。人民半逃逋。伊昔貪吏輩。射利及錙銖。况聞去歲旱。府庫蕩軍需。廟堂尙軫念。縣官猶索租。端山佳麗州。畫閣吹笙竽。紅顔三五娘。妙絶秦羅敷。綠苞花欲拆。丹葉蓮含跗。城津最爽嵦。勝地冠玄菟。天雲勢相敵。險絶有是夫。獰石捍飛湍。惡灘艱渡瀘。危巒走勢來。恐懼破頭顱。始驚蛟出泚。還疑虎負嵎。明吉二州牧。肩輿來問吾。綺席促飛觴。時當月魄殂。譙樓響寒柝。戍壘啼飢烏。維天設關防。八面壯城郛。列鎭作藩衛。此邦爲根株。官俗習尙陋。羗兒氣頗麤。山西李飛將。智略邁孫吳。運籌折遐衝。告后有嘉謨。攻文動哀玉。滿月彎威弧。暇日宴賓佐。華堂列錦幮。傾榼勸我飮。香味勝醍醐。雙娥嬌不起。醉睡花氍毹。羗笛雜塞管。越舞歌吳歈。府中許通判。見我色敷腴。事業窺臯稷。才名蔑楊盧。意氣倒山嶽。文彩耀珊瑚。羣沙穢明珠。璞玉混碔砆。經年作楚囚。薄俗喜覬覦。宣城駐五馬。葉縣淹雙鳧。黃堂伴琴鶴。笑擁彤襜褕。百里政化淸。一境恩信孚。胡爲屈黃綬。未久伏靑蒲。應知去思日。美名煥龜趺。瓊琚落吾手。逸句凌阮瑜。藻繪出睢渙。利刃躍錕鋘。公詩若河海。我才如潢汚。圍碁闘白黑。賭勝不曾輸。秉燭及夜分。落月低金觚。是時八月交。商飊凋碧梧。虛壁掛蠨蛸。前除鳴蟪蛄。落鴈立寒沙。別燕飛秋菰。永夜角聲悲。中天蟾影孤。流離何到此。晩覺天生愚。連年常道路。宦味苦如荼。只爲御恩重。非緣口未餬。時命劇蹉跎。焉能問咸巫。耻作羝觸藩。哀吟鳳在笯。何時北堂上。萊舞極歡愉。尙憐乳下兒。耳若聞呱呱。秋容着錦樹。北風吹黃楡。曉來白山雪。寒威刮肌膚。閉門踈墳籍。擁褐當酒壚。空懷武昌魚。謾憶松江鱸。公齋日無事。愧我徒啜餔。覽鏡减舊容。泣瓮聽新酴。與君各萍蓬。綴席對茱萸。靑眼一相笑。素心終不渝。我鬢若漆玄。君顔非醉朱。奇遊阻風濤。好事多揶揄。晩登海上㙜。快若風舞雩。河伯競奔突。長鯨恣哮嘑。遠山簇螺鬟。寒聲動楓蘆。詩興旣難盡。畫工安可摹。苦思豁蒙蔽。筆硯網蜘蛛。噬臍悔章句。着手唯樗蒱。常擬報主恩。塞外來執殳。北虜氣尙驕。嘯聚狼與貙。念昔荷戈士。半作戎庭俘。匣裡撫秋蓮。腰間懸轆轤。直斬賢王頭。痛飮漢庭酺。時平合退休。歸老一簞瓠。</text>
<title>述懷詩。贈許攖寧情丈百二十韻。</title>,<text>小少涉書史。負笈事遠遊。二載別庭闈。三年上寺樓。經學括根本。文理亦優柔。許身比稷契。賦詩蔑曹劉。含光混濁世。養拙謝朋儔。自經觸禍機。側身嘗避仇。金閨謬通籍。玉佩鳴琅璆。老奸極虓虎。氣勢難比侔。一名爲吉士。誰免作楚囚。玉石哀同焚。梟鸞恥爲逑。我王走豪傑。談笑撫金甌。天恢獵德網。敎化速置郵。赫怒振雷電。明斷殛共兜。多士倐騰翥。峨冠朝冕旒。乘時贊經綸。高議煥嘉猷。顧惟魯鈍姿。理合歸耕耰。一忝靑雲客。衆怒猶未休。信命識定分。省身寡悔尤。白雪欲飛響。明珠忌暗投。世路劇險艱。才名成釁讐。仕本急親養。豈止爲身謀。落魄不安居。杖策還鄕州。故山托疲薾。晩計營菟裘。入遠結茅茨。選幽開田疇。遂性耽野趣。生意拙如鳩。鷗浦水石奇。馬山蒼翠浮。久無簪組累。且愛林塘幽。安排莊傲吏。種瓜東陵侯。漁舟泊烟渚。櫓聲鳴芳洲。人疑輞川畫。性狎滄江𩿨。石門烟景媚。暇日窮冥搜。林茂隱幽鳥。水淸翫游鯈。紅葩夾兩崖。折來當酒籌。白商引素秋。金滋拆丹榴。松月巧入窓。竹風冷如鎪。父老四五人。山陰稧事修。貧窮亦士常。富貴何所求。一辭金馬門。再見靑陽遒。誤被幕府辟。落拓天一陬。昔如魚縱壑。今如雉罹罦。含笑別親朋。握手臨道周。俶裝乃侵星。關路阻且修。曉行碧溪渡。綠楊繫馬鞦。虛館宿風烟。野果充乾餱。山雨颯長夏。惡灘漲飛流。熟知是死地。嚴程難久留。首路鐵嶺北。登臨最上頭。鳥道中縈盤。老木枝相樛。俯壓積水根。側足翻百憂。嵌空蓄氷雪。險絶摧車輈。棧雲集峯巒。樹梢懸獼猴。風水氣參錯。硤角衣牽鉤。歇鞍哀壑底。飮馬空夷猶。石林日色死。萬籟寒颼颼。碧海崩濤壯。蒼崖雲霧收。金鴉盪危輪。怒鯨呑孤舟。奔騰走鮫鰐。出沒舞鱔鰍。長風駕高浪。利檝疾飛輶。夜投驛南樓。落月鳴鵂鶹。木魅色驚恠。山精叫咿呦。寥落材野逈。合畓崖谷稠。按察得宗儒。帲幪託洪庥。露冕政化淸。停車原隰裒。朔方氣蕭索。氓俗半韋鞲。在昔佳麗州。今代用戈矛。此邦俯要衝。控帶扼咽喉。地形分曠漠。夷言習嘲啁。比屋逼飢餓。脫粟誰相賙。宿將鎭藩翰。包虎戢兜鍪。珠衿耀雲日。玉帳環貔貅。威聲沒巨鰲。大度如卧彪。畫角宴軍伶。粉鵠明射帿。許侯王佐才。魁梧德業優。意氣何昂昂。符采亦酋酋。淸文跨鮑照。草書邁鍾繇。揮毫奪玄造。落紙盤金虬。朅來屈黃綬。政聲入歌謳。百里翳桑麻。一境務蚕麰。游刃有餘地。目下無全牛。虎渡治九江。雉馴理中牟。淸鑑若懸鏡。片言能决疣。訟庭日無事。綠幕眠黃紬。幸逢賢地主。交情兩綢繆。論文愜素尙。洗然消我愁。投瓜語不奇。壁光未偸。畫堂促華筵。玉盤羅珍羞。綠酒已滿樽。紅粧能打毬。雙袖拂玉手。笑坐彈箜篌。日暮駄醉歸。左右擁鳴騶。淸興旣難盡。厚恩將何酬。我生苦馽覊。何時脫罝罘。晩途一書記。入幕困靑油。俗情惡皎㓗。莫辨薰與蕕。韜舌辱壯心。齚齒畏羣咻。含章弄明月。蘊櫝藏天球。驪龍戢脩鱗。遠引蟠老湫。伯樂去已久。無人貴驊騮。悲嘶淚至地。安得騁長楸。長嘯擊狂節。我懷人知不。歎吾朱顔改。憐君霜髮抽。勞生各萍蓬。宇宙一蜉蝣。三盃豁素心。一榻開靑眸。道貴露肝膽。義重同衾裯。默思曩遊集。仍唱高歌詶。杜陵詩有興。文園病未瘳。流光速飛電。世事如浮漚。空齋美一睡。寒氣生羅幬。銀蟾八月夜。玉露三更秋。曉風動簷角。淸霜落瓦溝。旅鴈聲相喚。玄猿日啾啾。孤城響寒柝。戍樓鳴皷枹。故園入寒望。目極心悠悠。宿鳥戀本枝。氷狐思首丘。有時默怊悵。誰人護衣篝。沉憂跼文塲。筆翰網蛛蟊。明時駕羣才。廣張禮羅蒐。泰階集夔龍。梁苑凌枚鄒。西施被袨服。玉貌人焉廋。我志在丹壑。行藏自可由。歸休故松菊。卒歲聊優游。</text>
<title>感懷詩。次南山韻。</title>,<text>坏渾本無閡。洪鑪爲化囿。雨露育萬彙。德澤靡不究。哲后創經綸。明良寔天授。握樞運錘範。挈網補罅漏。叱起文武業。休明幸親覯。多士翼玄感。嘉言日交湊。不才昔掌誥。木偶被文繡。弱植立頹沙。苦遭風波透。落魄混泥塗。磬折謝俊茂。骨驚入鳳地。心死望鰲峀。危途影獨行。致君志未就。貂弊結鶉毛。蛛絲罥鳳咮。鷗浦最奇絶。馬山何峻秀。計拙恧干謁。性豪嗜醇酎。微班及棄物。上天無私覆。拂衣下風磴。披襟入雲搆。烟濕樹姿圓。葉脫秋容瘦。默識試安命。達幽信窮宙。竄身迹非隱。懷恩骨尙鏤。世路劇羊膓。百八互延袤。猛虎守九關。唅呀變狀候。結廬根石壁。遠岫相輔簉。憶曾西笑日。屈指辰在戊。常思脫險艱。畢命依圭竇。瓊草綠堪把。玉泉淸可漱。差池混濁世。邪正恥雜糅。一言不悟主。三宿未出晝。否極泰循來。執熱思淸漚。謂言得時駕。還同失木狖。行行策長途。僕飢羸馬仆。所貴仗忠信。蠻貊亦何陋。雉城佳麗州。撲地閭閻富。咆哮烈風來。揭孼恠石走。傳聞赦書至。六合霈洪宥。謫官貼姓名。大才終不售。氣豁得天遊。詩應有神祐。排雲激壯志。恐被閽者詬。野鳥擇高林。井蛙依缺甃。物性樂閑放。人情苦愁愗。但對白頭新。罕逢靑眼舊。草檄計已迂。反樸時難又。冬日會龍𧱓。寒沙蟄蛟嘼。哀哉征戍兒。荷戟尙防寇。脫巾積愁怨。開倉難賑救。未見宰牛羊。還聞探雀鷇。主將自封己。誰上金城奏。有司竭經費。射利巧遷貿。使君肩輿至。樽前一邂逅。凋瘁惜邦本。塌然摧膓脰。况我落胡塵。髮短眼昬瞀。側身眩陟巘。跬步畏飛溜。歲華忽如流。春容不可復。束帶跼寢興。散帙羅座右。郡吏推我去。迫䝱披甲冑。苦被烏帽欺。陋如蠅逐臭。一冬久凝滯。志願不及副。獰飊振庭柯。掛罥號鼪鼬。指直衣帶斷。足龜皮肉皺。凌晨度寒峽。石角狀龍闘。千崖宿鳥飛。百里雄雉雊。危巒相枕帶。屹起如輻湊。奈何迫物累。連年困馳驟。尙免死道路。司命費護佑。齒豁怯茹鯁。肺病思灼灸。詩就類畫虎。字斜如刻籀。東君始俶裝。二月餘寒逗。胡關積風雪。塞田誰耕耨。舊俗逐末利。鳩財勇相購。弊化極蒙厖。欲語口囁譳。朱門厭酒肉。道有棄老幼。夷狄尙陸梁。憲章日訛謬。救死一簞犒。不必滿鼎餖。我時別鼇山。泣送元戎柩。以玆自覊束。非緣戀棧梪。騶虞合深藏。曠野多猛獸。飢鷹失飛騰。側翅怕黑鷲。朝辭玉帳裡。促裝朱夏後。親朋咸出餞。喚起時被留。休官貴適志。何待畢婚媾。嬌歌雜翠管。恨粉啼紅袖。喜近豐沛館。緬憶天王狩。長路幾時盡。垂鞭信馬首。大火煽金氣。餘熱熏蒸餾。赤日三竿上。黃雲百頃收。自從別庭闈。十見月盈彀。及此冒炎程。野色烈薪槱。默思北征時。果然叫靈繇。那使封城內。施命得風姤。邈矣遠太平。歲値龍蛇遘。佳期負幽人。浪迹慙老宿。綠驥頓長纓。悲鳴望天廐。世無刖足人。孰知琅與琇。空懷六太息。未效三進霤。遂性自難馴。偸閑習尙狃。今欲東入海。想像禹功懋。足躡月窟奧。囊括地理腠。提携田舍翁。野酌迭相侑。慰我色枯槁。焉能使心疚。俗情好猜訝。利口巧吹呪。耕田資取足。賣牛或償僦。把菊踞胡床。臨風泣三嗅。從兒索佳句。開榼置淸酭。縛柴補缺蘺。捫蘿代結綬。罷亞東郭稻。蕪沒南山豆。郊扉掩寂寥。月下僧來叩。氣愜擺俗累。心淸洗塵垢。當今聖明朝。萬物躋仁壽。末路貴苟得。古人比穿窬。在世見疣贅。養拙甘雌伏。作詩豁煩胷。中興頌我后。</text>
<title>蘭亭禊飮</title>,<text>三月天氣新。一區春色稠。良辰不易得。况聞山水幽。蘭亭最爽塏。景物佳可遊。舊俗是祓除。於焉禊事修。提携會心侶。列坐眞仙儔。靑蕪四望平。翠篠千竿抽。遊目睎峻嶺。展席俯淸流。觥籌旣交錯。歌詠迭相酬。幽懷愜素尙。不煩絲管啾。初筵色怊悵。惜此靑陽遒。俛仰宇宙間。樂極還成愁。喧靜固不同。感慨豈無由。默思曩遊集。幾處成荒丘。氣酣騁逸藻。洒翰蟠銀鉤。昔人今寂寞。高會已千秋。斯文尙起予。名與天壤留。</text>
<title>擬沐浴子</title>,<text>採蘭綴我佩。製荷爲我衣。逍遙策輕杖。洒然浴淸沂。東風扇淑氣。白日凈朝暉。浩歌濯纓曲。淸切和者稀。漁父笑獨醒。達人貴忘機。千載謫仙子。騎鯨上天飛。余亦淡蕩人。雅欲逃塵鞿。俗情忌皎潔。浮名多是非。平生爲幽興。一夢唯漁磯。鳥外遠天碧。𩿨邊春水肥。極目望東海。散髮吾將歸。</text>
<title>擬行行重行行</title>,<text>行行重行行。相望不相隨。道途旣阻脩。雲山何逶迤。顔鬢各衰白。會合復幾時。逝水絶回波。客行無定期。蕭條野色暮。露下秋草衰。氷狐戀首丘。宿鳥思本枝。物理尙如此。人情寧不悲。駐馬默怊悵。臨歧重躕踟。緘書欲有贈。此心君詎知。願因雲中鴈。寄我長相思。思君空延佇。白日忽西馳。世路多嶮巇。且須愼爾儀。去矣各努力。嗚呼生別離。</text>
<title>閔砥平挽</title>,<text>君是名家孫。質朴有古風。文辭贍且麗。屢屈命何窮。割鷄試小邑。聲譽繼大馮。托契自先世。里閈亦相同。屬我滯南徼。書信杳難通。握珠忽隕地。世事浮雲空。積善理顚倒。冥寞彼蒼穹。鶴髮尙在堂。行路亦含恫。薛家有三鳳。餘慶未應終。沉痾違執紼。愧負冥冥中。</text>
<title>次張文昌祭韓退之韻</title>,<text>嗚呼吏部公。意氣何昂昂。希聖衛斯道。以文鳴於唐。公生荀楊後。擇語尤精詳。日月揭昏翳。雲漢分天章。比如大醫王。別試囊中方。愛士敎不倦。嫉惡志逾彊。信命儒爲貴。時中聖所臧。伊昔佐戎幕。賴公籌策良。成功恥自伐。處世澹無營。一篇平淮頌。才格出尋常。是時元和中。聖業赫重昌。賢髦日登庸。羣小色沮喪。橫空盤硬語。闢異懷剛膓。八千潮陽路。江山恣取將。綺繡照遐裔。琳琅富奚囊。名塲屢見跼。直道固難行。平生稷契身。此心誰見明。斯文老更成。擲地有金聲。籍本江海士。落魄辭神京。掉鞅詩書囿。搖鋒翰墨塲。蟠木乏先容。奬餙及後生。吐詞愧未工。選擧謬所當。自識荊州面。日仰山斗名。招要恩屢至。引我坐中堂。車笠旣殊塗。雲泥永相望。逢塲同筆硯。選勝引壺觴。詩興固不淺。世味共備嘗。滓賤誰汲引。寒餓實飽更。惠好日相親。更僕數寄聲。萍蓬幾聚散。箕斗忽分張。眼昏不見物。頭白無所成。戢鱗委泥沙。鎩翮失飛揚。微官忝獜㙜。賤跡入鵷行。伯龍窮有鬼。顔駟老潛郞。公才不宜屈。廣廈要棟樑。抽簪養宿痾。背郭開新庄。携我恣遊冶。於焉日翺翔。俗緣無一累。心跡喜雙淸。登盤水芹靑。凸斝春醪香。開襟月縈素。洒面風生凉。千竿翠篠抽。十里靑蕪平。長歌與短詠。亦足暢幽情。况兼會心友。座有孟賈幷。北臺暫藉草。南溪復鳴榔。水宿伴鳧鷖。風呼見𪃩鶬。挈網得巨魚。狀如綿州魴。呼兒割素鬐。喚婦炊香秔。遊溪有逸句。萬丈光焰長。我非爭觜距。汗顔巧匠傍。公詩斡玄造。列宿爭翻芒。秪甘三舍退。那使一鳴驚。徒嗟綠鬢改。共惜白日光。訪舊幾代謝。哀時空慨慷。常擬作比隣。不願居異卿。屬我蒙祿秩。隨公歸洛城。過從豈無地。偪側幸同坊。况當八月秋。天氣獻新晴。邀我促飛觴。密坐臨前楹。淸歌紛起舞。豪竹兼鳴箏。朝飮終永夕。夜坐數殘更。奇遊不可恒。此樂難相忘。誰料白鷄夢。莫試黃昏湯。朝野競嗟惜。里巷亦奔遑。使我膓欲裂。令我涕交橫。龍去月沉海。驥亡星墜房。國事今若是。誰能振頹綱。妖狐大陸梁。聖路日已荒。胷中五色線。未補舜衣裳。在天爲星斗。在公爲文章。騷壇一標準。留作萬古程。高才果何用。大器終未成。浮世若傳舍。造物孰使令。文體隨變化。正聲亦杳茫。生前萬卷書。尙在城南廂。永懷池上酌。明月幾盈。舊遊已磨滅。垂死多悽傷。疚心送飛旐。咽耳聞曉錚。淸詩在几案。素書留篋箱。百年荷深眷。蒼天鑑素誠。善積啓後嗣。魂去朝先皇。九原倘有知。椒荔庶一饗。</text>
<title>擬木蘭辭</title>,<text>妾本良家女。從父得閑安。不解門前路。豈知關山難。大漢失長策。㐫奴犯上蘭。公家有程期。簿牒不少寬。父老又無子。零丁形影單。妾雖婦人身。亦有寸心丹。敷袵前致辭。辭苦足悽酸。含啼別高堂。負羽逐征鞍。從軍十餘年。露宿且風飡。泣向昭君塚。雙袖未曾乾。十去九不回。妾幸身獨完。心雖學魯姬。力未梟可汗。生還若夢寐。隣里亦嗟嘆。幾時旄頭滅。長奉膝下歡。</text>
<title>柳承旨挽</title>,<text>昔子詩以鳴。揮翰壯藻思。文章實致身。內外皆歷試。環佩入紫淸。銀㙜地深邃。鵬翼失騰翥。驥足竟顚躓。千里涉修程。一疾緣勞悴。璧月俄沉海。文星忽墜地。豈伊時命謬。多爲才名祟。乃知天公意。徵成玉樓記。高堂兩鶴髮。行路亦垂淚。騷壇夙相親。托契聯昆季。團圓南洞會。浩蕩西州醉。我衰病轉嬰。伏枕歲已累。終違絮酒奠。孤負平生志。含悽一封書。更向元方寄。</text>
<title>相兒自京冒熱來會。走草以示。</title>,<text>汝來何自苦。長程冒炎熱。悠悠骨肉情。未及生前訣。收汝涕縱橫。聽我悲苦說。我生賦命薄。惡積天降罰。汝兄及汝妹。八人致夭折。鶴髮時在堂。勉抑至情發。暮年風樹痛。叫天靡所及。荏苒四星霜。頑喘未易絶。吏役非我願。特爲飢寒逼。千里遠跋涉。十口共提挈。阿兒從我來。日夜不離膝。我年踰六十。筋力日疲薾。憐渠帶戚容。悶我漸衰疾。登頓陟降際。扶持恐蹉跌。去歲門禍慘。又哭高城姪。我豈捨一哀。恩情猶己出。今年一家內。瘧癘交寒熱。謂言非死病。勿藥應有日。沉綿轉危篤。醫藥終無術。豈意一夜間。奄成泉下別。彼蒼胡不仁。此理果難詰。老母抱屍卧。哭擗膓已裂。孀妻聞訃來。淚盡繼以血。何處最難堪。生孩纔數月。未離襁褓中。索乳呱呱泣。老夫懷作惡。驚呼增痛怛。忍說舐犢私。觀者亦嗚咽。浮生一世中。大化誰能脫。脩短固有數。含寃非獨一。延陵不哭子。達命宜爲法。西河喪明人。過哀不知節。昌黎責東野。辭意亦深切。我何迷不悟。撫躬忽自失。作詩示汝曹。曠懷舒欝悒。</text>
<title>次許攖寧贈城南韻</title>,<text>許侯文章似陰何。貫穿百家成一家。雄如壯士開黃間。快若怒鯨噴長河。連城光價孰重輕。落紙揮毫風雨驚。禮闈金榜闡高名。銀臺草奏馳英聲。晴窓點檢不憚苦。曉把詩篇夜連午。探膓誰識禍有胎。受玦遠向炎荒土。夜郞今作謫仙李。曾是鑾坡玉皇使。中天日月麗神極。匝地人民動歡喜。胡爲憔悴萬里遊。鬼門關連靑海頭。顧我微才甘賤役。牛鐸黃鍾羞比侔。早從師友入書肆。晩來詩名竟誰是。公如健鶻望層霄。我似落鴈浮寒水。勞生宇宙同泛梗。多病沉年負素志。聖主方恢獵德網。金馬論思多俊異。霞裾月佩蓬萊宮。乘時倐起雲蘿中。見公今日眼各靑。落拓天涯萍水同。聯床秉燭話幽意。倒海回山談笑裡。沉憂半世跼文塲。壁魚書籤蛛網紙。有時呼酒喪我眞。兀兀端居慙吏民。安排未效漆園吏。短褐風霜悲此身。窮途何處托疲薾。歲暮歸依賢主人。又使君佳句法如何。出自荷谷文章家。屠龍光價耀前閥。九萬鵬翼凌雲河。鍾王筆勢亦非輕。鐵畫銀鉤鬼神驚。英姿雅望擅獨步。一朝風徹雲臯聲。靑綾儤直敢言苦。夜草金鑾月正午。風程鎩翮戢泥塗。海南萬里非吾土。聖孫功業跨仙李。否泰相仍天所使。明時忽棄賈生才。拂纓耻作玉卿喜。酸寒一官又遠遊。鏡裡光陰霜點頭。戱拈雄筆騁逸藻。往往羞與曹劉侔。瓊琚玉珮放厥辭。柳子文章怜子是。是時秋晩野蕭瑟。龍蛇欲蟄寒沙水。此邦風土苦難留。局促樊籠非我志。雷音颶勢助光怪。木魅山精足駭異。憶昔獻賦甘泉宮。謬被通籍金閨中。飄零仍作洞庭葉。塞外相逢談笑同。淸遊一餉若有意。月光正照金樽裡。惟公最愛淸狂客。多少交情憑短紙。年來嗜酒不失眞。醉裡自許羲皇民。淸秋作伴好旋旆。莫恨窮途憔悴身。致君堯舜付明公。倘念江漢垂綸人。又國朝豪俊復幾何。許侯系出名賢家。氣劘五兵幹玄造。胷蟠萬壑呑黃河。才華不受衆人輕。中間寵辱翻相驚。明珠白璧反按劒。貝錦蒼蠅喧謗聲。幾年梁獄飽辛苦。鎩翮南荒辰在午。夷言越俗足驚恠。毒霧炎蒸異風土。長沙誰愍遠行李。海濶天高無鴈使。聖朝渙汗開湯罟。丹鵲喃喃來送喜。紫薇鑾掖合追遊。半刺微官堪白頭。遺我淸文動哀玉。建安七子難與侔。北關儒術化蜀肆。東土文章看在是。羡公才如不覊馬。浩蕩詞源三峽水。誰憐宇宙一棄物。虛負平生題柱志。陸海潘江本非敵。臭味芝蘭元不異。自古蛾眉妬入宮。最宜乾沒泥塗中。別家三月短褐寒。去國一身飄萍同。一樽中夜討幽意。笑殺勞神文簿裡。杜陵多病命如綫。光祿能詩書滿紙。耕岩將效鄭子眞。聖世終爲田野民。悲公已是六年流。歎我孤吟千里身。陽春一曲有誰聽。欲寄江潭憔悴人。</text>
<title>又次攖寧韻</title>,<text>九重金闕何巍峨。銀㙜王堂羅仙家。神仙中人許夫子。曉騎天馬超天河。凌雲健筆勢縱橫。璧坐璣馳觀者驚。才華竟忤偃月堂。國猘㹞㹞羣吠聲。危途縮首畏折股。太陽終不回亭午。六年炎海遠去國。萬斛覊愁倍懷土。湘潭憔悴獨何倚。隻書未寄南歸使。羲輪東出曜薄海。紫衣來傳丹鵲喜。悲歡衮衮歲屢遒。一麾飄零滄海頭。南方瘴癘北地寒。風土炎凉不相侔。世路艱險劇羊膓。萍水孤蹤定誰是。昨夜秋聲振庭柯。光陰荏苒東流水。憐吾蹭蹬苦側趐。伏櫪猶懷千里志。樽前獨悲景物改。鏡裡羞對容華異。斗柄垂天霜雨空。孤飛一鴈邊雲中。白山氷雪自太古。素秋却與玄陰同。譙樓夜拆四邊起。久客新愁添病裡。有時匡坐吊影孤。怊悵無人傳尺紙。休官不必趁暮春。聖世寧無村野民。早知文章不直錢。豈如高卧安微身。須將好句豁蒙蔽。莫惜餘光傍照人。又鐵關山色露峨峨。山行盡日無人家。崩崖觸石裂厚坤。絶壁懸空連大河。浮梁裊裊棧雲橫。側身跬步心魂驚。村墟烟火眇蕭瑟。樹梢但聞玄猿聲。曉登靑坂傷左股。自卯攀緣將及午。愁來歇鞍在地底。峽角巉巖無尺土。萍流蓬轉失所倚。歲暮行裝來奉使。沙頭立馬喚渡舡。蓬底無風舟子喜。霜凋碧樹節序遒。夢落苔磯秋水頭。北門歸路二千里。風俗自與蠻獠侔。中宵擊節撫長劒。報主平生寸心是。明良契合動昭融。一堂風雲魚在水。自從霄漢塌兩趐。恐負巖壑幽棲志。誤隨弓旌苦馽覊。檻猿藩羝亦何異。窮愁但怕酒盞空。笑殺櫜鞬蓮幕中。使君高義薄層霄。令我一見襟期同。昨夜天未金飈起。寒威曉透孤衾裡。杜陵詩篇渾漫興。點檢奚囊數萬紙。巴人誰肯和陽春。出處卷懷從先民。傾樽取醉少千日。久客沉痾多一身。莫將軒冕更關意。俱是天涯淪落人。</text>
<title>春風</title>,<text>灰飛玄籥斗建寅。木帝消息來春風。春風誰謂爾無力。發生自有吹噓功。初從北陸破餘寒。漸看習習來自東。始知天機有漏泄。却敎枯悴回靑䓗。輕飄紫陌扇淑氣。暖透靑郊催化工。二月三月始淡蕩。頃刻裁成千片紅。吹花拂柳皆自然。能使萬家春意融。如何擺落太無端。寂寞繁華春已空。東君權柄孰主張。榮悴未必由天公。不如南來解慍風。萬物咸囿煕皡中。</text>
<title>燭龍賦</title>,<text>昔余夢登天門兮。溘埃風以上征。駕蒼虬而驂赤螭兮。指八荒兮吾以行。前曜靈使擧麾兮。後望舒而建節。歘神化而蟬蛻兮。焱遠擧而遐矚。追大章之逸步兮。哂夸父之力渴。望扶桑於咸池兮。折若木於虞淵。百神衛以揚靈兮。紛剡剡其麗天。遂乃北睋幽都。西瞻昧谷。出石密之闇野兮。入太陰之屛室。至寒門之絶垠兮。覿神物之髣髴。其形也龍首不角。人面無足。燀赫贔屭。蟠蜿佶栗。參差鱗交。竦躍猋立。口銜火精。目耀電光。亘千里以振鬣兮。騰五彩而成章。視爲晝而瞑爲夜。吸作冬而呼作夏。配七曜之光明兮。運一氣之變化。揚赤熛而散射兮。渥頳文以廣爥。忽雲披而霞䮕兮。恍錦爛而繡錯。開槖籥之密鎖兮。騁神機之不測。雄姿壯觀。揮霍翕赩。予乃流目仰睇。竦身俯慄。獵纓正襟。曲腰磬折。再拜而問曰。龍之爲物。長於鱗虫。茫洋運乎玄間兮。偉乘乾之神功。泄霧興雲。召風呼雨。陽德正中。厥施斯普。胡爾龍之不然兮。廓獨潛於玆土。自玄萌而黃芽兮。晝則日而夜月。豈此方之獨異兮。信物理之難詰。何開而明。何闔而晦。小子懵暗。願聞其槩。燭龍乃俛首低尾。請以臆對曰。予鍾山之神。質凝坏渾。遊乎窈眇之野。憇乎汗漫之門。羗潛形而夭矯兮。或乘化而騰騫。邈而視聽。孰知靈異。子來于前。請言其始。伊昔邃古之初。混沌御天。統元氣恢大圓。雞渾凝蟻磨旋。馮翼惟像。陰陽未分。寥廓無閡。坱圠無垠。二儀黤慘。萬象陰霏。遂詔日君召月妑。集星官麾電母。鑑觀萬方。照臨九有。表圓靈之列象兮。皛大包之長明。暠遠近之輝映兮。通上下之光晶。爛若編珠。燁如合璧。普天之下。無幽不燭。於是蒼龍列位。朱雀分次。白虎司方。金神按轡。庶土交正。百靈授職。惟彼大荒之西朔漠之北。大始無權。玄化未及。盤古不能贊厥功。羲和不能宣其力。縮玄武於殼中兮。愁黑帝於羽窟。隔暘谷之寅賓兮。動不周之嚴威。若鴻蒙之未剖兮。混太素以淪輝。風怒號而塕淜滂兮。萬竅咆哮而歘吸。雲凝合而默泱欝兮。四野冥霾而黲黑。謂天有眼。曷不下燭。恒陰不陽。萬古長夜。上帝曰咨。是誠在我。使予往諧。奉若明命。而乃栖身於渾澖之墟。作宅於坱之境。體陽精之普照兮。含火德之彪炳。噴紅光之爓朗兮。吐紫氣之熒煌。非丁女之可擬兮。豈燧象之比方。灼如纈紋。燦如藻繪。金鉦匿影。火齊掩彩。煽地二之炎炎兮。豁天關之昏昏。參玄根以無極兮。托宇宙而長存。破寒谷之重陰兮。協皇極之曰暘。人無異於負暄兮。物若欣於同陽。念雲雨之致澤兮。詎品彙之咸章。若夫金烏騰翥。玉兎流光。列缺施鞭。衆星飜芒。咸爭輝而互赫兮。將儷美而並稱。雖然日爲太陽。或暗或明。月爲金魄。有虧有盈。星滅沒之有時兮。電閃爍之無常。豈若予運造化於一身兮。逞神變之萬狀。潛冥翳而愈著兮。處沉墨而彌彰也哉。而况春有句芒。夏有祝融。少昊行秋。顓頊御冬。豐隆噬嗑。屛翳簸揚。滕伯行雪。靑女降霜。雨師潤物。回祿司烜。亦有赤龍夾日。巨鰲戴山。天鷄候曉。靈犀辟寒。事皆瑣細。曾何足云。嗚呼。汩乎下土。泯泯棼棼。陷塵臼之淟涊兮。孰靈化之能聞。彼屈原之辭。劉安之文。惠連之賦。太白之詩。曷摸寫乎萬一。謾誇耀於一時。今子風塵蹩𨇨。泥淖汚卑。擬步如漆。昏不識知。徒管窺蠡測之不重。顧繪天畫日之不能。若蝘蜓之嘲龜龍。如斥鷃之戱鵾鵬。敢侔色而揣稱兮。指蜿蟺以爲比。予豈若是。子誠過矣。余於是爽然自失。蹶然而起。膽掉髮竪。魄動魂悸。惟惚惟怳。不可殫記。信斯言之不誣兮。忽因此而認彼。惟共工之觸八柱。與女媧之鍊五色。彼有窮之射日。曁嫦娥之奔月。豈此理之必無兮。於余心焉滋惑。盍乘雲以上浮兮。質九天而爲正。昒昕寤而仰思兮。殆愕眙以靡定。欲騰駕以偕逝兮。靈皇皇兮不回。曼予目而流觀兮。唯有北風兮天上來。</text>
<title>擬蟬賦</title>,<text>客有蟬蛻乎塵世。栖息乎林臯。哂蛛蚕之自囚兮。樂鷦螟之安巢。遂乃坐蒲團藉莞蒻。感春翹之已謝兮。惜夏日之奄匿。悟羣動於一理兮。聊隱几以寂聽。于時鶉火流光。槐龍舞影。嘉木靑葱以垂穗兮。茂林絲縟以成陰。盻庭柯以怡顔兮。百鳥嚶其好音。有微一物載鳴樹顚。冷冷乎嘒嘒乎。吾知其爲蟬。始緣枝而靜處兮。俄抱葉以流吟。其聲也咽而愈遠。淸而不沉。急如促管。悽若繁絃。乍離復合。欲斷還連。訴齊女之深怨兮。起周人之永言。諒因形而創聲兮。非轉喉而調舌。含玄妙之五音。叶黃鍾之六律。爾其鍾太陰之精。禀貞素之質。綽約雙鬢。嬋娟兩翼。外無玄黃。內實澹泊。吸沆瀣而充虛兮。漱淸流而不食。賈隱不能較其淸兮。伯夷不能方其潔。御冷風以翩翾兮。托茂蔭而遊集。惟彼芳林名園。無遠不届。出糞壤而造形兮。葛稚川之尸解者耶。遷喬枝而奮迅兮。許長史之羽化者耶。知其所止。豈黃雀之作害。色斯而去。詎斧螗之爲禍。日月忽其不淹兮。恐草木之零落。羗隨時而應候兮。擇纖柯與稠葉。吐孤韻之噋噋兮。發長嘯之咽咽。草堂柟樹。髣髴少陵之聽。漢宮黃葉。悽愴詞人之咏。五柳先生聞夕叫而寓言。靑蓮居士感淸唳而發嘆。不營巢以求食兮。爾所訴者何事。自朝至于日昃兮。何自苦之若此。顧爾體之至眇兮。響抑揚而未已。將欲鳴其不平兮。舒欝結之蓄思也耶。無文章之自珍兮。非粘徽之可旋。何處身之似智兮。終見覊於蛛絲。嗚呼。大塊吹萬。巨細不一。或飛或走或潛或蟄。四時代謝。百物興歇。彼倉庚之弄舌兮。與螽斯之動股。絡緯啼於井欄兮。蠨蛸掛於虛牖。徒能啾啾喞喞切切啁啁兮。聒人耳兮愁客心。未若玆蟬之淸洌激揚兮。滌煩想兮豁踈襟。及乎窮陰殺節。急景凋年。咸寂寞而無聲兮。卛昆虫而同然。蟬乃飛去。予亦就睡。起而視之。日沉濛汜。</text>
