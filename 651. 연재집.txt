<title>西征賦</title>,<text>苦余生此偏壤兮。不得博觀乎宇內。懷晦翁之遠遊兮。發長歎而感慨。睠東表之山川兮。寔不讓於中國。兩西最爲形勝兮。檀箕都于是域。不可忽近而慕遠兮。思矯翼而遐擧。迺蕭辰其戒裝兮。駕長風而西去。涉遠路之綿綿兮。原野曠而氣淸。朝發軔於華城兮。久阻雨於王京。慕華館其日暮兮。發悲歌而思悠悠。渡臨津而出關兮。爲西路之咽喉。靑石關據長谷兮。其險如井陘之口。見鐵像於太白兮。三師名如北斗。昧爽發於葱秀兮。踐秋郊之霜露。涉興水之長臯兮。駐征驂而西顧。阿斯達之爭出兮。猗森然而嵯峨。遵通衢之大路兮。稅余駕於松禾。向九月而旋發兮。將竆搜乎光景。歷覽夫修證兮。踰飭武之小嶺。入停轂而暫憇兮。緣幽溪而漸行。顧水石之淸駛兮。渾奪人之目睛。壁影翠而呈態兮。潭涵虛而徹淸。欲竆源而泝流兮。睇龍淵之怒瀑。雷隱轔而震響兮。發奇壯於心目。俯深潭而黛黑兮。懔回輿以復路。喜雨巖其永嘯兮。况四仙之來遇。躡危磴而東上兮。蔭松杉而日昏。問前路於過僧兮。投山城之西門。朝余遊乎四王峯兮。呼吸通於帝筵。臨滄溟之萬里兮。渺秋色之蒼然。心飛揚而浩蕩兮。駕風下而朗吟。泣大瓢於望海兮。愁雲起而日沉。躋崇岡而步壑兮。類羊膓之屈曲。峯迭出而四圍兮。水幽咽而鳴谷。風颯颯而葉下兮。步步有其奇趣。登檀君之古臺兮。悲白雲之空住。走貝葉而夕宿兮。迤月出而瀟灑。斜陽過乎聖住兮。天王廟其瞻拜。夢前哲於是夜兮。與數子而同侍。朝起入於月精兮。讀影碑之陰記。步寺樓而怳惚兮。若前宵之夢見。悵遲疑而顧旋兮。攬山翠之蔥蒨。歷達摩以右轉兮。愛白蓮之幽深。隨澗流而東出兮。望蒼野之雲林。羌中途而回首兮。歎仙山之冥漠。忽羣峯之遠揖兮。積天半而奇削。驚眞面之滿眶兮。四顧無其與敵。過唐京之舊壤兮。訪夷王之遺躅。山拱衛而野闊兮。暮雲澹於秋樹。向長壽而理屐兮。藍湖平其夕渡。躡石洞而暫入兮。壁千仞而拔地。過一層而復見兮。曲十二而形異。漫天障而氣森兮。認磅礴之精萃。紛萬千之變態兮。歎造化之無竆。援物類而想像兮。難髣髴其形容。上有鹿足之遺亭兮。仙遊遠而莫追。從風聞夫磬響兮。登巖窟之懸危。經千仞而不仆兮。詎佛力之憑依。超塵世而獨立兮。飄余身而欲飛。日旣暮而轉東兮。訪妙音之幽境。坐淸風之高樓兮。映山色如畫屛。戒僕夫以晨發兮。度正方之山城。滯雨留於黃州兮。倚月波之樓楹。怡心神而寵辱俱忘兮。勝狀冠於關河。臨長板而怵惕兮。沒黃泥而難過。馳余馬於駒峴兮。路長林而深入。永濟橋其暮渡兮。促浿江之舟楫。望門樓於中流兮。聳出雲而不可攀。朝將出於外城兮。登蒼光之舊山。眄九疊之築痕兮。哀草樹之蕪翳。講洪範於仁賢兮。訪井田之遺制。歎後代之不復古兮。慨然有橫渠之思。考先王之軌蹟兮。四夷學亦取斯。昔仲尼之作處兮。余何敢以爲期。陟練光之高亭兮。聊騁望而遊神。水溶溶而山點點兮。宛玉帛之列陳。問浙中之山水兮。亦無過於此者。眄江中之沉石兮。迹朝天之獜馬。尋九梯之宮址兮。蓬蒿昧於獜窟。天孫事其寂寞兮。但千秋之雲月。投倦筇於永明兮。凭浮碧而浩歌。彩棟翼而縹緲兮。島樹晴於綾羅。訪仙跡於乙密兮。笑秦童之不返。距𦱒丹之危巓兮。望無際於平遠。從西麓而步降兮。謁箕墓而徘徊。挹遺風而興感兮。申歌詠而暮廻。過達摩之山下兮。鬱蒼檜而干霄。聞長淵之名勝兮。聊翺游而逍遙。花峴窟其錦繡兮。觸人聲而鍾鳴。龍鑿山而出水兮。使灌漑於全坪。指海濱而西征兮。渺長堤之金沙。隨風起如煙霧兮。紛奇觀而咸嗟。忽成峯而又壑兮。游不定於東西。韙此變化之奇巧兮。創余目之所睇。外大海而蒼茫兮。蕩濤壯而岸迷。我欲觀夫落照兮。雲氣忽其四塞。走鏡浦而阻雪兮。歸松邑而霑軾。撫余馬而安驅兮。曁石潭而息駕。觀栗翁之遺軌兮。論學規於精舍。登聽溪之舊堂兮。宛謦欬之親承。想江漢而益切兮。文在玆而可徵。步出溪而盤桓兮。猗九曲之淸秀。同武夷而擅勝兮。獲千載之正謬。夕歸次於海州兮。尋芙蓉之幽堂。浮水上而灑落兮。月正明而荷香。出東門而正余冠兮。拜淸聖之古廟。首陽薇而三咽兮。挹淸風而長嘯。歷登夫大少連臺兮。契余感於達禮。海雲深於古亭兮。望捷碑而首稽。昔躍馬於淖泥兮。仰聖祖之神武。靑丹驛其曉發兮。日挹午於延府。南有池而涵泓兮。碧連海而不見涘。種芙蕖而秋香兮。足勝西湖之九里。渡碧瀾而南征兮。昌陵入於茫蒼。過杜門而弔麗忠兮。悲古國之荒凉。歷壽昌之舊基兮。傷月臺之蕪穢。久彷徨於夕陽兮。感禾黍於異代。登南樓而縱觀街市兮。愁絶永嘉之詩詞。過泉谷之遺墟兮。瞻崧陽之故祠。見松竹之森然兮。想後凋之氣像。橋血斑而水咽兮。與沅湘而長往。記麗朝於短碣兮。判存亡於漢鼎。踰炭峴而左折兮。喜天磨之奇挺。永懷碩人之考槃兮。睠言歌於花潭之陂。願東韓之人士兮。莫羨洛之邵窩。尙高標於徐子兮。探舊躅而摩挲。薄石峴其岹嶢兮。路由下而曲折。約玄化之廢址兮。迤嶝道而險絶。或丈尺以直上兮。唇盡焦而疲咽。及到頭而心豁兮。望遠海之繚纏。惟三角之南出兮。削芙蓉而揷天。暫休息於大興兮。泝溪流而邐迤。噴薄鳴以風雷兮。淪漣漾以文綺。窺龜潭之霮䨴兮。濯馬瀑之淸泚。登太宗之古臺兮。水環回如玉玦。蟠蒼松而古奇兮。觀幽適而忻悅。曲觴飮於御井兮。石窟谺於觀音。偉朴淵之勝絶兮。霰雪濛其晝陰。若萬馬之赴敵兮。雷霆鬪於白日。動髮毛而森凜兮。奪心目而眩眣。高歌答此天籟兮。洗塵土之腸胃。怳惚聽夫舜韶兮。壯觀止於此而無能謂。風余下而出山兮。顧重巒之崷崪。類蜃閣之浮海兮。出雲際而蒼鬱。訪先覺於缶山兮。依蘇公之古事。戒余遊以志荒兮。勉學問以格致。聞斯言而警懼兮。睠舊邦而返輿。聊抑志而按節兮。尋遊觀於古書。念道體之峻極兮。如海嶽之高濶。合彼此之動靜兮。心潛求而理察。惟道德與文章兮。咸有得於仁智。吾將與誰歸兮。願從聖賢而已。</text>
<title>甲寅冬。與羣從及鄭景箕 海弼 諸友。陪伯父先生。讀書高山寺。</title>,<text>諸子步趍高處尋。山門積雪尺餘深。信州絶勝鵝湖寺。留得千年水月心。</text>
<title>觀海</title>,<text>鉅海函夷夏。蒼茫萬里空。無地方覺大。一是碧天同。</text>
<title>野屋秋晝</title>,<text>碧樹樓前近夕陽。溪邊過雨送新凉。豆葉稻花三十里。寶文山下作秋光。</text>
<title>秋夜</title>,<text>雨後黃昏近。稻花一色秋。犢孫呼毋去。還立豆田頭。</text>
<title>錦城重陽</title>,<text>錦城風雨近重陽。落木寒汀秋水長。偶然爲客黃花節。兄弟相思欲斷腸。</text>
<title>蘇湖絶句 三首</title>,<text>荇菜湖邊春水滋。堤頭楊柳望參差。釣人採女爭分水。湖北風流無限時。杞菊亭前水蔚藍。萬松陰裏日毶毶。荷葉楊花相斷續。湖邊春色似江南。芳草陂塘晩雨晴。金碧斜陽滿野汀。狎水漁人耽久坐。孤舟盡日柳邊橫。</text>
<title>龍溪途中</title>,<text>春雨新晴又夕陽。行人臨發水聲長。望京臺下高山寺。躑躅花深萬壑香。</text>
<title>海路偶感</title>,<text>春潮晩退暖沙汀。無數山光海上靑。萬里晴雲看落照。一天漁火似羣星。東風歸帆田橫島。四月殘花冬柏亭。客裏偏多故鄕思。船囪今夜睡頻醒。</text>
<title>舟過破陣洲</title>,<text>萬里倉前古渡頭。猶傳唐將破陣洲。此去黃山三十里。桃花流水一孤舟。</text>
<title>竹林祠有感</title>,<text>楊花落盡漾煙絲。烽火臺前峭帆時。巴字江廻山更遠。夕陽人到竹林祠。</text>
<title>柳公弼 㙽 約會挹灝亭。與從氏及士贊 秉瓚。同赴。</title>,<text>前修遺躅仰高名。滿座淸襟盡道兄。岳下山人行酒令。灝邊亭子讀詩聲。峯陰隨月過江去。漁火如星點埜橫。狎水危欄憑遠目。一時澹泊曉煙平。</text>
<title>收稻</title>,<text>雲葉當頭山雨多。村農爭赴水西坡。書生手法痴強甚。半餉纔收一束禾。</text>
<title>秋夜卽景</title>,<text>稻花水西野。峯陰隨月下。樓靜小溪流。澹泊人間夜。</text>
<title>己未歲。卽石谷先生沒世之舊周甲也。往參墓祀。感吟二絶。</title>,<text>義大生三衆莫知。孔顔去後數千玆。忍說先生當日事。高名留與古今垂。傳心一瓣至今明。舊甲重回曠感情。斜日凄凄馬山下。四方多士祭先生。</text>
<title>送趙永瑞 胤遠 歸北</title>,<text>故人重到此。明月槐堂前。行裝一千里。顔範幾十年。秋雨長安市。暮雲嶺北天。古渡無情柳。西風送客船。</text>
<title>庚申春。與權聖培 鍾哲，全禮仲 錫鳳。登雞龍山。</title>,<text>根壓文周古國東。千年淑氣此山中。吳門白練雲邊掛。齊點靑煙海外空。老將解兜歸北塞。枯僧垂袖立天風。攝衣緣木巖頭坐。宇宙茫茫眼不竆。</text>
<title>大明紅</title>,<text>憶昔桐溪翁。時當天地覆。驗序看花葉。大義垂帛竹。山中有碩人。寄我大明紅。可憐一枝花。出自崇禎宮。年年大報壇。猶帶王春色。日暮道云遠。何時當歸北。中州無義士。東國沒寧王。胡塵孰能掃。不復期向陽。華陽夫子時。嗚呼且未及。夫子秉春秋。宇宙屹獨立。喬木古家庭。秋來托芳蘂。淵明世已遠。無人寫晉史。</text>
<title>百濟懷古 五首</title>,<text>異代興衰千載忙。南扶餘樹暮煙蒼。一面江山依舊在。行人猶說義慈王。泗泚河鳴嗚咽波。宮花落盡石嵯峨。濟王歌舞風流古。海上仙山夕照多。殘山蕭瑟大江東。落日寒鍾古梵宮。可惜當年有花曲。秖今傳唱月明中。一片荒凉平濟塔。千年愁殺暮江雲。惟有釣龍臺畔石。遺風不盡漢將軍。煙冷溫臺古國愁。江南斜日野橋浮。極目葭花誰管領。可憐明月一漁舟。</text>
<title>槐堂秋晝有客呼韻</title>,<text>旱天將雨老雲飜。草樹微風野氣暄。匏葉深藏山下屋。稻花欲沒水西村。江南歸客多秋緖。杞北故人沉酒魂。病暑涔涔經一夏。輕衫流汗轉成痕。</text>
<title>與諸友。會從氏碧樹樓。</title>,<text>浮生客路一年深。籬落黃花未暇吟。日暮荊江衝冷雨。城高上黨過疎林。草堂夜永書聲出。田舍秋收野色沉。詩契復尋溪上社。風流不盡故人心。</text>
<title>與從氏及峿堂李上舍 象秀。會竹陽。</title>,<text>忘形數日病懷開。榾柮爐邊暖酒盃。落木竆村高士臥。黃花佳節故人來。北山疎雨沉園樹。南澗寒流動石臺。秋盡明朝兼送客。浮生聚散亦悲哉。</text>
<title>南聖有 大植。自京還。與諸友吟呈。</title>,<text>細雨初晴野氣高。江南霜信鴈聲豪。深夜影寒山月艶。晩秋吟苦草蟲勞。遠客歸從蠶峀下。故園家在虎溪臯。憐君四十猶歧路。漫醉新豐數斗醪。</text>
<title>訪峿堂夜賦</title>,<text>琴書竟日澹無思。吟社風流惜別離。滿地黃花知歲暮。經秋紅葉見霜遲。躳耕短壠應忘世。行義深山更有誰。愛是淸閒能好客。君家糊壁故人詩。</text>
<title>與峿堂。宿紫松庄上。</title>,<text>蕭辰搖落一秋空。便服不堪霜後風。遠客重來疎雨裏。故人猶在此山中。寥天騁眺寒雲白。斷壑行吟晩樹紅。浮世萬緣多別路。明朝送我錦城東。</text>
<title>謹次華陽誌校正韻</title>,<text>開山沿革聚麻沙。行斷虹橋一逕斜。先祖孤衷瞻帝廟。陽秋掌故問禪家。雲煙點竄輝文藻。巖石裝䌙照墨花。留與鐵函心史秘。風泉從古思無涯。</text>
<title>過白馬江。有作。</title>,<text>江南三月雨初晴。綠漲深波柳際生。丞相祠前春樹碧。大王浦外野雲橫。惟緣舊契頻年到。非爲新詩勝地鳴。山水樓臺開眼界。蹇驢羸僕慣吾行。</text>
<title>七月旣朢。與從氏及諸弟。會李峿堂於懷仁楓巖江泛舟。</title>,<text>新秋晴景畫中淸。霧罷山開一望平。高樹連雲依峽勢。小船排浪下江聲。南州月色無今昔。左海風流擅姓名。客有吹簫兒誦賦。吾生賸得古人情。</text>
<title>次李元弼 容輔 贈別韻</title>,<text>近年詩句在湖鄕。驢背東風白日長。濟王宮闕生春草。丞相祠堂滿夕陽。馬江寒雨來商舶。龍岳歸雲催客裝。須識去留無限意。霏微古渡拂垂楊。</text>
<title>乙丑元朝。賦一絶自警。</title>,<text>妄大爾心期范程。爾年三十有何成。從今爾學年俱進。庶可終無忝爾生。</text>
<title>讀太極圖說偶吟</title>,<text>滾滾江西波。頭明腰自黑。那識濂溪流。源來有活得。</text>
<title>聞萬東廟停撤之命。有感而吟。</title>,<text>萬古綱常賴此祠。廷臣何不一陳辭。數十春秋無地讀。含冤忍痛孰能知。</text>
<title>又次鄭景箕寄示韻</title>,<text>一間茅屋古今同。御墨煌煌揭萬東。先王大義無人識。獨向荒山衰草中。</text>
<title>謹次南澗精舍修宋子大全隨箚韻。上舅氏。</title>,<text>乙丑仲夏。叔父爲修先書隨箚。約會丹臺舅氏于南澗精舍。潭臯 翊洙，枕泉 膺洙 諸叔及金仲見 龍赫。先後來到。余亦與金弟聖禮 永膺 參席。首尾凡一箇月而罷歸。舅氏出大全所次紫極宮韻。請各和之。盖倣刊出大全時校正諸公步是韻。爲掃塵軸故事也。敢次呈上。仰冀斤敎。先生繼朱作。立言盈萬竹。後知從此覺。文明兆可掬。東國非無賢。世稱夫子獨。大全一部書。吾徒知歸宿。疑義宜有箚。所以此會卜。舊舍依數間。微辭或三復。玆役非今始。先儒思反覆。游夏不敢贊。只願講之熟。</text>
<title>與白壽卿 耆洙。次邵堯夫打乖吟。</title>,<text>東方一士渺然身。慕古嘐嘐厭俗塵。簞瓢無改顔淵樂。榮利不關陶令貧。有書尙友數千載。此世共君三十春。經濟敢忘邱壑志。一生要做聖賢人。</text>
<title>保晩亭。謹次閒靜堂韻。</title>,<text>遺祠齊拜退。斜日滿空庭。事業同吾祖。淵源接考亭。淸冰留像想。霽月照心經。景仰齎初志。秖今不替零。</text>
<title>八卦亭。謹次壺谷韻。</title>,<text>南國多名勝。先生卜築佳。滄洲朱壁立。陋巷顔心齊。道大誰能象。天高不可堦。躋攀須努力。數子願言偕。</text>
<title>黃山舟中。敬次文正公韻。</title>,<text>落日蒼蒼帆外山。煙波一帶渺茫間。重來先祖曾遊地。八卦亭前水月閒。</text>
<title>東鶴寺。敬次文正公寄吉甫韻。</title>,<text>江湖不盡興。脫略入空山。路轉穿雲裏。溪流出世間。追先當日辨。懷我晩生艱。夜靜談經罷。弄簫峯月閒。</text>
<title>寒泉講堂。謹次陶菴韻。</title>,<text>廟門長對壁千仞。拜退空庭斜日凄。詠罷棹歌溪上去。淸流曲曲武夷齊。</text>
<title>採薇亭</title>,<text>金烏山與首陽靑。唱罷採薇獨上亭。孤竹淸風百世下。黃花又折祭先生。</text>
<title>上金烏山</title>,<text>雲邊碧出金烏頭。遊屐飛登八月秋。頂戛天垣凌白日。根盤南國鎭雄州。詩同衡嶽駕風下。望入吳門掛練浮。愧我心無仁智樂。偶探行賞思悠悠。</text>
<title>藥師殿</title>,<text>轉入巖間別有天。一菴孤寄似燈懸。藥師不返名惟在。松下雲深老鶴眠。</text>
<title>梅鶴亭。敬次文正公韻。</title>,<text>聞說黃公絶世塵。孤山亭子洛江濱。鶴去千年風滿柱。梅寒一樹月留人。南土名區多此地。西湖處士是前身。秖今屬作陽元宅。壁上舊題傳筆神。</text>
<title>寒風樓。謹次壺谷韻。</title>,<text>樓引遊筇上。臨崖地失平。簷端靑嶂出。檻外長江淸。晩到楓林節。忽生蓬島情。浩歌猶未盡。山月已來明。</text>
<title>按廉臺</title>,<text>赤裳秋日晩。酒後駕風輕。紅葉錦屛作。蒼崖雉堞橫。</text>
<title>護國寺。敬次晦翁別許順之韻。贈同行諸益。</title>,<text>盡日看楓葉。秋光入翠微。樓靜月留客。山空雲掩扉。今古鐵函秘。煙霞塵世違。西風寺下路。盃酒送將歸。</text>
<title>京中滯雨</title>,<text>滯雨孤舘夜。遠客懷何極。千里關河路。袖裏滿秋色。</text>
<title>過慕華舘有感</title>,<text>昔日慕華舘。今爲迎虜場。風泉從古感。駐馬久彷徨。</text>
<title>九月山四王峯。謹次雲坪韻。</title>,<text>八荒揮斥白雲空。脚底羣山蟻垤同。醉後長吟南嶽句。駕風飛下四王峯。</text>
<title>黃州滯雨</title>,<text>九月山中三夜宿。更尋長壽作仙遊。爲觀箕子遺風去。滯雨黃州使我愁。</text>
<title>西京懷古</title>,<text>積氣靑邱龍虎蟠。當年王業此中間。桓雄神子初開域。獜馬天孫去不還。流水三千載古國。飛樓第一區江山。至今猶說仁賢澤。八敎遺風萬世觀。</text>
<title>仁賢祠</title>,<text>蒼光山下仁賢祠。萬古遺民祭太師。洪範彝倫明日月。至今東國尙文治。</text>
<title>井田舊址</title>,<text>九疊殘城箕子國。井田依舊東西疇。後來若復三王政。遺制應徵樂浪州。</text>
<title>箕子墓</title>,<text>乙密臺西麓。云是聖人葬。聖人今不見。雲空浿水上。</text>
<title>練光亭。敬次栗谷韻。</title>,<text>浿江西割碧無盡。上有名區大拓開。野外羣巒張玉帛。月中仙樂下蓬萊。樓浮雨色洪濤立。船載流光落日回。千古胷懷何處寫。我來忘語久徘徊。</text>
<title>浮碧樓。謹次牧隱韻。</title>,<text>錦繡山河路。客登浮碧樓。長江雲萬里。大野月千秋。平壤三韓地。東方一士遊。人間有紫府。何用求仙流。</text>
<title>長淵金沙。敬次栗谷韻。</title>,<text>長洲雨歇澹無雲。金色沙堤遶海門。飛雪作峯遊不定。看來奇絶勝前聞。</text>
<title>石潭有感</title>,<text>石潭水接武夷淸。左海人文始大成。堯舜君民周孔業。千秋誦法李先生。</text>
<title>芙蓉堂</title>,<text>曲池荷滿碧城圍。中泛一堂秋水肥。先王何載駐淸蹕。猶有天香襲客衣。</text>
<title>謁淸聖廟</title>,<text>濯纓東海水。來拜二賢祠。大老當年義。淸風萬古辭。忍生周土粟。甘死首陽薇。朗讀唐人頌。空庭斜日輝。</text>
<title>海雲亭</title>,<text>曉過淸聖廟。暫上海雲亭。先王躍馬跡。碑下有空汀。</text>
<title>滿月臺</title>,<text>山河不改市朝新。秋草連城暗舊塵。駐馬臺前愁獨立。寒鍾雪月最傷神。</text>
<title>善竹橋</title>,<text>善竹橋頭斑血痕。千秋不死先生魂。獨立斜陽多感慨。前溪嗚咽似湘沅。</text>
<title>花潭祠</title>,<text>泉石呈奇五冠東。徐先生廟此山中。花潭之水如斯逝。想得當年舊主翁。</text>
<title>夜渡臨津江</title>,<text>看盡松山千萬疊。夜深明月渡臨津。一色金波三十里。滿江漁火對行人。</text>
<title>花石亭。謹次板上韻。</title>,<text>秋臯臨小閣。眼界入無竆。野含江水碧。岸轉霜林紅。先賢留往躅。百世觀遺風。千里西遊客。獨登明月中。</text>
<title>謹次南澗講會韻</title>,<text>梓乘猶謂必恭欽。况復玆邱寓道心。舊約重尋三日夜。千年無改一溪岑。先儒格致開茅塞。此地春秋際陸沉。往事鵝湖能繼得。風流不愧古猶今。</text>
<title>謹次從氏贈警齋金希文 正洙 韻</title>,<text>自警吾心自愛廬。閉關十載獨閒居。河南門下早聞道。桐柏山中歸讀書。勵志四箴存益固。檢身三省行惟餘。冰壺秋月先生宅。講樹淸陰尙未虛。</text>
<title>神勒寺舟下驪州。敬次叔父韻。</title>,<text>海岳將尋路不竆。春風移棹暮江東。遠天峯嶂森羅際。兩岸樓臺隱映中。牧老遺墟文藻在。懶翁古㙮水雲空。長洲笮纜遲遲日。魚鳥弄波歡意同。</text>
<title>淸心樓。謹次牧隱韻。</title>,<text>萋萋芳草黃驪岸。遊客登樓好解顔。曉樹晴生神勒寺。夕陽浮入龍門山。江天煙月皆吾有。海國文章半此間。陵柏蒼蒼頻入望。鼎湖千載白雲閒。</text>
<title>謁大老祠有感</title>,<text>魚水當年契合融。月沉陵柏泣蒼穹。先生祠廟長隣近。一體明禋蜀地同。</text>
<title>泛波亭。謹次白洲韻。</title>,<text>泛波亭下雨蕭疎。烟樹䑃朧邑里居。沙白渚淸山又碧。桃花春水見游魚。</text>
<title>斷髮嶺</title>,<text>行登斷髮嶺。皆骨露全形。斜陽試一望。塵夢覺初醒。</text>
<title>面鏡臺</title>,<text>一片寒山石。帆檣千尺高。下有澄潭水。淡黃照髮毛。</text>
<title>萬瀑洞</title>,<text>流水籠山遠是非。文昌詩句儘精微。天公餉我三淸樂。更有何人弄笛歸。</text>
<title>衆香城</title>,<text>萬朶芙蓉發。千層城郭危。玲瓏滿眼白。夕陽看最宜。</text>
<title>雁門岾。望毗盧峯。</title>,<text>千秋想像讀遺書。孟氏巖巖誰復如。特立毗盧天外屹。於山今日大觀初。</text>
<title>隱仙臺。謹次南塘韻。</title>,<text>狂奔爲瀑落爲淵。上有高臺不見仙。東望連天蒼海闢。大觀無後亦無前。</text>
<title>九龍淵</title>,<text>百丈危巖萬斛水。䨓霆白日動蒼穹。天借當年吾祖筆。千秋豪健與爭雄。</text>
<title>敬次文正公楓嶽韻</title>,<text>我愧玆遊仁智心。靈區猶不拒來尋。千形各具巖皆佛。萬仞高飛客亦禽。大眼無餘天下濶。奇峯又在海中深。歸家滿腹金剛氣。興到隨時一朗吟。</text>
<title>海上觀日出</title>,<text>重輪浴海底。冉冉騰天端。萬朶紅雲裏。仙官奉玉盤。</text>
<title>叢石亭。敬次叔父韻。</title>,<text>媧皇斧削石千叢。錯落呈奇滄海東。歸尋太極圖中理。萬變誰非造化工。</text>
<title>金蘭窟。敬次叔父韻。</title>,<text>危石參差亂倒懸。碧紅隨變夏冬天。上有靈芝垂不老。蓬壺仙去獨千年。</text>
<title>宋子臺。謹次重山齋李公 趾秀 韻。</title>,<text>夫子曾遊地。千秋一石臺。羹牆餘我思。斜日獨徘徊。</text>
<title>甕遷觀海濤</title>,<text>層濤吼怒遞隨起。始若雲興終雪飜。滄海四時張大樂。遊人到此卻忘言。</text>
<title>四仙亭。謹次簡易韻。</title>,<text>六六峯低斂翠蛾。湖平十里澹晴波。仙去千年空有迹。夕陽怊悵白雲多。</text>
<title>海山亭</title>,<text>雲白霞紅一望平。樓空人去萬年名。海如晦父山鄒聖。吾祖當時有善評。</text>
<title>淸澗亭。謹次簡易韻。</title>,<text>簡易名詩孰敢同。華陽健筆世無雙。今日登亭俱不見。空留海月入軒牕。</text>
<title>海雲亭。次龔天使韻。</title>,<text>海雲亭下水。曾得漢槎通。先哲留文墨。良春獻綠紅。江山疲客馬。天地過賓鴻。往事問無處。悄然對釣翁。</text>
<title>烏竹軒。謹次三淵韻。</title>,<text>商山山色遠岹嶢。巖竹蕭森碧未凋。奴隷亦能知白日。古今誰不仰雲霄。生千一運文宣朗。經數百年道漸消。當夜夢龍猶有室。尤溪之水泝源遙。</text>
<title>大關嶺。謹次屛溪韻。</title>,<text>天闢大關嶺。蒼蒼在半空。俯湖杯水白。盪海日輪紅。國比蠶叢僻。山纔鳥道通。登登心目濶。一策駕長風。</text>
<title>過莊陵</title>,<text>劒閣山光似九疑。陵前松柏暮雲悲。回首冥冥千古恨。子規啼血怨春時。</text>
<title>錦江亭</title>,<text>越山愁碧錦江淸。滿目風烟動客情。側身天地悲歌發。無限夕陽樓外橫。</text>
<title>淸冷浦</title>,<text>夕陽無語坐虛洲。杜宇聲中芳草愁。千秋嗚咽錦江水。空使行人淚不收。</text>
<title>島潭</title>,<text>移棹石門下。夕陽帆外遲。三峯如玉削。離立水中奇。</text>
<title>舍人巖</title>,<text>玉削雲根百尺餘。瑤函疑是秘天書。隔水科陽松影裏。行人指點易東居。</text>
<title>龜潭</title>,<text>石壁三千尺。危臨江水碧。江水洄成潭。益歎造化力。</text>
<title>玉筍峯</title>,<text>峯嶂爭抽筍。畫屛層疊開。長懷退陶興。落日載舟廻。</text>
<title>寒碧樓。謹次靜觀齋韻。</title>,<text>碧樓高出白雲端。江月初生客倚欄。一枕淸虛無夢寐。玉簫吹下五更寒。</text>
<title>瑞石山。敬次伯父韻。</title>,<text>玆山形勝冠南州。十載有心今始酬。萬仞穴臺人盪背。千叢瑞石劒尖頭。羣山蟠地高無對。大海連天碧不流。飛下毗盧回首望。飄然卻似上淸遊。</text>
<title>赤壁亭。謹次農巖韻。</title>,<text>劈出神工勢入天。縈廻一道俯淸川。遙憶黃岡千古地。舊居丁氏百年煙。歷歷江心花影瀉。迢迢厓頂月輪懸。飄然遐想多淸夜。留約蘭舟夢羽仙。</text>
<title>勿染亭</title>,<text>開亭占勝地。雲物媚人顔。江空花影瀉。山靜鳥聲閒。高標留往躅。幽境出塵寰。憑檻飛遄興。日斜卻忘還。</text>
<title>瀟灑園。謹次河西韻。</title>,<text>竹間深入境幽佳。松老花香遶澗崖。無邊霽月光風夕。想得前人灑落懷。</text>
<title>息影亭。謹次退漁子韻。</title>,<text>亭外蒼崖壓水聲。春深松竹自生淸。二老高風今不見。夕陽惆悵遠人情。</text>
<title>松江亭。謹次板上韻。</title>,<text>結阜危欄對碧山。沙邊立馬詠汀蘭。大野西廻臨曠遠。長川中割接瀰漫。松老高風千載想。樓虛爽氣暮春寒。漁人唱罷瀛洲曲。帶月尋歸舊釣灘。</text>
<title>拜河西先生墓</title>,<text>東方出處說湛翁。宇宙高名白日同。斜陽登拜先生墓。灑淚萬山松柏風。</text>
<title>邊山</title>,<text>蓬山奇出海心空。龍處騰蟠勢轉雄。翛然不覺瀛洲遠。月頂臺邊欲馭風。</text>
<title>楚山有感 己巳</title>,<text>今年過楚山。收淚遺碑讀。忍說當時事。至痛盈我腹。</text>
<title>德裕山</title>,<text>德裕鎭南服。獨立勢全雄。天地淑氣積。萬古出鴻濛。吾生好遠遊。飄然駕長風。危臨香積巓。呼吸帝座通。精神四飛揚。怳若跨虛空。大海遙圍帶。羣山盡鞠躳。履下乾坤窄。浮雲積翠中。使我胷襟豁。豪氣追晦翁。飛下白蓮菴。月色已上東。平生萬里心。一瀉喜融融。</text>
<title>搜勝臺。敬次退溪韻。</title>,<text>臺作穹龜伏。屹然宇宙佳。水瀉魚猶泳。石奇蘚不埋。自有淵翁興。那知退老懷。花香松樹碧。鎭日坐陰崖。</text>
<title>文正公諱日。敬次大全韻。二首。</title>,<text>斯文痛恨楚山鄕。舊甲今回百八霜。晦明伸屈無竆事。灑淚楸前心獨傷。春秋大義無人尋。荒落巴山古木深。祭罷悲歌中夜泣。悠悠江漢識吾心。</text>
<title>雙溪</title>,<text>轉入雙溪洞。奇觀隨處生。淸泉舍復得。秀壁去還迎。人在先天界。水流不世情。高歌懷往哲。此地有遺英。</text>
<title>懷孤雲</title>,<text>朝飮神仙臺。暮宿麻姑村。欲訪孤雲蹟。轉入伽門。徘徊古松下。流水白雲痕。</text>
<title>紅流洞。次孤雲韻。</title>,<text>斷續蒼崖接衆巒。百泉吼怒赴中間。孤雲遺句臨風唱。一抹紅霞映碧山。</text>
<title>矗石樓。次板上韻。</title>,<text>水抱孤城也自流。秋風立馬夕陽洲。長江不盡英雄淚。白日高懸矗石樓。天畔烟雲開野色。月中歌吹摠詩愁。吾生幸際昇平世。千里南來作勝遊。</text>
<title>露梁懷李忠武</title>,<text>百戰江淮垂大勳。至今人說李將軍。秋草荒凉遺祀地。臨風淚讀華陽文。</text>
<title>錦山</title>,<text>南海中有山。世稱小蓬萊。上多古仙迹。不許俗人來。我發晉陽城。飛渡露梁津。原野滿秋色。楓菊經雨新。行行近仙山。異彩眼忽驚。褰衣上高岡。森列玉崢嶸。中藏萬物草。髣髴金剛面。岹岹坐仙臺。惆悵人不見。白雲千載下。永嘯歎孤遊。移步上九井。甘泉淸不流。瓢飮以沃渴。還笑漢武盤。天風拂吾袂。虹門得奇觀。古佛築船出。事與齊諧同。傍有小石窟。舂撞聲應雄。怳惚張仙樂。飄颻韻不勝。暮投菩提宿。曉候日輪騰。雲物變千態。異觀特無方。烟臺是高處。雲海接蒼茫。天氣遇淸明。眼入南夷界。平生四方志。遠遊無此快。朗吟南嶽詩。復向扶蘇巖。絶壁跡難騁。躋攀度峻巉。臨巓憑虛空。白雲生履端。下有古篆刻。徐市名不剜。嘉平世已遠。仙遊有誰企。高歌發長歎。臨風更徙倚。我行難久留。遐想若有負。寄語山中人。歲暮來相守。</text>
<title>智異山。謹用文正公楓嶽韻。</title>,<text>當年虛負子長心。五十飄然一杖尋。七佛庵容藏古木。天皇峯勢駕飛禽。無多世界三千窄。不盡滄溟萬丈深。小魯聖嘆今始覺。八荒揮斥晩歸吟。</text>
<title>觀老人星</title>,<text>日月臺邊宿。南天曉候星。一柄紅蓮燭。煌煌耀紫冥。</text>
<title>山天齋</title>,<text>南冥亭子德川東。雲木蒼然歲月空。卻看頭流山色古。千秋不盡先生風。</text>
<title>換鵝亭</title>,<text>江淸沙白繞亭欄。林外斜陽映碧巒。風烟不讓稽山勝。吾祖曾評伯仲看。</text>
<title>荒山大捷碑</title>,<text>聖祖神功過漢唐。讀碑斜日久彷徨。傍人莫說巖邊血。基我東方萬世康。</text>
<title>二止堂。敬次板上韻。</title>,<text>堂古遺風在。巖花閱幾秋。倫常扶廟社。道脈溯程周。宇宙生吾晩。溪山感舊遊。長懷二老躅。乘月下空洲。</text>
<title>會講龍門書堂泛月前江。以唐人詩句分韻。得烟字。</title>,<text>濟濟龍門士。會文同此筵。絃歌追舊日。俎豆感先賢。野濶多靑嶂。江空鎖暮烟。微吟仍酌酒。候月更登船。</text>
<title>次元玉田 世范 壽筵韻</title>,<text>我觀南極老人來。前秋。登南嶽見之。故云。 聞說丹邱一甲回。溪壑淸光相映處。門庭和氣轉佳哉。久爲巖穴孤棲客。虛擲梢工副手才。十世公家傳此壽。春風長在祝眉杯。</text>
<title>挽辛生致喬 世根</title>,<text>人也才尤俊。於焉閟九泉。秋山寥落處。獨立淚空懸。</text>
<title>謹次芳草亭板上韻</title>,<text>曠野秋亭碧月新。我懷蕭灑想前人。老松高柳參差地。一氣同流芳草春。</text>
<title>挽朴子範 洪鎭</title>,<text>我雖識子晩。忠厚慣聞名。志存范氏禱。分守董生耕。庭蘭知積慶。床瑟得和聲。萬事渾成夢。空留山月明。</text>
<title>次李用明 起晦 不流齋韻</title>,<text>處世和爲貴。存心更勿疑。苟知強矯義。自有箇中宜。</text>
<title>夢賚亭。謹次性潭韻。戊寅。</title>,<text>丙寅初夏。余自滄江登斯亭。壁揭潭翁詩。而遊在是歲。心竊奇。幸今暮春復過此。又與屛溪之遊同年。此誠非偶然者矣。玆敢忘拙。謹次潭翁韻。以副亭中諸君子勤請之意。夢賚奇緣重。十年再宿亭。滄江春樹碧。蘭寺曉鍾淸。先輩留餘韻。主人守古情。胷襟湖海濶。杯酒且相傾。</text>
<title>暮秋日暖。庭前梅菊共發。感而有作。</title>,<text>籬落寒梅隨菊發。九秋便作早春辰。待月攜朋花下飮。聊將晩節托前人。</text>
<title>順天安島。次府伯尹公 致聃 寄示韻。</title>,<text>不佞於詩未有學焉。知舊有寄。未嘗報和。今於公海上投瓊。誠不可株守宿戒。忘此陋拙。謹步仰呈。聞說南溟靈血藥。使人多服長爲樂。賴玆勤意遂初心。深謝明公珍重約。</text>
<title>白巖物外菴。書贈桂煥上人。</title>,<text>物外多淸勝。一菴寄碧山。蟠松聯㙮古。翠壁繞簷還。境絶無人到。形忘任我閒。爾追遙釋志。肯搆百年間。</text>
<title>叔父會朴芸牕 性陽 諸公。講學于二止堂。拈名字韻。謹次。</title>,<text>良會踵前哲。一區千載名。習禮山如揖。談經月滿楹。流俗淫辭眩。絃歌此地成。追惟多少事。俯仰感吾生。</text>
<title>贈權君公立 命煕</title>,<text>每對遠朋愧我疎。槐陰滿砌讀鄒書。紛紜斯世多歧路。篤信聖賢莫負初。</text>
<title>感懷有吟 二首</title>,<text>衣冠東魯便腥塵。草野憂深白髮新。宇宙無人回落日。雲林何處託吾身。海外詖淫眩八州。人爭趨利不知羞。世遠雲巴誰有闢。遺經獨抱竢千秋。</text>
<title>水城。次家弟東玉 秉珣 韻。</title>,<text>斷崖疊嶂繞爲城。泉石開顔一境明。造物深藏應有待。徘徊盡日寫吾情。</text>
<title>敬次叔父元朝韻</title>,<text>胡騎東城白日塵。又逢涒灘倍傷神。海國生靈漏船載。長吟老柏想前人。</text>
<title>沃川鄕校。行重愼兩先生陞廡享祀。仍設講學。叔父拈壬申釋菜時御製韻。寄示謹次。</title>,<text>公議百年定。縟儀今始成。詩禮斯文嫡。綱常萬古名。爲懼淫辭眩。扶回世敎明。承流賢太守。設講會諸生。</text>
<title>次李靑蓮紫極宮韻</title>,<text>太白年四十九。作此詩。其後蘇，黃及諸老先生。亦皆效之。今余賤齒適與相値。故敢忘僭猥。謹次述懷。恭惟古聖訓。煌煌載編竹。利義判陰陽。擇之乃可掬。諸夏久陸沉。左海衣冠獨。我生詩禮門。昏懵無歸宿。四十九年非。知改誠難卜。戰兢如臨淵。願學顔克復。况且遭不辰。世路多翻覆。守志無忝先。惟在講理熟。</text>
<title>龍門講會。芸牕朴文丈。用朱詩分韻。余得然字。</title>,<text>良會龍門續舊緣。滿堂襟佩共欣然。幾人奔蹶趨名利。此地文明講聖賢。草樹凝烟迷野際。江波如練照欄前。絃歌纔罷剩豪興。載酒淸遊月滿船。</text>
<title>聞衣制變改之令。吟七絶述懷。三首。</title>,<text>海嶽陸沉帝可汗。一隅僅保漢衣冠。餘陽又剝回無地。從古厄何在涒灘。培養儒風五百年。先王恩德孰能宣。宇宙無人東海蹈。悲歌中夜泣蒼天。微臣無路報殊恩。忘分違時敢進言。從此入深尤省事。抱經自靖獨關門。</text>
<title>贈別梁允範 相禹 西歸</title>,<text>感君千里訪吾頻。槐月書樓意更新。莫道世間多少事。杜門耕讀是安身。</text>
<title>挽都正金公 宅義</title>,<text>落落松崖老。典刑啓後人。雅操稀今世。達尊備一身。顔巷貧何病。董生行有純。先儕公又逝。遙望淚盈巾。</text>
<title>山齋。與金鶴老 頤壽。共次唐詩韻。</title>,<text>我居新買沃州山。塵念日消心自閒。花竹琴書隨處管。一溪流水送人間。</text>
<title>元朝春祝</title>,<text>百年難遇歲朝春。聊以何辭祝汝身。國家無事村閭靜。安分看書業日新。</text>
<title>叔父校勘隨箚。拈大全韻賦示。謹次。</title>,<text>世路紛紛醜妒姸。閉門啖薺講遺編。眞源巴曲來寒水。舊會澗南凝暮烟。廣備典謨辭奧矣。精分毫縷義昭然。函筵恨未承餘論。將把墨庄送我年。</text>
<title>敬次文正公和獨樂齋具公西山草堂韻</title>,<text>憶曾具氏草堂前。吾祖題詩日月懸。惟有年年春蕨老。西山山色也蒼然。</text>
<title>鄭君大卿 奭采 以其大人所贈韻。要和遂次。</title>,<text>入峽離羣久。跫音喜子行。滿天風雨起。無地日星明。從古剛腸幾。憂時白髮生。閉門耕且讀。相勖是吾情。</text>
<title>謹次叔父花樹會韻</title>,<text>宸衷不許致休年。優老恩光日正圓。樂在淸時鍾鼓外。祥呈英閣畫圖邊。延宵情話蘭陵族。晩景風流洛社賢。春酒玉缸香未盡。天花亂墜講劘筵。</text>
<title>蓮花島</title>,<text>蒸炎六月向南來。蓮嶼瘴雲鬱未開。孤店殘燈添客緖。海天一雨過黃梅。</text>
<title>白雲菴。贈高中軍謹攀。</title>,<text>竹陰滿砌石泉鳴。遠客登亭邀月明。傍市小區開別界。灑然想得主人情。</text>
<title>忠烈祠 二首</title>,<text>松杉蒼鬱古祠前。颯爽靈風動劒筵。八賜皇明紀功大。千秋孰不仰雲天。長懷忠武善揚兵。人說板橋夷膽驚。今作一家羞莫雪。百年志鬱何時平。</text>
<title>大觀臺</title>,<text>萬竹山腰大觀臺。逈野茫茫眼豁開。遠遊豈爲煙霞媚。欲躡前賢舊躅來。</text>
<title>孤山亭。贈鄭應賢 喆基。</title>,<text>高處亭依竹。敞幽自不竆。江聲透戶冷。野色凝簾空。地得南州勝。楹留古士風。主人迎我喜。寘酒月明中。</text>
<title>新安精舍。參講會有感。</title>,<text>南來觀盛事。山社講遺編。曾祀先賢地。重參多士筵。巖花香透戶。林雨響添泉。怡然坐忘返。峯月入牕前。</text>
<title>山居述懷</title>,<text>我生不古辰。東國歲又暮。蹄跡交人居。詖淫塞正路。俗尙惟恬嬉。委運不之憂。駸駸似長夜。宇宙孰與儔。嘐然自寡合。屛跡雲林遙。寵辱兩相忘。經濟付漁樵。無地施范志。有時讀楚騷。養閒知道泰。事少豈心勞。西江浪滔天。山深夢不驚。蹈海懷高風。談玄竟虛名。隱几思悠悠。有守樂靜居。巖泉奏琴韻。庭鳥窺床書。嘯詠坐松陰。襟懷淡若虛。誰尋物外蹤。慕古違世好。白髮友殘編。優遊以終老。</text>
<title>棲碧亭</title>,<text>幽棲十載志。今日起新亭。流水明如鏡。蒼崖繞作屛。境深何染俗。牕靜可談經。淸福惟君賜。徘徊月滿庭。</text>
<title>龍門書堂有感</title>,<text>寂寂龍門社。人遐餘韻悠。山瞻喬嶽屹。源溯滄洲流。野濶天光遠。江空月影留。絃歌猶不絶。庭草感千秋。</text>
<title>保晩齋。謹次板上韻。</title>,<text>行藏隨霽潦。夫子戰兢臨。宇宙塵煙滿。江湖歲月深。頹波惟柱屹。晩菊豈霜侵。牕靜閒觀理。遺編託暮心。</text>
<title>叔父會芸牕，枕泉諸公於龍門書堂。講宋子大全。拈出大全中和朴士述韻。謹次。</title>,<text>夫子嶽降地。月伊山繞屛。繼開而集成。道大涵八溟。密勿魚水契。事我前王寧。尊攘明大義。千古耀瞻聽。遺書百二編。萬理俱滀渟。珍重諸長老。有約同合萍。此地講此書。依然侍雪庭。日夜硏究熟。不覺簷雨零。古道雖在此。邪說誣六經。理消慾日長。晦盲已有齡。陽復兆此會。斯文賴典刑。願言廻迷塗。也燭夜衢冥。戰兢無墜失。法門自不扃。</text>
<title>太白山。次同行諸君韻。</title>,<text>雄鎭東南勢揷天。尊嚴氣像獨超然。長風高冷餘崖雪。碧海迷茫點島烟。極目方知宇宙濶。傾身可傍日星懸。望京臺畔徘徊立。宿願初酬白髮年。</text>
<title>淸凉山。謹次松齋李公 堣 韻。</title>,<text>淸凉秀色出羣山。十二峯頭步月還。先賢遺地如攀誨。豈爲謾遊來此間。</text>
<title>謁陶山書院</title>,<text>瞻拜遺祠曠感深。空山肅肅大江臨。幽貞門外梧桐月。想得先生灑落襟。</text>
<title>拜退溪先生墓有感</title>,<text>陶山歸路上高岡。爲是先生衣履藏。拱立空階無誨語。松杉斜日我懷長。</text>
<title>映湖樓。謹次板上韻。</title>,<text>永嘉山水此樓多。前代遺扁名又加。客路細分芳草渚。僧鍾時出白雲家。杯中浮影來簷月。沙際幽香隔岸花。還覺吾身逃物外。何煩雲漢泛星槎。</text>
<title>朝陽閣</title>,<text>迢遞朝陽閣。三山二水中。野光接天碧。花影映灘紅。宇宙多遊客。文章獨圃翁。莫嫌城市近。憑檻灑淸風。</text>
<title>玉山溪亭。謹次晦齋先生韻。</title>,<text>溪榭傍遺廟。幽閒占得圓。水廻流白石。樹老鎖靑烟。君子藏修地。玉山別有天。我來懷往躅。謦欬尙依然。</text>
<title>東京行中</title>,<text>周遊嶺外度春風。千里吾行拄短筇。野色虛無雲斷隔。水光遙與海相通。山河覇業前朝夢。士女衣章古國容。遠客逗遛芳草際。暮烟殘郭恨無竆。</text>
<title>東都懷古</title>,<text>元氣毓靈大地東。故都三月草芃芃。一代繁華流水盡。千年文物落花空。玉笛淸哀傳舊響。金鍾洪大費神功。傷心欲問興亡事。半月城邊落照紅。</text>
<title>盤龜臺</title>,<text>路出盤龜別有天。石峯奇絶小溪邊。異代至人懷不見。風煙汗漫古臺前。</text>
<title>宋公壇有感 二首</title>,<text>萊州舘外宋公壇。萬古雲霄白日寒。老柏森陰啼野鳥。南來遠客獨傷嘆。斜陽出讀南門碑。往事悠悠更語誰。百年遺憤何時雪。東望腥塵撫劒悲。</text>
<title>沒雲臺</title>,<text>萊州斜日沒雲臺。海水連天萬里來。此地傷心鄭萬戶。臨風欲酹故徘徊。</text>
<title>明湖</title>,<text>沙積海門漸作陸。人居不過百年餘。往劫滄桑今始覺。淳風有似鴻濛初。</text>
<title>金海述懷</title>,<text>幽都舊駕洛。開業同羅時。水轉江通海。山圍壤接夷。鎭風留古㙮。崇善瞻遺祠。落日盆城下。徘徊歌黍離。</text>
<title>嶺南樓。謹次東岳李公韻。</title>,<text>嶺南名勝說斯樓。春日登臨遣客愁。峽氣雲從龍嶽出。水光川抱馬巖流。孤菴明月鍾聲落。萬戶晴烟樹色浮。夜久坐船風露冷。一江蘆荻似淸秋。</text>
<title>拜道東書院</title>,<text>戴尼山下道東祠。杏樹陰濃春日遲。分明此地遺風在。小學書中早得師。</text>
<title>涵碧樓</title>,<text>三月南遊客。攜筇不暫休。山河無傑句。宇宙有名樓。危壁當簷立。晴江繞檻流。巖題看先筆。步下夕陽洲。</text>
<title>贈別朴子商 起震</title>,<text>共君結夏碧榴陰。臨別求言意更深。邪說紛紛迷正路。愼其趨向莫渝心。</text>
<title>與李聖器 秉瑚，鄭大卿，安稺章 成煥 諸君。會武溪山亭。校近思續錄。拈韻求和。</title>,<text>乙未仲夏月。同志會三四。續編有校役。寒泉依故事。筆刪用心苦。對床更相議。泉響入戶冷。燈光到夜邃。叔季起淫辭。恒抱憂世意。縱有一葦力。難抗滔天水。願言吾黨士。經旨講未已。</text>
<title>攜宗人景訥 達用。上息藏山。</title>,<text>斜日攜筇向壁行。巖間不絶澗流鳴。臨巓始覺胷襟闊。曠野微茫秋氣淸。</text>
<title>生朝。敬次叔父寄示韻。二首。</title>,<text>白髮追思提哺辰。流光如電六旬春。劬勞恩重無毫報。至痛偏多孤露人。世事艱危遭不辰。此身虛老碧山春。恐負詩中期勉意。那能毋忝似前人。</text>
<title>敬次叔父守歲韻</title>,<text>白髮飄零歲暮中。滿天風雨忽驚衷。病軀孤坐愁難破。羣弟趨庭恨未同。東魯衣冠垂美制。萬邦開化說新功。一家復得團圓樂。此外悠悠任碧空。</text>
<title>次家兒離鄕韻</title>,<text>往禩還鄕好伴春。毁形今日痛心眞。寧爲巖穴枯栖客。忍效蠻邦斷髮人。千聖衣冠何地保。百家功利此時新。南州風雨紛紜避。幼老啼寒說不仁。</text>
<title>丙申元朝有感</title>,<text>今朝復見設弧年。孤露餘懷有倍前。又値斯時人混獸。白頭無語仰蒼天。</text>
<title>夢圃隱先生有感</title>,<text>小華文物賴先生。五百年來治敎明。秖今擧世爲長夜。獨向深山守我貞。</text>
<title>山齋感吟 四首</title>,<text>開化紛紜惟利趨。不知禮義入昏衢。文武恬嬉忘國恥。強齊誰有管夷吾。小華變俗學夷人。風雨長冥漢水濱。先王文物餘無地。獨坐深山歎不辰。屈子懷沙千古悲。空懸日月感吾思。滿腔熱血何時洩。白髮堪憐命一枝。夷夏大防萬世陳。義嚴亦重君臣倫。炳然此意無人識。時讀春秋淚滿巾。</text>
<title>又吟一絶示同志</title>,<text>時議嘵嘵夷夏同。衣冠難保浿江東。山人肚裏春秋在。千古長欽蹈海風。</text>
<title>謝朱溪使君趙周卿 秉瑜 九日送酒</title>,<text>滿庭秋色起遐心。靜對黃花到夜深。誰識潯陽籬下趣。白衣送酒獨知音。</text>
<title>與趙使君上德裕山</title>,<text>匡廬秀色聳秋天。轉上崔嵬萬丈前。放眼危巓恢宇宙。盪胷絶壑闢雲烟。高楓交映斜陽際。遙海迷茫積翠邊。勝日聯筇曾有約。使君淸致滿樽筵。</text>
<title>山居有吟</title>,<text>野心已被白雲緣。巖月溪風不用仙。杞菊生涯拋世念。男兒事業付殘篇。山中名隱關牛去。松下棊酣商皓眠。象外無憂高卧者。仰天長嘯意超然。</text>
<title>偶吟</title>,<text>東方有一士。慕古志嘐嘐。知命安吾義。守淸厭世淆。琴書多歲月。富貴隔雲霄。末路知音少。碧山對晝宵。</text>
<title>獨坐感吟</title>,<text>謝客深居竹掩門。生今學古歎時言。王風墜地誰能起。邪說誣民世益昏。雪滿竆山人卧病。梅香短榻酒盈樽。心懸魏闕頻依斗。卻忘吾身物外存。</text>
<title>除夜有作</title>,<text>獨坐寒燈夜漏遲。暮年懷舊意空悲。夷夏無分開化世。衣冠誰識文明時。梅砌風來香襲戶。竹扉雪映客吟詩。樽前白髮多愁緖。更把殘書到曉之。</text>
<title>丁酉元朝</title>,<text>自歎衰齡過六旬。居然白髮又逢春。老妻煖酒頻迎座。稺女誇衣喜走鄰。叔世達人離道遠。雲林竆士樂天眞。靜中觀物多幽趣。漸覺浮生誤一身。</text>
<title>春祝三章 四言</title>,<text>九野寒威。兩儀昏濛。風雨長夜。純坤乃竆。剝陽來復。天道有常。春晷發榮。萬物欣昌。哀彼民生。遭世變難。蹄跡交居。載愁載嘆。陰雨開霽。文明運回。家國咸寧。蹈詠春臺。擧世大寐。孰爲我醒。進學日新。見義益精。安時處順。毋負帝衷。和氣盈室。終歲融融。</text>
<title>傷時</title>,<text>宇宙殘生歎不時。危言數發少親知。鱗翔同處喪人道。貨利相先謂世煕。千古傷心周鼎問。小華難見漢官儀。杜門山谷持吾義。詩酒長留象外思。</text>
<title>詠懷 三首</title>,<text>吾年六十二。閱世鬢添霜。昭代期商楫。竆途託晉狂。人間風異響。天下道惟喪。素志終歸謬。微吟山日長。山深萬籟靜。獨坐思悠悠。無謀拯一世。有守竢千秋。江湖多白髮。廊廟設新籌。飮酒離騷讀。時時遣我愁。老來多慷慨。白髮寄山中。分定心猶泰。身閒念亦空。世無士雅楫。遙想蘭溪風。壁立光吾道。願言學晦翁。</text>
<title>夢事有感</title>,<text>元月三日夜。夢見三日幷出。驚心而覺之。追後得聞。是日果有天變。太陽分光爲三。白氣圓圍。又有虹貫。自東向南。過數時乃消。未知此警應於何事。而余之夢兆。誠可異也。因吟一絶以記之。一天三日共分暉。白氣如虹貫又圍。始我不知終警夢。自然心思動玄機。</text>
<title>人日吟</title>,<text>新年人日喜天晴。願掃妖氛樂太平。病榻起吟梅下月。閒機自得養吾情。</text>
<title>有懷偶題</title>,<text>冥冥風雨夜。秉燭有誰人。宇宙發長歎。徘徊象外春。</text>
<title>武溪講會。次趙周卿韻。</title>,<text>物外名區世已知。良辰此會又傷時。巖泉瀉急衣寒透。講樹陰濃日過遲。太守右文治有本。諸生辨旨語多枝。好懷竟夕迎新月。恐是勝緣難再期。</text>
<title>送李文翁 憲煕 西歸</title>,<text>李君文翁。聞余虛聲。遠訪于沃州山中。談經說禮。相守閱一箇月。聖人嘗言朋來之樂。以其有道義及人也。余素無分寸之得。無以副請益之意。則豈可不忸怩也哉。今於告歸。吟成一絶詩奉贈。以作千里替面之資。愧君千里慕虛名。松月山牕肝膽傾。短策臨行求別語。抱經謝世守心貞。</text>
<title>敬次文正公和陶六章韻。志懷。四言。</title>,<text>維昔殷師。洪範有書。來敎八條。東民欣娛。九夷變華。孔聖欲居。寥寥復晦。道喪剝廬。運啓煕朝。崇儒爲珍。治敎休明。君君親親。羣賢迭作。繼聖開人。大倡斯文。德有其鄰。世降俗頹。惟利孜孜。詖淫塞路。洋敎隨之。朋姦爲倀。熄迹亡詩。列聖休澤。曷不仰思。窄袖斷髮。華夷無分。大界陸沉。溘然是忻。凓冽獰風。慘憺愁雲。周禮在魯。邈矣莫聞。皓天難復。極寃疇鳴。我生不辰。有涕其零。日暮道遠。念切西京。徒詠榛苓。崩心靡寧。採菊之士。蹈海之風。千載仰止。時義得中。勉爾守貞。圖厥有終。頹波作砥。是乃保躳。</text>
<title>次梁氏松石亭韻</title>,<text>地以碩人勝。南州擅一邱。高風餘象外。危檻枕流頭。岸古松陰瘦。潭空月影浮。超超起我想。佳約蘭舟留。</text>
<title>次金氏醉睡亭韻。與其本孫 秉奎。二首。</title>,<text>空山蘿月古。暮渡柳風輕。遙憶亭中老。烟霞隱姓名。淸標風百載。幽谷草生香。景物渾依舊。遊人對夕陽。</text>
<title>戊戌元朝。吟得一絶。</title>,<text>早年志業負心慙。白髮居然六十三。滄桑百變時遭難。寄跡深山守草菴。</text>
<title>贈別崔舜瑞 載鳳，君寶 國鉉 二君西歸。二首。</title>,<text>移家深僻地。不使世人知。千里惟君訪。卻慚無有資。臨別求言贈。將何遠寄音。劬書身且敬。聊守歲寒心。</text>
<title>月出山</title>,<text>石嶂嵯峨列眼前。東風遊屐上危巓。羣山斂勢平蟠地。大海含形遠接天。客袂憑虛多逈想。花觴迭擧著奇緣。陰雲誰使能開豁。回首九江意悄然。</text>
<title>西湖贈別朴君允彦 寅相</title>,<text>靈山得遇主人賢。石逕遊筇三月天。客路煩君多勝具。西湖臨別意茫然。</text>
<title>三碧堂。謹次三淵韻。</title>,<text>高人遺躅在。三碧永相持。吾祖筆惟古。淵翁詩敵誰。聊知傳守業。方看後凋姿。山雨送遲日。悠然興不衰。</text>
<title>白蓮菴。敬次文正公韻。</title>,<text>春山霞氣上人衣。石逕蓮菴短策揮。仰讀板詩偏感舊。徘徊斜日整襟歸。</text>
<title>天冠山</title>,<text>名山南國昔周遊。宿願天冠獨未酬。千里駕風臨絶頂。身如羽化伴仙流。</text>
<title>長川齋。次板上韻。</title>,<text>魏氏長川業。百年此一樓。境深忘世慮。人古想天遊。霞氣巖花濕。雷聲石澗由。少留酬勝賞。對月共觴流。</text>
<title>富春亭</title>,<text>淸風金氏富春亭。一帶桐江碧繞庭。不換三公惟此地。客來盡日步虛汀。</text>
<title>木美菴行鄕飮酒禮。感吟。</title>,<text>小華文物化爲戎。猶有故家尙禮功。賢主嘉賓相讓地。觀瞻易易變鄕風。</text>
<title>超然亭。吟贈主人趙秀汝 俊燮。</title>,<text>亭起幽深處。宜爲隱者居。苔痕遊澗鹿。花影戲池魚。信宿聽山雨。開懷談架書。超然塵慮息。瀟灑我襟虛。</text>
<title>瞻謁安文成公遺像</title>,<text>東方文敎肇先生。功被後人誰與京。肅肅中堂遺像儼。整襟斜日忘歸程。</text>
<title>贈李純玉 種珏，敬倬 種漢 西歸。</title>,<text>儂曾謝世不求知。有客叩門月上籬。風雪紛紛山外急。試看庭竹歲寒期。</text>
<title>別吳上舍祥用 龍濟</title>,<text>喜君遠訪寂寥濱。蘿月松風逈不塵。書事悤悤談未盡。首陽山下送歸人。</text>
<title>棲碧亭。拈宋子大全鳳棲寺韻。聯句。</title>,<text>武夷山下榭。以文會方四。主翁。 雨蓑頭流嶽。風韻空林寺。金文洪。 眞源知在此。諸子得其止。金頤壽。 傳法心惟一。良箴戒無二。卞孝錫。 一部丌上書。數旬講未已。鄭奭采。 摳衣喜近藍。盍簪誇御李。房容圭。 水月千載朗。風烟九曲邃。李柄運。 有景瞎何模。言志聖亦戲。李柄轍。 卜築知何日。大隱世紛避。愼炳民。 狂瀾方潏蕩。斯道復振起。朴起震。 流水洗塵心。靑山入詩議。朴來復。 遺儀多想像。大義扶宗旨。申泰庸。 蹈海想高風。好辯豈余志。主翁。 此地考槃樂。晦翁遇遯意。文洪。 良誨能愈疾。紀言溢於紙。頤壽。 於古難此會。來後徵今祀。孝錫。 地無讀春秋。誰與說仁義。奭采。 丈夫千載憂。治心只一事。容圭。 在座兩夫子。升堂幾善士。柄運。 詖淫盈一世。隻手誰扶躓。柄轍。 狂奔籠四壁。層巒列萬騎。炳民。 今此校讐役。愧余猥列齒。起震。</text>
<title>次宋君允章 柱憲 花樹契韻</title>,<text>有契名花樹。知君世守眞。奉先誠已洽。保族義相敦。美矣家風古。藹然和氣春。千秋韋氏事。今日與之倫。</text>
<title>別黃伯憲 度堅 歸北</title>,<text>十年相對兩衰人。傾倒書樓意更新。臨別勖君時有義。抱經守志是安身。</text>
<title>見新曆有感</title>,<text>歲暮山中客。孤燈憂轉新。曆元廻甲子。世變定無辰。儒術難醫國。淫辭競誣民。身雖藏物外。白髮夢驚頻。</text>
<title>贈別韓華汝 東奎，孺安 履泳，李子晦 容鎬。</title>,<text>千里來相守。虛聲愧我情。對牀談理好。呼酒論心傾。晦壁惟光道。揚玄是狂生。慇懃臨別語。耕讀勿求名。</text>
<title>次魏稺恭 啓溫 寄示韻</title>,<text>山居遊鹿是芳鄰。蘿月松風養我眞。多謝故人珍重句。歲寒相守遠囂塵。</text>
<title>己亥元朝。偶吟。</title>,<text>後天一老叟。獨抱不辰憂。堪笑沃州買。雲林恨未幽。</text>
<title>家弟回甲生朝。志喜寄勉。二首。</title>,<text>重回丙巳設弧年。好是弟兄相後前。三世吾家初有慶。老星長照祝眉筵。斯日偏多小宛情。念先不寐勖微誠。抱經深谷安吾義。征邁餘年勿忝生。</text>
<title>花林洞居然亭</title>,<text>老去猶餘興。佳辰輒有行。名區三洞地。全氏百年亭。人在先天界。山含太古情。幽閒兼敞豁。微詠下空汀。</text>
<title>光風樓</title>,<text>山水中間此一樓。光風千載想前遊。不須簷外邀新月。滿酌村醪意更幽。</text>
<title>月城草堂有感</title>,<text>斜日竹牕下。石幽老檜陰。先生曾卜地。後學此聯襟。山帶王春色。水流朝海心。設講如攀誨。徘徊增感吟。</text>
<title>四仙臺</title>,<text>穹巖層疊接雲霄。松檜蕭森暑氣消。對酌淸流歌窈窕。蓬萊仙子庶幾招。</text>
<title>某里。謹次桐溪韻。</title>,<text>一宇王春獨在斯。樓前花葉尙離披。世衰誰識先生義。感古彷徨斜日移。</text>
<title>搜勝臺</title>,<text>搜勝臺遊久。重來步澗阿。奇巖銀削立。流水鏡如磨。前代留文墨。居人且詠歌。攜樽松下飮。漫興暮年多。</text>
<title>芳草亭。又次原韻。</title>,<text>亭前芳草雨餘新。濃沫溪山正可人。聞說潭翁來習禮。秖今想像一團春。</text>
<title>襃忠祠。行鄕飮禮。李允卿 祚永 拈韻於退溪集求和。遂次。</title>,<text>緣公一死妖氛淸。聖代襃綸白日明。故老猶傳凝紫氣。寒松想得後凋情。觀聽多士橋門繞。揖遜盛儀緜蕝橫。鳳有佳毛蘭有馥。雲仍不墜舊家聲。</text>
<title>東魯齋鄭君大卿設講。講罷。吟一絶以贈。</title>,<text>三聖山前東魯齋。靑襟濟濟共提攜。疑難相辨傾千古。講樹濃陰春日低。</text>
<title>金斯文子元 勳。遠訪吟詩求和。忘拙追步。</title>,<text>愧余不學便年衰。養病林泉醫莫治。深抱麟經空有淚。一生兢惕祖謨貽。南州高士喜庚同。短策穿雲遠路通。白髮初筵如舊面。數宵山雨好傾衷。</text>
<title>霞石李台 容元 與金尙書 鶴鎭。約余會臨陂樂英堂。拈韻共賦。</title>,<text>烟霞深處見堂楣。三老逢迎樂在玆。百里蓑行寺會。諸生講約隱屛儀。連簷海色胷仍豁。滿砌松陰韻自知。此座團圓難再卜。一宵麈話是吾師。</text>
<title>挽洪致萬 鍾協 大人</title>,<text>惟翁淳實得天姿。守分林泉樂在玆。敎子明農行誼篤。八旬於世不求知。</text>
<title>考巖書堂。行鄕飮禮。拈韻。</title>,<text>楚山千載痛師門。邪說橫流塞正論。長歎九州昏夜入。誰知東國先生尊。空留涕泗悲雲物。更抱遺書讀樹根。大道觀鄕知易易。至今多士舊儀存。</text>
<title>金友敬章 憲中 七耋生男。示韻求和。</title>,<text>往劫西河夢裏過。好還天道眷君家。試看婆娑庭下樹。春來又發一枝花。</text>
<title>次全景贒 希大 所示韻</title>,<text>隱於城市非儒事。終沒柰他竆一字。箇中利害不移心。方是超然堅確志。</text>
<title>次相好亭韻</title>,<text>歲戊戌春。余南遊到昇平。登斯亭而欽歎趙氏先祖友于之義。敢次原韻。以副其後昆之請。翼然臨者問誰亭。湛樂前修大被幷。萼棣春深交影重。紫荊日㬉滿庭生。助添五鳳無如弟。醞籍九龍有是兄。叔世人情多共薄。聞玆高義可提醒。</text>
<title>次松梅亭韻</title>,<text>隱峯賢裔克遵成。志取松梅以學鳴。不有凍天嚴勁氣。卻於何處見眞誠。伊昔揭扁深意在。如今肯搆倍輝生。漠北頑雲垂八宇。斯亭同守歲寒盟。</text>
<title>風玉軒。謹次月沙韻。</title>,<text>翠葆叢叢擁四邊。琅玕相色帶先天。寧爲暮歲貞心變。自發神機古樂傳。濁世妖氛侵不得。前修高節獨能全。至今㵳湸山囱下。宛想當年灑落然。</text>
<title>次映碧亭韻</title>,<text>南州形勝洛江汀。人說尹公映碧亭。遙想淸標千載下。鷗邊歸帆晩來停。</text>
<title>老江。行鄕飮禮。感吟一絶。</title>,<text>孤舟曉泊老江湄。秋草荒凉感舊時。此地終難餘韻絶。故敎多士習鄕儀。</text>
<title>入華陽洞感懷 二首</title>,<text>腥羶八宇一區淸。天子幽宮日月明。春草離離鄰祀地。忍聽嗚咽暮溪聲。含茹之義我心堅。不入山中四十年。水廢地荒空谷裏。彷徨斜日獨悽然。</text>
<title>毅皇殉正日。三月十九日。 瞻謁萬東廟。</title>,<text>此日知何日。風泉感愈深。長歌酒後發。吾祖泣弓心。</text>
<title>與會士。講春秋。吟成一絶。</title>,<text>春雨洛山我馬停。陽秋門外講遺經。追思先祖當年義。萬古綱常炳日星。</text>
<title>巖棲齋有感</title>,<text>巖齋瀟灑俯淸溪。古木陰深山鳥啼。盡日徘徊增感慕。如何攀誨警昏迷。</text>
<title>仙遊洞</title>,<text>華陽興有餘。轉入仙遊洞。奇絶兼幽深。巴溪見伯仲。</text>
<title>鶴泉亭</title>,<text>蜂巖開別界。幽暢一新楹。杖屨追先哲。詩書講後生。泉泓淸瑟響。壁立翠屛成。百世留精采。豈徒山水情。</text>
<title>曦陽山</title>,<text>曦陽勝絶石爲山。萬丈危巓難可攀。澗水平流全滑白。雲臺奇觀喜開顔。</text>
<title>甁泉</title>,<text>甁泉好水石。神秘一區全。得與前賢遇。遺風百世傳。</text>
<title>次恭正齋韻</title>,<text>淸流白石岸。瀟灑數間樓。月照松階靜。風來竹塢幽。養蒙課日地。追遠履霜秋。舊業書盈架。藏修剩有謀。</text>
<title>夜不成寐吟一絶</title>,<text>雪月山囱下。無眠到夜深。枕頭閒思慮。纔遣復來侵。</text>
<title>贈獨孤敍卿 典 西歸</title>,<text>關西秀士獨孤生。眉帶秋山世外情。四壁虫聲終夜起。話心相對一燈明。此去龍灣程。一千五百矣。行行暫不休。終見至於止。</text>
<title>元朝立春有感 乙巳</title>,<text>我年便作七旬人。今日元朝又遇春。兼此兩難從古罕。戰兢斯世莫虧身。</text>
