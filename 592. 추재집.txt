<title>贈南塘主人</title>,<text>出門天氣淸。惠風吹廣衍。柳橋鳴暗水。麥隴春色淺。窈窕南塘路。昔聞欣實踐。臨塘八九家。藂薄隱鷄犬。主人經濟士。淸時懷獨善。忘情拋機關。無辱當軒冕。種桑數百株。藏書一千卷。媍女勤紡織。篋笥充述撰。旁門踵華扁。刀圭濟夭殄。村氓日懷惠。魚菓走百遍。我來賦新詩。對君興懷緬。何當返初服。滅跡捿絶巘。</text>
<title>廣津舟中</title>,<text>苽艇穩如屋。掛席春江高。丹厓暎朝日。縞禽飜曬毛。大魚深不測。往往起風濤。飛潛信自適。矯士常慅慅。冥然欲長往。愧此盛時遭。</text>
<title>暮春望日。賞幽蘭洞。</title>,<text>一壑玲瓏帶一臯。四邊春色欲沾袍。花光向午霏霏重。鶯語含風間間高。悅眼園林如細畵。盡情賓友似醇醪。閒吟却到踈松下。活火新泉試白豪。</text>
<title>重陽日謾吟 二首○戊申</title>,<text>鬢髮崢嶸廿七年。靑袍蕭灑菊花前。賈生一策傾西漢。高子長歌動北燕。牛角掛書江外去。狼腰橫釰酒家眠。舊遊怊悵多零落。亂竹踈烟更可憐。重陽天氣可人淸。冷雨凉煙隔曉明。山菊偃如寒士臥。雲鴻悵似故人行。省中傑閣天河近。酒後高官地芥輕。倘致志城仙太守。迤東山水細論評。</text>
<title>秋齋淸話 二首</title>,<text>夜久空園少靜林。酒醒山氣轉蕭森。黃花到死猶淸韵。皎月方生更積陰。洛下同袍多折角。囊中薄技只嘔心。愁來莫出寒溪上。紅葉村西有斷砧。布衣蕭瑟角巾斜。燈下相逢感髩華。歲色蒼茫追快驥。詩心回泳入浮槎。霜風利似荊卿劒。雲雁哀於蔡女笳。莫惜滄浪終夕飮。明朝寒雨奈黃花。</text>
<title>鷗湖漫詠</title>,<text>聯翩杖舃解塵羅。霽日城南十里過。文孝廟前碧山出。武安祠外白雲多。悠然帶酒穿郊色。忽爾臨江聽棹歌。今古幾人來往迹。素沙淘盡夕陽波。</text>
<title>意行於我地。不作一句詩。到金川。書狀官示韵。固要和章。</title>,<text>少年裘馬氣翩翩。書記才名愧昔賢。五日西行無一句。亂山流水古金川。</text>
<title>燕行留別 己酉十月十五日</title>,<text>蕭瑟燕京道。蒼茫十月天。遲遲動車馬。歷歷度山川。風土觀中國。星槎接上賢。男兒四方志。何必涕潸然。</text>
<title>宣城倚劒亭</title>,<text>倚劒亭高倚半空。五更鐃吹動邊風。欄頭坐領千家月。匣裏潛噓七尺虹。已喜昇平無戰伐。只將杯酒酹英雄。朱籠翠羃題詩遍。太守何人類謝公。</text>
<title>宿九連城</title>,<text>北京二千里。今日九連城。冰雪驢牛跡。鐃笳虎豹驚。中州空棄土。東國足貧氓。往昔傷心事。長歌坐遲明。</text>
<title>灣州途中</title>,<text>灣州西去肅州東。八百長程半月中。髀骨嶒崚愁劣馬。鄕音齟齬惱頑僮。遙山倒寫蒼蒼日。近海橫來浙浙風。槲樹衡門茅屋下。看他閒坐弄孫翁。</text>
<title>中紅亭。送士羾赴試。</title>,<text>客中難送別。君去喜成功。沉默天姿異。浮榮地芥同。龍頭觀國日。猿臂有家風。捷喜堪先卜。亭名見中紅。</text>
<title>和閻生 生卽杰亭高足。而余誤認爲紀綱。生一日贈余詩。余始知前日之非。和此爲謝。</title>,<text>未識從師固。還慚對客登。胸呑淵藪濶。手擊海濤層。玅墨霏烟細。新詩琢月能。敢論天下士。幾失一良朋。</text>
<title>和王渭川</title>,<text>靑氈承舊業。白帽問新居。脫馬沽周鼎。傾盃讀漢書。有兒皆蠟鳳。無夢不鱸魚。題詠滿蕭寺。難忘數枉車。</text>
<title>回到柵內。灣尹令公專价寄詩。謹和其韵奉呈。</title>,<text>此世無多下士風。微公誰復愛詩窮。金鎞快刮千秋眼。石室深藏萬卷胸。綠耳何曾空冀北。白顚聊自返遼東。那能共結漁樵伴。歲月悠悠道路中。</text>
<title>奉呈上价癡叟洪尙書</title>,<text>山中十日幾枰棋。棋罷西來此別離。經卷藥爐相對夜。高車駟馬遠行時。使無闕禮嗟乎學。吾不從公甚矣衰。瘦石老梅如問訊。芝園猶復愛吟詩。</text>
<title>和香亭陳秀三秀才 瑞芝</title>,<text>爲人性癖愛交遊。縞紵東來遍瀋州。雨裏騎驢尋野寺。月中吹笛上江樓。詞華子足鳴東國。衰謝吾甘居下流。節屆重陽車已舝。黃花無數作杯籌。</text>
<title>和香亭陳秀三秀才 香亭之字。與余名同。一日以其友人所贈扇贈余。而改其欵秀三八兄之八字爲大而贈故云。</title>,<text>我名君字偶相同。家在江南與海東。知是前身兄及弟。排行先後任天公。</text>
<title>別香亭</title>,<text>長亭新雨淨纖埃。萬笏秋峯馬上來。古木寒流相送處。寺門將築望鄕臺。</text>
<title>哀李炯菴 德懋○癸丑</title>,<text>檢書文雅相親。歲歲秋風會晤頻。膝席論今天下事。情鍾在我輩中人。江家返錦吾將老。荀座留香跡已敶。惆悵决明華欲發。滿庭踈雨午凉新。</text>
<title>夜坐</title>,<text>獨坐宜消暑。今宵又月明。壞墻深雨色。高燭聚蟲聲。節飮緣調病。焚詩欲忘情。自然塵想絶。非是喜孤淸。</text>
<title>憶去年今日。與學園，直甫。始做三冬之業。於焉今夕。獨對吾書。而直甫南歸。學園時丁巨創。言念疇昔。倍切傾懷。玆題四十字菲語。示諸學園。而直甫又遠莫能致。益復無聊爾。甲寅初冬吉夕。芝園稿。</title>,<text>此夜三餘首。前年二子心。詩書如宿昔。哀樂易光陰。晩葉鳴懸榻。秋花近擁衾。那能招素好。燈火更相尋。</text>
<title>擬古少年行 癸巳○十二歲作</title>,<text>五陵年少佩金刀。自道平生不目逃。三市殺人驅馬去。天津橋上酒旗高。</text>
<title>幽夏淸課</title>,<text>十日方微雨。淸凉乃夜中。碧天無限月。高樹有時風。客久懷逾淡。樓明夢欲空。西園櫻熟約。將趁露枝紅。長夏溪堂古。淸遊續去冬。出門皆熱地。無處著寒蹤。片月星爲影。閒雲夜作容。年年好光景。詩賦與君逢。約君三十日。日日賦新詩。自意銷閒事。人言瑞盛時。棚凉生荳蔓。庭雨重榴枝。且可移衾枕。吾齋與夏宜。巷曲深溪上。門闌凈雨餘。貧藏留客酒。晩讀勸兒書。意濶年常少。人高境亦虛。陶潛頗似我。繞屋樹扶踈。槐夏看看盡。茅堂寂寂開。草花春後發。螢火雨中來。手卷眠猶在。心香坐已灰。黯然消鄙吝。叔度日相回。蒼木當三夏。淸川帶四鄰。日長山面熟。屋老雨聲頻。枕上尋前事。書中見後身。平生金李作。天下更無人。刺齒曾無相。歸家對此君。莓菭靑似紙。蟲鳥自成文。地潤常占雨。棲虛半宿雲。同人時載酒。好事爲多聞。一月一花繁。終年十二番。盈虧如有感。開落自無言。露砌移新種。雲田老別根。衆芳俱蹔謝。長節獨留痕。月桂空翠燈前滴。西林賣杏還。滿庭看草長。積雨使人閒。習隱同南郭。移文到北山。龐公宜趣酒。元直夜敲關。一谿通屐齒。荒院鎖靑蕪。來客異看竹。主人同據梧。細蟲燈外聚。宿鳥雨中呼。尙記東門路。新苽入夜厨。異日難逢月。今宵始見天。盈盈初罷雨。灧灧更流烟。竹氣淸相入。樓陰墮自圓。浩然塵滓息。重憶泛江船。靑春霄漢志。今日臥衡茅。年長增踈慢。家貧聚謗嘲。簡篇存舊物。花卉暎新巢。坐久塵囂絶。蒼凉月上梢。碌碌生爲小。營營性乃饕。鷄鳴齊女寤。麈尾晉談高。誤墨仍成畵。非朱强點袍。遠行能附驥。常恐讒人遭。賦蒼蠅竹巷稀車馬。柴門長薜蘿。著書磨日月。觀世涉風波。雨色燈前重。溪聲臥後多。子桑應寂寞。顔面夢中過。寸光生腐穢。昏黑弄鮮華。虛牖燈初暗。深園月已斜。纖纖蜚欲定。一一去還賖。近夜新凉入。重來照五車。螢火銕脚高於尺。銀絲寸許長。群飛如雪片。獨立靜湖光。一色捿蘆荻。無心就稻粱。如何靑瑣裡。日日點班行。白鷺札札終何織。催衣恐不勝。夜凉生客枕。秋思上紅燈。只作機梭響。都無尺寸能。曉來看匹練。河漢露華澄。促織</text>
<title>夜坐書懷。簡西園友人。</title>,<text>藥氣凝霄冷。書燈背戶明。空園無所聽。靜夜有餘聲。燕坐饒秋事。齊居見道情。山中霜霰早。知爾不勝淸。</text>
<title>將移家。先示同鄰。</title>,<text>誰復愛龍鍾。移家倚戴顒。林園娛晩歲。牕牖淨初冬。素帙頻相借。淸狂乃見容。山爐煨橡栗。寒夜好過從。</text>
<title>吾齋</title>,<text>吾齋多樹木。暮景未全荒。冬雨還生暖。秋花抵死香。至言歸淡泊。高士薄虞黃。獨抱床書宿。鬚眉夜放光。</text>
<title>送南丞還鄕</title>,<text>憐君言笑動光華。名道棲遲未足嗟。嶠外理生多種竹。洛中爲客再看花。曾蠲驛布治聲著。每倒烏紗醉鬢斜。悵望一帆從此去。錦江春盡水如羅。</text>
<title>謝鳳山倅白米豬</title>,<text>萬錢下筯羡何郞。𤢜坐彈琹似子桑。富貴今朝驚掩豆。侏儒終月飽盈囊。逋蹤豈欲煩安邑。張目何須問北方。口腹果然難免累。流涎聊復憶梨薑。酒名</text>
<title>與李醉松 羲師○二首</title>,<text>沈約憐何遜。王猷訪戴逵。入門尙高興。歸路更尋詩。花靜江深處。船行岸動時。秋風鷄黍約。藥餌共扶持。太華五千仞。森然起坐隅。親朋滿京國。詞賦動江湖。鷺港春帆落。鷄窓夜燭呼。龍門花似雪。遊賞辦行厨。</text>
<title>杯波</title>,<text>一勺春漪掌上看。蟻香浮動晩風殘。粼粼乍漾琉璃碧。纈纈輕搖琥珀寒。細碎月光難自定。巧傳花影未成團。百坡三白都容得。酒海今宵特地寬。</text>
<title>客過</title>,<text>樓影微微度。回燈客過初。殘年多氣色。深夜似空虛。酒重時聞雪。家寒更讀書。山陰孤棹返。誰復問幽居。</text>
<title>鸛嶽晴靄</title>,<text>積翠中天丙岳橫。非雲非霧管陰晴。深林夜集空濛氣。絶頂晨含靉靆明。三幕寺前初滴滴。連珠臺下更盈盈。田家對此占時若。庶應朝朝祝太平。</text>
<title>露梁澄波</title>,<text>龍湖水接雀湖波。中有津亭十里渦。岸上靑山沉鸛鶴。石根雙窟臥黿鼉。鎭官弄月天心坐。賈客乘風鏡面過。最是落花飛絮日。一篙新漲綠於羅。</text>
<title>黔山落照</title>,<text>黔陽西北好岡巒。落日依然指顧間。一抹紅浮平野樹。半邊靑出數州山。蒼蒼遠帶牛羊下。歷歷斜分鳥雀還。霞綺雨絲都染盡。淡烟踈火暎柴關。</text>
<title>獅菴晩鍾</title>,<text>花宮知在最高峯。山下惟聞薄暮鍾。颯沓乍隨黃葉度。蒼茫時破白雲封。空江暗起魚龍睡。古逕難尋鳥獸蹤。咫尺坐令深省發。不須嵐翠踏千重。</text>
<title>水田飛鷺</title>,<text>稻田千頃綠初肥。割斷蒼烟捲捲飛。自起溝中時獨往。不過壠外又雙歸。逢秋可足黃雲啄。帶雨偏明白雪衣。未了窺魚驚客去。傍人休道爾忘機。</text>
<title>雪野歸樵</title>,<text>墟郊晴雪更迢迢。斷續村謳聽晩樵。初似寒雅爭點地。漸隨歸犢又過橋。來時白屋踈烟上。望處蒼山落日遙。幾箇倘如東郭子。敗鞋無底踏瓊瑤。</text>
<title>前浦捉蟹</title>,<text>淪漣夜水到門前。郭索秋來箇箇圓。波淺易分松火照。草深無礙竹簾編。科頭小艇撑蘆港。沒膝靑泥入稻田。劈得雙螯酬社老。濁醪新笮更堪憐。</text>
<title>漁燈</title>,<text>張網江翁慣夜漁。一帆燈火溯蒼虛。秋烟極浦微微泛。溟雨空汀點點踈。遙暎荻花翻宿雁。暗穿菰葉聚潛魚。寒光不盡楓橋曉。客子愁眠月落初。</text>
<title>荷亭晩凉</title>,<text>紅藕塘深夏日凉。孤亭飛出水中央。風生密葉翛翛韻。雨送嬌花淡淡香。欲喚征人消道暍。宜敎詞客滌詩膓。黃昏漸覺淸幽勝。一片冰輪近臥床。</text>
<title>方沼觀魚</title>,<text>方池一鑒可觀魚。策策千頭競自如。盡日洄游依小嶼。有時演漾出淸渠。菰蒲葉底萍紋轉。菡苕花邊雨點踈。適性由來欣得所。莫論濠上惠莊書。</text>
<title>初春漫吟</title>,<text>梅爲潛郞解寫眞。冷眸踈髮媚靑春。百年契好行當老。七日風光座有人。明月楊州多舊夢。出雲彭澤偶今身。樽前柏葉盤中菜。痛滌枯膓萬輾輪。</text>
<title>春雪</title>,<text>二月初三日。黃昏大雪來。夜深微有響。林折已成堆。窓外號捿鳥。燈前怨落梅。西鄰春酒熟。盍與玉壺開。</text>
<title>元可悔歸自關西宿德操。次其韵。</title>,<text>紫竹元夫子。吾能奈爾何。雪中騎馬去。關外見山多。歲暮詩人淚。江寒壯士歌。歸來萬里瀨。三月故園花。</text>
<title>崇禎御畵梅花障子</title>,<text>毅皇多豫暇。淸戱到山梅。雲翰凌飛雪。寒瓊出劫灰。百年明運去。一幅暗香來。御手如新澤。韶容認夜開。篴中悲荳曲。槎上落桑隈。寶墨摩猶濕。王春喚不回。寓嘆同碩菓。埋恨任蒼苔。影事餘華表。高標異草萊。芳流東海遠。詠播下泉哀。無地孤根托。宣和譜更裁。</text>
<title>閒居</title>,<text>喧時逾寂愛聽蟬。倚遍欄頭又樹前。此語也能催節序。人情先自感風烟。同車有友睽中道。賣賦無金買上田。思量昏昏仍作夢。起看園沼夕陽鮮。</text>
<title>和徐君進士</title>,<text>蕉心竹筆雨仙仙。努力英年剡綠天。捧櫝秦城聯璧重。燃藜漢閣慧珠圓。來時野有霏微雪。歸日花生黯淡烟。底事人間猶未了。秋翁門掩老楊邊。</text>
<title>平丘道中 二首</title>,<text>東風澹蕩雨新晴。鳧背晨光纈纈明。兩岸桃花三月近。一江春水五更生。舟人解纜烟中語。野老騎牛雲外行。指點前途如畵裏。碧山無數廣陵城。楊根百里一敲舷。正値花明柳暗天。石出米顚懷袖裏。湖平蘇小鏡臺前。春衫細濕魚龍氣。水店時同鸛鷺眠。歸日珠囊光恠滿。詩人還作涉江仙。</text>
<title>哀殷卿</title>,<text>士生敦薄俗。遺躅起鄕人。之子慳于命。其妻殉以身。新詩京洛日。故屋峽江春。怊悵玄冠至。斜陽薦渚蘋。乃兄頻進酒。阿舅勸加餐。泥蟻浮春榼。蔬鮮間夕盤。音容如復見。飮食未爲歡。花落子規歇。江城片月寒。</text>
<title>和言雨香贐別韵</title>,<text>斗酒相逢意氣多。燕南從古足悲歌。如今季子貂裘弊。幾日長卿駟馬過。城樹夕陽紅作雨。官橋春雪綠生波。東風萬里還家後。魂夢時時繞玉河。</text>
<title>南園與雨村共賦</title>,<text>屋角風霜逼。山中歲月遲。縛君茅一抱。養我菊千枝。晩節詩逾好。餘暉席更移。娛心如是足。惟願接門籬。</text>
<title>園庄初夏</title>,<text>蕉布如烟著體輕。小庭晨雨澹無聲。丁香護畵幮中爇。卯酒尋詩園裡行。蛺蝶忽飛桃葉暗。蜻蜓斜立菜花明。南池冷碧山眉暎。人與游魚一樣淸。</text>
<title>憶主人</title>,<text>主人不見客登臨。積雨如山山更深。滿地白雲還作水。四隣蒼木各成林。琴床晝寂蟬聲裂。書榻年多鳥跡侵。湖上秋來孤月在。淵明應有放鷴心。</text>
<title>楊根</title>,<text>楊柳烟濃草映沙。白屛山色擁丹霞。江村雨過家家水。峽縣春深樹樹花。瓜艇逐流閑上下。麥田沿岸自欹斜。朝來認得河豚入。浦女提筐採荻芽。</text>
<title>舟行 二首</title>,<text>百頃春湖澹不流。歸程日日信輕舟。神仙樓閣空中出。民物生涯水上浮。纔涉危時須努力。十分佳處在前頭。年來未了扶搖計。直欲飄然犯斗牛。行留隨意不須風。漸覺玄眞古事同。細雨絲烟霑寂寂。明花錦石映叢叢。中天極目羣龍戱。大地回頭萬象空。此日此身如是觀。琉璃世界水晶宮。</text>
<title>江村 二首</title>,<text>百家沿岸百家樓。纔過楊洲到杏洲。渺渺斜陽懸一髮。蒼蒼極浦屬何州。漢之廣矣孤篷小。中有人兮此世浮。香芷未開芳杜歇。江山多處易生愁。送我故人回我棹。海門雲日政多陰。陽川白塔當前面。棠縣靑山帶遠心。岸上鶯啼烟樹合。舟中人語暮江深。阻風縱酒閑來事。鱸鱠今秋更可尋。</text>
<title>江村謾詠 三首</title>,<text>一抹潮痕掛岸。兩三漁戶臨江。綠苔磯畔飛鷺。烏臼林中吠狵。六言傲吏如棠邑。官門坐水聲。苞魚歸日貢。騎馬到王城。牙稅千夫重。帆檣五郡輕。挑燈誇滿尺。時物喜生成。古木暎澄湖。樓高暑氣無。夕光翻素鸛。潮信動靑菰。坐與漁樵狎。行憐冕紱紆。怱怱三十里。赤日滿京都。</text>
<title>郊行</title>,<text>村墟春雨過。新漲失前橋。意到看山去。歸來覺路遙。有時花照眼。四面麥齊腰。回首僧迦寺。白雲生暮朝。</text>
<title>與林郁哉同出南湖 三首</title>,<text>微風扇午熱。卓景凝塵紫。頑僮誰敎御。策篲魚䀋市。市盡陟彼砠。犖确行十里。瘦驢喘如鋸。踆烏渴欲死。行人就深樹。綠陰凉於水。那知石壁下。江聲醒我耳。群童學輕鷗。赴浴高浪裏。東西互出沒。淺深爭臥起。疇不願濯熱。傍觀徒羡爾。卬友欲從游。招招黃帽子。與子遊江湖。相忘鳧鴈侶。聯轡劇翺翔。同舟乍容與。荒步折平蕪。遙村背孤嶼。邂逅舊顔面。欵曲新唔語。厨下趣麥爨。籬頭喚酒醑。夜雨足鋤犁。瓜蓏充筐筥。眞率敦薄俗。皎潔遺煩暑。髣髴鹿門隱。高士約鷄黍。杖策送余歸。逶迤遵江渚。隴上鴨脚樹。斜暉耿似許。大人似名山。遠近咸游歷。巖壑露肺肝。雲月舒氣魄。惟余托寒交。半生無忤色。睽阻耿寸丹。抱懷成古碧。顧眄動輝光。談笑慰窮寂。靑春證車笠。頭鬚種種白。相逢續前遊。促坐論書籍。韓侯重故舊。鄭公愛賓客。浩蕩淸夜讌。慷慨流景惜。歡樂意如何。久渴霑灝液。山舘十篇詠。雪泥留爪跡。出門將歲暮。蕭瑟我安適。</text>
<title>落照</title>,<text>海門橫夕氣。江石動餘輝。碧斂千峯出。紅拖一水歸。沙禽飛不尺。雲狗散成衣。卽看空汀月。蒼然入小扉。</text>
<title>江月</title>,<text>江月娟娟出。江雲冉冉開。魚龍應寂寞。蟾兎政徘徊。地面鎔金濶。潮頭捲雪來。空明同上下。無處着塵埃。</text>
<title>樂健亭</title>,<text>麟閣勳功憶健翁。孤亭依舊大江中。歸家晩遂禽魚樂。報國曾將士馬雄。往跡百年稀野老。盛名當日識街童。踈簾淸簟多零落。芍藥花開夕照紅。</text>
<title>聞鴈</title>,<text>一點雲中鴈。嗈嗈春復秋。南來忽北去。白盡世人頭。</text>
<title>詠鶴 八歲作</title>,<text>頭奪桃花色。尾濕羲之墨。梧桐蕭蕭雨。捲足夢蓬萊。</text>
<title>偶記見</title>,<text>桐葉大如盤。空齋風雨寒。無人聞墮地。獨鶴夢遙山。</text>
<title>麴隱故居</title>,<text>吾年十二時。夫子出南陲。未返飄蓬跡。空餘宿草悲。弊廬深樹木。無地托妻兒。今日經過處。重吟舊別詩。</text>
<title>南漢</title>,<text>城頭秋氣欝風雷。城下長江動地來。先據有山天設險。後生無事日登臺。周遊海嶽餘雙屐。歷數英雄又一杯。向晩胡笳吹自裂。滿空寒雨翳還開。</text>
<title>秋夜</title>,<text>笑看燈前濕翠衣。金流洞裏客初歸。交遊落落秋星在。髩髮蕭蕭木葉稀。風靜天街聞漏下。月明地上見鴻飛。重陽後夜匏園約。二十餘年昔不違。</text>
<title>古木</title>,<text>槁枯眞似大年人。榮悴紛紛閱四隣。繡羽穫時曾氣色。紫芝蒸處尙精神。縱無綠葉承新雨。偶着飛花媚晩春。常恐夜來騰化去。苔痕通軆碧鱗鱗。</text>
<title>在澗亭懷舊遊</title>,<text>千章楓栝一溪涯。翠壁紅亭似昔時。竹牖雨淋同灑墨。石牀苔蝕舊行棋。山空日落余安適。葉脫花殘爾不知。爲是十年來往地。斷雲歸鳥摠堪悲。</text>
<title>善竹橋</title>,<text>波咽橋根幽草沒。先生於此乃成仁。乾坤弊盡丹心在。風雨磨來碧血新。縱道武王扶義士。未聞文相作遺民。無情有恨荒碑濕。不待龜頭墮淚人。</text>
<title>詠懷寄伯相兄弟三十韻</title>,<text>晩生逢盛世。夙歲少英才。冀野難爭足。龍門敢暴腮。葑菲存下軆。樗櫟散全材。夷險常孤往。昇沉亦屢廻。龜泥嗟汩沒。鵬路望崔嵬。邊幅寧修飾。裏懷自剪裁。蕭蕭成白首。寂寂臥蒼苔。曲巷無車馬。衡扉長草萊。乾坤悲契濶。山水謝追陪。玄語徒相笑。靑雲孰見哀。鹽薤兼日食。樹木十年栽。作力踈生產。寒心學死灰。兒頑惟索栗。妻老未勝楳。陶令命窮矣。林郞誠達哉。幽居增偃蹇。對客更低徊。獨有賢兄弟。同隣慣往來。詞源傾汗漫。氣節抱奇瓌。枚馬千羣廢。裘羊一逕開。遐光橫赤嶺。儁價上金臺。卓犖傳經籍。從容接酒盃。斯人能皎潔。古道起衰頹。絶調承麟角。疑文破鶴胎。知音元莫逆。策勉又非摧。几案秋風裡。階庭落葉堆。時年流輾轉。雲月入敲推。倦枕思江漢。虛舟任溯洄。樵閒書可讀。畊喜硯無災。今古俱糟粕。賢愚竟壤埃。掄毫情袞袞。游刃手恢恢。欲折南山桂。還愁雨雪催。</text>
<title>僧伽寺僧</title>,<text>人生刺促去來今。巖壑泠泠自古音。塔雁高飛黃葉下。鐘魚時答白雲深。秋風作我逍遙氣。盃酒還他少壯心。爾佛吾儒忘已久。莫將同異證苔岑。</text>
<title>伯相夜過</title>,<text>今冬秋暖在。樹木未全空。與客坐燈下。有花明室中。百懷遙夜集。萬卷少年同。曩歲捿雲寺。漫天聽雪風。</text>
<title>郊行 二首</title>,<text>薥黍垂垂剝棗風。白雲紅葉一邨同。溪橋盡日人多少。只在沙禽冷眼中。霜深栗子自開房。沙衖依依十里長。穫稻歸來孤犬吠。白匏籬眼漏燈光。</text>
<title>送梧泉觀秋海西</title>,<text>非我都忘喜與悲。歡然盃酒送君時。田園最好登年景。道路無多隔月期。五夜淸霜鴻續續。四山紅葉馬遲遲。海邦髦士誰翹楚。應誦秋齋弟子詩。</text>
<title>砧聲</title>,<text>近自茅廬遠畵堂。月傳風遞一般凉。調來玉手遲還急。鼓動秋心短復長。半壁紅燈淸似水。數家黃葉細吹霜。鳴蟲已歇賓鴻去。明日催裁公子裳。</text>
<title>送錦石黃生歸覲坡仙</title>,<text>事親耕讀世間稀。古董生行今送歸。過客可觀供冀饁。隣里爭學舞萊衣。餘歡北社黃花發。近信西風白雁飛。聖相雲孫賢貢士。金泥何日貼荊扉。</text>
<title>和李大雅 士說○二首</title>,<text>前身皮陸隱松湖。對我今來認得無。自有蕙芝同氣味。相將杞菊養淸癯。含光士或山中臥。畏影吾何日裏趨。虫篆鶯花餘事耳。終看六翮奮靑衢。寬衫博帶掩枯癯。天地相看兩腐儒。樂處祗能尋孔孟。書中聊復見唐虞。虛名我欲踰垣走。畏道誰堪折磬趨。最喜春來蔬鱖約。桃花新綠漲西湖。</text>
<title>移居 四首</title>,<text>遙山近水不須論。陶寫胸襟卽閉門。徧踏雲泥方斂跡。歷觀華實竟歸根。茆茨足以蔽風雨。琴籍終當傳子孫。久識楊雄三萬字。客無來問亦忘言。坊名鄕校始遷隣。不見儒宮見市塵。恐使稚兒出門戱。講筵樽俎室中陳。鄕校坊前市路橫。刀錐閭左日紛爭。今人盡墜前人美。爾厭湫卑我愛名。鄕校坊中去復回。屠門沽肆趁朝開。數間破屋書聲裡。只有迂踈一秀才。</text>
<title>蓮亭 六言</title>,<text>人似龜身上下。亭如佛座高開。皎然去盡塵滓。萬斛淸香自來。</text>
<title>哭柳谷丈人 二首</title>,<text>千秋悵望一盃同。滿地松聲臥病中。謂我故人能意氣。惟君今世數英雄。前宵獨對樑間月。往日多聞柱下風。寂寂西山回首在。梅花時節哭詩翁。先生懷道隱沉冥。七十年來此日醒。簡朴遺風觀婦子。淋漓元氣返精靈。人間永絶海山操。天上還明文酒星。彷彿高標何處見。門前一峀碧亭亭。</text>
<title>春日次放翁韻</title>,<text>衡門雖陋可棲遲。不與傍人歎不時。吳下文章推獨步。襄陽耆老許相知。謀身事業三盃足。閱眼榮枯一枕欹。近覺名心都抹摋。三春纔得兩篇詩。</text>
<title>幼相至</title>,<text>幽居堪養老。窮硏乃平生。吾黨靑衿子。四鄰絃誦聲。簡編燈下散。茅屋夜中明。所恠龐公隱。區區不入城。</text>
<title>和李大雅 二首</title>,<text>佳客如山水。朝朝不厭看。高標方外出。奇氣酒中觀。文墨輕千駟。家居樂一簞。人生都是夢。寐亦少邯鄲。淺酌消長日。新知勝舊歡。相逢常倒屣。力學肯彈冠。邱壑甘肥遯。文章愧瘦寒。草花餘幾點。春色夏能看。</text>
<title>將作東莊之遊。贈伯相借一力。</title>,<text>詩社將開栗樹莊。明晨行李坐商量。葡萄帕裹珠池硯。蕉葉箋充綠錦囊。數逐松陰移棋局。細挑泉眼試茶鎗。老夫自任誠難事。願向君家倩紀綱。</text>
<title>伯相至</title>,<text>逸民傳後傳儒林。百歲吾名兩處尋。北闕上書論道倦。南山如畵閉門深。客來載酒逢靑眼。琴畜無絃見素心。最是十年懸一劒。匣中空作老龍吟。</text>
<title>次韵匏翁</title>,<text>萊子今無母。毛生豈作丞。皎然試自汚。不敢怨靑蠅。</text>
<title>苦熱中得淸風</title>,<text>十日何曾雨。今朝偶爾淸。蓬蓬來近樹。浩浩度高城。三伏忽無苦。一蟬方曳聲。行當流火節。秋思也先生。</text>
<title>甁菊</title>,<text>籬下風霜一夢圓。餘香不斷此生前。送君試入壺中土。爲覔淸泠洗脚泉。</text>
<title>初秋</title>,<text>人間雨霽後。天上火流初。有女悲懷扇。誰家曬腹書。芙蓉幾朶在。楊柳數株疎。雁至落梧夕。客心先颯如。</text>
<title>謝伯相杏</title>,<text>一盤三十杏。箇箇愛心丹。枝上禽虫避。林中虎豹還。乍看顔共渥。未嚼齒先酸。往歲同朱老。令人憶故山。</text>
<title>醉客</title>,<text>散擲花籌滿坐紅。爭杯誇戶到頭雄。靑天白眼濛濛雨。漸入傍人慰藉中。</text>
<title>睡僧</title>,<text>經珠墮腕麈遲回。坐忘庭花點綠苔。一縷爐煙靑未歇。雪山西去禮如來。</text>
<title>鷄冠</title>,<text>文能簇繡武鎔金。鬪鵲何論弁羽林。借與周人裁絳幘。九門淸曉警君心。</text>
<title>鶴裳</title>,<text>輕製翩翩正色玄。斂成方幅展成圓。氅衣皓髮翛然客。相對人間兩羽仙。</text>
<title>湯婆</title>,<text>溫然薄有玉人姿。親炙夫君愛切肌。夜夜無端拋脚底。百年皆是熱中時。</text>
<title>筆</title>,<text>誰謂蒙恬造。功高始制書。漫吟和露寫。閒濯帶香餘。佐史頭幾禿。草玄髮已踈。朱門同墨客。日夕喜相居。</text>
<title>禿筆</title>,<text>非復長鋒快掃雲。八分模劃作三分。中書短髮休相笑。猶有寸心能報君。</text>
<title>古墨</title>,<text>經旬猶噴染毫香。百歲如新點漆光。此物磨人誠不謬。廷珪二字半銷亡。</text>
<title>戰休馬</title>,<text>踏破龍城萬里圍。將軍背上凱歌歸。春風齕盡華陽草。夢蹴黃楡落葉飛。</text>
<title>鴿奴</title>,<text>繡裼蒼頭勝走奚。飛來飛去遞方𨂜。莫敎鸚婢催傳換。內屋重重路不迷。</text>
<title>溝洫</title>,<text>壠白塍靑曲曲泉。萬畦分劃萬畦天。依然地上開鄒傳。經界西周七百年。</text>
<title>學園大祥夜</title>,<text>春服尋僧寺。秋齋講道筵。斯人難再作。今日已三年。有淚將何灑。多書竟孰傳。空餘舊時面。孤月上寒天。</text>
<title>東野餽傳子鰱。報以長律。</title>,<text>食品京華重子鰱。東湖十月不論錢。鱠殘絳雪霏霏落。胎破丹珠顆顆圓。細看尙疑盤逬火。輕挑先㥘筯生烟。聊知一枕今宵夢。長柄銅叉短櫂船。</text>
<title>小雪日作東莊之遊。分秋菊有佳色。</title>,<text>孟冬有佳日。駕言向東邱。靑山暎城郭。踈雪被田疇。蒼蒼十里村。薄暮趨馬牛。川長散積葉。颯沓鳴餘秋。窈窕巖間舍。避暑曾淹留。主人素欵洽。相逢談舊遊。懽焉進鷄黍。勸我營菟裘。同來有三君。浩蕩嵇阮儔。文詞旣壯麗。觴政亦風流。携手及歲寒。莫任區中憂。薄言東城外。窅然寒山谷。沙衖紆而廻。平岡起復伏。瑩晶含水石。蕭摻環樹木。陽月氣猶暄。微雨時簌簌。鷄犬遙相聞。人家八九屋。數畝供粥飯。一邱聚宗族。浪遊跡尙違。肥遯心已卜。卲齡友松芝。長貧賦杞菊。惓玆方外交。把燭林中宿。抗論無歧貳。聊爾慰幽獨。鄰寺鍾鳴歇。野樹鳥棲後。墟烟襲寒翠。冥濛鎖洞口。天時告納稼。里閭休男婦。明月夜深至。如赴故人酒。高士豈相從。遙峯入虛牖。籬落集霜霰。秋花氣亦厚。但聞風泉滴。空山更何有。燕閒慰年邁。淸絶忘坐久。抱此作韻語。嗟非陶謝手。寤歌遂不寐。耿耿數星斗。冬日眞可愛。山意寒亦佳。晨興憺相對。一禽鳴茅齋。徂秋苦多雨。泉紳垂絶厓。登陟尙賈勇。遠近信筇鞵。圮橋出石齒。霜徑滑松叉。吟高洞響答。步緩閒雲偕。漸踐稀人境。始開幽士懷。歸時未下舂。間道溪之涯。淺流似人語。欲與同談諧。天機一有合。不必分形骸。著書惜年景。懷道重服食。濡筆寫心性。燕坐調鼻息。况此游山水。衰翁愛晷刻。徘徊磵東西。延佇山南北。經秋老菊香。過雨靑松色。傾聆得幽湍。注目窮歸翼。壺榼隨所有。冠裳不須敕。紋楸遺勝敗。蠟屐便降陟。旨哉涑水言。玆事眞率極。將君次爲詩。天然去雕飾。</text>
<title>和伯相</title>,<text>天地思量斗室寬。白頭寥落負儒冠。家多好竹容人嘯。客有奇書借我看。禽戱攝生差可健。牛衣卒歲未全寒。明春花鳥如相訪。知在金剛第一巒。</text>
<title>酬幼相</title>,<text>脩程違下乘。初服返中身。食菜逢年熟。窮經覺日新。小堂依老木。餘燭借同鄰。著述終焉用。於心秪自珍。</text>
<title>山中謾詠 十首</title>,<text>絲管聆虫鳥。繢圖觀山水。一卷秋齋詩。高處在沒字。寂寂磵邊廬。梅花落如雨。主人晩未歸。凍鵲來窺戶。學草存生意。推枰棄殺機。近來無疾病。顔髮日光輝。有客自東關。烟霞籠肺肝。相逢試相問。口口吐靑山。白雲在屨下。誰復見行蹤。非關逃世志。家本住中峯。峯月皎於燭。溪雪動鱗鱗。俛仰吾心地。都無一點塵。床頭投筆起。入屋告妻子。抄盡種藷方。明年飽欲死。妻常分績火。兒解灌園蔬。我似東臯子。閉門惟著書。吾書三十篇。絶無烟火氣。不復借人看。時時聊自慰。四十行年改。三餘坐讀勤。諄諄子思子。令我免無聞。</text>
<title>竹林夜雨</title>,<text>雨入竹中鳴達宵。竹聲相近雨聲遙。伶人百隊人千口。口口爭吹綠玉簫。</text>
<title>德津採蓮</title>,<text>蓮唱初高刺掉頻。水禽驚起綠粼粼。畵舫漸入花深處。一色紅粧不見人。</text>
<title>東浦歸帆</title>,<text>江鄕魚米不論錢。巨口長腰日貿遷。試向南峯高處望。遠帆無數入靑天。</text>
<title>題檀園畵四幅</title>,<text>泉聲鎖洞門。春色無人見。幽鳥去還來。輕花落紅霰。羣鷗浴晩凉。孤鶴割深碧。十里錦屛風。溪行懷宿昔。鸛鶴飛無數。寒流弄夕陽。粼粼水中石。猶帶夜來霜。十月江南道。葱蘢氣尙暄。溪山渾如昨。惟不着芝園。</text>
<title>題畵 二首</title>,<text>金井梧桐霜後黃。敗荷經雨臥枯塘。送秋斷酒渾無賴。貌取東籬數朶香。一秋風雨聽蕭騷。老子無眠正瘦銷。生怕隔窓重滴瀝。看君燈底寫芭蕉。</text>
<title>出郭</title>,<text>看山水亭凉。信宿林寺古。今遊似疇曩。出郭松間路。不覺衣裳濕。嘯歌踏遠雨。</text>
<title>七月旣望。與吳大山玩月。</title>,<text>去年看月登西嶺。僧衣客笠婆娑影。今年看月到東城。萬家夢酣衝閭井。處處有月長隨君。年年此夜多淸景。我屋低小如漁船。天光側瀉房櫳靜。水濶船輕坐茫然。縱無黃帽凌萬頃。庭邊秋草深沒人。古墻墮綠螢飛冷。老木長蘆江岸仄。微芒射出漁燈耿。擧頭赤日東方白。相看一笑非前境。</text>
<title>採桑女</title>,<text>五畝之田八口家。有女有女條桑女。女年十六女工勤。不隨柳傍鞦韆侶。十里公桑春載陽。曉起碧窓聞鳩語。柔條飄拂翠鬟低。沃葉䓗蘢纖手擧。攀條摘葉日向午。綠陰如烟隔野墅。綵筐盈盈滴汗粉。採之纈之隨意貯。雙蛾窈窕自春色。五馬徘徨何意緖。歸來阿母問多少。好向春閨養蠶所。蠶到三眠欲成繭。且待促織鳴我杼。可憐蠶女空辛苦。官箱疋帛皆出汝。</text>
<title>留別 庚申入燕</title>,<text>中原萬里帝王州。十二年間再此遊。自喜蒼蠅行附尾。誰將黃卷坐埋頭。風霜雨雪都無管。兄妹妻兒莫謾愁。別後好藏彭澤酒。歸來應趁菊花秋。</text>
<title>高陽</title>,<text>蒼凉人語響。車馬縣門西。官道穿深樹。孤村隱碧溪。鳴笳初日上。行旆遠山低。去去燕南市。前遊思不迷。</text>
<title>臨津</title>,<text>飛盖翩翩次水邊。回看後騎下靑天。層崖倒坼蒼蒼樹。極浦橫生渺渺烟。鼓角遞程喧自去。舟船候客遠相連。曾聞槎路通霄漢。彼岸登來尙浩然。</text>
<title>長湍暮雨</title>,<text>驅馬長湍路。日暮雨紛紛。野店知不遠。松火照柴門。</text>
<title>過松京登滿月臺</title>,<text>舊時高麗宮。今日草木中。回看歌舞地。啼鴉喚凄風。</text>
<title>松京南樓古鐘</title>,<text>蠡頭龍口華鯨吼。五百高麗此一聲。野客山僧同入定。國王公子盡書名。元人來禱東征省。昭代移懸南子城。細字記文森刻劃。當時稼老亦能鳴。</text>
<title>松都 二首</title>,<text>故都今日尙繁華。綠戶紋窓四萬家。行徧巫牌絲管歇。櫻桃時節雨斜斜。阿郞販貨去鳴鞭。關北湖南度歲年。落盡榴花猶未返。端陽誰復看秋千。</text>
<title>平山泰白城四太師祠</title>,<text>泰白山城裏。高麗四太師。黃金遺像肅。靑簡大名垂。節惠優當日。旌褒在聖時。書生多曠感。瞻拜故遲遲。</text>
<title>路次口占。用伴行韻。</title>,<text>朝來健嚼夜酣眠。客路雖長轉泰然。除却鍊磨新得句。了無毫髮更相牽。</text>
<title>黃州衙路。見櫻桃枝。</title>,<text>櫻唇桃頰艶新粧。一朶春光澹欲香。嬌語嬌情非一態。相逢幾斷丈夫膓。</text>
<title>䓗秀途中</title>,<text>翠壁明川一帶澄。丹靑朝日錦屛凝。何當喚出金鳴國。重畵平山穆克登。</text>
<title>藂秀</title>,<text>朝日玲瓏照錦屛。幽花點綴小松靑。石奇可受元章拜。泉冽當添陸羽經。</text>
<title>練光亭</title>,<text>高亭百尺泛層空。十二紅欄面面同。草樹靑䓗裙帶色。江山平遠畵圖中。新晴簾幕虛明水。午夜笙歌繚嫋風。鄭老淵翁難更作。碧雲迢遞思無窮。</text>
<title>到平壤遇韓生 相弼。和寄贐韵。</title>,<text>又到他鄕作別離。驪歌惆悵酒醒時。行行臘雪燕山夜。磬口梅前誦子詩。</text>
<title>浮碧樓</title>,<text>芳洲日暮採菱歌。簾捲魚龍弄碧波。麟馬朝天何處問。永明寺外白雲多。</text>
<title>順安雲暎池閣</title>,<text>餘雨微茫在一邊。征塵不動路如天。旗回隴樹翻紅日。馬度溪橋破綠烟。暑服未堪頻結束。客情無賴薄留連。竹深荷凈好池閣。對月今宵方灑然。</text>
<title>嘉山途中</title>,<text>夕陽微雨染紅霞。風草粼粼遠作波。十里鶯聲聽不斷。嘉平館外碧山多。</text>
<title>望宸樓次板韻</title>,<text>北斗闌干𤢜倚樓。美人迢遞隔西州。心中歷歷燕山路。眼底盈盈鴨水流。五夜微風吹酒氣。一天凉月照鄕愁。賢勞自是王臣事。脂舝明朝不敢留。</text>
<title>渡江日。同行者多房妓所惱。書此示之。</title>,<text>龍灣兒女白羊裘。送客爭來鴨水頭。一曲淸波兩行淚。夕陽寒雨滿孤舟。</text>
<title>渡江</title>,<text>此水今重渡。前遊已十年。孟堅懷勒石。博望老窮邊。醉筆成行史。輕槎穩坐眠。鎭江知不遠。九嶂碧相連。</text>
<title>連山舘</title>,<text>連山關下雪漫漫。連山關外北風寒。明朝兩嶺一百里。五更天色出門看。</text>
<title>鳳凰城</title>,<text>八旗編籍作重關。崛城根四面山。村有五家中一寺。衣無雙袖上三環。天寒雞犬紛同宿。日暮牛羊各自還。轔軋騾車如屋大。秣田高下路灣灣。</text>
<title>鳳城關帝廟中二三學子。以扇索書。</title>,<text>稚子前宵夢裡逢。今朝爾輩許從容。鳳凰山下關王廟。五月淸風一樹松。</text>
<title>用舊韻奉贐進賀副使呂侍郞 東植</title>,<text>送我憶曾臨鴨水。餞公今上薩江樓。能詩宰相膺專對。多病鯫生愧遠遊。十二年來顔髮變。三千里外別離愁。東歸定理山陰棹。峽菊灘楓好賞秋。</text>
<title>映水寺。書贈馬石莊擧人。石莊與余庚戌相識故及之</title>,<text>映水寺前沙皓皓。遼陽城外樹蒼蒼。主人相見能相識。隔岸催呼馬石莊。</text>
<title>望海店</title>,<text>漠漠靑蕪去鳥還。驛亭高處一開顔。滄溟盡吸中原水。遼野全包北塞山。日月廻旋丸土外。民生依附點烟間。心香暗祝龍神廟。海市秋來且莫慳。</text>
<title>入柵</title>,<text>衆官簇立促開門。柵外氈車若霧屯。鎭鳳將軍來下馬。朝鮮使者入中原。裁書快斷家鄕戀。重譯方通滿漠言。撲面遼山千萬點。彤雲釀雪又黃昏。</text>
<title>庾萬坪秋望</title>,<text>郊天漠漠雁飛遲。薄日殘烟欲暮時。高葉殷紅無管雨。寒花爭發不須枝。山中問答孤僧去。磯上生涯獨釣垂。東墅月明村酒釅。吾遊隨處總宜詩。</text>
<title>北鎭廟</title>,<text>靈廟前朝建。巫閭北望宗。神仙行且見。遼薊坐來窮。赤日重溟外。靑山大野中。今皇遊幸地。金碧更玲瓏。</text>
<title>桃花洞</title>,<text>北塞溪山秀。朝鮮使价頻。幾人留姓字。一面絶風塵。見客猶稱漢。卜居非避秦。桃花三萬樹。恨不及靑春。</text>
<title>暮歸</title>,<text>秋花瑟瑟染溪靑。野逕委蛇去復停。穫稻歸來黃㹀吼。淡煙茅屋兩三星。</text>
<title>聽蟬</title>,<text>六月沙河驛。西風第一蟬。客心淸似水。關樹碧於烟。我屋南山下。衡門老柳邊。依依扶杖立。回首却茫然。</text>
<title>草河口</title>,<text>萬事蒼黃丙子晨。寧陵鶴駕此蒙塵。朝鮮始有芭䔖菜。百歲靑靑上苑春。</text>
<title>途中</title>,<text>店火照行人。川雲澹向晨。聽雞方睡夢。騎馬更精神。關外多逢雨。遼中再浹旬。閭山橫北口。晴翠落衣巾。</text>
<title>望海亭</title>,<text>關門山海壯。碣石古今雄。樓角搖空外。城根揷水中。大於九州野。長受四時風。極目生秋思。衣沾夕照紅。</text>
<title>漪塘宅留簡滄湄朱內翰兄弟程音田中書</title>,<text>每憶燕南舊酒徒。小車門巷日相呼。今來與子隔千里。直欲買船游五湖。匪惠匪夷聊足爾。一邱一壑可容吾。知音幸有江員外。細雨高齋說二蘇。</text>
<title>深河</title>,<text>數株楊柳古行營。夜渡深河劒一鳴。死日胡兒憐節義。來時天子屹干城。書生白面人皆笑。大將紅袍鬼亦驚。七尺角弓殘月在。不知何處問西征。</text>
<title>金石山</title>,<text>亂木崢嶸線路回。荒坡處處野圓開。驕狼忽竄驚人語。㺚騎初歸見獵灰。長道風謠多感慨。異邦雲物暫徘徊。蒼苔片石銷磨盡。指點當時大將臺。</text>
<title>屬音田</title>,<text>故人手作秋山卷。置我古松流水間。十載東歸常奉讀。眞身一與畵身閒。</text>
<title>屬廉石</title>,<text>廉石先生眞愛我。臨分一語尙書紳。狂奴故態慚難改。酒後依然喜罵人。</text>
<title>遼陽店舍。有魯人馬石庄者。見余以扇乞書。書贈之。</title>,<text>滾滾離愁釀鬢霜。錦囊今日忽生香。斷橋流水遼陽驛。魯國詩人馬石庄。</text>
<title>贈竹老</title>,<text>竹老畵竹能畵性。芝園愛竹如愛命。芝園之愛竹中癡。竹老之畵竹中聖。二子於竹絶異人。聖固難能痴非病。昨日相逢半僧寮。深堂六月炎氛消。不知壁有先生畵。却恠背後風蕭蕭。主人大笑爲余語。停盃叫絶狂如許。先生身在燕臺傍。與我對坐瀟湘渚。寫我前冬聽雪詩。瑽琤颯沓鳴幾枝。經畹山下茅屋中。方袍角巾者爲誰。竹韻蒼蒼侵几席。雪色皜皜凝鬚眉。我今東歸讀此卷。意到萬里如尺寸。更題長句報先生。案頭一展應噴飯。</text>
<title>瀋陽</title>,<text>滿爲旗下漢爲民。靑鳥奇祥說愛臣。十字市廛粧錦繡。九重城闕爛金銀。轉輸欲作繁華地。官屬皆留近貴人。最是三陵王氣會。巫閭一帶碧嶙峋。</text>
<title>呈正使大人</title>,<text>邦家大慶會。維歲在庚申。册建吾王子。歌騰左海民。星軺控上國。心簡自中宸。玉節臨長路。黃扉起老臣。使乎可專對。行矣累含綸。令望周詩叶。威容漢相眞。拜辭龍闕外。點閱鴨江濱。厨傳通三道。糇粮聚十旬。秀閑門下士。瀟灑幕中賓。桃李承芳澤。芙蓉絶汚塵。鯫生誠碌碌。素學豈彬彬。入選非翹楚。論才最後陳。枉垂孺子敎。自謂孟嘗親。薄技憐懷玉。空言許席珍。赫炎無所苦。淸德浹于身。若受千金貺。多慚十九人。成功期不日。得御喜今晨。紫極風雲爛。靑宮雨露新。微凉穿薊樹。輕棹過遼津。只懼踈聞見。深孤顧問頻。</text>
<title>別聶刈香校書</title>,<text>桐葉虛牕曉。迢迢送客筵。鄕音憑雁字。旅食仰書田。歲月蠅頭外。湖山麈尾前。憐君未歸去。盜賊滿東川。</text>
<title>燕館逢初度識懷</title>,<text>斑綵舞靑春。怡愉慰老親。餘生孤露感。今日四方人。夢裡還家近。秋來聽雨頻。一行天外鴈。應到海東濱。</text>
<title>謝顧主政容堂書畵</title>,<text>老木虛堂暑氣無。彈棋弄筆足淸娛。卽看座上多名士。底事人間愛腐儒。何以報君龍尾硯。居然贈我虎頭幮。鄕兒預識東歸日。一道書虹渡海隅。</text>
<title>紫竹菴。贈本照和尙。寺有白馬乳蒲萄故云云</title>,<text>綠天金地兩團圓。漢使移來問幾年。願借一枝甘露滴。星槎帶到海東邊。</text>
<title>留別燕中諸人</title>,<text>燕南舊雨苦無多。數子重逢嘯也歌。月俸盡歸名酒貰。街童能認小車過。金臺客去飛黃葉。銀漢槎回漲綠波。異夜相思千里夢。應隨秋雁度關河。</text>
<title>送南萬戶先歸</title>,<text>星車明發向通州。酒後驪歌撫蒯緱。故國獨歸先報喜。異鄕分別最牽愁。一風一雨薊門路。五馬五人關外秋。知子西還應逆我。黃花時節綠江頭。</text>
<title>到黃州送厚齋先歸。是夜雨。</title>,<text>雁飛有先後。天濶各賓秋。遭此別離夜。况堪風雨愁。送君歸白社。驅馬出黃州。五百長程在。從今廢倚樓。</text>
<title>夜宿水月庵</title>,<text>峯頂有平地。閒房十笏成。長江天外去。明月臥中生。微我今宵宿。安知此寺名。深深俯幽黑。燈火郡西城。</text>
<title>謹和書船詞伯 二首</title>,<text>於戱英正際。天運挺人豪。泣豈陳魚下。飛寧嚇鼠高。匏瓜垂聖語。蘭茝佩離騷。玉輦過郞署。馮唐此一遭。公抱巖廊具。余慚草野豪。過從今宋賈。歌酒古荊高。談劇能齊物。書成異返騷。由前三十載。何不一相遭。</text>
<title>百拙老相公詩報醬蒜。敬和原韻。</title>,<text>公猶咬菜士。我本獻芹人。蒜心藏烈。調梅味寓新。敢言非肉飽。惟愛撤皮眞。亦有文饒宅。鄰兒競拾珍。</text>
<title>題靑藤書屋</title>,<text>余老古書屋。我來當一吟。百年藤覆地。萬本竹成林。坐臥無朱暑。牀帷散綠陰。西園多少士。宜向此中尋。</text>
<title>上元竹枝詞 辛酉</title>,<text>迎猫藉以腥羶贄尺鱗。農家吉日在庚寅。貍奴玉面如霜兎。板戶新穿月一輪。禾竿百尺長竿注稻稭。籧篨窶數索交叉。豐穰可視千家粽。松葉纖纖女手揩。紙鳶黃絲白線細相同。竟日惟爭上下風。寒嘯一聲何處起。萬人擡首碧霄中。藥飯津津石蜜和糖霜。粳飯黏匙雜菓香。城上啼烏銜尺紙。羅王何日射琴囊。納土六廛三市土如酥。得寸家家善價沽。鍬挖鋤挑惟不足。依然一幅春耕圖。移井金壺朱索繫淸波。切莫回頭疾走過。不用丹砂藏百斛。丁男有力挽江河。羅㬋老拳毒手任相加。茅女茅男滿狹斜。腰下靑錢頭上帽。今年笑具在儂家。聽鍾十字街東百尺樓。滿城車馬盡回頭。廿八雷車空外響。暗塵如雨月中浮。踏橋橋上遊人立萬重。橋邊春水月溶溶。行歌兩岸遙相答。滿地梅花五夜風。石戰城北城南惡少羣。當塲飛石雨紛紛。撤棚毁瓦渾無惜。莫使吾隣致大奔。九食起看棲鴉在樹梢。田家早作最今朝。經冬旨蓄都湘出。女曰九炊男九樵。賣暍賣痴賣暍節相仍。有客呼時莫謾譍。夏日炎炎眞可畏。氓風貿貿詎生憎。嚼腫稚女投桃膚勝玉。宗孫索栗面如銀。但爲若曹憂疾病。阿翁何似吮癰人。固齒左輔年來豁十分。豚蹏鷄臛策無勳。𪙉𪙉笑指庭前竹。大嚼今朝對此君。治聾衛子三盃分鬪螘。莊生一椀辨雷蚊。老夫獨醒君休恠。萬事人間願不聞。</text>
<title>春日試筆</title>,<text>少日成名意不踈。詩宗康樂賦相如。湖山老去輸遊子。花木春來擁弊廬。萬事摠歸身外物。千金難賣腹中書。薜蘿洞口看看長。從此吾衣可返初。</text>
<title>贈伯相昆仲</title>,<text>記誦非師道。衰頹愧友生。飮啖窮藥性。呻囈帶書聲。深巷碧苔長。小橋春水明。往來君伯仲。壞我五言城。</text>
<title>與孟深叙懷</title>,<text>纔送朝暉又夕陽。春風難繫鬢絲長。飄零似我能無𧏮。奔走於君太不當。臥內溪山堪讀畵。老年詩句更生光。相逢輒作猩猩惜。半世同歸燕燕忙。犖卓襟期憐故態。霏微牙頰討餘香。名途齟齬蛇添足。過境滄浪鼠嘔膓。匏叟謾誇新譜局。桐兒重洗舊含觴。淸飈繞竹吟疏越。小雨侵軒夢滉茫。塵事看雲多變幻。石交如硯耐炎凉。紛紜離合何須說。近日芝園已坐忘。</text>
<title>和賈舍人早朝大明宮</title>,<text>禁樹晨鶯報晩春。滿城車盖不勝新。螭頭日射金鱗動。豹尾風翻珮響頻。萬國烟花開黼座。九霄雲漢拜詞臣。鳳池昨夜霏霏雨。添得恩波浹一身。</text>
<title>楊柳詞</title>,<text>鶯歌來往水東西。遊女雙雙踏大堤。一色靑烟三十里。飛花如雪使人迷。</text>
<title>宮詞</title>,<text>願作金明十二枝。枝枝皆入建章垂。芙蓉閣上春風裡。低拂君王醉臥時。</text>
<title>伐木丁丁山更幽</title>,<text>樵斧鳴何處。蒼然四面山。深深穿澗道。坎坎出林間。綠樹看逾靜。白雲空復閒。遷鶯猶自在。眠鹿也忘還。有響時傾耳。求蹤似對顔。度來蹊草合。躡去逕花斑。寂歷懸風磴。玲瓏和石灣。非禽驚啄木。無客聽敲關。落景仍將入。前峯不可攀。桃源知近遠。此地隔塵寰。</text>
<title>題檀園田家樂圖</title>,<text>隱淪久意歸田里。富貴不使居城市。傳家旣有好子弟。卜築又得佳山水。鳴琴讀書東臯生。豪鷹駿騾方山子。麥塍稻壠綠灣灣。牛欄豬圈白日閒。繅車時停饁婢出。漁人暮隨樵子還。松陵杞菊桐江波。耕釣我於帝力何。世上何論千鍾食。門前不羡五馬過。金生豈與我知音。安能寫我之素心。會須歸去此圖中。今日臥遊爲君吟。</text>
<title>送思文歸驪湖</title>,<text>竹舘多聽雨。今朝又送君。江湖家寄艇。城市跡如雲。歸路黃驪上。忘情白鳥羣。十篇燈夕詠。襟袖見思文。</text>
<title>破琴</title>,<text>七尺空存百衲名。朱絃難續碧塵生。尙餘鳳尾殘蕉跡。非復龍蜃和雨聲。高調無緣傳叔夜。素心從此托淵明。今朝拂拭更張化。依舊薰風解慍情。</text>
<title>謝北隣杏</title>,<text>百道淸波湧齒根。林郞草蜜不須論。前身我是杏中蛀。纔蝕南園又北園。</text>
<title>送仲老赴永州記室 二首</title>,<text>永守風流者。門牆曠士容。邀君觀壯麗。顧我坐衰慵。小縣無多事。名山在處逢。逍遙隨槖筆。吟嘯對庭松。遠草霑袍綠。春江似酒濃。素心違冕紱。豪飮罄杯鍾。藿圃維文駟。梅堂臥醉龍。客情雲共出。家札月三封。信美遊西土。良懷望北峯遙。知風雨夕。復此念行蹤。明晨君去向西林。送我前春易水臨。客路行行千里遠。離情歲歲一樽深。馮生只有彈魚鋏。燕市誰多買駿金。老大無端頻阻面。朋知歷數幾同心。懷如夜月空相照。坐看停雲費獨吟。夔縣酣歌朝復夕。龍門遊觀古猶今。裁書可待來賓鴈。折柳翻驚喚友禽。百頃新荷雲暎閣。連天芳草浿城陰。桃笙臥醉圍紅妓。葵扇生凉對碧岑。錦字寄余聊足慰。郵筒日日莫浮沉。</text>
<title>題流水舘道人牧馬卷</title>,<text>道人畵馬如生馬。嘶翥騫騰各有思。記得依俙何處見。遼陽城外草枯時。</text>
<title>苔錢 四首</title>,<text>小於楡莢薄於紗。點盡空堦上老槎。雨裏忽然藏石壁。春來無數入山家。團如蜀錦新添繡。綠似吳銅久浸鹺。每恨韶光難買得。當燒紙陌葬殘花。十分澆薄十分圓。滿地何曾計萬千。聚似淮民爭雨後。生應鄧氏鑄山前。來非直道從頹屋。喜得橫財欲買田。群蟻終然眞富貴。盡將阿睹布行氈。曾聞西佛布金園。又見四隣生鐵根。借問何人能殖貨。從知此物少恩寃。那堪與世呼兄弟。只是傳家遺子孫。交也淡如無用處。任他天下魯褒論。塞宇充庭箇箇如。幾番春雨潤貧居。從傳漢法無殽雜。似用唐租有羡餘。直可贐行賢太守。不堪持贈癖尙書。今朝暴富應關數。更看新荷綠滿渠。</text>
<title>夏日幽居。與大匏分陶孟夏草木長。繞屋樹扶踈。</title>,<text>春徂謝英華。日入息紛競。明月度衡宇。綠葉交掩映。隣曲日夕至。不待相造請。沈約愛何遜。袁絲遊劇孟。我有同心子。窮居且順性。樹木繞墟里。天氣澹新夏。病嬾遂不出。偃仰茅檐下。案上散書籍。門巷無車駕。稚子頗屬文。命筆記笑咜。空言本無用。不如學耕稼。在山有邱垤。在水有行潦。嵩華何險巇。江漢極淼浩。雖無瑰偉觀。高深各所造。萬化紛不定。詘信存吾道。請看澗底松。蔭玆崗頭草。環堵生蓬蒿。衡門依古木。子孫十餘人。日日聚家塾。好書一千卷。吾兄素所蓄。絃誦聽洋洋。松風間謖謖。鴻儒豈此輩。庶幾師敦睦。靑門佳山水。田疇多沃壤。村落相映帶。桑麻日以長。夕鳥戀故枝。夜月入虛幌。縻絆竟何事。側身心𤢜往。白雲出天際。作賦聊自廣。晨興陟東阿。草多蘭葉少。臭蕕傍染汚。刺棘外圍繞。復恐秋風至。零落同蕭蓼。俯觀淵中魚。仰聆雲間鳥。升沉信自適。我懷常皎皎。鄭老山中人。日來溪上屋。有酒對我飮。著書與君讀。淸言契邃初。素襟同昔宿。粲粲歌白石。猗猗賦菉竹。卓哉歲寒姿。及爾慰幽獨。平生列禦冠。御風遊鄭圃。發揮五千言。蒙莊不足數。往往入閬苑。手折琅玕樹。其道乃一明。斯人亦千古。天下多書者。本是周伏柱。過謬始秋毫。竟歸燕越殊。邪說日橫行。正學誰將扶。洪瀾旣襄陵。猛獸又當塗。坐視不能救。所愧名之儒。堂堂繼麟筆。鄒聖誅楊朱。仲蔚不浪交。淵明愛吾廬。茅茨雖薄陋。坐臥頗有餘。含桃明園塢。棗花落階除。微微午風善。遲遲翠景舒。寓觀喜無情。不論親與疎。</text>
<title>辛酉仲秋前六日。書贈東野。</title>,<text>金生誠傑士。玉貌豈長貧。簡帙窺千古。溪山映四隣。無憂常敎子。高臥不求人。獨有秋齋客。時來問隱淪。</text>
<title>採蓮曲 五首</title>,<text>荷葉中間秋水淸。荷花深處聽歌聲。紅衣落盡蘭舟重。十里空洲片月生。郞投蓮子種靑天。儂采蓮花來水邊。儂手白於蓮藕濯。郞心搖似錦帆懸。南湖七月見秋風。百斛淸香入手中。岸上採蓮家幾戶。家家載得滿船紅。江南江北泛秋光。人在江中笑語香。紅褪綠殘風露下。元央今夜夢魂涼。東家兒女逐孃來。碧子紅房手自開。偸上隣舟方學唱。一聲回棹怕相催。</text>
<title>客有言白雲瀑布之勝者</title>,<text>翠壁冥濛入太蒼。白雲深處倒銀潢。四時不斷雷霆響。萬古長懸日月光。山外急流難揭厲。洞門飛沫濕衣裳。老龍豈是潭中物。行雨前宵到下方。</text>
<title>西池篇</title>,<text>玉尺神人相漢師。環城蓄水於三池。三池浩漫江湖象。漢之昆明唐渼陂。宣洩厖深導天運。沖融渥澤非人爲。浴鳧飛雁多氣像。菱葉荷花無際涯。游泳釣弋者咸往。吾猶及見全盛時。浸浸淪塞五十禩。麻姑坐談滄溟水。東池鞠爲菜麻田。南池割入魚䀋市。去年六月大雨雨。雨晴不見涓滴注。縱有西池差可觀。亦能擧足窮量度。小民因樹結屋廬。豪者築淤開畦圃。日蹙月削存幾何。裴褱咄咄嗟行路。於戱聖朝開創日。豈爲此池觀美溢。職使司城備天災。或云形家占地吉。灘上丈人李侍郞。碩謨濬德能文章。玉節今春按三輔。修擧百弊皆生光。馬曹賓館亦旣新。池上昨日召其人。汝售汝宅視私直。我出我廩當誰嗔。吏不敺訶民自樂。如雲畚鍤齊趨作。疏衝奏壤白粼粼。滌蕩淖泥淸漠漠。編版揷竹成江河。頹波百年還月魄。隄防寧容螻螘破。沚流不受蛙黽涴。舊種荷芰惜摧傷。其葉已有盤盂大。白渠蘇堤美豈專。父老感激賓僚賀。憶昔從公遊東峽。亭沼點綴何神捷。一勺權輿千頃陂。事無大小成功業。願公慫頌白于朝。東南兩池須摠攝。鍬掘鋤挑水卽涌。不過京尹馳一牒。以時使民載周官。玆事况復先王觀。雖識公心信淵塞。或恐此論來謗讙。不愛其羊愛其禮。憑几試聽西池篇。</text>
<title>五月江深草閣寒</title>,<text>翠竹朱櫻遶倚欄。蜀江如鏡不生瀾。百花潭外炎氛熱。孤草亭中水氣寒。森木鳴蜩初入聽。盤渦浴鷺近相看。茅茨倒暎千尋淥。几案淸開萬頃寬。白玉樓臺高似許。琉璃世界瀅無端。凉浮酒座揮犀酌。影落波心對鶡冠。浩浩御風懷列子。蕭蕭臥雪笑袁安。柴門不定從成徑。水檻新添好下竿。午景豈愁紅皪皪。早荷堪愛碧團團。元戎過枉優賓禮。醉賦臨河續舊歡。</text>
<title>和東崖丈人韻 十一首</title>,<text>講易滔滔决水如。餘波曾不下詩書。六經外事皆蒭狗。吾輩中人老蓽廬。塞馬去來先見在。海鷗追逐此心虛。有時過枉憐荒拙。慚愧門前長者車。丈人容髮羽仙如。杖舃光輝燭案書。高士豈徒居綺角。名山有福見匡廬。園芝燁燁行歌永。庭草霏霏臥室虛。一顧千金空自重。駑駘端合伏鹽車。周蝶難分栩栩如。後醒先覺在吾書。初心天上排風鳥。晩計山中倚樹廬。士可執鞭求富貴。公能揮麈辯淸虛。歸哉携手歲將暮。白石溪邊黃犢車。東崖居士鬢皤如。尙好平生漂麥書。閉戶嘯吟傾洛社。將雛行色自鄕廬。那知耆老招君實。未有文章賦子虛。隨處逍遙拚杖屨。途窮何必毁吾車。西京才子蔚蒼如。最愛龍門紀事書。萬丈虹光窺石室。十年燈火坐茅廬。由今視昔誠難及。使我求名竟是虛。桃李舊蹊春寂寂。爲誰明日更膏車。梅霖蒸鬱䵟斑如。手爇名香護架書。時復據梧臨小沼。偶因行藥出衡廬。年光花落成嘉實。吾道雲歸見太虛。歷歷前遊今在目。江山何苦走船車。舊業商量綽綽如。一琴一劒一囊書。遨遊幸際升平世。偃仰猶寬斗大廬。四序循環供述作。數朋論道洞玄虛。林間把臂堪終老。安用區區載屬車。公詩令我嗜瘸如。復愛鋒稜獻也書。一朶荷花生水底。滿庭蕉葉憶僧廬。縱橫醉墨波猶濕。絡續華筒日不虛。港口德星爭指點。長文前夕御歸車。庭空蟲鳥跡紛如。默觀無非太始書。釋氏鬚眉千大界。莊生天地一蘧廬。高人出處驚今古。竗境摩挲辯實虛。泛覽秪應成達士。五車餘力又三車。巖電中宵尙燁如。年來敦盡未敦書。靑門宿計營瓜地。朱夏淸風繞竹廬。授子一經斯道在。容君十輩此中虛。薄言昨日東崖老。安樂窩前命小車。靑春文墨氣恢如。忘想燕然勒石書。萬里漠南無露布。百年天下入穹廬。飛揚絶域寧非壯。生老明時未謂虛。草草白頭觀國記。兩遭簪筆逐星車。</text>
<title>辛酉暮秋。出遊東郭野莊山寺。信宿而歸。賦詩十一篇。二客從焉。</title>,<text>積水明秋日。平疇間早霜。數來東郭外。又過北山莊。幽鳥如人語。寒花到骨香。靑春詞賦客。吾髮獨蒼蒼。城闉十里地。樹木兩三村。茅屋秋能潤。禾叢暮自喧。閒行隨野老。逸記採農言。軒冕非吾事。歸來學灌園。百折華溪水。泠泠自古今。人烟中野散。雲木上方深。釋子鳴孤磬。王孫布萬金。登樓峯日夕。十里見秋陰。禪窓纖月過。秋竹更便姸。霜下燈前葉。寒生枕底泉。四山虛作籟。孤客自無眠。對此機緣息。寥寥夜抵年。行尋紅葉寺。信宿白雲間。遲暮將歸隱。今朝又出山。風霜深稻逕。烟火暎柴關。跂石淸堪潄。溪頭暫忘還。靑雲違素志。垂老問田廬。栗里先生宅。松山隱者居。家人行力穡。澤畔坐堪漁。外物區區耳。餘年更讀書。玉洞楓酣後。金流日射時。枝枝雲錦纈。岸岸綵虹垂。臨眺渾如夢。登攀未覺疲。寺前三百曲。無處不宜詩。紺宇三千丈。金身十六師。鑿山愁鬼物。滿壁畵龍獅。香火通霄漢。銀牌祝歲時。人情易上佛。吾道鄙西夷。絶勝龍華寺。歸時興更新。溪山淸肺腑。星月在衣巾。抱癖將添痼。彈毫未寫眞。夜來霜露重。谷樹遠醺入。一僮前負笈。二客後相隨。窈窕看山路。暄姸釀菊時。入村先問酒。遇壁遍題詩。境與心俱造。行留不定期。漢山有丈人。樸素同赤子。食力聊自足。抱甕灌田水。豈無桔槹器。機巧安用此。晏然絶憂恐。永言終年䙫。我生本捿屑。被褐遊城市。三復古人語。秋風望鄕里。</text>
<title>橫塘詞</title>,<text>橫塘兒女太嬌生。慣踏蘭舟陸不平。行到荷花最深處。鴛鴦看盡始多情。</text>
<title>謁關侯南廟</title>,<text>肅敬披遺史。森嚴叩閟宮。靑龍明曉日。赤兎立秋風。千古人如在。三分事已空。于今有志者。不忍話江東。</text>
<title>巖邊樹色隱房櫳</title>,<text>石屛文樹四圍長。避暑宮深泛鬱蒼。苑接芙蓉多雨露。樓高花萼動輝光。靑蔥密葉承飛桷。羃䍥交枝過畵墻。滴滴烟垂侵几綠。霏霏風送滿宮香。水晶簾下橫春藻。雲母牕前遠夕陽。積氣森沉籠蘚徑。湛華旖旎掩芝房。波瀾蕩地千章墮。雲霧生衣六月凉。隔院蟬聲來翠峀。暎欄荷葉出金塘。一簷碧色銀河近。九陌炎塵珮馬忙。向夜吹簫明月上。扶踈影裡更移床。</text>
<title>庸庚申留別韻。奉送舍伯氏關西之行。</title>,<text>吾兄詞藻動西州。今日何如往歲遊。夾岸楓林葱秀路。滿船簫鼓浿江頭。牽情豈道三旬別。握手還忘萬里愁。最是小齋黃菊下。一床風雨五更愁。</text>
<title>懷舊集句 二十首</title>,<text>高高亭子郡城西。蕭寺曾同一鶴棲。今日風光君不見。楊花落盡子規啼。誰家玉笛暗飛聲。露下天高秋水淸。向夜欲歸心萬里。蒼蒼低月半遙城。南浦荷殘客未歸。哀猿啼處有柴扉。寧堪作吏風塵下。手種靑松今十圍。洛陽城裡見秋風。歲歲年年人不同。江上故園空四壁。楚雲滄海思無窮。老去悲秋强自寬。靑山明月夢中看。疎松影落空壇靜。隱几蕭條戴鶡冠。淸隱山書小篆文。洞中笙鶴禮茅君。曲終飛去不知處。惟有空城多白雲。百年多病獨登樓。鴻雁那從北地來。惟見江心秋月白。波搖石動水縈廻。東出靑門路不窮。水村山郭酒旗風。怨別纔驚千里夢。思量只在月明中。黃鳥時兼白鳥飛。洞門高閣靄餘暉。門前學種先生柳。不改淸陰待我歸。水邊楊柳赤欄橋。日暖泥融雪半消。我醉欲眠君且去。馬嘶山店雨蕭蕭。數里溪光日暮時。檻前山翠武陵眉。故園楊柳今搖落。蟬曳殘聲過別枝。霜葉紅於二月花。飛來飛去落誰家。秋風嫋嫋吹江漢。嘆息流光逐逝波。猩血屛風畵折枝。陰陰夏木囀黃鸝。滿堂賓客皆嘆息。少弟丹靑能爾爲。家無四壁不知貧。酒肆藏名三十春。獨有鳳凰池上客。相逢呼我謫仙人。何處老翁來賦詩。鄭公樗散髮如絲。燈前細雨簷花落。下盡羊曇一局棋。酒家踈雨憶臨卬。山水樓臺映幾重。記得昔年離別處。寒流石上一株松。斜風細雨不須歸。日日江樓坐翠微。但使主人能醉客。不知霜露濕秋衣。桐屐如飛不可尋。武陵秋色白雲深。故人零落山前草。我有新詩何處吟。蘭陵美酒鬱金香。一醉佳人錦瑟傍。銀燭樹前長似晝。更敎明月照流黃。山雨欲來風滿樓。對君疑是泛虛舟。無邊落木蕭蕭下。檻外長江空自流。</text>
<title>贈李生 七首</title>,<text>度阡越陌。悠悠我行。遇心忘歸。眷玆友生。友生會合。拊石吹笙。如金如玉。斯弟斯兄。有珮珊珊。其衿靑靑。豈弟惇厚。博聞窮經。薄言其居。南山之京。蟬聲繞屋。槐花滿庭。揖我西堦。坐我南榮。同我讌飮。春酒盈盈。旣醉出門。路歧縱橫。送我閭外。薪燭代明。微子之惠。何以宵征。凡今好樂。戒在沉冥。</text>
<title>秋夜示東野</title>,<text>小菊開無數。君來始上樓。星河暉靜夜。砧杵報新秋。郭外囊螢約。燈前聽鴈愁。南隣藏萬軸。爲我借荊州。</text>
<title>寄泊翁獄中</title>,<text>泊翁今八十。乃果殺人歟。匹士悲懷璧。先王泣下車。欲投曾氏杼。誰問夏侯書。何似豐城劒。宵光射斗墟。</text>
<title>安君士浩携酒夜過。有懷幼相。</title>,<text>衆人酣夢我孤醒。晩月蒼凉入竹扃。厨傳君居同里閈。詩書兒輩學家庭。名流不羨腰金紫。達觀何分眼白靑。遙憶南溪吟病客。虛窓一一數飛螢。</text>
<title>余將作朴淵之遊 東野，士浩。時向東峽。書贐其行。</title>,<text>二客歸楊峽。一遊遲朴淵。老夫將獨往。年少自聯翩。霜葉時吹髮。秋江不礙船。東西四百里。明月共蒼然。</text>
<title>善竹橋。見野老問答。</title>,<text>善竹橋頭見野老。薄言前蹟問慇懃。至今已矣當時事。赤血何須不改痕。</text>
<title>歸路復宿葱秀店</title>,<text>歸路還登去日程。溪橋山郭自分明。邨翁店老能知面。相見請留似有情。</text>
<title>戱路邊長栍</title>,<text>依然面目儼然身。長立不言問幾春。若使世間皆似爾。應無天下是非人。</text>
<title>東莊途中憶舊遊</title>,<text>名山多在郭門東。十載前遊與子同。都尉亭臺黃葉下。孫家泉石白雲中。松根壓酒留明月。洞裡吹簫度碧空。今日獨尋秋草徑。西風和淚雨濛濛。</text>
<title>夷齊廟</title>,<text>祠下灤江碧一灣。墨胎兄弟此生顔。知其非矣殷周際。若是班乎孔尹間。孤竹秪今云北鄙。採薇何處不西山。包茅遠至多新感。拜薦汀蘋坐忘還。</text>
<title>秋夜詠懷</title>,<text>黃花對我兩無言。遠雁隣砧各自喧。夜久書燈猶在壁。客掃風葉更敲門。心非可樂寧吾道。物若能齊未達論。雲去月來成底事。百年强半醉昏昏。</text>
<title>辛酉歲除夜。次十九首之一。</title>,<text>燈火破餘寒。一星明東壁。一作梅花破餘寒。一燈照四壁。 孤懷耿不寐。虛館更寂歷。𨔴𨔴長夜徂。冉冉流年易。來日雖無窮。去者竟安適。浩蕩欲掉尾。靑冥思奮翮。往事但矯心。擧目俱陳跡。皎駒出空谷。縶塲等縛軛。時序自擲人。咨嗟復何益。</text>
<title>除夜偶書</title>,<text>去年今日在燕京。裘馬翩翩逐隊行。內史風流傾四海。中書文藻價連城。酒車百斛駝生汗。火戱千塲鬼吃驚。惆悵玆遊如夢隔。暗燈吹雪對寒更。</text>
<title>壬戌首春四日。惠卿過余。留宿道舊。三首</title>,<text>玉川居士紫溪東。憶昔遨遊與我同。獨樹衡門三洞口。落花流水兩山中。讀書下酒頻揮白。秉燭彈棋屢跋紅。此地重逢多感慨。爲君磨墨試春風。囊琴束笈自西東。十載參商一夕同。使得團圓今日後。不然來往此心中。孤禽破水春天碧。殘雪啣山夕照紅。對境成懷良惠我。絶交終是小家風。北社餘歡又洛東。百篇奇崛見盧同。推人路濶靑雲上。臥病門深積雪中。短髮非關憂世白。小燈常愛照心紅。莫將氣味論茶酒。痛飮須生兩腋風。</text>
<title>季帆過</title>,<text>握手逢阿季。丰容想乃兄。弱冠能問字。販屨困爲生。姻婭敦前好。時年拜小名。悲懽俱是淚。垂老不勝情。</text>
<title>上元夜。懷丁茂倫，李學園舊遊。</title>,<text>七樹樓臺記往年。西丁東李喜聯翩。新詩此世無雙價。明月今宵第一圓。數子摠爲原上草。百文空辦杖頭錢。歸當漏盡鍾鳴後。踏遍梅殘雪霽天。回憶舊遊誠邈矣。每逢佳節倍悽然。九原倘有千金夜。又入誰家酒似泉。</text>
<title>贈允中</title>,<text>倚樓慚並價。同閈愛相尋。玉局逢高手。冰壺見寸心。論文春雨細。行酒夜燈深。把臂源源約。餘齡許入林。</text>
<title>悼女孫</title>,<text>好懷唯汝在。惡事見吾生。暴病寧由命。嬌嬉最管情。眉眸猶睡熟。純斂若粧成。鳥語驚心碎。花枝刺眼明。不禁兒女泣。徒有祖孫名。忉怛知無益。窓間奈雨聲。</text>
<title>夜與允中賦</title>,<text>新知誠莫樂。久坐便忘歸。顧眄驥千里。文章鳥數飛。小燈通夜雨。芳樹暎春衣。蓬室誰言陋。君來頓有輝。</text>
<title>憶昔行</title>,<text>憶昔乾隆庚戌年。隨我國使西入燕。燕京三百萬餘戶。金銀宮闕高如天。漆趾鳥言來重譯。黃頭皮服控四沿。年豐物殷民無事。稻脂粟雪流陌阡。上元佳節大張燈。燈市已開三月前。山東山西鐵騾車。江北江南錦帆船。蘆溝河上檣似束。琉璃廠外人磨肩。大燈小燈無數卸。須臾沒踝布金錢。大燈杲杲若日出。小燈繹繹如星聯。魚龍鳥獸草木花。傀儡魁罡鬼佛仙。羊角玻瓈細膠粘。天祿辟邪相糾纏。交疏八面絹紗籠。流蘇五尺珠璣編。名人書畵良工刻。血標圖章識篇篇。樽俎缾盎及敦𠤷。扇𡱺刀杖並案韉。凡人所需各器物。無不畢備而俱全。鳥卵蟬翼牛豕牸。口噓手範方且圓。固知人力不能作。滿目鬼工驚森然。或雕鎪玲瓏玎璫。或宛轉屈曲鉤連。或五色孔翠轣𨌠。或兩頭荷芝輪棬。或如怒蜃吐層觀。或如快馬奔平川。或堵截錦坊街上。或緣飾石欄橋邊。或一文歸諸小孩。或千金賣之中權。中權聞是九門督。富貴光輝方自專。是日其門閙如市。掛者自掛懸者懸。况今皇帝喜遊觀。圓明苑中張高筵。宮林日落春風起。碧色霮䨴西山巓。燈山燈海三十里。五坊百技催召宣。黃門手裏一點星。朱絲百丈紛四牽。東西南北上中下。倐爍還從御座先。御座高於佛座高。千朶萬朶明紅蓮。層層玉陛回回廊。一時四顧光新鮮。忽如身入武陵源。兩眼纈纈花欲燃。又如阿母會羣娥。火齊百斛量瑤田。重重珠箔當中字。大可徑丈小如拳。天下太平三萬歲。雨順風調同八埏。橫爲匾額竪牌聯。曲折隨意紛回旋。上頭別有大光明。猫眼之嵌螺子鈿。極樂世界照十方。炷以沉檀澆甲煎。鰲背負山影矗矗。龍口滴水流濺濺。百人百燈畫爲一。燈如巨虵人如蚿。一人一燈各復散。爭唱燈歌聲闐闐。波斯之笛碧玉琯。暹羅之琴銅絲絃。振者作者如貫珠。方響半擘空拘攣。回部健兒呈跳索。西洋彩衣競鞦韆。蜓身倒竪拚層架。狼視屢回開長弮。死生只在咄嗟際。愚哉此輩誇輕儇。燈戱未罷繼火戱。窸窣熚爆相喧傳。紙銃坼地春雷動。藥線騰空廻飈煽。洪爐鐵鱗落紛紛。滿天蝴蝶驚翾翾。畵看成畵書看書。筆勢乃蘇米放顚。一聲鳴鑼四寂然。惟有御燭如星明細氈。夜讌樓曰慶豐圖。翼如翬飛而鳥蹮。太液池水隔十洲。濟以黃龍之大艑。樓簷三滴燈萬顆。璀璨繡束與錦拴。貝勒親王樓上坐。氆氌壁衣花褊褼。擊鮮則如坁如陵。釃酒則爲江爲淵。爲龍爲光幾遠人。一庭萬國咸至焉。賜爵賜饌又賜錦。貢錫貢茅若貢蠙。便蕃賚予汪濊恩。自謂厚往薄來之義斯不愆。先王所以饗諸侯之道不過恩無偏。相孚在誠不在物。匏葉兎首充豆籩。况復遊觀宮室百玩好。心目所娛身所便。竭天下力奉一人。黔首可能無睊睊。百金解惜十家產。漢文千載稱明賢。奈何以無用之戱易竭恩糜費者。飮食若流金錢如泉。雖然此事不關我。但幸生來壯觀開蒙顓。獲覩耳目不覩記。直窮意想難窮硏。屈指東歸十三載。每逢元宵還可憐。眼前只有一書燈。稚兒拙妻抵足眠。出門仰天天蒼蒼。萬里無雲月如烟。</text>
<title>允中餽墨竹。詩以爲謝。</title>,<text>故人何所贈。贈我靑琅玕。觸手生風韻。虛心托歲寒。猗猗餘鳳啄。節節老龍蟠。白雪滿天地。此君方可看。</text>
<title>題東野南漢軸</title>,<text>五兩招搖漢水涯。廣陵烟樹雨斜斜。百年戰址葡萄馬。四月山城躑躅花。滿地風雲銷敵氣。平時關隘屬僧家。書生誰勒燕然石。吳尹諸公一浩嗟。</text>
<title>詠燭示東野</title>,<text>燁燁窓間燭。無風光逾凈。淸明本在心。靜躁各隨境。贈君知自照。莫撩秋水影。</text>
<title>集詩贈人</title>,<text>黃鳥于飛。下上其音。我有嘉賓。如鼓瑟琴。豈不爾思。靑靑子衿。未見君子。覯悶旣多。亦旣見止。其嘯也歌。何彼穠矣。灼灼其華。華如桃李。胡爲乎泥中。其雨其雨。凄其以風。桑之未落。寔命不同。有齊季女。蠶月條桑。樂只君子。裳錦褧裳。威儀棣棣。萬壽無疆。</text>
<title>幽居雜詩 四首</title>,<text>我本經畹山中人。白雲芳樹作四隣。白頭捿屑游城市。擧目日厭車馬塵。稚子憫余老多病。不能自致山水境。鎭向誰家攬蔚叢。盆盎纍纍羅幽景。爲汝一笑媚餘春。蜂聲滿院白日靜。依依谷口人。翳翳門前樹。鄰居若同室。留欵淹旦暮。僮婢裹飯饌。稚子移枕具。興居適性情。講讀分章句。愧無山澤資。饒人恣汲取。所言鮮雕飾。足以見太素。長日不肯暮。寂歷天又雨。劉安有新書。自名淮南子。縱橫數萬言。鴻寶冠槐市。詭論背經旨。默求非正理。楚童尺布謠。亂萌從玆始。峨峨大小山。八公亦高士。奈何就豢養。不能甘菽水。至哉由辭堯。天下視脫屣。孟夏天氣熱。終日雨聲好。滿目起蕉萃。人亦遺煩惱。媕婀階邊竹。披離窓前草。趙氏連城璧。弟兄善繪藻。瞪視忽高叫。天機露揮掃。槎枒眼前物。慰玆園中老。此君吾所愛。蘭菊喩古道。爲佩敉容修。久餐神光葆。嘉惠竟何謝。百年有素縞。雨來客不去。雨晴仍信宿。中園似空山。少人多樹木。晨花倒高香。午葉扇新沐。相對兩忘言。時光入注目。誰向伊雒間。千金買華屋。</text>
<title>山暎樓</title>,<text>風潭縐縠弄斜暉。塔影金輪轉翠微。老樹如人臨水立。幽禽何事出山飛。行堪濟勝身猶健。坐欲忘歸性不違。詩亦近來隨意作。豈云消瘦覺豐肥。</text>
<title>曉起</title>,<text>起掃松壇禮華君。木蓮花白露香聞。星河錯落空山曙。烟火微茫下界分。快事未聽三尺雨。閒情留宿半床雲。川行石立俱靈性。到處相逢講學羣。</text>
<title>靑坡道中</title>,<text>驛樹蒼然暎遠天。靑坡一路割平田。霏霏苜蓿花如雪。無數蝶兒飛馬前。</text>
<title>謝都官鯉</title>,<text>桃花春水暎蓬廬。六六金鱗擧網初。稚子何煩冰上臥。美人聊寄腹中書。重霑象乘嗟難及。一躍龍門計已踈。錯遣園翁多染指。從今不種雨前蔬。</text>
<title>允中讀杜詩書贈 二首</title>,<text>長晝高齋雨。焚香讀杜詩。古今皆自廢。天地有餘思。脫略千家說。規模百世師。誰能繼風雅。久矣嘆吾衰。譬儒尊孔子。惟杜在於詩。蕩蕩無能道。洋洋不可思。少年當力學。吾輩愧爲師。敢曰秋齋作。宗風寔未衰。</text>
<title>雨中漫筆</title>,<text>三庚端合閉門居。一點塵無簾箔踈。老樹庭空秋意早。閒人睡足雨聲餘。平頭遠汲烹茶水。病腕艱成乞米書。急索烏巾呼馬去。天然亭上看芙蕖。</text>
<title>曹書隱汝秀頗復源源過從。詩以奉政。</title>,<text>軟屩便巾病體宜。吾家又値石榴時。悲歌醉筑龍門史。淸日長松鶴觀棋。老去重修丁歲事。客來多問主人誰。同舟李郭仍同傳。天下紛紛讀此詩。</text>
<title>再和汝秀</title>,<text>與君三十日。日日坐茅亭。晩藥披心赤。新蕉展眼靑。雨香深處發。虛籟靜中聽。古道今人昧。終須一喚醒。我屋非山戶。君來是敬亭。討論忘日永。容鬢憶年靑。徐榻幽禽下。牙絃老石聽。滿庭踈雨止。客散酒初醒。</text>
<title>秋夜漫咏 三首</title>,<text>秋翁不可不吟詩。正是花黃葉赤時。有古琴心松籟遠。似佳人約月來遲。年年送雁書千里。處處看山酒一巵。小竹扉前深蘚逕。家居寥落更誰知。庭院深深竹樹叢。隔窓終夜聽秋風。蕭條最是懷人際。憀慄那堪臥病中。千古功名觀壁上。半生蹤迹隱墻東。逢君又要添詩語。笑學街頭賣菜翁。酒喧詩寂到更殘。菊死梅生耐歲寒。茅屋疎燈垂白坐。松壇明月拭靑看。老來勝事多逾好。天下知音一已難。只幸前宵微雪下。不勞京尹問袁安。</text>
<title>寄題三吾齋</title>,<text>園秣宜甘野葛疎。數椽猶足逸民居。腰金斗大徒爲爾。頭白升平孰復余。橘裏閒銷長日奕。榴皮時作醉中書。最憐綠凈紅沉處。花竹欄前積雨餘。</text>
<title>與一芝過稚晦德隱丙舍。用唐人韵。</title>,<text>居何寂若出翩然。纔過山頭又澗邊。竹屋梅花通小夢。酒人燈火續殘年。髮還可黑應無藥。身不勝寒最得天。一棹更當乘興去。西湖晴雪水如烟。</text>
<title>哭眞愚丈人</title>,<text>先舊風流後輩師。金緋榮祿布衣姿。讀書大耋同王績。愛士平生說項斯。使我十年陪杖屨。觀公四世蔚蘭芝。中郞此筆方無愧。何似當時有道碑。</text>
<title>和朱溪老人梅花詩 九首</title>,<text>我爲梅花萬念空。淸臞顔色許相同。華山道士懷明月。姑射仙人拜下風。豈有春愁銷不盡。祗因綺語老尤工。門庭自此還多事。桃李繁華就次中。對坐何堪盛氣容。碧房凝澀試粧慵。泂無塵埃疎勝密。勃有生香淡若濃。唐突誰家吹玉笛。殷勤前夕候黃鍾。春心久矣如枯木。却恠嬋娟夢裡逢。喜劇如聞空谷跫。忽來疎影上寒缸。枝頭繡羽看湖寺。蘚鬣遊龍記蜀江。肺竅流津殘醉解。鼻觀通白睡魔降。平生漫作諸侯客。初見今朝璧一雙。淺笑輕嚬亦有時。靑山多處少人知。麏䴥古逕斜陽滿。鳥雀荒園曉月欹。臘雪未殘春雪下。南枝纔老北枝隨。直敎埋沒蒼苔盡。休報城東遊冶兒。我眸何恠纈霏微。手種此花今十圍。珠玉在前形愈穢。黃唐以下去安歸。滿腔自有氤氳氣。砭骨寧愁慄烈威。盡日相看看不足。恐敎門巷雪飛飛。至後開多到臘初。不須薪燭照殘書。是誰明月投昏夜。無數寒星掛碧虛。庾嶺已聞通傳驛。楊州那得乞銅魚。三間老屋低頭坐。萬里春風思有餘。修竹蒼松立不孤。友呼不可可兄呼。寂如面壁觀心佛。痴似藏珠剖腹胡。甕底留春開宿釀。屛間邀月作新圖。野人豈愛間紅白。只愛塵埃一點無。花不迷人人自迷。漫山夜雪又漫溪。蘂珠宮裡春先入。群玉峯頭月未低。天下英雄論有子。湖中處士伴無妻。黃昏縞袂逢何處。一夢迢迢五嶺西。小隱邱園與子偕。盡將冰雪礪孤懷。金鎞刮膜雙眸炯。玉管吹灰一氣諧。今日始知顔巷樂。餘生莫願首陽埋。芬華世界超然立。欲躡高蹤不可階。</text>
<title>呈東庄主人</title>,<text>高士甘肥遯。深居繞薜蘿。以玆適情性。邀我數經過。白髮人間長。靑山馬上多。故園雲水地。秋色復如何。</text>
<title>靑郊道中卽事</title>,<text>多少行人聽鷓鴣。木通花下女當爐。一杯相勸莫相謝。我適有錢君適無。</text>
<title>題黃大痴枯木卷</title>,<text>黃公今九十。白下舊相逢。筆墨增癡絶。林園着放慵。爲誰寫枯木。使我見踈容。豹老眞高識。留題擬一峯。</text>
<title>游東庄</title>,<text>仲冬未祈寒。山水有佳晤。柴車載數人。向我東莊路。微雪城闉逈。古木郊原暮。夜行隨溝塍。一川三四渡。淺流淸不冰。游魚細可數。荒涉卽斷龍。小橋仍臥樹。虵虵屢登頓。煙火望小聚。山下八九屋。歲色溢塲圃。餘稌捿田間。捃拾走婦孺。不愁飽家人。已足充官賦。淸宮極延款。殺雞備供具。濁醪闕行籌。薪火安用炷。農談劇務本。對客且織屨。平生喜我輩。終齡絶傾慕。飛騰愧往日。北風吹弱羽。</text>
<title>宿淸涼寺</title>,<text>昨夜宿東庄。今朝到上方。人間皆熱閙。此地獨淸凉。曲曲穿松徑。深深入竹房。定中生谷籟。高處盡城塲。貝字來乾毒。雲文散華陽。墟烟收羃䍥。峯雪落滄浪。皓釋開楸局。靑奚負錦囊。雙虹垂凍溜。一縷裊殘香。卽事同蓮社。前游繼雪堂。遠公能許酒。明月更飛觴。</text>
<title>臨津</title>,<text>五丈長橈二丈船。一生江水視良田。無端昨夜闌干雪。辛苦開冰索渡錢。</text>
<title>桐原相國墓</title>,<text>先王昔潛德。良相獨飛聲。筆下風霜烈。天中日月明。堂堂繼魯史。諤諤動周行。燭破危疑際。鉤輸反側情。秋毫寧惜死。春邸亟扶傾。暗窟羣狐慴。朝陽一鳳鳴。遂令乾步穩。夬睹泰階平。龍御雲雷壯。鴻飛羽翼成。簡心嘉曰乃。枚卜叶惟卿。廊廟推恢廓。邦家喜肅淸。異恩頻賜食。郅治久調羹。鹿駕佗時計。菟裘此地營。辛田通水國。丙舍對江城。綺里身猶繫。樂園夢或縈。靑山今日土。黃閣百年名。弱冠逢鍾子。狂談比賈生。飄零任溝壑。蕭瑟過墳塋。霄漢光輝在。滄浪涕淚橫。林泉人以重。花石價仍輕。自切存亡感。飜增寵辱驚。</text>
<title>高陽店舍。逢鄭生汝孟。和韻留贈。</title>,<text>行至高陽驛。忽逢長揖士。知余舊酒徒。爲君同里子。</text>
<title>再贈汝孟</title>,<text>龍門賞雪時。東道捨君誰。朋友同聲者。文章潤色之。鄭公眞俠流。孟氏非謙者。前騎恐後歸。自將便面打。</text>
<title>和匏翁韻曹神仙</title>,<text>誰道神仙天下無。長安市上日相呼。百年前事能詳述。三島中人可與俱。買醉賣書心獨飽。似猿如鶴骨仍癯。田生蔣子今何在。不見區區眼底趍。</text>
<title>次匏翁贈泰老韻</title>,<text>此老多奇似不奇。世間無我有誰知。三虫獨守庚申夜。五戱常行子午時。醉罵醒歌千斗酒。雲翻雨覆一枰棋。相逢莫問田園計。豈是忘諸亦未思。</text>
<title>聽琴</title>,<text>只聞琴語未看琴。咫尺凝雪滿坐深。池頭活活遊雙手。空外泠泠見寸心。余欲經時忘肉味。公從何處得淸音。最是曲終無限意。靑山萬疊海千尋。</text>
<title>示孝仲</title>,<text>齒也何剛舌也柔。刺肥茹澤總閑愁。朝昏滾滾魚千里。今古茫茫貉一邱。極目烟雲湖上寺。滿天風雪酒家樓。知君頗解南宗法。爲我燈前寫舊遊。</text>
<title>邀同社遊山寺</title>,<text>有酒可與西山對。爲文可窮西山態。西山霽雪遠如繢。粉毫一抹描翠黛。欲訪梅花何處在。十里踏盡寒瓊碎。鄭老曹生俱我輩。帽簷屐齒同穿戴。茶竈詩卷童子背。琴囊棋局驢兒載。棲雲古寺松林內。石上凍泉鳴環佩。日攬淸暉融肝肺。一朝瀅徹無塵穢。同遊何惜月一再。愛莫如玆山水愛。</text>
<title>渡漢江</title>,<text>二年在京洛。鞍馬日生愁。偶爾山陰興。薄言湖上遊。夕陽圓野望。春雪劃江流。舟楫元無定。飄飄問白鷗。</text>
<title>龍仁</title>,<text>山水愛龍仁。南來眼忽新。墟烟籠灩㶑。驛路掛嶙峋。邱壠多卿相。漁樵雜士民。觀風知歲熟。簫鼓動靑春。</text>
<title>竹山</title>,<text>路向西南復向東。路窮川斷豁然通。孤城落日寒烟外。五郡靑山積雪中。佛塔有時趨野老。天戈何處掃蠻童。冠裳袵席知誰賜。豈敢忘乎經理公。</text>
<title>淸州</title>,<text>朱鵲橋邊馬欲飛。淸州城外柳依依。湖上極目人南去。風日從容雁北歸。數子夢魂縈客路。百年身世笑儒衣。遙知匼匝秋齋席。論盡琹心解奕圍。</text>
<title>星湖</title>,<text>峽行杳如夢。忻慄遞遭境。危道不忘趾。數息到中嶺。幽壑氷雪在。雨滑朝光冷。山下忽改觀。碧天涵百頃。德儒與俗離。迢迢二水幷。下流若鋪錦。急灘如懸綆。遠岸生春草。長洲明夕景。墟落夾水開。煙火通舴艋。招招黃帽子。盪槳靑山影。回頭慰所經。倚舷江謳永。</text>
<title>入沃川</title>,<text>冰餐水宿路間關。五日南行未解顔。一夜春風吹雪盡。馬前靑出沃州山。</text>
<title>戱臥長栍</title>,<text>長立亦云苦。松下臥如仙。問渠人世齪。白眼仰靑天。</text>
<title>騎牛翁</title>,<text>田翁騎母牛。遲遲到溪口。但叱牛回頭。不知犢在後。</text>
<title>渡化仁</title>,<text>古道依山下。新春得雨餘。田家爭雪水。賈客趁朝墟。野艇不勝馬。峽江能見魚。平生臨眺意。賸欲置吾廬。</text>
<title>贈鄭上舍</title>,<text>綿駒王豹善謳謌。南國年來雅變多。濟濟衣冠游頖水。滔滔詞賦决江波。家無儋石心常泰。門有高車客日過。昨夜一番春雨後。盈畦杞菊問如何。</text>
<title>鳳邨</title>,<text>雲屛九曲展蒼然。百室桑麻繞一川。安邑東西宜棗土。淸明前後種蔘天。歲歲田園收素封。家家詩賦保靑氈。朝耕暮讀遺風在。重老尤翁配象賢。</text>
<title>法住寺</title>,<text>壯哉法住寺。卓彼俗離中。湖嶺森蟠屈。羅麗歷替隆。佛靈千載見。民力曩時窮。樓閣深生霧。門墻逈起風。南巡思聖祖。西國問禪宮。翠盖三宵儼。金身六丈雄。𣄛旛搖赤日。鈴鐸响靑空。勝地今無改。蕭條昔不同。壁菭渾蝕畵。橋石半銷虹。大筆推詞伯。浮圖紀戰功。尋源隨老釋。博古賴名公。明日雲臺上。雙眸小海東。</text>
<title>水晶峯</title>,<text>珊瑚臺上水晶峯。峯後峯前此祖宗。入座兒孫爭繞膝。滿宮珠翠盡呈容。龜頭浪說中華石。鳳蹕疑聞下輦松。回憶沃州遙望處。靑天削出玉芙蓉。</text>
<title>福泉</title>,<text>將軍隻手計回天。披剃逃名入福泉。一片苦心留劒石。綠菭如髮長年年。</text>
<title>中獅臺</title>,<text>臺前百曲度深林。臺上叢叢遶碧岑。要識玆山眞意態。美人容貌丈夫心。</text>
<title>上庫</title>,<text>空山本無主。何事庫名爲。萬古聚奇玩。深深藏在玆。靈山國之寶。神護豈尋常。恐有愚公至。名言戒慢藏。</text>
<title>雲莊臺</title>,<text>絶棧通雲隙。登登眺望賖。江山鋪脚底。郡國散天涯。臺上前宵雪。人間二月花。此身今六翮。星斗可凌摩。</text>
<title>道中</title>,<text>峽春隨雨入。谿術待晴分。曲磵重重渡。幽禽往往聞。村籬仍種竹。畬火遠燒雲。袁渴鈷潭勝。平生愛柳文。</text>
<title>宿歸晩村柳氏庄</title>,<text>漁樵歸晩邨。烟火近黃昏。時有三山客。來敲五柳門。春溪鳴倦枕。明月入淸言。一飯寧相忘。吾行自報恩。</text>
<title>宿狼子山</title>,<text>數家烟火冷。亂山柴門下。行人不畏虎。鷄鳴起秣馬。</text>
<title>細江</title>,<text>小塢背江岸。仄步通江口。臨水杉皮屋。星散十八九。山犬大於豹。見客唬不走。峽俗驚衣冠。籬頭聚男婦。褰涉也應憫。囁喋相語久。愧不及爾輩。終年守井臼。</text>
<title>栗巖</title>,<text>山色迢迢作淺寒。薄煙深翠未全殘。天然寫出淸眞格。何似秋齋句裡看。</text>
<title>野店晩發</title>,<text>啼鳥無端喚客眠。起看朝日下山前。催呼秣馬出門去。雲樹長程政渺然。</text>
<title>玉流泉</title>,<text>翠岩千尺絶風煙。一線玉流半壁懸。滴漏四時猶不盡。却疑泉脉海門連。</text>
<title>櫰灘</title>,<text>深峒集晨霧。濛濛如雨灑。恠樹覆危壁。崩倒勢奔馬。崢嶸太古根。怒竅嵌魚雅。飛湍表雲嶺。百折滙其下。鳧浴鸛成羣。䙰褷浪雪打。造境極幽悄。寓觀翻恐怕。行子苦遠役。煩襟且陶瀉。</text>
<title>栢室</title>,<text>四鄰山似束。曉夕異昏明。巖戶因蜂墐。溪田待鹿畊。迂疎常習俗。質樸鮮爲生。豈學龎公隱。人人不入城。</text>
<title>冬苽灘</title>,<text>碰瀨不容舠。亂石白齒齒。斜陽射急流。高浪數翻紫。徒御已上岸。浮馬猶在水。一步戒九顚。尋丈邈千里。我行幸利涉。回念後來子。</text>
<title>雪城坂</title>,<text>寧上靑泥坂。難過雪城路。雪城三十里。步步無乾土。兩崖夾明鏡。衆流趨卑汚。氷雪跨冬春。霧雨淹朝暮。泥淖沒高下。滑滑如呑吐。迹多惴健犢。飛低愁矖鷺。行旅若魚貫。杖息何踽踽。瀕危戒前轍。人語在高樹。我馬毛已黃。我僕衣失素。世道本如此。汩沒良云苦。我昔觀於海。八月遼陽雨。</text>
<title>紀遊</title>,<text>相逢何必問歸裝。南國靑山滿錦囊。月下呼船遊水館。雨中看竹入僧房。風烟政値淸明節。花木時生黯淡香。布襪靑鞵須及此。思量無奈鬢邊霜。</text>
<title>庭樹晩花。喜成長句。</title>,<text>四隣花謝但靑苔。花到吾家始半開。晼晩偶敎春獨駐。頻煩何必雨相催。主人對樹遲遲坐。遠蝶尋香續續來。莫道韶光今荏苒。且看長日故徘徊。</text>
<title>後到宋洞</title>,<text>小子今春服。先生古洞天。數君皆樹下。一衛後城邊。草遠游絲沒。花高片雨懸。窮源知有處。隨水向前川。</text>
<title>渡漢江</title>,<text>南國經春後。西遊又夏初。區區寧就食。屑屑愧端居。有客同騎馬。看人獨釣魚。閒忙皆自取。豈復毁船車。</text>
<title>道中</title>,<text>綠葉陰陰野水明。幽花滿路馬蹄輕。籬邊大麥高於屋。不見雉飛聞雉鳴。</text>
<title>聲浦</title>,<text>劃海分衣帶。安山接廣州。帆檣三道集。泉貨四時流。魚上民東食。鶯遷士北游。生居稱樂土。旅食失鄕愁。</text>
<title>觀鄕射</title>,<text>先王敦古學。禮樂克修明。所以鄕人會。觀乎君子爭。衣冠嫺降揖。酒食樂升平。講席今晨過。家家醉塾生。</text>
<title>廣院</title>,<text>土坂隨流水。蛇蛇去復歸。四邊皆草色。盡日見人稀。錦雉鳴牛背。蜻蜓點客衣。雲生山一曲。水磑向柴扉。</text>
<title>竹溪</title>,<text>路從山口豁。竹樹帶長溪。人立平疇綠。鷄鳴午店低。要途通嶠外。名塢冠湖西。亦有孔巢父。平生此隱棲。</text>
<title>分界嶺</title>,<text>一盤經一折。百折始山顚。驢磨回回踏。螬梨曲曲穿。擧頭惟赤日。徐步上靑天。兩界蒼蒼割。人煙各渺然。</text>
<title>米山</title>,<text>細磴含蔥薈。幽泉響珮環。數家叢石下。半日豆人還。甁盎藏深窟。樵蘇仰遠山。儘知塵境絶。今夜宿雲間。</text>
<title>鍾淵</title>,<text>碧潭深不測。往往自生雲。云是蛟龍宅。故多魚鱉群。漁人曾沒入。雷鼓大驚聞。巫祝求靈應。婆娑舞楚裙。</text>
<title>游三山</title>,<text>素心在丘壑。幽事足他鄕。酒坐從年少。山行愛日長。晩風流岸影。小雨帶溪香。五老書齋近。歸遲宿不妨。</text>
<title>鄭高士舊居</title>,<text>鄭公賢父子。疇昔此幽居。蓄葉編寒服。耘苗誦夏書。靑雲誰枉顧。白屋但遺墟。余亦棲遲客。經過思有餘。</text>
<title>別李生公麟</title>,<text>倚松孤嘯處。噉棗耦言時。猥以數年長。推爲一字師。餘歡求夢裡。分手卽天涯。我輩情鍾者。留思亦去思。</text>
<title>歸來</title>,<text>歸來夏首去春殘。踏遍山梯倚水欄。滿地江聲過錦里。連天草色上長安。醉眠忽被鶯啼覺。袖卷時從馬上看。南國逢迎還似夢。回頭雲樹碧漫漫。</text>
<title>江南曲</title>,<text>江南無情客。江南非樂地。錦帆巴東去。三年一不至。</text>
<title>將入南漢待士浩</title>,<text>壯觀空孤八夜燈。國淸寺裡約尋僧。漁舟落日浮三渡。雉堞靑山見廣陵。沙上何人來歷歷。雲間有路掛層層。南溟舊會紅流月。又遣詩家好事增。</text>
<title>登南將臺</title>,<text>高臺迢遞入雲天。遠水遐山一望邊。聖世如今無事日。書生來此坐悠然。</text>
<title>南漢襍詠 十首</title>,<text>城上高臺臺上樓。江山極目使人愁。三臣獨抗尊王節。萬士皆忘衛國謀。此日腥塵猶猾夏。當時巖邑欲防秋。胡書未泐東征字。一丈豐碑百世羞。西北浮雲獨倚欄。百年前事卽今看。刳膓一老流風烈。墮指三軍立雪寒。太祖朝鮮明社稷。遺民八域漢衣冠。莫將兵力論强弱。絃誦能令魯國安。溫王故國萬山中。開府高城自李公。鳥道至今橫蜀棧。㺚兵何處過崆峒。忠臣祠廟杉松老。留守營門鼓角雄。爲是古來征戰地。四時無日不多風。九寺環城各一臯。佛堂開處見弓刀。維南鎖鑰沙門重。直北兵塵石壘高。豈與可汗爭地利。使如惟政足人豪。書生颯爽空鬚髮。不及危時仗爾曹。漢家宮闕欝嵯峨。南渡蒼黃此地過。立馬峯頭孤壘在。凝鑾軒外五雲多。四朝臨幸瞻天翰。百歲升平聽野歌。宰相居留時望重。洛龍無事臥淸波。西門列火落紛紛。虜騎奔崩哭夜分。一捷差强當日役。大名猶快後人聞。風生猿臂輕彎月。血灑麟袍决陣雲。莫恠延陽能殪賊。胡兒本畏李將軍。五臣祠宇玉峰頭。松栢蒼蒼擁畵樓。前輩有光爭日月。後人無地讀春秋。生死節義論千載。祭祀烝嘗奉一州。苟活當年多少子。秖今埋沒盡荒邱。下有白雲深復深。子城高處是東林。無朝無暮啼黃鳥。如水如烟散綠陰。香閣遠從山口望。詩人多向壁間尋。溪頭一笑仍相送。始覺僧心似客心。天氣淸和草色凉。遊人行坐不須忙。偶聽啼鳥來中谷。却與歸僧到上方。老木春殘惟作葉。空山日午自生香。兼旬㝡合繙書課。長夏應須借竹房。禪樓鍾歇坐依遲。颯颯幽泉聽雨絲。雲鎖洞門將半夜。月明山外已多時。危欄忽落踈松影。絶磵驚翻宿鳥枝。客與老僧如是觀。淸虛世界本然詩。</text>
<title>古意</title>,<text>衆妾妬一妻。讒言日不足。施嬙視鹽嫫。由光譬御僕。君心縱皎潔。浸潤詎盡燭。弱骨久銷毁。柔膓徒煩促。不敢寵專房。進退自跼踖。不敢主中饋。芻豢比于毒。不敢怨他人。自悲顔如玉。靑蠅玷何傷。白璧本易矚。雍雍琹與瑟。結髮恩情篤。庶幾君子心。歲暮還委曲。</text>
<title>入燕</title>,<text>子在西京我入燕。一壺相送浿江邊。今行並轡三千里。往事回頭二十年。車馬遙遙新雨雪。詩篇歷歷舊山川。胡兒拍手應驚告。依筑長歌動北天。</text>
<title>燕行雜詩 二首</title>,<text>凍雪長亭不起埃。征車日日隱輕雷。野如積水漫漫去。村似孤舟泛泛來。後夜角聲驚火伴。前朝籌畫見煙臺。道中悟得銷愁法。鎭向壚頭數擧杯。蒼蒼驛路繞平原。豐潤朝過暮玉田。雕背黑雲連朔漠。馬頭靑嶂入幽燕。中州漸踏煌煌地。故國時瞻渺渺天。自是長程添鬢髮。喜聞郵卒話神仙。</text>
<title>白馬城 城卽林忠愍慶業所築。城中今有忠愍祠堂。</title>,<text>殷師漢將自中朝。言秣東人刈蓼蕭。此馬如今何處去。百年靈胥夜乘潮。</text>
<title>古塞上行</title>,<text>猩紅抹額虎黃袍。八部匈奴盡夜逃。鼓角一聲催蓐食。强磨雙劒雪山高。</text>
<title>銕板橋</title>,<text>銕板橋頭暎綠波。宮墻斜出瑞香花。大紅氈笠蠻奴子。閑洗蒙王白槖駞。</text>
<title>十三山</title>,<text>遼野平如盤。日月出其間。拳石亦未見。今朝十三山。</text>
<title>遼東</title>,<text>邊山渺渺水依依。九漠橫衝壯鎭威。華表月明孤鶴去。高城雲黑六龍歸。古來征戰知多少。此日人民問是非。眼底豁然無芥礙。一羣良馬走如飛。</text>
<title>過石士先生。分韵共賦。</title>,<text>春樹高齋向晩晴。硏雲香霧度輕輕。佳山踏盡來中國。名士交多慰半生。客到參差添酒坐。禽啼一二和棋聲。老梅不惜天機洩。又得雙眸分外明。</text>
<title>丁卯歲十月二十四日。游寶鳳山華藏寺。</title>,<text>山下三十里。昂見寺門開。凌晨入山中。日午臨溪隅。奔湍屢曲折。懸磴因互回。古木自生火。往往有崩摧。時當十月暮。落葉風更哀。飛鼠見人驚。枯實墮寒苔。深處艸尙靑。木末霜雪堆。奧若入幽室。豁然登高臺。郡邑散點烟。滄海盈一杯。我馬喘如鋸。十步九徘徊。麗王八鑾駕。知從何處來。滄桑五百載。夷險或異哉。回首問無人。長嘯向崔嵬。</text>
<title>寂默堂</title>,<text>荒臺倚山頂。僧說舊門樓。風雨龕中出。滄溟座上流。寒鍾聞古國。落日見登州。佛地關王氣。興亡五百秋。</text>
<title>貝葉經</title>,<text>藏經閣上風日好。寺僧請余觀佛寶。淸晨灑掃亞字房。髹盤托出紅錦囊。囊中八百貝多葉。五軸均分一尺長。編以素絲飾楠木。祖師手澤鑒毫芒。蜀繭吳綾較柔滑。蕉葉竹皮俱生疆。兩頭廿行行七字。當中底意加三行。蠅頭大小鳥跡如。端嚴决非凡人書。眼生口呿讀不能。有時瞠然視諸僧。僧亦唯唯色慚恧。只云橫書仍橫讀。譬如兩瞽執一畵。終日摩挲妄見解。不辨紙上畵何物。心靈但知生光恠。更有旃檀似牛頭。聞言一爇通九幽。眞香如意眞珠衫。被人盜去今何求。我惜眞詮方咄咄。爾愛外物空咻咻。憶昔祖師齎來時。行童侍者皆聞知。胡不當年譯漢字。使我坐聽尒讀之。</text>
<title>六祖師像</title>,<text>天竺王子號指空。左提無學右懶翁。大耳垂珠髯奮戟。雪眉長覆雙綠瞳。無量知慧淸高氣。畵時咄嗟驅鬼工。後鮮前麗兩國師。角立千仞爭華嵩。朝入黃驪江畔塔。夕在毗盧峯上宮。面如車輪目如電。裁山割海贊天功。百神供職走震懾。指揮鐵棒生長風。西山雍容儒者像。韶顔九十一兒童。冥心坐觀未來相。千里萬里阿堵中。鞭羊尊者善講說。頑石點頭開人聰。豹首虬髯光燁然。百年復見生溟公。魑魅屛跡手揮麈。鯨鰐戢鱗腰縣弓。蠻將好戴千金頭。當面叱索苽蓏同。緇衣不掩凌煙相。時來嵲屼懷英雄。</text>
<title>恭愍王影幀</title>,<text>黼座凝塵玉色沈。傳燈西閣雨深深。三千界內無王國。五百年前有佛心。不令象敎歸當日。那得龍顔見至今。夜半秋風雲木響。空山猶想翠華臨。</text>
<title>贈旻上人</title>,<text>絢公不見見旻師。愧我來游十載遲。三笑未逢方外友。數篇猶閱篋中詩。淸言知爾眞高足。道氣蒼然在兩眉。倘許淵明參講席。東林須趁白蓮時。</text>
<title>自天麻山踰嶺至大興城</title>,<text>行人如蟻子。來往在屨下。伸我一隻掌。足覆高麗野。無地可着踵。有天不盈把。小徑垂其端。勢若瓴水瀉。沙彌導余行。扶携畏蹔捨。竦然馭高鳥。疾於追奔馬。石上大牛跡。斑斑皆沒踝。爲痕有淺深。用力見多寡。傳聞古開士。山中營廣廈。三目四角牛。神物天所假。木石擁四山。黛色日輸卸。斯說雖荒唐。聊廣誌恠者。</text>
<title>大興城</title>,<text>蝸牛兩角上。開國觸與蠻。雖有秦楚地。達觀亦彈丸。小哉大興城。東人視雄關。虹門斲岩竅。雉堞緣靑巒。糴粟五千斛。辛苦輸雲端。脫有寇盜至。昂攻誠云難。寸馬與荳人。幾何容其間。不過石窠中。蜜蜂堆一團。謀國只崇德。危者轉爲安。周公相洛邑。垂拱朝衣冠。</text>
<title>朴淵</title>,<text>我有明珠三萬斛。藏在雲潭第一曲。潭底老龍睡方酣。散下人間都不諳。好事天公惜暴殄。織爲一桁玲瓏簾。世人自古識者鮮。視以尋常一匹練。香爐峯下李謫仙。小兒管見眞可憐。不知明月含夜光。妄疑銀河落九天。縱然薄俗恐掇去。梯上靑冥千仞懸。</text>
<title>出大興東門至江陰古道</title>,<text>峽行渺疑夢。荒道無東西。計程七十里。起息俱聽鷄。去遠又何復。看多逾更迷。崢嶸躡雲峭。凌兢俯靑谿。亂石自成梁。倒樹仍爲梯。屛息悚神魄。攝齊慳步蹊。藤葛本各出。糾纏同高低。或長過緪索。其大比杖藜。經秋幸未枯。危時相攀携。晨霜被夕暉。縱橫見獸蹄。恠鳥多穴居。時作嬰兒啼。何人於此中。刊木開町畦。雲外種秣粟。煙火代鋤犁。小屋葺以石。方牖墐以泥。時平歲復熟。井臼無勃谿。上有古銀礦。利竇人力齊。縋身及黃泉。燃炬採朱提。天意厭趨末。崩塌若推擠。竟無螻蟻出。遂爲蝙蝠棲。先王重大本。南畝敺羣黎。嗟渠聖人氓。食土同樂兮。恠余四方人。仳㒧歌凄凄。</text>
<title>金沙寺</title>,<text>恒河元法界。紺宇起沙中。路濶迷軒夢。鋪多悟佛功。望來金的爍。踏去玉瓏璁。下上兼飛雪。東西一任風。海波淘不盡。禪劫數難窮。菜莢三時嫰。棠花四月紅。茫茫沉鳥影。混混闢鴻濛。十里靑松裏。潮音和遠空。</text>
<title>龍浦襍詠</title>,<text>北岸三尺雪。南岸三竿日。不知舟行遠。但見鳥飛疾。阿郞刺船去。少婦空在家。欲向沙頭望。揚言采石花。長山松滿地。長江水接天。辛勤同婦子。鼓譟逐唐船。去年二三月。唐船集如城。箇箇收漁網。家家放鳥槍。小靑四十里。大靑六十里。學語已乘船。去來不知水。穄田劃棋枰。茆屋散棋子。無人可傍觀。西南風政起。山雪似人眠。海風疑鬼嘯。獨上杉樹原。遙遙看落照。嘖嘖東家子。販魚多得錢。今年南浦口。十頃買䀋田。冬蓄編黃角。夜績然魚脂。十三善潛水。嫁與白翎兒。潮來如鼎沸。寒犬吠籬門。明朝應有雨。龍氣壓燈昬。</text>
<title>牛車行</title>,<text>田家老翁晨出遊。鷄棲小車駕黃牛。冬暖路滑雪盡消。泥水活活侵轂頭。牧童鞭末春雷鳴。叱吒怳疑催深耕。牛如百尺山坡動。車似萬斛江船行。坡動船行兩依遲。歸來幸能及昏炊。豈無高軒與駿駟。平道疾馳還傾危。翁今抱孫牛生犢。世世隴畝長相隨。</text>
<title>歲暮</title>,<text>歲暮西游尙未歸。海山多處故人稀。身隨沙鳥蒼蒼去。目送風帆一一飛。遠欲還家將破浪。近因無事遂忘機。寒烟古木霏微野。晴雪迢迢又夕暉。</text>
<title>朽船邨舍 二首</title>,<text>寒狵向水吠轟然。積雪荒村夜抵年。江月近人如可掬。梅花滿眼不能眠。衣冠老去參烟戶。家室移來問火田。緩急救飢眞似許。五車書籍一囊錢。原頭長檋水邊舟。雲雪天涯又倦遊。叉浦女娘靑葛帔。甕津官吏白羊裘。相逢物色非吾土。極目江山摠客愁。夜夜殘燈牽夢處。小園楳竹古楊州。</text>
<title>西窟</title>,<text>共工觸山仍碎首。氣盡呀然張巨口。牙齒脫落喉門鑿。虫蟻潛蝕到腹部。枯腊千載化爲石。容君百輩此中走。走過一節轉黝冥。雙炬導前燭在手。日月難廻遍照光。天地都非積氣厚。視寄指端息在踵。所恃平生膽如斗。或隘如魚貫一索。或濶如牛耕百畝。俯聽海眼鳴澒洞。仰見鍾乳相結紐。異觀瓌形達上下。千筍萬蘂森左右。鷇卵輕盈惜未破。肝肺槎枒驚初剖。如螬食李蟻穿珠。心開七孔膓回九。目瞤神悸欲返走。方知造化無不有。行窮阻水深不測。直與尾閭通其後。邑人尙傳白龍名。知向滄波擁鱗久。一夜雷雨忽破山。龍去海移空其藪。寒蟬上樹蛻猶在。敗龜搘床殼不朽。上頭石室寬且平。虵行可以達旁牖。冬日霏霏煖氣蒸。夏天刮刮陰風吼。昔年有人避蠻寇。近時或云見織婦。瓦盆𤮀盃誰家物。分付鬼神長相守。峙爲案卓窪爲槽。槽中碧泉甘比酒。仙家三十六洞天。其一玉醴卽此否。同來又有安期生。可與長夜相勸壽。</text>
<title>曉發靑丹店</title>,<text>客心無曉夕。歸路抵年窮。寒樹雞聲外。明星馬首東。酒醒思別日。金盡愧同風。煖屋三竿日。高眠洛下翁。</text>
<title>碧瀾渡</title>,<text>亂山圍積水。落日在孤舟。風急還無力。潮高似不流。險津傾一國。要路扼西州。眼看人爭渡。方深拯溺憂。</text>
<title>贈士浩</title>,<text>十載願從觀。安生殊未安。金臺輕駿價。滄海小鵬摶。爾屣人間脫。吾書道上看。古來豪傑士。大抵耐饑寒。</text>
<title>松京道中雜詠 八首</title>,<text>聖居山下暮雲生。翁仲原頭艸木平。去馬來牛忙似許。斜陽不滿古王城。圃老精忠日月懸。牧翁佳句古今傳。文章節義俱身分。繡飾前朝五百年。太平館外卽山深。剩阜殘岡貴抵金。石圃槲籬蕭瑟想。家家鋤土種人蔘。客路連天散馬蹄。革囊駄背兩鷄棲。滔滔逐利如流水。不向湖南卽海西。吹笛橋西五萬家。榷停區賣摠繁華。醺人爐食留連處。籉笠兒娘冠狹斜。龜頭大伐南都石。馬鬣高封北苑莎。好箇墳山稀省掃。每年寒食客天涯。松人多富少名才。老宿斯言未信哉。聞道狀元新進士。靑衫白馬此中來。兒女好名懷慷慨。朴囦深處便褰裳。舊習臙花都洗了。虎邱何必葬眞娘。</text>
<title>記見</title>,<text>鶉子雙雙小似拳。驚飛不過馬蹄前。餘暉掩冉登寒樹。微霰蕭疎下廢田。</text>
<title>紅萸庄襍詠 五首</title>,<text>我來紅萸山。日飮紅萸水。山中十餘泉。曲曲皆相似。上有數畦菊。下蟠千歲杞。其甘刳蜜脾。其爽融石髓。泠泠昨夜雨。雲竇盡竦耳。甁罌攬晴華。未歃先氷齒。洗藥腴而潔。釀酒淸且旨。膓塵滌三斗。眼霧罷十里。夜坐散蠅頭。晨興數花蘂。飮服製遐年。甘谷棲伯始。峽色四時寒。陽春力費苦。亂木經野火。雨多葉未吐。燥濕所蒸蓄。晩花出無數。陰厓發暉光。幽谷回暖喣。方知造化心。栽培不擇土。認想虞夏世。文明變邃古。新竹忽梢雲。初葉漸承日。虛光滿地流。好風時蕩潏。乳禽競刷羽。語若兒女昵。餘芳隱何處。遠香來拂拂。高館疑淸夢。視聽還自失。久無客敲門。只有山入室。不必筮肥遯。卽玆遺衰疾。讀書忘肉味。愛花綴襟帶。見者竊相笑。自謀頗華汰。鳴鳥暮知還。麋鹿常遠害。令余善觀世。不向靑山外。此意亦難言。援琴寫淸籟。春山夜更遠。茅屋圓中小。柴門向磵道。飛泉墮䆗窱。况玆新雨霽。風珮聆雲表。幽人耿不眠。獨酌增憂悄。所思欲超忽。平吟空繚繞。前峯但烟霧。冥冥鎖猿鳥。從容步南榮。衣帶牽翠篠。淸露入淺深。華星數多少。梨花積如雪。階庭澹先曉。</text>
<title>游東湖 三首○和陶詩</title>,<text>日月隨行人。去來成四時。蒼然九宇內。憑軾一望之。出門無遠近。遭遇常在玆。神蕩豈循欲。境會如赴期。山川閱人世。自寓千古思。西岑仰高風。東郭揮涕湎。始覯似有得。回薄反生疑。慷慨褱俠烈。伯鸞壯文辭。東湖一百里。可以廣吾拙。往往出洲渚。曲曲含幽絶。樹木生暉光。禽魚自怡悅。經過輒回戀。有如情人別。斑斕玳瑁石。火雲屹不滅。峽水淸若氷。六月未炎熱。造化費粧點。巧力應俱竭。終當置茅屋。百年安蹇劣。江術類談玄。曲折晦還著。兩岸影屢改。中流綠如故。掩翳古楓栝。蘿蔦相依附。驚鸛一飛渡。隔水通人語。但聞相問答。不見舟行處。荒店散高低。客稀仍自住。信矣魚米鄕。酒錢不肯數。曩時檀園史。此間移畵具。李家八疊屛。秖今延賞譽。怳如秋夢至。徘徊不能去。崖石若天墜。獨立無少懼。余非好奇士。聊以散百慮。</text>
<title>龍門寺道中</title>,<text>山鳥不嗚山更深。山中西日綠沉沉。數家烟火霏微影。四月梨花寂寞心。將子與吾偕隱遯。此行聊爾試登臨。匡廬水石淸如許。一半分居問道林。</text>
<title>登龍門。午憩舍那寺。</title>,<text>塔影圓亭午。松濤轉洞陰。回看行處遠。方覺入山深。春草僧兼饌。幽花佛寓心。筧筒淸漱醉。滴瀝表雲岑。</text>
<title>望龍門白雲峯</title>,<text>微微山雨止。㶑㶑山雲生。昔人於此時。亦應肇嘉名。草木被餘光。岩壑蒸虛明。蓬纍觸深竅。窒時有聲。臞士臥山中。噓吸延脩齡。願言往從游。夙昔神翹傾。陋哉元禮門。登者徒爲榮。以彼出無心。隨君如有情。山妻頗解事。縑囊早裁成。</text>
<title>登白雲峯絶頂</title>,<text>龍門日相對。摳衣如可躍。行行尙在下。其高不可度。偉哉鍾靈秀。嶄然愁鬼削。濃翠呀一線。鳥道窮碧落。猗儺墮鞶紳。回紆卷絙索。厚載固有心。危處幸着脚。何年大雷雨。霹靂碎石閣。雰雰隕星斗。滑滑磨鋒鍔。懸流屢折旋。叢木皆倒拆。梯級儼高下。攀援無强弱。送余躡靑雲。側身攬遼廓。擲我一掬土。數州開耕鑿。亭館跨餘麓。村塢分衆壑。縱橫劃溝洫。團圓綴郛郭。螻螘散邱垤。鷦鷯聚叢薄。嗟爾百年內。消息一酬酢。擧手雲中人。欲借靑冥鶴。</text>
<title>自水谷踰嶺向上元寺。見溪上數人家種花耕田。有傲然自足之意。</title>,<text>山上種樹參天大。山下人家淸溪瀨。老翁不識人間道。落花隨水出山外。數畝山田躬自耕。滿地春雲晝晻靄。竹粉輕颺作雨雪。芝光迥結如車盖。見客無語但長嘯。天風半嶺聞松籟。</text>
<title>舟行 六首</title>,<text>舟行不自覺。遆見江上山。江深不可測。但問老長年。上游十八灘。伐皷何囦囦。下峽江更濶。百頃如平田。篙師八九人。篷屋二三間。五兩搖在後。六鷁飛居前。冉冉入天際。遙遙望人烟。畸人在坦途。憂如集木巓。物理有乘除。涉險能安閒。禦寇輕世子。七日御泠然。惟舟理維楫。如御整輪鞅。旣無傾覆憂。遂有豪快想。鳧鷗與之泛。蜻蛉翼而往。前宵况有雨。新綠數尺長。淹滯十載餘。聊復持自廣。懷人水一方。極目生萑莽。漰石如竹箆。齒齒密復稀。水禽刷毛羽。盡日不知歸。汎灧生綠烟。縭纚翻雪衣。停橈欲一就。驚擧忽相違。夙抱江海想。隱淪性所娛。一棹泝東峽。歷次尋邨墟。行到賢人里。云有高士居。耕田十餘頃。種桑數百株。夫婦各欣然。鷄犬亦晏如。服力雖自苦。衣食頗有餘。請余結鄰社。邱園多廣虛。尙可敎子弟。晨夕通有無。薄暮雨冥冥。流風黯江曲。衆櫓極齊力。疾於虫百足。篷底乃吾廬。安坐愧若屬。煩暑盡滌除。夜月明如燭。愛玆不能眠。寤歌達天旭。船舫聚四環。汀洲成巷陌。風濤共所阻。樵爨各求適。餘雨耿遠空。斜光憺已夕。舟人相對語。燈火暎篷隙。跨海數千程。一年三于役。業者生之具。大本有畊績。幸矣蛟𧌬餘。刀錐競何益。</text>
<title>龍門寺</title>,<text>看偏龍門無倦情。有峰皆秀有溪淸。游人却似尋香蟻。九曲珠中盡日行。</text>
<title>紅萸庄雜詩 十首</title>,<text>自我來水庄。名山常在目。中坐弄荷竹。當餐賦杞菊。體髮森淸凉。牙頰流芬馥。𨔴𨔴謝世人。日與江鳥熟。大人混光垢。哲士審行休。公昔有遠觀。早辦湖上游。菓木被高園。門館帶長流。居東三五載。日逐波中鷗。釣魚謝祿米。賣馬營壽邱。誰識田舍翁。乃古伊呂儔。擊壤奏歌頌。明農圖報酬。大鼎起重調。故廬梅開不。騎箕反精靈。著書遺時憂。林園散聲光。寂莫何處求。俯觀翔魚樂。上有嗁鳥欣。方池四五畝。水花長過人。淸香襲衣裾。善風來有因。悄然息氛雜。聲影妙俱臻。幽多或不見。靜極時更聞。羣物一會心。所遇皆殷勤。往來茂樹下。濁酒招近鄰。此意解相識。但慰居荒濱。江漢流不盡。皷枻竟何之。隨意濯我足。宛聽滄浪辭。同舟有欵曲。魚酒相勞來。絲絡勸纖腴。淋漓罄餘杯。旣醉叙縱橫。命筆賦新詩。可貴同心言。豈論才不才。亭亭水中花。持以相贈貽。流泉入深竹。冷冷送吹彈。修潔旣可愛。淸音良亦歡。試酌覺爽懷。靜聽能解顔。欲被邱中琴。未援思已彈。旅食常累人。艸具色洒然。赴玆雞黍約。時物感流年。便食冷淘子。寒儒嗜之偏。君家多收麥。苽菜肥園田。爲我營一飽。不惜傾廩廛。湯雪沃皠皚。縷蔥散芊眠。烹割盡能事。寸景曾未遷。果腹又濡首。壺觴盈案前。回念在家我。時屢不擧烟。覼縷不敢謝。恐傷主人賢。公昔好讀書。六經皆己言。銜命入燕館。捧身歸涑園。槖中無長物。帙帙裹𡕎篇。時余托後車。對擧聲琅然。猥以椎鹵姿。幸結文字緣。今日古芸室。明敎慚未宣。手澤怳猶新。萬卷堆如山。冥冥九原下。從遊在何年。束帶澄湖擁髻山。高樓日日坐忘還。一番風雨桃花節。幾箇人家楊柳間。新水生香魚潑剌。午陰如織鳥綿蠻。紅天綠地氤氳裏。贏得今春分外閒。落絮遊絲映遠天。楊根四月始暄姸。居民種粟侵雲外。峽水浮花向日邊。騎不成聯東峽路。鳥飛莫及下灘船。輕來重去人何事。箇裏滔滔送歲年。君乘駿馬衣輕裘。弊我改爲今白頭。雨雪霏微歲云暮。梅花寂歷山之幽。遠遊北結中原轍。歸夢東隨上峽舟。借問雲間高擧翼。冥冥肯就稻粱不。</text>
<title>紅萸庄 五首</title>,<text>不知春荏苒。惟愛日舒長。踏盡靑山色。坐來閒野庄。澗芳明小雨。隴麥泛微凉。地上杯樽錯。嘲余似葛羗。分溪入園圃。因樹起門閭。久客習其俗。他鄕皆可居。賦成能射雉。鋏在不彈魚。江漢虛舟意。飄飄信所如。江岸百尺波千頃。岸花倒江江更靜。薄暮漁人罷釣歸。身如鳧雁家舴艋。一竿不羨鼎鍾享。四隣都非烟火境。篷底濁酒還自酌。瓦甌木筯何須整。醉臥不知江月高。花影滿身簑衣冷。江月飛低如鷗鳥。沿流點白蒼蒼島。岸上孤犬遙吠人。人行踏雪鳴寒草。敲門乞書白練裳。簷溜墮硯聲丁當。眉宇絶無烟火氣。筆墨迥妬梅花香。珪璋屬望居館閣。湖山賜暇尋猿鶴。我讀君詩不知疲。簾旌坐看星河落。</text>
<title>山寺雜詠</title>,<text>白雲無定性。晨夕出山遙。齒髮從荒落。心神斂寂寥。採芝常忘肉。枕谷夜聞韶。二客竊相笑。飄然過石橋。</text>
<title>己巳長夏。避暑于西寺。分安得枕下泉。去作人間雨。各賦一物。</title>,<text>鏡巖鬼斧破雲關。中分靑泥丸。陰陽煉萬古。雷雨磨半團。玲瓏玉鏡開。泛㶑瑤光寒。魑魅畏情狀。猨鳥窺肺肝。摩挲惜輕輕。觸爪聲珊珊。槃陀金屈膝。古色蒼琅玕。危哉望欲墜。賴玆承跗安。造物費神巧。劇處無少慳。昔我在城居。朝朝倚窓看。一朶碧芙蓉。秀色但可餐。碑峯眞興北狩碑。龜趺檐鳥革。詵公有前識。學師見後得。相去五百歲。符心乃不忒。蒼茫風水說。浩蕩山河色。微雨度海門。夕陽滿京國。煙火十萬屋。瓦背魚鱗黑。羅麗克丕變。冠裳崇文德。人事或地靈。天命非佛力。讖文載人口。石字荒苔蝕。此意孰能辨。滾滾日登陟。佛巖巨人石上坐。衣冠亦偉甚。遠望欲與語。卽之始詳審。不知作者誰。要非近鄭沈。想見畵成時。刺心和墨瀋。冥觀六六相。自身屢興寢。正大而慈惠。筆開天人禀。巧匠磨刀釘。石骨靑凜凜。能事畢二家。神光超諸品。隳屋惜不葺。古蘚衣成錦。歸來遇彷彿。明月生夜枕。觀音窟窈窕觀音窟。一線天光寫。中有白衣坐。下有淸泉瀉。縣題宛斲痕。知是古蘭若。太平四年字。刻劃頗瘦雅。尙傳唐宋間。道人來華夏。前朝上西敎。長吏課虔捨。浮屠居國半。寶書購天下。往往高僧傳。有稱東土者。禪房今在下。其徒極椎野。不掃石床塵。日須松風洒。長壽殿夫物具佛性。惟玉材美全。有氣虛而白。爲德溫且堅。追琢成妙相。變身觀億千。丈六約七寸。須眉皆炯然。髹龕鏤香檀。寶座開金蓮。名曰長壽佛。至自大邦燕。恭惟文孝宮。册儲在其年。錫賚寓祈永。滋事洵曠前。至今三十載。臺殿明山巓。嗚呼先大王。事大誠畏天。筧槽陷石承刳木。泠泠雲深處。木長百武計。石大十牛御。窠臼到頭入。曲折尋源去。脩虵出林走。老虎負隅踞。古物誰破碎。新者鬱盤據。雖無江海量。足爲缾盎助。那知上山高。得此飮水飫。玲瓏塔院夕。淅瀝禪窓曙。宿渴喜全蘇。煩暑亦已除。下方一月旱。均沾念衆庶。蜥蜴龍也固大物。溟海乃可着。鼓頷霹靂出。噓氣雲雨作。有時小其身。能容一杯勺。石池深不肩。是何潛且躍。守宮焉蝘蜓。蜥蜴名類博。逐鯈掉短尾。如黽翻四脚。嚶嚶腹中雷。見蠅輒噴薄。長者儼儀度。兒嬉偸糟粕。神變誠難測。或玆有所托。時旱將禱雨。侲童來相索。東臺東臺如棋累。鬱鬱磨穹辰。獨立宇宙間。扶持應有神。梯級亦天成。石筍靑嶙峋。登臨轉恐慄。愧余非達人。高鳥起躡屨。曉日生側身。遙山似擲米。聚散從海濱。蒼然各已極。白者長無垠。俯瞰畿東樹。雨罷秋色新。人烟散渺渺。郊原開畇畇。飛騰笑我輩。樂哉邱中民。雙槐寺前雙槐樹。高高高於山。不下數百歲。對立當禪關。有如兩閽人。屹然雄身顔。長枝相糾結。老根相連環。千人蔭其下。百笏距其間。炎蒸六七月。綠葉何斒斕。赫日苦不透。淸風時自還。遙知種樹者。生年猶及攀。我來歎銅狄。摩挲閱人寰。所嗟在空山。材大如等閒。西堂避暑林木間。遂爲西堂主。千峯滿一窓。臥聽十日雨。長廊晝無人。蒼苔霽色古。碧天生微凉。火雲斂餘怒。捲幔當飛泉。曝書對小圃。瑟瑟山蟬響。離離草花吐。時光改轉眄。幽思觸所覩。寤寐山水想。夙齡營一塢。此地雖信美。已矣歸佛宇。願借結夏緣。聊爾任仰俯。</text>
<title>敬言至信宿。賦八篇。</title>,<text>漢有左元放。將身入石中。衣裳生綠蘚。呼吸出長風。自外人難見。無心地若空。今來西嶺寺。此事與君同。中谷無多地。諸天寄一峰。懸門如壘燕。有窟養雩龍。出日紅先見。歸樵白偶逢。雲心籠住未。僧亦半山封。竹院新秋近。幽思積夜牕。三更禮北斗。一口吸西江。卷葉裁書尺。留苔穩屨雙。報人無綠語。題就且投缸。空山雨聲曙。僧起鳥鳴時。屋老琴書潤。竹脩煙火遲。形骸同丈石。栖息借禪枝。十日長安熱。此中曾不知。一旬日一雨。蔓艸奪閑扉。衆葉翠將滴。孤蟬鳴忽歸。晩凉梳短髮。新瀑濺輕衣。慣是看雲去。臺高步屧飛。松影壇常寂。泉聲谷愈虛。晨興淸漱齒。午坐靜繙書。深處窺麋鹿。幽禽啄𡕎魚。直須明月出。歸路更蕭疎。久與禪和處。漫譍居士呼。管窺三乘字。節次五禽圖。園果高仍在。峰雲近却無。東臺登拾級。歷歷記前吾。西峯謂西極。登後見天西。我眼何曾窄。初來爲在低。夕陽同下土。朝海自前溪。片石如相語。荒荒野鳥啼。</text>
<title>題石樓</title>,<text>百折西峯上。何僧起石樓。踏來靁雨響。高坐世人頭。落日三都夕。天風六月秋。無壃騰壽祝。玉佛自中州。</text>
<title>食黃芝</title>,<text>手提靑竹筐。行識夜來光。土淨蒸雲氣。松深結雨香。輕挑全玉潔。暴得喜金黃。食肉應無相。求仙或有方。寧將雞比嫰。不許鹿先嘗。莫恠今宵夢。樓臺湧肺膓。</text>
<title>榕也</title>,<text>仲氏年耆艾。榕也乏貲貸。幷日始糠覈。出門無褦襶。阿嫂病癃痼。牀笫淹時載。貧不奪至性。將護克敬愛。竟汝遭憫凶。煢煢在苫凷。自盡固如是。售賈及鼎碓。有屋四五間。蕭瑟窮巷內。長夏六七月。茅茨風雨碎。屋漏如懸瀑。弊傘那可戴。弱妻與幼弟。僵臥顔色菜。俛仰汝無愧。疚念吾不耐。癡叔眞癡絶。只祝晴天對。</text>
<title>送頭流僧入金剛 頭流一名智異一名方丈</title>,<text>爾從方丈來。欲向蓬萊去。去路何須問。但看月生處。金剛豈天上。只在出門時。莫道將行遠。還如已歷來。靑山鐵原府。翠柏金城道。近日蟬聲急。今年秋色早。一萬二千峯。現我居士身。作觀多如是。歸來還一人。</text>
<title>贈學醇</title>,<text>西寺闍黎名學醇。自言本是京城人。其父販藥饒貲斧。家住南街第一鄰。十歲挾書游里塾。琅琅日夕能誦讀。本期少年身榮達。安知一朝家傾覆。母死父亡暴遘癘。緦祖功叔皆不惠。乞食山門遂爲僧。僧臘於焉七八計。尙餘雍容儒者性。緇徒不許同奔競。頂禮移來舊拜揖。梵唄學作閒吟詠。昨日相逢在西山。恠汝見我開歡顔。汝時結夏久不出。我因避暑猶未還。日執其書來稽疑。記聞却恠爲人師。聾子試聽啞子唱。心靈脉脉空相知。貧賤敺人如鳥雀。一入䕺林被束縛。業蔓痴根苦不除。秋風坐待匏苽落。雪嶽金剛好山水。往往中有眞佛子。汝今二十宜努力。靑鞵布襪行從此。</text>
<title>曉日 用漁洋竹林寺韻</title>,<text>曉日明高松。鳥聲滿古寺。虛館厭獨臥。開門見秋意。行童亦早起。折竹掃經地。疎花破積雨。微磬隱空翠。數疊石屛風。夾目生寒思。豈必待遐擧。卽玆成孤寄。尙恠子平游。區區念多累。</text>
<title>七夕 五首</title>,<text>西風拂夕楡花冷。明河玉露秋生影。不見雙星渡銀波。臥聽一葉凋金井。少婦金針却鬪奇。盤中苽菓看蛛絲。年年乞巧空如許。九月阿郞未授衣。便便腹笥恐生塵。聊爾前榮臥向晨。犢鼻着餘無可矖。始知南阮不全貧。玉蝀橋西畵屋船。行入荷花不見天。今朝惆悵山中客。一朶惟看佛座前。紹興名酒惜頻傾。絲鱠同心繰不成。日暮歸來聽解渴。家家門衖賣苽聲。第三四首紀燕京舊游</text>
<title>早起望漢城 二首</title>,<text>城郭樓臺遆有無。濃雲纔吸淡雲呼。廿年不見朱蓮岳。獨對登州海市圖。庚戌余在燕觀蓮嶽海市圖雲開俯瞰漢陽城。粟馬絲車拂地行。綺樹蔽天歌管熱。不知秋意夜來生。</text>
<title>漫詠 三首</title>,<text>幾處名藍信去留。半肩書册一囊糇。輕身直過凌雲鳥。畏熱誰同喘月牛。遠水東南看急雨。老松西畔得新秋。人間有路無人躡。始覺吾行在上頭。西堂迢遰絶炎氛。東壁森沉遠籟聞。道士懷中常有月。禪家衣服亦生雲。涴書只誦憎蠅賦。缺食寧爲詰鼠文。向晩石扉淸不掩。薜蘿風起影紛紛。靈泉遙引玉爲漿。滌我多年塵土膓。金地樓臺淹落照。碧天鍾磬報新凉。微吟自墮疎梧影。靜坐時聞小菊香。江外靑山四百里。鱸魚艇子夢丹陽。</text>
<title>七月十六日。卽余生朝。兒輩畢至。書示之。</title>,<text>金風玉露屬凉天。頑忍餘生又一年。夢侍北堂看哺鳥。覺來西院聽鳴蟬。如今府檄辭毛義。疇昔盂蘭感目連。喜惧汝曹當日我。人情默想爲怡然。</text>
<title>敬言再過 二首</title>,<text>竹梢桐葉記長吟。坐待槐花滿地金。僧飯過時烹菌耳。山門解夏破苔心。書同雨積渾秋意。客與雲來帶世音。不有吳生鳴鄴下。誰能把臂入林深。絶頂高窓看落暉。平蕪盡處碧山圍。江身曲曲烏檣立。鳥背冥冥白雨飛。三伏淸凉游佛國。十年蕉萃負儒衣。歸兮我屋東臯下。棗實匏花映掩扉。</text>
<title>旣望夜。與吳大山翫月。</title>,<text>萬縷輕霞斂夕紅。一團秋月上花宮。山河未滿孤輪內。宇宙長留大鏡中。法界布金如是觀。禪心印水本來空。憑君斫却婆娑桂。夜夜淸光也不窮。</text>
<title>初秋偶硏望月寺</title>,<text>十日龕中坐。人呼居士名。泉甘療宿疾。禪說送餘生。古壁通秋氣。空山曙雨聲。向來茆屋下。揮汗度三庚。高處經堂在。登臨最雨餘。夕陽留塔角。流水入村墟。向夜金銀氣。殘年木石書。西風三十里。鍾漏動城廬。</text>
<title>淸溪</title>,<text>不繫雙縧但小巾。淸溪曲曲寫吾眞。林中朱菓墮如雨。岩下玉芝長過人。雲起水窮時獨往。牧童樵叟漸相親。右丞古畵東坡記。合贊先生現在身。</text>
<title>偶閱峽舟詩。憶丹邱舊游。二首</title>,<text>簾光拂席弄輕漪。尙有爐中裊裊絲。午枕初回烟水想。臥看秋士峽舟詩。東峽秋光處處同。白雲紅樹滿壺中。嘉興江水瓜皮綠。一棹蜻蛉溯晩風。</text>
<title>歸時書院壁</title>,<text>十里風松落枕邊。鳳笙龍管合前川。此身可是陶貞白。來結廬山香火緣。</text>
<title>北渚洞</title>,<text>山中種桃李。員幅與山齊。嘉實三秋熟。名花十日迷。下蹊人遠近。仰食樹高低。爲飾昇平觀。非關避地棲。</text>
<title>石樓春言</title>,<text>入山惟恐不山深。西日相隨似有心。花發衆人皆佛眼。鳥鳴三月盡韶音。雲衣冉冉流風善。溪閘鱗鱗小雨沉。緩步歸來仍宿處。石樓書籍散中林。</text>
<title>奉和博泉檢討</title>,<text>檢討官閒韋布如。湖山休沐又春初。行乘剡雪移孤棹。坐憶燕雲托後車。階艸漸靑人更靜。案書生白室逾虛。攻詩愧我添竆老。萬首難饒兩鬢疎。</text>
<title>新春二日初會 庚午</title>,<text>滄海闌干測凍巵。野言多蔓亦生枝。雪高北陸當塗久。梅發東皇見事遲。四十九年聊爾我。蟲魚草木自然詩。槁枯不合明時瑞。辜負靑春字曰芝。</text>
<title>同秋史金上舍 正喜 遊水岳</title>,<text>微雪郊原路不迷。蘆山之北玉流西。松門斷俗留雲鎖。蓮漏凝寒紀鳥啼。我爲吟詩初結社。僧因迎客亦過溪。香溫茶熟圓眞夢。屋角蒼蒼星月低。</text>
<title>孫家莊 六首</title>,<text>斯亭歲一至。乃自弱冠初。窃欲爲吾物。今聞易主居。珠泉淸可漱。白石滑宜書。子厚鈷潭記。平生意有餘。泉聲凉到骨。峯月白於頭。地迥難爲夜。書多耐入秋。巾車逢寤寐。枕席集淸幽。百歲强過半。今游勝昔遊。水石名莊負郭東。東南峯豁一溪空。孫家昔謂吳王後。戚里今居漢侍中。鐘鼎山林從我好。池臺花木與人同。閒來歌嘯誰相問。秋竹便姸滿夜風。山中西日故遲遲。每個園邱坐一時。灌稻泉分人我相。種松僧養子孫枝。秋懷似月終身抱。良士如雲到處隨。蓮社歸來薇墅暝。冷蟬凉鳥孰先移。邱琴日夕抱淸音。石屋垂垂薜荔陰。明月投人無按劒。秋風令我有歸心。堆之北斗爭高下。逝者東流感淺深。入世可堪成白首。論交何必問黃金。疎煙秋樹掩衡關。凄裂晨螿去復還。蘿葉遙明行飯路。禾叢特發立談間。誰家白送陶潛酒。滿郭靑看謝眺山。想了半生雲水債。道人無病有長閒。</text>
<title>次詩佛閣筍脯會韻</title>,<text>秋史寶覃覃寶蘇。一天地間兩愚夫。愛墖重購閶門鼎。鬪艸遠將靈運鬚。卓犖千載來相望。螢飛熠燿魚喣濡。譬如數家同一井。年年甲耕侵乙區。昔忝從事入燕都。軺車恨不與君俱。覃門高弟吳國博。詩龕介余日淸娛。笋脯奠罷笠屐像。更設秋山讀書圖。饞口常願羅八珍。果腹不過饛一盂。醉眼生花香滿袖。春風歷亂靑雲衢。舊雪已消新雪積。縱橫雁爪無時無。天下至大人亦衆。或迂如君愛君迂。後甲先甲旣相似。今坡古坡不懸殊。遠游莫說江南夢。勝事移來海東隅。其日十九月十二。歲速朋人走奚奴。</text>
<title>東庄襍詠 十七首</title>,<text>畵意詩材兩本然。吾驢又到道峯前。故人獨占幽棲地。今世重觀太始天。十里淸川流自在。一行春樹去相連。無端染出囊中筆。明日紛紛洛下傳。畫史何年問隱居。手栽庭柏十圍餘。莓苔滿地春將暮。糜鹿於人日不踈。屋下嘯吟常依竹。山中氣色久藏書。悅卿故宅相隣近。杖策尋花捨小車。霏微草色映晴沙。星散溪頭八九家。徵士宅邊種楊柳。漁人山外見桃花。林深蠟屐行應遍。酒中烏巾整復斜。異代風流緣氣味。松陵杞菊客餐加。春樹長亭東復東。東臯深處臥無功。來求好友聽黃鳥。去有餘痕見雪鴻。種芋田園稱樂土。開花時節摠醇風。玄言亦爲情鍾發。不在詩邊卽酒中。荳畝南山日理荒。東風吹綠漸看長。陽春有律回寒谷。喬木無心亞短墻。絶代文章輕漢魏。當時高士薄虞黃。半生余亦奔踶者。轅下蕭蕭待九方。森然座右九華峰。今雨何如舊雨濃。佳日林邱渾淡蕩。古家文酒極雍容。棋枰彈指經千刦。花國回頭擁百重。梅熟許能留白老。踈簾淸簟更相逢。早識操戈在折枝。白頭那肯撤藩籬。書中咄咄縱橫世。天下揚揚大小兒。野鶴翺翔風後進。園花開落雨前知。行窮萬壑餘暉足。緩屧歸來亦不遲。初心賣賦買林臯。棲屑京華撋鬢毛。篋裏殘經拋玉尺。囊中小術費圭刀。踈蹤且就東墻隱。痛飮多逢後閤逃。俯仰百年皆自得。魚潛何似鳥飛高。瀟灑羣公並世生。羌丸鮐墨獨無成。敢沽燕市千金重。願識荊州萬戶輕。明月自通襟宇濶。好山皆入硯池淸。年來此事都忘盡。只有同人尙管情。啼禽依樹不高飛。雨後靑山映客衣。村逕送人春草遠。野庄沽酒早花稀。勞勞笑我重騎馬。寂寂憐君獨掩扉。洞口薜蘿長幾許。一區茆屋會同歸。朝發長洲暮半塘。傭奚借馬信蕭凉。無端雨足山行債。到底春分菜食香。樹下偶然逢季偉。壺中且與學長房。秋齋草色微風裏。閒我西窓讀易床。留人文酒一方塘。囁呫誰能較煖凉。山近曉昏皆作雨。春深天地盡生香。篁園麥壠靑千戶。我字君名紫九房。相看此生龜以卜。曳履何必勝支床。花闌魚雅繞荷塘。二月繁華八月凉。天下會心惟有酒。此中何樹最先香。門無好客荒三逕。人與靑山老一房。昨日王猷君識否。竹間長嘯據胡床。壁溜如紳嚲小塘。山齋終日雨聲凉。淸談倩手丁丁子。奇句燒心乙乙香。道愛少年探閫奧。身同老氏偃閨房。春來政苦文園渴。想聽琳琅滴酒床。楊柳絲絲颭碧塘。勒花風雨一番凉。高塍盡滌盈車燒。傍舍遙聞撥瓮香。盛世不須憂漆室。衰齡端合問丹方。悠然對坐忘機事。時有幽禽下筆床。隆則高山汚野塘。園花榮悴燕炎凉。交如醇酒傾心醉。語似芙蓉徹骨香。宿搆千篇窺武庫。新添一友入文房。東林風雨仍回薄。悔不前宵臥對床。鵁鶄日日點廻塘。雨後虛欄泛水凉。少選午眠行舊藥。多端春思坐殘香。種苽田似分棋道。因樹家如破栗房。美炙佳醪新供具。北隣明日賀東床。</text>
<title>獨酌</title>,<text>門巷碧草長。階除閒花落。無人肯一顧。有酒且獨酌。所飮本不多。何必論醇薄。沈疴忽去體。良藥非狂藥。聊以持自慰。歡言遂爲樂。往時竹林士。速余屢酬酢。蕭瑟臥蓬藋。前遊空回泊。河山路修阻。書來難赴約。索居今嵇阮。同舟昔李郭。皓首一悵望。冥冥雲間鶴。</text>
<title>辛未八月六日。遊龍泉得一石。皴疊天成。歸而爲硏山。次杜韻作硏山歌。</title>,<text>海嶽山人古書客。醉後作字森戈戟。至今流傳硏山圖。使余欲探懷中石。今秋爲客遊龍泉。龍泉之水垂千尺。深窟黝黝藏風雲。餘波折折通阡陌。鬼物潛偸一拳山。雷公戱破參天壁。頭角崢嶸露沙中。霞綺雨絲相映射。渾身點綴生綠毛。觸爪鏗鏘鳴寒玉。一朝遭君拂拭恩。多年忍此汚泥辱。刀劖斧削一不爲。磨光滌垢仍相促。海上三祖肖典型。壺中九華如僮僕。吐雲靈竅何玲瓏。飛溜疊皴皆屈曲。爲山爲屛儘隨人。庶障硏池掛筆竹。古銅盤子穩承停。紫蘚新成鷓鴣綠。君不見太湖巧匠。剝斲爲架家家藏。老石空然被刑戮。</text>
<title>南城賞秋</title>,<text>少愛名山多遠遊。今年來賦廣陵秋。寒花古木忠臣廟。落日平湖大將樓。向我誰論天下事。懷人宛在水中流。書生白髮緣慷慨。豈爲滔滔逝者愁。</text>
<title>小屋</title>,<text>小屋似郊原。不聞城市喧。菜花開續續。幽鳥下番番。井古晨泉滴。庭空夜雨痕。簾凉生晝寂。惟有讀書孫。</text>
<title>十雀</title>,<text>苔色閉門春漠漠。一樹桐花十個雀。一雀掠蝶蝶驚翾。兩雀冲花花亂落。四雀墮地結一團。橫爪奮噣爭强弱。毛羽襍疊莫相分。只有噪啅鳴聲聞。睨而下者叫何急。單車欲赴平原君。枝上雙棲不俯仰。半眼對眠閒意想。鹿門偕隱龎德公。下視濁世方紛攘。須臾飛去成過境。夕陽滿地流花影。我不能畫能作詩。走筆將君寫此景。</text>
<title>讀歸田錄</title>,<text>五季淫哇掃碌碌。六一文章溫如玉。白頭歸耕穎尾田。公時著書我今讀。逸事遺善勤發揮。寸鱗片羽生光輝。編次苦被屢詔促。闊略尙恨初心違。初心推轂天下士。門庭一代羅桃李。魯頌周雅梅都官。天球赤圖蘇內史。歲暮求才猶不倦。山僧酒人皆眷眷。四海相望磊落人。時感神交夢中見。我生七百年已前。亦應與公相周旋。靑雲欲附今何處。歎息秋齋抱書眠。</text>
<title>西寇檮杌 幷序</title>,<text>原夫寇亂。豈無階而至哉。其漸之也。必有不善之俗。其致之也。必有不善之事。其作之也。必有不善之人。觀於春秋所書。亂賊何嘗不以是召之乎。定原介乎西陲。其風勁其土沃。其民驕侈而地近瀋遼。操貨幣通關市。故其俗又槪棼爭悍黠。惟利是趨。簟豆睢盱。錙銖戕越。雖以聖朝漸摩之久。尙有蘇文乙支之風矣。間者歲比大歉。公私已罄。貧富俱困。而夫賣其妻。奴攘其主。兄弟訟于官。父子閧于室。視其政者。不得不租賦督之。刑僇從之。於是乎景來君則至自外。履大爾崙應於內。至於據孤城歷屢月。動一國之兵。糜百萬之費。乃僅芟滅焉。是尤不善之大者也。賊旣平。知縣事李侯速余于館。至則腥穢纔滌。瘡痍未起。登望隍陴。荊榛極目。裵褱原野。人鬼雜啾。北城决火之所。西臺立馬之墟。想官軍之奮呼。痛賊率之假息。時復與漂嫗牧竪。叩勝敗詰向背。折衷會極。日有所得其詳者。而西人之習多詿。亂中之事易謬。詿傳謬聽。如以文永基一人之死。而昨日爲忠。今日爲逆。明日將復爲非忠非逆矣。今日之事如此。則後之磨折戟於沙渚。揜遺骼於田間者。又將何所資考據而執要領哉。余乃述其聞次其事。刪其䢇擧其實。合爲詩一篇。凡千八百六十言。而先言致亂之故。次言經亂之事。戡亂之蹟。末乃言弭亂之道。命之曰西寇檮杌。檮杌楚史也。若其顯微著隱。褒忠誅惡。與麟編狐筆。上下發揮。則太史氏在。此非余職也。且古今詩篇之大者。卽杜之北征。韓之南山也。而二家之鴻匠恢刃。亦非余所敢摹效彷彿者也。若此詩者。徒以生丁其時。身游其地。攬我耳目。紓我憂憤。聊爾咨嗟詠歎乎今日而已也。雖然檮杌神之惡不善者也。余將以儆定人。兼以告李侯。在上者不以不善敎之。在下者不以不善從之。則是有取於其義者也。李侯良吏也。故朝廷擧是邦而畀之於亂後云爾。壬申七月日。經畹趙秀三序。馬山碧慘憺。㺚川鳴嗚咽。十室九寡婦。未哭淚先血。哀哀坐終夜。自從亂前說。維定舊樂土。厥賊雄西闑。有渠過鄭白。其地倍滕薛。魚麟萬井錯。雞犬四境達。篝車旣狼戾。漕輓乃遠渫。漁島及牧洲。星羅又棋綴。三時飯稻粳。四節羹鯔䲙。衣須越女裁。帽勝蜀主結。纖巧極人力。大寶皆地出。區賣峙絲繭。槯亭居鹽鐵。日䝮杭市貨。歲湊燕山轍。小戶誇錢甃。大戶號金埒。農賈儘樂利。儒士尤卓絶。地名古新安。有此俎豆設。人人誦經籍。家家習綿蕝。稷下盛髦俊。冀北多馬驖。句讀誨童孺。著述傳子侄。榮爵地芥拾。比屋天桂折。芬華兼富厚。團圓無虧缺。有女南北院。長眉而曲襪。顰笑工妖冶。謳歌相欣悅。絃管淹晨夕。酒肉慶年節。煌煌聖人敎。八條不中輟。奈何俗日薄。醇風盡壞裂。斗麥訟朞功。十錢相殺越。齷齪變華夏。獷悍似胡羯。人事恣驕惰。天意禍淫泆。一年苦多雨。二年悶中暍。三年又幾魚。四年仍肆魃。五年六年中。甁罌已罄竭。七年最爲甚。水旱俱酷烈。秋禾爛不秀。春苗種不茁。今爲不毛地。昔之長腰淛。七十米一升。六百布一疋。飢寒分所甘。租稅從何畢。官吏立徵督。里正遭鞭撻。我困執誰故。敲門卽嗔喝。貧者鬻子女。富者解衣褐。割愛凍肢體。十不充其一。信宿斷煙火。維時政風雪。西人大煽動。虜騎將馳突。下民熒惑聽。惟星蚩尤孛。貧窮遘亂離。一夜驚六七。其日十八夕。是歲十二月。劇寇從東來。所向皆顚蹶。嘯聚倍林洪。犯順侔連适。賢宰名祖孫。處變克纖悉。職爲守土臣。臣當殉符紱。父子蹈白刃。從容無畏怵。明火計軍吏。懸金購豪傑。藏兵藉爲銳。倉粟爛自發。點朱浪簿記。沉綠愧扃鐍。顑頷應叫呼。但見飯盂凸。衣冠幻殊服。虎兜紅額抹。溝壑幸不塡。潢池嗟胥沒。一死等飢飽。同鄕忍誅伐。汝昧君臣義。是亦父母質。嘉博火嗶爆。宣郭波蕩潏。七州無男兒。憑陵遂莫遏。懷綬或夜走。左鞬或朝謁。洪惟我聖祖。神武掃蒙㺚。鬱蔥元帥臺。巍赫五丈碣。于定制三軍。軍容何洸勃。雕旗竪中權。鵲弁趨兩列。城郭雖不壯。週行晨及昳。弓弩雖非勁。犀革貫七札。範京量糗糒。齊山積矛鉞。府中六七賊。一一舞奸猾。昇平啗脂膏。板蕩鼓吻舌。狐威劇譸張。蚓結固密勿。太守哭西河。悲懼交恍惚。徒御問山藭。鄰邦賦邱葛。痛矣國之障。化爲龍蛇窟。傳聞鐵甕守。奸宄幾微察。環城已無賊。殉國復有卒。時賊據松林。官軍遇倉猝。大譟鳥獸竄。百里行一瞥。其魁恐不免。其後遑顧恤。其伎乃止此。疾追尙無逸。賊梳兵如箆。蒐掠靡遺髮。村閭一焚蕩。夫媍盡斬割。三宿抵城下。登陴賊笑咥。游冦號北陣。前鋒頗勇黠。東嶺大戰塲。所騎偶蹶失。軍前首高懸。城上氣先奪。欲攫爪已摧。欲噬牙卽脫。賊副粗識字。符檄常秉筆。宣人攻灣策。圈批主陟黜。一敗入山郛。斬馘起幸媟。千金指六里。逆臣謀亦譎。愚哉重利徒。爲人伏砧鑕。王師下靑冥。旌麾辭北闕。子營閱超距。甲馬班毛物。一飽五百斛。萬竈靑爩爩。無𧏮濠邊柳。春風嚲窸窣。諸公仗劒來。狂塵志掃滅。推車車直擣。撞關關將截。挺身赴國難。乃有傳家閥。慷慨金兵使。戎壇告泣訣。未臠賊魁肉。誓不重渡薩。肉薄東礟樓。眼前無突兀。朝廷所不識。二公死同日。義州兩義將。材智便頏頡。長槍許統制。跋馬先秋鶻。斫賊同斫苽。錦袍血雨撒。州縣復次第。鎭堡收嗟咄。壯哉西門戰。毒鋒如比櫛。裹創手格搏。安如死房闥。安陵林義士。䗶書藏之密。鶉裘與鵠形。間道行丐乞。賊諜發衣帶。殺身終自潔。丈夫當如此。忠信兩專壹。韓公困郞署。白生老蓬蓽。讀書希周孔。許國輩稷契。罵賊聲不絶。見賊身不屈。死後顔杲卿。來時段秀實。恩褒憫絲綸。榮貤煥綽楔。綱常賴扶植。微斯定幾烕。暮春十九夜。賊出風飈歘。咸從常勝兵。夢裡大焚爇。何如爲沙蟲。一軍化榾柮。桓桓銅面將。聞道嚴紀律。平明覺羽出。淮陰政踈濶。惟戰聖所愼。其戒士不率。笳鼓向曉入。聽之潛泣啜。圍中四見月。團束詎少豁。定人游弓彀。博賊爲櫽括。一博頷十定。睥睨不暫歇。縋跳或乘間。騈誅及傍轄。至令賊曰賊。重足被告訐。徇衆異身首。僇體露私褻。哀我赤子身。求死亦不殺。昔人勤培殖。樹木喬而蔚。蒼官百歲松。素封千畝漆。公門羅桃李。荒年就棗栗。斧斤勿剪伐。雨露常湛濊。一朝入焚燎。三春鮮滋蘖。僞部報粮盡。民間急搜刮。大者傾窖囷。小者空簞鉢。寧復護盖藏。不敢私語昵。然猶有飢色。其徒徧詬叱。困獸倘一鬪。大陣謀夜决。稀星在戟芒。雨止春泥滑。斥堠見火起。伏路奔攻迭。景來棄其馬。衣甲盡掉挩。君則面帶矢。被血叫頓跌。總角掌中丸。呻吟不振刷。丁壯盡是役。萑苻無揭揭。歸來相怨怒。况聞地道掘。鍬鋤之所及。不問巧與拙。江雲老礦工。頭須白地室。高低若淺深。量肩度以膝。遇鹵聲隆隆。遇埴聲軋軋。群螬食李心。衆螘穿珠穴。游魂秪須臾。作威耐恐慄。萬馬牛毛嶺。說梅難止渴。婦人雖失日。旬前纔浴佛。晨光帶長雲。危堞曳靄靄。千雷疊輷鏗。萬電同轇輵。粉雉忽飛墮。畵櫓自倒拔。乘障五百徒。朝天燭見跋。兵從天上下。火自地中洩。號咷各奔逬。誰能共提挈。渠帥曁黨羽。殲獲分其秩。定人豈無辜。昆炎嗟不別。我夫老而瞽。我兒幼且蹩。欲出賊不出。欲活兵不活。幕府兩級首。竟歸誰冒竊。十里定西門。無由認暴骨。雖賊宥脅從。天語誠惻怛。匪賊死以賊。難數某甲乙。幽寃干天和。疫癘蒸汙衊。生者未耕田。時復鳴鶗鴂。病死十之五。飢死十之八。飢病苦費日。兵死快俄忽。我生良亦苦。快者甘如蜜。斯言次爲詩。爲君傳四訖。百郡二千石。廉平恥饕餮。禮導幷義齊。務本莫趨末。治日易勸從。亂時罔散佚。大盜盜城邑。小盜盜觔鎰。百物盡盜去。未盜爲政術。願借方寸地。黈纊一仰徹。縱愧南風歌。猶堪被琴瑟。</text>
<title>隴城雜詠 二十二首</title>,<text>聞道嘉州賊。前宵殺長官。忍能爲寇盜。本不耐飢寒。風雪邊聲急。關河歲色闌。聖朝哀痛詔。字字涕汍瀾。郡縣同摧拉。狂鋒閃薩西。四鄰爭奪馬。千里未聞雞。勝策思黃石。恩綸布紫泥。中原多暴骨。忠憤竟誰齎。邑大有餘酒。樓高多北風。人分湖嶺外。梅發亂離中。尺劒心猶壯。千篇老更窮。迢迢望京國。星月在天東。寇來天地暗。漂蕩似奔潮。饑饉方千里。昇平歷七朝。重關徒手入。諸將朶頤招。連夜大風雪。村村烟火銷。少讀杜陵詩。凄然涕自垂。如何多亂日。又此遠遊時。家信無黃耳。歸程阻赤眉。向來憂漆室。不敢戀妻兒。兕虎關西子。難馴亦可哀。磨刀如雪色。騎馬逐風來。胡不霑王澤。非無殺賊才。推心爲赤子。天網本恢恢。七州男子少。岩谷盡逃生。坐令萑苻賊。來窺細柳營。薪樵析屋入。原隰踏人行。三晝斲氷雪。辛勤𨳲內城。薩上多豪富。民居稱古今。公然爲賊藪。斬伐及松林。劫火干天運。官軍半貨心。景來君則首。一級直千金。報國常留劒。居官不愛錢。挺身思北首。躍馬向西天。家室蒼茫際。山河慷慨前。苕陵風雨夕。曾與對床眠。四境讋奔趨。三軍時大呼。靑冥下鈇鉞。白髫捧簞壺。西塞副元帥。東方一腐儒。相逢未從去。愧我讀孫吳。蕭瑟驚殘臘。飄零怨此身。未能歸白帽。那得掃黃巾。廢屋居狐狸。空城語鬼神。生逢堯舜世。老作亂離人。北帥名熊嶽。東來駐鳳城。嗟哉千乘國。何待八旗兵。乞救非長策。跳梁耻亂氓。昔年蠻寇入。匡復荷皇靈。軟草茸茸着馬蹄。朝來微雨未成泥。春風不被干戈阻。柳色花香到隴西。咸州太守大紅袍。白馬如飛丈二刀。昨夜松山風雪裡。前鋒面縛李功曹。無雙國士見成雙。崛起從來七義邦。夜雪掛弓龍骨堡。春風洗甲鴨頭江。安陵銕劒利鋩兒。斫斷城邊楊柳枝。一望槎枒三十里。春來不見綠絲絲。大定江頭虎縱橫。百祥樓外少人行。蠟書一角灣州路。成就林郞義士名。羽扇綸巾披鶴氅。指揮士卒如旋蓬。公然海左潢池變。玷辱千秋老臥龍。歲歲官倉峙萬鍾。葳蕤沈綠鎖陳紅。早知爲賊三春飽。悔不散之溝壑中。突騎輕車殿後塵。土兵先渡博川津。爺孃妻子應相送。惟見沙中犬噉人。朝朝蟣蝨捫鐵衣。十丈雲梯未破圍。城上飛丸如雨點。軍中閒却佛狼機。東南飛輓告稠飢。惻惻春寒雨雪時。賴有肅川車上舍。擊牛釃酒餉王師。</text>
<title>登定州城樓</title>,<text>亂後登樓客意傷。川原極目帶斜陽。崩城過雨灰猶黑。廢塢無人麥自黃。薩水東來山漠漠。宣州西去路茫茫。平生未獻治安策。漫欲操文吊戰塲。</text>
<title>再過</title>,<text>澹風踈月定西城。夾道漫漫野水明。浥露衣衫生曉色。出關車馬作秋聲。閭閻四望流民集。溝洫重開戰地平。飢饉亂離曾目擊。不須提說更傷情。</text>
<title>三過</title>,<text>夜雨濠梁纈綠紋。新安二月氣氤氳。村依古郭家家樹。山繞平郊面面雲。驛路將回三節使。牲壇曾駐十州軍。時淸歲稔民多暇。社皷鼕鼕到處聞。</text>
<title>癸酉七月二十六日。自靑海按儲。至鶴城道中作。</title>,<text>鶴關猶北土。驛路卽南歸。屑屑經行久。悠悠伴侶稀。微風消宿暍。斜雨耿餘暉。少憩淸凉舍。還吾故竹扉。匪赴長河飮。看山到朔方。官名同美酒。軍事問贏粮。恐負陽司諫。何如王少郞。空餘舊吟癖。馬後兩奚囊。</text>
<title>宿洪原邑。人多言鶴山正言事。</title>,<text>不見鶴山今幾年。忍飢頹臥太華前。行人信宿洪城館。父老爭言太守賢。南竄遠求便面字。東歸不受杖頭錢。遙知此夜牽秋夢。待月高亭載酒船。</text>
<title>咸關嶺贈輿夫</title>,<text>不舁無官者。難淹有限程。使渠危地步。致我上天行。山色年年碧。民肩日日赬。五丁如復作。何妨削之平。</text>
<title>咸京嘗樝 俗名蘋婆子。燕人能藏之周歲。色味不變。</title>,<text>凝露分金掌。微醺上玉顋。漢宮新薦後。燕市久藏來。奴橘慚流輩。交梨失品裁。仙桃差可擬。婆子在瑤臺。</text>
<title>賣苽行</title>,<text>咸京甜瓜眞佳絶。甜如剡蜜色如鐵。東門有田官道傍。賣者誰子鬢霜雪。今年八月尙單衣。處暑以後天更熱。行人喉渴欲生烟。見輒沽之不問錢。翁言今日卽七月。曆法由人不由天。天子方用讖緯說。詔令閏月移明年。西洋數學極纖悉。千歲了無絲毫失。六百甲子籌吾生。自玆推衍九除一。定時成歲命羲和。此事未聞唐堯日。下民食土果何憂。種子爲春抱蔓秋。我聞此語下馬拜。翁乎知爾隱者流。不是當時絳城卒。得非舊日靑陵侯。</text>
<title>渡金河</title>,<text>金河東北來。百里入廣浦。經山復紀野。繡錯分疆土。河北卽咸京。河南屬定府。蛇行繞邱陵。龍鱗漑田圃。漁人厭魴鰱。弋夫擯雁鷺。時秋秀稌粱。高穎弄餘雨。終爲大貨殖。始自涓滴注。我行涉新漲。輕風送柔櫓。長亭鏡纖埃。揚鞭馬如舞。回看白煙生。歷歷河上樹。</text>
<title>檀嶺 檀之釋名爲朴達。而定永間道有朴達嶺。余以不典雅故改之。</title>,<text>楚原西望碧孱顔。望處那知此屢攀。萬點海山爭夕照。一塲雷雨在人間。縈廻去路如來路。橫截西關及北關。欲向峯顚留大刻。從今應識釋名檀。</text>
<title>雨行</title>,<text>秋水無遠近。雨行失晏早。疲驂蹶深泥。亂禾橫古道。抱鞍庇沾濕。高柳尙不倒。舟人呼莫應。適足驚蟬鳥。回飈倐更起。游燐紛自掃。冥行職誰故。遠役令人老。水邨不掩門。中夜許相造。衣帶向竈薪。盤餐擷園艸。驩若結交親。反爾頭髮皓。願言城市子。視此俗煕皡。</text>
<title>秋漲</title>,<text>已怕秋天漏。翻驚大地浮。人家憂集木。吾道欲乘桴。宿昔分歧路。歸來會衆流。盈盈河漢隔。饁婦望牽牛。</text>
<title>龍江祠</title>,<text>龍江祠下水東流。叢菊芳蘭極目秋。斜陽却墮行人影。半在江中半在舟。</text>
<title>奉呈永興使君留山嚴侍郞</title>,<text>從容裘帶倚高軒。鈴索風微鳥自喧。金糓甲兵都護大。文章政事侍郞尊。秋淸鼓角嚴關鑰。月出衣冠拜寢門。蘸甲細論銷夏詠。一池荷氣雨黃昏。</text>
<title>恭望黑石里本宮</title>,<text>周家漆沮漢豐鄕。禖燕潛龍發濬祥。已射黑蛟移北窟。遂持金尺定東方。江山故宅歸湯沐。魚菓新秋入奉嘗。試向岐峯高處望。蔥蘢常繞霱雲光。</text>
<title>高原館雨夜</title>,<text>高州客舍雨聲多。秋枕支離奈夜何。驛路光陰添白髮。羽仙消息隔滄波。思縈漢將屯田奏。身入唐人出塞歌。從事風流非少壯。千金無賴買靑蛾。十日間關四百程。闌風伏雨伴吾行。高田水爛禾生耳。曲棧雲過石有聲。滿架虫魚拋宿業。中年羔雁負虛名。新晴策馬衝泥去。楡柳蕭槮映遠城。</text>
<title>文川道中</title>,<text>輕衫小轡馭泠然。旣雨長亭退暑天。太守相逢傾盖語。牧童能作據牛眠。疎林寂寂蟬鳴後。秋水澹澹鷺立前。最是尋詩佳絶處。一峯靑峭入文川。</text>
<title>到文川。有言故妓東溟月事者曰善歌詩美容姿。妙絶當時。而少不自愛。有求歡。不問輒許曰人旣知有而求之。我豈曰無而拒之乎。且使人病乎愛我。則我豈安乎。是以人盡夫也。哀老竟淪落而靡悔云。余感而作此詩。</title>,<text>窈窕蛾眉山。有峯名玉女。百年鍾精英。匹姝冠儔侶。盈盈夫如何。月出東溟渚。歌舞綺筵空。聲價金屋貯。公然大放倒。男子盡夫婿。所求旣在我。是身云施汝。愛我使汝病。苦樂遠相距。貴賤又姸媸。一視皆可與。大悲菩薩心。厚德長者語。椒胥乞簞飯。瀨女投手杼。以玆喩古人。孔墨同時譽。巢由抗堯禪。高潔不輕許。夷齊薄周王。竆餓甘自處。惟士重志節。女亦謹雀鼠。</text>
<title>宿春城。時夜淸凉。月色甚佳。</title>,<text>雨掃殘炎去。山將宿霧開。乍看新月出。如得故人來。地淨流疎木。樓明絶點埃。南行餘十日。今夜一徘徊。</text>
<title>林將軍小刀歌</title>,<text>將軍少時見蛇入巖穴。拔之則刀也。而鋩利斫鐵。愛之佩服不離身。自遼歸死。刀失而不知處。今德源使君必榮。卽將軍六世孫也。任順天營將。得之興陽民家。以其有將軍欵識。故人皆寶之。且能辟鬼禳瘧。故傳者噪。而使君亦由得之也。癸酉仲秋。余以靑海從事。出按軍儲。傳次德源。使君出視之而語其事。余爲此歌以識之。將軍拔蛇山石裂。靑虹夜入寒鮫室。力挽西天天不廻。神物飛去東歸日。物在人亡二百年。精靈隱現斗南邊。今日春州林使君。乃爲將軍六世孫。往歲出視順天軍。百金贖之興江村。江村野寺鎭妖魅。舟子漁童弭瘧祟。珠還璧返宛無疑。古款不滅金鏤字。剪燭官齋秋夜靜。喜聞此事長話柄。請君試出壯余觀。僮姬膽㥘皆先屛。大人天然絶纖巧。不假外飾中修好。連環䍡𦌊風磨銅。小把刮劘雷餘棗。長不盈尺光芒豪。得非魚膓與孟勞。森然毛髮照寒鏡。凌兢手指摩秋濤。君有祖風好材力。兩眉如劒髯如戟。此刀還君豈無端。神意蒼茫不可測。側身西望秋風來。使君使君須自惜。</text>
<title>鶴城</title>,<text>橋濶能容駟。波淸可數魚。溪山環縣郭。果木暎村閭。久客常懷土。今來擬卜居。飄然亭檻古。登眺欲憑虛。</text>
<title>過松嶺松皆偃盖合抱。蒼髯赤甲。一望十里。卽楊蓬萊士彥所種。</title>,<text>鶴城有松嶺。蒼濤聞十里。淸陰萬牛蔽。雷雨群龍起。借問誰種植。仙人蓬萊子。棟樑輸時人。服食延修禩。採苓佐上藥。糜葉和飮水。靑春未遇道。遲暮遊於此。嗟無歲寒姿。薄景蒲柳似。願學陶隱居。晨夕淸我耳。</text>
<title>高山</title>,<text>一水灣灣到處喧。兩峰如戶向黃昏。楓楠樹裡牛羊逕。知是高山古驛村。</text>
<title>釋王寺</title>,<text>慧眼燭昏衢。學公山海圖。布金開佛界。食墨定神都。古洞深雲木。新碑屹石趺。烏梨霜信近。內使出天厨。聖祖龍飛雲。山人虎變時。沙門王者號。土室國師祠。地主春秋享。天章日月垂。森森羅漢殿。遺影儼鬚眉。</text>
<title>登老人峙 在四省七州交界處。以其險絶。登攀甚難。故名之云。</title>,<text>登臨方有歷來愁。瀑雪梯雲地欲浮。萬仞下開人世界。七州中發水源頭。髮無可白寧悲老。楓或全紅早覺秋。叱御回車俱莫問。靑春未了子長遊。</text>
<title>宿永豐</title>,<text>蜀道從天下。仇池有穴通。山藏太古雪。村有百年翁。稅白秋剸蜜。禾黃夜汛熊。殺雞迎皁隷。醇樸見氓風。</text>
<title>豐下倉道中</title>,<text>秋磵确鳴馬蹄。魚梁曉日羣雅啼。鹿逕兎蹊山上下。石田板屋溪東西。山中有倉倉有粟。倉吏催租任鞭扑。官長十年不一來。婦孺爭看騎馬客。儋石生涯各自苦。簞豆細故紛相訴。不能據法慰空言。愧我稱尊無佛處。</text>
<title>寧遠衛祖大壽牌樓</title>,<text>重世彜名侈建坊。元勳初錫尙煌煌。玉音有字紆朝眷。喬木無枝對夕陽。國勢襄城仍覆滅。家聲隴李盡消亡。游魂莫過西湖上。石獸嵬然葬岳王。</text>
<title>道中見墓祭者有感</title>,<text>田人重秋節。家家上墓祭。村醪注酌香。山果傾筐細。粗能學拜跪。僾然見泣涕。我家小臯下。父祖葬七世。孝哉我伯氏。奉先如不逮。松栢撫晨夕。蘋享時歲。門衰道不幸。哲人今云逝。幾年浪出遊。我駕猶未稅。奔赴太恍惚。行邁反迢遰。日月變裘葛。霜露濡綦袂。課薦未躬將。省掃亦曠廢。嗟爾野人賢。惇朴循古制。幽咽向暮山。淚枯秋泉繼。</text>
<title>南川橋 二首</title>,<text>百頃長橋百頃波。鰱魚時節月明多。早知畫舫閑如許。何不中流種芰荷。明月紛紛雪一川。鶴城秋水碧於烟。阿誰不踏長橋去。故入蘆花刺小船。</text>
<title>夜坐書懷</title>,<text>嶺有便輿渡有篷。征人無𧏮路無竆。秋生雁字蛩吟裡。日出鞭絲帽影中。北去官樽愁魯白。南來軍食問陳紅。癡兒未了公家事。看盡關山八月楓。</text>
<title>鶴浦道中</title>,<text>黃龍山下鶴湖邊。一壑茅茨數頃田。鄰友預求宜土糓。家兄將合買山錢。餘生滾汩東西路。宿計蹉跎二十年。今日獨尋偕隱約。傷心無處不潸然。</text>
<title>鶴橋 太祖微時。騎馬睡而過橋。野鶴適驚起。馬逸墮水。奮身登橋。手執馬鬣而不捨。馬亦竟得全。</title>,<text>聖祖昔從橋上過。金鞭墮水鶴驚時。龍飛奮迅先登岸。馬賴和柔幾阽危。耳目至今猶懔慄。神明當日政扶持。眞人有命誠如是。開刱東方萬世基。</text>
<title>元帥臺</title>,<text>㶑灧長湖鏡面開。翠峯高出白沙堆。元帥何年曾駐節。書生今日亦登臺。關外片帆懸日去。嶺東踈雨帶秋來。靑冥袞鉞從黃土。多少英雄酹一杯。</text>
<title>國島</title>,<text>媧皇遺却補天初。波刦磨來面面如。貝闕也應修棟宇。鳳笙於此作權輿。森森騈立千尊佛。策策排行一束書。叢石東湖名不忝。兒孫頭角典型餘。</text>
<title>宿君山</title>,<text>崚嶒髀骨苦征鞍。偶爾乘舟却解顔。一棹輕波游國島。滿帆凉月宿君山。鳧鷗可狎形駭外。蚤蝎何愁枕席間。匹似玄眞西塞下。斜風細雨不須還。</text>
<title>吾行</title>,<text>吾行回泊類紡車。纔過山巓又水涯。梧竹雨聲喧客舘。松楠秋氣滿禪家。蕭條不合官人相。漫浪宜須逸士誇。荏苒北歸知幾日。靑州城裡看黃花。</text>
<title>午憩長橋店</title>,<text>十五年來逐轉蓬。一千里外又秋風。連天雨色關雲黑。滿路蟬聲驛樹紅。詞賦愧非題柱客。功名輸與棄繻童。忙時不改閑心性。鷗鳥江湖合眼中。</text>
<title>分水嶺</title>,<text>絶頂初曦已放紅。峰腰曙色尙蔥朧。馬蹄觸石寒生火。旗脚抨林颯有風。禹蹟浪傳蒼水使。禪家應在白雲中。遙遙去國思何極。回首碧山東復東。</text>
<title>留雲嶺</title>,<text>嶺路如重屋。梯窮更有梯。竟超羣物外。惟覺一天低。滄海來衣帶。白雲生馬蹄。去年風雪裡。驍騎此征西。</text>
<title>水洞道中</title>,<text>一灣環一邱。百渡始源頭。築土耕田薄。憑岩置屋幽。居民閒沒世。山木聖知秋。偶爾問津子。誰爲沮溺儔。</text>
<title>騎牛渡水</title>,<text>力大能持重。神安可任危。臨深應惴惴。涉淺故遲遲。以此行無蹶。令人坐不疑。平平登岸後。還有駿蹄馳。</text>
<title>奉和按相淵泉金公 履陽 韻</title>,<text>開府文章北斗名。身從詩外作長城。杯樽東閤廷高客。旌節南關戒遠程。公視達官猶白屋。人言嘉惠及蒼生。鴻來燕去西風裏。剛恨差池附尾行。</text>
<title>樂民樓送按相行部</title>,<text>長橋秋水到城隈。車騎翩翩弄影來。踈柳兩行看自在。碧雲千里去縈廻。無多海內逢名士。豈意天涯有好臺。西舘賞蓮餘廿載。眼前紅袖暎深盃。</text>
<title>自草坊嶺歷中嶺。至黃草嶺。</title>,<text>萬山靑拔地。一路白浮空。不蹈重關險。那知百戰功。荒城前代月。落葉後春風。北狩碑何在。徘徊秋草中。</text>
<title>宿樺皮倉舍</title>,<text>天下多風處。長洲古土城。亂杉終夜嘯。墮石學人行。獨不害民稼。又何傷客情。㗳然南郭几。惟有小燈明。</text>
<title>曉過會寧嶺</title>,<text>嶺根鬱盤結。嶺勢森拱揖。全遼數千里。到此氣先集。星月在地上。澗水鳴益急。俛仰生百憂。凌兢坐復立。穹崇瞰幽黑。萬仞絶梯級。忽然朝日暎。霰雪衣裳濕。于于下長坂。一步顧之十。</text>
<title>德實</title>,<text>谷口日初曛。山中夜已分。風林颯生悸。人月影成羣。水磑鳴踈火。村尨臥白雲。荒田通縣籍。致此一紛紛。</text>
<title>靑石嶺</title>,<text>朝過會寧嶺。暮登靑石嶺。兩嶺間一舍。滿地蟠翠影。譬若昆季兒。嶄然頭角倂。返照入深叢。石磴光幽靜。我馬一昂首。朝汗猶未冷。</text>
<title>甎岊野望</title>,<text>日日郊原散漫行。菊花天氣可憐生。社公處處匏樽飮。秋賽家家土皷聲。屋角霜淸鴉舅瘦。稻根水薄雁奴明。歸來小店間揮墨。竹石槎枒露不平。</text>
<title>別害堡</title>,<text>西北要衝別害堡。千山萬水相回抱。揭戾不通浮馬航。攀躋屢窮懸鳥道。咽喉東扼厚州命。藩籬南固長津境。長津江入鴨綠江。烏蠻嶺接葱岊嶺。金人圖遼昔從此。一帶直出三潺水。五丈大雪六尺氷。氷車日馳數百里。往歲防守定州賊。大發倉廩傾尺籍。巖谷搜來十餘人。甁盎刮出三五石。國之保障不成說。官方始豈徒名設。財竭民散此何時。父老向余先咄咄。土卒年年採黃金。苽子麥麩隨淺深。不緣南畝敺入水。坐令饑饉連至今。催課督稅秪殘戶。男婦啼呼吏叫怒。縱免溝壑多逃亡。雨荒秋草棲空圃。明王所以貴五糓。寒不衣珠飢餐玉。何必堆金北斗高。黎氓飽煖官自足。</text>
<title>松山堡</title>,<text>高城臨積野。斥堠懸雲端。瀋遼九漠界。了了指掌看。經略大軍門。威觀飾赳桓。寧錦列犄角。關門重羽翰。虎臣袁將軍。龍驤禦金汗。紅帽八固山。蒙㺚紛據鞍。萬雷隱地底。神礟埋花盤。飛星掣一點。血雨虜膽寒。嗟哉鑠金舌。長城壞無難。天下事已去。英雄空發歎。明年拔錦州。明年渡河灤。赤縣遂缺裂。蒼生遭蹂躝。遺民雪涕過。往事灰刦殘。登眺獨躕躇。雨雪更漫漫。</text>
<title>杏山堡</title>,<text>松山旣傷心。杏山益可悲。破竹勢崩倒。一木固難支。殺人如搗蒜。鷄犬靡孑遺。迤東八百里。烽墩空累累。戰址生白艸。日暮北風吹。</text>
<title>姜女廟</title>,<text>風濤欝嵯峨。卷石出海渚。云是望夫石。張氏孟姜女。家住連山關。環堵樂禾黍。忽聞版築聲。良人遠辭去。良人旣辭家。去去逐里胥。日暮東海頭。騰騰鳴寒杵。寒杵落秋風。鄕里渺何許。婦人持門戶。日夕響機杼。長城起天半。良人音信阻。鄰舍競歸來。門閭空延佇。痛哭出門去。雲色暗悽楚。日暮東海頭。徘徊不知處。卷石出海渚。登望且趑趄。幡然赴水死。頓足悲行旅。三日抱屍出。烈婦孝娥侶。天子憫其節。廟貌識其所。丹靑照海上。塑容帶悲慮。千古風雨夜。片石向人語。</text>
<title>入城北桃溪</title>,<text>在城但靑山。出城卽靑溪。雉堞帶崇巒。鳥道懸雲梯。樵牧通幽處。可遶山之西。明時重陰雨。立砦備撕提。糴粟歲千斛。募民分一畦。大戶釜筥盈。小戶儋石齎。雞犬喧上下。園圃逐高低。桃杏一萬株。春時紛成蹊。我行自秋郊。幽尋迂杖藜。窮源捎溪足。流憩倚山腰。攬勝慨未極。更謀一邱棲。</text>
<title>將遊千佛山。自中嶺至隱身嶺。踰歷險阻。水石絶佳。</title>,<text>東嶺屬晨眺。半天橫翠堵。始意長雲屯。久之不移處。羲輪出其外。輾上極容與。草樹被膏沐。霜露滴酒醑。一氣聚磅礴。百谷開次序。水鳴有高低。石出無細巨。蔚蔚蒸芝菌。泠泠諧律呂。决如馬赴戰。穹然虹飮渚。秋潭往往在。黝碧難測許。脩磴架其上。素礫鳴趾距。側足若將隕。撲面如相拒。盡日或樵人。終年鮮行旅。風葉嚲邃壑。淅淅疑人語。暗穴巢鬼鳥。高實墮仙鼠。深頤轉恐慄。小進還𨀥跙。招提忽入望。投憩欣得所。臺殿紅樹暎。鍾魚淸音貯。叢叢揷玉管。粒粒盛丹黍。心廣地亦平。渺渺飛鴈楚。已窮宣城屐。擬築東山墅。耕種足閒田。講讀多禪侶。奈何闤闠中。碌碌守兒女。</text>
<title>千佛寺奉和淵泉公奇贈韻</title>,<text>霜雹收秋麥。北民無好顔。有公能了事。如我但遊山。客路靑天上。禪房紅樹間。逢人夜又雨。信宿不須還。</text>
<title>夜和蘿山上舍</title>,<text>高秋風雨山中夜。鬢暎禪燈相對吟。四海交遊新貴少。三生香火宿緣深。靑雲坐失飛騰日。黃葉終歸慷慨心。雖死從今非寂寞。世間吾亦有知音。</text>
<title>明日登白嶽 二首</title>,<text>軋軋肩輿又一層。白雲紅葉覆嶒崚。蓉城裡外參千佛。華盖東南望二陵。樹杪常飛垂瀑雪。人間惟見上方燈。經來惝怳尋初地。知我前身白嶽僧。白嶽豈天上。竦然無所依。簾泉掛明月。楓海泛斜暉。辛苦客登頂。尋常僧掩扉。中峯未有雨。歸路已沾衣。</text>
<title>與蘿山同和淵泉公弁軸韻</title>,<text>枉送咸山厨。客讓歐尹舍。寧適任時憂。虞人念在野。</text>
<title>翠翠軒夜集</title>,<text>遙城含月碾江光。幕府秋雲逈護霜。白嶽楓林淹數日。烏蠻風雪過重陽。高歌未爲求魚發。去路猶餘背鴈長。却顧䕺䕺京國面。燈前聊得暫還鄕。</text>
<title>出山</title>,<text>酌盡蘿山酒。開窓小雨明。馬嘶秋草外。僧送過橋行。宛轉蒼崖色。依遲流水聲。近來多脫略。幽處尙餘情。</text>
<title>侍中臺和諸寮韵 是日有鯨涉之觀</title>,<text>臺上楓林晩。臺前滄海深。鯨鯢應遯跡。麾盖政高臨。</text>
<title>乙亥暮春。自靑海至江州。</title>,<text>界白縈靑望不賖。行行始覺到天涯。支離踏盡三旬雨。次第看來一國花。久伴馭夫如愛子。重經傳舍似還家。四方未了桑蓬志。粤自生朝及鬢華。</text>
<title>謹和帥府韻</title>,<text>擊劒高歌動遠天。書生何事老窮邊。姿慚逸驥奔千里。飮似長鯨吸百川。籌畫有誰參幙裏。韋韙無策折罇前。霏霏昨夜隨車雨。端喜西疇麥有年。</text>
<title>秋日江樓。庸板上韻。</title>,<text>西州非美信名愁。千里歸心獨上樓。草木蕭森過積雨。江山寥落入新秋。蔘丁遠趁丹黃節。粟稅平分黑白疇。拄笏朝來添爽氣。參軍元不任民憂。州人以蔘子丹時爲丹節。葉黃時爲黃節。今年種粟田謂之白疇。昨年種荳田謂之黑疇。</text>
<title>與李大雅穉叙。將作洛行。書此要和。</title>,<text>階庭多樹木。公舘似禪宮。雨至孤燈下。秋生客枕中。遠心聽代馬。歸路伴南鴻。寤寐香山寺。行看八月楓。</text>
<title>煕川倅崔致崙。以軍功起家。而頗好吟詩。示余以宿搆屢百篇。</title>,<text>太守吟哦不暫閒。鳴鞭方自戰塲還。挑燈對客誇新句。却解征衣示劒瘢。</text>
<title>至叢秀店。遇林居士靖。居士能詩。通史學而嗜茶。却粒已數歲矣。</title>,<text>梅鶴生涯猿猱姿。林郞無婦又無兒。身超苦海休糧好。家近甘泉嗜茗宜。終夜劇談三國史。老來惟作五言詩。相逢愧我忙如許。去去關山年暮時。</text>
<title>荻嶺途中</title>,<text>九月江州雨雪餘。關南楓菊氣蕭踈。百年山木自生火。一夜河冰不陷車。老去那堪驚遠役。寒來還欲問幽居。燈前想像妻兒語。芋栗荒園乏歲儲。</text>
<title>趙上舍羲卿歸自燕南。走書逆之江上。兼呈長律。</title>,<text>上舍文章非小兒。嚮來蒼蔚足吾師。遼山薊樹長征路。漢瓦商彝古觀時。縞帶相逢天下士。黃金爭購槖中詩。思君宛在曾遊處。吟望迢迢天一涯。</text>
<title>三川道中口占</title>,<text>一月川中再往還。春風只在馬蹄間。烟生小聚依深樹。雪盡空城見遠山。愁對簿書常副急。喜將杯酒暫偸閒。歸時偶得悠然處。白板長橋架綠灣。</text>
<title>丙子暮春。煉藥于北山僧寺。拈院靜若無僧。分賦五首。</title>,<text>煉藥靑山中。白雲鎖庭院。春草日日長。烟生人不見。丹方有百忌。緇徒罕相面。淸泉侑淡食。幽鳥窺開卷。延齡未可信。卽玆養閒便。薄有籌筆暇。稍違烟火境。還我居士身。愛此山房靜。嶺上松風遠。磵底花意冷。聆觀叶幽襟。會事春晷永。嚮來見未早。負郭謀二頃。樹色鮮時雨。渴者沾杯杓。浮浮欲蒸氣。豔豔將破萼。紅白尙不辨。萌芽咸賁若。蜂蜨亦先知。遠來如赴約。佇立玩天機。韶顔慨濩落。久拋黃庭術。去作塲屋儒。畸窮不成名。餘景薄桑楡。皓首公府檄。初心山澤臞。榮衛異貨物。誰與通有無。嗟渠悔之晩。汲汲求鼎爐。北山近州城。隔江呼可應。州人昔建寺。布金如不勝。奈何二十載。臺殿鞠頹崩。欲知州隆替。觀乎寺廢興。疇當執其故。哀哉三兩僧。</text>
<title>帥府寄贈二絶。奉和原韻。</title>,<text>區中誰不願頤期。縱到頤期未覺遲。只有閒人閒似許。白雲來去自無時。山房瀟灑自無眠。裊裊床頭一縷烟。不待金丹三昧候。芝園今夜已成仙。</text>
<title>帥府原韻 二首</title>,<text>火成文武問歸期。霧隱前山七日遲。花發諸天春寂寂。分明高躅養眞時。見月思君坐不瞑。靑山何處起丹烟。已知氣味無塵累。或恐今行永作仙。</text>
<title>和王斯文聖作寄示韻 五首</title>,<text>簾閣靑春晝漏長。從容談吐破茅荒。脩程軔發東西漢。密藏珠探盛晩唐。過雨園林生氣色。乘風禽鳥好飛揚。愛君起我游濠濮。試拂奚奴古錦囊。時平猶不釋邊憂。西北强隣兀剌州。計日糇粮調遠戍。臨風笳角聽江樓。家書渺渺來鴻鴈。匣劒沉沉射斗牛。政憶故山春雨後。早花如火酒如油。十上公車誰策名。龍門敎授本王生。一區耕鑿携家室。四海交流若弟兄。處處靑山新得詠。年年春草未歸情。王孫爲庶今如此。玉樹遺歌古石城。似仙非佛有儒名。三敎無當過半生。涉世自稱無量襪。論交不許孔方兄。書中發憤時流涕。酒後行歌或任情。庾信何如蕭瑟我。暮年詞賦動江城。一菴高寄碧山層。半榻閒雲半榻僧。翡翠松光流瑟瑟。蜻蜓泉眼滴澄澄。鶯花盡付游春侶。香火重尋結夏朋。向晩天風長嘯發。樵人何處見孫登。</text>
<title>與寬師登西峰</title>,<text>森檜繚微逕。西峯俯上方。偶然逢皓釋。對坐到斜陽。遠水天仍碧。春山雨亦香。歸來何所有。草色滿閒房。</text>
<title>北山歸時作</title>,<text>七日游山去。今朝滿告回。江晴愈自大。花晩不勝開。馬首官僮拜。沙邊府郭來。尙餘臨眺興。高樹映樓臺。</text>
<title>巡邊道中作</title>,<text>防胡無上策。送客有深杯。不敢辭王事。多慚乏將才。豐年積邊糓。農隙築烟臺。碌碌皆糟粕。談兵亦固哉。</text>
<title>入左寨</title>,<text>少負請纓志。老無橫草勳。羽書徵戍卒。馹騎赴河濆。腰下冲霄劒。腦中勒石文。寥寥千載後。誰識趙參軍。</text>
<title>到大羅信峒</title>,<text>擊柝國西門。强隣覘蚤昏。未能曉軍事。窃欲報君恩。點盡烏蠻戍。行窮鴨水源。始知張博望。當日睹昆崙。</text>
<title>度垂緪巖</title>,<text>鬼斧削天闕。鏡光橫古今。俯看疑地缺。高處入雲深。樹杪留行跡。灘聲恐客心。攀援幸有路。一索嚲千尋。</text>
<title>余在左寨。作文告示。彼人聞近漸退歸。喜賦此詩。</title>,<text>王法森鈇鉞。驕奴畏尺書。嚇蠻非李白。喩蜀愧相如。豈謂文章好。惟承指授餘。項江鏖戰處。壯矣朴東初。朴東初江之武士。勇且智。歲爲防守將領。多殺蔘胡。胡人畏之。至今戒不過項江。</text>
<title>行到慈城。洪老履祉以詩來迎。遂和其韻。</title>,<text>白頭山色滿戎衣。七百亭臺八指揮。遼左亂民來犯界。江州從事去宣威。縈紆路自羊腸出。矍鑠身猶馬上飛。料得勾當公事日。鴨江秋水洗兵歸。</text>
<title>六月小晦。宿雨初晴。景色甚佳。泛舟魯江。乘夕而歸。</title>,<text>愛此新晴好。遙遙泛小航。柳陰牛臥穩。江色燕飛長。酒重思鄕社。衣寬來晩凉。歸時笳鼓動。城郭路蒼蒼。</text>
<title>伏日府讌</title>,<text>京洛親交在。殊方節物新。風流河上飮。星聚幕中賓。妓扇搖霜羽。盤冰斲玉鱗。細君千里隔。割肉遺何人。</text>
<title>觀野</title>,<text>隴禾高過屋。田水綠連城。人力秋先熟。天功日漸成。雨無憂上甲。風不暴中庚。米斛三千直。嗟哉往歲氓。</text>
<title>水寨</title>,<text>水寨蛟龍窟。山虞鳥獸叢。奔馳須健卒。策略仗明公。賜酒投江上。推心置腹中。不過能駕馭。此輩足成功。</text>
<title>雨止月色乍佳。有思家之作。</title>,<text>江雲開冉冉。江月出娟娟。低暎簾帷濕。凉流艸木眠。忽來多雨夜。應自故鄕天。憑寄家人望。無勞驛使傳。</text>
<title>出郊</title>,<text>皁盖承晴日。翩翩東出郊。溝新水足。稌黍遠風交。太守三刀夢。州人五袴謠。所經皆沃壤。閒處着衡茅。</text>
<title>峒氓</title>,<text>峒氓椎陋俗。往往見天眞。衣鞹常經暑。種麻多贈人。蔘貂爲本業。胡羯視比鄰。縱火斬雲木。畬農及晩春。</text>
<title>謝寬上人木杖</title>,<text>感君扶老贈。知我愛山遊。步屧將追馬。當餐每祝鳩。斑奇成鬼面。長極過人頭。近夜多雷雨。飛騰難久留。</text>
<title>官船新成喜題二律</title>,<text>舟以爲居西復東。仙人樓閣轉玲瓏。初看浩蕩乘春水。更愛依遲溯晩風。半局殘棋花暎處。一聲長笛月明中。朝朝書記報無事。不醉靑樓宿釣篷。千金歌舞百金船。太守居官不愛錢。賁飾昇平佳氣像。點粧名邑好山川。飛花落絮漫漫水。細雨輕風淡淡天。思與州人同樂意。屯田租減戶徭蠲。杜牧在楊州。夜宿靑樓。牛僧孺暗使緹騎隨護之。每朝騎報曰今夜杜書記宿某娼而無事。</text>
<title>憂</title>,<text>近歲人蔘賊。强過水上游。得無壃塲事。應有廟堂憂。燕使徒緘舌。江民盡縮頭。腐儒多錯料。搔白向淸秋。</text>
<title>雨後汎舟魯江翫月。夜分乃歸。</title>,<text>城邊秋水碧無竆。畵屋官船坐若空。宛在柳條藤蔓下。飄然菰葉荻花中。消磨積雨天心月。洗滌蒸炎夜半風。更欲乘流從此去。誰知江海舊漁翁。</text>
<title>夜坐用杜韻</title>,<text>天地雙蓬鬢。關河一艸亭。食因佳菜淡。眼爲好山靑。鳥道通秋夢。風江起夜聽。今年三伏節。强半雨冥冥。</text>
<title>初秋試筆</title>,<text>閏夏三旬雨二旬。天晴已到曝書晨。長竿犢鼻聊從俗。大牘蠅頭政惱人。梧檻灑風秋影薄。藕筩舍露午凉新。翛然偶作東歸夢。依舊邱園自在身。</text>
<title>食鱖 三首</title>,<text>玳瑁斑鱗碧玉顋。賸敎漁子坐汀苔。莘莘乍去丁丁出。想見靑蘋合復開。錦鱖登盤秋政肥。還如張翰憶東歸。蘆花明月中冷浦。長掩漁家白竹扉。我本烟波舊釣徒。半生風味寄蓴鱸。無端去作天涯客。再見秋風入五湖。</text>
<title>丙子初度</title>,<text>我年十五二十時。堂有兩親親止慈。兄弟三人我最少。少多疾病尤憐之。七月十六我生日。時食時菓羅比櫛。冰苽雪梨間雕盤。寒具冷淘和剡蜜。嬉戱投懷受口餔。融融至味通肝腑。白頭空作四方人。今日秪覺身孤露。禍患年來况未竟。二兄俱亡一妹病。嗚呼我生良亦遲。當餐自然聲淚逬。</text>
<title>茅屋災</title>,<text>是何無妄至。茅屋半灰塵。坐臥將愁雨。歸來但問人。非關招瞰室。幸不及同鄰。凍死吾誰怨。奇窮本此身。</text>
<title>至舟橋恭瞻華城幸行 五首</title>,<text>裒衣軟舃趁淸晨。年少相逢笑野人。緬想唐堯觀華日。廣成子亦五朝民。玉鞭香遠度滄波。萬舸橋成一咄嗟。紅扁綠欄安勝屋。諸臣猶說朴齊家。對岸龍驤鳳翥亭。江深倒影鸛山靑。辰初二刻催嚴皷。殿下乘輿入晝停。烏石朱書峴首臺。先王孝思昔徘徊。園陵春樹添佳氣。有道曾孫展謁來。長堤草色綠舖氈。塘馬蹄痕個個圓。一盞茶時能往復。平安二字報慈天。</text>
<title>將上洛。留別送行諸人。</title>,<text>歌酒郭門東。離筵數處同。思歸常菀菀。當別反悤悤。小驛江聲外。連山雨意中。角巾欺短髮。千里耐秋風。</text>
<title>小園</title>,<text>小園生遠意。幽處有亭臺。野水穿墻入。秋花臥雨開。帽簷斜倚樹。屐齒細粘苔。數見靑童黠。先將筆硏來。</text>
<title>春夜拈山谷韵</title>,<text>元戎寬禮數。賓士足酣歌。水檻春燈細。花時夜雨多。衣冠如稷下。文墨聚東阿。晴日觀漁約。高枕絶海波。</text>
<title>雨中漫詠</title>,<text>奔雲細結魚鱗堆。海雨纔過山雨來。鳥雀深叢濕紅葉。漁樵小逕荒蒼苔。南澗北澗水流急。上田下田禾黍摧。東𦤎茅屋政何似。更欲乘晴歸去哉。</text>
<title>獐峪田舍</title>,<text>椴樹柴門杉皮屋。數家倒影淸江曲。匏蔓踈籬鳴夕蟲。凉露䘥𧞪臙脂菊。中婦收來吉貝花。燈前軋軋響繰車。辛勤織作充官布。身上都無完枲麻。丈夫刈禾禾垂穎。小兒牧牛牛不病。家室團圓樂倚依。猶勝鄰婆利遺秉。</text>
<title>中秋</title>,<text>脫却關山束。靑天向馬頭。人家皆上塚。客路已中秋。冉冉斜陽色。暉暉野水流。一年今夜月。差可慰羇愁。</text>
<title>嬋娟洞</title>,<text>有洞名嬋娟。無情自黯然。花容曾幾日。草色又今年。是處應埋玉。誰家枉費錢。牧丹峯上月。千載畵眉傳。</text>
<title>平山道中</title>,<text>落葉滿江城。蕭蕭我獨行。隨人殘月色。截雨一雞聲。厨傳諸侯客。文章四海名。不如甘寂寞。畎畝送餘生。</text>
<title>用去年韻贈林居士</title>,<text>山人八十渥丹姿。頂髮髧髧類小兒。乞畵雲山曾脚踏。手裁裘葛與身宜。道傍不賣桃椎屨。溪上常尋李賀詩。解得茗爐新火候。一甌聊試客來時。</text>
<title>臥病 二首</title>,<text>幕府容衰懶。山郞不出錢。家書阻三月。臥病到殘年。擁被關河逈。烹茶雨雪懸。寥寥常閉戶。頗似定中禪。老子怕寒朝不起。飢烏啄雪下空庭。爐烟細細薰衣被。窓日溫溫養性靈。俸薄未能銷藥券。視昏猶自讀丹經。夜來記得還家夢。一樹梅花覆竹扃。</text>
<title>王聖作生子。以詩賀之。</title>,<text>王孫今載育。頭角異凡流。炯炯憐懷蚌。桓桓氣食牛。始知書有種。惟願疾無憂。五十稱人父。應輕萬戶侯。</text>
<title>上元夜。西江冰戱。</title>,<text>頻年常作客。幾處過元宵。燈火觀燕市。歌鍾踏沛橋。冰江平似鏡。雪橇快生飈。偶爾從公出。羇愁此一消。</text>
<title>斑芝</title>,<text>山南凍未解。有草何離離。最得先天氣。花葉象耦奇。西人鮮博雅。疇令名曰芝。雖匪商顔歌。可療齊民飢。靈藥類杞狗。徒食陋蹲鴟。糓雨三月中。采采須及時。白根白於霜。着土棼素絲。炯抱珠璣胎。輝暎晶玉姿。千擣與萬濾。飛雪驚纚纚。藕粉欠輕盈。葛糜惡淆漓。服餌信却疾。烹調俱得宜。珍重和石蜜。皎潔盛定𤮀。凜凜玉井冰。瀅瀅寒江漪。未歃怕凍齒。欲下還停匙。秋窓晨醉重。夏簟午瞑遲。官僮有慧識。一甌時進之。宿渴快已蘇。煩暑滌無遺。芳烈謝茗椀。淸凉勝露巵。漢苑種葡萄。唐宮輸荔芰。尤物易爲累。休令遠人知。</text>
<title>寒食</title>,<text>江州寒食雪皚皚。寒食京城桃李開。節物自隨風土異。歸心偏向歲時催。新烟墟里生芳艸。暮笛關山聽落梅。南去北來知不遠。春風三見鴈飛廻。</text>
<title>暮春三日。公讌于稷壇下。時余將先歸。二首</title>,<text>賢侯好德類緇衣。上巳春游挽我歸。藉艸欲忘衰病劇。臨流驚看鬢毛稀。丰花得氣時將發。浴鷺何心久不飛。萬甲胸中藏萬卷。韜鈐儒術兩無違。新晴天氣適暄寒。稷下羣儒會一壇。松影巧當棋局墮。江流渾入酒杯寬。重關虎柝無南牧。三月鶯花憶上闌。也爲州人添故事。使君文藻有餘歡。</text>
<title>滯雨宿梁坡店</title>,<text>滯雨梁坡店。遲遲笑我行。閉門看樹色。終夜聽江聲。桑宿非餘戀。泉甘最管情。朝來相送處。人士出傾城。</text>
<title>魯江道中示金生 鴻緖</title>,<text>魯江三百曲。一曲一裵徊。此水何時盡。吾行隔歲來。陰厓餘雪在。高處早花開。跋涉左憐汝。相隨不肯回。</text>
<title>入香山</title>,<text>地古多靈蹟。山深聞妙香。中興參釋將。首出有檀王。聽法魚龍泣。飛筇虎豹藏。佛天名怾怛。東國是西方。一名怾怛。又有魚泣豹伏兩地名。</text>
<title>內院</title>,<text>內院宜歸宿。西山此定居。平頭金骨塔。扁額石峯書。古室窺林鳥。淸泉答木魚。憑高試一攬。万朶玉芙蕖。</text>
<title>送山泉金上舍命喜入燕</title>,<text>秋史當今之一坡。子由文亦決江波。燕臺又設黃金價。郢客休誇白雪歌。爭道君家難弟在。始知東國碩人多。春來認想平安報。先遣書虹夜渡河。</text>
<title>出山別金生</title>,<text>因君來送我。令我送君還。竟判途中別。空留夢裡顔。漂花隨薩水。落日度香山。是處一相背。迢迢天地間。</text>
<title>北院舟中 三首</title>,<text>春水碧無窮。大江流向東。送人歸絶峽。聽雨臥孤篷。浩蕩關繻棄。蕭條越槖空。還吾湖海性。容裔白鷗中。篷窓瀟洒似禪房。臥爲看山着隱囊。四日舟行三日雨。南江花落北江香。定知水驛逢明月。忽有沙禽曬夕陽。不待秋風始歸去。紅魚白酒最難忘。岸上靑山無數轉。安陵江水遠連空。前雙後一搖搖槳。暮北朝南浩浩風。身與羣魚游汗漫。心隨孤鳥入冥濛。黃頭爲客時沽酒。犬吠人家花樹中。</text>
<title>到杏庄下船</title>,<text>雨止鳧鷗喧。曉日明江樹。舟人進蓐食。送余登野步。擧手謝長年。揮鞭向前路。遙遙杏庄村。崖闕啓䨥戶。泥深馬蹄輕。飛花踏無數。春風滿衣袖。快若懸帆布。愛玆山水賞。遠游忘遲莫。回看波淡淡。白雲生古渡。</text>
<title>奉呈价川具使君應和</title>,<text>我與使君三世好。江州客裡日相從。那知鉞壘經年別。亦有官樽此夜逢。楊柳春風深院落。梨花明月細歌鍾。紅娥莫索纏頭債。白髮無心家冶容。</text>
<title>途中有感</title>,<text>凶年眞可畏。西寇昔奔趨。縱有懸鞭化。難禁奮梃呼。屢豐無乃瑞。流毒庶其蘇。十里安陵柳。絲枝長槁枯。</text>
<title>箕子墓</title>,<text>狡童終被玉。君子此居夷。白馬朝天日。丹峯卜地時。九疇陳古道。萬井宛遺菑。尙有謳謌俗。應傳麥秀詩。</text>
<title>紀行</title>,<text>開花時節雨頻頻。快馬長亭不起塵。初服飄然尋白社。故鄕聊爾伴靑春。金銀佛寺遊香嶽。羅綺官船渡浿津。未覺龍鍾難浪跡。漫將詩句欲驚人。</text>
<title>題壽巖金山人旭幽居 山人著山居藥性，老農常談等書。</title>,<text>種樹養雞經濟好。負山臨水縛茅菴。文章郡內無雙士。耕讀家中有五男。花棠嚼來明藥性。雨暘推得著農談。咄嗟供具成眞率。蔬鱖充盤酒滿罎。</text>
<title>西社諸君子餞余行。賦詩各屬之。</title>,<text>體中縝密外迂疎。斯道斯儒見皦如。過目閒雲觀世界。居家春草暎門廬。巵言細述三官記。觿解旁通百技書。入穴何嘗探猛虎。臨淵終不羡游魚。右汝秀風流於晉性於唐。酒戶詩城兩倔强。老去尤憐非病病。向來誰識不狂狂。交情詎以音容阻。時謗何隨鬢髮長。屈指前遊三十載。秋齋夜燭讀書床。右盧畵舫惠卿不語時多語輒工。百骸九竅相玲瓏。皎如玉樹懸明月。燦若瑤華散遠空。亦有折甘分小義。能知刎頸急人風。老夫寧使耐飢渴。豈可無君儕友中。右季章氷心玉貌望無塵。嗜欲塲中淡性人。可愛孤兒今有友。何傷二竪昔嬰身。詞林穎脫芬華世。枯木花生晼晩春。齒舌剛柔存古喩。康彊壽考得溫仁。右士行別駕平生喜賦詩。遊山行色出無時。蒼苔白石開書卷。流水長松看奕棋。北寺禪僧奴僕使。中朝宰相姓名知。今年送我江州去。辜負桃梨花滿枝。右一芝髧髮曾看今二毛。君猶如此况吾曹。騎牛老子逢關尹。刻鵠諸兒效伯高。黃藥著書充儋石。靑囊藏藥施圭刀。颺聲會達雲霄上。鳴鶴昂昂在九臯。右敬言金石遺文滿屋中。家鷄野少年工。身遊滾滾人間世。詩得泠泠林下風。一角墊巾思有道。三升美醞學無功。送君昔入香山去。今我西遊歎燕鴻。右金野航 學淵談說文章總不辰。甫曾遊蜀季遊秦。靑邱不過方千里。白首周流此一身。家室暫歸疑逆旅。兒孫稀見似他人。相逢强道桑蓬志。默念傷哉一字貧。右自屬</text>
<title>將作瀋陽之行。同社諸公出餞于石瓊樓。信宿賦詩。五首</title>,<text>肆我離筵借水堂。都門鞍馬簇輝光。靑山送客俱中國。白雨淸塵向北方。擧目關河勞夢寐。隨身裘葛備炎凉。將君多釀陶家酒。歸日東籬菊有黃。積雨空山深復深。硯雲枰雹散中林。酒燈自宿梧桐院。風佩如聞薜荔陰。授簡將逢遼客帽。攻詩徒起洛生吟。西風知有南飛鴈。休遣洪喬尺素沉。一庭佳樹一房山。秋史癯生古石顔。世色不來山裏許。雨聲多在樹中間。泉流百道盡成雪。作者數人相對閒。信宿也應關遠別。幾何西去復東還。家家溪漲到柴門。烟火微茫待遠村。大鳥䙰褷縈碧落。一螢幽冷度黃昏。宅邊置石便箕踞。樹下開書愛劇論。近日吾軍張亦足。不須餘子數中原。斯樓余久住。今雨客來携。試墨濃雲散。騎驢熟果低。凉多時欲嬗。靜極境還迷。佛有流頭會。門前濯髮溪。</text>
<title>戊寅秋孟。余從事接駕使臣作瀋陽之行。留別同社。</title>,<text>是身循磨否。歲月盡周行。海上留鴻爪。華人識馬聲。乾坤思往事。房闥寄餘生。又起隨人去。關河暑氣淸。</text>
<title>曉發坡山</title>,<text>吹角山城客去時。雞聲月色共依遲。川梁有火征驂渡。野樹多凉宿鳥知。北去南來心獨壯。春風秋雨鬢雙垂。星槎一路通霄漢。更欲乘舟任所之。</text>
<title>至松京。留別雲石趙尙書。寅永</title>,<text>漢儒文學晉人風。今代翩翩獨見公。酒席不遭雙眼白。客燈相對寸心紅。長亭遼左天垂地。小別崧陽月滿空。書記龍鍾休笑我。輕衫快馬曩時同。雲石於前年亦有燕行故云</text>
<title>靑石關</title>,<text>暗藤深樾貯凉風。車盖幡幡入谷中。鐵閘綠沈防水色。女墻蕭瑟禦戎功。孤亭有意金湯固。荒店無多水火工。祗喜西行三十里。炎炎不怕日當空。</text>
<title>百祥樓</title>,<text>含風笙笛咽城頭。碧樹凉雲早得秋。渺渺關山天盖野。濛濛烟雨水明樓。燕南作客歌聲壯。河朔逢人酒氣流。北海辛勤勦劇寇。昇平留與我曾遊。北海公大有勞於辛壬之變。州人立石記績於樓下。</text>
<title>龍灣客舘。次行臺韻。</title>,<text>踈燈如水暎高齋。秋雨聲聲遠客懷。颯沓初從荒柳塞。淋浪旋入落梧階。江深舟楫行難抗。泥滑車輪坐欲埋。曉起統軍亭上望。黑雲紅日盪西崖。</text>
<title>崔庄老松</title>,<text>一株蟠結數弓寬。對此何人不喜歡。醉客金丹銷病渴。畵師盤礴解衣冠。輪囷虎魄根應伏。錯落龍鱗軆自寒。或恐他宵騰化去。每逢雷雨卽來看。</text>
<title>望辰樓。次灣尹呂海窩 東植 韵。</title>,<text>人依北斗水流東。一帶盈盈雨界窮。鸛雀夕陽斜截雨。魚龍秋色遠連空。年衰漸怕馳驅役。世晏多須保障功。屈指斯樓今十上。吾生那得不飄蓬。</text>
<title>雨暘</title>,<text>夏澇春旱互過差。西州秋事一堪嗟。方看四野無秧馬。又報千村產竈鼃。峒戶舊租催火粟。土官新議禁烟茶。舘中久客曾何効。食有嘉魚出有車。</text>
<title>用行字韵上行臺</title>,<text>駟馬高車萬里行。題橋終不負長卿。繡衣南國曾心簡。綾餠西園早掇英。與我乘槎同跋涉。爲君操筆記陰晴。覊窓夜夜懷賢弟。燈火新凉註二京。</text>
<title>露宿九連城。和韓華西 師述 贈示韻。</title>,<text>山窮野濶荒荒地。與子來遊非少年。若有人家深樹裏。苦無行路亂流邊。求魚每慰加餐飯。藉草相憐少睡眠。一夜秋聲增感慨。荊歌漸筑動幽燕。</text>
<title>夜渡遼河</title>,<text>立馬遼河喚渡船。荻花秋水四無邊。不知小棹移深港。惟見孤燈泛碧天。皁帽倦遊應此地。白衣奔出問何年。儒林俠藪俱搖落。回首西風一喟然。</text>
<title>薛劉站</title>,<text>馬尾蘸溪氷。車軸折崖峭。行邁未言勞。所經曠臨眺。荒村亂山外。日暵松火照。云是薛劉店。千古堪一吊。桓桓二將軍。耳目尙炳耀。素袍騁威武。緩帶鎭輕剽。前人嗟未及。川原莽繞繚。天寒百草枯。北風吹野燒。</text>
<title>和㣼亭瑞麟保昆仲</title>,<text>可愛人如可愛山。相看終日欲忘還。來從靺鞨滄溟外。坐在珊瑚碧樹間。卷裡幾回重把臂。客中難得一開顔。城東古寺城南院。步屧源源也覺閒。時㣼亭兄弟在院讀書。余住萬泉行舘。</text>
<title>湯站</title>,<text>林木蒸遠氣。原陸散朝景。麁石忽谽開。慢流自溫井。下有硫黃石。其深未沒綆。其色淡而蒼。其味辣而猛。其熱足燖雞。其傍生棘梗。無氷亦無雪。照人黯作影。郵卒奔而浴。脫衣禦寒冷。地理異尋丈。天時改俄頃。平山與宣川。玆水亦我境。</text>
<title>唐子城</title>,<text>古木帶長川。敗堞明殘陽。崇崗疊重甗。曠谷谺劈盎。雄府舊鎭江。子城猶號唐。或云古譙樓。淪落委藪荒。崩𥔍竄鼯鼪。毁堊療瘢瘡。城邊昔萬堵。遺墟辨畦方。石槽與石臼。風雨磨有光。前朝愼壃圉。卽事多悲凉。地誌亦無徵。今古一滄桑。遊子攬疇昔。踖踧懷慨慷。</text>
<title>遼野</title>,<text>崑崙拔西極。蜿蜒三萬里。東溟際穹壤。混混朝百水。二者有駭聽。書籍謂夸美。行行復行行。曠野沒天地。風霧在處起。曉夕其中自。鋪叙大造化。我眼忽垂淚。高深亦何極。嗒然喪素志。</text>
<title>白塔</title>,<text>高塔高復高。亭亭大野中。仰觀𢥠神魄。製作森鬼工。咫尺摩日月。四時多烈風。高鶚屢廻翔。雲霧空冥濛。文皇盛唐帝。晩年窮武功。高麗問罪師。蒼黃回六龍。白羽指繻葛。玄花墮海東。思掩天下目。命曰鄂國公。空然盛誇耀。千載樹隆崇。歸來立踣碑。始念田舍翁。</text>
<title>茹文橋元鉞有懷李學山 魯榮，金淸山 善臣 之作示余。遂和其韵。</title>,<text>金李詩中早見名。初筵未覺面猶生。一言梁楚千金重。七字關遼萬戶輕。不以人遐如比室。始知交淡最鍾情。迢迢尺紙東歸日。欲爲夫君好寄聲。</text>
<title>和杰亭周秀才大英</title>,<text>霜丸玉札篋中珍。傾盖相酬若素親。一棹敲門乘皓月。五車穿榻自靑春。人如駿驥忘皮骨。詩似良工返樸淳。幷世莫言華外隔。意來涯角卽同隣。</text>
<title>和棋澥舘伴</title>,<text>相逢車笠軟塵紅。詩骨龍鍾愛許同。夾帒燕譚珠錯落。題襟商略玉磋礲。秋花點綴僧檐下。明月裴褱客枕中。別後可能成好事。關河歲歲遞郵筒。</text>
<title>和立亭</title>,<text>小冠晨起漱淸流。吾影吾身好作儔。數出游魚知自樂。輕飛沙鳥過人頭。靑錢掛杖須沽酒。黃卷堆床欲借樓。萬里陰晴明夜月。今年又負故園秋。</text>
<title>和雨辰張擧人 震 詠詩步月 二首</title>,<text>浿江春水釀官醪。渴殺新饕似舊饕。滿座皆傾紅琥珀。傳家何須碧葡萄。關河客子吟方苦。草澤英雄飮更豪。最是萬泉明月夜。臨流幾處畵樓高。沱北沱南看月明。好風渾似故人情。開襟散酒中橋立。負手尋詩繞岸行。淺水含空仍自在。遙山着地也還平。歸時莫攪沙𩿨夢。擬向江湖作酒盟。</text>
<title>和楳澥 三首</title>,<text>綠雲多處小扉開。曲徑通幽引客來。屋古園深生畵意。子傳孫肖足文才。眼花尙作霏微字。手種皆成老大材。秋草歸輪無限路。學山詩下一徘徊。學山於乙丑題詩綠雲窠。有白塔靑邱無限路。可堪秋草擁歸輪之句。今在壁上。溫容雅語見心符。一鑑秋池影萬殊。閒把硬黃臨粟帖。愁添痞碧問蓬壺。風流袖蓄迴文石。淹博家藏記事珠。費了潛郞三月俸。慇懃爲我一行厨。交遊囊括是邦賢。不負西行萬里天。躡屩擔簦車下士。草書脫帽飮中仙。弊貂霜薄催歸日。買駿金多記往年。詩禮嫺嫺繆助敎。願將嘉樹識斯筵。</text>
<title>重陽滯雨 二首</title>,<text>蕭條異域逢佳節。悵望遙天倚古臺。日暮漁蓑寒自在。雨荒僧菊臥猶開。江州有酒人誰送。海國無書雁獨來。未信茱萸能健我。年年剛得鬢絲催。海鷰江𩿨各趁期。朝鮮客子未東歸。那堪閉戶聽寒雨。孤負登高看落暉。關外靑山縈遠夢。遼陽紅葉點征衣。秋齋舊社應無𧏮。誰與携壺上翠微。</text>
<title>回到柵內。灣尹令公專价寄詩。謹和其韵奉呈。</title>,<text>帽影鞭絲繚晩風。關楡蕭颯聽無窮。秋吟自發牢騷響。薄酒難洗礧磈胷。星爲客行回斗北。月如人面上天東。相逢莫恠歸鞍重。收攬山河滿槖中。</text>
<title>黃家莊見菊花。謹和行臺韵。</title>,<text>佳菊移來自嶺南。早花應是沃泉甘。雨中側側過重九。霜後娟娟綻兩三。索句劇憐頭共白。泛杯尤喜尾當藍。東歸休惜秋芳盡。更有寒楳釀雪龕。</text>
<title>續次杜韵</title>,<text>小春天氣極鮮澄。日釀楳花雪未凝。身健欲拋扶老杖。夜長先辦讀書燈。葉堆近塢荒三逕。雨到高峯白一層。空谷跫音君莫惜。關山幾處隔良朋。</text>
<title>道中口呼。疊前韵。</title>,<text>官道平似砥。微雨可人行。樹豁雙旌色。山回一角聲。深樽隨處在。凉舘倦時生。載具供彈詠。玆遊事事淸。</text>
<title>和韻贈毅亭潘果</title>,<text>西來無可事。東道得儒賢。契似犀心照。談因筆舌傳。秋花明屋後。河水到門前。珍重良宵約。余歸更肆筵。</text>
<title>和立亭繆敎習德喜</title>,<text>黃絹苦無詞。緇衣先有詩。敢忘君子惠。相對歲寒姿。鼠璞那堪售。鵬圖定可知。煌煌補袞手。須汝五雲絲。</text>
<title>和毅亭</title>,<text>今朝爲李御。終夕話荊班。瀟灑君眸白。滄浪我髮斑。善風過水遠。佳月破雲頑。更欲歌叢桂。招招大小山。</text>
<title>與毅亭雨辰洪原齋 在喆。同過杰亭書舍。</title>,<text>步屧東鄰遍。餘暉會事長。坐圓催茗候。談劇品梨香。是日設肴果。談各省諸梨香酸。 老屋生虛白。秋園繚蔚蒼。逢迎一天下。達觀卽同鄕。</text>
<title>和楳澥</title>,<text>月評推劭朗。經說陋匡桓。鎭日人如玉。高秋客忘寒。黃楡飛古舘。白馬度輕湍。對此多婦思。惟君離別難。</text>
<title>過野航</title>,<text>老梅西畔竹中間。書室蕭然晝掩關。同社十人皆有酒。新春六日再偸閒。便衣愛藉溪頭草。佳句行尋雪後山。鍾漏滿街天似海。兒孫候我小燈還。</text>
<title>和東野韵</title>,<text>墮白飛紅滿眼光。殘春不耐去堂堂。同隣有樹時燈影。古逕無人自雨香。倦跡固當游翰墨。病根猶未斷壺觴。蔔萄吐萼芭蕉展。重爲吾齋一點粧。</text>
<title>淸園春夜</title>,<text>水邊山底愛棲紅。又到君家秉燭同。收拾歲華雙鬢雪。始終春事五更風。園亭宿雨香侵席。門巷明朝綠映空。且把天機輸肺腑。氤氳猶在酒杯中。</text>
<title>奉懷芝山侍中</title>,<text>海上炎雲欲沸波。卽今京國問如何。懷哉黯黯成昏睡。逝者滔滔發浩嗟。閱盡群蟬高樹在。截來斜雨夕陽多。誰知夜夜滄洲夢。時向東華繞玉珂。</text>
<title>入觀州</title>,<text>出關行色弊貂裘。未卜南歸更北遊。志在四方忘我老。臂曾三折爲人憂。窮山雨雪荒荒積。落日滄溟漫漫流。鳥道歷來征馬倦。萬松孤火入觀州。</text>
<title>初夏謾詠</title>,<text>關柳參差塞草齊。靑州四月一鶯啼。經春積雪烏蠻北。落日孤烟白甲西。入幕芙蓉嗟浪跡。盈盤蔬蕨憶幽棲。蕭條仍被佳人笑。慚愧樽前醉似泥。</text>
<title>侍中臺</title>,<text>山古水濶古今同。何事登臨說侍中。地亦因人名已重。吾將浮海道云窮。波濤擊石渾成雪。松檜參天自作風。繫馬林間仍藉草。五更先看日輪紅。</text>
<title>瀋陽雜詠 十首○戊寅</title>,<text>漚麻地接養鵝池。政値黃粱玉薥時。一路田間秋窸窣。村尨終日吠高麗。高麗曲子滿江城。城柝街鍾遞踐更。憐渠夜夜多辛苦。贏得人間曉月明。長河秋漲奪官橋。隔水人家看更遙。日暮群童浮馬去。荳花籬落雨瀟瀟。三庚炎熱仲秋天。雪藕氷苽不問錢。果下一群閒放草。馬頭爭趁柳陰眠。行中人以拉馬者爲馬頭河灤秋雨鎖銅甁。閉戶那堪讀水經。佳句未成殘醉重。一帆凉月夢中泠。秋來鮭菜滿江鄽。啁哳商謳不直錢。殘月曉風空兩岸。令人長憶柳屯田。秋空漠漠雨初過。河水無風自作波。却使離人眠不得。瀋陽城外月明多。野水微茫隔四隣。緣堤秋柳碧嶙峋。三叉路口時行飯。無數兒童看角巾。三宵看月盡情明。乘燭何愁小雨鳴。叵耐窓前閒草木。欺人無寐作秋聲。升堂拜揖禮容分。犀角獜毛逈出群。頗恠德星前夜照。朝來車上抱長文。書扇贈繆舘伴令孫</text>
<title>安市城</title>,<text>馮婦善搏虎。貴後猶不置。中林見負嵎。下車輒奮臂。大唐文皇帝。英武超萬類。飛聲塞荒裔。擧手定神器。旣建萬世圖。空騖一將智。格獸與窮兵。均爲客氣使。高麗問罪師。無已則邊吏。奈何冒矢石。百絹枉恩賜。玄花落白羽。東人載輿誌。客來撫遺墟。萬峰靑圍地。</text>
<title>瀋陽雜咏 三首</title>,<text>竹笠峩峩製折風。逢人狂走幾群童。何須更問文兼武。不妨呼渠刷馬公。瀋人誤以東人平帽者謂文。尖帽者謂武。氈帽者謂刷馬公。六角黃牛十口羊。河邊秋草四茫茫。縱然散去無多遠。倒臥田頭看夕陽。烏晶馬乳玉雞頭。酖頰蘋婆入市秋。明月一年三五夜。家家邀客上高樓。</text>
<title>回到柵內。灣尹公專价寄詩。謹和其韵奉呈。二首</title>,<text>綠江秋水客浮杯。賴有明公濟勝才。健卒日行三百里。滿天風雨送詩來。一字高吟酒一杯。終朝咄咄嘆奇才。笑他陸賈遊南越。徒得黃金滿槖來。</text>
<title>次灣尹韵上正使韓相國 用龜</title>,<text>角弓端合賦吾行。宣子溫文最晉卿。今日胡兒知上相。多年洛社畵耆英。淸秋路亦從心穩。積雨天應會事晴。下士自憐生苦晩。榛山苓隰憶西京。</text>
<title>戊寅初冬。出舍西郭精廬。而鉉從余。共次庾子山韻。</title>,<text>閒人如倦鳥。日暮返中林。自此城闉外。還吾山水心。斷雲垂解帶。寒瀨入鳴琴。更有松間月。寥寥來夜深。</text>
<title>續次杜詩韵</title>,<text>孤花駐晩香。踈葉嚲餘赤。衆卉旣隕蘀。幸此依脩石。養疴寄高棲。對面森天壁。纔返河源使。復爲山中客。雲根訪善藥。飄梗斂勞迹。風雨滿秋山。喜無機事迫。憔悴向敷愉。顔髮回芳澤。故人或問訊。來往各自適。浪遊歸萬里。宿趼課三餘。松在人俱老。山多室更幽。亭臺移几案。巖壑映詩書。輞水終南下。維摩早占居。</text>
<title>寒夜</title>,<text>硏北梅花尙可觀。風簾幽軋月鉤殘。膽甁水煖爐烟細。銷得山齋一夜寒。</text>
<title>宿嘉興</title>,<text>零露涓涓水不波。嘉興江山月明多。漁舟知在蘆花外。隔岸時時聽棹歌。</text>
<title>戊寅冬季。歸自西京。道中次唐人韵。</title>,<text>東歸强趁歲華闌。梅發西京始薄寒。渺渺白烟江上樹。鱗鱗紅旭雪中巒。閒行遇境如臨畵。槁頰乘醺更渥丹。鄴架楸枰四十日。松間爲客足淸歡。</text>
<title>新正。過仲若蘭石書室。</title>,<text>今日今年喜見君。幾年今日歎離群。雪華蓬鬢寒相着。梅影蘇杯功割分。癡可買來寧問價。窮如送去卽成文。參軍世外先生宅。依舊蘿衣臥白雲。</text>
<title>己卯元日試筆</title>,<text>牧兒手擧初生犢。犢身日與兒手熟。犢大爲牛兒成丁。草芥視之猶昔宿。久聞此論理或然。相忘物我全其天。吾年五十有八數。直竪三指開六拳。昨日今日一昏曙。今年昨年一寒暑。空然捨去少壯時。曰艾曰耆今如許。百年一犢便坐忘。把弄枯槁生輝光。孩子見虎渾不畏。醉人墮車還無傷。甲子三千歲八百。彭鏗李駒拘形跡。却老還童悟新方。達哉經畹山中客。</text>
<title>己卯暮春。遊西山佛寺。六首</title>,<text>山南山北去尋春。絶頂歸來現在身。壁溜斜飛喧似雨。洞雲孤起白於人。花香鳥語渾無競。禪悅詩宗各有神。更向西臺登拾級。十方行脚悟前因。西山無處不宜春。白石行歌樹息身。貝葉樓臺淹落日。杏花天氣媚遊人。檻泉碎雪堪澆渴。飛塔橫雲却竦神。踏盡華夷千億界。今來始得一衣因。百榼携來竹葉春。不知星月冷侵身。經行樹裡尋初地。坐臥峰顚伴上人。筆落雲烟詩急就。路饒波刦奕通神。閒房草色孤燈映。塵下生根可證因。習習朝寒欲禁春。春衣生怕病餘身。日高紅樹鳥雙語。門掩翠微僧一人。坐看芳菲先得氣。誰知空寂最融神。同來結夏君留約。甁水囊經了宿因。買山難辦辦遊春。昔疾今瘳幸此身。小句時題沽酒舍。短筇遙趁看花人。淸溪寫影雲逾倦。老木生輝雨若神。黃鳥綿綿蝴蝶逗。一般斜日駐無因。東風吹我滿腔春。散着溪頭又樹身。愛酒何傷參佛座。遊山亦用讀書人。便姸粉竹看成字。寂歷靑峯欲出神。掃地焚香無外事。白公新社足淸因。</text>
<title>病中倩內子梳頭</title>,<text>舊霜新雪幾莖餘。猶憶靑絲結髮初。可與齊臺添一笑。禿翁頭倩禿婆梳。</text>
<title>哭白氏妹 己卯</title>,<text>內則能成誦。閒貞踐一生。箱簽無遠物。僮婢有怡聲。不忝吾親子。難爲是弟兄。茅廬三十載。夜夜績燈明。</text>
<title>辛巳元朝。余在幕府。檢子自江州謫中來見。留之十日。於其歸書贈。</title>,<text>以若四年別。其如十日留。不來猶有望。將去倍生愁。歧路雙衰淚。風霜一弊裘。少眠難作夢。夢則到江州。汝歸非問室。吾食異官居。總是天涯客。渾如夢裡看。此身垂暮景。今日峭春寒。忍性多行善。成材在涉難。</text>
<title>江村</title>,<text>傲吏如棠邑。官門坐水聲。苞魚歸日貢。騎馬到王城。牙稅千夫重。帆檣五郡輕。挑燈誇滿尺。時物喜生成。</text>
<title>歲辛巳仲夏。煉藥淸凉寺。拈陰壑生靈籟。月林散淸影。賦十八篇。</title>,<text>昔我遊此山。荒塗雪政深。今我遊此山。杖策入靑林。時景異寒暑。往跡屢光陰。如讀已看書。觸目還遇心。高座舊相識。遠候爲重尋。送客止虎溪。迎我過廬岑。一笑誰爲畵。好事無古今。篋裡舊贈字。珍重云千金。鴻爪幸有傳。蠧蝕若不禁。摩挲久興歎。歡言披素襟。早乏軒冕相。素性愛丘壑。壯哉龍門遊。天地一行脚。爲玆室家累。晩入諸侯幕。河鼠雖滿飮。轅駒被束縛。靑州山水府。佳處縈神魄。周歲一休暇。十日恣耽索。駭矚幽花散。驚聆飛泉落。藐爾謝棼諠。翳然歸澹泊。快若遺沉疴。不須更採藥。海嶽欲長往。及此理𢄑屩。仲夏城市熱。深山天氣淸。淸朝及凉暯。顧諟山之名。幽磵納衆流。盡日風雨聲。綠葉膩向午。尙有黃鳥鳴。偃蹇巖中樹。經春乃繁英。觀者有早晏。本自忘枯榮。有如隱淪士。材名老後成。垂綸磯上釣。抱犢雲中耕。此輩豈伊呂。蚩蚩皆峽氓。願言返初服。及爾畢餘生。淸凉信佛國。爲山尊且靈。星斗貼耿耿。霧雨含冥冥。城中望迢遞。萬仞嵌空靑。行行不覺高。漸若陞階庭。福地極夷坦。騎馬到禪扃。厚德君子心。方峻儼儀形。天梯距數尺。下方浮一萍。水淸不堪唾。石奇如展屛。風湍帶梵音。空外流泠泠。有時參文殊。白雲生瓏𤫩。善公新經屋。雖小大有賴。南北隩而長。東西寬且泰。凉軒與燠室。四時各無害。遠峯碧於染。萬笏環窓外。還疑小漁舟。夜泊秋江瀨。下臨突趵泉。上蔭垂絲檜。波寒供潄齒。枝亞承解帶。甁麈拂淸影。鍾魚答靈籟。舊屋頗湫隘。秪以樺皮盖。記余曾寄宿。終宵雨聲大。山中夏如秋。月明鑑毫髮。欲出苦低徊。旣升快我忽。烟雲掃蔽虧。天風會事發。依微度磵曲。宛轉當天闕。殿瓦鱗之而。露光波笏滑。高樹漾扶疎。遙峯墮突兀。危巓去不尺。磔磔驚棲鶻。盤旋亦屢回。凌勁仍自沒。四海鮮閒人。百年多此月。緬懷坡公語。苦吟曉未歇。簿書障余眼。事功錮余心。二者競熏灼。衰瞀遂至今。平生喜賦詩。北來廢長吟。薄言淸凉山。前遊一相尋。松月入臥內。蘿風解衣襟。泉甘和蔬香。肝肺滌浸淫。安用玉斧琢。牙頰回淸音。不待金鎞刮。天末辨歸禽。歸禽問何之。日暮懷故林。所以達生子。沒齒謝纓簪。煉藥多法忌。爐鼎寄山觀。不聞雞犬聲。勿令婦孺看。中有太極圈。靑絲懸玉罐。七日火候足。文武毋相亂。文勝欠遲緩。武多恐慓悍。瀏瀏海潮生。颼颼松風喚。湯老輒添新。宜將活水灌。竹筧引靈源。來自山之半。水升復火降。旣濟理可玩。丹成祭天處。異霞凝不散。微微山舘曙。噪噪山鳥聲。我猶枕上眠。渠已窓前鳴。小鳴響珮環。大鳴喧笛笙。婦嗔及兒啼。瑣妮何所爭。乍去又乍來。似忻還似驚。亦有眞率漏。前宵勤報更。苦無冶爐術。一一審其情。聽者雖不解。鳴者應自明。言或遭擯斥。言或見尊榮。不如戒三緘。令人耳根淸。南磵旣窈窈。北磵更幽冷。三十六曲泉。曲曲皆佳境。兩岸老木合。臃瘇根株倂。藤葛罨其顚。有本標雲嶺。但聞流水聲。蒙密俯不省。紆廻始下達。細磴如懸綆。布羅磵底石。粼粼斜復整。峭者掛爲瀑。凹處陷爲井。隙光射淸澈。游鯈弄斜影。柳州山水記。此語愛淸警。居士衣冠羽士顔。飄然來坐白雲間。書繙貝葉觀三諦。丹學金華養九還。故事難尋句漏井。時人應識沃州山。聊將結夏酬前約。分付禪童莫解關。山中日用且隨緣。樹下看書石上眠。博施常携治病藥。長貧曾却買山錢。人非小草寧干世。僧與高松不記年。鄭圃小兒多口業。天遊强說御泠然。行脚飯頭都不爲。一筇一笠亦忘之。香南雪北皆經地。鐘後燈前是定時。向午無多啖菜葉。淸晨先起看花枝。今來脫略諸心盡。只有吟吟日賦詩。行飯今朝入翠微。松根趺坐久忘歸。巾簷露滴棲金粉。耳竅凉通聽玉徽。眠鹿近如同榻臥。啼禽元不背人飛。天東一片滄溟色。僧說尤宜看落暉。一甌新茗半爐香。臥起猶寬十笏房。公府書來優食料。化緣僧去惜衣囊。風詩節與泉聲合。煉藥烟於草色長。天下幾人閒似我。相逢都不問淸凉。莫將閒事攪齋居。且閱三乘足五車。皁莢樹深移坐具。芭蕉葉大學行書。偶看黠鼠偸香爐。每爲飢烏施飯餘。長日如年無剝啄。非僧吾亦愛僧廬。六六峯前一逕遙。時聞淸磬落山椒。半分榻坐留雲宿。多種畦蔬帶雨挑。官紙罷來閒水碓。客丹成後返桑樵。延齡果腹從今始。五粒松長過石寮。翰林遺像此山中。感夢雲孫托信公。家學春秋傳大義。皇朝日月泣孤忠。曾聞箕子歌殷曲。又見齊連蹈海風。苦恨王春回不得。五更啼鳥百年同。</text>
<title>悼亡 八首</title>,<text>琴瑟恩情五十年。黃泉靑海兩茫然。無言骨肉嗟之子。難繼糟糠愧所天。育鞠育窮皆我命。宜家宜室是誰賢。縱知白首悲無益。秋夜迢迢自不眠。多情遠不及鴛鴦。寸斷猶餘一曲膓。地下倘圓靑玉鏡。生前未著欝金堂。蕭條通德期偕老。輕薄安仁賦悼亡。雙淚拭乾還自滴。客簷終夜雨淋琅。吾遊常說阻音顔。子去如何更不還。有病尤憐衰老後。無書亦在信疑間。思量幸免塡溝壑。珍重難忘誓海山。楡柳滿天踈雨下。異鄕磨墨誌玄關。幾度叩盆歌不成。蒙莊非達薄於情。他年我亦同歸穴。易地君何認獨生。明月影孤鸞鏡舞。春風耦失鹿門耕。曉來偶得還家夢。依舊中畿倒屣迎。今夕何晨星在西。書來驚見左封題。從前古佛忘天女。自此生人有鬼妻。關樹未黃風摵摵。客窓先白露凄凄。邱山華屋須臾事。醒得塵間一夢迷。心身修飭未曾踈。頭白渾如結帨初。慣耐飢寒能似我。不交婢妾劇憐渠。闔門歡若貧猶樂。對坐蕭然室更虛。祗有平生誇矜語。兒孫皆讀乃翁書。眼昏猶不廢縫絍。往歲征衣出手針。裘薄溫存添半臂。帶長便貼結同心。忍敎一縷身邊弊。留得殘香篋裡沉。黃葉滿庭霜露重。夜來膓斷四隣砧。北關何似夜臺遙。自愧生魂不可招。來世夫妻緣或結。去年離別恨難消。從知火宅無羊乘。莫道銀河有鵲橋。丹旐繐車秋草色。中冷江上雨瀟瀟。</text>
<title>秋日孫家庄 二首</title>,<text>靑山繞繚作籬門。小聚烟生獨樹原。社肉誰分孺子手。秋花自發老僧園。蒼苔踏遍行無定。流水聽多意不喧。未賦歸田先乞沐。斷雲孤鳥漸黃昏。遠公初地接靑門。寒葉踈花覆古原。溪水未遮人世界。秋風亦到佛田園。雲來雲去參空色。鍾後鍾前限寂喧。此夜欲修香火社。下方喚誰夢昏昏。</text>
<title>孫家庄</title>,<text>田家秋日下。甕牖向山開。虫語踈籬蔓。牛蹄小逕苔。帶書樵去遠。與棗婦還來。適性無相艶。瓦樽勝玉杯。畦畛通山上。村墟隱水南。何人種秋樹。幽處縛茅庵。收栗充儋石。烹泉品二三。東柯有新記。歸日次農談。石瀨通秋夜。禪窓定後開。凉雲依講樹。曉月下庭苔。夢斷鍾魚動。詩成塔雁來。坐看生光處。楓香剖佛杯。</text>
<title>寒碧晴烟</title>,<text>遠視迷離近卽空。一川寒碧漾冥濛。隔村多少斜陽樹。只坐輕籠淺抹中。</text>
<title>南固暮鍾</title>,<text>城郭鍾聲何處聞。上方斜日下方曛。回頭更欲尋初地。惟見空山多白雲。</text>
<title>麟峯吐月</title>,<text>麟峯雙䯻碧嵯峨。秋月迢迢漾素波。五木臺前黃葉盡。南川橋上醉人多。</text>
<title>威鳳垂瀑</title>,<text>白練垂垂掛翠微。雨絲霞線染餘暉。何人直把幷刀去。斷下淸秋織女機。</text>
<title>飛亭落雁</title>,<text>飛飛亭下雁飛秋。水碧沙明十里洲。北望京華何處是。家書容易到南州。</text>
<title>北行百絶 幷序</title>,<text>余自束髮。喜遊四方。訖今白首而未能息。是非獨有其癖也。抑豈有所謂命數者存焉哉。歲壬午。作關北之行。行以暮春。歸以初冬。費日殆二百。道里計滿萬。則念余平生之遊之遠之久。無此若也。又况窮絶海山。跋履深險。蛟龍虎豹。魑魅鬼恠之所。皮服侏音。奸究盜賊之事。無不躬造脚踏。耳聞目擊。而亦有時食其樹而寢其草。此尤少壯人所不能也。以余衰老者而幸善返也。其在道日。以所聞見者。裁爲小詩百篇。欲命之曰北行百絶。盖用錢起江行故事。而道中無紙筆。故記之在心。旣歸有家室之事。未遑於筆硯。初春又客于新安。卒卒益無暇。及至季秋。公舘少事。始欲出稿。則茫然已若隔世事矣。遂於燕坐之時。閉目凝念。如仙家出神。而往日之經行見聞。歷歷復在吾耳目。如是者累夜彌日。凡其可喜可哀可驚可愕可笑可罵可以痛哭流涕長太息者。森然動吾心。而吾詩百篇列于紙。雖謂之身再行而詩再作。未爲不可也。此又年少聰敏之所難能也。况余衰老者乎。顧亦思之專而求之勤也已。昔杜子美入蜀以後詩益奇壯。人以謂得山川之助也。今吾詩不過俚語瑣事碌碌無可觀者。是又可愧也夫。粤明年癸未季秋。秋齋老人。叙于新安舘中。其一 抱川道中小店平蕪外。荒道亂水間。數峯靑似染。遙認永州山。其二 望梁園此行非作賦。又向梁園路。遠見雪紛紛。梨花開滿樹。其三 豊田驛大麥黃而萎。小麥靑且乾。飢荒愁溢目。何處是豊田。其四 鐵峽古窟龍蛇去。深山鳥獸稀。森沈疑有雨。高處見斜暉。其五三丈葦葉船。一篙桃花水。峽口少行人。汎汎在中沚。其六殘山弓裔國。古木鐵原城。有墓無人祭。年年入火耕。其七 麥灘舂白趁虛市。殺靑充夜餐。麥嶺斯難過。如何又麥灘。每歲麥熟之時。民食甚艱。故謂之麥嶺。言其難過也。熟者舂而賣之市。未熟者擣而炊之。謂之殺靑。其八 平康縣在靑山裡。路高山四低。霏霏春草色。人去驛樓西。其九 三防谷亂峯環似堵。不復設籬門。日午無烟火。家家擣葛根。時大歉民食葛根其十 峒村村塢地中藏。行旅天上去。蜀有仇池穴。也應如是處。其十一石湫深不測。四環無寸土。中有大黑魚。時時作雷雨。其十二 鄒家嶺山店日未西。主翁挽人宿。傳聞樵子語。虎噉東隣犢。其十三東峪黃社長。借糧兼乞錢。鄰居十三戶。了不覺荒年。其十四餓莩多橫道。淮陽可臥治。借問汲長孺。發倉能幾時。其十五頓足呼童叟。皆言上漢京。春風吹菜色。何日入東城。流民皆向京城。晝夜不絶於路。其十六吳生畫流丐。粉墨昔通神。此手那能作。圖成獻紫宸。平壤吳生善畫丐子。號曰吳丐子。余童時見之。其十七京城十萬戶。富者亦無多。憐渠已繭足。空踏六稜沙。京城人諺曰三稜沙踏作六稜。猶難得食。其十八剝松山盡白。挑草野無靑。莫道來牟在。乾黃又𧑰螟。其十九 三防口鐵關南北限。萬古揷靑天。此路何人闢。由弓直走弦。鐵岺界於關岺。卽天險也。三防小路。較近且夷。故自古廢不通。有深意。而近歲禁弛。行旅絡續。其二十陳倉有古道。十日達渭濱。蜀相曾謀魏。淮陰昔襲秦。其二十一 鶴城杏花飛小壚。壚上客相呼。甑香餠初熟。甌白酒新篘。歲大歉。沿道店舍無酒餠者。入鶴城界。市肆不知爲飢荒。聞太守賢明。能辦荒政故也。其二十二割俸充租錢。開倉賑飢口。翁媼至愚者。嘖舌誇賢守。其二十三 黿湖黿浦數千家。家家曳綺羅。學師曾相地。云有積錢砂。無學國師甞曰湖中島嶼。皆爲積錢砂。其二十四秋登禾沒馬。浦近犬銜魚。委積將波及。輕舟與重車。其二十五溟漲今十年。村容向蕭瑟。雞犬有光輝。憶昔全盛日。庚午夏海漲。漂沒人家爲千餘戶。其二十六漁艇不勝網。飄搖截海行。官人坐深屋。頓頓喫魚羹。其二十七 文川吏村分泉灌稻畦。種松護墳地。孱孫誇乃祖。高麗平章事。其二十八野水容鳧浴。板橋鳴馬蹄。驚飛還自返。一一向人低。其二十九 馬廊島寒島不宜牧。三冬馬多死。春來還故失。賣田兼鬻子。國典有故失馬之律。而島中甚寒多凍死。故歲徵其數於牧子。牧子不能堪。其三十秋輸十斗米。春糶五斗穅。精鑿歸何處。日飽吏人膓。其三十一 定平金塘三十里。魚在荇裡。每年桃花節。官船載紅妓。其三十二前春魚大上。膾炙厭傍州。見說秦皇記。其年未有秋。其三十三橋板漂南江。船粟來北海。分土不分民。遺頌碑斯在。朴公文秀按嶺南時。關北大水。橋板流到嶺南海沿。朴公卽日裝十萬船粟。趁未冬入北關。故今橋頭立嶺南觀察使朴公永世不忘碑。其三十四微風扇飛絮。小雨沐餘花。休道前山遠。何妨宿酒家。其三十五院川李家傭。自述經倭亂。銅狄摩挲日。誰聞薊子歎。有今年二百八十餘歲者。爲院川李姓家八世傭。而視聽不衰。歷歷言壬辰時事。其三十六前夜對門嶺。有人相殺越。哀哉二疋綿。能作幾年襪。昨夜嶺上有人持二疋綿布而行者。盜奪布刺殺之。至嶺下店舍。被店人覺而捕之云。其三十七 釋王寺山中百道泉。風雨動虛舘。皓眉三兩僧。舊結香火伴。余於癸酉。信宿寺中。尙有舊識數僧。其三十八 黃草嶺南嶺雲千疊。北嶺天一握。盡踏落花紅。驚見氷雪白。其三十九昔入長津府。樓高池泛舟。今來田百頂。風麥浪油油。長津舊府。有池臺之勝。余於癸酉見之。今移邑後廢而爲田畝。其四十舊邑宜麻麥。新州產銀金。零星採黃白。萬畝草萊深。其四十一古洞名沙汰。沙汰卽沙陀。或云五蔓嶺。乃是烏蠻訛。沙陀契丹時將帥之名。烏蠻嶺卽太祖征烏喇時行軍之路。其四十二 原州嶺祭神神不知。秪飽烏鼠也。諂事誠愚哉。世間多二者。過嶺者必祭山神。有烏與鼴鼠來食之則人喜。以爲神享。而烏鼠亦狃馴不避人。其四十三 是夜露宿於山谷中地中五技鼠。枝上批頰鳥。聲聲恐客心。不能眠藉草。有土鼠。夜鳴地底。其聲轟轟如狼嘷。其四十四 大原洲躡雪打鼷貂。灑鹽囮麋鹿。寒暑麻布褌。生長樺皮屋。以鹽水灑地。埋套索於下。則麋鹿來舐之。觸機被拘。不能奔。曰足餌。其四十五 大羅信洞江州界彼人獵于我。我人礦于彼。譬若兩酤家。東西互買醉。邊禁漸弛。彼我人互相潛過。互相護匿。其四十六戍火照江邊。星星如蟹茇。自有好商量。穩坐丹黃節。採蔘者以子紅時謂丹節。葉黃時謂黃節。彼人之偸刨我境者。與我守界者賂和。曰好商量。其四十七易也祭其親。難乎饗四鄰。服衰過十祀。知汝坐家貧。北俗於小祥大祥。盛備牛酒。以饗助祭者。一家有事。數郡畢至。爲費少不下數百。有服喪至十年而無祭需。故不脫衰者。其四十八 舊坡亂壘鵝卵石。中不容旋駕。强名曰堡城。兩三繞民舍。其四十九揷戟萬杉中。草草備官制。鬅頭一樵童。身都校吏隷。其五十 米泔汁和粟稷糠。塗諸蓬麻稈晒乾。以代炬燭。是謂糠燈。蓬麻塗米瀋。明點號糠燈。帝不忘舊物。燃之謁祖陵。嘉慶戊寅。瀋幸守臣不設糠燈。下諭曰幸瀋用糠燈。不忘舊。昭儉德也。而今不設焉。工部官革職云云。其五十一黑厓可攀登。白厓行且坐。石棧千百折。折折鼻生火。沿江四五百里。皆險絶難行。而黑厓白厓石臺烏嵌棧等數十處。尤其最者。其五十二澄水帶圍玦。䕺峯笙揷匏。平生苕霅想。於此欲誅茅。羅暖堡在萬山中。地深廣。冬不苦寒。奇峰繞立。澄江映帶。有江南風景。其五十三 長嶺嶺上。望見臙脂峯。上山對白頭。臙脂明夕照。下山驚雨過。道泥泉鳴竅。其五十四 茂山嶺口山鬼識人名。遙呼若友生。應東西又喚。趨走達天明。茂山嶺間道。直通甲山。而山谷六百里。樹林叢菁無居人。人入其中。則輒爲鬼魅嬲嬉。其五十五 惠山嶺白頭如可蹴。此距尙遙遙。刊木行千里。披簑宿七宵。其五十六形家大誤人。江外或埋瘞。歲一乘氷去。乾魚行獺祭。彼我國交界。不過一衣帶水也。人或爲風水說。潛葬於過界。江氷後始往祭墓。其五十七 烏梅江釀酒梅江水。賣酒梅江渚。滿酌不知酣。客心本酸楚。其五十八 蜘蛛遷巖峒太古雪。樅櫟四時風。路入羊膓內。人行虎口中。其五十九十四人同耘。三虎虣啼逼。四人虎咬死。三人虎啖食。余行前日有是事其六十 仙巖兩厓對爲闕。一石橫作橋。過橋有棋局。十路靑似毫。有石局在石橋外。人不得從橋過。而獵夫趫捷者。自峰上縋下見之。白石靑理。縱橫十路。乃天成象棋云。其六十一 水測五色靑銅石。端宜斲硏山。斜編翡翠羽。細點鷓鴣斑。銅礦有石翠色斒斕可作山供其六十二 沙鉢串一折路一回。回回去似來。俯看人世色。如盖覆烟埃。其六十三 明堂串有熊當道立。毛尺大專車。屛息深䕺裡。自慚馮婕妤。是日有大熊當道其六十四敲門拙言辭。難借一宵宿。恨不學蝸牛。到處行戴屋。其六十五 戰場坪昔日南元帥。揮刀斫虜兵。深山窮谷裡。猶有戰塲名。南將軍怡逐野人處。或訛爲箭匠坪。其六十六 銀礦嵌槽承刳木。礦戶夾山泉。男婦不耕織。溫飽三百年。其六十七採銀銀已竭。空穴如網眼。淘沙忘晝夜。恐過公稅限。其六十八出家而有室。佛子生佛孫。閑丁獨何罪。鞭撻滿公門。僧人率妻生子。無異平民。但薙髮不茹葷而已。號爲在家僧。圖免丁役者多爲是。其六十九入手流凝露。沾唇爛點砂。朝鮮地芬子。寧塔水紅花。有果曰地芬子。色香味三絶。而朝熟午爛如氷消。寧古塔人謂之水紅花。康煕時賞賜筵臣。事見李光地榕村集中。其七十 吉州行穿萬重山。綿裘度初伏。今朝始入境。橋水群童浴。其七十一 七寶山少讀農巖記。如登七寶山。今從山下過。還似記中看。農巖七寶山記多可觀其七十二富家多積粟。貧戶相沾漑。一自市錢行。四鄰無假貸。岺以北舊不用錢。故俗淳厚。近日設市行錢。而富貴便之。貧民爲苦。其七十三武人爭出牧。草綠馬驕嘶。夕陽好粧點。雲錦散平堤。其七十四 五國城本名五谷。言五穀皆產也。在會寧東茂山界。今甫乙下鎭。吾祖從徽皇。東來留五國。瓊枝存碩果。子孫今千億。東國趙氏。本宋朝宗室。從徽欽來留會寧。仍居而後孫繁衍。其七十五 會寧馬廊三百間。歲歲滿洲市。雞犬先後春。盈盈衣帶水。每歲與滿洲人交市。而先春後春最近。其七十六 七里灘南陽祠葛相。首陽祠伯夷。此灘名七里。不建子陵祠。富寧古號富春。有七里灘。其七十七以我鹽犁牛。易彼羔羊裘。近年邦禁豁。百貨籠山邱。歲市有定例。官市則以我鹽六百石，犁口二千六百箇，牛一百十四首。易彼之羔羊裘二百餘領。私市則以牛易馬而已。今則禁弛奸溢。無物不易。其七十八劃井籤丁籍。開山設伐烽。坐令關以北。斂袵入堯封。六鎭。卽金節齋宗瑞開拓。而設施方畧處。其七十九 涪溪耕績家爲樂。江山畵不能。曾聞擇里志。塞北小金陵。其八十佳硯誠難採。深深十丈泥。金絲帶雊眼。不必羡端溪。有硯石甚佳。泥深難採。其八十一餘分少無差。四時方有信。奈何糴簿中。一歲三五閏。官需之秋而當納者。故令退至來夏。始取殖十三或十五。而謂之三閏五閏。言如歲之有閏也。其八十二 徽欽塚大塚多從葬。猶星拱極躔。至今秋草裡。行人拾宋錢。其八十三長臂弓彎月。高蹄馬及風。五騶鳴五鼓。環顧氣豪雄。俗尙弓馬。尤善騶發。其八十四 眉公秘笈曰老蝴蝶相聚如大盤。入海爲美人魚。疑卽此耳。漁子走叉魚。穩如平地踏。船頭海美人。夜夜來求合。海中有魚如好女。而但不能言有腥臭。見男人則纏繞求合。人共逐之。遠去猶回。顧。名曰海美人。或曰海淫。其八十五 慶源有穆祖陶穴舊址古公胥宇日。走馬水西濆。陶穴今猶在。蔥籠繞瑞雲。其八十六 八池池產大珠。有五色蓮花。八池老蚌珠。輝輝吐明月。每當秋夏交。五色蓮花發。其八十七 赤池射龍龍血赤。聖蹟認池名。試看開江處。蜿蜒曳尾行。穆祖夢。白衣人告曰。我南池白龍也。今有黑龍欲奪我居。而力不能爭。願借公一矢之助。明日至池上。果有白黑龍戰。遂射中黑者。流血而走。今其走處。爲江流回旋。入豆滿江。其八十八 赤島有御製碑周王曾避狄。海水爲分開。御製碑文在。州官掃綠苔。翼祖爲野人諸部所推尊。而又有欲害之者。與期宴飮。將借助來襲。有告之者。翼祖卽日率家人馳入赤島。追者已在後。入島海水自開。渡畢追至而海水復合。事見御製碑文。其八十九 長白山東人踈典故。長白白頭名。定界碑何在。惟書穆摠兵。長白山。卽白頭山也。華人通謂之長白。而無白頭之名。我人以山之北有大澤者謂白頭。以山之東南下者謂長白。故康煕時烏喇摠兵穆克登來定界。以分水嶺爲界立碑。我國宰臣不能跋涉相從而爭之。任其所定。故遂失江東地七百餘里。其九十 荳滿江長白山中水。來爲荳滿江。過江七百里。舊日屬東邦。其九十一 造山桓桓李忠武。田牧大開邊。只爲江沱决。陳荒二百年。造山鎭舊在江東。地沃宜耕牧。李忠武公舜臣爲萬戶時設屯田。後江水潰决。橫作沱流。今移鎭江西而廢其屯田。其九十二 瑟海瑟海水沄沄。知應尾閭洩。幾箇窄皮船。夕陽看沒滅。彼人漁船。號謂窄皮船。其九十三 西水羅天意憫東方。滄溟續土疆。冷山幽宋使。何處舊看羊。宋使洪皓使於金。金人幽之於冷山十年。冷山卽西水羅。其九十四 江中雙石甚奇恠丈人兄及弟。頭角出江中。造化誠多事。雕鎪殺鬼工。其九十五 居山驛子海先。從余瀋行者也。今行又爲余馭。於其歸。書贈之。二首往歲遼陽雨。吾行與爾同。如何重見日。又此在泥中。其九十六按轡臨滄海。垂鞭過白山。賴玆良御力。生出鬼門關。其九十七 摩雲嶺昨上摩天嶺。今日上摩雲。爺孃相對坐。羅列幾兒孫。其九十八 自新坂至李淑嶺厓根流大江。樹罅窺深井。挽繂下肩輿。轆轤千丈綆。其九十九 李淑嶺深山奪人氣。天風更蕭蕭。萬里穿楓樹。不飮上紅潮。其百 菩提坂坂名本菩提。訛見轉訛麥。僧讀菩提字。音如見麥釋。菩提坂。俗號麥坂。或號見坂。而鄭錦南北遷錄註曰菩提坂。余未詳其意。近聞華嶽禪師曰佛書菩提之提讀作尼音。余乃悟菩提二字連讀。如麥見二字之釋也。</text>
<title>次耕織圖韻 四十六首</title>,<text>浸種潛滋時物肇農功。嘉種堅圓萬顆同。雨過長堤春水活。八家相告下提籠。耕土脈春融夜雨晴。烏犍宿飽好深耕。辛勤最是桑巓鳥。啼送終朝布糓聲。耙耨耙長牛健兩相依。纔北旋南力不違。萬井均平如奕局。今晨兼得雨霏霏。耖溝渠高下響潺湲。踏水衝泥未暫閒。却羡雪衣雙白鷺。無心終日立田間。碌碡巧磨頑石作圓周。去去來來故不休。滑滑新泥靑沒膝。粼粼春水白盈疇。布秧稌畦分播怕餘寒。杏白蒲靑政可觀。農父愛渠如愛子。壠頭一日十來看。初秧膏雨絲絲水淺深。嫰黃新綠最關心。仁風惠日溫存極。一夜能長一寸鍼。淤蔭殺草鋪灰用力勤。十分田地水三分。人功始覺如天氣。膚寸淤泥萬畝雲。拔秧萬握春絲濯一川。滓泥消盡綠湛然。恐敎玉粒根沾汚。政値梅霖麥瘴天。揷秧靑靑刺破自瀰瀰。會見培栽雨及時。倘待莎雞愁晼晩。莫敎秧馬坐依遲。一耘人與舂鋤俯水波。油油稂莠不耘何。吾王惠政除民病。野老秋來進瑞禾。二耘雁齒魚頭作隊行。炙肩赤脚太勞生。御屛聞有豳風畵。應軫農家食力情。三耘亂草除來碩穎長。荷鋤人影入陂塘。南風乍過西風起。早雪紛紛稻吐芒。灌漑刳木懸筒接翠微。踏車鴉軋水泉飛。農夫亦解龍公法。行雨田間半夜歸。收刈犢鼻涼多曉露晞。漸看田水幷餘暉。腰鎌白似天邊月。破盡黃雲向夕歸。登塲黍塢禾塲已告成。穰穰如坻復如京。春能力作秋能飽。不羡勛華世上生。持穩連耞處處報秋成。女悅男欣見物情。持穗以還猶滯穗。聖時窮寡亦歡聲。舂碓粒粒舂來玉雪吹。村歌相杵隔踈籬。思將大椀流匙滑。拜獻深宮九飯時。籭明珠無數走箕盤。一粒從知出處難。莫以豐歉分貴賤。飢人何似飽人看。𥳽揚細簸高揚着力深。粃糠如雨散前林。珠圓雪白非堪愛。珍重農家費寸心。礱人肩驢踏兩腁胝。匼匝奔趨自忘飢。粟米流脂粱米滑。千村鼓腹樂煕煕。入倉牛車儋石各紛然。輸入官倉十月天。租稅畢來無宿計。惟將旨蓄禦殘年。祭神簫鼓喧轟賽歲豐。雞黃酒白一村同。大牢高鐻寧無享。粒我神功報不窮。浴蠶九月衣成七月篇。女工辛苦自春天。暄姸近日蠶宜浴。花滿前山水滿川。二眠桑林小雨綠差差。風暖簾帷午影遲。到處門楣題忌客。知應蠶子再眠時。三眠三臥春蠶屬艶陽。女娘何處採柔桑。歸來或恐多踈漏。乘燭相將到夜央。大起老蠶眠起滿深堂。索葉芸芸也自忙。莫惜閨中閒手脚。會將絲繭獻盈筐。捉績初驚房闥雨紛紛。食葉聲多政可聞。蠶愈肥瑩娘愈瘦。燈前猶復看慇懃。分箔溫容風日四垂簾。雪縷旋長綠葉添。滿屋充梁猶不足。分將幾箔上高檐。採桑陌上桑陰不漸滋。蠶眠蠶起卽隨時。懿筐小斧來相伴。錯打啼鶯過別枝。上簇幾日求桑未覺疲。我飢不念念蠶飢。艱辛往事休回薄。見此重重作繭時。灸箔蠶似嬰兒太㥘寒。松明灸箔護更闌。開簾怕有春風入。只許頻頻手撫看。下簇周禮周詩著婦功。功成終始在公宮。如今故事憑誰問。惟見纍纍我繭同。擇繭絲輕眞合織氷紈。綿重偏宜禦雪寒。不是儂心無仔細。更須珍重倩人觀。窖繭功成還有未成功。百事人家最女紅。却把鋤頭艱作窖。深藏氷雪綠陰中。練靑烟如縷映門籬。煮繭家家卓午時。千緖萬絲牽喜氣。先將盆水照蛾眉。蠶蛾老繭吐蛾蛾吐子。繭乎蛾也不知之。生生一理藏于密。誰悟乾坤物始資。祀謝神蠶如甕食扶桑。願往觀之遠莫償。不及年年娘子祭。西陵遺澤被無壃。緯綠桑深覆白茅家。兒女蠶成笑語譁。東舍練餘西舍練。踈籬次第聽繅車。織蠶家少婦服勞多。悔學當窓織綺羅。葛帔布裙寒似鐵。夜深呵手强鳴梭。絡絲微蟲亦有感人情。蟋蟀聲如絡緯聲。夜夜空然驚懶婦。挑燈催得一絇成。經巧手精心數若蘭。尋常爲綺又爲紈。千條萬理分張去。河練時時笑仰看。染色錦水誰傳入草絲。雲章霞綺間離離。天衣染就須渠手。五色何煩更設施。攀華寒女金針刺繡紋。心工目巧兩辛勤。西鄰獨有傾城妓。厭看榴花簇蝶裙。剪帛吳紈魯素色鮮淸。金剪當頭更注情。不是中心存尺度。衣裳那得合裁成。成衣手裁全匹細針紉。爲作郞衣恰襯身。一縷莫敎閒看過。閨中還有費心人。</text>
<title>過野航</title>,<text>三載南遊遠莫從。歸來依舊此相逢。余方有撰成春服。子已無官趁曉鍾。好樹開花紅了了。孤峯含雨翠重重。園中盡日閒商略。石字雲文各淡濃。</text>
<title>過東庄</title>,<text>不到東庄謾五年。小堤猶記水邊村。鳴蟬忽徙桑陰重。浴鸛徐飛野色圓。盡意逢迎追昔日。劇談文字媚凉天。中園卸馬仍留宿。林月林風正洒然。</text>
<title>桃源行</title>,<text>靑溪曲曲穿紅樹。水面桃花落如雨。罷釣獨出錦浪中。尋春轉入靑山路。路窮山開有人家。一川落日蒸紅霞。家家種桃到山頭。處處開門臨水涯。村翁見客驚相問。野徑花間來遠近。殺雞烹豚備供具。移牛走鹿敲見聞。聞言昔日在關中。此老身親見祖龍。坑補焚書十月苽。峯頭避雨五株松。不隨閭左戍遼陽。肯逐材士營阿房。洞門幾見碧草春。山中獨有白雲鄕。百變桑田一彈指。門前笑看盈盈水。成仙亦可養子孫。化鶴豈復歸市城。久知靈境隔塵喧。千樹萬樹迷花源。世間遂有問津者。誰道桃李春無言。</text>
<title>示伯相昆仲 三首</title>,<text>君家兄弟皆峻才。金莖玉樹兩崔嵬。璀璨腦中呑斗魁。砰鍧筆下鳴風雷。前年相送向燕臺。我馬爲君一徘徊。驥市千金安在哉。雪樓七子俱塵埃。男兒豈終老草萊。文章愧余非馬枚。歸來鬱鬱懷未開。相逢莫辭日千廻。</text>
<title>書殷卿詩稿後</title>,<text>寸錦經塵劫。將開萬古情。江山春不盡。文字燁如生。世上猶吾眼。家中獨乃兄。楊根一片土。埋骨未埋名。</text>
<title>北莊暮春 六首</title>,<text>前秋黃葉滿庭飛。今日明花點翠微。草木四時能悅眼。主翁相見輒牽衣。人間水去春無定。嶺上雲多客不歸。未到上頭園舘好。誰令昏黑欵禪扉。素雪時兼絳雪蜚。桃花書屋午風微。酒隨水泛羲之稧。吾與君成點也衣。谷籟玲瓏鶯獨出。園陰旖旎蝶雙歸。紅喧綠寂三春事。輸入閒人半掩扉。桃李陰陰黃鳥蜚。武陵三月氣霏微。玄都道士誇新樹。白水眞人贖舊衣。文酒少年同永夕。春風前度又今歸。閑雲不去溪流在。明月相隨入竹扉。雨鍾晴漏不須還。信宿林園事事閒。百衲裹琴橫石上。雙繩繫酒自花間。襟纓弄白臨溪月。枕席浮靑繞屋山。更有松聲消積醉。冷金丹駐玉人顔。名亭一宿送人還。難得浮生半日閒。幾點落花歸洞外。五更殘月在松間。紅塵滾滾回頭岸。白屋深深滿眼山。只是陶潛遲作賦。庭柯非不足怡顔。同來選日又同還。踏翠穿雲極意閒。數子非樊籠裡物。相從在水石中間。碧桃花落深深院。黃栗留鳴寂寂山。知我昔年讀書處。一邱一壑寫癯顔。</text>
<title>閨怨</title>,<text>北里佳人字莫愁。長隨公子醉紅樓。兒郞玉塞音書絶。鴻雁南飛又一秋。</text>
<title>塞下曲</title>,<text>高秋旗脚動邊城。漢甲鱗鱗向日明。天子來時親賜馬。龍城千里四蹄輕。</text>
<title>老兵</title>,<text>百戰猶徧伍。邊霜兩鬢明。樵蘇堪執爨。糟粕解談兵。塞柳年年色。胡笳夜夜聲。將軍能撫養。寧復愛餘生。</text>
<title>少年行</title>,<text>羽獵秋開渭水東。臂鷹翻雪馬追風。家住五陵人共識。揚揚馳入上林中。</text>
<title>秋夜飮湛華齋</title>,<text>蟋蟀閒吟又小齋。高秋夜色剩淸佳。遊同曩日頻相命。飮遇良朋始滿懷。鴻雁一聲天似水。菊花數朶露明階。風來月到從君問。更炷殘香賦打乖。</text>
<title>題滄湄中書尺牘</title>,<text>蒼茫逢別思循環。萬里音書咫還。天下知應傾意氣。夢中時復見容顔。丹經要我論玄道。烏笠贈君游碧山。長記弟兄朝退後。玉缸春酒坐花間。</text>
<title>歲除日書示直甫</title>,<text>大醉鮮衣樂歲除。兒童時事更依如。文章委曲名家外。齒髮參差老境初。已與故人同竹馬。何當歸計伴樵漁。梅開雪盡怱怱後。滿眼春風入弊廬。</text>
<title>一室</title>,<text>一室蕭然不掃塵。妻兒雖累亦娛身。囊中貯藥療窮疾。馬上携錢施丐人。酒後容華回往歲。春來草色到同隣。頭顱畢竟無更變。尙着英雄溲溺巾。</text>
<title>漫成</title>,<text>入世心如出。無營事鮮成。書多游市讀。酒重過橋行。老屋空山意。古琴流水聲。千秋隱士傳。方得見吾名。</text>
<title>漢北賞春 六首</title>,<text>康氏桃花幾萬株。南張北李亦分區。靑谿十里春風路。猩血氍毹一色舖。仙源一曲絶風塵。食實薪枝作四隣。借問古來誰髣髴。玄都道士武陵人。扶桑日出海東頭。白嶽酣楓八月秋。往事思量皆不及。餘紅三日暈雙眸。絳雪新詩詠幾回。洞門斜日更徘徊。桃花書屋依然在。前到劉郞今不來。山南飛雪已多時。山北微紅欲滿枝。一種花開殊早晏。春風何處亦偏私。風雨終宵撼戶扃。漂紅漚白念丁寧。乘除一理猶堪見。小麥微黃大麥靑。</text>
<title>詠棋</title>,<text>曾遇桑君服上池。更傳谿姥點星棋。椶衣濟世千條裂。玉子通神一路奇。袖手人間爭勝敗。折肱方外試安危。淸秋採藥山中去。柯爛歸來定幾時。</text>
<title>詠竹</title>,<text>雙樽㶑灩對春風。簫玉蕭騷聽雪叢。歡伯一生憐氣熱。此君終歲愛心空。酣觴亦可偕徒馭。嘯詠先須問主翁。返景蒼蒼衣上滿。衰顔借得暫時紅。</text>
<title>石瓊樓</title>,<text>主家園第有瓊樓。文石屛前噴玉流。翠逕繞山花外轉。紅欄斜日鏡中浮。先朝駙馬多淸福。宰相兒孫已白頭。賦得支機携袖去。君平應復卜吾游。</text>
<title>東庄</title>,<text>山游何必問晴陰。把臂今朝喜入林。文字虛名慚寄馬。棋枰新勢快從禽。桃花泛水通塵外。明月隨人到夜深。留約政須三夏雨。九天銀瀑更高尋。</text>
<title>我有 十三首</title>,<text>我有一輛車。星言命指舝。南轅指交趾。北轍視窮髮。行行止中程。路岐相轇轕。匪子故徘徊。所嚮無莊達。逸足徒踡跼。奔光漫推奪。道遠日云暮。歸哉臥房闥。我有二頃田。寄在丹邱下。靑春種粒粟。鉏犁不暫捨。嘉谷庶滿篝。良苗已盈把。遭値久熯乾。苦無甘雨灑。念彼枯槁物。奈玆顑頷者。荒疇縱再緣。秋霜被四野。我有三杯酒。盎然寓邃古。一歃舒氣道。再飮完天賦。太和遺疾病。至人忘喜怒。春風二月時。烟花擁萬戶。煕皡樂未央。勛華如復覩。于室戒酣歌。不散畢餘數。我有四脚局。戰陳觀乎此。勝敗兩朽心。殺活一彈指。少讀孫吳書。粗窺奇正理。不過爭人先。禍端從中起。紛紜一掃後。寥寥返太始。不着信爲高。余亦袖手子。我有五色筆。得之夢寐中。鳳毛吐旖旎。雕管拈玲瓏。雖無剡天藻。模畵頗自工。揮灑四十載。指腕生長風。少年李太白。老後江文通。夜來又髣髴。愧此禿頭翁。我有六絃琴。被以東海波。五絃差覺少。七絃頗爲多。在數叶聲律。於製得中和。指端發松風。曲中凝薰歌。四座無知音。奏罷涕滂沱。不如去瑤徽。時時手自摩。我有七尺劒。躍出延津水。向物跡不留。照人心先死。尙聞鑄成初。吳匠棄愛子。非直千金重。若寶艱如此。竪儒本無用。吼嘯竊驚視。百年斗牛間。有氣凝夜紫。我有八疊屛。畵者閻與王。丹靑入神妙。縑素生輝光。密勿限內外。週遭防風霜。不合茅茨下。欲獻君子堂。所懼蔽前路。歲暮徒彷徨。棄置勿復設。與子遙相望。我有九房芝。房房如掌大。下有白璧盤。上有紫雲盖。靈藥選上品。嘉瑞符盛會。不生階庭內。胡在門屛外。路人鮮博識。蹴踏同菌艾。此物不常出。請君作圖繪。我有十幅被。慈母在時作。良朋納四方。厚德薰凉薄。同袍使臥起。剪髮供杯酌。白首未聞道。空空尙如昨。豈無會心子。歲月歎離索。遺志不克承。淚血何時涸。我有百鍊鏡。玉鼻黃金鑄。那止見顔鬢。亦能洞肺腑。善惡不容逃。姸媸何足數。不敢向君開。持自照心素。借問古來人。幾爲聰明誤。白日在中天。時或蔽雲霧。我有千歲松。其高不可言。下枝覆徂徠。上枝拂崑崙。鸞鳳巢其巓。龍蛇蟠其根。唉彼棟樑姿。不過尋丈論。匠石操斧柯。日求諸兒孫。物鉅獨無用。寂寞臥邱園。我有萬卷書。牙籤與玉軸。孔周之述撰。顔曾所耽讀。晴日南榮下。薄言臥而曝。客問書何在。大笑指余腹。復恐不相信。試誦懸河瀆。雖然足救飢。曷如盈囊糓。</text>
<title>假花 五排</title>,<text>眞工多妙手。能作不時花。衆彩憑新楮。全形仗老槎。潛心欺造化。悅眼務奇邪。綠傅參差葉。紅粧窈窕葩。密踈皆適理。深淺各分華。偶對眞難辨。凝睇不妨遐。影因緗箔月。香借博山茶。大蘂如衰謝。傍枝故側斜。可憐聯枕几。寧肯落泥沙。極盛無傷也。遲開有待耶。乍敎蜂蝶掠。虛見燕鶯譁。彩勝繁華事。私春富貴家。最宜銀燭映。端合翠屛遮。唐苑空宣詔。隋堤漫矜奢。兒童翻欲折。風雨詎相加。似被春心惱。還須善價賖。天姿難畵美。人巧亦堪誇。菊冷三秋惜。桃殘十日嗟。輕陰依砌竹。嬌笑隔窓紗。早晩將鄒律。吹陽動絳霞。</text>
<title>哭朴楚亭 齊家</title>,<text>一代奎章閣。翩翩朴撿書。燕金從隗日。藜火遇仙初。此子人誰及。知臣主莫如。蒼蒼健陵樹。爾死亦云徐。往歲遊燕市。逢人說楚亭。不知投北鄙。只恨隔東溟。簪笏乃無日。圖書尙有星。先王作成化。多士在明廷。嘗嘆書未成。成者已如城。比食千鍾粟。猶爭一豆羹。筆端應有口。天下遂知名。覆瓿揚雄作。當時也見輕。</text>
<title>漢北賞春</title>,<text>烟花通人境。邱園寄邃初。桃花開滿屋。蜂蝶偶窺書。老後春逾好。山中事自踈。長卿卽賣賦。胡不辦幽居。身閒更事久。痴絶不如初。聽水常消醉。看花亦悟書。頹齡延節愼。隙地養迂踈。敢欲違明世。難爲負下居。家在靑山裡。其人返太初。先生門掩柳。樵子行讀書。此地吾無間。醇風外若踈。何嘗累簪紱。碌碌愧城居。夐懷遊白下。綺習掃黃初。古寺金銀氣。空山木石書。花深溪漲大。屋老雨聲踈。物色寧關我。將君畵隱居。數爲探芳出。春殘及夏初。醒看衣上酒。歸廣沈中書。鳥語無端碎。花枝不肯踈。何如靑海舘。鬱鬱閉門居。</text>
<title>田家秋事 五排</title>,<text>西風吹碧宇。凉意遍郊田。雨過收香稻。霜淸摘木綿。遠雲歸白雁。踈柳落靑蟬。意滿三農稔。身閒八月仙。菊籬團夕露。松屋凈秋烟。赤葉明樵逕。銀鱗上釣舟。室中鳴杼急。檐角老壺懸。卒歲寒衣授。逢人社酒傳。楮窓當晩照。竹筧引遙泉。笑爾繁華子。迷塗謾仆顚。</text>
<title>郊行 二首</title>,<text>午風凉於扇。午陰濃似醉。十里靑門路。一卷遊山志。遠樹沒輕薺。前峰墮拳石。千影集靑蒼。一川澹將夕。</text>
<title>華城</title>,<text>城關鬱嵯峨。餘生又此過。新豊名有感。故老見無多。日落西陵樹。天寒北閘波。小臣猶不死。涕淚自三河。庚申夏。余從燕槎歸路。承聞正廟諱音。擧哀于三河縣。</text>
<title>綠陰</title>,<text>濃如流水澹如烟。畵亦難成絶可憐。避暑深藏蟬嘒嘒。留春不礙蝶翩翩。行人倦客相歡若。垂柳高槐各翳然。但使吾身能衛足。世間何事更迍邅。</text>
<title>石</title>,<text>苔髮蒼然老更生。雨礱風觸一身淸。牧童樵叟相經過。佛祖仙翁摠化成。峻疊常含千古秀。嵌空恰受萬松聲。泗濱欲借虞夔手。賁飾簫韶最善鳴。</text>
<title>和允浩 二首</title>,<text>灞橋高興向來多。雞黍幽期此又過。一策雲山遊上國。滿樽風雨對長河。衣冠幾處觀周樂。車笠相逢和越歌。翠竹踈梅如畵裡。君家猶記雪堂坡。文章爲道不勝書。我欲言之爾且居。呑吐龍蛇窮百變。摩挲虫鳥契三初。周官舊采成公讌。楚士餘音續子虛。沈宋復生楊馬在。相逢此日問何如。</text>
<title>和宗浩</title>,<text>暮越朝燕不定居。微君誰復恕狂踈。風流此世願長醉。貧賤令吾多讀書。雨止竹如人影白。雲來山入室中虛。百年俯仰須陶寫。天有高禽水有魚。</text>
<title>金仙庵贈梧墅</title>,<text>積雨山深烟火空。千株松下一芝翁。月如可見遊天上。僧或多言入石中。此東寺舊句。今失初本。 早慧文章才子在。夜光眉髮德人同。雲書水樂消融盡。餘日何傷作瞽聾。</text>
<title>出郭</title>,<text>野水明叢薄。秋雲淡遠山。有田纔郭外。休沐再旬間。雞黍饒新詠。禽魚認舊顔。何當婚嫁畢。蘿帶遂初還。</text>
<title>栗村道中</title>,<text>田里多秋事。悠然出郭初。遠心生日暮。村色潤霜餘。鷺去川還凈。禾登野更虛。區中欣暫謝。幽思復蓴魚。</text>
<title>海社曉起</title>,<text>霜墟淡晨旭。犬吠栗村西。四望皆秋草。一人遲遠溪。村籬黃菊在。山縣白雲低。尙有寒機火。候虫終夜啼。</text>
<title>郊行</title>,<text>行坐愜高想。渡經良亦遙。夕陽渾在野。秋水不盈橋。霜薄牛羊徑。村深鳥雀巢。歸田留後約。耕耦有心交。</text>
<title>拈秋山黃葉燈火讀書聲 二首</title>,<text>向山延室白。消醉嗅籬黃。一逕皆秋葉。數家惟夕陽。民歌車後雨。客襲坐餘香。肯惠然三顧。光輝滿草堂。喜赴題襟約。吾驢慣出城。秋高難着枕。夜久欲忘情。老石風爲語。寒流月有聲。嗒然相對意。南郭古先生。</text>
<title>秋齋雨中</title>,<text>闌風伏雨日回回。結子榴花忽復開。隱几凉蟬移老樹。閉門幽鳥下蒼苔。全家節食甘非病。半世閒居喜不才。好事故人時載酒。一床玄著間深杯。</text>
<title>淸幽庵</title>,<text>山下好田地。被人先占據。我行不自止。辛苦入雲去。安知峭絶外。得此淸幽處。危湍送鳴吹。列樹分翔翥。翠石颯已秋。丹谷常含曙。天風一振蕩。炎熱夬掃除。擧手在下子。脉脉不能語。</text>
<title>謝西隣菊</title>,<text>園翁養菊如養子。辛勤一夜三四起。雨露風霜覘朝昏。栽培灌沃相終始。歷春徂夏日不閒。身爲菊奴妻菊婢。八月九月秋政深。繞屋蕭蕭楓樹林。鬅頭小奚尺素字。故人遺我千黃金。看花誰知養花苦。萬事獨費良工心。</text>
<title>東家有美女 東家女。張掖郡掾主子也。生有殊容。大將軍梁冀聞知。欲取爲妾。女斷髮自誓。冀怒欲脇之。而亂際作女竟得。時人異之。號曰節女。</title>,<text>東家有美女。天姿何淑懿。娣妹八九人。芳年十三四。西子爲其孟。毛嬙爲其季。娉婷出其中。不長又不稚。曼好早梳笄。猗娜雙鳳翅。巴蜀紫羅裙。大秦明月珥。窓間置鏡臺。床下鋪錦地。被服旣都美。容華稱絶類。一顧令人驚。一笑令人醉。誰非父母質。女兮胡乃至。少年欲狂走。丈夫皆寤寐。爺孃願爲嫁。媒氏足相跂。朱綈一尺五。黃金三百餽。中有好男兒。姓梁名曰冀。三十大司馬。五子中常侍。珊瑚飾簾櫳。白玉爲堂垍。庭中散珠樹。門前列車駟。昨日送媒人。今朝騁女使。慇懃致好詞。珍重傳深意。君家有少女。不長又不稚。黃昏恐晼晩。靑春莫棄置。兩頰墮花紅。雙眉凋柳翠。請看摽有梅。實亦傾筐曁。爺孃共欣喜。娣妹虛恐悸。少女上堂來。再拜言其志。君言雖感激。女心不能媿。女生八九歲。儀則頗自肄。窈窕不踰閑。丁寧無窺視。女色不足道。女行思拔萃。愛持喩拱璧。豈敢泥中墜。元央在淥池。毛羽本無異。不願充後房。但願主中饋。女蘿付高松。風摧葉先萎。小星在東方。月出星回避。君言雖感激。女心不可貳。洚水雖襄陵。不能熄凉燧。萬鈞雖重壓。不得壞柔器。貴人雖尊重。難奪匹婦志。好花落溷廁。不如自槁悴。好女一失節。不如自戕毁。</text>
<title>山中秋夜</title>,<text>一徑靑山下。數家紅樹中。衆響集薄暮。孤思起秋空。出門候遙客。颯颯時有風。石泉淸欲絶。月西星在東。脩裡徹晨夕。矯哉雲間鴻。潛居學善卷。幽獨難自終。</text>
<title>書城</title>,<text>漢塞秦關貉一邱。東防諸夏北防秋。如何萬卷孤燈客。道德圍中坐忘憂。</text>
<title>送人入瀋</title>,<text>瀋河風急亂鴻飛。皇帝東來萬馬肥。八月星槎滄海濶。三陵秋樹白雲歸。何時遠使觀周樂。此日遺民泣漢衣。多病未能從玉節。關山明月夢依依。</text>
<title>閏夏遊西山佛巖 四首</title>,<text>亂峯遙障日。幽壑自生風。遠出炎塵外。深居石室中。陰森群響集。氷徹片心空。與佛前緣重。今來坐夏同。磵庭垂藤竹。泠泠盡日風。泉聲如雨下。人跡在雲中。漠漠山無暑。寥寥地若空。寺荒僧亦去。淸凈古今同。迢遞西峯上。四時長有風。隨人雲直上。環郭日方中。遊躅超凡界。遐情寄太空。高低萬家樹。秋思黯然同。數來非選日。高處若乘風。地闢氷壺裡。身穿綠藕中。䨥虹低截雨。孤鳥逈翻空。老木荒臺晩。登臨四望同。</text>
<title>佛燈</title>,<text>分明西閣始懸時。玉椀淸油澈夜遲。四壁輝煌蓮榻白。下方昏黑鐃臺垂。能光貝葉經千界。不照靑藜杖一枝。擧此迷津俱曙色。如來心力衆生知。</text>
<title>送直甫移僑湖西</title>,<text>送君南浦不勝悲。萍水茫茫未易期。子母倚依惟畎畝。親朋離別盡歌詩。良金美玉無新價。獨鶴孤雲異昔時。最是斷膓回首處。梅花樹下註漁詞。</text>
<title>元宵泛月 四首</title>,<text>踏盡梅花發棹歌。酒醒江漢月明多。尋常此夕聽鐘漏。五兩今年泛鏡波。盪地樓臺仍自在。向人𩿨鷺忽飛過。歸時不怕東風急。知有君家住近阿。東湖正月憺於秋。嫰柳踈梅政可遊。十里春風初落帆。五更明月復登樓。靑山盡向門屛出。遠水如從几案流。破雪空汀生綠意。白𩿨棲息不知愁。酒樓臨水不勝高。習習春寒動客袍。滿地江湖來束楚。中城烟月付兒曹。酣呼達夜難言病。浪跡違時强自豪。牙頰崢嶸天籟發。主人磨墨試雞毛。長湖老木黯春容。隔岸園亭映幾重。暖日兒童爭學釣。淸朝宰相或明農。風光淡蕩新年入。生長嬉怡盛際逢。孤鶴罷眠猶自立。人間爾亦伴吾慵。</text>
<title>除夕</title>,<text>過年如過萬重山。平地看來笑百艱。馬上英雄銷髀肉。室中兒女倚容顔。身謀卅六饒先着。酒債尋常說後還。餘日江湖從此好。野花啼鳥一般閒。</text>
<title>武溪春遊</title>,<text>洞門縹緲之飛樓。復有淸溪樓下流。小逕窮源入雲裡。居人種樹到山頭。願歸白社營三畝。安得靑錢買一邱。只是落花隨水出。恐敎明日引漁舟。</text>
<title>春仲遊老人亭。五宿而歸。</title>,<text>宰相多淸福。城闉買好山。肩輿時獨往。掌鞅有餘閒。石壁供揮墨。溪聲足解顔。鯫生非諂語。明月最人間。昔有善諂客。乘月到貴人家舊宅上。月色最好。故來看云。五日山中宿。朝昏氣不齊。烟霞深繞屋。樹木漸成蹊。泉冽疑禽啄。蔬香勝麝臍。歸來還世事。騎馬踏春泥。晝長兼地僻。一日抵經旬。烏几尋幽夢。菟裘願卜隣。花心春半約。松色雨餘新。許我頻來往。亭名是老人。</text>
<title>東庄雜詠 二首</title>,<text>翠壁紅泉不起塵。白雲滃勃出逾新。溪山亦我平生好。歲月因君來往頻。坐有後曹知昨宿。詩餘前債了今春。家田數畝鉏風雨。瓜熟年年賣與人。東山南磵較淸遊。子厚於吾合讓籌。滿地松聲穿小徑。薰天花氣上高樓。名樽解帶中春爛。賢主牽衣永夕留。同社倘敎聞此事。芝園難道不風流。</text>
<title>宋洞</title>,<text>孔宮顔巷到今空。姓以名居此亦同。勝地因人成古事。遺書在壁見宗風。百年春色傳家裡。一派川源自泮中。聞說武夷如樣本。知應山水道俱東。</text>
<title>用李雅亭 德懋 舊韻。贈野航道人。八首</title>,<text>疇昔頗好道。屛居白雲室。幽泉鳴入絃。遙峯映揷筆。夫子時肯來。相逢畏相失。山人無俗韵。今言發古帙。日夕始問答。雞鳴猶未畢。奈何去掉頭。離玆塵網密。蘀木竟歸根。白首情如一。孝文媲周成。賈生憂漢室。太息及流涕。萬端集一筆。㴑洄矯時弊。惻怛匡君失。其人千載下。灑落映簡帙。文章有如此。能事庶云畢。比若結魚網。細大稱踈密。西京故多士。至今推第一。徽墨頭陀錠。歙硏伽㑲室。中書愛余詩。贐行兼潤筆。歸來二十載。隨身不暫失。間出試摩弄。所著成卷帙。性根固不磨。慧業何時畢。擧手散精華。素心勞縝密。不如都閣束。冥冥還眞一。希聲寄素琴。白光生虛室。至道契自然。不復費紙筆。弱齡信聰明。過目無遺失。㴭哉一腹笥。萬古羅帙帙。今日顧何有。如盜負去畢。澤山與壑舟。所藏非不密。相看坐悲嘆。人一燈檠一。貧賤無過門。高明有瞰室。寧蹈壯士刃。莫入儒生筆。古今丸跳脫。天地弓得失。綺饌樂一瓢。名城擁百帙。多閒少疾病。卽玆願已畢。不敢趨滎途。縱橫籌勿密。明世幸無罪。此身牛毛一。蒼蒼雪後山。蕭蕭野人室。天然作佳境。良工愁染筆。瞪目屢叫絶。難得復易失。綦巾彼誰子。中坐橫素帙。薖軸若將終。耕穫應甫畢。仰聆磵松高。環眺籬篁密。此句頗自工。爲君記一一。寒家無高客。歲暯梅入室。懽言棒縞袂。勝迎珥彤筆。平生喜修潔。茫然反自失。光輝動几席。淸芬散書帙。數見恐不鮮。晨興盥潄畢。素交愛如玉。外溫而內密。寄語蘭契子。玆意知萬一。羽衣風翛翛。前宵遊小室。中有千歲人。贈我五雲筆。璚髓化爲石。靈藥隨手失。柱下五千言。壁間十三帙。蒼苔字半蝕。摩挲讀難畢。濛濛大界內。俯視塵壒密。曉月翻竹影。凍梢啼禽一。</text>
<title>與士浩星白賞花西園</title>,<text>過雨紅溪不起塵。夕陽如畵草如茵。茅籬竹屋蕭然處。落絮飛花忽爾春。橋外小車南北苑。松間彈局兩三人。雙柑斗酒君携到。聽盡黃鸝倒角巾。</text>
<title>借書</title>,<text>甚矣看書癖。還應死不休。逢人問鄴架。到處借荊州。城內無生面。燈前强拭眸。頃年鐵學士。十乘伴東遊。嘉慶癸亥。余入燕路。逢冶亭學士。以瀋陽刑侍出來。載書十車。</text>
<title>暮春謾詠 二首</title>,<text>玉管通靈絶藝成。翻爲飛雨覆爲晴。南圖且待培風鳥。北學今看出谷鶯。四海交遊多古道。百年生長喜時平。相逢可作袁公飮。一帶長河㶑灩橫。綠陰靑子漸看成。天氣淸和雨又晴。幸有故人時命駕。尙餘春酒日聽鶯。江山滿目思長往。文字通心散不平。始恠區區蘇季子。十年錐股揣縱橫。</text>
<title>東庄銷夏少歇樓十日飮</title>,<text>邱壑中間多所思。相逢獨笑我來遲。遙遙策馬城邊路。寂寂聽蟬坐後枝。率爾雨聲臨水得。未然秋意入山知。今朝御李誇新社。吾與君生喜並時。</text>
<title>又疊林韻 八首</title>,<text>堂前梧竹綠成林。書帙𤧚瓏午影侵。饁出始知人世近。雲來還覺洞門深。寧將短髮悲懷玉。不爲長貧夢賜金。只有一潭秋水在。月煙磨拭自家心。書林坐夏似禪林。炎熱難銷鬢雪侵。頗憶雨聲連夜大。忽來秋思感人深。臨溪置屋尋常竹。負郭求田尺寸金。留滯未尋同老約。靑山虛佇十年心。佛言西國大松林。千里中無暑氣侵。如是我聞淸凈界。不能往見滄波深。北風凜凜思吹雪。午日炎炎苦鑠金。斥鷃籬前還自笑。蒼然一樹蔭庭心。蟬歇禽歸悄一林。遠陰如水欲消侵。卽看好景偏當夕。惟恐幽居不入深。草蔓登階橫綬帶。藤花滿屋散銀金。風拕雨攫皆閒物。爭向人間枉費心。橫看流水竪穹林。一色濃蒼暗白侵。古壁參天雲雨伏。空山半夜月星深。異香自發仙人草。寶氣浮來佛地金。始爲乘凉高興去。酒醒還有寂寥心。東臯居士買園林。荒逕踈籬風雨侵。閉戶讀書娛老足。傾家釀酒愛人深。山中不障西風扇。天下爭堆北斗金。荷氣乍殘梧影瘦。可堪寥落一秋心。二阮風流動竹林。山堂呼酒夜凉侵。蒼烟籬落孤螢出。流水門前古木深。老石可醒還可醉。故人如玉復如金。縈廻曉月牽秋想。道是無心却有心。半生遊逸半儒林。天地歸來晩景侵。千里山川棋道窄。百年家室醉鄕深。書床飯愧漂餘麥。菜圃鋤忘擲去金。園實最堪供好客。桃如酡頰李朱心。</text>
<title>和汝秀</title>,<text>山中有客似閒雲。來去誰能管曉曛。路左逢人惟索酒。眼前無物不成文。午風捲雨歸何處。庚熱當秋苦十分。數部亦存新鼓吹。一林蟬語政堪聞。</text>
<title>東庄襍詠 二首</title>,<text>村巷山如屋。家家不掩門。夜泉生枕底。春木聚籬根。食淡人多壽。心閒地自尊。簷間有宿鳥。明日更飛翻。池邊多老柏。天上出高亭。孤月在深夜。數峯無限靑。鹿耕知有歲。鳥漏報明星。寂寞山居事。傳家着一經。</text>
<title>哭外從兄墓</title>,<text>賢從後人絶。慈親先見明。蘋蘩供祭祀。樹木護墳塋。萬一承遺囑。幾何餘此生。固知哭無及。薄暮又松聲。</text>
<title>月課園事</title>,<text>園外千峯復萬峯。秋來一一寫癯容。此山便我藏蹤處。今世惟君握手逢。畵閣往聽流水響。禁城遙望白雲重。塵心獨有林間鳥。眞率終宵報漏鐘。</text>
<title>北城早秋</title>,<text>梧葉槐花繞一臺。新凉燈火舊書開。誰知老子勤如許。月課園中日課來。</text>
<title>送人遊香嶽 三首</title>,<text>檀王故宅荇人都。跨鶴金仙不可呼。有客同來吹鳳管。月中飛上上毗盧。內院鍾和上院鍾。白雲深處兩高峯。驚珠噴沫渾如雨。一道飛泉掛碧松。軟蔬香莢嫰荊芽。寺寺齋盤各靜嘉。過嶺藍輿穿曲澗。層層披拂閙羊花。</text>
<title>西亭賞月</title>,<text>聯翩數客赴幽期。積雨初晴月上時。流水中間行遠遠。畵欄東畔坐遲遲。一聲鍾磬何山寺。百變龍蛇近樹枝。夜久西齋重秉燭。將君爲我寫新詩。</text>
<title>晨起</title>,<text>撥起餘香裊向晨。梅花滿屋斷來人。雙趺斂息調丹火。小指揩眶蘸玉津。書誦懸河渾忘老。家無塡壑不爲貧。時哉昔疾今瘳際。雪盡山靑又一春。</text>
<title>和松石山人</title>,<text>此老眞松石。風霜亦屢更。少無摧折意。不作苦寒聲。家室憂三口。文章樂一生。試聯茶鼎句。如我愧蠅鳴。</text>
<title>松下春詠。謹和北海韻。</title>,<text>嶽雲簾共捲。庭樹盖俱張。北海文章伯。西京政事堂。桑麻時雨足。裘帶午暉長。曩歲安陵戰。昇平意不忘。</text>
<title>植松亭</title>,<text>洞裏人家嗁亂鶯。綠陰如盖午風輕。霏霏徑草行時合。漠漠溪雲坐後晴。山日舒長觀太古。水花開落寓浮生。松吟石吹相輝映。輸入牙琴第一聲。</text>
<title>月課園得年韻</title>,<text>深居違薄俗。巖谷引遙年。歲計餐松粒。晨興潄菊泉。忘言觀碧峀。息慮養丹田。時有懷秋客。相看愛皎然。</text>
<title>月課園次杜韵 四首</title>,<text>踈蹤寧合世。華首復攻書。出郭看秋色。因人借講廬。獨吟先候雁。並食掩嘉魚。未有終南墅。誰與畵隱居。空谷常多雨。荒蹊逐日移。往來唯好鳥。衣食聽諸兒。抱卷依寒樹。觀魚坐小陂。陶潛素愛菊。秋色近東籬。老猶親鄙事。窮不負明時。屛市朱生屩。專門卜子詩。尋常求力食。萬一報毫絲。白首良娛道。靑雲敢自期。小齋依郭逈。秋日閉門長。亂草靡人屨。名梨護鳥槍。校詩還質樸。受餽識膏粱。曩者終軍輩。頗多干武皇。</text>
<title>秋史，山泉兩公歸覲浿上。邀余共賦。三首</title>,<text>山上高城城上臺。淸風滿袖八窓開。弟兄喜共萊衣舞。父老爭看葉舃來。碧水漫天宜解帶。朱炎掃地可含杯。故人近日龍鍾盡。非復凌雲作賦才。浿江無處不亭臺。終日閒行好眼開。南浦荷香嘉客坐。西京梅熟使君來。重逢舊社陳詩卷。一念飢民撤酒杯。良吏儒林將合傳。龔黃楊馬未全才。聯翩步屧晩登臺。磵足城尖仄徑開。遠水含風能逆上。孤峰破雨欲飛來。松檻趁凉移坐具。荷筒霑醉勝行杯。公門桃李多如海。樗散平生愧不才。</text>
<title>雪 二首</title>,<text>太素乾坤貯璧人。襟裾了不染緇塵。高低遠近渾無界。空寂荒寒暗入春。未墮地前皆雨索。纔從天下任風輪。來牟告瑞螟蝗伏。孔夙祈年接上辛。尺埋園木丈埋苔。忽漫因風舞一廻。影事落花隨水去。前身明月逐人來。遍邀詞客遊梁苑。獨和歌姬上楚臺。近日窮廬多馬跡。隣童相告化銀杯。</text>
<title>過鹿嶺</title>,<text>落日亭亭下。懸梯級級登。鍾聲殘佛寺。草色故王陵。幽鳥嗁今古。靑山閱廢興。蔽天高樹影。偶對寂寥僧。</text>
<title>興天寺古鍾歌</title>,<text>興天佛寺舊時鍾。重八百石風磨銅。口徑一丈高二倍。雲雷騈首蟠螭龍。膚肉端厚若天造。刻畫森嚴愁鬼工。拂拭塵煤發古色。醬黃隱映野駝紅。作銘詞臣韓繼禧。奉敎書者鄭蘭宗。天順六年秋九月。孝寧公子敦厥功。公子往聽檜巖講。焚香祝聖黎民同。五色舍利三百顆。歸來再拜獻九重。金盤夜放白毫相。玉像髣髴淸夢中。異徵靈瑞膺寶運。命鑄大鍾傳無窮。鍾聲怳聞華鯨吼。寺門高對槖駝峯。聖朝由來尙儒術。梵宇斥爲今學宮。萬牛喘死猶不動。屹然古閣城之東。南寇北燹屢經過。盜竊不能如鬲鬷。積土谽谺實其腹。綠蘚陰沈嵌諸空。書生好奇兼博古。摩挲盡日懷忡忡。商彝周鼎量尺寸。好事購之如不逢。國寶奈何獨拋擲。徒聞觸爪鳴丁冬。吾知物大本無用。有時手摸碨礧胸。一鳴秪應驚天下。安得鐵簴懸穹窿。</text>
<title>月下對酒。戱示小孫。</title>,<text>病枕寒銷微雪後。臥看新月生虛牖。學語小孫性頗黠。悞喜月獨吾家有。亂踏階庭如犬走。强挽翁鬚勸翁酒。側視杯中却叫奇。此月何時落翁手。杯乾擧白大驚呼。月輪盡入翁之口。喉下輪囷伏蟾蜍。胸中錯落羅星斗。出門仰見月在天。更問翁乎吐月否。</text>
<title>贈趙生</title>,<text>戴禮毛詩聚首坐。共就一榻松明火。記聞不足爲人師。一日之長謬推我。未信桓榮累臯比。莫說匡鼎解頤朶。服膺宜若執玉衡。剖腹痴欲藏珠顆。草木虫魚旣多識。籩豆射御無不可。我生若晩嗟何及。道山講室靑苔鎖。</text>
<title>與郁哉同宿仁川田舍 二首</title>,<text>健僕勝奔馬。肩輿出郭門。朝暉明古渡。秋色潤孤村。數息談仍劇。遙行坐愈溫。曉來田舍宿。尤喜絶紛喧。田家留客夜。氣色見年豐。有酒開燈下。無錢索里中。鄰雞傳曉月。山犬臥秋風。語及兵荒舊。兒曺不寐同。</text>
<title>和幼相</title>,<text>暖雪霏霏雨未晴。隔溪籬落亂流生。梅花一樹柴門掩。臥聽隣朋剝啄聲。</text>
<title>造山</title>,<text>濬川司外積沙崗。四十年間漸蔚蒼。何日眼前增突兀。直敎淸洛繞嵩陽。</text>
<title>再到定州</title>,<text>土田膏沃人民稠。今定州如古定州。一刦滄桑憂漆室。萬家織甲靑邱。驕風自有監前戒。禮率方須在上謀。亭柳斫餘春蘖長。兩行依舊綠烟流。</text>
<title>檢子在謫四年。國有慶典。家人意其宥還。使僮來迎。而獨見枳於法曹。家僮竟空歸。</title>,<text>楚獄三年繫。江潭千里行。猶堪路人泣。何况止慈情。大霈逢今日。餘殃坐我名。茫茫穹壤恨。母死隔兒生。匝域回春煦。陰崖有槁根。臯陶無枉法。明主本寬恩。赦下方懽忭。書來還淚痕。四年豺虎窟。恠爾尙生存。僮至欲迎兒。僮歸兒不來。獨無司命者。安用怨人爲。與汝倘相見。嗟吾能幾時。山禽有底苦。終夜哭花枝。</text>
<title>寒食</title>,<text>西塞逢寒食。東風攬弊裘。衆人皆上塚。多病獨登樓。落日籠雲在。長川劃野流。始知微雨過。草色到城頭。</text>
<title>園居</title>,<text>春日揆書課。朝朝長數行。徑深疑有雨。園靜自生香。便服如徵士。端居似故鄕。案頭常置酒。隨意一含觴。</text>
<title>種扁荳西苽 二首</title>,<text>一畦扁荳種階傍。架起簷棚引蔓長。密葉含風花吐雪。高齋嬴得半天凉。霏微春雨土宜鋤。頗愧靑門舊隱居。絳雪玄霜三百顆。炎蒸不怕病相如。</text>
<title>和方生韵</title>,<text>草色庭空小雨餘。幔亭疑駐野中車。酒因肺病希酬酢。書爲眸昏費卷舒。樹下相逢應是子。床前獨拜恐非余。芝蘭笙磬同聲氣。片語論交也不踈。</text>
<title>園居九士詠</title>,<text>鄭圃有高人。茹草被蘿蔦。斂跡蓬蓽下。天遊凌八表。兩腋無羽翰。輕擧乘渺渺。後有行雨龍。前有排風鳥。俯視塵壒中。賢愚同擾擾。泠然十五日。房闥返窈窕。借問何能爾。窮神寄冥杳。令我思古人。四壁時復繞。列禦寇陳仲誠廉士。寂寞於陵居。晨出理山田。暮歸偃蓬廬。黃壤飽蚯蚓。淸水樂游魚。昆弟尙不食。爵祿顧何如。編葉陋繪裳。綑屨輕軒車。木實滋雨露。寧甘蟲鳥餘。智力相啖食。哇鶃果誰歟。賢者有過之。責備鄒聖書。陳仲子西戎呑二周。商顔逃四皓。函夏耻淪喪。匹士志枯槁。不待告寒苽。已自歌朱草。抗節媲夷齊。托身思煕皥。時皇素嫚罵。惠政無養老。高鳳肯攬德。冥鴻色斯早。漢邸誰家翁。偉冠幻頭腦。孺子錯運籌。千載汙至道。四皓蕫生昔下帷。心身兩無外。三春不窺園。竟夕忘解帶。少人多卉木。環堵隱叢薈。群書遂窮硏。一統得歸會。至哉建元策。光明而正大。皇猷旣尊嚴。文章亦𩃎霈。十緯少時作。淳樸絶繪。豈爲漢儒宗。斯文永有賴。蕫生隴頭語達官。桑上見名士。驕人顧何敢。食力聊自喜。織鹿門家。老妻兼弱子。吾衰幸無病。鄙事能尙爾。裘葛紀代謝。茅茨寬臥起。薄田供饘粥。世世安於此。焉用飾衣冠。不復入城市。千秋隱士傳。讀之我膝跪。龐德公止水照人面。明鏡照人心。先生一雙眼。玉衡懸古今。韜光處亂代。滅跡捿園林。時看案上書。手接邱中琴。故人在鄰曲。同調又知音。老龎寒食酒。諸葛梁甫吟。往往彌日夕。緖論傾素襟。遺風怳隔晨。洋洋江漢深。司馬德操昔我遊遼東。經過管公里。裴褱問里人。所言符前史。三十有七年。避寇來居此。白帽不下樓。敎授同鄰子。皓首歸故鄕。破屋背流水。濯足遺夏暑。潔身辭魏氏。長貧克烝嘗。大耋嫺拜跪。蟬蛻濁世中。名節兩全美。管幼安尙矣陶徵士。我師非我友。萬事契自然。百年復何有。籬下偶種菊。宅邊適有柳。好飮亦閒情。止酒還述酒。平澹五言詩。顔謝當屈首。宏深未易窺。宇宙紛管藕。夙抱羲皇心。獨袖伊葛手。疇昔覿髣髴。淸風來北牖。陶淵明龍門有佳弟。素性愛幽獨。結廬在東臯。淸流貫脩竹。達可爲夔龍。窮則隨麋鹿。故人滿天上。時復躬樵牧。達哉醉鄕記。寧效窮途哭。賜書四千卷。家釀三百斛。斯語誰能踐。痛飮仍快讀。愧余戒童羖。硜硜守溝瀆。王無功</text>
<title>余於昨年關北之行。衝冐暑雨。跋涉數千里。今年夏仲。宿暍已作苦。</title>,<text>去年五月遊關北。徒行乞食勞筋力。今年五月滯關西。揮筆執籌銷顔色。御史州牧皆王臣。黃衣墨綬非吾身。讀書初心期稷契。豈謂碌碌長隨人。末年多病又中暑。胸煩眼暈頭難擧。惴惴愁同喘月牛。皎皎願作巢氷鼠。昨夜雨過淸晝長。園中樹木樓陰凉。始摘新苽薦新麥。官僮爲我羅壺觴。洛中風土殊晏早。淮南服食扶衰老。寄書家人報歸期。籪有霜蟹塲有稻。</text>
<title>官樓夏日</title>,<text>斷雨殘雲在郭隅。小樓斜日瞰平蕪。溝中水活來魚婢。隴上風多臥麥奴。遠樹村墟皆畵意。閑官人吏半農夫。抽簪四坐同消渴。新釀靑荷滴露珠。</text>
<title>聽蛙</title>,<text>於于柳公善爲謔。野談一篇供人噱。蛙讀鄒傳燕魯論。知之爲知獨樂樂。公昔如我老無瞑。陂池雨過喧閣閣。鄕塾先生課衆雛。手尺一下同聲作。大兒小兒坐聯連。喉音舌音聞參錯。四鄰不辨讀何書。無書曰書差非惡。鯉魚在笱聽貝經。蚯蚓上階觀玉索。恨不起公讀我詩。水草沉沉雨如昨。再疊醉客滿堂相讙謔。據地一時同噱噱。不知多口爲人憎。自居汙流全其樂。黃昏雨至如有期。煩寃溽濕蒸池閣。一聲二聲似漸微。四更五更還復作。湮鬱未宣徒生惱。兩部鼓吹名之錯。蟈氏牡鞠載周官。仁如聖人猶厭惡。又聞勝國姜平章。雷文禁符傳度索。此聲不過察緦功。天下淫哇匪今昨。</text>
<title>吳蘭雪 嵩梁 當今詩家領袖也。與余訂交於燕舘。今春以香蘇山舘自題詩寄余。余讀而有感。遂用丙寅酬唱舊韵以識之。</title>,<text>博士詩名天下聞。蘭雪齋中我見君。蔥河玉磬琉球紙。四夷八蠻來同文。來時有求歸時得。門前日出客如雲。自愧巴人抱土鼓。豈意郢匠揮風斤。城南古聯變新令。陳陶亦足張吾軍。靑眼相看已白髮。長歌痛飮淹旬月。紹興千里酒車來。燕山一夜梅花發。判袂東還二十年。今日尺𨂜悲契濶。夢裡逢君亦懽忻。書中念我如飢渴。我輩情鍾自古然。開緘有淚先沾褐。香蘇山舘自題詩。太史自序人誰知。斯道淵源有期托。諸公月朝無阿私。萬首潦倒百僚底。叢鈴碎珮喧群兒。欲驅奔逸入周道。天使此翁操鞭笞。我亦攻詩嗟窮老。苦吟矻矻忘飢疲。</text>
<title>和成稚文寄示韵 七首</title>,<text>一棹滄溟兩屐山。此生遊戱尙人間。交朋海內皆零落。樑月時時見舊顔。郵足朝昏遞手書。聯苽之地繫匏居。憑君莫問閑公事。拄笏西山政爽如。繞郭山靑積雨歸。園亭一笠望如飛。瓜花着地鳥聲閙。荳蔓上階人到稀。河朔今非少壯遊。杯樽蕭索舊風流。西湖往事時廻薄。明月笙歌上畵舟。治日寧知亂日悲。行人閑讀故侯碑。惟餘峴首同遊客。膓斷羊公問答時。就食非難可食難。求魚長鋏莫虛彈。須看老子頭空禿。尙着英雄溲溺冠。文藻如今益老成。十年無負故人明。何當一燭秋齋雨。陸海潘江更細評。</text>
<title>鷺梁</title>,<text>於戱英朝四宗臣。寔待今朝永祀禋。星日千秋光汗竹。雲仍百世奠毛蘋。褒忠至矣重宸念。酹禮時維九月旬。動色簪紳相告語。後人端合仰前人。</text>
<title>省楸歸路誌感</title>,<text>家家置墓田。時節祭先阡。此禮雖非古。人情得不然。馨香承世世。松栢長年年。貧賤能無憾。嗟哉伯氏賢。</text>
<title>初秋</title>,<text>炎熱無多苦。秋暉不滿城。小亭深樹裡。終日亂蟬聲。坐覺簾衣靜。書憐硯水淸。稍看幽處色。纖月鳥邊明。</text>
<title>送李東華 聖瑞 再入燕京</title>,<text>五度燕槎伴。惟君最我思。尋梅遊古寺。啖橘和新詩。燈火高秋夜。關河遠別時。中原多舊雨。應問趙三芝。</text>
<title>寄吳蘭雪</title>,<text>蘭雪文章老更奇。今春寄我自題詩。黃鍾大呂中和律。碧樹珊瑚錯落枝。小別桑田如昨日。重逢飯顆定何時。故人衰謝年年甚。面皺雞皮鬢鷺絲。</text>
<title>沙門秋詠</title>,<text>城上懸蹊斜復斜。楓林深處又黃花。佳辰亦作詩人物。好境全輸佛子家。漠漠邱陵鋪脚底。滔滔江漢接天涯。蓮臺香燼孤鍾歇。施食庭中下暮鴉。</text>
<title>瀑布 二首</title>,<text>靑冥分斷兩峰頭。百磵翻從屋上流。鍾磬發時雲竅動。簾衣垂處洞門幽。何山又有三更雨。近壑添高一尺秋。坐久心神渾欲泛。不知吾脚着中樓。蒼蒼喬木歲年長。今與前遊兩不忘。山下人家烟火凈。水邊樓閣雨聲凉。倦依古石消殘酒。坐有宿雲分一床。蟬嘯鳥歌淸振谷。近來君亦學吾狂。</text>
<title>觀魚武陵灘。爲風雨所敺。歸題長句。示諸同遊。</title>,<text>孔心山前武陵灘。山石磞洪鳴急湍。灘下有潭色黝黑。云是神物之所蟠。灘上孤亭尙遺址。亭中八士曾盤桓。人亡亭廢今幾䙫。佳句往往傳人間。我來不見亭中士。擧杯欲酹潭中水。傍人搖手亟止之。酒氣恐觸眠龍起。固知神威不可嬰。敢敎女樂喧如此。去年大雨龍一騰。潭上三日凝雲紫。我聞此語窃自笑。滿眼綠波明夕照。厨人設膾漁人歌。樂極憂生未能料。忽爾轟雷起當頭。無端暴風號衆竅。帷帟翻覆失杯樽。菱蕩墊驚𩿨鳥。顚倒霑濕被迫逐。疾走僅借田家宿。歸時淖泥沒馬臍。幸不痒稼顔先忸。聖人不及夫婦知。蒭蕘之說龜蓍卜。每年五月天慳雨。勸君潭中沉豕犢。</text>
<title>亡室大祥夜</title>,<text>皓首臨滄海。梁鸞哭孟光。波添啼竭淚。車碾斷餘膓。今日已三祀。此身猶四方。鰥鰥眼不合。那得夢還鄕。</text>
<title>重陽</title>,<text>秋花秋葉滿園隣。携酒登高强老身。絶域風光重九節。故鄕顔面兩三人。座中莫笑參軍帽。行路爭看處士巾。且喜桑楡遲落景。牛山何事獨傷神。</text>
<title>幽懷</title>,<text>幽懷將歲暮。浪跡尙天涯。落日懸衣杵。秋雲作礟車。開書如見友。高枕似還家。斷飮無聊極。空缾揷菊花。</text>
<title>枋子來留十日。於其歸。用東坡韻書贈。</title>,<text>我來山舘滯一年。汝來見我留十夜。夜坐頻聽櫪馬嘶。朝起始看庭霰下。浮生本是荷上露。聚處團圓散處瀉。我今送汝欲無憂。忍情足爲忘情亞。有書莫使洪喬傳。無米且從河侯借。汝喜吾顔戰勝肥。不待蔘朮扶衰謝。小劫人間幸獨存。靈光石渠同鄰舍。世味年來亦飽經。誰謂荼苦甘如蔗。一瓢曲肱儘可樂。五鼎刺齒還生怕。戒汝端居勿遠遊。但恐又遭癡孫罵。</text>
<title>檢子自謫中蒙宥來見。疊前韵示之。</title>,<text>自汝謫居在江州。四年一無無夢夜。家人常恨雁書稀。邸報忽傳雞榜下。老父喜極反生悲。初聞淚似春泉瀉。念汝歸時雪政深。山路氷滑山松亞。府中豪傑多故人。輕裘肥馬誰能借。吾猶及見爾何知。靑雲高誼遙相謝。昨日今日獨行人。長亭短亭皆傳舍。旣涉梁川踰葛山。遇境漸佳如啖蔗。行旅疾病是惟憂。丈夫飢寒非可怕。傾城祖道且莫言。後來得無人嗤罵。</text>
<title>李東華歸自燕京。適冬至夜。東華齎傳吳蘭雪答書及和詩</title>,<text>新安舘裡逢冬至。對客挑燈酒一杯。荳粥登盤隨楚俗。梅花滿屋說燕臺。天涯可幸音書報。馬上偏驚節序催。六管縱敎吹暖律。寂然無動寸心灰。</text>
<title>新安舘歲暮 十絶</title>,<text>文翁治蜀化蒲鞭。底事乖崖戮一錢。大角淸商俱中律。須隨緩急改琴絃。傷心寇亂說壬辛。扶植綱常賴有人。習禮窮經崔院長。一生陶鑄兩忠臣。海曲何人似不疑。高冠大佩謁勝之。微奸銖兩休相問。孝子忠臣在聖時。輸糴家家到歲殘。四山晶瑩海闌干。牛蹄着屨防晨滑。馬背加衣護夜寒。萬里鯷疆返使輈。中原消息入聞不。可能珠玉今如土。覘國終然聽馬頭。江南江北告年凶。烟火蕭條雨雪中。滿槖黃金難一飽。流民提挈向關東。天慳地秘養膏腴。千載句驪故國都。聞道遼人禁不得。蘿圖以外設長圖。西洞多收麩子金。東山常採紫團葠。財源貨窟何容易。鴨水盈盈沒膝深。快鶻翻靑脫臂衣。名驄跑白去如飛。一夜邊山三丈雪。瀋陽城北打長圍。狄嶺難於蜀道難。外鄰强黠內民頑。靜修相國眞先見。時爲江州數達官。</text>
<title>送大山入燕。野航歸錦城。</title>,<text>江山何處可傳神。豈曰無衣此兩人。書爲舊遊留爪遠。酒因將別到臍頻。蕭條涕淚思親老。珍重文章護國貧。燕北楚南多我夢。夢中來去卽比鄰。</text>
<title>和金山長 益煥 寄示韻</title>,<text>思歸日日到窮年。夢裡寒梅繞宅邊。愛士欲推天下轂。懷人誰棹雪中船。靑編滿腹飢時飽。素處平心缺界圓。可喜春來花鳥社。溪山何處不淸緣。</text>
<title>癸未除夕</title>,<text>倦遊終歲意凄迷。藍尾杯中白首低。九十日寒銷過半。三千里國到偏西。仰看天漢依依瀉。坐聽隣雞喔喔啼。滿眼春風來就次。門前桃李更成蹊。</text>
<title>除夜口占</title>,<text>新年來底處。舊歲去何之。等是無歸着。徒煩數箇兒。裁量穿混沌。名物起愚痴。竊憾唐虞聖。璣衡苦授時。</text>
<title>今日新年</title>,<text>四歲始學書。五歲能屬文。六歲誦史傳。七歲窺典墳。八歲九歲作詞賦。蜚光的爍磨靑雲。十二三四出戰藝。奮臂一呼靡千軍。匡晣說詩折流輩。曼倩獻策于明君。人生早慧亦不幸。老大碌碌空無聞。燕石魚目競售價。短脰薄蹄羞同羣。四海周流多閱歷。遺文逸事求辛勤。安得假我數年暇。專精著述窮朝曛。今日新年一可樂。官槽壓酒烹羔豚。</text>
<title>新元翼夜</title>,<text>达达藍尾續須賖。辛菜牙餳極靜嘉。梅影細於新搨畵。雨聲喧似促烹茶。雕虫笑我才還錦。揮麈逢君氣蔚霞。遙憶故人天上去。滿城燈火入西華。</text>
<title>人日對客</title>,<text>二年愁作客。七日喜逢人。門外長松雪。盤中細菜春。文章違盛世。談笑答佳辰。泛泛終何似。江湖白鳥身。</text>
<title>十四夜玩月</title>,<text>待月高亭夜。春風酒易醒。望遙依北斗。來近接東溟。城雪含紛白。欄陰劃片靑。故園梅落未。消息笛中聽。</text>
<title>上元</title>,<text>衰翁偏解惜芳辰。杖屨聯翩速近隣。楊柳橋欄迎皓月。梅花院落踏靑春。吟社相逢叉手捷。酒人愈愛掇皮眞。十五年來惟此夜。匆匆明日又行塵。</text>
<title>北臺元宵</title>,<text>醉人忘遠陟。歌管轉層空。野曠全鋪月。臺高可御風。春遊衰後健。雲物異鄕同。萬屋魚鱗白。沉沉見水中。</text>
<title>採艾作羹。園中午飯。</title>,<text>紅稻新炊飯。香蒿細糝羹。挑芽殘雪濕。淅粒小泉淸。僮使懽餘啄。厨盤象遠行。膏脂能一滌。牙頰覺春生。</text>
<title>夜雨</title>,<text>春雲生赤暈。春雨下黃昏。孤燭映初細。四簷聞更喧。暗流通活潑。時物釀芬溫。好理乘晴屐。新靑踏古原。</text>
<title>記夢</title>,<text>局促常居陋室中。夢爲神馬一騰空。龍身不受閑覊靮。奮鬣長嘶九萬風。</text>
<title>二月一日。天氣晴暄。步出城外。仍登南山。山有神廟。其傍卽壬申賊變時。官兵設壘處。</title>,<text>過橋多野色。高柳帶長陂。春水升魚氣。斜暉淨鷺絲。求田非宿計。出郭有新詩。藉草平生癖。難孤軟綠時。看殺眞長策。官兵據此山。仰攻無片甲。俯視拾重關。遺燹踈松下。秋燐亂石間。昇平元易事。田野告春還。拾級上岧嶤。祠門壓郡譙。鬼神誰作畵。禱賽日吹簫。古木風飈肅。深堂歲月遙。老巫專享福。鼓腹臥雲霄。</text>
<title>李家洪下泉 卽泉名</title>,<text>棠梨花發無人境。石山紛紛明月影。一種李家洪下泉。在山有聲出山靜。</text>
<title>老妓</title>,<text>一片名花畵閣東。幾回經雨又經風。遊蜂戱蝶無消息。虛送光陰寂寞中。</text>
<title>獨坐</title>,<text>老去春偏惱。深居㥘遠遊。看花如被酒。騎馬似登樓。獨坐圍黃卷。長吟和白頭。山公應笑我。無復舊風流。</text>
<title>將遊藥山出城作</title>,<text>幾年萍跡誤儒冠。身與吾詩兩瘦寒。營妓每嘲眞率飮。華人遙賀假銜官。今春燕槎之回。聞吳蘭雪諸人問余何官。答以爲細柳營從事官。問者多喜賀云。 蕭條不合歌彈鋏。矍鑠非關示據鞍。草映靑袍花嬲髮。出城春事已闌珊。</text>
<title>三日</title>,<text>佳節偏敎感物華。登臨聊慰客思家。靑將染屨三三草。紅欲燃山七七花。落紙如雲非昔事。擧杯呑月又天涯。南園北塢春應好。誰爲詩翁待小車。</text>
<title>園中課僮種花</title>,<text>官僮寧有力。能負遠山春。帶土花如故。培栽雨會新。吾生嗟已暮。今日起淸晨。倘認林宗宿。惟堪惠後人。潘岳宰河陽。栽花一縣香。使君能用古。遊子坐探芳。鳥蹴時時散。蜂喧箇箇忙。碧桃千樹雪。遙憶北山張。</text>
<title>送春</title>,<text>葉底花開看更奇。今年又賦送春詩。小槽酒滴珍珠子。高閣人吹綠玉枝。依樹聽鶯閑往處。趁城鞭馬暮歸時。風來最愛濠邊柳。蜚雪縈烟萬萬絲。</text>
<title>初夏園居</title>,<text>官齋岑寂似山居。綠雨紅泥又夏初。楊柳塘深聞吠蛤。桃花水漲見飛魚。春遊尙憶棲衣酒。午睡時驚墮手書。幽逕不知行飯遠。一林新月踏扶踈。山鳥飛來學起居。詩家巾服尙如初。炊香不羡長腰米。膾雪難忘縮項魚。駟馬何年題古柱。三鴟無處借新書。階庭過雨淸於拭。蕉影團團竹影踈。</text>
<title>西遊 二首</title>,<text>北風吹短髮。裘馬又西遊。明月思家夢。梅花出塞愁。文章憐八斗。冠屨倒千秋。酒半離懷惡。非徒悵去留。少誦詩三百。頻年作遠遊。家人慣離別。道路不憂愁。遼鶴城如月。燕駒谷量秋。此間多古意。車馬爲停留。</text>
<title>遊藥山</title>,<text>蔥籠山郭轉斜暉。空翠和烟欲濕衣。北固三關常雨響。東臺四月始花飛。杯傾水澹澹綠。行踏吳歌緩緩歸。數句推敲君未定。直須乘月就禪扉。</text>
<title>東臺</title>,<text>未到雲梯屹。先驚石級環。人烟依屨下。星斗出衣間。只有難窮海。都無可上山。如伸一隻手。猶足撫西關。</text>
<title>和姜竦菴 文老 寄示五絶</title>,<text>韓子之詩伏氏書。滔滔音讀决河如。南風盡日搖珠薄。似爲玎璫數卷舒。讀破人間萬卷書。一囊侏粟尙枵如。相逢不必論飢飽。難得當今蕫仲舒。吾生二十了群書。此日龍鍾百不如。老後優閒思白傅。少時聰慧笑蒼舒。黃葉秋山滿屋書。一行廿字貫珠如。後人倘有陳師道。香瓣床頭盥手舒。六十無成更讀書。子窮聊復我窮如。從今取實看何處。花一飛時葉一舒。</text>
<title>三月初二日夜學園過</title>,<text>篋中盈尺牘。幾日乃相尋。暮雨行花氣。春燈細客心。黃唐吾枕倦。江湖爾杯深。修稧明朝事。風流問竹林。</text>
<title>四月二十四日雨雹 三首</title>,<text>蛟是四爪龍。犼乃一角馬。三蛟與二犼。大戰登州野。犼以雷火焚。蛟將氷雹打。田麥旣盡收。山木亦全寫。朝看萬畦黃。暮驚群巒赭。知府臣陳某。奏聞丹塀下。皇明一統誌。記載無苟且。不意於今日。吾身親見也。小者如杯椀。大者如甁鉢。暴風起地底。急雨從天末。紛紛碎屋瓦。箇箇破窓闥。楚軍大蹙踏。剽勍勢莫遏。禿頭及弱䪿。潰血沾衣褐。奔犬鮮或免。翔鳥遑能脫。來牟告已熟。靡蕩無麩䴲。經宿尙未泮。闌干塞莊達。沸湯烹西苽。急浸井泉中。霜刀試剝割。滿盤凝氷紅。此事雖小戱。至理還足窮。雹文從雨包。陰格陽不通。時惟純陽月。奈何乖歲功。况復恒寒若。仰視天懵懵。幽懷菀未紓。有火燔在胸。病曰寒包熱。愧我老醫工。</text>
<title>雨夜</title>,<text>仄徑通深樹。蒼蒼見小樓。雨聲喧達曙。燈影澹生秋。改盡江行句。閒勝嶽寺遊。海山無限好。晴日約漁舟。</text>
<title>送趙潛叔 鎭亮 之灣府</title>,<text>燕北鴻南問幾時。相逢此日亦天涯。含杯沼上投車轄。秉燭松間看奕棋。寥落關河來底事。蒼茫風雨去何之。夕陽滿樹蟬聲起。似爲征人誦別詩。</text>
<title>送大山再入燕中</title>,<text>風雪燕山萬里遙。鞭絲帽影劇蕭蕭。路疑北斗乘槎去。人是淮南折桂招。縞紵多應交善士。文章端合薦中朝。嗟余十載西遊倦。贏得蘇郞弊墨貂。</text>
<title>寄繆楳澥</title>,<text>萬泉行館臥聽雨。楳澥老人來賦詩。泛菊酒能傾一石。寫蘭筆已禿千枝。回郭古蘚深鞋跡。對榻秋山映鬢絲。此別居然今五載。綠雲多處最相思。</text>
<title>奉和藥山使君韵</title>,<text>不爲看山作此行。使君佳句似宣城。梧桐院落新凉入。菡萏池塘宿雨晴。魚隊近人驚扇影。禽啼將子答棋聲。舊遊莫說關南北。信美西州慰客情。</text>
<title>照海亭</title>,<text>吉氏何年別墅開。崔生遺塔識浮杯。江長燕尾中分水。松老龍鱗下有臺。南岸停驂空昔望。西風掛席喜今來。黃精密餌銀魚膾。捻爲湖山坐一回。</text>
<title>西州酒皆悍烈。獨新安洪氏家釀雪米春甚淸冽。洪翁履祉能詩。而余相識於江州。今翁已死。其家人賣此酒。三首</title>,<text>箕城歌妓斟紅露。灣府官樽泛綠波。不及此州藏此酒。達川橋上醉人多。新安縣似雲安縣。雪米春勝麯米春。此法誰能傳白墮。五更思殺酒醒人。洪家佳酒故家風。曩在江州識乃翁。惆悵今來人不見。靑帘飛出杏花中。</text>
<title>秋懷</title>,<text>一窓相對兩衰翁。旅食凄凉去歲同。家信難憑高擧雁。幽懷欲借善鳴虫。蒹葭遠水蒼蒼露。楡柳荒城淅淅風。只有五更殘月色。知人無寐入樓中。</text>
<title>奉呈古之九渡淸川江者。儻如是否。五排</title>,<text>漢世褒良吏。唐朝尙諫官。口碑傾郡國。心簡逈臺班。來日輕鳧舃。歸時重𧴛冠。屛開題姓墨。檻折表忱丹。象笏登薇院。𩣭軒入柳關。異恩優察納。同省改聆觀。錦製緣文藻。牛刀試錯盤。醇醪交樂易。欖菓識才難。朽木噓春煦。踈襟托歲寒。臨岐愁判袂。在道勸加餐。鄭璞從何賣。牙絃孰爲彈。天中明月出。夜夜足相看。</text>
<title>中秋夜謹次安州尹使君 秉烈 韻 二首</title>,<text>一輪秋月滿江城。積雨長空萬里晴。槐柳樓臺先繚白。蒹葭洲渚遠含淸。雙魚似爲傳書躍。孤鶴應須報客橫。酒綠娥紅張曲讌。使君何惜坐天明。廿年强半客西關。到處商胡坐不還。世事渾忘溫室樹。故人相對敬亭山。向來有電生巖下。近夜無虹現斗間。燈火新凉乾沒了。戎衫聊爾趁衙班。</text>
<title>奉贐尹大諫還朝 二首</title>,<text>俗悍財窮獄訟繁。倘非恢刃奈盤根。邱民一敗辛壬變。序士相爭甲乙論。禮樂政刑治有術。公平廉約坐無喧。村燈幾處金針手。競把春絲繡使君。不和公詩不上樓。今春花鳥覺邊愁。風塵末路誰靑眼。山水中間自白頭。政喜豸冠趨北闕。已看雞割試西州。從知諫草登前席。吁咈嘉謨奠八區。</text>
<title>送棠子歸家</title>,<text>山舘聽雞起。遙遙送汝行。風林天似雨。秋水路先明。飮啄當隨分。榮枯莫管情。今歸家室樂。猶勝滯江城。</text>
<title>園中秋日</title>,<text>經歲西遊且不廻。園扉終日待人開。踈籬雨過花初放。古木秋喧鳥更來。案有圖書堪療病。囊無金玉可爲灾。白石溪邊紅葉逕。東山聞道好樓臺。</text>
<title>拈陶句閭庭多落葉。慨然已知秋。賦秋懷。十首</title>,<text>昔賢未遭遇。往往困州閭。混跡遊屠販。俛首就畊漁。一朝得奮迅。遺光滿史書。聲名藉過後。貧賤藐厥初。窮達信有時。其心固自如。縞紵通邦國。羔鴈賁門庭。惟士類靜女。聘問遵禮經。交道日趨下。斯言大驚聽。瓦裂自失身。糅居從忘形。所以楚穆生。廢醴視僇刑。城臯木葉下。登樓山更多。濠梁秋水滿。落日弄微波。傾聆牧馬嘶。屬眺朔雁過。時序劇嬗變。俯仰興吁嗟。游子懷故鄕。不飮復如何。有酒澆磈礨。有詩慰寥落。二者足遣懷。矧余素所樂。徂秋轉荒凉。昃景政蕭索。獨酌望遙空。微吟步幽壑。嵇阮及陶謝。千載難更作。衣帶引靑蘿。述撰編黃葉。幽居在人境。邈若雲嶺疊。婦子同畊作。鄕黨罕交接。珍重古沮溺。食力聊自慊。我行欲問津。惟恐徒跋涉。少年尙氣節。談論頗慷慨。精微析毫末。浩汗窮海內。四座雖動色。愛憎殊面背。蹭蹬至暮境。捫舌生百悔。聊爾奮吾筆。書成錮之袋。班令從漢軍。搦管銘燕然。萬古一片石。崢嶸堪誦傳。腐儒際盛世。百歲靖烽烟。夙抱遠遊志。浪跡窮四邊。安生此爲樂。何用筆如椽。兵燹纔經後。饑饉亦過已。奈何不知變。氓風日頹委。關石罔畏法。刀錐惟競死。智者憂未然。壞裂况如此。治蜀獨尙嚴。葛相審至理。盜賊亦何心。惟幸人不知。始欲厭然掩。久久甘自欺。君子本愼獨。一念差毫絲。馴致無忌憚。何事不可爲。吾年當老悖。戒懼倍兒時。稔黍已登塲。郊原告淸秋。空陂集鳧雁。閑隴歸㹀牛。我似陶元亮。倚杖聽水流。田間無滯穗。孰爲窮人謀。萬井制民產。盛際憶西周。</text>
<title>憶東湖舊遊 五首</title>,<text>淸凉山舍接東湖。酒白魚紅到處呼。惆悵年年歸不得。滿船秋月夢漁夫。兩人對局一蓬廬。捲幔靑山夕照餘。平頭小袖能搖櫓。秋水漫天去自如。絶逕蒼苔霜葉紅。丈人亭子栗林中。四隣不許閑來往。時向磯頭下釣筒。三叉港口十家村。舴艦家家繫柳根。爭唱竹枝能合拍。無人不說趙芝園。孤負門前雙白𩿨。十年難辦一菟裘。五更風雨驚殘夢。身到西關第六洲。</text>
<title>夜登南樓</title>,<text>楓林搖落過重陽。原野蕭條已滌塲。萬里秋風雙禿鬢。百年明月半他鄕。茱萸與我空爲佩。黃菊宜人可泛觴。城角吹殘村杵歇。餘鴻嘹嚦度晨霜。</text>
<title>落日</title>,<text>落日依人影。高秋竦客心。詩成還獨詠。寺近偶相尋。院寂黃花小。谿平赤葉深。數峯寒更碧。突兀破重陰。</text>
<title>思歸</title>,<text>留滯殊方歲月過。五雲城闕夢嵯峨。關中宰相知心少。胯下英雄取笑多。老去讀書觀大意。狂來持酒發長歌。窓前幽竹籬邊菊。余不今歸奈爾何。</text>
<title>登月波樓借揭板韵</title>,<text>西道廿三邑。名區此地留。江山眞勝槩。詩酒愧風流。野濶雲籠樹。波淸月近樓。登臨幽賞處。客意易生愁。</text>
<title>送朴誠夫入燕</title>,<text>洛下新元送客情。關西今日又逢迎。鄰居有約知何處。遠別無常嘆此生。夜抵年長厭我飮。冬勝春暖護君行。郵亭欲作還鄕夢。憎殺胡笳出塞聲。</text>
<title>九月二十二日大雪</title>,<text>兒時見雪狂如狗。百回蹴踏庭前走。握之旣盈掬又餘。不買善藥無龜手。曰桃曰梨爛咀嚼。此味爽然今在口。新安客舍雪花飛。終日閉戶深埋首。愛看爐中宿火存。驚聞屋角高風吼。臂蒼牽黃兩少年。勸我城南觀獵藪。强欲作氣從君去。賴此㶑灧杯中酒。醉眼四望白漫漫。忽憶吾年初八九。</text>
<title>齒落</title>,<text>病齒能經歲。孤根竟不支。痛時常欲拔。落後乃生悲。我嘯行將廢。餘齡坐可知。茅廬歸視日。一㨾破門籬。</text>
<title>至居山舘。聞端州徐生昨宿。作書付寄。</title>,<text>長安曉雪不成泥。我馬遠躡君馬蹄。昨日君行聽道說。驚看玉貌相扶携。今日吾行應竊笑。鬢垂鷺鷥皮皺雞。晩投山舘促執爨。魚羹稻飯盤中齊。坐來知君昨宿處。塵穢淨掃階東西。忽逢門外端州使。尺書傳君手封題。</text>
<title>余將南行。諸君子會餞于西園。二首</title>,<text>黃鳥飛來懷好音。南行千里此登臨。摻裾棋局春山靜。沽酒人家花樹深。遠別亦知非少壯。遲回那不惜光陰。舟船一路通京國。莫遣洪喬尺素沈。翩翩征馬縶中園。多士慇懃各贈言。嶺外人行春似畵。燈前酒散雨生痕。羹魚飯稻身猶健。聽鳥看花道亦存。休作臨歧兒女泣。秋翁平日不勝煩。</text>
<title>舟行 八首</title>,<text>岸上黃昏遣騎廻。月中張帆影崔嵬。人家夜火蒼蒼轉。海口風潮白白來。泛宅幾時歸霅水。仙緣何處問蓬萊。魚籃酒榼燈前在。更爲長年進一杯。篷屋終宵聽雨聲。拓牕先愛曙暉淸。檣頭燕報天妃降。波面蝦隨水母行。一點炎塵飛不到。四圍烟瘴望初平。相逢莫問從誰去。欲學鴟夷隱姓名。重疊靑山舟向東。東南山谿大洋通。回頭藐爾三千界。拂面泠然五兩風。星日纔臨衣帶上。乾坤不滿酒杯中。平生局促看人世。老眼今來分外空。我本烟波舊釣徒。十年騎馬踏泥塗。此行不爲求三島。宿計將酬泛五湖。末路翩翩超濁世。前程漠漠向淸都。少風波處休相告。早識人間呂與蘇。船行隨意不須還。到處鳧𩿨摠認顔。未信人烟生域外。卽看風雨出波間。千層白接天河水。一菽靑浮日本山。歷數古來堪比我。宗生豪快老張閒。積水長天遠不分。連山中斷始知雲。魚龍氣結橫空架。雞犬聲聞隔樹村。阻雨馮唐淹漢署。便風管仲得齊君。龜船泛泛鯨濤晏。洗足閑眠統制軍。四海之東水最深。暑中雲日政陰陰。危時可仗安閒手。過後猶存戒惧心。無地容人雙着脚。有天令我一披襟。切莫臨流垂大釣。恐敎鰲背墮神岑。入夜微凉灑客袍。舵棚迢遞似亭臯。白𩿨世界行邊濶。明月樓臺坐處高。風起摶天思大翮。水淸無底見纖毫。如今幸我先登岸。無限波淪念後曹。</text>
<title>乙酉仲秋。將從右𨑯。達城開寧兩使君召村丞來會澄閣。庸朱詩韵共賦。</title>,<text>梧竹公庭霽景淸。聯翩皁盖趁蟬鳴。宣旬虎節行將啓。期月牛刀政告成。薄俗挽回須大手。好山看盡足餘生。家園近報無儋石。孤負靑春數斗名。</text>
<title>河陽途中</title>,<text>南州方面重。北極寸心懸。日出行旌外。秋淸攬轡前。溪山生馬首。稌黍沒人肩。父老爭瞻意。棠邱舊愛傳。</text>
<title>半日晴</title>,<text>烏雲散盡白雲生。積月長霖半日晴。夕景斜翻雙鷺背。凉飈驟起一蟬鳴。新澆茗椀吟喉爽。乍捲簾帷病體輕。滿眼滄波天又雨。窮閻何處不饑氓。</text>
<title>奉送按使羽堂趙公 秉鉉</title>,<text>心懸犛節扳熊輈。借寇輿情七十州。去日尙存溝壑念。還朝應任廟堂憂。回看四野多黃馘。歷數諸公最黑頭。天意故將槃錯設。令人驚見刃恢遊。</text>
<title>送心田</title>,<text>袴褶拋來田舍翁。君家知在道山中。閑尋香社堪娛老。居近儒宮可養蒙。春塢一鋤苽子雨。淸溪十里釣絲風。東坡笠屐秋齋句。携手行看杏樹紅。</text>
<title>玉山書院</title>,<text>紫玉山中九曲溪。先生祠宇水東西。淵源後學尊師道。耕讀遺孫守舊棲。老石成臺分上下。叢篁夾路自高低。孝陵手札如新澤。際會君臣一德齊。</text>
<title>內延山</title>,<text>小閒饒遠役。隹境在高尋。屨滑愁谿蘚。衣牽避石林。未謂來時險。翻驚入處深。白首龍門興。南遊答素心。</text>
<title>上龍湫</title>,<text>眞宰多靈巧。辛勤鑿此山。簾衣掛天上。珠玉散人間。晩飯誇泉味。朝啣見石顔。老龍行雨去。千載不知還。</text>
<title>遊龍淵寺次杜韻</title>,<text>山行夜未稅。肩輿無人境。松火導天梯。前者踏後影。側足霜葉滑。颭衣飛泉冷。四環萬千峰。一一意中省。溟公固人傑。初地在絶境。衣鉢守孱孫。鬚眉颯遺影。東民肩暫息。南隣膽久冷。古事今如何。群公坐臺省。大海與勺水。神變各隨境。何年大雷雨。飛騰忽無影。四圍石筍高。凹中波光冷。此語當地誌。龍湫可審省。一磵三四橋。曲折通靈境。樓鍾泛晨響。竹月碎秋影。凈飯愛蔬筍。世味齒已冷。詩禪淡以勝。吟吟屢自省。遊山如索句。深入愈佳境。殘醉石漱淸。衰顔楓渥影。雲水蓄空明。魚鳥耐幽冷。所會欲成言。歸時已不省。惡歲審灾實。仁政自界境。但聽胥吏口。摸索如捕影。水旱有淺深。井泉異溫冷。玉衡懸金錘。一毫再三省。幕府多暇豫。駕言遊近境。翔雁趁夕飇。潛魚聚朝影。歲歉人色白。村古犬吠冷。自愧非長官。原野日巡省。已邁肉帛年。竊厭棼華境。朅來魚米鄕。如趨日避影。飯憂黎首飢。臥念茅屋冷。家書月索錢。此意猶未省。</text>
<title>九日道中</title>,<text>閒居愛重九。掇菊和陶詩。落日空山裏。無人獨去時。衣紋臨水纈。帽屋受風歌。役物違初志。佳辰更自悲。</text>
<title>慶州</title>,<text>新羅舊物盡桑田。鐘鐻星臺獨宛然。庾信勳名夷夏震。薛聰儒術古今傳。興亡百變思人傑。聲樂千秋像海仙。五十六陵何處是。東京城外草連天。</text>
<title>盤龜</title>,<text>人與名山兩崪然。飛來峯在海東邊。先生水石曾三日。崔氏亭臺又百年。龜殼玲瓏爭灼穴。翠屛環屈欲撑天。經過暫喜停車盖。未辦靑鞵破紫烟。</text>
<title>海雲臺</title>,<text>宿昔乘桴志。登臨又海濆。渾忘群物大。未信二儀分。龍氣時成雨。鵬濤半化雲。蠻洲拳碎足。遺恨李將軍。</text>
<title>蓬萊舘</title>,<text>天南一路學鵬程。豈意神山見此行。筒竹舊醅嗟有禁。弓衣新繡愧無名。且須白粲通隣好。聊復朱音覘國情。鯨浪不揚蜓燧息。邊書端喜月三呈。</text>
<title>梵魚寺</title>,<text>肩輿極軒輊。下坐卽靑冥。上策開兵壘。前朝信佛靈。沙門編赤籍。石室庋金經。曲曲秋泉響。煩襟到處醒。</text>
<title>雙碧樓</title>,<text>不圖單父邑。有此庾公樓。碧繚千畦竹。金鋪一帶流。客懷生半夜。圓魄屬中秋。明發催征秣。淸光苦莫留。</text>
<title>遊龍淵寺次杜韻 三首</title>,<text>儒士衣冠俠士心。古詩三百副當今。無官可奉秦城璧。有舌難裝越槖金。滿眼滄波愁日落。搔題黃葉向秋深。遐情尙賈銷磨後。山輒攀登海卽臨。秋山何處不留人。菊地楓天接小春。苔壁行尋題過字。風枝坐曬漉餘巾。琴江釣叟催沽艇。瑟嶽經僧許結隣。自笑痴心猶未了。白頭駈馬入紅塵。東門祭鳥語多訛。微禹其魚更發嗟。寧死誰能爲縣宰。平生幸不學農家。帳中只有搖錢樹。天下元無變米沙。邸報南來聞禁酒。今年九日負黃花。</text>
<title>金海</title>,<text>駕洛山河古。珠邱葬聖君。史官稱首露。東國半仍雲。風雨深松栢。春秋薦苾芬。王妃隣卜兆。兩姓一支分。</text>
<title>嶺南樓</title>,<text>名樓高壓嶺南天。洛水羅山一檻前。螺䯻新粧環座後。鴨頭秋淥瀉樽邊。漁樵艇捷歸時笛。竹樹村遙在處烟。不惜千金買歌舞。年年迎客設華筵。</text>
<title>㓒谷途中</title>,<text>旌節行連十里遙。華輈轣𨌠過長橋。黃雲大野秋風足。紅日高城宿霧消。我老無堪嗟遠役。公來何暮聽新謠。八公山色看看近。不待幽人折桂招。</text>
<title>哭左將軍李公 三首</title>,<text>羊公裘帶祭公樽。鈴索微風語戟門。天爵一身忠孝悌。戎壇三世祖兒孫。九原埋玉都人恨。五夜聽鼙聖主恩。幕府書生臨海上。忍將雙淚入潮痕。吾哭吾公日一回。𩿨翔魚出水徘徊。佗宵忽看流星墜。其翌今聞大樹摧。柱石誰家非世祿。干城從古重人才。百身難贖誠如此。八十支離歸去哉。七月八月多風雨。嶺南湖南無稻粱。舊客傷心獨不寐。碩人憂國今云亡。靑山遠送雲輧色。黃菊疑聞燕寢香。安西老校相逢處。泣說侏儒飽一囊。</text>
<title>仁同</title>,<text>紅樹靑蹊出玉城。秋高無日不天晴。人多遠意皆山色。馬一長嘶又磵聲。問舍求田違宿計。參軍記室少閑情。著書未了身全老。海內周流誤半生。</text>
<title>善山</title>,<text>家家種桑竹。環郭自成林。樂歲田禾特。雄州舘宇深。沙平遲夕照。陂濶集秋陰。所過多幽絶。於斯始愜心。</text>
<title>冶隱</title>,<text>金烏山下宅。千古一完人。東史貞忠傳。前朝記注臣。薇歌終抗節。箕訪獨全身。要識遺風在。州閭俗尙淳。</text>
<title>南長寺</title>,<text>溪邊一路轉依依。淺水微風弄晩暉。半日偸閑尋佛界。十年謀食負儒衣。山中氣色雲霞滿。馬上光陰木葉飛。頭白未曾饒痞碧。每逢幽處卽忘歸。</text>
<title>商山</title>,<text>南來風土異。九月始微凉。灌碓穿雲響。炊粳滿屋香。菊花濃酒色。柿葉滑箋光。北塞前秋事。貂裘耐雪霜。</text>
<title>開寧</title>,<text>秋山日易曛。列炬到甘文。將照三千里。奚論卅六軍。平原同白晝。高處散紅雲。屬縣經行遍。開州見使君。</text>
<title>安谷</title>,<text>嶺樹風聲大。奔雲撲馬蹄。夕陽還在地。秋雨不成泥。野舘低傾盖。行厨遠縛雞。芋栗山中樂。年年夢故棲。</text>
<title>雨</title>,<text>曉雨仍終日。秋晴已涉旬。蕭蕭隨去馬。淅淅向來人。得不痒民稼。何妨墊我巾。乘除信有理。撲面息黃塵。</text>
<title>伽倻嶺</title>,<text>便輿咿軋上嵯峨。我爲沙彌一浩歌。海上靑山踈雨止。洛東秋水夕陽多。三間屋下他年夢。七十人生此日過。惝怳轉疑尋宿處。佛緣仙業問如何。</text>
<title>入山</title>,<text>笙鶴時聞往復還。郡中惟望碧孱顔。楓林醉似三重酎。石路回如九曲環。郭老能知居負下。崔仙或說在人間。相逢莫恠雙瞳綠。看盡伽倻萬疊山。</text>
<title>海印寺</title>,<text>荼毗開士有餘因。靑燄重傳已冷薪。羅代君臣檀越古。梵王宮殿奐輪新。灰沈漢苑經過劫。月印滄溟現在身。不問可知秋史筆。畵樑高處掃凝塵。</text>
<title>藏經閣</title>,<text>三百間樓八萬編。高麗國力想當年。應須白馬輸金地。自有神龍護木天。貝葉獨超灰劫外。禽飛不到屋山顚。鴻都隷字西安石。終日摩挲憶入燕。</text>
<title>紅流洞</title>,<text>一曲瑤琴竟不回。秋風歲歲桂花開。閑雲去作何山雨。流水空含萬壑雷。垂白有詩皆漫浪。還丹無訣任衰頹。窮源最是難忘處。手植松前疊石臺。</text>
<title>陜川途中</title>,<text>靑山初上日。紅樹夜來霜。眼看鴻飛倦。心知驛路長。據鞍悲壯歲。當食覺他鄕。賴有賢東道。留人到夕陽。</text>
<title>木蘭齋</title>,<text>周墻連郡郭。古木繞官池。兩笠紅亭屹。雙橈畵舫移。竹深荷淨處。魚躍鳥窺時。滿眼江湖象。將尋舊釣絲。</text>
<title>涵碧樓</title>,<text>樓簷依半壁。樓礎揷中江。落日虛舟一。滄波白鳥雙。遲遲遵曲岸。歷歷渡長杠。輸與今宵月。居僧獨倚牕。</text>
<title>入三嘉。贈召村丞。</title>,<text>相逢嘉樹縣。先問菊花詩。曉發妨年暮。高名耐職卑。坐忘家室累。行赴海山期。語到山泉士。秋燈耿所思。</text>
<title>矗石樓</title>,<text>表裡山河在。從來晉莫强。樓臺高矗石。烟祲靜扶桑。廟腏忠魂壯。碑傳妓子香。漁翁家戰址。閒坐釣斜陽。名樓如好女。三宿尙餘情。夜月江中出。秋烟竹外生。佳辰無酒過。游子獨吟行。應有東籬菊。寥寥笑遠征。</text>
<title>河東</title>,<text>行至河東郡。多聞太守賢。居官無使酒。導俗不爭田。安得佳聲譽。曾看妙少年。客來吳會想。鱸鱠政堪憐。</text>
<title>忠烈祠</title>,<text>將軍祠宇海南山。殺敵殲身在此間。尺釰倘非依北斗。片帆寧不到西關。香生馬革歸時骨。風肅麟臺畵裡顔。二宋先生文與筆。龜頭勳業記班班。</text>
<title>錦山 二首</title>,<text>上峨峨後又峨峨。絶頂天風發歗歌。七十一州如可掬。三千大界本無多。淸霜結暈催紅葉。落日流輝漾碧波。萬里扶搖鵬路近。白頭南望意如何。金鰲日月兩㟴峨。下拜當如望嶽歌。玉塔有縫傳道遠。石船無棹寓言多。洞門自發空中樂。嵌眼應穿太始波。游賞縱餘桑宿債。匆匆其奈暮鍾何。</text>
<title>道中襍詠 二首</title>,<text>白飯靑萵餉午宜。蘇魚煮醬蘸毬兒。口張不覺冠纓絶。何事齊髡大笑時。百脚化蛇能穿竹。四腮爲鹿善啖苹。詩人老作南溟客。多識禽魚草木名。</text>
<title>奉審廟殿材于錦山。裝發舟船。夜宿龍門寺。</title>,<text>老夫纔了公家事。獨上龍門倚夕陽。心與鷗身同浩蕩。眼窮鰲背寄靑蒼。道遙政可謀舟楫。材大終須作棟樑。十日便風虔一祝。五更拈盡佛前香。</text>
<title>竹炬</title>,<text>秉火秋山送暮行。村童伐竹代松明。收來北客階庭玩。減却南州笙笛聲。枝上棲禽渾不定。暗中山鬼也應驚。思將老筆沾餘瀝。盎葉殘書更續成。</text>
<title>入統營</title>,<text>半世周流一禿翁。北歸南去曩年同。身如局促轅間驥。心似飄颻海上鴻。到處虛紆羔雁召。行時不及馬牛風。太公八十從車後。應入傍人笑罵中。</text>
<title>哭金生錫老</title>,<text>乃祖南州巨擘名。芳孫克紹古家聲。百年能守書千卷。四世相承玉一莖。可愛圯橋逢孺子。忽聞瑤闕趣長庚。爲君墓誌曾悲切。此事那知見我生。</text>
<title>昆陽途中</title>,<text>征邁威遲節序忙。一番風雨過重陽。行中日日開吟社。馬上時時着睡鄕。病渴那能呼白墮。看山不覺到炎荒。晩來十水橋頭望。蟹茇漁灣極𣾘蒼。</text>
<title>統營</title>,<text>軒門鈴柝報嚴更。明月當關海霧晴。積粟湟中須歲稔。屯軍淮上及時淸。樓船夜壓魚龍氣。水柵秋開雁聲。萬曆舊恩陳八賜。紅旗獵獵見風生。</text>
<title>閒山島 二首</title>,<text>東望東溟東復東。東人西望亦應同。如何萬里波濤外。來閙三韓國界中。地到閒山眞保障。人如忠武極英雄。一鱗可見龜船制。隨意飛揚順逆風。船行穩似臥丘園。棹月帆風出海門。包括乾坤渾一色。消磨烟雨了無痕。羅仙擲杖憑誰問。漢使乘槎且勿論。雲水舊盟猶未冷。渚花能笑鳥能言。</text>
<title>馬山浦</title>,<text>都會馬山浦。朝鮮四大洲。蹄輪輸洛口。舟楫自枋頭。枋頭一作平聲。見唐詩。 木道行無礙。漕官坐不憂。金波千萬頃。月色最宜秋。</text>
<title>海南</title>,<text>海南秋已暮。風物似江東。墟市菰蘆外。人家橘柚中。鱸腮誇北客。犛角賺蠻童。故國無書字。挑燈聽遠鴻。</text>
<title>龍華寺 八首</title>,<text>禪房瀟灑絶纖塵。兩炷殘香送夕晨。石底井泉能滌肺。天寒鍾鐸忽惺神。僧言彌勒山中客。我本龍華會上人。古佛今儒無二致。一般修潔自家身。絶磵深松路細分。空山靜夜坐多聞。塵心息盡人人佛。悟境觀來物物文。道士懷中常有月。老禪衣上亦生雲。天涯久隔漁樵伴。歲暮還隨麋鹿群。不說靑春膾炙詩。秋齋居士更誰知。梅花嶺外孤行處。榾柮爐邊獨坐時。任爾焚脩新日用。從吾粥飯舊生涯。濃中愈淡喧中寂。百刦千塵只在斯。偶與閑雲到上方。雙趺一麈對經床。樓臺夜放金銀氣。酒食寒添竹柏香。天上星河依地近。人間日月入山長。學仙如此眞無累。土木形骸銕石膓。跫音空谷喜君來。始爲尋詩繞講臺。竹裡衣巾霑小雪。山中問答劃殘灰。傍觀世事棋枰散。輸寫天機筆硯開。月色泉聲淸絶夜。高僧許酒更佳哉。明花叵耐對枯顔。送盡春風只掩關。三月無詩誠覺老。五年爲客不知閒。山如舊畵看逾好。人似棲禽去復還。小彴南邊芳草逕。茆亭一笠萬松間。孤松勍骨石臞顔。五戱周遭十二關。白璧可邀相見禮。黃金難買片時閒。鶯花節晩傾家釀。雞黍期長趣駕還。莫道韶光如過目。仙人閱世立談間。宰相居如羽士家。初心淸絶欲餐霞。深山向曉微含雨。老樹經春强作花。倦合詩材徒散漫。醉行棋道錯橫斜。園僮也解粧新夏。高掛窓扉捲幔紗。</text>
<title>途中聞游荷趙上舍 秉龜 游萊舘</title>,<text>玉貌靑衫望若仙。草梁橋外馬翩翩。蠻童脫屣迎高客。萊妓低鬟惱少年。勸酒頻擎明玉斝。乞詩爭進灑金箋。鴻來燕去今宵恨。惟見長空片月懸。</text>
<title>送李寮酒民</title>,<text>鶴立雞群李酒民。氷淸玉潔不沾塵。心勞郡國催租歲。歸及家山種麥春。吟嘯董京來白社。文章諸葛服南人。聃非異日慙同傳。我本虛舟遠要津。</text>
<title>送召村丞</title>,<text>錦山秋日共登高。丹葉黃花映海濤。浪跡遲回雙白鬢。宦情搖落一靑袍。風塵滾滾長人事。天地蕭蕭獨我曹。不辨驪黃能考牧。前身應是九方臯。</text>
<title>瑜伽寺</title>,<text>松深餘雨滴人衣。一夜秋泉幾寸肥。磵底白雲隨客上。寺前楓葉過山飛。延齡釋子餐黃菊。避稅農家入翠微。無恠檀園醉畵史。來遊十日不言歸。</text>
<title>盤松</title>,<text>毗嶽瑜伽寺。龍灣崔氏莊。二松太奇崛。數畝蔭靑蒼。爪角皆蟠曲。腰肢或奮張。一伸如有日。猶足架明堂。</text>
<title>游荷上舍將歸京第。書此奉別。</title>,<text>嶠外秋光畵不如。湖山隨處可停車。月雲生滅參碑塔。羅洛興亡證史書。客裡逢迎頻解榻。老年離別久牽裾。相思異夜知何處。明月高樓酒醒初。</text>
<title>新作紙牕。明澈可喜。</title>,<text>削牋當墐戶。適與初雪會。虛室自生白。幽人憺相對。游塵悉微數。蜚虫弄纖態。昬眸足書課。銳鈍殊向背。簷日送輝輝。爐烟縈靄靄。淸水徹上下。薄氷無裡外。久坐持返視。孤光發于內。更愛夜來月。流影不相礙。</text>
<title>奉贐金尹兩大雅歸洛之行</title>,<text>看今鬚髮各蒼然。回憶夫君髫齔年。黃卷尙餘閒日月。錦囊初滿好山川。豪絲急管迢迢夜。踈雪新梅淡淡天。寂寂燕堂相送罷。秋齋老子更無眠。</text>
<title>以倭柑橘廿枚。奉開州使君。二首</title>,<text>柑黃橘綠出蠻洲。萬顆團圓渡海秋。流落天涯無宿業。木奴何處覓千頭。凝霜落爪破金皮。香液流牙嚼玉肌。想趁梅牕踈雪響。五更喉渴酒醒時。</text>
<title>守歲</title>,<text>富家藏金錮扃鐍。有時拔匱人入室。守之愈固盜愈多。智愚萬古同一失。張燈守歲歲云徂。黏膠縛繩都無術。群童不寐强讙呼。雞鳴漏盡何嗟疾。誰家曉色換桃符。何處春聲吹觱篥。老子痛飮婪尾杯。美滿睡覺東牕日。</text>
<title>小醉</title>,<text>獃子年年賣獃兒。無人買去只如斯。蠅鑽不覺回頭道。鼠朴空傳歇後詩。臨水對山閒境界。看花聽鳥好天時。羲皇氣味唐虞像。小醉醺然倚枕遲。</text>
<title>慈仁途中</title>,<text>開年多雨雪。今日始晴暄。亭館添新詠。輪蹄續舊痕。春風吹遠水。草色入孤村。滿眼催花意。還疑向故園。</text>
<title>角干墓</title>,<text>遺墓靑山上。高名綠簡中。三韓眞將帥。一世大英雄。有殉龍騰釰。無憂鳥盡弓。石欄誰毁撤。雷雨懾蠻童。</text>
<title>半月城</title>,<text>古木斜陽盡。荒城半月生。山河經戰伐。宮闕想升平。往蹟寧關我。遺墟自感情。歸時幽逕仄。燈火擁車行。</text>
<title>石冰庫</title>,<text>伐氷存舊制。壘石作凌陰。蘊蓄三冬氣。窮穿百仞深。龍蛇應蟄伏。日月只森沉。銅狄摩挲嘆。平生有古心。</text>
<title>瞻星臺</title>,<text>石臺登拾級。級盡卽層空。磅礴疑天墜。崢嶸愁鬼工。盤心星度近。絶頂暗梯通。中國慈恩塔。聞言此製同。</text>
<title>鐘閣</title>,<text>羅代古鐘閣。屹然如石渠。萬匀元寶重。千載大聲餘。昔不移周鼎。今無泣魏車。記銘猶可讀。適見鑄成初。</text>
<title>朝陽閣</title>,<text>峽坼江流賴巨靈。萬峰翔翥入樓停。川源四繚看何極。秋暑相分氣未寧。沙鷺向人來歷歷。汀雲含雨去零零。使君倘少王猷癖。脩竹何難種滿庭。</text>
<title>安東</title>,<text>閭閻多宰相。民俗力農桑。守法名鄕吏。留書勝國王。湖樓如鸛雀。堤草點牛羊。千億權金姓。孫枝德蔭長。</text>
<title>銀海寺</title>,<text>行縣愁長路。尋僧喜片閒。旆旗依遠樹。簫鼓響春山。宿債留桑下。餘酲嗽石間。蒼苔兼細竹。深逕極回環。</text>
<title>桐華寺</title>,<text>殘雪藏陰壑。斜暉映石門。入山多古道。隨水得眞源。積翠渾霑袖。淸音欲忘言。晩投方丈室。愛此息紛喧。公山十餘寺。水石最桐華。勝境移天目。神光護佛牙。人應招桂樹。地合種桃花。別院枯禪在。談經一作家。</text>
<title>隱松亭</title>,<text>我來多竹地。人說隱松亭。棋局消長夏。賓筵聚德星。種蔘開石圃。服藥考丹經。但買城中酒。絲繩繫玉甁。</text>
<title>渡洛江</title>,<text>春水晴踰濶。孤村隱碧空。船行楊柳外。犬吠杏花中。耕釣年年事。江山處處同。有書懷舊伴。遙寄北歸鴻。</text>
<title>星山早發</title>,<text>曉風吹暖靄。漠漠釀春陰。虛舘客初起。幽園鶯一吟。行愁山路逈。坐㥘酒杯深。垂老無佳趣。空餘少壯心。</text>
<title>甘州道中</title>,<text>鞍馬日生愁。風塵苦不休。岸花春漲入。堤草晩烟收。野有龍鱗漑。民無雀角憂。使君能賦詠。脩竹拂欄頭。</text>
<title>夜登商山官樓</title>,<text>步愛芳宵月。樓高坐不歸。柳風時掠鬢。花影欲霑衣。塵靜渾無累。心虛自息機。餘輝兼曙色。先映數鴉飛。</text>
<title>金陵對月</title>,<text>昨夜商山月。金陵此夕圓。遙遙浮積水。冉冉破春烟。竹粉含光濕。花梢裛露眠。向來丁李作。回憶杏湖船。</text>
<title>曉發方士橋</title>,<text>喔喔虜雞鳴。初登第二程。關河天不盡。霜雪路先明。橋圮水無定。野高風有聲。殊方雲景惡。去去客愁生。</text>
<title>宿孤子家</title>,<text>寒日澹將夕。雪晴村更孤。男丁奔汲爨。女子倚金珠。犬或專車大。驢因踏磨癯。索錢惟桀黠。行旅詈如奴。</text>
<title>白塔堡道中</title>,<text>野水行人渡。荒田下晩烏。旗亭依老樹。村巷出浮圖。獵火通遼塞。侏音近瀋都。遠勞當歲暮。虜酒更須沽。</text>
<title>道傍溪灘甚淸佳</title>,<text>溪灣淸似鏡。山石白於雲。瀉急時還湧。聲高若不聞。江湖幾時入。灌漑四隣分。幽絶無人見。空留鷗鷺群。</text>
<title>知禮</title>,<text>萬峯環一縣。行部類山行。人吏呼雲外。官門坐水聲。巖烟畬有土。庭蘚訟無氓。知禮信知好。官僮侍酒淸。</text>
<title>居昌</title>,<text>嶺斷猶長谷。溪回又古原。時看因樹屋。疑入種桃源。驛路經行處。漁樵宿計存。相逢沮溺輩。能不笑飛翻。</text>
<title>雨</title>,<text>山中逢小雨。馬上覺微寒。草樹侵將潤。衣巾吹欲乾。空濛仍日暮。寂歷到更闌。明發遊三洞。多應聽石湍。</text>
<title>搜勝臺</title>,<text>境固因人勝。臺仍得地高。洞中三國使。嶺右一亭臯。水石通心肺。林花映鬢毛。曾看輞川畵。峯壑此週遭。</text>
<title>觀穫</title>,<text>籬落零霜早。蕭蕭木葉聞。磨鎌如白月。刈稻破黃雲。秋色千肩集。晨炊萬口分。薄曛人去盡。雁鶩任成群。</text>
<title>酒岬</title>,<text>窪樽聞古俗。酒岬命名佳。累石容虛腹。臨流見曠懷。長爲曲水飮。不願陶家埋。嵇阮那能作。鄰居卜兩崖。</text>
<title>樂水樓</title>,<text>漸看明月上。樓影過溪長。衆竅含虛籟。高松吐遠光。妓歌凝楚水。酒座列胡床。永此淸游夕。休言道路忙。</text>
<title>滌愁臺</title>,<text>我知魚有樂。人言客無愁。水布千端縠。巖如百尺樓。裁詩誇洛社。尋勝冠南州。邀月花間宿。今行事事幽。</text>
<title>花林洞</title>,<text>舟車多遠役。山水足淸因。溪濶不階土。石光能鑑人。烟霞生薄暮。花木駐殘春。十里紗燈影。歸來踏暗塵。</text>
<title>光風樓</title>,<text>元龍豪氣像。一蠧昔經營。翠箔空中捲。雕欄水底橫。四山春滴瀝。三洞夜虛明。無限長林色。開窓聽曉鶯。</text>
<title>泛舟</title>,<text>畵舫如書屋。搖搖向野塘。難分天上下。宛在水中央。廻匝魚千里。驚飛雁一行。有時湖海想。歌曲和滄浪。</text>
<title>贊籌堂</title>,<text>軍樓迢遞俯平岡。欝勃靑松繚繞篁。海氣自蒸梅雨黑。村容初割麥雲黃。病無端劇先庚熱。睡不勝酣下午凉。燕處漸知康濟法。少呑茶酒數燒香。</text>
<title>雨中 二首</title>,<text>久客如非客。多憂似不憂。滄浪歌濯足。河朔飮流頭。聽雨頻推枕。懷人獨倚樓。翩翩巢幕燕。歸意向淸秋。雨來十餘日。無日不翻盆。倚杖臨天闕。乘船到郭門。眼前惟白水。空外漸黃昏。吾道將何去。蒼茫問故園。</text>
<title>余於昨年今日宿咸陽。今年今日。又入咸陽。</title>,<text>浪跡惟今日。衰顔减去年。但能謀口腹。聊復覽山川。郵卒嘲車後。官童認馬前。平生詩萬首。不直草堂錢。</text>
<title>贈余竹西</title>,<text>胸中蟠勁節。筆下埽文塵。有道堪娛老。無家却快身。長齋非奉佛。久病作全眞。拙句能相誦。初筵是故人。</text>
<title>登玉筍峯</title>,<text>翠壁三千尺。丹邱第一峯。人間名玉筍。水中出金蓉。暝樹棲孤鶴。秋陰壓老龍。登臨吾髮白。仙子庶幾逢。</text>
<title>新民屯</title>,<text>關外昔空虛。荊榛百戰餘。升平寬賦役。櫛比作民居。露積充門巷。河船到市墟。年時釣販歇。歌吹夜紛如。</text>
<title>沙斤驛午憇。懷李雅亭。</title>,<text>懋官官此驛。三載一如初。馬卒歆容止。鯫儒道緖餘。著書充篋笥。種竹繞庭除。人去靑山在。徘徊劇悵余。</text>
<title>換鵝亭</title>,<text>春晩山陰道。行人喜欲狂。亭高思逸少。湖曲問知章。水愛澄心碧。花聞徹骨香。最憐投宿處。孤舘隱脩篁。</text>
<title>丹城津頭。有白馬古城。</title>,<text>金湯稱地利。玉壘卽天成。元圃丹禽穴。新羅白馬城。半江沉欝律。一棹溯崢嶸。有議重修築。山顚數里平。</text>
<title>嘉樹縣池亭</title>,<text>名邑園池勝。使君江海姿。粧成眞景畵。點就自然詩。竹動行舟處。花深下釣時。馭人休促發。春日尙遲遲。</text>
<title>嘉樹使君於政暇治舊池。添作一小嶼種花竹。名曰水晶塢。屬余賦詩。</title>,<text>綠垞紅灣處處同。蘭方雅軋往來通。誰知小塢藏花外。別有孤亭隱竹中。客子坐看蒼玉鏡。使君身在水晶宮。憑欄最是邀明月。百頃金波漾遠空。</text>
<title>呈開寧使君 二首</title>,<text>竹外便輿御晩風。翩𦒘扇拂引雙童。閑携玉尺金薤膾。來飮靑菱白藕中。簿領從容知善宰。亭臺瀟灑慰衰翁。丁寧莫報催詩雨。須到翻盆滌燄紅。縣門長夏不勝幽。百曲淸川間綠疇。鴨脚樹深方避暑。雞頭花落已逢秋。客眠喜我無蚊處。官况誇君有蟹州。雲石齋中看奕伴。幾人同作嶺南遊。</text>
<title>秋來</title>,<text>六十年前五歲兒。昂然操筆賦新詩。從知濩落違今世。未必聰明减少時。羅綺塲中仙節愼。關和簿上佛慈悲。秋來剩有滄洲夢。憎殺城頭曉角吹。</text>
<title>宿架山</title>,<text>晴雲滃渤出高岑。初日曈曨破洞陰。四野靑黃新黍稻。一樓金碧古松林。行窮界內皆民事。路入山中自遠心。却閉孤城殘角歇。秋泉颯颯報更深。松林古寺名</text>
<title>奉贈軍威李使君 漢奎</title>,<text>經夏官門長薜蘿。使君居似野人家。令兄昔有三刀夢。佳弟今聞五袴歌。蘋白陂塘秋水滿。稻黃時節晩風多。勸農課吏非難事。康濟平生養太和。</text>
<title>比安</title>,<text>雙峯翠色欲霑衣。溪術灣灣往復歸。大屋良田環驛戶。蒼苔白石散漁磯。山行勝似通靈畵。蔬具甘於刺齒肥。稅駕幽凉虛舘夕。比安八月見螢飛。</text>
<title>龍宮途中</title>,<text>蓼花蘆葉一江秋。快意西風放畵舟。映水旌旄先上岸。沸天笳鼓宛中流。遠遊附尾彭彭駟。狎坐忘機泛泛鷗。喜見白衣來送酒。龍州今似古江州。</text>
<title>醴泉</title>,<text>峽路迤廻馬去遲。行行終日好尋詩。年豐只有歌相答。邑僻都無事可爲。野水橋長橫雁齒。秋空山遠掃蛾眉。巋然峴首臺名古。借問何人墮淚碑。</text>
<title>豊基</title>,<text>纈縠平川漑萬鍾。日斜橋影臥蒼龍。衣邊隱映迷紅葉。馬上飛來小白峯。厓石蜜凝輸郡稅。人家柿熟藐侯封。官齋主客頭俱禿。對酒何如洛下逢。</text>
<title>奉呈順興使君</title>,<text>今日南州握手歡。往年西塞拭靑看。半生碌碌長爲客。千里遙遙又改官。魚梁水淺沙如雪。驛樹霜淸葉向丹。六六峯巓明月夜。與君呼酒共躋攀。</text>
<title>靑巖亭。卽權忠定故宅。</title>,<text>讀公遺事嘆公節。今日南來過故廬。廊廟斯文推大老。溪亭池閣卜幽居。佞臣自讋朝端笏。中使曾還袖裡書。千歲靈龜化爲石。故敎圍住種芙蕖。</text>
<title>淸凉山</title>,<text>雲屛千疊綠沉沉。玉濯江流靜瀉心。香嶽丹邱論水石。羽人禪客問崔金。世間乃有淸凉土。天半猶聞祗樹林。一借居僧雙不借。蓮花臺上試登臨。</text>
<title>拜陶山書堂</title>,<text>陶山書室退溪濱。扁字端嚴墨尙新。水有平和寬大像。山如溫藉篤恭人。隣邦刊稿媲朱子。太守圖居進紫宸。藜杖竹儀餘手澤。函筵提命怳承親。</text>
<title>汾江書院</title>,<text>憶昔聾巖李判書。及親康健早懸車。九重玉饌誇恩寵。八十斑衣奉起居。畵裡鬚眉瞻洛社。磯頭歌曲聽江漁。優閒福澤圓無缺。悵望雲霄思有餘。</text>
<title>安東客舘。閱太師廟古物。</title>,<text>安東雄府麗王筆。草勅云曾與太師。玉笛倘非陳主恨。金鞓猶是漢宮儀。前塵杳漠身何及。古物摩挲手自遲。遺廟城西多樹木。年年長發子孫枝。</text>
<title>道中襍詠 二首</title>,<text>咄辦官厨醉飽餘。麥炊梅煮進棼如。嚴程直稅三更後。苦熱方張五月初。舘舍淸凉宜着枕。雲山窈窕可藏書。早知此世猶棲屑。肯遣傍人畵隱居。晨牕雨灑聽朦朧。起視纖雲掃碧空。背曬農夫愁赤日。掌平宮路出玄風。褒忠有碣瞻雙廟。招隱無詩過八公。最是晉陽江畔去。子規啼處竹䕺䕺。</text>
<title>紫湖漫詠 四首</title>,<text>兎目槐陰轉夕暉。晩凉如水入蕉衣。菜花園裡無人到。負手行看蛺蝶飛。黏天春水紫姑祠。到處漁磯拂柳絲。葦葉小舠雖似箭。十年孤負蜜魚時。密竹踈松滿地靑。紋枰玉子聽丁丁。無端屋角南風急。似爲閒人一過行。映橋流水望中分。酒綠亭紅奈送君。東上門前鍾鼓動。九街如洗月紛紛。</text>
<title>誄玉妓</title>,<text>花是容顔玉是名。一生銷瘦爲多情。蟾宮欲補群娥缺。鴛枕常敎二竪嬰。盡出篋衣酬藥券。獨留樑月寫歌聲。塵根解脫茶毗囑。披剃琴娘未覺淸。昔杭妓琴操。聞坡公禪語。當下爲彌尼。今玉妓久病。臨絶遺囑火葬云爾。</text>
<title>龍湫</title>,<text>嵌巖倒掛十層甁。一道飛湍不暫停。散沫橫空珠錯落。奔流直下碧泓渟。圍中石氣無風冷。深處雲陰有物靈。曲曲懸梯登拾級。歸時方覺上靑冥。</text>
<title>周王山</title>,<text>鬼工天巧劇玆山。一逕周旋萬石間。竦立不回貞女骨。尊嚴當拜丈人顔。蒼根欝勃雲雷伏。空穴玲瓏日月還。坐數域中無此勝。半生堪笑浪登攀。</text>
<title>周山窟</title>,<text>周元跳遯八巑岏。箭括通天石路盤。斷髮只聞逃泰伯。關弓未見射齊桓。壺中一片新羅國。山外三軍大角干。自是遊人踈史學。姓名年代更詳看。</text>
<title>奉呈靑松使君</title>,<text>山深將築望鄕臺。一見鄕人亦慰哉。松桂那堪如我老。菊花應復待君開。推窓峽色燈前近。欹枕江聲酒後來。期月莫言能報政。大州游刃昔恢恢。</text>
<title>羽化橋</title>,<text>蒼龍無𧏮臥秋陰。流水泠泠空外音。世間幾人先我過。仙源一路自玆尋。靑春作賦千金價。白首題名萬里心。獨立却愁風捲去。碧山多處暮雲深。</text>
<title>三仙嚴</title>,<text>幾時仙去幾時還。次第三岩只此山。十里一臺孤寺下。少人多石萬峯間。雙雙翠羽棲紅樹。曲曲晴沙映綠灣。今古題名留大刻。白雲生處半劖刓。</text>
<title>水雲亭</title>,<text>解來簪紱返樵漁。一老高風繼二䟽。雲水中間開畵閣。邱原上下命藍輿。何山不可三間屋。拳世空尋八坂墟。王墅謝墩他日事。吾廬吾亦讀吾書。</text>
<title>四仙臺</title>,<text>百斛澄潭一鑑開。䨥虹飛跨凜危哉。水中魚自空中出。橋上客從天上來。今我孰如三島侶。後人應號五仙臺。晶宮玉宇行將遍。風御泠然絶九垓。</text>
<title>舍人巖</title>,<text>鬼工鎪出玉嶙峋。百竅玲瓏不染塵。盡日白雲生氣色。方秋紅葉點精神。莫非王土此仙土。豈是舍人吾丈人。一帶溪流縈九曲。深翻綠雪淺翻銀。</text>
<title>龜峯</title>,<text>床下側身聞楚老。泥中曳尾笑莊生。無如此地得其所。盡决長湖向汝傾。數寸綠毛蒲節短。四圍荷葉石紋平。新亭卜勝非居蔡。山藻何妨水底明。</text>
<title>島潭</title>,<text>一棹依遲泝碧空。空潭秋水靜無風。螺鬟點點三峯石。鳥羽離離兩岸楓。苕霅浮家憐夙計。蓬瀛小照嘆神工。歸來好向長洲晩。丹窟銀臺明月中。</text>
<title>玉筍峯</title>,<text>一掬琅玕種渭川。籜龍無數起藍田。盡收與可林中食。高聳嵇康醉後肩。出角牛羊森化石。成行鵷鷺儼朝天。靑冥鳳啄他年計。今日方登上上巓。</text>
<title>橋內</title>,<text>小白山東竹嶺西。巉巖一路架懸梯。桃源昔有樵人入。盤谷今無李氏棲。橋內田園閒沃壤。壺中天地隔靑溪。書生事業躬畊足。婦子明春擬共携。</text>
<title>暮歸</title>,<text>風林颯颯葉吹衣。馬渡長洲雁忽飛。背水角聲江郡夕。滿船秋色峽農歸。行隨仙令尋丹井。宿借僧廬入翠微。盡日湖山看不足。暮年筇屐願無違。</text>
<title>歸途</title>,<text>小雨吹霜作晩霞。丹陽八月見黃花。烟生石屋秋山靜。水拍沙橋古逕斜。南國遙遙鴻趁節。西風去去客歸家。羽衣彷彿前宵夢。綠字書中學鍊砂。</text>
<title>歸次混混亭</title>,<text>名墅依然屬主家。艮岑靑入震畦斜。溪矼誰拔中樓礎。錦砌曾分上苑花。鹿駕風流明月冷。鳳簫惆悵白雲賖。西園賓客多搖落。秋日虛欄思更加。</text>
<title>鎭海成使君 元鎭 精心實績。爲諸縣最。余歷訪喜甚。遂作此詩。乃反言之。聊爾戱耳。</title>,<text>作聖工夫證佛心。循良故事背如今。倉中一粒堅於玉。地上纖毛刮似今。官酒釀時誇手熟。妓粧濃處察眉深。助耕補斂徒勞耳。百里恢恢足臥臨。</text>
<title>出山</title>,<text>洞門斜日弄鞭絲。撚斷吟唫幾箇髭。舘接已逢賢地主。山遊兼得好天時。雲侵蘚逕孤行屐。風掃松壇數着棋。有客携來蒼玉笛。周房高處一橫吹。</text>
<title>仲夏試筆</title>,<text>南塘荷葉綠錢錢。北院榴花火欲燃。滿酌菖蒲酬夏五。拂墻楊柳送秋千。巾裳軟便宜衰骨。簾閣淸凉美午眠。久客自多懷土感。他鄕非不足風烟。</text>
<title>新春會燕申堂</title>,<text>靑衫躍馬苦忘年。惱殺丹峰戴雪巓。明月自隨良士後。春風偏在美人前。杯波㶑㶑看三影。筆語泠泠被五絃。使一秋翁兼兩古。顧生癡絶米生顚。</text>
<title>寧城客舘</title>,<text>四月黃鸝尙好音。江城綠樹晝陰陰。帆檣繞地三川遠。牛馬穿雲兩峽深。客有謝公時理屐。官如宓子日鳴琴。晩來羽化亭中坐。錦石幽花最愜心。</text>
<title>千尺樓懷舊遊</title>,<text>千尺樓成曾賦詩。十年無𧏮又南爲。坐來海月先生處。談到天花亂墜時。浩渺初疑開畵卷。寂寥還似待琴師。風流富貴今搖落。默數前遊涕自垂。</text>
<title>義城</title>,<text>韶州員幅福州聯。鄒魯名邦自古傳。京觀可知羅代戰。里閭相聞武城絃。高舂水杵霜花粒。埴坂雲連吉貝田。只恨島酋須下納。民衣民食割年年。</text>
<title>新寧客舘。逢一指禪師。</title>,<text>一指來迎六指橋。瀅然秋水映眉毫。山中亦使吾師出。天下方知此老高。文字緣深還宿願。遊觀地近勝前遭。閑雲作伴同歸去。竹樹蕭森覆石臯。</text>
<title>哭芝山使君 三首</title>,<text>朝廷小司寇。委巷一茅茨。階有康成草。家無伯道兒。姓名傳上國。文墨繡明時。窃爲蒼生惜。非徒哭我私。宿昔同襟好。年來比屋居。憐飢分薄饌。知癖借新書。海內交游絶。生前涕淚餘。東城春草色。歸日意何如。芝園百歲後。當爲遺刻文。此語成千古。今年哭使君。聰明猶可及。澹泊更無聞。合眼還相對。金鱗泳玉盆。</text>
<title>歸來</title>,<text>病喝纔蘇已怕凉。少閒難得慰多忙。山川歷歷行將遍。時序忩忩意自强。草樹蕭森過小雨。風烟淡宕近重陽。達城舘裡歸來日。始覺幷州是故鄕。</text>
<title>老馬</title>,<text>此馬本龍種。千金較多寡。高蹄削玉碧。流汗凝血赭。駿骨倐然老。駑駘等凡馬。瘡痍萃一背。泥滓籠四踝。秋雁遠來伴。蒼蠅苦不捨。難逢伯樂憐。易被童僕打。我有一塲草。靑靑楊柳下。言刈且言秣。暗毛風露灑。時時作飽眠。夢在千里野。老而不相棄。能識主人也。</text>
<title>題西社諸友南漢賞楓卷後。仍庸其首章韵。</title>,<text>九寺循環楓樹林。林多地少記曾尋。河汗峯下寒烟重。溫祚祠前夕景深。許坐緇徒參白醉。善粧靑女亦文心。怪來作夜南湖夢。一幅紅霞破翠陰。余在南都十日。宿翠陰堂中云。</text>
<title>歲暮襍詠 六首</title>,<text>憂樂擾人心。傳舍閱行旅。入門致欵曲。從容陳酒醑。登堂便叫怒。奮臂悍言語。二者俱去後。寥寥還舊所。客有善不善。主人何關汝。惟當盡自敬。順受無力拒。善卽自相親。不善卽自去。我生本多憂。浪跡窮四圉。過境悟妙用。晩來知素處。但能讀此詩。不患中慅癙。我行昔尋梅。薄遊綾山院。主翁喜賦詩。唱酬頗繾綣。屋裡散琴書。竹下開筆硯。園實供柿栗。時食羅餠麪。㶑灧映碧春。傾杯流霞綫。傍舍有高僧。皓雪眉覆面。白業通丹學。神光夜中現。半生牽幽夢。十日足淸讌。歲暮客嶠南。塵篋披舊卷。寒花縱滿眼。斯人難再見。嗜酒陶性靈。攻詩恢意匠。居今嵇阮侶。在古溫李上。斯言雖賞音。適足招時謗。愛君自弱少。與余同趨向。聚首謀著述。聯武騁眺望。貧窮漸到骨。藻思愈發颺。詠雪三十篇。整嚴窺隊仗。置諸晉魏間。所就應倜儻。破屋臨寒溪。漂搖如小舫。後死亦何用。愧我十年長。風飈何慓烈。霜霰政凌亂。念哉山中客。單衣幷日爨。歌聲白雪高。顔貌紅玉燦。操身托虞唐。爲文陋秦漢。大翮出樊籠。逸蹄辭覊絆。不入山王門。肯處原嘗舘。但見長安令。朝來掃里閈。妻孥無憂慼。親朋徒咨歎。相從喜疇昔。遠別驚歲晩。庭松得無恙。久矣音書斷。拘儒陋前賢。見地誠迫窄。規撫龜玆國。經綸兎苑策。有如田舍翁。多收十斛麥。裘葛遆寒暑。粥飯饒晨夕。開門大驕肆。藐視金張宅。縱然自誇耀。望之無烜爀。虹樑俯繩樞。不暇論寸尺。其人各一家。我居徒四壁。西疇及東畝。奔奏勞捃摭。後人謂如何。秋齋詩數册。孤閣出嶒城。四望準遙領。重陰覆長原。疊雪冒崇嶺。東川亦漭濶。烟火曖閭井。不見會心子。獨來無人境。殘年劇冉冉。餘暉耐耿耿。覊游歎淹泊。懷思負閑靜。文術旣無用。談辯又難騁。蹉跎失盛時。蕭瑟當急景。百齡酒欲醒。萬念灰已冷。尙有陽春歌。一曲空南郢。</text>
<title>新年試筆</title>,<text>千里思家倍歲時。異鄕盤菜見靑絲。正朝對客拘於禮。除夕無詩甚矣衰。官酒尙憐經臘味。閤梅重發入春枝。連天驛路茸茸草。歸日東風滿眼吹。</text>
<title>寄一指師</title>,<text>往年見公達城舘。踈雪撲窓爐香暖。前年見公寧州郭。楓林夾道麻衣白。此日書來又見公。梵音彷彿流春風。想我前身老行者。千里萬里長騎馬。半生棲遲山水間。廿載逯遬風塵下。我今漂泊不知處。公亦龍鐘已似許。一笑相看示前期。山人乃有情鍾語。</text>
<title>到營日奉呈籌軒</title>,<text>安西節度入軍城。笳鼓喧天萬騎迎。分閫百年紆聖眷。登壇三世紹家聲。開營柳色旗邊細。投酒江流檻外淸。疎鑿高臺餘舊蹟。魚龍應復識威名。</text>
<title>送趙尙文之遊香山歸箕城</title>,<text>南遊如夢又西遊。到處何多送別愁。對榻靑燈新晤語。當筵紅袖舊風流。尋春遠結香山社。泛月還登浿水樓。滿眼鶯花無限酒。有時能憶此翁不。</text>
<title>江樓春望</title>,<text>野雨翻斜景。江春弄斷烟。兩行低驛樹。一棹上漁船。搖落嗟今我。樓臺似往年。鳥啼花欲笑。政値艶陽天。</text>
<title>奉呈句菴</title>,<text>行塵遙躡令公香。翰墨淸緣到處長。畵裡江山箕子國。房中歌吹燕申堂。仙臺獨去探丹訣。乳穴歸來擣玉霜。座上高僧應笑我。白頭空逐馬蹄忙。</text>
<title>入上元寺望潤筆庵</title>,<text>上嶺如鳥翔。下嶺如魚沒。度壑時一奮。依樹亦屢歇。那知萬山中。仰視兩天闕。雲根竦如脛。杖扣響淸越。古寺規摹壯。心目欲殫竭。丹堊鏡淸灣。坮殿起突兀。雕䟽掩奇葩。珠龕懸明月。香火昔年盛。擧國趨𨃃蹶。槁臞四五僧。今不厭蔬蕨。他端有廢興。吾道爲歎咄。上有潤筆菴。何人斲山骨。高麗李太史。文辭昔蔚渤。當代葬人家。恥無紀名閥。其幣帛千端。骨朽名不歿。山門無守者。風松但窸窣。眢井尙瀅澈。可以數毫髮。夙抱文園病。啜之幽興發。著書此高隱。初業庶可卒。</text>
<title>夜登百祥樓</title>,<text>柱笏看山地。肩輿向夜過。樓虛秋氣早。江近月明多。白藕天香酒。紅裙水調歌。此遊非不樂。無奈遠愁何。</text>
<title>初夏泛舟淸江</title>,<text>百祥樓下好揚舲。七佛灘流不暫停。帆席偶敎飛鷺掠。棹歌時有出魚聽。棠梨遠岸風翻雪。楊柳空洲浪撲靑。容裔且看新月上。百壺須汲綠蜻蛉。</text>
<title>安州雜詩 二十八首</title>,<text>西風動旆旌。遊子遠心生。巖壑牽幽夢。漁樵管故情。論文心欲折。把酒氣先平。孤負群公愛。衰頹未善鳴。老依魚稻邑。秋至馬牛涯。階靜生書草。樓空上篆蝸。土俗從耕鑿。天譚絶綺華。喜無兒女聒。高臥勝吾家。吾生六十七。萬事已頹然。天地忘言鳥。江湖不繫船。龍鍾增蹇劣。蕭瑟罕句牽。願學陳徵士。三年一起眠。江水連天白。新凉入寢衣。殘年少高興。淸夜倍思歸。點綴秋花影。翩翾宿鳥飛。三旬愁聽雨。佳月始颺暉。雨中纔過夏。關外早生秋。多病常支枕。幽懷夜上樓。詩成孤月出。酒歇大江流。漁父眞堪羡。全家隱荻洲。客意難爲別。蟬聲况可聞。酒醒猶坐我。詞拙未將君。壁榻何時解。簞飡孰與分。群鷗沙際宿。江月白紛紛。灾恤堤坊惠澤流。無人不說尹安州。使君爲政淸如許。風滿簾旌月滿樓。車奔馬逐閙全枰。問孰多輸問孰嬴。爭道不須誇疾足。掃來田地更平平。蓼花紅白臥猶開。綠凈江流兩岸回。可是忘機如海客。沙鷗依舊近人來。文字相知樂莫新。往遊回泊武陵春。花參葉俱凡乘□。千佛名經第一人。爐盤絲絡間壺觴。笑柄談叢遞報章。一醉懽然湯餠會。不知何處是殊方。朝雨淸江起白波。今宵明月問如何。安陵太守風流士。解撰東坡水調歌。風斤雪堊最相知。我輩情鍾幸倂時。餘日自今能幾許。逢人先說項斯詩。志氣靑春頗不覊。滔滔三百誦毛詩。歸來萬事渾無用。京洛方尊帶下醫。銀河玉露影虛明。牛女年年此夜情。天上淚爲天下雨。枉敎梧葉作秋聲。結綵樓臺望陸離。盤中苽果看蛛絲。年來已返江家錦。欲伴兒娘乞巧思。橫縱田畝畵棋枰。江漲那能有力爭。薺稗乍浮粱稌墊。爲農人惜倚高楹。漁戶憑崖燕壘懸。漲痕猶掛竹籬巓。夜來秋水歸何處。案上南華對老仙。秋來倍憶舊漁舟。萬緖難饒一白浮。千里關山通客枕。五更風雨動江樓。生徒食粟今仍老。窮不工詩更覺愁。賴有賢侯能愛士。惠音時復慰覊愁。久客渾忘滯異鄕。新秋雲物未全荒。虛欄壓水聞踈雨。遠帆橫空見夕陽。樂歲田園先有色。淸官樓閣早生凉。關弓穿革非今日。從事何須歎臂揚。十年棲屑愧端居。未了秋齋舊著書。天地側身嗟道遠。風濤滿目賴舟虛。老生活計甘眠食。明府文章重緖餘。最是南樓秋月夜。肩輿乘興莫相踈。滉茫難辨路歧千。覆冒蒼蒼只一天。鴨母鳧翁謀住着。舟人漁子好周旋。嘉禾未信終無害。聖世何論孰作愆。坐想山中連夜雨。七州秋色一樓前。尻輪十五返泠然。鄭圃神遊九萬天。此語曾看黃卷裡。秋風又到碧梧前。曹中百謫慚名士。關外相逢信宿緣。對客不須論薄俸。錦囊充得好山川。水國新開漠漠天。四郊盡入茫茫烟。城墻出沒白無幾。島嶼浮沉靑可憐。萬點雲山環城外。一聲雷雨起人前。乾繇九二曾占得。今日神龍見在田。宦情覊思兩漂颻。高士何山折桂招。詩卷在囊僮背重。俸金無槖馬行驕。交遊我抱重關柝。志業君題萬里橋。風蟬滿樹斜陽下。杯酒難將別意饒。堂上主司堂下生。箇中辛苦飽曾更。趨如衆蟻爭封戰。吟動群蠶食葉聲。泚顙莫逃金鏡照。絲毫皆入玉衡平。二蘇縱說文章好。千古歐陽隻眼明。徙倚江樓望漢陽。今年九日又他鄕。滄波浩淼魚龍臥。風露崢嶸燕雁翔。幕裏芙蓉嘲短簿。樽前萸菊憶長房。近來每切逢辰感。兩鬢無聊七十霜。</text>
<title>寂山漫詠 八首</title>,<text>名山知在郡東鄕。萬笏秋峯揷一床。勝具尙堪酬宿債。公移元不出遊方。靑驢踏雨溪橋濶。白塔迎人洞檜長。入境可觀民俗厚。儉年田穫散平岡。在處無堪着睡鄕。寒來端合借禪床。鳴泉積葉穿中谷。落日踈鍾到上方。定寂惟看燈影小。深淸偏覺雨聲長。餘生可就廬山隱。已隔人間百疊岡。移居何必水雲鄕。丈室恢恢寄此床。坐息諸緣參白業。心持百忌證丹方。天風渡壑神遊遠。夕照翻江眼界長。老釋也應如我健。時時飛步陟高岡。占得南榮白醉鄕。客來猶足對胡床。蠅頭舊鑽工無間。麈尾新繙悟有方。故壁雲霞相點綴。深山樹木自靈長。秋翁晩歲耽禪悅。欲爲隣僧買一岡。山堂信宿似家鄕。人與閑雲各半床。我本獨來還獨去。拂言多士又多方。當空月色心圓滿。徹夜溪聲舌廣長。客路飄零如是觀。西岡飛葉過東岡。遊子身安卽故鄕。飢來飯椀困來床。著書廣紀山中事。煉藥遙傳海上方。四國都無容眼濶。一筇惟信過頭長。苽田茆屋應荒落。回憶靑門第五岡。盍與歸乎開士鄕。道人秋骨亦支床。經聲繞壁魚千里。畵意看山馬九方。蘀木乾坤增遠大。閑居日月獨舒長。太冲佳句如相見。濯足江流振袂岡。苦海超然入樂鄕。慧珠圓活滴經床。晨牕竪拂談千劫。夜榻懸燈照十方。家計似吾漸老宿。學人惟汝見深長。道山一麓連三角。記取他年卓錫岡。</text>
<title>南僧普惠深於經典。方寓香嶽。將向浿上。謁秋史令公。盖未聞公行今日入山也。與余再宿於寂山。又留道峯之約。臨歸書此爲贈。俾作拜見時贄禮云爾。</title>,<text>我本老居士。爾是小行者。寂山寒雨中。偶坐秋樹下。高聲轉梵唄。大搥考鍾鼓。此如河洛麵。千家一門路。栗公骨已霜。朋師亦云亡。華老薪將盡。宗門孰擅塲。吃酒喫豬肉。何傷見佛性。一派西河傳。斯文語有病。遍踏蓮花界。同窺藕孔天。何年道山社。重結香火緣。有一前世佛。今現宰官身。華嚴大法藏。見解捷於神。</text>
<title>圓寂寺有犬。色蒼褐性甚馴。不妄吠。吠則盜已虎已。始生而村民施於寺者十四年也。老師敎之拜禮跪稽狀人。但前脚直不能揖而已。信夫有視聽血氣之類。皆可以敎化也。爲作此詩。</title>,<text>老師呼犬拜。犬拜拜如人。有敎無難學。人眞物亦眞。一拜拜於佛。一拜拜於師。敬師能敬佛。誰道犬無知。禮固緣情起。情深禮乃恭。始也遵師敎。根乎戀主忠。人不敬君父。人而犬不如。從今逢此輩。愼勿食其餘。馬舞調音節。禽言念佛名。視聽苟能具。感化自然成。嘗聞南海鱉。懷寶像觀音。佛語寧欺我。衆生皆善心。吠盜掠人貧。吠虎噉人死。嗟我見渠時。不爲吠足耳。設醮䟽彘母。建塔記蛛兒。脫汝輪廻日。師當誦此詩。</text>
<title>書懷奉呈留相北海趙公 五排</title>,<text>沈約憐多病。長鄕喜著書。蕭蕭趨幕府。寂寂掩幽居。遠役思銀漢。高年似石渠。三言慚選辟。百謫恕空踈。痛飮陳投轄。狂歌楚接輿。山河當歲暮。風日勝春初。時物登田豕。名邦足稻魚。靑門舊苽地。誰與理耕鋤。</text>
<title>修堞之役告訖。喜呈東閣。二首○五排</title>,<text>百年崇舊築。七里煥新陴。事有光于古。人應待以時。干城名祖譽。堂搆孝孫思。奕世膺心簡。邱氓頌口碑。晉陽曾保障。宋烜又塗茨。割廩除丁役。投醪慰子來。灰燔隳屼嵂。燹黑掃潢池。撤盖身操鍤。傳餐後擧匙。公言雖勿亟。民恐或云遲。員幅甌無缺。全功簣罔虧。未晨天已白。不夜月常規。綢繆人誰侮。虛明鬼敢窺。丹靑樓鳥革。粉堊堞魚麗。衛國須良將。承家乃寧兒。輝輝生氣色。雒雒恃安危。萬戶新安府。堪聽相杵詞。</text>
<title>己丑首春。再遊圓寂寺。分東泉鳴細石。晴雪落長松。賦十篇。</title>,<text>開歲轉慄烈。東風遲解凍。今晨乍淸佳。旭日銷霧霿。山行迨暇豫。人事謝倥偬。我藥尙未煉。快若愈沉痛。江路背城譙。氷灘漾畵棟。鳧鷗不知寒。群浴方喧閧。官騎善踏雪。蹀躞穿深洞。幽逕躡鼯鼪。長橋跨螮蝀。寺門寄岹嶢。前遊渺如夢。老僧過溪迎。記得笑相送。沙彌劚巖氷。辛勤汲石泉。忙瀹一甌茗。邀余共譚禪。少日希周孔。性命頗窮硏。懶漫竟無成。碌碌空臨年。詩書百家言。開卷何茫然。况爾竺乾書。浩汗傾人天。一臠縱染指。三乘難借鞭。聊將口耳學。且結文字緣。曰佛曰菩薩。吾儒之聖賢。邈哉南北宗。躬行與心傳。山舘暎樹杪。客起春鳥鳴。圍巓疊雪低。遙江初日生。傍舍尙掩扉。烟火曖復明。想見茆簷下。簞豆羅縱橫。粱稌隨有炊。蓏匏爛自烹。一飽不畏寒。稚子徒跣行。高士有偕隱。哲人多躬畊。雖非伊葛侶。足爲堯舜氓。樂哉復何憂。湛然無所爭。嗟余四方人。謀食恒營營。晨興氣息淸。夜坐燈火細。讀書陶性情。服藥長年歲。二事厭塵囂。萬峯違人世。微微雪逕斷。重重雲嶺閉。登後俯尋常。在下望迢遞。冬春轉眼間。我駕再此稅。麋鹿尋舊伴。蘿薜返初製。良朝卜來遊。餘齡劃歸計。水泉淸且甘。園圃賤可貰。千金好畤田。妄意買甲第。至人豈猶龍。龍惟不見石。蒸煮代飯飡。出入如衖陌。借問何能爾。知見透捍格。無障亦無礙。有心斯有跡。表裡洞虛空。隨遇皆自適。曩時江州僧。飮水棲巖隙。乳粉日一舐。九十雙瞳碧。服食雖下乘。逈與人凡隔。我本好道者。誤作塵中客。日暮路脩阻。歸來面蒼壁。禪居無塵雜。庭院愛晩晴。氷霤墮階重。偶答踈鍾鳴。始有蒼苔色。微從暖處生。天氣改舊觀。時物招余情。出門望遠近。散漫過橋行。溪水腹尙堅。雪漲流自橫。樹木競含暉。禽鳥多變聲。信美非吾土。擧目增不平。迢迢辭故國。屑屑悲孤征。獨歸山窓下。寤言對寒檠。野樹弄輕烟。春山媚餘雪。高閣遠眺望。直送飛鳥滅。南江白繚繞。東臺靑嶻辥。斜景帶粉堞。百雉雄西闑。裘帶坐從容。詩禮喜敦悅。時平吏士閒。射講常不撤。從事愛遊山。旬月耽禪悅。郞移輒許出。官厨時送設。嘉惠腹猶果。素餐顔先熱。願言祝公壽。心香朝朝爇。弱齡喜耿介。老後尤濩落。環顧今天下。我輩宜束閣。讀書三萬卷。滔滔倚馬作。空言大無當。適爲流儕薄。乘時一叱咜。未信劉毅博。漂搖四海中。萍梗靡歇泊。踈姿本山野。素分甘溝壑。窮露到天涯。舊雨滿京洛。只有靑山色。相看今如昨。山氣日就暄。吾非紇干雀。錮寒漸次解。藻景日以長。暘谷賓羲馭。陰崖奏鄒簧。品類知時候。動植生輝光。釋稼群木潤。破坯微虫翔。曲磵含淸籟。深園發天香。朅來化人國。信宿開士堂。西牖對返照。東簷負朝陽。轉梵過半偈。繙經添數行。幽情引遐矚。策杖登高岡。韶華滿天地。遊子思故鄕。上圓寂寺。四山皆靑松。大率數萬株。欝欝凌玄冬。料非百年物。蜿蜷將化龍。風來遆江濤。夜靜和山鍾。磵壑有餘韵。霜雪無改容。欲學陶徵君。茅廬寄一峯。赫日蒸卓午。秋月上高舂。蒼凉散杖屨。爽豁披襟胸。斧斤不敢入。佛靈威村傭。明堂要樑棟。匠石此相逢。</text>
<title>過松京登滿月臺</title>,<text>樓臺埋沒野田中。五百高麗此地空。一代繁華何處去。荒山寂寞水流東。</text>
<title>靑石洞</title>,<text>危峰層壁兩邊靑。有路回回接二亭。半日過來惟寂寞。但聞禽鳥與溪聲。</text>
<title>黃州竹樓。用板上韵。</title>,<text>黃岡微雨過。五月爽如秋。此地非多竹。何人作小樓。棋局兼壺矢。琴絃與酒籌。坐來皆韵事。太守信風流。</text>
<title>白馬城</title>,<text>將穿盧龍塞。先登白馬城。江源天上發。山勢雪中平。樹木林公廟。城卽林忠愍所築 歌謠李督行。萬曆年間。有白馬東來之謠。及壬辰李提督如松。乘白馬出來。 書生多感慨。誰與更談兵。</text>
<title>渡鴨江</title>,<text>一宵灣舘雪。候吏告氷堅。行矣又今渡。悠哉將隔年。蒼山圍馬首。寒日落人前。指點三江口。微茫見戍烟。</text>
<title>野宿湯坪謹次行臺韵</title>,<text>氷江路轉九連城。戍角遙疑老㹀鳴。野濶飄風來有色。山深急雪下無聲。唐詩小傳班荊話。燕市高歌御李行。茇舍魚鱗環四堵。一區區賣一燈明。區賣。卽軍中小肆也。見漢書陳湯傳。</text>
<title>王庠嶺</title>,<text>庠也關東丐。途中獲墜金。三朝仍坐守。百鎰返行尋。此事傾千古。山名傳秪今。殺人相劫奪。盜賊獨何心。王庠至正時人。事見遼陽志。</text>
<title>和吳蘭雪 二首</title>,<text>燕南舊雨散如雲。皓首驪歌不可聞。三十年間秋夢我。八千里外遠將君。蘭雪時拜黔州知州。已俶裝涓日。 他生願結同窓伴。此日難爲隔世分。攀柳錯驚飛絮白。玉河春雪政紛紛。明府明晨擬上車。木瓜何暇報瓊琚。早知此別怱怱極。底事吾行汲汲如。南望有山遮五馬。東歸無路遆雙魚。年來拙技休相問。應笑黔州一吼驢。</text>
<title>庸原韵和權秀士蓂生 三首</title>,<text>靑城老丈昔招呼。弱歲曾陪先大夫。前輩風流如復見。後車行色喜相扶。燕金買駿嗟之子。馮鋏求魚倦矣吾。酒債尋常休數問。敝裘猶足典名壚。車行碌碌馬勞勞。大野如盤積雪高。遼右民家平霤屋。朝鮮使者欝輪袍。梅殘遠負新詩社。酒劣多慚老飮豪。賴有故人佳句贈。麻姑長爪癢時搔。蕭瑟天東客。支離歲暮行。風聲瀕海大。山色入關明。眼到中州慣。身於遠道輕。雪晴原野出。落日更崢嶸。</text>
<title>山海關有談吳三桂事者</title>,<text>君親不問問紅顔。國報家書此日還。捨掌取魚三桂策。衛身縱虎五花關。連天鐵騎驚心際。墮地金甌轉手間。一代興亡成往事。滄溟依舊帶高山。</text>
<title>入通州</title>,<text>淡紅蘿蔔墨獼猴。讀畵何人倚酒樓。三十年來尋舊夢。曉風殘月入通州。頃年夢到通州酒樓。題詩云素壁纚纚筆𩘱飀。淡紅蘿蔔墨獮猴。新豐酒店同君飮。小別居然五百秋。</text>
<title>除夜</title>,<text>七十吾生不自期。健如黃犢矧堪思。椒盤對酒憐藍尾。藤屋邀人記白眉。大國風流同小國。北枝梅事遆南枝。兩峯道士那能作。重畵張燈握槊時。庚戌▦兩峰聘爲余作張燈握槊圖盍簪同守歲。鞍馬簇金臺。身入家人夢。春生老子杯。敝貂曾北上。孤鶴又東來。縱乏英雄相。呼盧一快哉。</text>
<title>麟亨甲三從者</title>,<text>逐日追風滾滾塵。春頭臘尾接征輪。關山識路吾猶馬。雨雪衝寒汝亦人。劃飯可能饒菜色。解衣端爲護氷身。更深臥聽圍燈語。各訴門閭有老親。</text>
<title>次原韻和贈韓擧人 惇</title>,<text>頻來欵客客忘還。兄弟君家若是班。詩悟上乘神髓徹。士生中國禮儀嫺。珪璋特達君陞序。車笠相逢我抱關。人去只留魂夢在。衡廬台蕩共躋攀。</text>
<title>白雲觀。書贈諸道士。二首</title>,<text>一人身有一金丹。爐鼎家家煉九還。若使此心無外向。世間何處不蓬山。星冠霞帔坐如眠。橋下深開小洞天。點石成金猶不屑。可要兒女一文錢。</text>
<title>子午泉 泉在今葉東卿宅。卽朱竹坨舊居也。燕京泉井皆滷濁。獨是泉於子午二時。淸冽絶佳。</title>,<text>竹坨幽居地。君家子午泉。日中常湛若。夜半更泠然。候與洋鍾合。源應海眼穿。文園多病渴。茶酒有淸緣。</text>
<title>丁卯橋中書 泰</title>,<text>芸臺石士隔天涯。陳阮二公時在外官 蘭雪明朝萬里賖。才子當今丁謐在。詩人從古卯橋家。金魚趣貰論文酒。玉舘頻廻訪友車。東海西湖看不遠。芝園案上勺園花。君贈余卷勺園詩集</text>
<title>劉燕亭給事 喜海</title>,<text>屋老依嘉樹。君家紫藤樹甚古 官淸蓄古錢。蓄三代以後古錢 大人餘德業。遠客誦詩篇。余爲誦其先公乾隆庚戌與余酬唱舊詩書贈之 於子交三世。推余長數年。海東金石錄。霧眼一重詮。君集海東金石錄。余爲訂整。</text>
<title>朱伯泉知縣 大源</title>,<text>吟神筆髓劇盤桓。忽復分張抵死難。萬首龍鍾猶作客。一麾蕭瑟似無官。君將赴剡西知縣 蘭言遠挹春風坐。玉貌長懸夜月看。莫恠臨歧兒女泣。此生那得更團欒。</text>
<title>韓季卿擧人 韵海</title>,<text>翩翩佳子弟。日下有韓生。古癖心成碧。時人面發騂。壺氷如畵貌。斗酒讀書聲。一卷秋齋作。千金小字評。</text>
<title>陳南叔隱居 克明</title>,<text>定武蘭亭細字書。君於印傍一面。書蘭亭能了了。 湖山千里寸牋餘。又於方寸紙。畵千里山水。 身都顧米眞名士。家僦吳松久隱居。古道交人惟愷悌。高才涉世反迂踈。詩情畵意玲瓏極。楊柳春郊送客車。以春郊送別圖贈余</text>
<title>徐君靑主事 有壬</title>,<text>河目映山眉。輝光貫伏犀。遠人來證歷。君深於歷學 稚子解吟詩。今榜新攀桂。前年自揲蓍。君能衍蓍筴。自知今榜高中。 初筵湯餠會。燈節每相思。正月十八君初度也。是日設酌。遍邀同人。余亦赴約。</text>
<title>姚雪逸擧人 衡</title>,<text>描金扇面琢瓊章。眼醉心薰硯墨香。波肆細繙千百隊。洛神高占十三行。典型怳復逢先輩。君大人侍講公。與余數從遊於紀曉嵐尙書宅。 才學如新見大方。海內交遊餘老我。不妨呼作魯靈光。</text>
<title>馬硏珊擧人 書奎</title>,<text>硏珊蕭灑士。白晢美容顔。花鳥鳴新句。蓴鱸夢故山。有書充棟宇。無客叩門關。寓舘鄰蕭寺。談禪時往還。</text>
<title>余竹溪知縣 垣</title>,<text>畵竹昔年稱竹西。竹西名國觀字。畫鐵筆俱入妙。而尤善蘭竹。 竹西之家今竹溪。竹溪竹西竹一派。大阮小阮時名齊。竹溪卽竹西侄 橫匾竪屛累丈尺。兎起鶻落森神力。稚筍便娟解粉籜。老榦直挺參雲石。牋窮墨燥意不窮。筆下颯颯生淸風。問君何處得此法。渭川淇澳蟠胸中。花卉翎毛特餘事。兒視林良弟呂紀。西宮複壁壁新成。供奉出入深嚴地。竹溪善花卉翎毛。嘉慶時供奉畵學博士。 佩魚前歲適楚縣。萊甑塵積眉垂線。都門雨別三十載。歸來與我重相見。依舊城南破茅屋。門巷雪消深樹木。時將鉄筆娛故人。印小如荳文如粟。竹溪贈余一小印 何不去從征西軍。圖容麟閣銘彝勳。天以一雙秋水眼。閔念君窮付與君。</text>
<title>吳蘭雪知州</title>,<text>天下人才論數斗。使君獨占詩萬首。詩關盛衰貫古今。殆亦天授非人受。近時大家推蔣袁。二三先進皆高手。金針自度錦繡心。彩筆競開玲瓏口。囊括六義究淺深。蒐羅萬象窮無有。三十年間兩禿翁。天地潦倒君如某。一曲難和白雪歌。群雄歷數靑梅酒。後人倘如陳師道。瓣香定拜南豐叟。</text>
<title>葉東卿主事 志詵</title>,<text>憶昔逢君妙少姿。看今鬚髮白如絲。覃門衣鉢傳高弟。漢隷弓裘有寧兒。東卿有子二人能傳家學 寶釰曾酬天下士。名泉歲集海東詩。虎坊橋下縱橫轍。政是高麗乞畵時。</text>
<title>繆楳澥助敎 公恩</title>,<text>老人相見淚先橫。握手含杯意氣傾。有子有孫傳世誼。爲兄爲弟祝來生。音書北塞春鴻到。顔色中天夜月明。物累近年都灑脫。獨於良友尙牽情。</text>
<title>燕都雜詩</title>,<text>光陰銷馬上。名姓寓華中。窃有英雄恨。多聞長者風。來時穿玉塞。遊處夢瑤宮。側望東歸路。遙遙只碧空。</text>
<title>太和殿</title>,<text>元正太和殿。太子坐當中。象影彤墀日。爐烟寶翣風。黃圖包海宇。玉璽出河宮。康煕時。羊膓河牧人獻秦璽。卽李斯所篆。 禮樂前朝盛。嗚呼轉眼空。</text>
<title>萬應宮</title>,<text>一路從天降。四山如畵中。高臺先見日。深洞自生風。人說先皇觀。遼時舊學宮。居僧猶望幸。殘雪掃庭空。</text>
<title>白塔寺</title>,<text>古錢堆級級。種樹入龕中。有堊難消雪。無鈴不語風。沉森遮夕景。肅穆視朝宮。酒肉充齋供。胡僧可悟空。</text>
<title>極樂世界</title>,<text>銅沓層金冒。珠缸壁帶中。重重掛明月。曲曲逗長風。地下無香界。乾隆有別宮。分身千億佛。丈六獨參空。</text>
<title>西山</title>,<text>淸祖眞天子。山河宰割中。西湖四千里。此地六橋風。稻熟觀秋野。荷深避暑宮。銅犀大自在。隴水任翻空。</text>
<title>燈市</title>,<text>燈火千重市。長街十字中。珠光圓妬月。紗影薄含風。車馬通西苑。烟花繞上宮。無勞擲仙杖。終夜步虛空。</text>
<title>太虛樓</title>,<text>紅亭才一笠。浮在碧波中。燕子輕粘水。蜻蜓乍立風。移家居碧國。有客坐晶宮。邵子曾何似。高樓架太空。</text>
<title>南海子</title>,<text>牲牢雩畤下。雉兎上林中。民樂通蒭牧。天心格雨風。蒲桃嘶代馬。松栢護齋宮。所貴行仁政。儀文摠是空。</text>
<title>萬荷庵</title>,<text>愛蓮吳博士。十日宿庵中。花發多於地。香凝時有風。頭頭參佛座。葉葉一龍宮。殘粉猶翻墜。今來雪滿空。</text>
<title>夕照寺 卽白雪樓舊址</title>,<text>曩時七才子。崛起在燕中。高調名樓雪。新詩繼國風。朝鮮今日客。夕照古禪宮。寂寞山河色。惟看過鳥空。</text>
<title>虎圈</title>,<text>日費大官肉。縻渠小圈中。英雄不得地。號怒却生風。何足登君俎。非關守帝宮。嗇夫徒喋喋。盍奏放之空。</text>
<title>英王廟</title>,<text>英王七萬騎。來自白雲中。紅帽翻翻日。黃旗獵獵風。捧身歸北鄙。瘢面畵南宮。飮羽餘孤眼。環看四海空。</text>
<title>白雲觀</title>,<text>聞道白雲觀。至今正月中。神仙來混跡。歸去御淸風。乩字留金。丹顔幻墨宮。劉安曾伏法。方士曰昇空。</text>
<title>南院</title>,<text>畵樓如結蜃。一一泛橋中。花影長眉月。香塵小袖風。兒嬌勝虢國。奴黠似秦宮。故掩玻璃障。元央點綠空。</text>
<title>蘆溝橋</title>,<text>歧路分天下。群山赴閘中。波心橫大蝀。欄影弄微風。尺度千三百。船通郭苑宮。何人監稅務。戶部與司空。</text>
<title>石路</title>,<text>分築長亭五。同歸輦路中。四方遵轍跡。遙峀墮斤風。盡處皆通邑。當頭卽帝宮。最堪新雨後。遙白一塵空。</text>
<title>舍利泉</title>,<text>泉珠如舍利。圓活玉函中。石藕淸含蜜。天花細散風。下流輸遠市。高筧入深宮。賴有山僧惠。茶甁日不空。</text>
<title>圓明園</title>,<text>山高水長處。花發月明中。旖旎樓臺影。瑽瓏竹樹風。諸綱寫艮嶽。百戱奏離宮。可念蓬蒿下。嗷嗷嘆屢空。</text>
<title>萬歲山</title>,<text>帝非亡國主。萬歲此山中。太祖曾孫子。忠臣烈士風。無人衛左闥。有火起西宮。海內方多亂。朝廷久一空。</text>
<title>琉球舘</title>,<text>圓袂裾垂足。平冠䯻陷中。讀書誇北學。開帆信南風。五寸剸犀劒。三層供燕宮。其人親對證。輿誌未爲空。</text>
<title>琉璃廠</title>,<text>遠物來無脛。千家一廠中。燭天珠貝氣。絶域馬牛風。雕琢模前代。光輝入後宮。宣和與宣德。府庫再焚空。</text>
<title>回回館</title>,<text>威代焚巢後。恩榮綴爵中。匾靴連底繡。長帽折簷風。美女黃金屋。名王白石宮。葡萄甜瑣瑣。覊槖不愁空。</text>
<title>戱班</title>,<text>臺前奔丑末。人上衆班中。剪錦團圍雪。粧花乍舞風。盈盈辭漢殿。嫋嫋度商宮。不是神仙會。那能語半空。</text>
<title>歷代帝王廟</title>,<text>省識丹靑裡。尋思簡册中。生逢前後聖。無間古今風。玉醴登秋夕。朱絃徹閟宮。干戈幷揖讓。一是過雲空。</text>
<title>精忠廟</title>,<text>檜也何能免。銅人湧地中。鞭笞嚴鬼責。堂陛動靈風。萬事朱仙鎭。孤臣二帝宮。昭然見背涅。廟額揭當空。</text>
<title>曉發紅花店。向淸節祠。</title>,<text>第一關門第一雞。客情詩思兩凄迷。車行苦繞牛莊北。槎路難通碣石西。上藥饒寒須桂父。故山無使問梅妻。今來獨有娛心處。六挹灤波酹叔齊。</text>
<title>出通州</title>,<text>客心經歲苦。春意出門多。平楚廻靑暈。長河泮白波。薄寒思魯酒。脩道踏吳歌。漸看滄溟外。群峯聳翠螺。兩行楊柳拂征車。二月官河綠染裾。多少行人爭駐馬。石橋南畔看叉魚。</text>
<title>盤山</title>,<text>下盤登後上盤登。石路蒼苔不可憑。雲外自開蓮朶朶。人間惟見碧層層。先皇少女參香社。今上元年拜孝陵。安得重尋風雨夕。一龕燈火對高僧。</text>
<title>贈錫汝李令 鎭九</title>,<text>郵亭非講肆。談討喜君同。日出書聲外。春深睡味中。肥甘朝饌折。勞苦夜杯通。坐臥相追逐。多勝在海東。</text>
<title>瀋河雜詠</title>,<text>鳧翁鴨母自回還。粧點淸秋綠一灣。欲爲張公添畵意。蒼茫西北易州山。昨見周杰亭。扇畵頗佳。問是易州張知府筆。千營羽衛寂無喧。罷對歸來日已昏。請看東溟深淺水。汪汪不及聖朝恩。朝鮮使臣接駕于舊城。召對賜茶。舘伴繆公恩有詩相賀。遂以此和之。昭森星月照龍旂。刁柝嚴更野宿時。一餠朱提何足重。甘心明世作偸兒。有數盜冒載花翎。從班隨駕。夜窃官銀牌。被捉而耳箭徇營。</text>
<title>道中雜詠 二首</title>,<text>端陽時物戀京華。不爲蒸雞刺齒牙。一寸軟香靑粟玉。街頭新賣籍田苽。櫻桃如脂杏如拳。密漬氷沈倍爽然。流落天涯無此味。幾回緘口漱饞涎。</text>
<title>玉田道中</title>,<text>罥樹游絲重。輕烟染郁濃。車行遲大舶。騾影墮高峯。落日催詩境。微風散酒容。尙餘周覽興。七十未龍鍾。</text>
<title>道中有懷</title>,<text>長亭斜日弄鞭絲。關外風烟澹蕩時。官柳百年皆合抱。河氷二月盡流澌。甁花籠鳥新春景。飯稻羹魚故國思。東望都門靑眼侶。憑添草色送天涯。</text>
<title>石山</title>,<text>風埃日日未開顔。鉅野鴻濛咫尺間。快似故人相對唔。馬前靑出十三山。</text>
<title>桃花洞</title>,<text>靑溪曲曲絶雜塵。一面桃源可問津。天外尙遲歸漢使。山中應有避秦人。仙家酒重三年睡。花樹寒輕二月春。陶記韓詩如是觀。卜居將與阿誰鄰。</text>
<title>出關</title>,<text>長城頟頟限東西。大海高山夾路齊。莫到重關飛不過。開門亦借一丸泥。門官索賂。不卽開關。多要淸心丸。丸是泥造者。</text>
<title>文橋宅會飮。園桃適再花。各賦以識。</title>,<text>茹公宅裡三色桃。開花爛漫秋風高。淺紅紅如少年頰。深紅紅如壯元袍。主人玉貌頗愛客。關東才子稱文橋。阿咸已兆桂枝瑞。大阮曾聞竹林豪。八月九月天氣好。花前置酒招我曹。淡碧數枝尤奇絶。著意向人明鬢毛。恥隨杏李逞顔色。欲與楳菊爭風騷。爲子明春賀聞喜。萬里擧杯呑雲濤。</text>
<title>擊柝行</title>,<text>一更擊柝聲格格。前鍾後鼓喧城陌。馬如奔電車如雷。人皆各歸相促迫。二更擊柝聲轉大。長街露下無塵壒。酒肆茶坊盡閉門。時有燈光漏壁外。三更四更若珠纍。沈沈萬戶方酣睡。將軍知是好官員。朝日申嚴約部吏。借問擊柝子爲誰。近夜秋霜侵葛帔。五更以後不堪聞。惟見城頭落月白。千里遊子思東國。一聲歸雁叫南雲。侯生豈識魏公子。士不得意皆如此。擊者安知聽者愁。渠自信手驚吾耳。九關魚鑰平明開。道傍坐看車騎來。</text>
<title>風</title>,<text>昔年紀曉嵐。回中著隨筆。有車霣自天。人六騾馬七。墮地亦無聲。輕輕如霜雪。載物數千斤。一個無亡軼。須臾返視聽。經宿定嘔洩。自言口外行。轟鍧疑地裂。大氣一擧之。風輪相轇轕。飄葉上騰騰。飛箏鳴軋軋。有人若執策。其軌如遵轍。風耶抑鬼耶。千里行一瞥。異事眞駭矚。令我叫奇絶。出關苦春風。一日多一日。微響起晨朝。急勢肆晡昳。前驅旣不分。後行亦屢失。𦒘𦒘欲上昇。三復故人說。不待旬有五。泠然善返列。</text>
<title>春山</title>,<text>春山如好書。看看有新意。樹木遠生輝。烟靄暗將醉。寒愁改斯須。華景長漸次。游子萬里還。庶幾竣王事。故邦日以近。行行喜不寐。氤氳滿眼前。佳氣隨所至。蕭蕭班馬鳴。欵欵時禽戱。明發渡遼河。裁書寄鄕使。</text>
<title>驅馳</title>,<text>驅馳非許國。還往有諸公。歲月多橫草。乾坤一轉篷。舊吟尋壁上。餘夢續車中。擧首長安近。迢迢日出東。</text>
<title>出瀋陽。書贈送行諸公。</title>,<text>東風城郭柳依依。南酒如澠送客歸。去路看花穿錦繡。座中搖筆散珠璣。女兒山色靑於䯻。太子河流白似衣。離合常情何足惜。故人心契願無違。</text>
<title>白塔</title>,<text>八窓通曉旭。拾級斲雲根。衣上星河影。梯邊雨雪痕。春風吹野水。草色到關門。瞭遠兵家策。人言佛力尊。</text>
<title>宿連山關。得家書。</title>,<text>鴉鶻關前亂水流。金雞河上碧山浮。牛羊暮色荒村逕。鳥雀春聲古驛樓。萬里家書如見子。一樽名酒勝封侯。聯床且剪窓間燭。向夜談詩失旅愁。</text>
<title>和蓂生</title>,<text>同城常阻隔。異域喜逢迎。急束從軍服。長吟出塞行。鬢邊添雪色。酒後聽江聲。文字王孫鼎。何人問重輕。</text>
<title>明實錄歌 幷序</title>,<text>明列朝實錄四百六十有一卷。起自洪武。止于天啓。若崇禎實錄則以甲申之變。未暇纂述歟。此書盖史館 舊藏 谷氏之所據修全史者。而後孫窮窶不能守。流落人間也。歲己丑冬。余從國使入燕。與李君錫汝同舘。李君以厚直沽諸書肆。屬余共編訂訖。載而東歸。獻于朝庋。奉於北壇之閣。閣中文獻。自此可徵矣。嗚呼。覽是書者。雖窮髮騈趾之人。莫不咨嗟悼嘆流涕痛哭也。况我東國遺民。有龍蛇再造之恩。而百世不能忘者哉。李君顧家貧時詘。而乃出捐千金。爲國家辦盛擧。少無幾微色。苟非有古義士風者。烏能如是乎。遂爲賦長歌。庸識其事云爾。四百六十一卷明實紀。當時史才稱谷氏。一統二百八十年。天啓爲終洪武始。禮樂刑政燦典章。山川郊廟精禋祀。祖功宗德奠九區。文謨武烈垂萬禩。滄桑百變崇禎朝。嗚呼帝亦明天子。大廈固難一木支。四十九相空唯唯。竪碑黨籍有東林。執策赴亂無南史。但見爆火起金宮。未聞遺音傳玉几。左有記事右記言。舊臣應泰今皇旨。犬啣膏燭秘書省。蠅頭細字番黃紙。豊潤之谷後式微。此本流落燕南市。三蝕神仙老脈望。瑟縮不敢來容嘴。槐肆雖非石室藏。神物守護猶相俟。朝鮮使者舘玉河。摩挲永嘆窮朝晷。西堂書儈黠於鬼。察眉索價高如彼。不惜千金買全部。嗟哉李君慷慨士。史有邦禁不示人。𨳲門蠟炬中宵紫。老眼讀盡天下書。紙上拭花編屈指。一字一涕涕無從。斗酒未澆胸碨礧。豈意今夕親見之。存亡肉骨恩浹髓。大車檻檻渡鴨江。箕尾仰看文虹起。拱北門開尺壇高。壇前日月尊閣庋。大國文獻在小邦。夏禮殷禮徵宋杞。不購象犀珠玉購此書。國富家貧心獨喜。嗟哉李君慷慨士。天心感激嘉曰爾。</text>
<title>刷馬嘆</title>,<text>龍灣刷馬疲如狗。馬首欲東脚西走。龍灣拉子無完衣。一尺木鞭徒在手。叱咤捶擊百不惜。苟充人數隨馬後。來時點馬鴨江邊。三千一匹官雇錢。昨之駿良今蹇劣。腿印項封空宛然。府吏染指官長怒。先以馬故人受鞭。于槖于囊計往還。貢紬貢紙輕邱山。氷雪載路路如鏡。江北八程懸雲端。負重道遠蒭秣少。十步九頓行間關。縱有生者道仆多。飢狼坐伺噪寒鴉。代勞替任旣盡力。又無敝帷將奈何。嗚呼馬死亦報主。使脫覊束掉臂過。遼陽健兒騎善馬。金鞍玉勒散珠踝。均爲馬也異所遭。何不早生冀北野。</text>
<title>寄贈韓季卿</title>,<text>故人贈我端溪石。石潤如玉圓如璧。快能殺墨墨無聲。此事大慰書家癖。寫我新詩欲報君。嗟君不見空自惜。萬里忽復對君顔。十月梅花明今夕。</text>
<title>贈竹溪</title>,<text>竹溪老人氣如霞。夜雪深埋谷口車。手摘簷頭氷一尺。小窓呵硏寫梅花。</text>
<title>病齒行</title>,<text>我齒三十有二箇。編貝璨璨如新磋。是時風流美少年。語笑輝映賓朋坐。凍酒氷茶快吸乾。豚蹄雞脚紛嚼破。鳳山雪梨沁髓香。薊州核桃過拳大。兩頰板橋馬蹄聲。須臾只見空甁臥。舊遊如夢思惘然。邇來此味輸阿那。鏡中醜態式日生。齦縫肉銷棲黃唾。往歲微眚起關中。左輔右輔相遷播。已搖將搖煞有分。欲落未落尤無奈。皮綴根離僅綿連。呼顚吸仆隨箕簸。槎枒觸物痛入心。雖有珍糜同啖莝。江淮鐵閘罥舟船。一芥動費千夫拖。刺耳千錐猶畏讒。當頂一針應警惰。飯熱無雷亦震驚。飮冷非夷能立懦。唇推舌咀百辛艱。餾香厭聞長腰糯。持粱刺肥計已違。自分骨相宜窮餓。人蔘粟糜瓊玉膏。元戎謬惠憐僚佐。縮口操心細細呷。新婦似惜粧脂涴。曰風曰虫藥不靈。下策只餘陳艾磨。文字聱牙不成音。旬月久廢歌吟課。捧腮今效西子顰。揚喉昔寡南荊和。美人瓠犀磕瓜子。噴殼霏霏紅滿座。苦憶當年玉版刀。所向無堅不摧挫。說謊之祟諺有云。半生綺言知罪過。</text>
<title>石鼓歌</title>,<text>少讀韓蘇石皷詩。如見石皷歎雄詞。今見石皷如見詩。左揖子瞻右退之。東海鯫生縱操筆。敢與二公相攀追。周宣中興奮武烈。北伐玁狁南徐夷。秋獮春蒐詰戎政。河漁藪畋覸農時。旣攻我車同我馬。弓矢馺還西于岐。麀鹿如山獻庭實。魴鯉在笱穿楊枝。享于明堂薦宗廟。報多稌黍流鴻禧。嶽申山甫及方召。蹌蹡釰佩嫻朝儀。臣工勒頌紀盛績。烏雲十朶鎚厜㕒。軍旅之事象以皷。刻畫不用鼉蒙皮。柱下太公臣曰籀。文惟二雅書虯螭。一變蒼帝虫鳥跡。虹紳瓊樹光陸離。詩寓規諷絶譖諂。意在忠厚非阿私。焚書求書摠簡策。老石無言臥西陲。秦之焚書。漢之求書。皆竹簡韋編。故石皷之不出。以石也。非簡策也。 雷張詎識斗牛氣。古來枉見英雄欺。張華雷煥得寶釰。自稱望氣而掘之。豊城之釰。使有斗牛之氣。陳倉之皷。獨無貫月之虹乎。英雄欺人語。每多如此。 九皷移置鳳翔學。前有餘慶後有池。一皷贋作無忌憚。辨整昭晣嗟傳師。昌黎爲博士時。請于祭酒。欲輿之太學不從。鄭餘慶移置鳳翔府學。後復散失。宋司馬池又置府學。而見失一鼓。至有贋作。向傳師求得爲人家杵臼者。復其舊而斥其贋。 敲火舂粟厄湮塞。還珠完璧神扶持。紛紛五季亂離際。劫火不敢傷毫釐。宣和玩古保和殿。大做一錯塡金絲。金兵見金不見字。爭金剔字多劘劙。宣和中。自鳳翔學移入保和殿玩古閣。鑄金塡其文。靖康末。金人爭剔其金字。愈坼裂。 靖康酷禍坐昏謬。萬古亦爲斯文悲。爲誰珍重惜拋擲。宣撫誘衷癡不癡。金將有王宣撫者。意其爲寶玩。載至燕京。而無所用。故委之泥土中。 集也元朝巨儒者。氈車載致先師祠。安置妥貼覆大廈。韓公本意竟如斯。元虞集得十鼓。置太學。設欞護之。自是雖無散佚。而打搨盛行。刓觖益甚。 下距皇明上距宋。五百年來文在玆。紙覆墨打聞剝啄。烏金搨本邀重貲。時皇崇文兼好古。博士肯許閒人窺。又有新皷屹相向。南彭篆學淘瑕疵。乾隆時禁其偸搨。又命彭元瑞摹作新皷。與舊鼓對峙。 舊皷如讀行雨卷。雲霧蔽虧鱗之而。新皷如寫美人影。瓠犀之齒靑蛾眉。定國妄引眞可笑。升菴譌僞無難知。楊愼謂得拓本於其師。盖東坡舊物。而爲六百五十七言。遂爲十詩。朱彜尊辨其譌僞。馬定國以石皷爲宇文。周時所刻。眞可笑也。 諸家噂沓若聚訟。盖自歐九疑生疑。石鼓始顯於唐。而如法書要錄，及書斷，及倦遊錄，及墨客揮犀，及湘素襍記，及東觀餘編，及九朝編年備要，及復齋碑錄，及古文苑註，及群書考索等書。多不勝紀。而皆云宣王之時史籀之書。又如歐陽永叔金石錄。則以爲有可疑三事。而書則非史籀以後人可作也。至若韋應物謂文王詩而史籀書也。如程董孫毛諸氏以爲成王時作也。或以爲秦時作。馬定國輩以爲宇文周時作也。 十皷巖巖鼻祖行。秦碑漢碣羅孫兒。韓公蘇公倘復作。摩挲石刻同吁噫。</text>
<title>示齋生</title>,<text>我有一樽竹葉酒。飮者酕醄皆濡首。我有一篇梅花詩。吟者拍案叫絶奇。詩成酒熟還自笑。獨於二事窮其妙。一觴一咏淹晨夕。淸芬絲絡流百竅。二三才俊並時生。泊泊襟抱非世情。經畹齋中坐相對。終宵更聽風雨聲。醉擊壺頭玉瑣瑣。口角流沫耳生火。不傾百杯詩不佳。天下無君安用我。</text>
<title>豐潤文廟。書贈諸生。</title>,<text>閱月征衣涴軟塵。橋門磬折換儒巾。兩楹位正瞻如在。數仞壇高入問人。夏禮冬詩吾用古。象樽牛鼎物維新。廟有宋徽宗北狩所留象樽牛鼎。今尙宛然可觀。 相逢莫道冠裳別。同是先師化裡身。</text>
<title>重陽偶吟</title>,<text>去年九日在西州。紅裙素瑟滿江樓。今年九日掩茅舍。葛巾采菊東籬下。自惜風流减年年。萸囊健人殊未然。門外不見白衣使。手中無數黃金錢。半生去作諸侯客。歸來天氣逢搖落。且對斜暉嗅秋香。吾孫莫道村酒惡。</text>
<title>長日無聊。謹次秋興八首韵。以叙秋懷。</title>,<text>虛籟蕭蕭動竹林。樓如泛艇氣森森。靑山近屋常多雨。碧樹當階自作陰。好鳥時來非有約。閑雲獨去本無心。雁書玉塞傳消息。午夜丁東四里砧。高梧一葉雨飛斜。頑忍餘生感歲華。空有策文懸魏闕。還嗟皮帛幣燕槎。故人北槎無携酒。明月南樓幾聽笳。多種東籬陶令菊。欲須重九採黃花。高捲踈簾對落暉。金風吹送晩炎微。殘蟬雨歇遲遲語。獨鶴雲來倦倦飛。天上三秋星已變。人間百世事多違。今年又負江東約。等視鱸魚政美肥。園田庭畝似分棋。秋雨春風送喜悲。謹拙何多衰老日。繁華倍憶少年時。書空舒卷雙眸暗。藥或除加一病遲。每恨古人今不見。卽看樑月更相思。焚香坐看雨餘山。積翠飛來瑞霧間。捫虱中宵談世事。騎牛白日出函關。秋風使我蘇長病。明月如人對好顔。記得夢中看哺鳥。北堂高處舞衣斑。學釰年來作小功。浮生渾似夢魂中。鱸蓴舊會非今雨。雞黍相期是古風。萬戶砧聲秋月白。南山瑞色彩雲紅。居然鬚髮皆成雪。慚愧兒孫喚乃翁。鏡裡衰顔照白頭。一年容易又逢秋。梧桐雨下驚殘夢。蟋蟀聲中助夜愁。靑瑣朝班參鵷鷺。淸江晩計任鳧鷗。賓鴻萬里來無恙。度盡金微第幾州。靑門東出路逶迤。我有田園近渼陂。種藥皆抽長短葉。栽松漸作子孫枝。家多雞犬時相守。村似朱陳兩不移。怊悵獨悲歸去賦。盤桓奚此鬢雙垂。</text>
<title>雨夜庸韓詩韻</title>,<text>竹叢蕉葉鳴漸微。孤燈照雨群虫飛。貧家具餐犯昏夜。藜藿不讓雞豚肥。人生七十亦云老。老能徒食尤奇稀。少時讀書西山寺。有僧絶粒無寒飢。設講月三飯松葉。汲泉日一開禪扉。綠瞳秋水映湛湛。玄談玉雪輕霏霏。授我丹方示丹鼎。黃耳白跗圓三圍。兟兟兒長孫又大。擧口索哺身求衣。高飛遠走計舛午。忍氣屈首空縻鞿。歎息斯人今不見。日暮道遙吾安歸。</text>
<title>出東郭。哭癡叟洪尙書返虞。</title>,<text>策蹇出東城。還疑問疾行。交情餘白首。一哭爲蒼生。目斷寒山色。魂歸集霰聲。古來賢宰相。難得愛才名。今春公臥病東郊。余數往候。故首句起想。</text>
<title>金淵泉奉賀進士回榜</title>,<text>二百襴衫次第迎。後同年看古題名。筍班簪笏今元老。芹水絃歌舊上生。仙樂珍需優寵眷。令孫賢子奉歡情。街頭扶杖觀人瑞。幸此身爲壽域氓。</text>
<title>小春一日遊南園 三首</title>,<text>多折黃花倩小童。山寒斜日酒人逢。草枯別岸還孤逕。葉盡高樓又一峯。盛世文章藏木石。暮年奇氣托芝松。角巾鳩杖閑來往。不道烟霞隔萬重。木落衡門山更遙。寒流石上未全消。秋容戌削看金蘂。詩律庚橫聽玉條。一壑淸音生後夜。數公文彩動中朝。龍鍾已覺名心盡。莫遣吹噓到九霄。棋燈山屋霰霏微。紫陌迢迢玉漏稀。向曉繁星爭北拱。經秋一雁後南飛。懷書未獻芙蓉闕。卒歲惟編薜荔衣。千首詩篇雙鬢雪。種苽無地可東歸。</text>
<title>自南園冒雨而歸。夜和韓詩韵。</title>,<text>曉來微雨鳴向夕。虛舘客歸山寂歷。僮指怕寒數遺鞭。驢蹄犖确穿澗石。木綿單袍徹裡霑。七十分甘無衣帛。隣翁憫我借雨衣。須臾觖裂冠縫坼。凍蘚黏泥圯上滑。奔雲擀墨天際劃。不知街頭漏沉沉。但覺耳邊風摵摵。冷菊踈篁幸無恙。歸來自在先生宅。臥聞簷溜瀉深更。飛泉百道聲激激。屋漏欺人透床書。晴窓舊課愁捃摭。挑燈起和秋雨詩。詩人濶達猶今昔。</text>
<title>雨中 二首</title>,<text>終日書聲金石出。迂儒八十篤程工。後人倘有安貧樂。先達居多識字雄。古屋曛黃明馬勃。片天晴碧染鳧翁。起來倚杖柴門外。過否鋤犁問老農。旬月都無客往還。閉門風雨似空山。頭將傘盖堪安坐。膓與雷鳴尙渥顔。桑戶高歌多病後。麻姑小劫立談間。幸逢聖主賢臣世。溝壑餘年可養閒。</text>
<title>夢作項王詩。覺而忘其結語。足成之。</title>,<text>西來尺劒割山河。百二關門一叱咜。龍范存亡天下計。騅虞慷慨帳中歌。江東父老呑聲盡。壁上諸侯讋伏多。帶礪丹書終幻夢。黃圖莫笑奠滄波。</text>
<title>贈筆</title>,<text>毛生本穎脫。不學楊朱悋。托此盡心交。提携白髫齕。束髮喜著書。藻采驚才俊。緖論替唇舌。摹畫傳心印。帷墻左家賦。刀矟右軍陣。縱橫日萬言。授策游恢刃。雞且從好。波折常自愼。看君已禿頭。嗟我亦霜鬢。老不棄文通。髡友乃可信。丁寧盖棺日。與子當相殉。</text>
<title>筆答</title>,<text>昔秦蒙將軍。初縛東郭氏。在漢托揚馬。至唐從杜李。玄草古今字。彤簪左右史。花鳥弄指掌。雲月入驅使。文章管世級。先輩今尙矣。漂搖四海中。束身歸之子。之子喜援手。秋毫敢惜死。賁飾閑日月。發揮佳山水。雖不立功德。開口驚人耳。字我曰尖奴。奴愛蕭穎士。</text>
<title>示齋生</title>,<text>仕宦至卿相。赫赫夸簪纓。積貲埒猗頓。纍纍黃金嬴。家室寵豢養。霄漢垂姓名。二者洵有命。非君力所營。蕭條數卷書。寔不虛我生。堯舜傳斯道。孔顔同有情。內省日充然。外物浮雲輕。秦楚不敢富。軒駟無足榮。誠哉豪傑士。康莊獨徐行。爲君歌一曲。洋洋金石聲。</text>
<title>曾孫</title>,<text>愛孫愛於子。曾孫愛於孫。愈遠念愈切。此理固難原。老人腔膓弱。嫗嫗惟慈恩。刺蝟撫其子。自道柔且溫。兒生始週歲。氣骨牛可呑。良知漸辨物。朗音初學言。繞膝及挽鬚。笑啼時一番。投依似雛鷇。扳援同猴猻。路人或見之。憐惜尙不諼。况迺爲翁心。珍重輕璵璠。譬彼嘉樹木。枝梢花實繁。自我鼻祖視。百世本同根。</text>
<title>苔錢</title>,<text>不須呼作兩戈爭。白日公然入訟庭。鶴啄巧穿方孔樣。鳥來偶印篆文形。故從石氏園中積。更向王家砌上靑。鵝眼楮皮千百輩。與他都做子孫星。</text>
<title>老溪春日 二首</title>,<text>山遊經歲又南溪。賓主相忘醉似泥。幾疊烟霞行逕遠。一城花木上樓低。午風捲雨時從北。春日留人不肯西。綠地紅天渾澹蕩。剩敎生意眼前齊。隣居擬買紫微峯。白袷靑鞵日夕從。寧遣後生求野鶩。直須先達補山龍。才名久返雙花筆。服食多栽五粒松。只有遐心終不改。水光山翠踏千重。</text>
<title>書奉李溫陽叙別</title>,<text>臥起容平適暖凉。微風簾幙午暉長。空溪不雨先含籟。靜院無花自發香。蓮酒一樽過冷節。蒲帆千里送溫陽。山行勝具從誰借。辜負奚奴古錦囊。</text>
<title>竹屋聽雪</title>,<text>君子愛竹兼愛材。傍溪爲屋覆以竹。竹本虛心觸物鳴。縱代陶瓦韵可掬。詠詩鼓琴皆淸和。最宜玄冬六花撲。密密踈踈聽可辨。泠泠颯颯聲相逐。玉珮鏗鏘落層石。松竿的歷吹虛谷。屋上聲從屋裡聽。妙理分明在幽獨。是時龕梅爲送香。一般詩料淸滿腹。窓前老鶴亦聽之。特立寒宵眠未熟。坐久音響稍細微。始知瓊屑堆於屋。君不見竹屋四序遞奇賞。夏雨來時聞急瀑。</text>
<title>懷武溪舊遊</title>,<text>在地花多在樹稀。幾番風雨一春歸。交遊夢裡黃壚酒。節序身邊白㲲衣。古洞何年移玉局。鳴泉終夜聽瑤徽。相逢却似成居士。迨此生前願莫違。成居士啓▦間人。善堪輿俶。不見信於世。落拓至老。每醉後大呼曰。我生前求明堂。</text>
<title>辛卯元日</title>,<text>成童猶善病。學語已能詩。脆薄將難保。輕明輒自危。年年生白髮。日日見丹姿。七十今朝滿。吾生未有涯。</text>
<title>過花石亭</title>,<text>先賢遺址洛閩間。花石猶存歲月閒。兩世修藏尊禮樂。一區名勝抱江山。楣題尙認梅邊老。手種如承栢下顔。三復大東天道策。亭前肅穆整襟還。</text>
<title>閉門</title>,<text>經畹先生年七十。數間茅屋閉門居。飢膓健飯能咬菜。賤分徒行不俟車。眞可愛人過去世。最關心事未成書。紙鳶竹馬群童戱。眼底紛紛一任渠。</text>
<title>毅亭置酒書室。邀雨辰，厚齋及余。酒中共觀藏書。毅亭卽山泉又號</title>,<text>山泉書屋大如斗。老樹衡門寒江口。江口新雨道少人。淸晨折簡邀隣友。小兒吹火瀹新茶。先生解衣酤名酒。殺雞作黍趣進餐。低聲屢語厨中婦。杯行絡續筆硯香。賓主爾汝無相咎。傾箱倒篋侑余歡。古畵幅幅森瓊玖。老眼昏花忽破開。時有返照明踈牖。是何粉墨色鮮新。亦以款識分誰某。丹桂輪囷紫纓垂。香露滴瀝相承受。蘭葉茗花何紛披。蟲蝕蝶捎纖可剖。三童握髮戱斑衣。一夫臂鷹牽黃狗。大幅蓮花直百金。鐵脚啄房魚觸藕。裁割西湖十頃秋。淸香百斛君聞否。固哉莫說鄭板橋。板橋自刻圖章曰靑藤門下走狗鄭板橋。畵蓮重于時。 老蒼直過靑藤手。灑然色動作拜稽。凡物詎能低此首。不圖古人藝至斯。請君爲我勤藏守。</text>
<title>讀書至夜分。戱示銀鐵兩孫。</title>,<text>兒時讀書書滿簏。老後讀書書充屋。爲蠧魚身七十年。讀不釋手書餘讀。只恨古人著書多。令我矻矻長摩挲。精衛啣石海淼漫。䳺鶉啄粒山嵯峨。兩孫燈底竊相語。埋人夜雪天將曙。寒不得衣飢不餐。雖有好書翁何與。東家老人日買醉。一更二更雷鳴鼻。掩卷大笑向兩孫。汝輩莫求書中味。</text>
<title>呈淵泉金公</title>,<text>昔聞神山在蓬山。今見神仙在人間。神仙自與凡人異。雪眉縞髮長朱顔。東墅賭詩橘枰散。西江吹笛蓮舟還。</text>
<title>呈石厓趙尙書 萬永</title>,<text>石厓文章今詩史。硯池遠挹東溟水。爲人父兄百無憂。上相賢弟元戎子。山館時唱高軒過。夔龍數公枚馬士。</text>
<title>呈雲石趙公</title>,<text>愛我大耋如黃口。見公弱冠今白首。文陛屹屹人獨立。武庫森森物皆有。監門姓名誰相識。信陵流光千載后。</text>
<title>呈經山鄭尙書 元容</title>,<text>大字詩屛荇人城。如見公面如聞聲。詩是唐詩字宋字。今人古人同時生。餘年幸酬荊識願。山月破雨溪風淸。</text>
<title>呈彜齋權尙書 敦仁</title>,<text>西舘秉燭雨雪深。東巖餞酒楓樹林。北紀南彭俱黃土。微公天下無知音。周旋同在太虛室。晨夕不必重相尋。</text>
<title>茆堂</title>,<text>茆屋汛掃點塵淸。消遣工夫潔癖名。行樂一停閒步履。誦詩千首試聰明。好風如見故人至。喜雨疑聞天樂聲。雪藕氷苽邀酒伴。山莊避暑迨新晴。</text>
<title>墨莊夏日 二首</title>,<text>檻泉過雨奪門庭。不待甁罌漱晩醒。入夜樓凉和石氣。在山人語寄天聽。雲遊到老渾搖落。野乘銷閒半瑣零。惟有數公知此意。百回相看眼逾靑。谷雨微微下。峯雲冉冉西。庚炎揮蟻酌。午睡對禽啼。棋罷幽湍滴。童喧熟果低。徘徊蒼石下。閒覓去年題。</text>
<title>墨庄再會</title>,<text>山居經雨改荒塗。斜倚溪欄似泛湖。雲將老石爲東道。蟬與秋風執左符。了無苦熱來啣篠。時有長吟答墜梧。淸簞踈簾看奕坐。傍人應作爛柯圖。</text>
<title>西湖雅集 三首</title>,<text>我似詩人孟浩然。月中乘艇到江邊。滄洲有夢來淸夜。穎上無田去暮年。宰相樓臺爭占地。漁翁家室盡升天。平生萬首慚空撚。叵耐霜髭映碧烟。蜻蛉風急不高飛。點水無多欵欵歸。酒座合籌王令帖。江光宜染陸郞衣。非關我髮憂時短。最愛君詩絶代稀。夏月色勝秋月色。豈須催喚趙知微。竹寒江碧影重重。雙鷺分飛不遠逢。趁設櫻桃邀上舍。漸看芍藥到中峯。茗濤轉作調笙細。麥氣俄成染卷濃。避雨一停高樹下。傍人應復識茅容。</text>
<title>金統制使周甲壽韵</title>,<text>萬里封侯骨相餘。太平生老樂何如。却將墮鳥號猿手。閒把魚竿釣鱖魚。裘帶從容翰墨娛。竹梢蘭葉自淸臞。小亭一笠臨秋水。疑是扁舟泛五湖。呂老歸周太劇衰。口無餘齒髮如絲。想當周甲尋常見。八十鷹揚有孰知。</text>
<title>和呈游荷令公</title>,<text>紫閣東連白閣遙。兩峯流水一中橋。踈桐滴露鳴金井。高鳥乘晴過碧霄。病骨會須秋始健。端居未必士爲驕。炎炎大界紅爐裡。秪有膓氷也不消。</text>
<title>丁卯橋中書 二首</title>,<text>東歸夜夜夢淸儀。覺後常歎尺素遲。文酒百年多上客。雲山萬里杳前期。殘梅旅舘題襟日。芳草河橋判袂時。最是玉環循不斷。一般凄絶去留思。漢斟唐酌遞吟觴。易識難忘荀令香。四座驚聆霏玉屑。八叉爭看硏瓊霜。石能耐久論交誼。書欲生輝重客裝。庭蘚莫敎童子掃。故人鞵跡在回廊。</text>
<title>姚雪逸擧人 二首</title>,<text>河舌翩翩在筆端。荊南歌曲和東韓。靑錢萬選今張鷟。白屋孤棲古伯鸞。小字酬人磨鐵閾。長亭送客簇金鞍。高標彷彿知何處。明月天中異夜看。子在燕南我海東。春來秋去羡輕鴻。韭碑遠認承家學。葵扇高揚愛士風。萬里尺書傳舊雨。十千斗酒憶新豐。明年準擬遙相賀。綾餠應看映座紅。</text>
<title>慈西橋贄詩。訪余於行舘。和韻奉贈。</title>,<text>酒煖金魚換。談淸玉麈揮。桃蹊忘畛域。蘭室得因依。永夕餘歡足。衰年好句稀。獨留名姓在。策馬又東歸。</text>
<title>別楳澥</title>,<text>寺前黃葉樹。江外白雲山。千里一分手。相看各老顔。遠遊非北學。秋夢落東關。尺素猶堪寄。南鴻歲歲還。</text>
<title>大高嶺</title>,<text>大高高幾許。遼左尙餘靑。落日無窮色。秋天有遠聽。華夷交兩界。東北接分星。故國三間屋。唉哉旋馬庭。</text>
<title>馬硏山擧人 二首</title>,<text>滿屋書聲數樹間。九街塵裡掩衡關。諸公海內相逢日。爭說詩人馬硏山。硏山瀟灑玉無塵。佳句玲瓏出愈新。多贈漢碑三百字。思君時閱篋中珍。</text>
<title>徐君靑主事 二首</title>,<text>晬日春杯勸客星。徐郞酒戶較東溟。一言頓覺襟期合。兩眼君靑我亦靑。天榜巍科地部官。錦心花骨玉團團。好書幾卷臨歧贈。時向車中替面看。</text>
<title>中秋夜。與潘秀才昇恒。步月河上。和其韵。五排</title>,<text>好月來無恙。嘉賓遇不期。天涯秋半節。河上雨過時。四海皆兄弟。良辰共皥煕。杯波翻可愛。衣露凈相宜。吳斧君應斫。張槎我有思。年年逢此夕。須誦遠人詩。</text>
<title>劉燕亭知縣 二首</title>,<text>藤花書屋夜生虹。石泐金銷括海東。翰墨欲論唐晉際。孤雲白月兩摩空。舊述今詳問幾年。君家古癖是靑氈。前身我亦山陰老。持贈劉公一大錢。</text>
<title>朱百泉知縣 二首</title>,<text>余東歸日子西爲。何似南宮拜石時。小縣不難公事了。丁寧先了漢唐碑。關海茫茫路八千。不能往聽武城絃。史官他日作佳傳。循吏儒林合一篇。</text>
<title>韓季卿秀才 二首</title>,<text>玉骨氷姿畵不如。遊行到處橘盈車。終然大有英雄相。斗酒中宵下漢書。摹來鳥足與蝌頭。干渠何事鬼啾啾。誰識韓生貧到骨。漢碑秦碣解衣求。</text>
<title>葉東卿主事 二首</title>,<text>每歲行人詩一篇。帖中名氏半朝鮮。我來大醉逢投轄。快潄君家子午泉。遠學中郞近學蘇。覃門衣鉢見高徒。佳兒亦復承庭訓。東國新傳摘句圖。</text>
<title>陳南叔贈君</title>,<text>畵妙入三昧。詩境窺三來。皎潔陳隱士。卓犖眞天才。閻吳許流輩。陶謝同裵褱。無聲有聲間。鬼神頗相猜。窮居亦讙言。故人徒傷哉。酒酣歌燕市。俛仰黃金臺。古隷極瘦勁。細楷尤奇瓌。石刻蘭亭記。了然方寸枚。春郊送遠人。人自圖中廻。歲寒欲報君。爲折隴頭梅。</text>
<title>廖伯昂學士 二首</title>,<text>半世識荊空有願。今朝御李歎無緣。詩篇已許犀心照。唔語何妨筆舌傳。文章學士撒珠璣。四牡何年雨雪霏。購得遼河詩一卷。海邦從此繡弓衣。</text>
<title>遊藥山棲雲寺</title>,<text>寺下滄江深復深。峯巓積翠晝陰陰。幽鶯出谷驚人語。老樹開花玩世心。西佛三千曾結識。東臺七十又登臨。奚囊貯得蒙山片。活火新泉坐處尋。</text>
<title>藥山贈性月師</title>,<text>無冬無夏縛禪扉。塵事何曾上翠微。淸露自澆松葉飯。片雲時補稻畦衣。詩篇在篋常留馥。經卷盈床夜放輝。認是大山三宿處。故人千里不相違。</text>
<title>藥山</title>,<text>南塘夜雨綠黏空。多少樓臺捲幔中。半抹晴雲香嶽外。一帆斜日盈洲東。河豚遠上桃花水。海燕輕飛柳絮風。村酒酤來缸面白。有時停棹勸漁翁。</text>
<title>和姜對山 溍</title>,<text>詩莫吾猶遠讓人。頹唐花鳥又今春。三冬不出全身懶。八載無秋擧國貧。菽水也甘兒供足。蓽門雖陋客來頻。詼談自是狂奴態。依舊胡荽撒一巡。</text>
<title>壬辰四月十六日入藥院。五月十二日出。</title>,<text>微忱夜夜耿先明。每入金門聽曉鶯。謏淺自慚稽古力。槁枯難沐動時榮。珍餐亟拜終身飽。賜扇雙擎滿袖淸。畢竟涓埃無報效。歸來惟有涕縱橫。</text>
<title>南城秋夜</title>,<text>黃花丹葉鬢霜餘。浪跡還同結髮初。魏闕今年懸七策。韓生何處上三書。壚頭犢鼻臨邛肆。夢裡鱸腮震澤漁。懷緖遠敲南郭隱。燈前相對兩迂踈。</text>
<title>壬辰暮秋。和雲石相公與諸公作餞酒之會於東嶽。時在座八人。而石厓公不能從焉。庸老杜秋興八首韵賦詩分屬。各要和章。</title>,<text>弱冠英華動士林。瓊柯碧樹映森森。酣歌夜室呼高燭。機務朝堂視寸陰。綠野平泉餘晩計。白雲紅葉引歸心。金門聽漏回晨夢。小雨村墟斷續砧。右呈雲石趙公鹿川川路接脩斜。錦葉離離向鬢華。達識經時無詭轍。虛心涉世有浮槎。公朝仕籍懸稱錘。暇日詩壇動皷笳。吏部風流元愛酒。淵明非獨掇黃花。右呈希谷李公 止淵蘊玉含珠逈自暉。詩來眉宇見幾微。鳴珂北闕雞人報。返節東藩駟牡飛。身似秋峯塵不染。心將止水淡無違。十年記得芝山語。咬菜從容勝嚼肥。右呈海谷李公 紀淵一着名途喩奕棋。贏輸徒爲俗忻悲。已知歐老能求士。難道坡公不合時。黃菊傍樽秋氣滿。靑山繞宅月來遲。漫天風雪安陵舘。跋燭論文耿所思。右呈彝齋權公新詩題徧好溪山。少日才名韋杜間。平步花磚登宰列。高懸藻鑑長賢關。荀香黯黯常留席。鼎說纚纚輒解顔。認想竹林豪飮夜。山王應復趁晨班。右呈羽堂趙公千首難饒一禿頭。跫蟬何物性吟秋。南湖解紱寧因病。背郭無田不管愁。霜露凄淸來遠雁。滄波浩蕩泛輕鷗。如今莫售文章價。孰爲高人買沃州。右呈石見李公 復鉉詩家結搆梓人功。五鳳樓高起眼中。竪柱橫樑森尺度。揮毫落紙運斤風。旌旗河北嚴軍令。組繡江東掃女紅。秋葉春花無限好。偏憐蕭瑟兩詞翁。右呈石厓趙公傍流別派摠逶迤。對此汪汪千頃陂。地步雍容非泛駕。天談超詣絶騈枝。求書遠客門常咽。愛畵幽人坐更移。曾到水聲山色裡。豹翁霜髮見垂垂。右呈對山</text>
<title>蘆實瓢子歌</title>,<text>楚澤之蘆高於柳。其子可實三五斗。碧色黃裡金石堅。爲樽爲𠤷隨所剖。去年六月燕南市。一瓢五十文買取。觸爪鏗鏘方響鳴。連環䍡𦌊銅絲綬。經畹山人素病渴。得此愛不能釋手。滌煩細細酌苦茗。對客盈盈傾美酒。玉泉之井藍田溪。泠然此味猶在口。東歸獨臥陋巷中。一飮一啜甘自守。掛壁時有微風鼓。萬物我亦忘情久。</text>
<title>癸巳除夕</title>,<text>兒孫守夜强無眠。云說雙眉怕皓然。莫恠阿翁先睡鼾。滿頭霜雪已多年。</text>
<title>元日示諸孫</title>,<text>新正謁祖廟。堂牖淨初曦。孫曾競扶將。頭角何參差。小者尤無畏。呼我爲老兒。趨步笑踧踖。跪揖嘲容儀。歸來不許臥。牽裾中坐之。三杯辟惡酒。一篇延祥詩。紛紛各獻壽。箇箇前致辭。歡言撫其頂。但能頷以頤。乃翁無德廕。爲家乏財貲。何物詒若曹。繩繩勉孝慈。</text>
<title>寄宿春莊</title>,<text>此余少時作。而失其稿久矣。歲癸巳春。自楊舘出候客于店舍。見壁上故紙。卽此詩。盖當時草本之流落者也。字雖略脫。然亦足以自我追索。遂抄入集中。蘡薁結子栗花稠。墟里寂歷鳴新蜩。秧豎麥熟上下田。田家五月如淸秋。田翁買醉方夜歸。松火照人開柴扉。林際牛宿露滴滴。籬邊犬吠雲依依。慇懃問客客何自。溪上知有逃暑地。爲君執爨敢言勞。蠶成少婦幸無事。揖我入之新泥房。勸我進之新炊粱。兒孫奉令堂下走。坐處竹席生寒光。是時初過獻陵雨。盤中政喜苽不苦。自言春畊今已畢。舊租亦蠲錢不取。村西喬木相公家。聯章結駟盛繁華。子孫罪謫主人死。春夢悠悠不足誇。况我今收十斛麥。欵客一餐焉能惜。但恨平生不讀書。淸語願聽明月夕。我恠翁心何灑灑。古來賢人多在野。吁嗟今日我見之。翁乎翁乎得非河上丈人者。</text>
<title>喜晴</title>,<text>流水到橋根。靑山滿縣門。連宵多雨雪。今日劇晴暄。行飯忘前路。尋詩上後園。官僮背小笈。書帙借西村。</text>
<title>遊白華菴。菴舊名佛國山佛國寺。先朝幸行時。改山名玉溜。菴名白華。</title>,<text>棧路迢遙掛碧天。春衣無雨濕飛泉。初聞佛國通人世。漸賾靈源到上巓。別院雲移孤塔影。空壇花落老僧眠。白華玉溜佳名錫。猶說先王駕幸年。</text>
<title>府吏示金華亭舊詩。次原韵書卷後。</title>,<text>公庭春草簿書閒。掾吏酣歌滿後山。一笠亭高紅樹外。兩紳泉嚲白雲間。屢豐盛事聞人說。同樂留題見石顔。遮莫秋來逢醉瑞。宴遊時復月中還。</text>
<title>書觸目</title>,<text>群童鬪散小園中。狼藉殘花滿地紅。蝴蝶黏來飛不起。好風吹送過墻東。</text>
<title>看花晩歸。次杜韵。</title>,<text>春風本無情。着樹費神巧。蒸紅眼自醉。黯香聞亦飽。小樓欲迷人。橫陳百姣好。晴晝積深雪。一徑不勝掃。巖谷隱餘芳。步屧窮幽討。歸來日未西。閉門掩靑草。</text>
<title>觀設賑疊前韵</title>,<text>枵腹無賢愚。瑣尾同拙巧。浮浮粥糜香。萬口爭一飽。抮奪或相忘。嗟來遑自好。漢積誠哀痛。倉廩罄如掃。惸獨易惠養。奸究難誅討。願爲極樂界。餠樹兼麪草。</text>
<title>送春</title>,<text>殘春惜一日。三月奈小晦。今晨與雞興。佇立西園內。鳥啼芳樹陰。悄向閒人對。花落前溪水。遠出靑山外。我心如送客。搖搖懸旌旆。相望去無跡。亦知來有會。窓間歸秉燭。終宵風雨大。</text>
<title>春夜次蠶尾集韵</title>,<text>春袖襤襂愛酒棲。認君西墅昨如泥。周官不設風流禁。晉士難將禮法齊。左手便便持子蟹。中筵縮縮舞昆雞。相逢吾亦從玆去。一百靑錢掛短藜。</text>
<title>鬪雞</title>,<text>蝶戱鷰且舞。紫陌烟花迷。長安游俠兒。家家養奮雞。雞性似兒心。心中錢戟齎。金鐵雙距利。紋繡兩翼齊。羊溝勝人者。狸膏頭上埿。望之木雞似。且養十日兮。何處可傳檄。春風桃李蹊。手中三尺鶤。兩兩各提携。長鳴較先後。植立分東西。示閒每虛啄。欲動頻側睇。猛勢疾風雨。碎羽飄塵泥。乘機撲而蹴。躍身高復低。血戰過三時。佯走環一堤。翻覆不相捨。所爭知爲奚。乍勝氣揚揚。皷翔更一啼。不如隨群雁。高擧雲外嘶。不如喚友鶯。幽閑樹上棲。何事學鬪狠。傷斃亦堪悽。隔岸鬪草女。花枝不勝笄。君看瘠土民。女蠶男鋤犁。</text>
<title>楊州雜詩。次老杜秦州雜詩韵。</title>,<text>我來山水郡。就食强名遊。老態時時睡。家書字字愁。支離將坐夏。搖落已經秋。破屋城中在。難爲十日留。先王臨幸日。官閣卽離宮。鳳綍留丹壁。鸞簫度碧空。山陵周漆水。民物漢扶風。雨露餘春草。靑靑繞郭東。橋墊䟽春水。堤崩護白沙。長官蘇弊邑。菓木潤貧家。雨暖秧針直。風輕麥穗斜。癸庚呼旣往。兆瑞敢先誇。送客東亭晩。尋詩信馬歸。雨花垂點滴。風麥泛光輝。野逕深牛跡。鄕心捷鷰飛。逋氓還啜粥。字恤勝刑威。荒年調食易。僻邑借書難。窮道心逾壯。花時酒自乾。畵分暘雨景。衣遞暮朝寒。漸看宮槐葉。淸陰覆講壇。爲客如中酒。愁來未自知。恤飢勞遠餉。攪寂惱群兒。語鄙嗤東野。眸昏憶上池。嗟哉不歸去。孤負老筇枝。</text>
<title>趙松山墓</title>,<text>從犬號松山。采薇山谷間。新榮虛賜宅。高臥不開關。墓碣精靈碎。乘輿歎息還。碧崧遙望眼。忍對阿兄顔。</text>
<title>金華亭</title>,<text>朝昏常獨往。小趣白縈廻。行入靑山裡。坐聽黃鳥來。夜深方月出。春後更花開。石澗宜銷夏。泠泠萬玉哀。</text>
<title>華陽亭</title>,<text>莽蒼沙苑樹。丹堊華陽亭。歲貢葡萄點。天連苜蓿靑。雲洲潛一角。風野降聯星。萬乘班毛物。詩人頌在坰。</text>
<title>蓮亭</title>,<text>大池無水旱。珪璧歲頻繁。不自寬千頃。那能納百源。龍鱗通遠野。漁釣聚隣村。傍有潛蛟穴。荷花出海門。</text>
<title>權都元帥墓</title>,<text>權公眞將帥。屹立陣雲低。勳業銘蒼璞。盟書耀紫泥。斬鯨鏖海上。策馬覲關西。大樹飄零盡。寥寥想皷鼙。</text>
<title>東峰古寺</title>,<text>被髮東峯臥。深衷寫石泉。蓮燈無法照。薇曲有聲傳。痛哭空山裡。狂吟大道邊。死生六臣傳。於此倍潸然。</text>
<title>山內</title>,<text>入山皆福地。世世作農家。石蜜輸王稅。銀魚上洑沙。燒雲耕菽粟。刳木浸茄苽。我欲尋源去。靑溪泛落花。</text>
<title>得麟公書</title>,<text>西國鋪金地。東林望月天。老師無恙在。尺素倩人傳。貝葉題新偈。茶甁餉遠泉。何當携我客。三笑畵溪邊。</text>
<title>憶李居士</title>,<text>志托唐虞際。身遊佛老間。少年通蔭籍。末路入窮山。釣鱖閑消遣。騎牛穩往還。向來楓嶽記。窺得管中班。</text>
<title>北漢山城</title>,<text>繭盡楊民足。東門石路光。黃雲收野井。紅腐屹城墻。保障關僧子。儲胥借佛堂。昇平今百載。誰識廟謨長。</text>
<title>檜巖</title>,<text>懶翁此歸寂。緇衲哭千羣。舍利落如雨。浮屠高入雲。近人偸下葬。古碣破中分。法吏非崇佛。强豪所惡聞。</text>
<title>靜庵書院</title>,<text>群公遊一網。古道反今時。宣室君臣契。黃河士類悲。賢良當夜盡。禮樂百年遲。黨錮東京傳。惟應泛讀之。</text>
<title>李注書墓</title>,<text>弱冠論詩道。惟君最崛强。客從棋局散。心與鬢絲長。結屋牽蘿蔦。求書賣驌驦。孤墳來一酹。雲木擁靑蒼。</text>
<title>沙川舊居</title>,<text>杯酒宗人會。沙川告大歸。忠惟懸日月。明足察幾微。異代流風遠。同隣見面稀。或云仙解去。巖窟白雲圍。</text>
<title>余將作南行。北社諸公餞于墨莊。</title>,<text>群公送我上雲岑。匹馬行穿萬竹林。遠別那堪當末路。長貧猶不負初心。爭言內甸憂方急。窃謂南民病已深。孤鶴不緣飢啄粟。碧天無路可相尋。</text>
<title>萬馬洞</title>,<text>亂峯襞積靑。往往中開野。山郛屹百雉。深峒藏萬馬。甄氏據羅季。劇盜非王者。貢賦歲焚掠。商旅日斬剮。麗祖一南征。潰裂同片瓦。餘黨伏萑莾。渠魁幽蘭若。生民念當時。惻愴千載下。今人安耕鑿。煕皥際虞夏。閑田被菽粟。遺利及孤寡。樂哉昇平像。壤歌采南雅。</text>
<title>余於三十年後重到全州。知舊多凋落。有來誦昔時詩文者。</title>,<text>靑春詞賦動江關。白首重來鮮舊顔。自喜雪泥鴻爪在。誰知華表鶴飛還。黃梅粉籜深深院。翠雨明霞淡淡山。纔罷早衙尋午睡。閒人隨處不勝閒。</text>
<title>過雨村有懷</title>,<text>雨村曾問舍。二客願同隣。宿草何年哭。飄蓬此日身。桑陰渾覆屋。稻翠欲迷人。亦有通家子。尤憐病且貧。</text>
<title>宿鍮村店</title>,<text>奔雲如急流。衆山欲隨去。蒼蒼劇飛動。久視猶在處。歸鳥恐相後。物性各怱劇。孤店聞犬吠。叢薄隔人語。喜投淸凉舍。初月牕疑曙。我非郭有道。一室當掃除。</text>
<title>凝香閣夜坐 二首</title>,<text>星芒隔水長過尺。遙天雨罷翁翁碧。樓中張燭照池中。荷輕露重時復滴。半池紅蓮半白蓮。幽香狎獵凝秋烟。月墮朱欄西風起。枕簟玲瓏人不眠。</text>
<title>入綾城懷具生 廷益</title>,<text>往事凄迷四十年。相看惟有舊山川。心同竺國遊觀佛。身是遼亭幻化仙。存歿升沉俱偶爾。逢迎離別兩茫然。松窓夜月梅梢雪。佳句寥寥竟孰傳。</text>
<title>懷州道中</title>,<text>夢落滄溟八月槎。吾行今又到天涯。篬筤谷裡尋僧寺。橘柚村中問酒家。野老鳴鞭駈鳥雀。舟人衡石賣魚蝦。道傍亦有登臨興。衰骨珊珊畏傳車。</text>
<title>滯雨懷州舘</title>,<text>樹深園屋古。風雨悸餘聞。臥內生秋草。征衣濕瘴雲。吏閑歌市酒。僮黠誦公文。信覺名州意。懷哉新使君。</text>
<title>康津 二首</title>,<text>歷盡長亭與短亭。吟鞭忽爾指南溟。天高未了鯤鵬化。道遠渾忘犬馬齡。雨入竹間疑鬼嘯。風從蘋末帶龍腥。囊中筆硏修行史。坐處呼燈記所經。不願豐年願儉年。儉年租賦或停蠲。綿將吐雪先徵布。禾未登塲趣稅田。上藥難醫黎首疾。中朝只仗簡心賢。名城頵國多寥落。十日南來一衋然。</text>
<title>望靈巖七層瀑</title>,<text>碎璧翻銀七層瀑。一層層掛綠雲間。郡中漑遠饒民食。嶺上臺高解客顔。烟雨深藏道岬寺。夕陽遙在錦城山。便輿小傘沿流下。燈火虛堂幾轉灣。</text>
<title>柳色樓和板上韵</title>,<text>冒雨衝泥意興闌。新秋雲物上樓看。身隨海雁長爲客。病似庭梧早覺寒。地主逢迎優禮數。天涯消息報平安。靑衫白髮老從事。不可無詩出錦官。</text>
<title>長城</title>,<text>晝日蒸炎曉夜淸。水村山郭氣難平。芰荷雨歇人消醉。稻黍風來犬吠聲。鄭重西州懷昔別。周遭南國笑今行。懸車謝事非吾分。八十驅馳愧友生。</text>
<title>詩山。古泰山郡也。崔孤雲嘗出守。而流觴臺遺跡尙在。州人立祠祀之。今使君小楠沈公將徧葺桂苑筆耕及伽倻石間所得詩文。合刻而壽其傳。余喜賦此詩以呈。使君與余。盖數十年神交也。</title>,<text>行至泰山郡。神交欣捧袂。座有東州客。心契自束䯻。靡靡慰征邁。把酒燈火細。虛舘憺晨興。僮使訊不替。荷池轄云投。藿塲駒已繫。明府靑雲士。我生幸傡世。朱欄逈淸晝。方秋積雨霽。沃野秀稻粱。磽田被綿穄。經史引剖判。訟牒門無滯。文章繡爲心。治聲錦可製。指點孤雲祠。筆耕推絶藝。唐季昔板蕩。斯人獨蟬蛻。抱琴歸故山。躡雲窮神詣。遺文若碎金。散落今千歲。蒐奇及巖峀。剞劂將告勩。公心出愛才。一聞雙垂涕。曩年入紅流。裵褱攀松桂。朝暮如可見。古今竟莫逮。那知素耿想。乃在炎海澨。親朋滿華中。書成詑舊際。</text>
<title>翼日又雨不得啓行</title>,<text>鄕心折秋風。旅夢驚夜雨。嗟我滯泥塗。念彼痒黍稌。天下惟使君。能爲東道主。水樓共燕坐。淹留相勞苦。盛饋侈四簋。片言傾千古。凉秋象鼻飮。一吸通肺腑。向晩有霽景。靑烟生小聚。禽鳥得氣先。天末見歸羽。</text>
<title>松廣寺</title>,<text>一爐香篆數甌茶。來叩終南古德家。庚夏坐禪新伴侶。丁年行脚舊生涯。遙村綠漲甜苽水。積雨紅沉癢樹花。大界炎炎方火宅。願公時爲演三車。</text>
<title>玉溜秋社</title>,<text>我馬能知路。山郞每習家。傍樽泉滴瀝。繚座竹脩斜。後約餘黃菊。初衣負白麻。雲僧來乞字。老筆足生花。</text>
<title>遊淨水寺</title>,<text>野樹城雲未覺秋。秋風先已入禪樓。靑山缺處來人少。紅葉圍中置屋幽。面壁有僧應北學。轉經無水不西流。相看寂寂詩燈在。屈指南湖此一遊。借得山房十笏寬。詩文隨意作淸歡。盈倉赤葉閒臨帖。繞砌黃花醉揷冠。踈磬破雲千磵曙。小燈參佛一僧寒。君歸我去如相念。顔面須從卷裡看。洞中黃葉政飛飛。溪上蒼苔一逕微。病亦遊山君健興。醉能騎馬我先歸。且將萸菊酬佳節。最愛桑楡駐晩暉。燈火郭門來遠候。官僮爭笑雨霑衣。</text>
<title>鳳川秋日。次陶詩韵。八首</title>,<text>霜露積西疇。農功訖未休。念玆勤服力。喜余獨行遊。槐柳尙不凋。踈影帶長流。深潭聚文鱖。遙灘散皎鷗。川上彼誰屋。茆茨負曾邱。倘有嚴呂伴。得無沮溺儔。干時計已違。結耦願可酬。江湖自浩蕩。鳧雁相忘不。我髮短而禿。非關天下憂。耕漁小人事。此外復何求。春畊婦子勞。秋熟朋隣娛。鳥雀聲欣欣。天曙集塲墟。良田夾遠水。喬樹依人居。芋薑各一區。桑竹或千株。自足誠傲然。相樂同煕如。壯哉魚米鄕。名縣稱扶餘。山負及海載。繮屬來趁虛。古諺非夸大。鳳翔天下無。客枕苦長夜。雨聲不肯止。若錐刺耳門。如絲繫心裡。點點滴竅中。箇箇貫珠子。閙多轉味靜。惱盡還生喜。雨下本無心。雲亦起處起。始旱必終澇。往來推一理。天意豈培傾。人情分害利。新麥想茁然。餘禾應已矣。茅舍小於舟。汎汎秋水涘。村里無腯彘。頻年設禜祀。人有朝夕憂。國無時年積。不自我先後。此歎匪今昔。疇能絶飮啄。獨奮靑霄翮。懷書字已敝。遂與君門隔。稀齡就薄廩。未敢辭往役。公賦仗鞭撻。民食恃交易。來春坐可推。十室九蕩析。願爲偓佺言。逢人勸松栢。監秋趣期會。衰翁策迂踈。晨興踏阡陌。夜歸宿村廬。微吟莆田詩。默究河渠書。省勞說火耨。興利敎水車。豳人惜寸土。塲圃春種蔬。父老獲新聞。班坐驚喜俱。折草籌歷紀。畫地成器圖。空言果見用。其樂顧何如。一秋苦恒雨。季月無凉颸。餘穫在田間。農夫未授衣。老木立荒村。烟火望依微。客至解延欵。作黍烹寒葵。酒醪隨手酌。醇厚云扶衰。雖非文字飮。眞襟相發揮。遠愧流俗兒。斯須異忻悲。有口水可飮。有手書可著。奈何捨此樂。遠來嬰世故。洊荒適遭遇。衆姦滋依附。官田漫不量。佃戶黠難語。溝瀆改前流。畦畛移舊處。野人如鳥獸。聚散無定住。奔訴擁馬前。倔强昧禮數。或稱乏王稅。又云缺農具。片言判愛憎。對面騰毁譽。我心憫其愚。徘徊不忍去。暮雨下冥冥。爲爾種麥懼。天意本好生。勤力且勿慮。小雪斂群動。孤燈息微喧。三餘得燕坐。愛靜性之偏。野屋雖湫隘。閉戶深如山。只許影相對。更無人周還。所樂問何事。在心難成言。</text>
<title>東屯省秋</title>,<text>吏飽民飢事可哀。風霜水旱奈爲災。周官劃井分溝洫。漢將屯田闢草萊。今日吾行眞病矣。一年秋氣極悲哉。歸時喜得閑憑眺。無限斜陽五木臺。</text>
<title>柬寄牙山倅 牙山人。以山訟請柬。但寄此絶句。</title>,<text>每見牙人問起居。下車初政近何如。視民堂下秋風早。太守挑燈夜讀書。</text>
<title>贈九歲童子吳酉錫</title>,<text>每與阿戎語。相呼小友名。文詞高地步。筆翰自天成。聞道慚先輩。傳書待後生。何年修月斧。壞我五言城。</text>
<title>沃江道中</title>,<text>歷盡畦喚渡船。柳絲風緩節吟鞭。灘聲遠作蕭踈雨。花氣渾成黯淡烟。浩蕩春游懷壯歲。差池歸計問閒田。官樓晩飯登魚菓。念到飢民一赧然。</text>
<title>送李寮暇歸</title>,<text>吾愛君如君愛吾。相看終日兩氷壺。金丹未信醫衰俗。粉黛從敎笑腐儒。喜趁花時歸上國。愁將米價問南都。此身願化閒鷗鳥。飛逐蘭舟過錦湖。</text>
<title>奉呈洪厚齋編修長城謫所</title>,<text>靑春縞紵動中華。學士文章古作家。競說蘭臺高地步。誰知玉玦落天涯。東山淚槁三年栢。南國行吟二月花。卽日將看宣室召。聖恩元不薄長沙。</text>
<title>道中雜咏 四首</title>,<text>安石榴花樹樹燃。風簾窣地晝如年。衙蜂壘鶯喧逾寂。引得行人一枕眠。黃雲輸入雪紛紛。磨碾鄰家笑語聞。餺飥今年供大椀。前冬凍殺老擔盆。一題詩輒一焚香。過盡棋行赴睡鄕。試徧東坡消遣法。尙看餘日抵年長。綠陰如幄覆長溪。滿路棠花踏作泥。倦馬耳搖蝴蝶翅。晩鶯聲學女兒啼。</text>
<title>九歌</title>,<text>南來再見秋風。念余舊雨。零落殆盡。而野航今又長逝矣。雖脩短之有定。奈痛悼之無涯。遂追賦誄言。各叙平生之事。庸寓未死之懷。哀過杜詩。數叶楚歌云爾。丁漁山 茂倫漁不漁水漁於山。終年無一魚上竿。半生讀書書滿腹。瘦妻弱女號飢寒。朝吟暮吟出奇語。玲瓏八尺靑琅玕。孤墳夜夜山鬼唱。蒼苔白骨縈巑岏。嗚呼一歌兮歌激烈。老淚時向秋窓蟬。朴瘤木 稚度一口快吸滄海浪。一手捉月滄海上。海底魚龍不安居。顚倒瑟縮何奔放。羡門安期兩小兒。錄圖玉舃煩相訪。茂陵不見漢使來。遺書去殉靑山葬。嗚呼二歌兮歌更長。斗間有氣時時仰。李疋漢 耘岐書如鳥篆面猴獠。詩是仙語吟鬼嘯。芙蓉亭亭出汚泥。寒松落落橫雲嶠。力排化兒爭神奇。光芒熠爍生靈竅。雨雪空山大醉臥。長夜漫漫曾未料。嗚呼三歌兮歌凄凄。草間纍纍埋年少。李弦菴 學園我有數間杉皮屋。雨聲月色留君宿。我有一卷秋齋詩。酒後燈前聽君讀。憶昔同隣喜過從。半世知音無金玉。天下難逢蔡中郞。爨有孤桐椽有竹。嗚呼四歌兮歌聲嘶。曲終膓輪鳴轆轆。金壺山 直甫詩家墳上梅千樹。樹樹開花當歲暮。小者的爍破雪霜。大者夭矯騰霧雨。月冷山空無人見。吟魂半夜來巾屨。昔葬其父今葬兒。白首又滯江南路。嗚呼五歌兮歌噫吁。吾友若起吾將訴。盧畫舫 惠卿不飮寧爲消渴死。對酒欲涸新豐市。不吟寧爲無口匏。有句不誇東隣子。舊雨燕南新月評。在唐唐人晉晉士。滑稽鴟夷愧良箴。順生將吾後十禩。嗚呼六歌兮歌聲咽。蕭蕭宿草秋風起。鄭匏園 景叔淸晨焚香坐賦詩。向午扶杖來觀棋。二事排日日不給。八十老翁忘飢疲。二十多病瘦如鶴。三十濩落鬚成絲。風雨寒暑鎭相過。世間愛我非公誰。嗚呼七歌兮歌不成。家居欲罵安陵兒。曺書隱 汝秀子如不來吾卽去。茅閭纔容兩箕踞。傾囊倒篋出愈多。傍人或問何所語。上溯邱墳典謨書。下窮草木虫魚疏。束髮交情成禿翁。相逢每驚東窓曙。嗚呼八歌兮歌甚悲。樹下耦談靑春著。金野航 學淵破屋二間西山隈。一間菊花一間梅。坐臥起居不暫捨。菊爲酒料梅詩材。醉後題詩字如掌。滿紙英華森瓊瑰。玉樓倘求新扁額。肯遣此輩留塵埃。嗚呼九歌兮歌難終。慈母九十號哀哀。</text>
<title>明日將作溫泉行。是夜雨過月明。</title>,<text>蕉竹園深隱小堂。者番風雨送新凉。棋關一着心全細。書到重溫味更長。有病得閑還可樂。無功求食最堪傷。官僮也解淸消受。時向中庭踏月光。</text>
<title>竹兜子</title>,<text>竹兜僮脚健。快意欲無前。自濟山遊勝。尤任病體便。緩涉仍行飯。微凉遂坐眠。曩時昧此味。來往只揚鞭。</text>
<title>過盤亭嶺</title>,<text>白雲如奔馬。馺沓奪前路。路迷不知高。漸學猱升樹。行休聽喘息。性命寄跬步。幸玆半日晴。過嶺無顚仆。脩淙激衆括。落景懸匹布。深松豁遠眺。一川環小聚。秀穎沒去牛。平疇倦飛鷺。年豐好氣色。雞犬少驚懼。雖未飽溝壑。自足供田賦。我行如是觀。所經噩夢寤。</text>
<title>溫泉</title>,<text>鼎爐交水火。槖籥換陰陽。溫井流何沸。蕭邱燄亦凉。靈源呈地寶。妙用著醫方。陶說消風痺。劉云滌濕瘍。悍湍知白礜。臊味卽硫黃。妄矣甘泉漢。荒哉繡嶺唐。魚龍森玉刻。羽衛宿巖廊。靜俟瑤池信。潛窺粉澤香。聖朝非衍樂。上藥備疴痒。英廟曾臨幸。光陵肇供張。川原開輦路。樹木護宮墻。曲檻雕荷芰。餘波漑稻粱。跳珠通一派。甃碧設重房。掛榜登賢士。蠲租慰近鄕。吾王無疾病。古殿有輝光。共湢誠干禮。咸穌許禁章。董董疑向燎。慄慄試探湯。幸我三宵浴。夬除千日瘡。積根澆赫暑。良劑謝元霜。自覺蛇皮褪。休思鳥爪長。豈愁痂盡噉。都忘癢成狂。皎潔還肌骨。淘湔及肺膓。沐恩眞浹洽。涵德儘汪洋。灌頂楊枝露。沾唇玉椀漿。吟呻歌浩浩。跛躄舞蹌蹌。更願覃嘉惠。寰區濟夭亡。</text>
<title>慈雲寺留別諸公</title>,<text>車馬橋欄上。遙遙認角巾。東風無限路。西日兩歸人。坐爲牽裾久。詩從叙別新。回看雲樹隔。只許伴靑春。</text>
<title>入錦山。書呈地主李學山明府。</title>,<text>穰穰原野媚秋晴。女悅男欣見歲情。行部雍容如攬勝。臥仙才足答升平。繭絲保障新羅史。馬弁興亡古錦城。六角亭欄紅樹下。逢人恨不對紋枰。</text>
<title>梧臺賞秋。拈唐人韵。二首</title>,<text>城北城南在處山。終年難得暫時閒。筍輿致我誇先到。菊酒留人禁趣還。不辨馬牛川上下。忽聞雞犬竹中間。齋郞幕客同蕭瑟。乘月何妨夜叩關。原隰馳驅病未能。千莖鬢雪片心氷。詩筵悵望仙城宰。講榻虛徐內藏僧。夕照東臺多樹木。故人南國半邱陵。歸時嶺上天風起。疑有蘇門坐嘯登。</text>
<title>東陂秋泛 二首</title>,<text>夜雨新添一尺秋。村童相喚學操舟。稻田被野餘波濶。竹樹環堤倒影幽。遠客不來看日轉。好山將出待雲收。商量此地堪終老。剩釣魚腮種橘頭。到處無謀盖首茅。小航柁雨向平郊。長風掩冉回塘口。落日崢嶸古木梢。歲暮田園懷獨樂。身閑樵牧許同巢。沾衣墊角歸何晩。不爲街童作解嘲。</text>
<title>西高寺</title>,<text>黃方高處有層臺。坐看滄溟不滿杯。北斗近人天一握。西風欺客鬢雙摧。雲將赤日垂垂下。潮送靑山點點來。見說靈湫祈雨夜。驚聞禪室撼𣟴雷。</text>
<title>題峻上人壁</title>,<text>石磴穿雲轉幾回。秋泉晶澈落崔嵬。高僧不受閑齋供。只有黃花繞砌開。</text>
<title>山中斲碑石者甚多 二首</title>,<text>椎鑿年年隳碧峯。爲碑爲碣細磨礱。眞忠實孝多如彼。知是當時比屋封。人事名爲諂鬼金。半歸文苑半書林。如今有道應無幾。未信中郞不愧心。</text>
<title>拈燈下草虫鳴。賦秋懷。五首</title>,<text>河樹響蕭摵。河流弄鮮澄。遠稼收秋岸。夕照生寒層。棲禽入叢薄。歸收度邱陵。始出將散悶。對此懷復增。還來掩孤舘。蟋蟀唫幽燈。少年不窺園。滅跡東林下。秋山滿室廬。盡日書獨把。飢寒信敺人。遂爲浪遊者。支離尙遠役。初心甘在野。天涯夜何長。屢起聽代馬。行行復行行。遼野令人老。風雨在呼吸。日月淹塗道。我來問何事。愧玆眉髮皓。側身歎飄蓬。策勳非橫草。獨無家室念。攬衣寒霜早。河伯瞠海若。天鵬夸壤虫。莊生作迂論。十載誤乃公。囊書五入燕。素學猶顓蒙。未能刮人目。强言恢我胸。拳山與勺水。局促思我東。日暮僧檐下。翳然寒華明。數客亦已歸。孤鍾時復鳴。閑人愛靜寂。吟罷難爲情。夜雨無多作。空廊有餘聲。顧影欲成語。燈火秋崢嶸。</text>
<title>詠蟬 二首</title>,<text>玄蟬抱綠樹。知是近淸秋。一聲滌我熱。一聲起我愁。聲聲鳴不已。斜日照高樓。念君枝上露。饞涎口外流。鳴蟬曳西風。數峯明夕照。餘靄沐叢薈。踈雲破靑峭。恃杖陟高邱。天晴舒一嘯。燕雀喜頡頏。麻菜奮繞繚。翳然歸宿處。有若聞心妙。</text>
<title>丁酉初秋。寓硏望月寺。二首</title>,<text>迢遞東臺上。新凉媚晩天。亂山遮古寺。秋樹送長川。獨坐耽詩境。重來悟佛緣。石寮堪借榻。今夜抱雲眠。熟枕晨鍾喚。生衣夜雨催。時聞幽鳥語。如得遠書來。巖壑陶靈性。雲霞寓別裁。小樓延曠野。霽色上堦苔。</text>
<title>新平村舍 二首</title>,<text>雞頭點水肉生香。鴨脚搖風葉墜黃。蟹籪魚筒秋十里。水晶堤外夜來霜。薄暮苽丁抱蔓歸。踈籬秋暖聚虫飛。晨炊午饁渾無暇。中婦挑燈夜衣。</text>
<title>笠屐詩</title>,<text>去年湖南買篛笠。今年嶠南買桐屐。二者恰稱田舍翁。天涯歲暮歸不得。蕭蕭秋雨暗江村。深深夜雪埋邱園。杖藜喜赴隣社飮。尋梅遠敲山僧門。身猶康健性山野。亦以貧故無驢馬。公然棄我閒居樂。晨夕束帶風塵下。東坡小像大仿似。官僮拍手諠如此。春來更截一竹竿。小艇去趁桃花水。再疊曰歸曰歸年復年。默念餘生幾兩屐。少讀群書名未成。晩遊諸侯戒在得。世間安有朱陳村。心中獨營將就園。未信虞卿騁辯說。擔簦躡屩登王門。我家松楸維揚野。無田卓錐庭旋馬。蔬蕨折來春磵中。橡栗拾去秋山下。一屐一笠貴何似。冒雨跋泥多於此。此服自是耕漁流。從今不須憂菽水。</text>
<title>作笠屐詩後數日。羽堂趙公書索桐屐。又疊前韵奉呈。</title>,<text>趙公有癖如阮公。書來遠求遊山屐。笠屐詩勝笠屐圖。微吟百回行得得。家在西江江上村。幽樹好石眞名園。三月四月飛花雨。禿尾石首來江門。入卽東山出綠野。主不巾車客無馬。有痕錯落靑苔上。有影婆娑明月下。來時行色去時似。我輩閑人樂爲此。皮陸裵王舊唱酬。文章得助佳山水。</text>
<title>又疊笠屐詩韵贈心田</title>,<text>文章眩世翠翠毛。富貴縛人猩猩屐。達觀於此眼最明。失非爲失得非得。安得臨溪背山村。亦有苽田與栗園。傲然終歲自食力。詎能曳裾公侯門。朅來炎洲去朔野。前身恐是長行馬。卽事索米蓮幕中。初心著書茅簷下。臧糓亡羊兩相似。君未歸時我游此。明年不踐携手約。有彼琴湖滔滔水。</text>
<title>西山煉藥。九日乃還。九首</title>,<text>山中十月始微凉。霜雪郊原旣滌塲。人伴白雲巖底宿。天留黃菊佛前香。今來此地非生客。昔爲吾師記影堂。坐久儼然參講說。楞枷一卷在經床。默老遺眞何處尋。龍公初地鳳棲深。冏窓愛日溫敦坐。落木寒泉寂歷吟。客有新方能煮石。官無餘俸可鋪金。前身我亦禪和否。竹倚蒲團愜素心。山北山南蘀木風。秋峯繞榻碧叢叢。寒花自發無言地。明月相隨不寐中。後夜聆觀多妙悟。上人居處本虛空。長詮短偈從求益。笑作禪家賣菜翁。丹房瀟灑絶塵氛。只許爐烟漾簟紋。欹枕泉聲終夜雨。捲簾山色詰朝雲。重尋舊課虫魚註。相忘新交麋鹿群。九節鳩筇雙豹舃。松風嶺下古陶君。老釋自言忘夏臘。跏趺終日閉禪扉。眉毫數寸寒成雪。手卷三編夜放輝。園實歲充天女供。山雲時補水田衣。壇前講柏曾栽種。見說如今已十圍。山居冬日亦如年。少病多閑喜息緣。棋訣自從谿老得。丹書應有洞賓傳。寒花委地蜂歸國。霜菓懸空鼠學仙。八十野翁家計足。兩甌糜粥一床眠。西樓鍾歇更無喧。掃地焚香度曉昏。馴鳥聽經呼弟子。遠山參座視兒孫。溪流老石如相語。僧去寒松覺自尊。只是閑忙今異昔。人間本有一芝園。長松萬樹竹千竿。裡許茆庵只一間。坐處指端生白月。來時脚下散靑山。雲中擊磬僧初定。石上觀棋客未還。却病延年猶後事。煉丹先得半仙閒。白雲紅葉覆𡾓崚。努力吾行到上層。眞箇山容觀十月。嗒然天籟聽孤燈。諸心盡息應成佛。寸髮無餘可號僧。自是靈源通一逕。前人登處後人登。</text>
<title>冬至</title>,<text>雷復逢南至。陰凝破北荒。令辰名亞歲。君子護微陽。玄酒味何淡。黃鍾律最長。吹葭乘協氣。添線測容光。豆粥應傳楚。梅詩憶在揚。未聞風觱發。希見雪飄颺。謹爾書雲筆。存吾告朔羊。天心占一索。則百頌周王。</text>
<title>德隱丙舍詩 三首</title>,<text>衰齡不欲謝朋簪。久別那堪玉爾音。喜有尺書邀丙舍。行隨斜日入西林。百年松長湛恩露。五世碑新罄俸金。爲子爲孫當若是。承家志事肯堂心。隔牕晨霰聽微微。老樹庭空人到稀。冬暖田園還草色。山深井臼亦天機。子魚佐酒江中出。奴鴿傳書日下飛。愛爾歲寒携手約。一邱一壑欲相依。山中有地起樓臺。陶柳門深蔣逕開。松籟自邀高士愛。梅香如見令君來。家藏古簡挑燈讀。僮背城酤踏雪廻。到處淸狂渾似舊。愼無多勸次公杯。</text>
<title>同社夜過</title>,<text>雪盡空庭見紫苔。故人鞋跡帶春回。便儇宿鳥窺燈影。珍重殘梅點硯臺。海國官寒垂白去。沈家山遠送靑來。同時屈指秋齋社。不向中原借別才。</text>
<title>再拈前韵</title>,<text>陟里番番滿院苔。筇枝掃雪字縈回。虛光髣髴生丹室。春信參差報玉臺。孤鶴應門佳客至。三鴟將命好書來。隨時飮啄閑行坐。便養人間百不才。</text>
<title>雁陣 七排</title>,<text>冥鴻次第集長川。霜落衡陽九月天。幾點縱橫菰葉下。數行排布荻花前。蕭蕭半夜聲相應。歷歷平沙勢却圓。人世網羅誰得避。羽虫機變爾堪憐。鸚雖鼓舌終難免。翠但文身竟莫全。散亂枯枝爭宿雀。紛紜荒野聚飢鳶。天公故作參差理。物性猶多巧拙偏。水國啣蘆懷妙計。寒門隨節結長緣。斜衝暮郭蒼蒼雨。直破秋空澹澹烟。飛不離群知所向。來如有約未曾愆。潛蹤每襲漁歸渚。信地常占穫罷田。戰蟻經綸成進退。長蛇首尾互鉤連。方方正正分門戶。弟弟兄兄辨後先。萬箇囊圍濰水畔。五更兵伏蔡地邊。陰山獵騎虛鳴鏑。楚澤虞人浪控弦。活法依俙開野壘。奇文彷彿見星躔。奴於外面恒爲警。大者中央穩作眠。魚浦晩雲嘶淅瀝。馬陵寒樹度聯翩。悲音半雜胡笳動。客信還同羽檄傳。高擧滄波能遠害。蜂衙不可語同年。</text>
<title>笑指蘆花月一船 七排</title>,<text>釣璜休說太公賢。常恐熊彲世夢牽。翁獨此間留素好。客從何處問靑編。誰知泛泛隨流水。請看蕭蕭映遠天。江湖萬古餘孤月。家室平生寄一船。捲釣蘋風梳鶴髮。忘機蘆渚伴鷗眠。欲酤綠蟻無時醉。去賣金鱗不數錢。有客紅塵敲往日。驚人白鳥破寒烟。紛紛劉項爭雄際。歷歷唐虞揖讓年。揚扢豈堪今古貫。逢迎猶恐姓名傳。</text>
<title>老妓 七排</title>,<text>憶昔儂年二八時。靑樓才色兩兼之。輕塵不動凌波舞。妙曲爭傳折柳詞。彩閣春風迷蝶夢。銅臺曉日照蛾眉。光陰倐忽紅顔改。身勢飄零白髮悲。山杏落來經雨蘂。海棠攀盡隔墻枝。盤龍寶鏡行當賣。駿馬佳郞坐失期。半枕久空粧淚積。重門常掩土花滋。閑愁每被新鶯喚。往事猶餘老婢知。北里秋娘添重價。東山明月擅嬌姿。天寒翠袖偏蕭瑟。悔不兒時學繭絲。</text>
<title>秋雨南園</title>,<text>强項籬花不肯昏。淡霜微雨自生痕。北窓古宅南山下。九月深杯五柳村。歸去烏衣留匾額。歸來紅葉喚詩魂。扶携始上蠶頭望。枉把千金買一園。</text>
<title>遊華藏寺 八首</title>,<text>落景迢迢獨倚樓。天長野濶二江頭。身閑自積蕭條感。年暮還尋少壯遊。過水彤雲含薄雪。滿山紅葉送餘秋。僮肩襆被翁扶杖。巖寺林莊到處留。寒峯萬笏擁官樓。笛語飛來菊部頭。沙苑風高聞馬汛。石橋水淺見魚遊。英雄晩節依禪夏。道學初心聽奕秋。只爲平生詞賦在。鴻泥無處不痕留。房中歌曲上經樓。絃尾泠泠續管頭。各妓能知才子語。高僧多與酒人遊。生當爲樂行乘月。老不勝悲坐送秋。記否西湖打魚日。一帆風雨下仙留。亭亭行遍坐樓樓。水淡山枯悟筆頭。月出有時懷獨往。家居何事罵同遊。偶參石佛輕千劫。盡滌菁田快一秋。文字緣中歌酒業。此生多半被勾留。霜落平郊月滿樓。石如人立古橋頭。鄰家酒熟邀元亮。壟畝身安羡少遊。方外朋交忘夏臘。城南射獵屬冬秋。看他擲米成砂處。狡獪麻姑也暫留。不裁詩句不登樓。凍石癯雲向白頭。先着崔生爲地主。泠然鄭圃問天遊。庭禽啄粒蕭踈霰。杯蟻浮花灧㶑秋。未遣淮兒歌一曲。小山叢桂尙淹留。靑衫紅袖間高樓。豪士多於扇聚頭。今世有誰容曠達。名山不如足遨遊。魚羡釣罷東湖月。雉雁盤登上峽秋。隨分起居閑飮啄。是身天地任行留。三日餘音繞石樓。樓頭居士善歌頭。斯言楚國誠難和。若屬陳人肯與遊。無限事惟棋觀世。不平時或劒鳴秋。知寮打困行童鼾。坐看爐中芋火留。</text>
<title>丁酉秋寓硏望月寺</title>,<text>疇昔禪扉報解關。野人來坐夏餘閒。隨身夜月能傳影。到處秋花可破顔。舊雨倘招今雨至。前丁那識後丁還。入山喜有師資益。如在先生長者間。</text>
<title>西臺賞花</title>,<text>中園無處不相尋。花似嬌姬惱客心。一㨾顚狂多事蝶。百般偸弄薄情禽。風飄亂雪迷淸晝。雲護殘紅釀小陰。山北山南殊早晏。數家門巷綠沈沉。</text>
<title>漢北春賞 五首</title>,<text>風湍颯颯度溪陰。僧磬迢迢出石林。偶與故人來郭外。漸看花樹入山深。陽春饒我昇平像。杯酒還他少壯心。回泊去年滄海上。玆遊時向夢中尋。春月盈盈破夕陰。雨絲風絮宿中林。憑陵五白逢年少。閱歷千紅到夜深。京國江湖嗟浪跡。死生離合見知心。蒼苔古壁題詩徧。留與遊人到處尋。午暄如醉釀微陰。隨意閑行到遠林。水是淸音忘味久。花惟馨德入人深。商顔對奕寧逃世。潁尾求田不負心。天下誰能容我輩。只敎明月夜來尋。一箇人家一洞陰。種桃無數各成林。村狵不吠靑山靜。略彴相通流水深。樹樹花開皆沒骨。峯峯雲出本無心。平生喜讀淵明記。豈意身親此日尋。積翠微霄靄晩陰。忽來斜景媚東林。杯從酒戶無多少。詩似靈源有淺深。石上幽泉聞子珮。花前老木見余心。讀書舊地相隣近。手種靑松今十尋。</text>
<title>宣生餽金村新菸</title>,<text>三登名菸天下無。魚口社塘皆僕奴。西京賈兒刀如雪。霏微剪刷紅毛駒。巧者傳種畿東野。以韓蘇文混班馬。中含氣味自淵霄。外看英華不上下。宣生知有嗜痂癖。餽我一筒秋烟碧。昂鼻向月象噴嚔。芳澤無鹽眞刻畫。憶昔西遊今十禩。餘香尙在牙頰裡。小事翁亦不糊塗。一歃能辨中冷水。</text>
<title>戊戌送春日。士浩約余遊燕巢亭李氏園。五首</title>,<text>送春如送客。遠出更依依。野逕深紅雪。衡門向綠暉。新詩聊自詠。舊雨會同歸。江漢鷗波濶。相看兩布衣。背郭王孫宅。名亭古燕巢。田園千戶等。花竹四時交。蠟屐心知癖。藏書足解嘲。過從風雨夕。一壑許誅茅。鳳尾庭前栢。蠶頭屋後山。兒勤扇枕職。婢黠拾樵還。老婦工謀酒。微官易乞閒。平生安士浩。堅白尙人間。兒孫陪杖舃。僮僕負棋枰。草沒靑坡路。人從南子城。榴書餘雁爪。柑酒聽鶯聲。賓主皆眞率。山厨野外行。秋齋留一諾。經歲乃相過。野水橋頭濶。雲山郭外多。禽聲添睡味。花影亂棋波。種樹書猶在。難言奈老何。</text>
<title>陪石厓趙尙書點漕之行。泛船拈韵。三首</title>,<text>黃帽招招發棹歌。澹風踈雨曉來多。登樓古木承朱景。留客深樽對碧波。萬卷少時懷宿業。扁舟旬日喜重過。群童任學鳧鷗浴。欲濯塵纓奈老何。荷葉荷花處處歌。前朝游燕此中多。黿鼉古窟香沉雨。鸛鶴群峰翠蘸波。孤石向江微逕在。遙空閱世片雲過。相逢莫道緣詩瘦。我輩光陰異沈何。東船西舫遞長歌。卷幔靑山雨後多。鷗鳥身居寬世界。漁人家占少風波。倘能爲酒平生飮。安得成仙御氣過。百罰陳君承謬愛。軍曹休復問誰何。</text>
<title>十三夜月色甚佳。書示尙孫。</title>,<text>匏蔓經霖在。踈籬颯有風。開門臨水上。看月近秋中。汝亦諸侯客。吾今八耋翁。豐南三百里。歸日又怱怱。</text>
<title>中庚日南莊再集</title>,<text>山深炎暑不生驕。皎潔星河夜轉遙。洞有丹霞忘兩爨。泉如玉液灌三消。長貧子固甘咬菜。篤老吾難力負樵。痞碧自憐餘舊夢。夢中時復躡雲橋。</text>
<title>送尙孫入燕</title>,<text>送汝遊中國。朋知數竹林。家傳觀樂記。囊有買書金。歧路一分手。山河萬里心。翩翩潘繆士。秋夢也相尋。</text>
<title>重過燕巢亭 四首</title>,<text>南塘櫻宿約。又到故人家。白屋依山小。靑蹊負郭斜。難忘馮異飯。快飮盧同茶。鄙事猶筋力。從君欲賣瓜。杞菊盈方宅。官閒作老農。深山消旱氣。新菓飾村容。幸不題門鳥。還宜起酒龍。子眞居谷口。裙屐喜相逢。公孫能樹藝。孺子解尊師。抱瓮雲生處。抨弦雁落時。分花知仲癖。遺麥及隣飢。歲歲皇壇拜。家風見在玆。客散虛樓逈。群峯赴一窓。草香蘇病馬。杏熟守馴狵。騎射官前部。圖書購上邦。偶因行飯去。落日滿滄江。</text>
<title>陪石厓趙公再次點漕 二首</title>,<text>楊柳依依芳草生。元戎旗隊早暉淸。樓臺笑挹靑山色。舟楫睡來細浪聲。渚落一層高斷岸。沙明十里抱春城。菱歌怳出人間世。極目烟雲不盡情。佳期南浦白蘋生。半日携隨十分淸。遠樹村邊皆野色。夕陽樓下盡江聲。詩尊向晩重移席。漕颿因風利泊城。從古漢濱裘帶興。渚花汀鳥摠多情。</text>
<title>和呈薑山李公 書九</title>,<text>擧杯呑月短長詩。對客挑燈剝啄棋。老去苦纏雞肋障。平生踈絶虎頭痴。昔人跪履逢先輩。近日操戈任小兒。王氏論衡非異寶。中郞獨斷在同時。向日有一士。以余宿稿爲己作。而斤政於公者。公言之如是。</text>
<title>對山與趙又峯 煕龍 邀余遊甘露古寺 二首</title>,<text>徑深猶見屐痕苔。記否看花緩緩廻。榴夏苦炎新葛帔。茗泉甘露古香臺。參同實事儒仙釋。一段淸緣現過來。逃酒避詩成懶習。靑春誰愛掞天才。霽景森沉滿院苔。千章濃綠四環廻。偶看畵册論詩卷。鼎坐南園上北臺。雲液自從泉眼滴。竹香時過酒鄰來。待佗明月松間照。語到無才卽是才。</text>
<title>山寺。謹次石厓公寄示韵。</title>,<text>樓後靑山在。樓前白水流。我來師去夜。明月滿中樓。師影我見之。我聲師聞不。千里爲行脚。四年作園頭。古今同寂寞。更無一人留。寄宿聾山影堂</text>
<title>立秋曉起。月色甚佳。</title>,<text>犬吠向虛空。寥寥深巷中。老人看曉月。破壁入秋風。萬事須行樂。餘年廢坐功。槐花落如雪。金屋四鄰同。巷西大槐數百歲物也。每花時隣屋皆覆金屑。</text>
<title>送趙羽堂侍郞副价之行 二首</title>,<text>都門冠盖影翩翩。車上行人望若仙。趙璧久聞天下寶。燕金多購篋中篇。遼山夢斷三旬雨。薊樹秋生六月蟬。玉蝀橋邊消夏好。白蓮無數間紅蓮。玉節珠纓向曙暉。出壃行色最光輝。乘槎政借南風去。曳履應從北斗歸。古道交人留縞帶。新詩華國繡弓衣。支離暑溽休言苦。猶勝關河雨雪霏。</text>
<title>燕巢亭送秋日。庸宋人韻。</title>,<text>雨送殘秋淸路塵。溪山憀慄一番新。滄波落日翩翩鳥。紅葉遙村歷歷人。醒後今身前世夢。區中來日少名春。時年萬事摧頹盡。語到登臨捷有神。</text>
<title>七月晦。會燕巢亭。</title>,<text>荒道經霖在。看花客又來。步隨佳境轉。衿向暮天開。古樹依因屋。秋江不滿杯。西湖三十里。兩岸鎖樓臺。</text>
<title>贈鄭生夏園 芝潤</title>,<text>讀一新詩首一低。滔滔渾似决河堤。惠然顧我蓬蒿逕。久矣憐渠枳棘棲。五嶽眞圖歸指掌。九經文術屬筌蹄。秋來有夢堪澆渴。瓊液冲融和碧泥。</text>
<title>菊枕</title>,<text>老圃幽居洛山麓。四揷藩籬皆種菊。雨露三春好培栽。秋來忽作黃金屋。曾謂此花可佩服。養性延年著譜錄。我有風眩藥無功。醫云枕菊當差復。會待天寒開畵意。其採其摘任山僕。堆黃是貴紫紅賤。日日秋光三四簏。殘英得保先天氣。最宜陰乾不宜曝。初成一枕腹膨脹。木綿圓囊連數幅。縱有餘花也添補。纔經一宵三分縮。外面自是等閑物。中心別有淸新馥。乍枕疑入衆香國。高臥不羡甘水谷。異效信然輕一身。新功漸次明雙目。頭裡邪風不敢作。滲沾體髮同齋沐。枕上往往夢淵明。栗里淸韵如可掬。凭時月照閤中梅。憇處風生階上竹。淸人氣魄利人病。品題花中高在孰。楸枰梧几但文飾。豈有淸芬曁案牘。始知君子類斯枕。馨德分明在幽獨。薰炙怳覺臭味長。依凭却令邪氣伏。枕兮枕兮君子枕。永言親之享淸福。</text>
<title>數客夜過</title>,<text>巷樹杈枒葉盡飛。月光如水入衡扉。一間房室半黃卷。數個賓朋俱縞衣。誰把彩毫干氣像。自拚衰骨耐寒饑。相逢漫說漁樵計。蕷栗荒山盍早歸。</text>
<title>燕巢亭九日</title>,<text>燕巢亭在南山口。九日登高與子同。一徑紆廻楓樹下。兩人相對菊花中。催呼白酒酬佳節。强揷茱萸笑禿翁。無限江湖歸帆影。有誰能見季鷹風。</text>
<title>十日又賦</title>,<text>郊原南望意差强。松栢城東轉蔚蒼。一帶徒梁秋後水。數家砧杵夜來霜。到門自識裘羊徑。入室疑聞蘭麝香。籬有黃菊樽有酒。對君今日亦重陽。</text>
<title>東庄雜詠</title>,<text>山中客不去。春月滿園林。流水自生影。好風如有心。端居宜地僻。幽事足更深。杯進且高詠。爾音無玉金。</text>
<title>石瓊樓</title>,<text>邃林通夕照。遙瀑失鳴蟬。數客人間雨。孤樓洞裡天。含杯山翠下。揮麈石屛前。向老多高興。尋詩十日連。</text>
<title>憶主人</title>,<text>往來俱意境。遊賞不因人。相看山無厭。多聞雨有新。鳥繙題後葉。風曬漉餘巾。豈復修邊幅。流連自任眞。</text>
<title>和善容</title>,<text>白屋蕭蕭隱翠微。主人多病出門稀。五更古木生虛籟。臘月寒花動活機。筆下虫魚隨意化。眼前鵬鷃盡情飛。數君好事頻來往。山水中間得倚依。</text>
<title>秋齋淸夜</title>,<text>玎璫槐子響高枝。街月生香賣菊時。書守庚申燒燭短。郞潛卯酉出錢遲。片言折獄炎州績。一字推師白社詩。破帽瘦驢功行滿。仙舟應借好風吹。</text>
<title>客有邀余以北郭之勝者</title>,<text>流水平臺古蕩春。武陵西望種桃隣。棲岩白衲雲中老。繞郭靑山雨後新。適意炎凉七八月。會心朋友兩三人。淸宵月色豐年酒。盍往遊乎車命巾。</text>
<title>秋遊 二首</title>,<text>吾莫蛩蟬者一流。了無情恨善鳴秋。菊猶在座涓涓飮。人輿同歸黯黯愁。舊雨裁書催出郭。遠山如畫更登樓。靑春爛用長門價。不向江湖買小舟。園荒木落屋三間。中有衰翁對醉顔。少日無難超陸海。今年有福見廬山。棋枰十九輸先着。酒債尋常說後還。庾信誰知詞賦客。白頭蕭瑟臥江關。</text>
<title>戊戌暮秋。過休巖新亭。信宿賦詩。六首</title>,<text>石古雲常宿。江寒雨又聽。赫蹄邀舊侶。燭跋坐新亭。門巷通漁艇。林園象宅經。君詩老更進。萬選一錢靑。氷心輝映雪霜姿。濁世逢人反見疑。片帆江湖偕隱約。一燈風雨對牀時。菊猶可掇須沽酒。石不能言合贈詩。爲是少年來往地。汀魚沙鳥摠相知。扁舟將辦五湖行。漁弟漁兄兩鬢明。蕉鹿隍間談舊夢。蓴鱸江上聽秋聲。靑雲不問浮家處。黃帽能傳識字名。軒駟極知非我分。軟紅堆外稅餘生。落葉歸根竟復逢。卅年陳迹語重重。著書滿屋身仍老。食力無田意轉慵。棋壘可觀三帥獲。醉鄕何羡五侯封。登樓小雨明斜景。江色迷離海氣濃。秋序忩忩孰禁徂。籬花園葉計糊塗。無錢乞與韓知客。有酒呼來李夢符。喜向雲山靑眼目。悔將書史白頭鬚。長腰上粒江心水。糜粥南烹軟似酥。西爲纔返又南徂。執手成言委道塗。荒歲資身鎔蠟飯。痴人謀事啄禽符。岕茶久啜憐調肺。浙菊新移訝有鬚。雪後且留江獵約。登盤氷鱠点鐺酥。</text>
<title>冬雨終夕。燈下隨筆。四首</title>,<text>回頭萬事總成空。玉殿香烟一夢中。最是餘生無恨痛。三河城上哭秋風。街頭白日竊鉤金。郭外縱橫虎不禁。堯舜君民非我事。一生虛負讀書心。不遇周王卜獵時。渭川漁父有誰知。問渠八十鷹揚手。何似西窓一局棋。寒泥滑滑壓柴門。烟火蕭條雨滿村。異日列朝詩小傳。誰知飢死趙芝園。</text>
<title>休巖亭冬日 十首</title>,<text>江外千峯湧雪濤。寒烟斜日見纖毫。開門已喜斯人在。憑檻方知此座高。凡楚紛紛觀奕局。參商落落戀綈袍。淮山桂樹招難及。應煉丹圭切玉刀。江干氷合不鳴濤。吹入爐頭煮白毫。小疾何妨長夜飮。微官仍有布衣高。後生可畏穿書榻。先達應知補袞袍。一律千篇皆訣竅。庖丁無缺解牛刀。江村霽雪遠生濤。淡墨雲林換粉毫。燭耿丹心銷夜永。杯當藍尾序年高。中園富貴多梅樹。下士寒溫一葛袍。競說棘端雕刻細。相逢安用斬蛟刀。談溯文瀾泛墨濤。裁雲鏤月入秋毫。梅猶在世仙而翫。山不管官士也高。四壁家藏黃菊釀。半生身着碧蘿袍。袁絲莫罵安陵子。天下滔滔愛錯刀。漁人燈火斲氷濤。徹底淸光可數毫。坐使村童爭白小。朝來城市入琴高。客因遠至先投轄。詩畏多忘急記袍。鳳籥鸞簧關一割。爲君磨出舊鉛刀。觱發風來響海濤。書燈終夜映眉毫。天時濩落深居好。身計牢騷病臥高。烟鼻示兒留古幔。霜毛便老擁新袍。相忘未信人如虎。不學黃公佩赤刀。園松夜靜送蒼濤。淅瀝先敎撼耳毫。末稍流年如箭疾。晩昇殘月較人高。裝來蠟屐堪辭駕。買得漁簑勝賜袍。四序循環供好景。自家渾不費錢刀。畫盡香灰息茗濤。凝神了不動芒毫。烟霄瀅澈星文近。氷雪崢嶸歲律高。北闕五經聞累席。東方一士見單袍。昇平此世知無用。猶把千金買寶刀。臺前氷劃下灘濤。百處漁罧利析毫。雪樹絓輿初陟險。靑奚負劒竟登高。文能遺病君呵硯。醉欲銷寒我當袍。誰遣姜侯來設膾。腹腴相勸數飛刀。南遊前歲汎溟濤。鰲背三山小一毫。殼內鷄淸還自大。眼中螺黛更無高。排來鸛嶽時拈筆。挹盡龍湖足染袍。誰識斗間騰夜氣。豐城尙不出埋刀。</text>
<title>客有來傳尹鶴山二詩者。奉次原韵。二首</title>,<text>鶴翁眉骨尙巉巖。誰道東坡死海南。聖主恩深能利涉。仙山緣重許同參。草書可入烏金搨。佳句應窺白玉函。愧我關湖遙就食。今年方得稅征驂。十載前遊大隱巖。伊來浪跡徧西南。久拋儒服趨戎幕。纔報朝衙趁夕參。蔘朮繽紛收藥籠。魚鴻迢遞阻書函。沈郞詞賦成千古。塲藿誰敎縶兩驂。</text>
<title>又用漁洋韵</title>,<text>雲巒積翠午風徐。人語時聞山更虛。雨後乍離炎世界。寰中亦有好樓居。松聲管領微吟外。泉品衡平快漱餘。水檻斜陽傳我影。筍皮簪子碧蘿裾。</text>
<title>梅妻 五排</title>,<text>處士元無婦。同居獨有梅。芳緣憑月姥。淸節待氷媒。耿耿黃昏約。娟娟白雪顋。葭灰占日吉。檀暈畵眉催。臨水疑粧鏡。移樽當巹杯。枕邊香黯淡。燈下態低徊。對坐如賓敬。調羹賴女材。懷春二三子。結髮數莖苔。入室相含笑。專房未見猜。中宵逢縞袂。何以夢陽臺。</text>
<title>疇昔之遊。數十年來初有之事。信宿梅下。十疊新詩。又恐日後不可再得。歸有餘意。書奉僉政。</title>,<text>相逢蘭石鍤隨車。白醉眞堪號日霞。致我湖山惟杏叟。費人詩句最梅花。八灘雙井符吟社。葱髮朱顔映畵家。此卷許令兒輩讀。前遊難得後生誇。燕坐三餘小角巾。涔涔不覺住城闉。燈前細字酬窮相。雪後扁舟訪故人。襟袖貯來方寸月。樽壘流出滿腔春。阿誰千載修東史。佳傳先添一逸民。</text>
<title>病間試筆</title>,<text>門前流水凍無聲。雪後南山畵不成。家有梅花貧亦足。睡酣朝日病差輕。懸崖撒手傳詩訣。空谷聞跫待客情。人棄我忘休强辨。誰歟今世識君平。</text>
<title>歲暮病臥。懷舊日棋伴。</title>,<text>喜溢雙眉恨抉眸。指端冰雹暗生愁。潛窺幾欲偸驪頷。奮發翻驚撲虎頭。一局紛紜成過境。孤燈寂歷對殘秋。泉臺倘有黃壚酒。賭得千壺續舊遊。</text>
<title>歲底漫筆</title>,<text>以若踈慵以若痴。飢寒不殺儘偏私。胸襟一洗思餐雪。視聽全衰欲嚊詩。三世上無圓世界。列仙中少快男兒。殘年莫說垂垂盡。漸近庭梅巷柳時。</text>
<title>紙龕新成。喜賦長句。</title>,<text>諸孫憫余病麻木。寢屛約爲藏梅屋。臥起雖欠快周旋。手脚自幸能伸縮。浪遊遍踏汗漫墟。低頭又入僬僥國。潭陽磓紙白於氷。窓光纈眼秋水澄。鵞籠天地足偃仰。雞窠日月從沉升。閤外烹茶聽小鼎。枕邊看字留孤燈。廣東邵君談風土。人都木巢懸窶籔。初來曲曲達閨房。其中往往開庭宇。萬事今餘一蓋棺。百虫可與同坏戶。更憶烟客冬衣裌。藁盦醉眠如琴匣。夜臥不問風茅捲。朝起秪愁雪竹壓。以我方人世界寬。此亦坡公達觀法。</text>
<title>臘月十五夜。月色甚佳。偶成一律。</title>,<text>此月非常翫。今年無更圓。夜中逾皎潔。雪後乍暄姸。故事遊梁苑。遐心訪戴船。擧杯添一影。人在臘梅前。</text>
<title>和杏川白醉</title>,<text>衰周至不食。登臺避索賄。堂堂文武家。亦曾富四海。嗟余少攻詩。英華頗可採。藻景遠背人。枯朽如此敗。昏謬孰使然。㥘懦胡至乃。數君秦楚敵。智力相什倍。日來挑白戰。欲出氣先餒。戈鋋肅隊仗。壁壘動精彩。惟當竪降旛。開門靜坐待。始知古赧王。虛名尙未改。星星仙語出天姿。萬選靑錢耐久爲。六管宮商諧鳳律。百花甜苦煉蜂脾。人歸石上泉鳴處。酒醒松間雪落時。八十年來多此境。秋翁猶未悟新詩。痀丈承蜩心茫然。下無萬物上無天。顧吾得此本無用。凡人學藝當精專。仲尼大聖亦有訓。人一十之己百千。君今愛詩至忘寢。神物夜半來仙仙。肯許郊島相唯諾。欲與陶謝同聯翩。秋齋老人不勝苦。飢時粥飯困時眠。聾聞鍾皷響。瞽見雲霞蔚。雖在人世中。日參天上佛。我舌靑蓮花。惟言不可不。雪逕迤邐繚長堰。時聞犬吠燈光遠。負酤童子去來間。穩得江樓詩未穩。吸是金波噀玉濤。一玲瓏裡露三毫。不圖鰲粒如斯大。自笑鮕竿只麽高。尙友也應傾異代。許心何况在同袍。胸中草木芟除盡。誰向禪家借慧刀。滄溟不過看杯濤。翻出滔天捲入毫。愧我今來數年長。讓君前進一頭高。黃粱未熟蘧廬枕。粉米終歸御苑袍。剪刻久思還大樸。巧工爭淬鸊鵜刀。長掩窮閭掛小車。有山相對足呑霞。今宵且臥埋頭雪。來歲還看滿眼花。鄕里逢迎推大老。孫曾課讀慰寒家。槐西舊隱城南社。庚戌年間盛詡誇。白醉老人眞不癡。黃綿襖子頌恩私。容顔秀若名山畫。情性溫然善士詩。服食功深忘宿疾。弓裘敎遠有馨兒。秋齋過枉居相近。新月溪橋緩屧時。懶不裘袍禿不巾。四圍書帙坐中闉。干渠何事悲前史。與子成言在古人。楚士文章歌和雪。梅花身世閤藏春。萬錢下筯千鍾祿。出自嗷嗷臥壑民。竪障橫屛翠斲巖。溫敦初日上牕南。硏因水癖無塵累。梅不風彈喜雪參。暗遣閑人移畵卷。寂如枯釋對經函。游心倘說成廻薄。薊樹遼山夢絓驂。茅亭新築古蒼巖。處士名聞水北南。屋裡琴棋留作伴。座中簑篛許相參。銀鱗上釣誇盈尺。黃耳傳書促啓函。歲晩滄洲幽事足。東華不必趁朝驂。</text>
<title>和白醉再疊紙龕詩韵</title>,<text>老多疾病將就木。紙楮是我渠渠屋。家無四壁本糊塗。中有六合分衡縮。半生埋沒蠧魚身。一夢遷延螻蟻國。風雪闌干滄海氷。笑看硯池波澄澄。坐功溫存夜氣養。睡味美滿晨光升。放彌虛空斂方寸。大明小明同心燈。王孫七尺下親土。布囊不過容斞籔。費我千金起樓臺。破人百家增院宇。哀哉此事未料量。一般蒲盧泥塞戶。其人如玉匵以裌。惟士多書藏諸匣。莫學長沙舞低垂。不與杞國憂傾壓。先生亦可號臥龍。處世能知小身法。</text>
<title>三疊前韵和白醉 四首</title>,<text>徂歲難停下阪車。留君賴有一樽霞。小焉卽看團圓月。畢竟同開向背花。可愛陳良能北學。誰知夫子在東家。平生亦不藏人善。此語吾當到處誇。自笑癡人老更癡。萬言無一及阿私。登塲競勸邯鄲步。閉戶孤吟泌水詩。屈指三千閒世界。平頭八十好嬰兒。道山禪侶應相待。又負東臺望月時。盍我朋簪車命巾。游山時復出郊闉。行尋濠上觀魚處。坐作商顔對奕人。澹月淸風初過夏。嫰花嬌鳥未殘春。樂天詩社堯夫飮。均是康衢擊壤民。臥聞飢鵲啄氷巖。愛日三竿上戶南。知有疴痒妨夜寢。幸無官職趁朝參。容人十輩寬城府。借我三巵富匱函。周道平平今似昔。與佗年少舞輕驂。</text>
<title>三疊和白醉紙龕詩</title>,<text>力不能伐南山木。起千萬間大庇屋。貧不能製連城裘。徧覆露體號蜷縮。晩計碌碌無及人。初心耿耿餘憂國。外禦風雪內無氷。新作紙龕光鮮澄。吐絲成繭老蠶入。編竹爲笱寒魚升。把燭看書人影徹。燕市憶買琉璃燈。制民休問種玉土。居官莫設量金籔。弭災銷沴屢豐年。防盜塞姦淸寰宇。晨聽農𩿇出在野。暮見蟋蟀歸墐戶。此輩當寒褐無裌。誰家入穴珠爲匣。芻蕘之說欲叫閽。寸枝難任邱山壓。周官旣重大司農。漢廷尤庸中執法。</text>
<title>又用江樓十疊韵和杏川</title>,<text>一夜三江動碧濤。春風爲我洗吟毫。乘晴野鳥飛還下。破雪遙峯出漸高。酒伴時分金鯽膾。園翁猶着白羊袍。種蔬接菓多料理。須及新年買鎛刀。</text>
<title>和杏川 三首</title>,<text>平湖如鏡受氷車。轣𨌠斜暉碾凍霞。陶令宅邊有楊柳。劉郞洞裡種桃花。交遊四海多書客。耕釣三江小隱家。料得汝南新月朝。斷無沉屈與浮誇。欲爲林宗製墊巾。音容常惜限重闉。酒醒似坐開天世。病起疑逢隔地人。落盡閤梅聊爾雪。撥來爐火未然春。兒童走報街頭語。詔下今年趣賑民。去釣磯頭禿尾魚。歸時換酒一澆書。繞籬江水碧無限。帶雪沙禽眠自如。蠧簡等身娛晩歲。鮭蔬供客近朝虛。最憐白醉同襟子。霜髮靑袍未遂初。</text>
<title>又和白醉 四首</title>,<text>谷口難容長者車。閉門聊復夢烟霞。深燈小屋疑供佛。細石新泉好養花。海上伴鷗渾忘世。山中看奕暫歸家。人生卽此孤高極。眞個成仙不足誇。不向東門掛我巾。海藏山藪最京闉。此生幸在衣冠域。餘日甘爲飮食人。未辦樵漁歸白下。倘來花鳥入靑春。無成咄咄皆豚犬。四子趨庭各一民。賣個獃來買個癡。春風僧愛雨公私。名山踏徧希交友。古畵看多頓悟詩。玄草五千麾富戶。黃薤三百護窮兒。爐烟病眼靑相着。坐盡縈牕繞壁時。泡花一掬結嵌巖。流象勾吳峙嶺南。雪峀虛明千佛界。瑤城廻匼衆仙參。消融恐似懸氷霤。珍重深於拱璧函。未覺神遊如是觀。溪山佳處幾停驂。</text>
<title>謝丞相筇</title>,<text>相君筇竹貺。憫我步盤珊。細數菖蒲節。全勝玳瑁斑。登門新拜賜。歸路恍遊山。更願覃嘉惠。扶衰遍四隣。</text>
<title>四疊紙龕詩韵</title>,<text>聾而啞者攻乎木。擧手搆出胸中屋。橫竪經緯若神明。長短巨細無贏縮。不圖其人藝至斯。喩大亦可治邦國。閉關天時及鑿氷。氷天雪地烟埃澄。慄烈寒威外密勿。蘊隆暖氣中潛升。酒伴長夜聚窟室。遊人上元觀河燈。今年無錐可卓土。是身有穴寧啣籔。世界三千納須眉。雲夢八九呑襟宇。此翁非徒四不出。平生著書常閉戶。衣不裘帛只布裌。沈沈古劒藏塵匣。素富素貧隨所安。都忘局促兼摧壓。寄語悶時病俗人。來聽紙龕新說法。</text>
<title>石厓宅守歲</title>,<text>年年年去歸何處。只有餘痕着鬢顔。衰懶自知難合世。飄零人說喜遊山。酒杯亦爲將軍地。文字相忘士友間。珂馬五更趨玉闕。日高舒膝覺吾閒。</text>
<title>戊戌除夕</title>,<text>六十前除日。家家桃李穠。芳菲猶在眼。雨雪最今冬。舊物庚申燭。春聲己亥鍾。朝來明鏡裡。疑有弱冠容。前戊戌余年十八時。多暖百花盡開故云。</text>
<title>五疊紙龕詩韵</title>,<text>峒氓乘春斬山木。燒雲爲田因樹屋。板壁板牖向輝光。陶復陶穴同局縮。權輿盖取閭延城。規橅僅如龜玆國。豈有異鳥翼寒氷。嫗煦適足調淸澄。一菓核內乾坤大。優哉芒蠋時蟠升。老學猶恐正墻面。殘書復對短檠燈。容膝以外茫茫土。稊粒難量溟海籔。義士憔悴臥桑間。碩儒仳離寄人宇。從今安寢飽煖餘。傍人錯比素封戶。豪家壁衣𣰽毹裌。薰籠馥郁沉檀匣。繡簾屈戌金鉤褰。錦褥玲瓏犀鎭壓。匪我無錢買此物。小人平居畏王法。</text>
<title>雨中過松石園 二首</title>,<text>沈沈晨雨泛松光。灑盡輕衫作午凉。小隱亦宜山窈窕。老人偏愛日舒長。幽禽尙有惺惚語。空谷時生暗澹香。高調未堪餘子和。故敎流水傍琴床。滑笏溪流漾簟光。山樓終日雨聲凉。燕飛着地烏衣重。藥蔓緣簷錦帶長。海嶽欲窮心性癖。文章不計齒牙香。主人最愛如楊子。玄草年年著滿床。</text>
<title>宿南城懷舊遊</title>,<text>三十年前遊此地。滿堂冠屨樂新知。二京作賦推先進。四海論交有大兒。楊柳曉風思漢上。芙蓉秋水夢天涯。重來耆老皆零落。唯見靑山似舊時。</text>
<title>金仙庵贈梧墅 十二首</title>,<text>翠襟朱呿鳥。日日報天明。以若靈通音。喚他迷暗情。雨花庭際散。泉滴巖中鳴。聲聞惻怛心。不待來後生。令我一深省。塵心徹底淸。正廟祈祚胤。農公替發誠。齋日未滿百。宵寐斗電橫。事殊其禱一。後庚接先庚。卽地妥眞影。岧嶤丹堊明。草根西澗道。析析通幽跡。數騎不成列。雙屐纔能容。眞興北狩蹟。迢遙望碑峯。老衲忘年久。摩挲舊種松。公詩石上泉。公顔松間月。頗念山中客。日夕來怳惚。淸音入肺肝。皎影鑑毫髮。嘉惠不可忘。高詠至明發。何如褦襶子。日中趨躅蹶。千載陶徵君。巖棲愛聽松。虛器抱樑棟。古樂寓笙鏞。况對風雨夜。遠意吟群龍。我來西嶺下。此老如可逢。自有尙友心。時人非不容。家家烹雞狗。酣呼山水間。東人重伏日。公府許遊閒。流頭及濯足。合席俱歡顔。切肉贊東方種。豆歌南山。漢世已如是。史傳尙班班。往歲拜東谷。桐花覆荊關。白圓金佛視。丹渥羽仙顔。太華五千仞。落落不可攀。子淵誰做得。恐未達萬間。拜床還出門。其歌也爲嘯。尺地是闤闍。寸心如絶徼。此意人不知。群嘲復競誚。中有一點犀。不見自相照。脚踏屢萬里。未有似先生。朱炎滿咸關。五月苦北行。白雨漲遼河。六月困西征。那能無宿暍。故愛水石淸。小奚能襆被。出郭到金仙。二妙行躡後。長文坐車前。何如獨樂叟。土室丈尋穿。去作人間雨。泠泠石上泉。赫蹄自北隣。贈君雙白璧。不忘舊布衣。禮遇披心赤。珍重問起居。委曲話平昔。猶有下士風。黃扉拜雲石。芒鞋久不歸。福與佛無量。禽鳥代更漏。烟霞入供養。色相空復空。智劒破塵障。尙有未伏魔。詩意在枕上。</text>
<title>淸明日次杏川韵</title>,<text>群童跳躑如泥孩。拶柳吹向春風來。一聲樹梢紅暈重。一聲原上靑痕廻。醉眠山翁年八十。一聲驚起搔頭立。老馬反駒還自忘。闘雞蹴毬愁思集。四望翠黛氷雪空。鬚眉凜凜寒天同。分日遨遊成古夢。杖藜不向靑門東。騎牸騎驢隨意行。凝之豈倂浩然生。故人居在碧山下。今日往聽黃鳥聲。擧酒快澆詩肺腑。看花好養佛心情。風爐茗火新敲石。不羡侯家蠟燭榮。</text>
<title>金仙庵贈梧墅</title>,<text>縋繩下削壁。谽谺有古窟。泉白嚲雙紳。峯靑圍萬笏。虎豹不敢藏。苔蘚那能沒。僧言舊祖師。卓錫屢年月。</text>
<title>金仙庵避暑 六首</title>,<text>我老似淵明。肩輿代步行。空山無暑氣。終日踏泉聲。淡食宜貧病。閑居適性情。小孫能見悟。詩意畵中成。嶨白雲相近。逃炎山四深。餘年惟靜寂。高處偶登臨。蘚濕成奇字。松凉帶古音。此詩非可觀。不許學人吟。雨知桑宿戀。欲去更徘徊。乍放峯雲出。遠驅瀑雪來。禪鍾含爽籟。經地滌氛埃。應有東林月。中宵上石臺。山僧見新月。稽首向西方。不學兒娘俗。欣瞻大佛光。流螢入深碧。鐵馬語微凉。積雨逢淸夜。談玄殊未央。小庵多水石。長夏劇淸澄。繞室山三角。閉門人一僧。坐忘衰病死。來擾子孫曾。自笑塵緣重。猶聞父祖稱。客隨明月入。不礙縛禪關。獨躡雲中跡。相看夢裡顔。平生千首作。對坐一房山。敢慁多修飾。故人今日閑。</text>
<title>謝韓冬郞 致堯 扶老杖</title>,<text>韓生贈余扶老杖。龍頭鬼面森奇像。摩挲却憶少年時。屐齒觸石雲雷響。欣然下堂一徘徊。月明如水階庭廣。七月八月秋漸凉。千山萬山心先往。或名靈壽或丹藜。余亦春臺臺上上。二酉瑯嬛在眼中。靑雲送客生遐想。夜半光輝燭藏書。朱文玉匣群仙掌。歸來還我老病身。歲暮此君惟可仗。扶老藤。一名靈壽木。一名鬼面藤。一名靑藜。一名丹藜。</text>
<title>西苑看花</title>,<text>嬌雲美晩晴。善風來遠影。中苑春似海。高墻繚翠嶺。北宮千歲桃。西臺萬樹杏。蒸成練絢光。闢爲絪縕境。時禽極變鳴。一氣先管領。相從數君子。樂哉淸言永。</text>
<title>南園初夏</title>,<text>洞門新綠日幽幽。深處餘紅向小樓。花落花開觀世事。春來春去領詩愁。谿山許我忘形契。雲月憑人劇意遊。雨後石泉流曲折。觥船隨次不停留。</text>
<title>墨莊避暑十韵</title>,<text>避暑邀吟社。窮源到墨莊。主人賢宰相。賓客盛文章。酒重消苽氣。泉淸潄石香。洞雲侵几席。松翠滴衣裳。園實供酡頰。盤蔬愛滌膓。放談寬禮數。聳觀足輝光。古屋生虛白。新詩劇老蒼。星文含雨潤。水樂進宵凉。牛飮嗤袁紹。雞鳴愧孟嘗。不須勤秉燭。明月上前岡。</text>
<title>東野墨竹歌</title>,<text>爲竹不可生淇澳。又莫生瀟湘嶰谷。猗猗縱有君子詩。吁嗟世遠將誰讀。剪伐寧作伶人樂。斑瀾空沾帝女哭。是處有聲兼有色。大都爲人娛耳目。東野日喫三斗墨。此君托根於其腹。怒萌盡從指下出。揮毫落紙風蔌蔌。截得不堪製笙管。劈之那能織箱簏。寫出自家不平氣。槎枒屈曲橫案牘。傍人莫謂竹無用。老我對此慰幽獨。固知一日不可無。得其所哉東野竹。</text>
<title>詠史 八首</title>,<text>午炊濡滯自淸晨。三白盤中具五辛。縱是何曾應下筯。始知顔蠋巧居貧。東溟蝦蟹四時豐。北海魴鰱九罭同。二老高蹤兼就食。詼諧着理白沙公。遺舃傳圖總渺茫。阿誰當面賺秦皇。樓船一去硎阬外。徐福眞知不死方。龍蛇猴馬與狐鴻。逐鹿原頭叙狗功。戱把一篇禽獸簿。紛紛粧點八年中。辱己少年拜中尉。淮陰還似矯人情。平生不忘頡羹嫂。未信劉郞長者名。窮漢一朝多得錢。室人交謫也懽然。滿斟長樂宮中酒。强問如今仲孰賢。阬烟靑散渭波紅。冒法傳書故夜中。一片糓城山下石。子房何事認黃公。越槖傾來好畤田。五家歌瑟樂餘年。如何溷簀媒牛酒。漢相賢於魏相賢。</text>
<title>次桐舘韵</title>,<text>西來已約共尋幽。鞍馬聯翩踏遠秋。今日送君三十里。一窓凉雨始生愁。</text>
<title>畵竹</title>,<text>墨胎兄弟兩淸生。直節千秋素有聲。莫恠蕭然忘雨露。豈因緇涅變高情。</text>
<title>南城舊作</title>,<text>紫蓋東峯矢及衣。將軍坐放雙輪歸。平時事業城門壯。戰地風聲屋瓦飛。胡馬百年遺石壘。南鴻九月自金微。書生有劒空悲慨。斜倚欄干看落暉。</text>
<title>十四夜山中見月</title>,<text>愛人誰似月。相伴入山遙。峭絶如難見。溪平遂可招。淸凉宜此地。圓滿在明宵。會事西風起。森沉綠雨消。</text>
<title>南城秋言</title>,<text>巖城百雉壯南都。被以千峰帶五湖。陰雨聖時須保障。烟霞佛地占虛無。嗟哉北使輕周幣。久矣文翁化蜀儒。故壘蕭蕭秋草裡。銷沉折戟問田夫。</text>
<title>一碧秋日。次杜韻。四首</title>,<text>五湖孤艇在。千古一身餘。有夢頻來往。臨年况濶踈。月評推鵠。秋思屬鱸魚。蒲柳憐同病。菰蘆訪索居。從容諧且笑。述撰卷還舒。金屑風鋪地。靑苔雨及除。歲漕通郡國。時物入村墟。待月留山閣。行厨自水廬。與君俱棄世。閉戶臥看書。東社如相問。崔嵬見石渠。漁家烟火荻花中。都尉亭臺納遠空。是處有人消夏熱。今年無事又秋風。平湖雨洗玻璃碧。斜日雲蒸玳瑁紅。市曲樵謳爭晩集。烏檣渾似竹叢叢。縈靑繚白數州遙。設色湖山遞暮朝。明月愛如新拭鏡。佳賓恨不善吹簫。蟲吟白露凉生院。鷺立黃頭過後橋。信宿君家何所得。閑中問答續漁樵。游覽視會心。舟車靡所恒。頻作癡人想。白日繫長繩。水深亦足臨。山高竟可登。南河對棋伴。東寺尋詩僧。所須非長物。一枝扶老藤。五丈長白雪。六尺遼河氷。凝神一回薄。三伏無炎蒸。殘齡剩摧頹。餘興猶可乘。糜鹿及禽魚。忘形皆友朋。此意可語君。百年相因仍。</text>
<title>乞白菊詩。奉呈游荷趙侍郞。秉龜</title>,<text>白菊白如頭。相看不害羞。月中惟見影。霜下暗生愁。一色村醪泛。餘香凍蜜收。何嘗書乞米。此句也風流。</text>
<title>風雨中達宵不能寐。朝起漫識。</title>,<text>舟車回泊訖倪端。臥起團蕉世界寬。階雨未堪終夜聽。盦花猶足過年看。西隣酒熟催棋負。南社書來報竹安。百十羣童奔使嬲。紙鳶爭嘯碧空寒。</text>
<title>冬郞夜過</title>,<text>一鉤新月上西樓。朱焰旋將綠雨收。餘響繞樑聞蟪蚻。古文盈壁見蝸牛。室無塵雜仙源別。心有朋知樂事稠。試問芙蕖開早晩。天然亭子又初秋。</text>
<title>偶書看花舊作賦。試歙硏徽墨。</title>,<text>塢杏園桃各及時。總觀花事亦云遲。堪憐向夕如飛雪。恐負來年不折枝。新綠寥寥禽自語。幽蹊遠遠蝶相隨。吾生苦被靑山閱。丹頰雙凋素髮垂。</text>
<title>泛舟荳湖</title>,<text>沙棠之楫木蘭船。遡徧琉璃萬頃天。某樹某邱來故里。一彈一詠自初筵。雲衣澹作魚鱗細。荇帶靑隨鷺夢牽。皓髮丹顔同入畵。石厓春酒壽淵泉。慣識東湖舊隱居。綠洲紅港對門閭。群鷗與我周旋久。老柳何人感慨餘。俠妓曾聞開法界。儒臣及見讀仙書。遐心不待秋風起。已辦輕舟打麥魚。</text>
<title>庸原韵和杏川泛舟</title>,<text>新居移在兩湖間。湖上靑山屋四環。病枕經年同鶴瘦。漁舟盡日逐鷗閒。隨身一鍤今嵇阮。竪腕雙鉤古柳顔。笑入桃花深處去。斜風細雨不知還。</text>
<title>喜雨詩。奉呈雲石趙公。</title>,<text>焦紅乾綠度殘春。一霈那期好及辰。幸有耳聆懸霤夜。喜無眠向小窓晨。先憂後樂寧關我。渴飮飢餐不過人。太史知應書瑞麥。題詩火急獻西隣。</text>
<title>贈別朴雅士下第歸江陵</title>,<text>天花如雪墮。初筵。傾蓋論。文意浩然。硏食東州推巨擘。書懷北關耐霜顚。嗟哉瘦島參千佛。久矣神山躡四仙。李郭同舟餘故事。秋風相待鏡湖邊。</text>
<title>永州村舍</title>,<text>西日還將小雨斜。白雲山色映丹霞。行人古道霏霏草。流水孤村泛泛花。數頃荒田求負郭。百年歸計有同車。衡廬晩飯甘勝肉。蔬甲盤香間蕨芽。</text>
<title>挹淸樓夏日 二首</title>,<text>嗚蟬凄切畵樑歌。水國秋風酒醒多。夕照虛明紅蓼岸。遙天點綴白鷗波。磯空有客忘機坐。帆飽何人得意過。宛在一方懷渺渺。對君終日樂如何。海風吹浪白人頭。端喜前年大有秋。萬里帆檣懸北極。千家鍾鼎仰南州。漕軍駕水如乘馬。宰相憂民獨倚樓。擧網得魚關一醉。漁翁泛泛逐輕鷗。</text>
<title>金仙庵。與香雪，冬郞，書山共賦。三首</title>,<text>雨巾霞袂映溪潯。點綴三人對酒吟。爲鳳爲麟今子世。騎驢騎牸本吾心。林中把臂堪消夏。卷裡揩眸倍惜陰。蟬歇鳥歸閑意想。片雲何獨入山深。道人頭上有曇華。朝現山顚暮澗涯。坐聽棋聲忘換世。行尋藥氣不歸家。雙穿阮氏壚邊屐。幾見劉郞洞裡花。倉卒客來能足食。參天翠栢陸離霞。二客逋吾睡一塲。百篇塗乙半天忙。虛名鄭市將沽鼠。小事齊君未見羊。白紵非關夸夏服。黃金何惜鑄冬郞。遙知此夜人間夢。先繞泠泠水石鄕。</text>
<title>望月寺南臺。倣香山九老之會。分汀月寒生古石樓爲韵。余得汀字。</title>,<text>賣苽靑門道。釣鱖苕溪汀。棄汝人間本分事。走入白雲敲禪扃。踏破曾巓穿幽谷。繭足鋸喘愁輿丁。綠陰黃鳥南臺上。彈指弄筆生風霆。菊圃松泉深谿譜。林田小塘營邱名。歸家恐見雲孫笑。却斂黑白藏丹靑。又峯佳句大山和。石面草隷驚山靈。朝來應有太史奏。天東夜聚圖書星。於戱正廟作興化。人才蔚爲明時生。秋齋老夫徒餔啜。座傍纍纍臥空甁。詩已返錦奕弋鵠。百無一藝稱寧馨。香山九老一如滿。適有韻僧來談經。謂我多生兩肩債。朱墨點綴于冥冥。</text>
<title>老人亭夏日 二首</title>,<text>小方香銙古𤮀爐。長物樓中別個無。飛雨繞山疑避世。踈簾如水欲忘吾。東都舊產松風石。北苑新模夜雪圖。近日芝園消受極。飮泉茹草養淸癯。名花續續夏猶開。僮僕晨興埽逕苔。半塢白雲村色隱。兩峰流水雨聲來。洞中合置凌風舘。石上宜題避暑臺。每爲尋詩成信宿。一回高咏一徘徊。</text>
<title>西園雜詠 三首</title>,<text>家家粧點一名園。花葉邀人不禁喧。金谷社圓堪作畵。玉流居近好移樽。佳辰天借生前樂。名士人看去後痕。少坐應穿燈火海。街童奈笑醉昏昏。西山誰送入新樓。客亦頻來散遠愁。酒裡逍遙忘歲月。閑中題品續陽秋。棋聲別院鶯啼答。花影空堦蝶墮流。子已中身吾篤老。相將日日作遨頭。園屋新將畵境移。澹雲濃翠映茆茨。書聲巷口來時認。轍跡門前過後知。營茇預謀逃暑地。種花多辦賞春詩。井華瀹茗淸泠極。喜滌南遊瘴濕脾。右過對山新居</text>
<title>贈麒上人</title>,<text>香閣鍾鳴似往年。蒼凉月在萬松顚。人間未喚沉沉夢。石上時和滴滴泉。眸子延靑平野外。鼻端生白曉窓前。客來爲問維摩病。參罷床頭面壁禪。</text>
<title>丁蓮史見存。與冬郞偕賦。</title>,<text>聞說江湖有石樓。蓮史有品石樓 主人暇日泛輕舟。已知閥閱無其右。誰遣文章在上頭。此日便邀相見禮。當年恨不及門遊。浮生跼蹐偏多別。可忍斗陵黃葉秋。</text>
<title>謹步燕巢餞秋韵</title>,<text>燕子春天雨脚飛。舊相識處轉依微。誰將夢境長留住。却被秋光又遣歸。斯世如令無遠別。人生何必惜殘暉。瓣香敬祝師門願。爲我慇懃下信衣。</text>
<title>金僚致明白山石</title>,<text>愚公奇術昔曾聞。今日移山乃見君。烏几飛來千里翠。白頭隳却一團雲。眞堪拜起呼吾丈。更欲船歸遺後孫。天下知應多有力。平泉何必戒云云。</text>
<title>贈冬郞</title>,<text>山山登頂水窮源。拍手雲生跋涉痕。片月自傳千古影。瓣香誰讀一家言。人間尙有蓮花舌。卷裡難招桂樹魂。苔髮蘿衣如是觀。巖頭休刻趙芝園。</text>
<title>墨莊漫詠 三首</title>,<text>都無一事到閑門。山雨微成谷翠繁。熟果自邀朱老約。新泉如誦晉人言。初年贈我同心帶。晩路從公獨樂園。數客醉醒何管汝。提壺來勸遆晨昏。山外尙炎熱。山中秋已生。樓臺依落照。筇屐試新晴。蟬去幽泉在。雲來遠樹平。卽看橋上月。歷歷送人行。深山豈傳舍。雨去雲猶在。晨夕氣冥濛。直與軒楹對。新凉如流水。先灑酒人背。一區是誰居。數客皆我輩。應有抗志士。耻爲衆所愛。駟車視脫屣。萬鍾當咬菜。巖穴卷書籍。茅茨入圖繪。幽棲絶塵寰。城中望翠黛。但見雲出岫。不知人在內。邱琴願莫借。石湍寫風珮。</text>
<title>墨庄雅課</title>,<text>溪柳千絲蘸兩岸。橋南橋北綠參差。羊求數至能知徑。禽向多遊不在家。長晝遠携聽水杖。大年勤種及人花。詩成酒渴園童解。趍餉淸泉白石茶。</text>
<title>過南郊</title>,<text>昨日笙歌席。今朝翰墨林。人生行樂耳。天下少知心。一逕蒼崖轉。數家秋水深。沙鷗如解語。不許俗流尋。晨興驚鵲啄。朱實墮高林。日出孤峯外。秋生遠客心。烟波家室小。歲月酒杯深。風雪前冬夜。依然舊夢尋。</text>
<title>上元夜</title>,<text>喜聞元夜放。强作少年歡。街咽穿珠市。橋長倚石欄。月星通曉色。鍾漏泛春寒。歲歲燕南酒。花燈昔飽看。</text>
<title>墨庄再會</title>,<text>耿耿星河松樹林。空山露下氣森沉。層城吐月生金暈。曲磵含風送玉琴。皁盖將歸秋水濶。白雲回望洞門深。吟蛩嘒蚻淸無間。應許幽人作賞音。</text>
<title>老人亭</title>,<text>老人亭是聚星堂。自有南山入壽觴。匝坐衣冠瞻洛社。一園花木寫汾陽。芝田度曲靑雲逗。松下觀棋白日長。簡策鼎鍾輝事業。笙鏞黼黻燦文章。詩分六韵神猶細。恩數三朝語更詳。太史知應書上瑞。齊年同德報君王。</text>
<title>步過燕巢亭。約對山看花。</title>,<text>平郊草色到層巒。濠上微風纈縠瀾。日抵年長行且坐。春如人痁熱交寒。待酤遲較需官苦。種樹勤於養子難。料得潛郞將稅直。嫰紅嬌綠更來看。</text>
<title>渡麻湖。作看山之行。</title>,<text>黃帽招招白鳥飛。平沙的皪逗斜暉。有時曲岸孤狵吠。無限滄波一笛歸。晩計買山營壽地。閑行沽酒典春衣。竝川橋上窮源望。爲富爲仁接翠微。</text>
<title>病後謾詠</title>,<text>病後逢春不似春。春衣吾亦看花人。來時顧影疑莊夢。坐處聞香悟佛因。歷數綺年成過境。平分藻景與同隣。蘭芽蕉葉俱生意。窓綠階靑日向新。</text>
<title>謹次石厓趙公寄屬韵</title>,<text>滿天梧竹翳炎天。舊雨新凉共惠然。竺佛觀心消內障。淮王服食製遙年。時邀韵士傾家釀。月爲窮交散俸錢。晩節優遊如是足。五湖何必泛漁船。</text>
<title>石灘村舍</title>,<text>籬落臨溪八九家。家家種柳綠絲斜。縣官坐督辛田稅。賈客行挑亥市鹺。啼鳥慇懃催布糓。番風狡獪劇猜花。靜修相國曾憐我。水石鄰居卜紫霞。</text>
<title>卜山</title>,<text>百年前我籍東州。留滯周南戀首邱。孺子但敎知稼穡。後人應自護松楸。晴川繞繚容旋馬。春草芊眠穩臥牛。殉去秋齋詩數卷。穹然一個土饅頭。</text>
<title>哭左將軍李公</title>,<text>周郞玉立未超群。無色無聲已覩聞。總角趨庭賢子弟。黑頭爲國上將軍。容顔儼若麒麟畵。才略彪然虎豹文。人瑞從今難再見。布衣題品信云云。昔有一士。見公而嘆曰。此眞祥麟瑞鳳。有關世運云云。</text>
<title>墨溪春日。與尙玄沈大受同賦。四首</title>,<text>病未全消春欲歸。强騎鞍馬到園扉。妙年獨步新庠士。今日重看舊布衣。流水偶逢孤石語。餘花偏向老人飛。薇山社裡爭杯客。幾個晨星見在稀。蒼苔濁酒客忘歸。留着詩燈映澗扉。春意闌珊餘蠟屐。舊遊寥落問烏衣。人須谷鳥嚶嚶喚。眼送峯雲白白飛。不惜與君歡永夕。在枝花較在庭稀。雀啄庭桃三兩枝。霏霏絳雪下移時。無多困酒羞年少。取次看花愛日遲。巖壑可尋分華約。林園如讀和陶詩。憐君白屋龍鍾臥。難借靑雲一力吹。長長談柄借松枝。葉耦花奇玩易時。先達如公相識早。後生於我及門遲。天機晩世全輸酒。日用深山只有詩。澗樂邱絃淸不斷。人歸留與善風吹。</text>
<title>庚子送春日。與對山，錦石，槐下。會燕巢亭。庸戊戌舊韵。</title>,<text>春盡花猶在。名園更可依。孤鶯鳴谷翠。雙燕弄川暉。綺語人人道。韶光歲歲歸。都官能趁約。靑草映朝衣。南山蟠郭外。幽處見人巢。嘉樹三春詠。靑雲四海交。冷官還木食。衰鬢耐花嘲。淅瀝前宵雨。村童補屋茅。豹直西淸日。岧嶤夢對山。凝懷將碧痞。久候若丹還。櫝玉藏珍重。爐金躍等閒。同人須記取。求我惠夷間。西湖來夏舶。南畝劃秋枰。是處無閑土。何人不入城。魚鹽歸市色。雞犬臥書聲。未爲河豚會。頻年作此行。與子同鄰曲。晨昏躧履過。聯詩君語硬。論友我師多。矻矻陳言去。汪汪大澤波。河淸難坐俟。老矣恨如何。</text>
<title>秋齋欵客 二首</title>,<text>客問吾齋扁以秋。秋花秋葉摠詩愁。虛名早被黎丘嬲。新語多聞稷下遊。鞋跡印來千世界。指端彈出五城樓。少風波處年年夢。孤負唐臣舊買舟。一床書籍一漁船。不値朱門月俸錢。誰識尋常天下士。人言八十地行仙。秋來夢着松江月。醉後身逢栗陸年。萬事只餘閑想像。滄波浩蕩白鷗前。</text>
<title>端陽日。赴對山金吾直廬。共李菡洲 廷玉，韓冬郞拈韵。二首</title>,<text>粉墻紅閣敞官廬。靜寂疑敲羽士居。塘草天然成謝句。濠魚樂矣證莊書。談香暗入爐烟細。襟宇凉通箔雨踈。擬續雲溪新友議。幾人今世更聯裾。噌吰官閣拓窓音。驚起流鶯向遠林。雨去鄰花春渺渺。客來庭草晝陰陰。綵絲素髮差多少。蒲齊靑眸較淺深。泛㶑方池江漢象。尙憐漁父楚歌心。</text>
<title>閑居漫筆 二首</title>,<text>還佗童髮不勝冠。盖屋黃茆也苟完。舊句偶傳看竹客。餘年坐對報苽官。歡娛日日金多少。言笑時時玉煖寒。只爲好書三萬卷。一生推轉作蜣丸。癡孫呼我地行仙。仙卽而翁所豈然。未信丁威歸日鶴。誰知張果古時蝙。本來頑骨能無病。畢竟貧人不愛錢。雨後櫻桃珠點綴。明朝餉汝腹便便。</text>
<title>過對山園居 二首</title>,<text>西嶺岧嶤接外城。芳園端合賦蘭成。棲松金粉霏微墮。戴雨朱花䘥𧞪明。長日圖書身左右。少年文酒氣縱橫。昂霄臥壑尋常閱。浮世升沉不管情。城中山野意。吾欲僦隣居。甃古香泉活。階凉醉竹踈。數來童識步。對坐鶴窺書。何似金閨夜。無眠聽鑰魚。</text>
<title>謹次書畵舫詠雪三十韵</title>,<text>境闢琉璃玉作宮。經營一夜費神功。光連繡閣飛難定。影墜銀塘凍未融。學士烹茶憐味潔。閨人詠絮愛詩工。歲寒不改淸孤節。賴有窓前十八公。玉衡遙指北郊冬。三逕松篁一色封。紙幌映書通曙旭。梅梢弄水洗塵容。歸樵不卞來時路。採藥渾埋去後蹤。釋氏解爲銀世界。至今人道鑄金蓉。幾度寒川凍作矼。客來空谷喜聞跫。輕盈墮地仍成水。歷亂隨風半入窓。一夜春回宮六六。千峯劒立玉雙雙。却憐日暮漁舟子。濕盡蓑衣獨釣江。夜來氷蘂滿林奇。睡起推窓見始知。踏破珠塵明處處。歌殘玉樹冷枝枝。池邊竹影淸堪畵。谷口梅香暗引詩。聚作狻猊庭上翫。美人纖手映相宜。斂迹柴門客到稀。一天花雨晩霏霏。不知眠鶴當窓立。獨見棲鴉繞樹飛。月地舖時增遠勢。玉樓堆處助寒威。數聲村犬聞如豹。白屋三更認夜歸。誰將玉屑散空虛。滿地神光莫掃除。茶夢未圓還冷淡。篆烟初細共扶踈。三千界濶安身處。十二樓高縱目初。逐馬隨車俱幻境。古人佳什富瓊琚。黑白人間鶴與烏。元來變幻在須臾。簟憐刺繡輕相襯。鬢妬簪花映不孤。落處分明空卽色。霽時排布寂如無。雨珠雨粟堯天下。別有乾坤一玉壺。玉斤修月躡雲梯。逢着仙人路不迷。夢破細侵蘆被冷。酒醒寒壓茆檐低。淸凉佛界身無累。得失莊園物已齊。一片纔飛千片落。逐風渾入浣花溪。藐姑仙女潔氷骸。物色知應與俗乖。錯認裘茸踈雨濕。不愁屐齒落花埋。髮無老少人人是。地有東西處處皆。已覺吾生塵累絶。灞橋吟賞爽襟懷。滿地玲瓏曙色催。掃通村徑竹扉開。檐前亂絮空中見。嶺上孤松分外來。魂冷如登醒酒石。眼明還憶雨花臺。小舟乘月今何處。逸興先含鑿落杯。鸛鴨誰能辨僞眞。乾坤一望凈無塵。訪梅時或逢高士。泣竹曾聞養老親。晦夜月明同白晝。凍天花發便陽春。共霑黎首歌昭代。永作煕煕壽域人。覆石穿林未解紛。晩來庭院得平分。撒鹽色到池中失。敲玉聲從竹上聞。不翅商岑歌四皓。還疑漢祖縞三軍。羅浮夢斷無尋處。遍野茫茫接暮雲。倒勢風吹滿覆盆。客來門巷踏生痕。至今天下無玄鶴。自古遼東有白豚。地老誰云山不老。松存惟覺菊難存。銀波萬頃寬如許。一鑑何須活水源。遠山失色似眉攢。忽向簷前露一端。踏作香泥鴻爪遍。淸於玉露鶴身寒。口呵凍筆詩初就。手擁團爐酒易闌。竹逕欲穿東郭屐。閉門何事臥袁安。誰從合浦弄珠還。不是藍關是玉關。莫恠泥深行沒跡。却疑花發笑開顔。羽衣道士前身鶴。雲衲禪家本色山。箇箇琅玕當檻外。休言竹筍虎皮斑。拾來楡葉換靑錢。撒向空中色正憐。露滴鮫盤珠宛轉。風吹鶴氅舞翩𦒘。如今不見黃山谷。特地相逢白樂天。最是斜陽堪畵處。一簑披得斷橋邊。白龍酣戰霽寒宵。玉甲光芒映緯蕭。一點終知皈碧沼。六稜元不借芳條。柴門客到忙開徑。藥竈烟消懶拾樵。有玉山山人可採。富家從此未全驕。玉階珠履接神交。手弄鹽梅替左肴。凝合氷堅魚作窟。壓來枝亞鳥驚巢。三農已驗呈三白。六出先看動六爻。四望皓然同一色。馬蹄何處踏靑郊。手揮霜鍔倚寒鞱。吐作神虹氣自豪。盡日飄綿彈竹弩。有時吹沫聽松濤。晩來踈箔光先透。霽後層堦勢更高。一枕淸無塵土夢。不妨期我白雲朝。苦憶詩朋載酒過。蹇驢其奈路遙何。飛花不怕粘泥重。碎玉爭誇滿逕多。林下見人俱白眼。鏡中窺女少靑蛾。郢門今日無高韻。欲向山陰唱櫂歌。積素埋塵路易差。亭亭獨出竹枝斜。四時長灑淸明雨。萬樹能開頃刻花。大地相同銀做海。與天無別玉爲家。始知宴罷瑤池夜。步月鳴珂靜不譁。晩隨風力轉雱雱。發盡荊山美玉藏。繞屋尋梅終不見。擁爐思酒最難忘。蕭踈夜半生虛籟。閃爍朝來近太陽。莫道無情添素鬢。有時飛到醉裙旁。倚樓凝眺寄閑情。一任輕風颭晩晴。苑似長春花爛漫。山皆太白玉崢嶸。萬緣參佛都歸淨。兩眼逢人忽覺明。且喜瓊瑤報佳句。品題爭笑月朝評。凍合茅籬半掩扃。瑤花一夜賴山靈。印成鳥字憑淸問。叩盡狐冰試寂聽。默默人難終守黑。猗猗竹自獨凝靑。至今榮達何須說。滿路看來摠白丁。重壓林梢力不勝。齒牙相戰意兢兢。髮疑秋浦三千丈。身在瑤臺第一層。銀炭吹灰思煖酒。硯池除水恐成冰。始知白也詩無敵。島瘦郊寒較未能。玉界茫茫掃客愁。泠風御我步虛樓。梨花滿地香全濕。桂魄當窓影欲浮。酒有紅潮難上臉。樹無黃葉可搔頭。瓜田李下都埋沒。莫限窮途命不猶。鑿氷誰擬納凌陰。積在山家數尺深。墨子悲絲淸不改。葛翁吐火煖相侵。寒星落落明千顆。曉霧垂垂綴四林。好借餘光書帙凈。忽然忘却尙玄心。亂落從天浸碧潭。見來心性靜相參。度墻影似探花蝶。上簇聲如食葉蠶。已覺千緣歸淡泊。應知萬象自渾涵。此身無乃王摩詰。活畫屛中話赤曇。半遮斜日巧穿簾。細濕窓紗故不嫌。鏡裡憑虛疑羽化。室中生白辨毫纖。騎驢醉覺雙肩聳。繡鳳寒憐十指尖。素髮始知公道在。一時人得幾莖添。四望紛紛細若雪。日南何處種都咸。燃犀共照通心角。掃石時聞滴乳巖。俗事應無來洞壑。春光賴有護松杉。鶴書已與魚書至。更剔銀釭發素緘。</text>
<title>桃花流水亭。拈東坡韵。三首</title>,<text>亭高不被遠山遮。苽蔓新流兩岸家。綠雨冥冥龍氣上。炎風習習鷺飛斜。多生樂事尋書卷。十載懷人在水涯。徒食徒行甘我分。休長馮鋏嘆無車。先生晩節食逾貧。布被藜羹絶喜嗔。黃髮如今宜縱酒。朱門從古善求人。江湖自樂淸明世。天地能容骯髒身。流水桃花亭匾好。箇中留得四時春。蜻蛉一棹溯遙空。快意朝南暮北風。雞犬人家楊柳外。鳧鷗伴侶蓼花中。居舟已識忘機客。垂釣堪稱取適翁。游戱松陵傳語鴨。爲君歸去廣談䕺。</text>
<title>東庄襍詠</title>,<text>翠滴簷端白泛塘。午喧如醉變晨凉。空濛乍映烟雨色。黯淡先生草木香。喚起苽丁修竹架。催蒸蠶子出泥房。吟餘老我慵無事。更就蘧蘧化蝶床。</text>
<title>老谿夏日 二首</title>,<text>雨外崇崗碧四圍。翩𦒘羽盖白雲飛。巖中釀酒春猶在。洞裡觀棋客未歸。種樹年年華以實。尋源處處是耶非。瑯嬛紫閣羣仙會。却恠人間老布衣。長夏人塵遠。空山樹石稠。躡雲憑屐齒。臨瀑避衣鉤。積雨去無定。鳴蟬來有由。淸童傍午醉。方篆下圓甌。</text>
<title>乘碧亭 二首</title>,<text>相送紅粧淚滿衣。畵亭簫皷摠依依。年來多少乘舟客。輕颺誰如栗里歸。江寒木落雨冥冥。百里楊根兩日行。東峽十年來去路。靑山應笑一書生。</text>
<title>碧梧</title>,<text>石上孤桐寫意難。綠雲多處客憑欄。亭亭遠出黃金井。箇箇高擎碧玉盤。鳳鳥不來嗟我老。秋風欲起念君寒。朱絃疏越他年事。且愛今宵霽月看。</text>
<title>七月五日。老溪銷暑。六首</title>,<text>谿梁疊石絡松根。行盡苽黃菜白村。山影故遮塵世熱。水聲如護醉人喧。葑菲敢報瓊瑤佩。褦襶相忘棨戟門。摠是輞川閑唱和。萸灣夷塢不須論。以余憐子想憐余。坨北瀼南落落居。未見鶴書招伏勝。空聞狗監薦相如。數間屋破三山近。千首詩成兩鬢踈。帶酒歌聲金石出。傍人應識楚狂輿。天下微公孰致余。不巾不襪閉門居。年衰恃粥搘床者。日熱流金爍石如。虛左賓筵優老悖。征西使盖納空踈。食功食志須明辨。此語曾聞諸子輿。雨香餘澗道。雲影展樓陰。詩愛山中作。書奇醉後臨。丘園容把臂。箱篋見傾心。新月看看上。靑苔一氣深。跨秋劇炎暑。忘却舊年經。露重思沾渴。絺輕苦掩形。或云天有火。虛恐野無靑。枕底淸如許。幽泉入夜聽。帶眼群芳綴。歸來註樹經。遊山如噉尾。逃暑最忘形。掛壁雲衣白。流燈夜飮靑。秋心何處至。一葉靜中聽。</text>
<title>庚子中秋。病不能作省楸之行。拈老人看屋少年行。賦七韵長句示諸孫。</title>,<text>小臯山下多秋草。草中歷亂牛羊道。牛羊日夕踐邱壠。家家不能來省掃。東人自古重墓祭。春祭花粽秋嘗稻。八九年來呼癸庚。民飢鬼餒將誰祰。不聞筐筥薦芬馨。惟見邱壑塡枯槁。我祖愛我昔如何。我今有孫稱麟抱。我孫未承我祖顔。但說白楊如翁老。</text>
<title>老溪秋後。和對山韵。</title>,<text>小雨延秋暖。斜陽破晩陰。白雲山路濕。黃葉洞門深。有客同乘興。無言不會心。遲遲籬下菊。應欲待余吟。</text>
<title>送李上舍歸靑州鄕廬</title>,<text>西湖自有故田廬。山可耕耘水可漁。弟勸兄酬司馬酒。父傳子受夏侯書。栖遲白屋豐年樂。歷落靑雲舊雨踈。聖主求賢新下詔。金門何日曳華裾。</text>
<title>雷雨夜左玉來</title>,<text>綦巾有客自靑坡。落葉櫚庭小巷斜。捫虱每談天下事。策驢先訪酒人家。轟雷急雨滄浪夜。十月今年黃菊花。百畝閒田三頃宅。願余携手去同車。</text>
<title>和對山詠柳絮</title>,<text>亞夫營外春風急。煬帝堤邊夕景遲。極意飛颺詩詠雪。一生柔弱字如絲。黃金散盡餘輕薄。皓首歸來又別離。畢竟看渠成就處。楚江丹實瑞當時。</text>
<title>病間朝起試筆</title>,<text>冬日眞堪愛。溫敦向老兒。篆烟縈鬢雪。梅影入衾池。坐閱棋傍世。還尋枕上詩。夜來風觱發。信息閉關時。</text>
<title>題金義士佑紀蹟後</title>,<text>千里關河賴有君。思將一劒靖西氛。干城惜未中心簡。幕府空多上首勳。鐵騎奔崩龍骨戰。銀牌錯落虎頭文。貤恩節惠優今日。百世風聲四海聞。</text>
<title>幼相至</title>,<text>有客閑吟到竹扉。詩成休道賞音稀。卽千萬古吾當述。無二三人孰與歸。霜韵繞床秋葉在。酒香如霧曉燈微。昏昏醉夢知何處。明月扁舟赤壁磯。</text>
<title>寒夜謾筆</title>,<text>遲遲鍾漏來遠城。古木滿庭風四鳴。霜華雪華夜皎潔。南斗北斗天崢嶸。幽人不眠亦不語。棲鳥自定還自驚。梅花一樹能無𧏮。明日灞陵橋上行。</text>
<title>謾詠</title>,<text>歌卽陽春嘯也秋。一聲能紓百年愁。雨中帶奕尋郊墅。醉後題詩滿市樓。落盡千林山自在。歷來孤月水空流。寒天極目交遊地。風景蒼蒼我思悠。</text>
<title>冬日</title>,<text>書齋晴雪愛窓明。人與新梅淡忘情。小篆撥灰觀字字。寒庭下鳥聽聲聲。眠餘宿藥行難盡。卷上昏花拭又生。剝啄門前何處客。烟霞眉髮照靑城。</text>
<title>哭蘭石</title>,<text>泛月南湖絶筆餘。觀楓東嶽結交初。始終山水峨洋際。會合芝蘭氣味如。節孝有親誰代養。中郞無子可傳書。近來世事何顚倒。此淚君當早哭余。</text>
<title>庚子守歲夜。聞曉鍾有感。</title>,<text>過年七十九。除夜五更頭。竟達難窮谷。方登最上樓。燈花占喜色。鍾漏破閒愁。嚄唶哉姜老。乘車遠入周。</text>
<title>病中述懷。敬呈石厓相公。</title>,<text>解衣經凍暍。推食及朝昏。枉惜詩人老。多慚國士恩。瞻聆驚薄俗。㘅結屬諸孫。譖諂平生戒。嘗聞長者言。</text>
<title>敬呈雲石相公</title>,<text>獨臥窮閭雪。新年憶舊遊。敢忘東閣召。適有下堂憂。松影侵棋長。梅香點硯留。老來裵相國。吟不捨韓劉。</text>
<title>敬呈游荷相公</title>,<text>記不白雲觀。風雪會神仙。黃冠趍環域。丹經誦拜天。得無當面過。應有後人傳。海量驚徐邈。醒來二十年。</text>
<title>雲石相公六十壽詩</title>,<text>西京稱太史。元祐仗賢臣。秉策回千古。懸弧賀六旬。達尊扶國老。庸敬杖鄕人。世德徵初度。公生邁等倫。降寅占虎變。才子起龍津。寶樹挺天賦。珠囊飽日新。韶雲觀華夏。歌雪答陽春。上舍猶懷玉。時名已席珍。鵬圖誠莫閼。驥足竟須伸。桓座高東觀。虞衣遠北詢。兩藩俱曰歲。再出爲斯民。膏雨隨丹轂。祥星諭紫宸。恩同湖湛濊。碑與嶺嶙峋。殿廡從容步。宮闈肺腑親。寧王心簡日。睿邸授經晨。方跬常躬導。規箴遇事陳。輿言推漢丙。甌卜叶周申。鶴立朝端肅。熊飛夜夢眞。鹽梅調鼎鼐。文藻贊絲綸。厚澤顔如赭。先憂髮似銀。屢豐關燮理。庶物入陶甄。三也沾嘉惠。衢樽醉此辰。</text>
<title>三月十五夜。對月偶吟。</title>,<text>楊柳風輕掠鬢絲。竹欄東畔點茶時。新烟着地難分草。乳鳥爭栖不擇枝。春月色勝秋月朗。今年花較去年遲。鄰朋已散僮先睡。淸景迢迢欲語誰。</text>
<title>西湖雅集 三首</title>,<text>綠肥紅瘦過中分。園客來尋鷗鷺群。樓下江流如可唾。沙頭人語尙難聞。酒醒座入蒼凉月。吟望帆歸黯淡雲。缺界團圓同戱劇。十三淸夜十三君。前宵殘月坐更分。覺後晨鶯度一群。鷁路知從山外過。漁歌多向枕中聞。淺山野濶敷紅旭。低樹洲長送白雲。來往何妨成別徑。天生老我又生君。翩翩黃鳥又南飛。看盡湖山幾處歸。靡室靡家嗟浪跡。爲師爲友賴儒衣。今人相笑古人愛。醉日較多醒日稀。最有易描難尙相。詩成眉宇露幾微。</text>
<title>燕巢亭春日疊舊韵 六首</title>,<text>遠水登樓見。南山出郭依。茅茨沈翠雨。花木散淸暉。數客心無間。殘樽宿不歸。年年遊賞地。今日又春衣。坐久忘松絡。衣寬借鳥巢。故人風雨至。佳景夏春交。靜到天機悟。詩須俗眼嘲。斐然吾黨足。幾日拔茹茅。斯翁眞鐵脚。八十尙遊山。帶酒淸晨出。看花薄暮還。座中皆小友。天下最多閑。紀事唐詩傳。名存韋柳間。少年皆舊雨。先達付今枰。有管窺千古。無書擁百城。低花濃酒色。遲日碎禽聲。沂水春游好。冠童倂是行。主人草玄語。烏竹遶籬過。隙地春容早。貧家樂事多。代耕深果木。開硯向滄波。歌吹城南市。紛紛奈暮何。非君吾亦愛君廬。歲首尋春抵夏初。偃蓋松身難作畵。嵌空巖穴可藏書。東風鷰子來何捷。明月梨花韵不踈。活火淸泉新岕片。一甌催瀹午酲餘。</text>
<title>謹次雲石相公竹茇韵</title>,<text>展卷眠琴綽綽餘。瀟凉端合暑中居。好敎月下移椶席。恨不松間引石渠。東閤政邀多士友。南陽本有一茅廬。豆湖湖上孤村外。如幄楊陰覆坐漁。</text>
<title>老人亭避暑 十一首</title>,<text>泛苽沈李日遲遲。山意微凉旣雨時。客子坐聞風嶺嘯。樵童來看石床棋。餐霞不重厨盤設。待月先將枕簟移。城裡終南非遠擧。平泉輞水未爲奇。老人亭子可棲遲。迨此多閑少病時。活火新泉宜試茗。踈簾淸簟好觀棋。月如道士懷中出。山似愚公背上移。只喜吾遊元不障。暮歸朝往足探奇。三宿南圜且未廻。與公時復上高臺。翻風急瀨松端度。畏日幽花石底開。山外不知長夏苦。雨中難得故人來。荷亭舊會渾如許。剝啄紋枰㶑灧杯。書帙移來擁百城。午窓淸課喜天晴。雲峯突兀看人世。松氣蒼泠帶雨聲。酒散了無炎暑苦。詩成尤見歲寒情。朱門白屋俱相忘。天下惟餘此老生。炎暉冉冉度高城。天末星爭箇箇晴。向夜溪山多灝氣。未秋林木有先聲。將軍下士今爲地。詞客中原昔管情。莫問幽居開別徑。求羊本是兩鯫生。潛郞踏漏自東城。候月黃昏坐曉晴。嶺外飛光先吐白。澗中流影總含聲。縱無天上虹橋路。恰有山陰雪棹情。醉臥翛然淸夢寐。踈簾端喜嫰凉生。雲木陰陰接遠城。酒醒偏愛小泉晴。溪虛老石如相語。晝寂空山自作聲。佳境細尋前夜夢。淸飈多挹故人情。駑姿枉被群公顧。文字奇緣並世生。黃庭奇氣蔚靑霞。流出天機古作家。長夜不辭金谷飮。淸風相勸玉川茶。街童遠認乘船馬。才子爭歎借樹鴉。曾向河陽觀舊績。縣人猶愛手栽花。蒸作丹芝散作霞。戎壇旌幟立詩家。但喜味新全鼎臠。自知形穢老盤茶。高名落落椎黃鶴。少輩紛紛埽墨鴉。所愧風流非白傅。時時來看午橋花。山遊衣草飽明霞。七十秋翁不在家。閒掃碧苔尋舊句。細挑泉眼品新茶。讀書地古隣靑鶴。種栗園深象白鴉。留與後曹還往路。洞門流水有浮花。蒼凉眉髮照烟霞。粧點詩癯倩畵家。山竈供來三白飯。醉人嘗遍六淸茶。松陰寂歷移風蚻。石氣森沈遠火鴉。讀罷床書無個事。且看雲葉數泉花。</text>
<title>五月小晦。避暑燕巢亭。藥圃，槐下同賦。</title>,<text>畏暑起淸晨。投閒背紫陌。心心作水觀。步步離火宅。襟袖嚮泠然。快意培高翮。平生數君子。幽居在南垞。到來卽吾廬。主人能留客。故事談園圃。時食陳苽麥。雨止林木間。蟬聲如裂帛。二妙亦肯顧。針芥召磁珀。懽恰勝醇醪。詞賦頗鱠炙。他年雲霄上。毋忘風雨夕。此老一去後。恐復尋行跡。誰知圯上人。或云山下石。</text>
<title>老溪銷夏 三首</title>,<text>雨罷軒欞下。雲生枕席間。小樓因地逈。淸夜使人閒。但與公聽水。何煩我買山。黃庭聞此語。應借夢先還。有暍仍踈謾。無詩亦瘦消。山空秋意早。松近雨聲遙。敲火烹雲粒。分泉養石苗。翳然人世隔。疑躡赤城橋。山雨山風耐屋茅。新晴喜報夏秋交。始聞白鳥喧林杪。漸看蒼驢過磵凹。棋伴周旋忘勝敗。酒人相得恕嗔嘲。遨遊四海能無恙。斂却雲行返壑巢。</text>
<title>墨谿銷夏 四首</title>,<text>秋花宜澹不須濃。寫出山人帶酒容。萬樹園中聞積雨。一層樓外見遙峯。愧無佳句稱長笛。喜有新知訂遞鍾。東峽霜楓公命駕。衰翁妬殺少年從。倚醉松凉午睡濃。起看西日澹天容。蒼烟㶑㶑流丹壑。皎月迢迢上碧峯。卓犖觀書勞丙燭。循環調息叶辰鍾。庭前有鶴如人老。顧影相憐步步從。商音誰遣夜來生。井葉籬花打疊成。孤犬隔溪噑寂寂。數螢穿雨度輕輕。山公酒醴傾家釀。秋士詩篇到骨淸。湖海言歸巖壑臥。相逢猶有故人情。詩人今再到。一路識南塘。昕夕治蜂國。陰晴聖蟻王。杯闌流紫露。苽剝墮元霜。耕者雲霞裡。休分爾我疆。</text>
<title>豆湖泛月 四首</title>,<text>月到江心應更圓。出門催喚舊長年。行經楊柳磯邊路。坐在芙蓉鏡裡天。數客淸簫蘇子賦。一生秋夢米家船。靑春未了乘風債。直上銀河破灝然。篷顚滴露皛珠圓。帆腹便風似往年。漁釣浮家同任性。鳧鷗忘世各聽天。中樓酒渴江鳴席。後夜人歸月在船。陋巷涔涔非鄭圃。微公那得馭泠然。波中縐纈掬中圓。白也騎鯨問幾年。最有心人能捧璧。了無難事卽昇天。鍾聲遠泛蘭盆寺。秋色長隨桂棹船。黃帽善歌翁健飮。一琅然闋一陶然。百徧沈浮不覺勞。群童如鴨浴波濤。傳家樹老兼金直。繞檻山多疊翠高。苜蓿斜陽圓馬砦。蒹葭踈雨載漁舠。城南故事聯韓孟。今見東湖八咏豪。</text>
<title>聞東社諸賢。將邀余作西湖之遊。喜賦長句。</title>,<text>一鉤凉月入深巵。釣出秋翁幾首詩。舊雨喜同新雨喜。今年衰勝去年衰。林黃定爲添梨頰。江碧如將染鷺絲。估得小驢堪代步。縱無儋石有諸兒。</text>
<title>奉贈鄭海雲上舍</title>,<text>經香緯馥襲紛綸。今海雲如古井春。上舍淸名聞弱歲。先生玉貌豈長貧。華人競贈同心帶。鄕園多裁墊角巾。朝日龍門將一躍。五更雷雨起南隣。</text>
<title>東莊舊作 二首</title>,<text>雙屐鏗然萬石間。主人應是聽經還。酒痕狼藉逢投轄。士氣龍鍾老抱關。誓使寒交如彼水。悔將初服出吾山。波波刦刦君猶在。相對靑春渥赭顔。溪腹還高橋背低。衡門長記古沙堤。西平公子曾遊宴。東郭先生近卜棲。月出山中聞犬吠。人歸雪上見驢蹄。松肪釀得東坡法。爲我重來割頂泥。</text>
<title>七月晦會燕巢亭</title>,<text>芝園來坐燕巢亭。五色秋花開滿庭。老主人歸應咄咄。驢蹄踏破逕苔靑。</text>
<title>對山寄示直廬諸作。謹步香字原韵。</title>,<text>蒲白梅靑壓酒光。園居時物近端陽。淮山桂樹空招隱。漢署金錢未出郞。病渴乍霑仙掌露。詩筒猶帶御爐香。珤文知向丹藜讀。牙頰朝朝見潄芳。</text>
<title>無題</title>,<text>鳧鴨紛紛雪墮時。一溪斜日弄寒漪。過橋知是先生宅。梅壓踈簷竹出籬。</text>
<title>南村道中 二首</title>,<text>一半秋陰一半晴。海天雲日遞無情。村中白酒愁關禁。馬首靑山喜問名。遊覽且須從我好。行留何必與人爭。詩篇老後稀佳語。捉鼻多慚洛下生。八十能騎馬。從公又此來。郊原穿歷落。江漢帶縈廻。短景牛羊小。荒年鴻雁哀。懸燈茅屋下。棲息勝樓臺。</text>
<title>乘舟夜至荳湖 二首</title>,<text>舟行先遣宿鷗知。飛掠檣烏看更奇。西北樓高孤火照。東南野濶衆星垂。危灘乍過豪鷹下。夕浪初平快馬馳。十里豆湖應不遠。蒼蒼烟樹岸頻移。磯首孤亭出。蕭蕭木葉凋。高江鳴達夜。寒雨下終朝。麋鹿元同性。耕漁足採謠。數來東峽路。霜露未言遙。</text>
<title>楊峽 二首</title>,<text>秋山看不厭。倦馬馱微吟。草樹無寒色。田園有古心。閒行如閱畵。淸語勝鳴琴。進退俱斯道。同苔却異岑。曉霜和月踏霏微。薄暮吟鞭欵野扉。峽戶禦冬惟蓄旨。田翁卒歲信牛衣。烏粱有䕸難停稅。吉貝無花可上機。食土由來貧亦樂。不關閑是與閑非。</text>
<title>曉霧</title>,<text>曉寒成苦霧。一氣盪空虛。擁馬愁泥沒。霑衣恐雨餘。我行疑大塊。人語覺村墟。滿牖朝暉色。高眠憶舊居。</text>
<title>機山丙舍</title>,<text>頻年來坐此山樓。霜露塲墟歲色收。別墅寥寥聞吠犬。佳城欝欝卜眠牛。容輝怳對峰巒秀。福澤留看樹木稠。幕府書生今禿髮。冷蟬淸鳥記吟秋。</text>
<title>過北海趙尙書墓</title>,<text>尙書墳墓對豐溪。衰草寒烟路欲迷。座上風流推北海。兵前籌劃靖關西。淸襟夙昔通犀點。佳速晨昏走赫蹄。踈雪松間三十詠。摩挲舊卷嘆鴻泥。</text>
<title>將歸豐城。留呈心田荷塘兩詞伯。</title>,<text>城樹秋晴積雨初。公山三宿似吾廬。祖孫會面沉疴後。故舊論心遠別餘。握髮難忘溫井水。當餐先憶錦江魚。相逢窃欲閒來往。只是頻煩畏簡書。</text>
<title>斗瀰</title>,<text>微雨崇朝歇。秋江到底澄。鳥窺菱匣鏡。人映玉壺冰。夕景明沙口。風帆上峽層。郵亭看漸近。踈樹漏寒燈。</text>
<title>月溪</title>,<text>舠輕如鳥下。巖恠似牛訛。噴薄千條雪。輪圓百折波。傍觀皆恐慄。舟子獨謳歌。石筍江門匼。森森一束戈。</text>
<title>晨興歷數岡入太乙庵。巳向午。</title>,<text>花宮初日出。楊野一雞聽。曉夕多爲觀。高低異所經。窮林疑有鬼。飛溜似通靈。竹盡空泠曲。悠然坐小亭。</text>
<title>過醍灘</title>,<text>宿約醍湖共結茅。源源晨夕過江郊。城居賣出營苽地。書籍移來等樹梢。四海交遊辭李郭。百年高尙學由巢。如今客路經灘上。難向沙鷗强解嘲。</text>
<title>呈石厓公</title>,<text>遼河曾負羽。原峽此聯床。馬上關山遠。談中歲月長。風霜遊子鬢。文墨令公香。自顧終何似。飄飄落葉黃。</text>
<title>原峽</title>,<text>我馬頗嘶日已昏。數家烟火遠生痕。溪流决决山中路。樹色荒荒雪後村。嘯詠何人方隱几。棲遲無處著衡門。霜天不限餘鴻去。嘹嚦堪消客夜魂。</text>
<title>秋溪官齋 三首</title>,<text>茗粥消寒對故人。官僮掃葉雪鱗鱗。荒年禁酒躬先律。永夜論文語愈新。老子遊山雙蠟屐。元戎乞暇一烏巾。相看座上無他客。桃李南園記賞春。醉龍從古號文人。一佩魚符便戢鱗。瘠土雨荒民曰病。公門日出事惟新。時憂可奈催空盎。故態尤憐着墊巾。握手相逢燈下語。秋冬如此矧窮春。西江可决豈須人。滿目喁喁處涸鱗。蝸室莫言懸磬急。牛刀應有發硎新。聊知省野行飛盖。不及看山坐岸巾。客到爲君祈祝道。麥歧秧豎在明春。</text>
<title>細川歸路</title>,<text>斜光餘耿耿。風葉向全梳。水落天猶在。泥乾道自除。低佪緣擇里。懶漫未成書。倦鳥投林夕。思量我不如。</text>
<title>舟行夜至雙湖亭</title>,<text>逾山穿谷到江邊。擊汰行猶跋履賢。萬頃星河尋復路。一樓燈火上初筵。座中舊雨逢今雨。槖裡長篇和短篇。十五泠然人善返。淡霜微雪釀梅天。</text>
<title>冬雨歎</title>,<text>冬雨甲子。牛羊凍死。漢時謠言傳太史。今晨何日天又雨。野老向天天莫訴。春旱夏澇大告匈。禾赤于田菜赤圃。仳㒧就食散四方。安有滯穗無乾土。肚空泥滑脚不由。欲起無力還顚仆。旣令我飢忍令寒。濕透百結無完布。大戶不能儲儋石。小人奚暇謀朝夕。刮出妻兒口吻中。辛勤種下秋畦麥。明年餺飥尙何論。苗與人殭俱凍瘃。幾多時日涸轍魚。不少須臾紇干雀。我聞此語慰何辭。淚眼相看空脉脉。昨夜恩綸下州裏。王曰嗟予觀察使。蠲租停稅急賑飢。憧憧一念環千里。邑宰藩臣盡率職。南米西粟將哺爾。爾等豈知有聖君。堯舜未必今如此。不聞鴻雁野外飛。漸見鶉鵠溝中起。太守柳侯才且仁。食息不忘楊之民。朝朝撤餔保赤子。夜夜焚香禱蒼旻。了無氷雹與風烈。煕皥一州如陽春。去有糇糧來有粥。全活非徒數千人。東天愛看紅日出。黃綿襖子歌四鄰。</text>
<title>維陽舘謾詠 二首</title>,<text>遠樹長川雪後多。楊州山色白斜斜。二分明月能留客。八十行年不作家。謾道馮驩彈蒯鋏。誰知何遜憶梅花。生憎老大商人婦。猶向鄰船抱琵琶。五車書直一囊錢。揮麈曾傾玳瑁筵。收拾坐功銷半夜。安排詩景送餘年。多言自悔難成佛。無病人疑善學仙。山舘有梅良偶爾。南枝窺得管中天。</text>
<title>喜鐵孫至</title>,<text>爾長旣勝冠。我念猶在抱。戀我三十日。來此百里道。登拜未黃曛。出門應昧早。前夜大雨雪。今晨沒泥潦。從知步履捷。不宛行㬺縞。乍聆談讀朗。更看顔色好。吹火煎舊藥。勸餐嘗新稻。抑搔趁疴痒。笑嘻慰煩惱。多才能鄙事。事事便將老。乃翁無積金。惟孫以爲寶。</text>
<title>哭鄭美山侍郞</title>,<text>先王憐寡妹。內禁養孤甥。燕寢書敎讀。龍墀手挽行。至哉于友義。宛若止慈情。親炙由蒙學。英華果夙成。萱宮慶週甲。桂籍齒中丁。瓊樹天姿逈。氷壺錫字淸。魚符頻輯瑞。雞刃發新硎。關隴方懸釜。潢池有弄兵。推枰籌劇寇。捐廩活飢氓。澒洞風塵際。瞻依日月明。經綸移小邑。練達積佳聲。錯落群公望。支離二豎嬰。文星沉白社。卿月耀丹旌。驪紱欣初舍。菟裘計未營。傳詩鶯出谷。遺訓鯉過庭。歷歷思前事。遲遲歎此生。遠遊違執紼。衰淚極霑纓。玉貌留何處。梅梢曉月橫。</text>
<title>望道峯懷麒上人</title>,<text>開窓對遠山。萬峯如畵扇。頗憶山中人。見山不見面。神往疾如飛。雪逕微似線。髣髴聞磬鐸。迢遞登塔院。小龕寄絶頂。蒼蒼俯畿甸。上人臞鶴姿。爐香伴淸讌。高座納星斗。長眉覆霜霰。有心斯有人。幻境隨所變。題書報已公。下簾呵凍硏。試問眞妄業。將君語一轉。</text>
<title>夜坐</title>,<text>閑園環樹木。幽舘背雪嶺。陰森乍蔽虧。初月無多影。南至過節候。北風催寒冷。群動未暇息。衆竅皆發警。奔騰天一涯。激蹙波萬頃。始聞欲驚走。久坐還自靜。餘葉下荒階。寒泉落深井。笙舌皷復翕。琴撥挑更整。數問夜漫漫。惟看燈耿耿。嗒然隱几子。此意人不省。</text>
<title>次原韵和沈大雅 致明○二首</title>,<text>送五窮難又一窮。年窮何處索陳紅。使君最有看書癖。今世多聞下士風。治亂興亡開卷際。山川人物劇談中。月明梅發維陽舘。吾未西歸子未東。茗爐檀鼎煖常餘。反掩山齋任起居。點滴巖氷泉報漏。鬅鬙原樹月如梳。兩餐淡淡精神爽。五戱珊珊骨節踈。燕坐銷寒同結夏。心知古佛卽今余。</text>
<title>懷郁哉西遊</title>,<text>昔我游龍井。微雪被原野。氷車坐更穩。健牛日兩舍。金沙觸屨鳴。遙尋古蘭若。詰曲探乳穴。蛇行薪燭灺。相隨老畊耦。願結新詩社。邱壑遍登涉。筆硯窮輸寫。歸來二十載。夢想猶瀟灑。今秋子西征。遲迴歲暮且。臨水卽搴幔。遇石應駐馬。躕躇信宿處。摩挲舊題下。千里雖阻面。咫尺幽興惹。何當叙間濶。梅前縞袂把。</text>
<title>使君行</title>,<text>三寒遆四溫。昔聞老農言。朝州而暮京。今見使君行。使君行不馭五馬。短衣官僮鞭果下。府吏執册從馬後。册中飢民殆萬口。催賑請糶不憚頻。按使睢盱丞相顰。往往來來何屑屑。蔀屋無烟天雨雪。嗸嗸眼穿繼流血。</text>
<title>楊舘守歲。鐵孫來伴。</title>,<text>老子惜年年不留。舊年尾續新年頭。山舘燈火待曉色。荒城皷角催更籌。吾孫遠來同夜守。諠呼簙簺寬覊愁。赤脚官婢木盤子。盤中飣餖稱時羞。乾鱐之羹脫粟飯。兩葅三菜氷中抽。峽俗享客如賽鬼。餦餭𥺉籹餘前秋。私藏無栗亦無橡。公門禁酒兼禁牛。楊民十戶九不食。一飽捫腹夫何憂。君不見百萬補賑林太守。翩翩五馬赴西州。纖纖妓手白玉盞。酒浪搖紅映明眸。</text>
<title>松山道中</title>,<text>濃暖春山破雪圍。東風習習入人衣。川流曲折銀鱗陟。野氣高低蠟嘴飛。數息便輿隨樹坐。重尋初地伴僧歸。看來峽裡稀行旅。店舍無烟早掩扉。</text>
<title>偶閱舊篋。見燕都諸公推余爲詞壇老將。書此識之。</title>,<text>史傳七十廉將軍。一飯斗米肉十斤。弓挽五石射命中。披甲上馬身飛翻。據案大嚼猶可想。海浪淘沙風捲雲。嗟余蒲柳劇衰謝。力綿不能勝衣裙。簞食豆羹腹已果。空花遠霧眸常昏。古人今人縱莫及。英雄豎子何相分。桓桓安有熊虎氣。碌碌徒辨虫魚文。詞壇老將謬推轂。鞭弭周旋愧中原。</text>
<title>連日風寒。閉戶獨坐。偶登園後。覺有花意。喜賦絶句。</title>,<text>十日寒愁料峭風。那知幽處釀微紅。春天也作佳人相。一段溫存怒罵中。</text>
<title>踏靑</title>,<text>踏靑無遠近。草色下堂多。樹似中醇酒。山如起宿痾。野雲低向夕。橋雪暗生波。救荒惟採擷。婦孺趁陽坡。</text>
<title>春晝漫詠</title>,<text>旋馬庭空柴鶴廬。漸看春草上堦除。閑翁睡起無餘事。戱爲曾孫挽小車。</text>
<title>踏靑前日。會燕巢亭。</title>,<text>吾驢出郭踏深春。始信重爲地上人。長日漸敎山面熟。餘寒猶怕雨聲因。看花處處皆成徑。種柳家家自作隣。洛下少年多擁鼻。玄風太守句淸新。</text>
<title>客有問酒禁者。戱作金華亭韵。</title>,<text>初平牧羊羊云亡。揮鞭叱石石成羊。誰謂此說誠荒唐。眞心實事無相妨。前秋雨大作災荒。上田下田皆滄浪。稊稗猶窄况稻粱。人剝樹皮充飢膓。我願洞中千萬石。移來纍纍盈官倉。一夜化爲仙人糧。煮石更乞仙人方。仙人遠隔白雲鄕。惟見麥苗靑針鋩。麥苗望望日以長。腰鎌月白刈雲黃。父老嘻笑兒童狂。四鄰喜聞新炊香。又報酒醪弛禁章。金華亭上開壺觴。</text>
<title>憶巖</title>,<text>八十曾翁三歲孫。不知何事念溫敦。將期反哺眞癡想。雖欲傳書少立言。笑我臨年如犢舐。看渠落地足牛呑。傍人竊比園中樹。無數花開半死根。</text>
<title>夢對山</title>,<text>日與君相見。開窓卽對山。吾衰無遠夢。人邇有孱顔。才藝圖書府。遨遊宰相間。孤舟乘夜雪。倘不及門還。</text>
<title>江村 二首</title>,<text>苽皮艇子太翩𦒘。石筍䕺䕺水底山。刺盡長篙猶不土。鯉魚風急葦魚灣。江中風浪大如山。江上漁家只一間。繫纜籬根閑曬網。纔從魚鱉口邊還。</text>
<title>春日看山入東谷</title>,<text>衫袖飽風帆幅橫。筍輿快於乘船行。春山雪盡翠濤湧。野水日斜微烟生。深逕少人多樹木。百折始入東泉谷。谷中民居本零星。飢饉又有逋亡屋。茹草帶索知幾歲。求田問舍非得計。郭璞枉著靑烏經。千金一抔愚今世。豪家葬人喜施捨。塚傍金錢如雨灑。地中瀝靑三萬斤。琥珀山高千載下。</text>
<title>早起</title>,<text>客枕起常早。簷間驚鳥飛。夜雨灑春色。高閣明朝暉。好風時拂面。新草欲沾衣。躕躇對芳景。先憶故山薇。</text>
<title>雨後夜坐</title>,<text>草雨林烟宿板扉。鳳仙花月弄輝輝。微風一院淸如水。午夜凉生白苧衣。</text>
<title>避暑金仙庵</title>,<text>聾山善士古齋廬。秋老今年結夏居。蒲座有時同水觀。芋爐無夜不灰書。三峯月出心光遍。百竅泉鳴骨節踈。莫遣文人新作意。元來蚶蛤屬虫魚。</text>
<title>壬寅初度</title>,<text>初辰弧矢了遊方。歸見孫曾競附床。天下定無求駿價。室中惟有蓄書香。井蛙自謂乾坤大。山蟪何知歲月長。世事如花多閱歷。冷眸子是熱心膓。</text>
<title>壬寅仲秋。石厓相公作楓嶽之遊。秀三老不能從。謹賦七言絶句八章。仰獻贐語。俯紓悵懷。</title>,<text>東溟無處不宜秋。正値霜輕露重時。紅葉靑山四百里。謙齋粧點石厓詩。東國畵家鄭謙齋金剛山圖爲巨擘詩囊茶具半肩輕。閑士尋楓日日行。聞說衆香城畔路。輿僧不識領敦寧。聯翩驢馬兩詩人。吟到名山更有神。肯爲後曹留大刻。白雲隳却碧嶙峋。仙嶽緣慳愧白頭。雲屛幾疊歇惺樓。秋齋屈指公歸日。一卷新詩作臥遊。放杖毗盧上上巓。一番搔首問靑天。覺來身臥城南屋。梧葉滿庭流碧烟。萬二千峯東海東。一峯峯有一芝翁。吟懷夜攬懸空月。酡顔朝看渥日楓。秋峯瘦膊共崢嶸。浪得人間萬首名。嫌殺芝園詩句惡。一生不許入山行。秀三前後過昌道驛者十餘年。或滯潦漲。或阻氷雪。一未入山。而山距驛只一程。諺言悲老不悲死。送客今朝方信然。使十餘年前我在。猶堪濯足九龍淵。</text>
<title>寄贈權生</title>,<text>春風欺老病。遲日耐他鄕。啼鳥窺書卷。遊蜂赴藥香。懷人忘遠邇。睇物異閑忙。旅食休相問。猶勝臥翳桑。</text>
<title>癸卯除夜。偶拈舊韵。</title>,<text>一年看盡一家書。百氏今惟十七餘。霧裏未能成虎豹。燈前聊復數蟫魚。文無稱意堪投火。誦不停聲若决渠。幸際明良嘉會日。喜將黃髮臥吾廬。</text>
<title>采苦</title>,<text>群童競采薺。老翁獨采苦。童黠笑翁癡。胡不審棄取。人情所共知。甘呑苦卽吐。翁乃向童曰。來汝吾當詁。薺甘衆輒爭。挑挖無完土。苦苦人皆棄。綿連被塲圃。取棄易食力。趨爭畏罪罟。且習苦之苦。薺罄不旋武。習苦苦咽舌。猝苦苦心腑。纔過三寸後。甘苦同一腐。吾生良苦人。百苦甞記睹。苦賤無貴族。苦貧非富戶。苦飢乏爪牙。苦寒少毛羽。婦苦納官布。男苦輸田賦。門苦出低首。室苦臥觸柱。貌苦鮮皎潔。語苦不媚嫵。春耕苦亢旱。秋穫苦多雨。𧂭草苦長鑱。斲樵苦鈍斧。妻號苦所天。兒啼苦爲父。樂歲苦徵斂。凶年苦糴簿。鞭扑苦驅羊。胥吏苦闞虎。憂是樂之本。苦乃甘之祖。苦盡而甘來。格論傳諸古。苦行爲賢士。苦諫悟明主。君看富貴人。苦亦不勝數。富苦跨猗陶。貴苦致公輔。無苦自求苦。不遑任仰俯。我菜雖云苦。飽眠舒兩股。余時窃聽之。意與沮溺迕。再拜欲聞道。翁去入雲塢。歸來次斯言。襟帶時時撫。</text>
<title>雨</title>,<text>午風何洩洩。晨雨旣凄凄。黯淡天垂下。昭融日在西。陂深明鷺立。土潤沒牛蹄。客意非農父。欣然看麥畦。</text>
<title>甲辰新春。墨庄雅課。二首</title>,<text>南園高處俯靑郊。帶郭春流映白茅。微雨纔能添草色。輕寒不過養花梢。繙書客借巖中宿。對奕翁疑橘裡巢。錯遣傍人驚禮數。越歌車笠訂初交。荊門經歲掩蒼苔。一任風敲與月推。宿雨四山融雪盡。今年二月見花開。圖書氣逈中樓凈。茶酒緣深上客來。老石長松皆我好。可堪吟望日千回。</text>
<title>年八十三。獲忝賢關大比之科。唱名之日。特蒙五衛將晉爵之恩。中朝宰相又多枉問。謹庸賀詩韵。以識榮感。</title>,<text>枯木蒸回燁燁春。科名雖小命雄辰。君恩濫矣無功爵。祖蔭偏於不肖身。賢相趣携聞喜酒。窮廬將勸讀書人。英宗舊甲函箋日。恭憶隆褒拜賜新。</text>
<title>司馬唱榜日。口呼七步詩。二首○甲辰</title>,<text>腹裡詩書幾百擔。今年方得一襴衫。傍人莫問年多少。六十年前二十三。堯舜君民妄夯擔。相逢人笑老生談。成均進士今春榜。一國皆驚趙秀三。</text>
<title>與丁酉山學淵，冬郞共吟 十一首</title>,<text>酉山居士斗陵邊。盡室躬耕五十年。城郭暫來留鶴爪。江湖歸去買漁船。劉郞夜夜燃仙杖。侯子朝朝拜丈筵。且待階庭書帶瑞。先生何惜老林泉。白下相逢記往年。者番眉髮共皤然。桑田碧海須臾事。難道王平不老仙。酉山經籍繼茶山。蓮史新詩解老顔。世世天機雲錦手。等閑粧點一江灣。少風波處有漁舟。暮北朝南百自由。拾箭還人眞碌碌。與吾相忘是鳧鷗。秋畦種麥綠烟平。黃葉村深小逕橫。女績男舂咿軋外。山堂惟有讀書聲。迤東山水肅淸姿。箕國人倫最聖時。五百文明英正際。樵夫農婦摠能詩。東湖有鄭樵夫。驪上有金農婦。皆能詩。風霜雨雪奈漂踈。君亦靈光我石渠。一代詩人餘幾在。雨村談笑紫霞書。范公初願作良醫。後樂先憂證濟時。暫屈翩翩蘭史筆。農黃篇上辨群疑。桃花潑火柳搖金。微雨乘舟到石林。時有中臺老行者。慇懃勸我種人蔘。余於丙寅丁卯間。問舍求田于石林李尙書故址。有五臺僧勸種人蔘。櫻桃時節鱖魚肥。一夜江村水蘸扉。牛角掛壺牛背坐。路人閒看綠簑衣。芳隣擬卜斗陵南。坐忘行年八十三。食肉封侯無我相。秋菘春韭味餘甘。</text>
<title>甲辰除夕</title>,<text>新詩守歲一年年。八十成籌有四篇。紫闕匪頒優老米。黃扉多贈買痴錢。雲石相公饋錢三千 行隨小子觀華牧。春後將向枋子任所 臥聽諸孫放紙鳶。莫笑封翁稱假爵。自家緋玉畵眞仙。</text>
<title>新春試筆</title>,<text>開年餘十日。日日苦風寒。卜說固無據。農心殊未安。佳辰過次第。往事念回環。貨幣明庭策。虛名自弱冠。</text>
<title>枋子新買數頃田。戱作一詩。</title>,<text>四海雲遊一老身。壤歌耕鑿自今春。室懸如磬嗟三世。地卓無錐惱比隣。我乏腰金騎鶴相。兒爲賣劒買牛人。荷公石閤聞斯語。敺雀揶揄定幾巡。雲石遊荷兩公每嘲余曰。或恐孱孫無社錢。</text>
<title>雨夜讀唐書有感</title>,<text>書燈夜雨映紛紛。一洗唐家舊見聞。獨不才難韓狄相。言何容易駱王文。小兒白望來監市。假父黃衣出觀軍。自幸吾生今耋耄。六朝長戴聖明君。</text>
<title>老溪秋詠 二首</title>,<text>白雲來補碧山虧。我有過頭杖一枝。鄴架虫魚方獨坐。秋枰蚌鷸又相持。邀人酒熟香淸夜。迨此閑多病少時。聊爾先生靑眼在。燈前能讀石厓詩。紫閣群峯劃堵墻。冷花踈葉葆餘芳。殘年受用身猶健。短日乘除夜漸長。月上樓臺先吐影。山中書籍自生香。姜郞滯直韓郞阻。談麈吟毫孰在傍。</text>
<title>送秋日。奉贐雨村茂宰還郡。</title>,<text>皁盖還同赤葉飛。西風去去嶺雲微。送秋無奈與君別。對菊那能不醉歸。獨愛詩香留上座。相看帽影轉斜暉。豐州月俸知多少。未及黃壚贖舊衣。</text>
<title>送甁庵趙侍中 龜夏 歸覲浿營</title>,<text>賜告銀臺覲浿陽。萊衣猶襲御爐香。南鴻趁節憑安報。西菊留花泛壽觴。畵裡江山箕子國。庭前詩禮燕申堂。兄來弟去緣何事。一軆晨昏侍我王。</text>
<title>十月四日。再遊金仙寺。六首</title>,<text>遊山邀上客。鞍馬簇城邊。此去詩成佛。秋風意欲仙。寒楓餘宿醉。蒼石倚高眠。寂寂懷孤坐。來參面壁禪。今到禪房古我廬。明窓煖屋可寒居。百齡逆數餘鳴磬。一念猶存更讀書。倦鳥白雲同晼晩。淸泉黃葉競騷踈。詩家物色終難棄。酒篆茶甌輒雅魚。松下雙扉石上廬。炎凉無嬗一僧居。黃花許酒吾參社。紅葉盈倉子學書。天藻何曾關老少。月評元不視親踈。明朝有約尋東嶺。分付家僮趁粥魚。上房虛白下房昏。新月盈盈度淺痕。錯認虎睛磓紙火。不憂龜手澼纑村。朱炎曩日逃西寺。陰雨明時重北門。夜半溪聲淸梵轉。聾山德士想還魂。風似金鑱刮暮昏。秋峯了見雨過痕。蒼苔積葉深深逕。斜日踈烟曲曲村。負郭求田皆石确。行營編籍半沙門。南康北李多零落。瀝酒難招老圃魂。癡孫壁上畵匡廬。欲爲阿翁慰起居。閤有寒梅忘喪耦。天無雨粟待成書。歷甞甛苦終歸淡。疊出經綸本色踈。白雪高吟難和得。燈前黃卷祭魚魚。</text>
<title>山齋秋夜 七排</title>,<text>數峯環擁一溪流。魏野山居較孰優。折桂何時招隱逸。誅茅是處合遨遊。客懷黯黯琴書夜。天氣蕭蕭草木秋。霜重後園朱果落。月明前磵白烟浮。婆娑菊影孤燈靜。斷續虫聲四壁幽。藥石詎能治老病。漁樵猶足寄生謀。村鄰好俗分麁糲。道義深交共弊裘。物外有田堪養拙。人間無地可消憂。窮途歲月經駒隙。苦海榮華學蜃樓。揮麈談諧宜永夕。竹林豪士是吾儔。</text>
<title>奉謝雨村柿餠</title>,<text>豐基柿餠天下一。潤於霜雪甜於蜜。蔚山决明密陽栗。烏敢與此稱三絶。雨村太守詩中仙。屈首視篆經周年。慇懃封題三百顆。趁我苦吟玉池回甘泉。秋齋老子嗜痂癖。鳧雁呷喋魚瀺灂。薰融忘肉勝聞韶。沈潛玩味如講易。烟火氣滌無些兒。淸腴大耋還童姿。果腹能點讀書法。公非泰友眞泰師。</text>
<title>次存齋朴令允默寄贈韵</title>,<text>華國傳家事謬悠。喜君操筆尙勍遒。圖事東壁稱周史。談笑西京重漢優。老學難酬今世債。窮居多負盛時羞。朽枯莫借春風力。不作人間汗漫遊。</text>
<title>贈玉匠人金石敬</title>,<text>塵淸初日上窓櫳。不復他山在目中。周鼎商彝森自動。凍脂冰溜泛如空。神鋩入手纖毫見。古氣撑膓宿飽同。安得戎車馱爾去。燕然一片勒天功。</text>
<title>沈雲椒 世慶 再過</title>,<text>昔疾翁今愈。新正客又來。酡顔還古鏡。藍尾尙春杯。詩燭玲瓏刻。談香詰曲灰。圮橋流水活。夜雪不成堆。</text>
<title>送枋子赴華牧任所</title>,<text>杖策升高墟。遙遙送汝去。朝日有光輝。家本窮僻處。雁列門庭。鞍馬映街路。時年五十餘。頭角頗魁梧。腰間丈二組。龜紐綰左顧。才學汝惟愧。芬華人所慕。恩山與德海。圖報在塵露。皁隷荳宛轉。翠葢錢仰俯。漸遠見漸小。途歧仍回互。若兄弟子孫。祖餞臨江渡。考牧爲職卑。擧乘知國富。雖無九方眼。心誠見亦透。養馬順馬性。蕃殖庶可奏。芻秣日課足。字牝春政懋。星文驗天象。雲錦觀野繡。圉人守四方。雞犬成小聚。閑田劃溝洫。高處散園囿。耕種克勸租。糶糴平受授。戴白念乃翁。垂髫及吾幼。去去尙勉旃。斯言銘腰綬。</text>
<title>歲乙巳月正元日。豊恩府院君石厓趙公。以年七十入耆社。上遣史官敦諭。特賜几杖食物衣資。公賦詩識感。遍求和章。敢用原韵謹奉郢敎。</title>,<text>便蕃錫賚帶宮罇。雨露瀼瀼降歲元。朝請賜筇今苕老。國公耆社始豐恩。詩篇士友多鳴盛。禮數家人不責煩。聖主賢臣咸一德。於千邦籙達三尊。</text>
<title>三月一日。雲石相公晬日也。</title>,<text>今日今年之暮春。相公六十四弧辰。賜筇伯氏光前輩。折桂賢郞躡後塵。倂世知音難一介。餘生拭目覩完人。歸家亦用金丹術。大鼎三調驗壽民。公於前月引章乞遞</text>
<title>南園早起。步入山中偶作。</title>,<text>磵鳥驚客欬。縞羽翻晴暉。新凉入山骨。白雲披絮衣。尋詩萬峯間。我來君不歸。秋泉遠愈瀉。閑逕行屢微。踈花浥晨露。涓涓尙未晞。一嗅消宿酲。肺竅流芬馡。高調不合時。巖壑澹相依。枯臞豈復惜。惟恐素心違。</text>
<title>乙巳三月十四日。賞花于燕巢亭。</title>,<text>今春又到燕巢亭。園樹紅稀逕蘚靑。種柳偶因名小隱。看花癡欲返韶齡。我無舊業參耕耦。子有新詩記石屛。慚愧少年來載酒。先生元不著玄經。</text>
<title>江樓 六律</title>,<text>江樓下見飛鳥。江樹惟聞殘蟬。泛泛紅衣滿地。粼粼碧水連天。捕魚人在沙上。騎馬客歸日邊。未了蓴鱸舊夢。西風一帆高懸。</text>
<title>焚黃日示諸兒</title>,<text>一介郵官一小成。門衰八世大恩榮。親如及見吾何憾。才不猶人汝若驚。出將出卿關地分。爲忠爲孝寔天生。晩來序坐行毛燕。花樹中間綵服明。</text>
<title>諸生 五排</title>,<text>陰陽有迭遞。田翁無夙計。貧家一斗酒。薄言娛殘歲。諸生慰余老。笑語燈火細。發揮山水音。沉潛性命際。懽忻劇拊掌。慷慨方出涕。聊以見素心。時哉能默契。</text>
<title>白社諸賢。送春于燕巢亭。</title>,<text>坨北坨南異瞭昏。遠看霏霧近生痕。花如雪下留紅逕。春不天涯隱綠村。但遣流鶯空訴恨。錯敎飛蝶黯鎖魂。年年此日成斯會。後輩應名趙氏園。</text>
<title>赴西社之約。是日久旱得雨。</title>,<text>故人衰病後。新雨旱乾餘。乍見先懽若。多聞轉爽如。尙堪醫薄俗。恨不卜隣居。欲起休相挽。今年更讀書。</text>
<title>哭淵泉大老</title>,<text>東園今元老。西京古大儒。量才推繡虎。流唱自綿駒。賦奏明王歎。經橫遠士趨。漢無狗監薦。唐有翰林呼。短髮寧懷玉。長虹倐躍爐。珠囊增卓犖。碩果返昭蘇。屢試二千石。超遷上大夫。危忠陳白簡。勍節伏靑蒲。北顧紓煽動。南風靖囁嚅。六司開畵席。兩舘握文符。沒世思詞客。先知說酒姑。懸車斯止足。虛艇卽全軀。淸福由天享。隆恩與歲俱。便輿遊寺院。偉服認街衢。侍史携書卷。高僧執饌厨。卲齡登百秩。浪跡遍三都。蓮榜重題墨。櫻盤續會圖。簪紳朝賀共。杖几寵靈殊。少日慚軒鶴。餘年愛屋烏。鑑衡難得爾。磊落欲忘吾。郊墅尋春約。江樓卜夜娛。竟聞仙有死。回憶醉相扶。優禮尊周序。追榮貤宋樞。蕭歌生者責。禿筆淚和濡。</text>
<title>謝石厓公白羽扇</title>,<text>往來城市中。炎塵拂人面。惟公憫余暍。贈以白羽扇。羽乎鬢毛乎。一色搖風便。簾紋弄輕颺。棋行過宛轉。晉士重蒲葵。吳姬誇綾絹。出袖月團團。遶座氷片片。海客本忘機。巧匠貢州縣。無檄報戰期。非翿登舞燕。擧手障氛埃。潔身如霜霰。煩襟快一滌。故人欣相見。齋凉夜寥寥。臥撲螢映卷。散步明月下。孤鶴時後先。嘉惠不敢忘。秋來情未倦。雖老奉仁風。宣揚四方遍。</text>
<title>六月旣望。聽雨南園。三首</title>,<text>鳥背斜暉破雨長。客來樓影在橋傍。今年始飮南園水。舊夢重分北牖凉。獻策干時輸蕫賈。遊山治病勝岐黃。微吟乍撤房中樂。松近泉遙又激揚。濕烟蒼木洞門長。雷雨時時起坐傍。大界三庚爐火苦。高樓一夜綌衣凉。杯當少愈妨浮白。詩襲前遊摸硬黃。萬里雲霄寬似許。一吹何惜送飛揚。老人非悟畫。三宿雨中山。巷樹黯將失。城雲空復還。泉甘烹藥好。景漏晒琴閑。僮使學吟嘯。泠然出世間。</text>
<title>謹次石厓閤下寄示韵</title>,<text>中庭梧竹架炎天。舊雨新凉共惠然。竺佛觀心消內障。淮王服食製遙年。時邀韻士傾家釀。月爲窮交散俸錢。晩節優遊如是足。五湖何必泛漁船。</text>
<title>謝聊爾李上舍寄示韻</title>,<text>二老靑衫相念存。英才端合薦文園。秋風又掠雙蓬鬢。積雨常關數柳門。正廟年間無棄藝。鄒賢已下少知言。那能更作貞蕤子。石食霞衣講一番。</text>
<title>赴西社之約。是日久旱得雨。當在今年更讀書之下</title>,<text>書畵文章各一家。胸中星斗筆烟霞。逢迎淡淡林風入。揮灑紛紛澗雨斜。白首幾人能抱櫝。朱門無處不栽花。將君欲寫秋翁像。烏帽緋衫莫强加。</text>
<title>和對山閣中酬唱韵及西城幽居韵 二首</title>,<text>竹深荷凈起樓年。三檢書名動木天。今日曳裾同宿昔。退朝揮筆落雲烟。星河耿耿宮秋入。虹月迢迢閣夜懸。夕史晝經將獻議。小臣欣抃自無眠。城居還似入山深。白下斜通外上林。快滌潦炎明月出。劇談江海故人尋。遙峯點綴倪家筆。秋樹婆娑傲吏心。努力凉宵須秉燭。吾生難得貰光陰。</text>
<title>次石厓相公寄示韵</title>,<text>病甦還似始生年。肌骨尖纖思黯然。萬竅秋風支枕外。五更明月盖棺前。自知社櫟無材棄。醫說人蔘有命懸。畢竟老兒乘化日。懵騰不過這塲眠。</text>
<title>又庸原韵奉懷雲石相公</title>,<text>舟楫秋無恙。江山畵不如。時憂同進退。歲計足耕漁。後世名公墓。當朝老相居。西風三百里。終夜夢騷踈。</text>
<title>庸原韵和對山</title>,<text>三絶香名今對山。揮毫落紙動人間。一生多得淸明氣。到處相逢寤寐顔。最少年時能悟道。劇奔忙裡善偸閒。嗟哉五世君家客。紅葉樓中記往還。</text>
<title>送聊爾上舍遊天磨聖居</title>,<text>山水緣深道不窮。飄然又入白雲中。奔雷朴瀑秋聲隱。明月花潭夜氣通。太守自携元亮酒。先生亦識季鷹風。送君躡我曾遊處。最是詩樓一座空。</text>
<title>送詩園主人赴湖南左水虞候</title>,<text>詩園剛占數弓寬。四序名花供客歡。潦倒暫敎趍海幕。風流自識勝蛾冠。行程麾盖懸秋日。別意杯樽見歲寒。纔返南爲應北轍。臘梅香裡好相看。</text>
<title>雲椒，冬郞有成約小重陽夜。冬郞獨至。拈南遊舊韵。</title>,<text>候客衡閭夜不關。卽看新月故人顔。街鍾巷杵如相答。海燕江鷗自各還。明日白衣能送酒。今年黃菊負登山。劉郞泥古君休笑。餻字題詩豈等閒。</text>
<title>渡銅雀津</title>,<text>九十就榮養。吾行非屑栖。親朋欣出餞。童稚許將携。野濶鴻雙去。江淸馬一嘶。遙知官吏候。燈火驛亭西。</text>
<title>宿板橋店</title>,<text>茅店荒山下。板橋秋水邊。爲宮分內外。擧室足餐眠。月在雞鳴樹。霜深雁宿田。痴孫呼不應。行旅已紛然。</text>
<title>至牧所戱作誹諧八絶</title>,<text>秋齋進士是頭銜。眞令監爲假大監。慚愧稱尊無佛處。斯晨斯夕免庭參。滿盤朱實間蒸豚。偌大茶啖走一村。膾勸腹腴杯泛菊。全家醉飽亦君恩。牧歸漁返渡船橫。未到黃昬閉馬城。鐃角無腔時不定。只看鹽戶白烟生。前雙後一快橈船。划到中流索渡錢。沔水牙山猶自可。逢塲休說住陽川。學究冬烘太瞀昏。三家村裡闢師門。都都平丈依俙似。蛙讀鄒書燕魯論。靑莊盡日立淸渠。喋唼鳧鷗不暫徐。自是閑忙心性別。待魚何必勝求魚。峯前峯後馬回環。陸陸離離五錦斑。一顧誰能如伯樂。玉鞭珠勒進天閑。秋熟田翁怨嗣春。自家難給况逋隣。監臨主守伊誰事。不責腴官責小民。</text>
<title>翌日雨</title>,<text>昨行乘夕稅。今雨詰朝來。幸不沾徒馭。懽言引酒杯。秋容懸熟果。晩眺約高臺。出日重雲掩。長風掃一開。</text>
<title>玄谷田舍</title>,<text>淺山頻陟降。中谷乍紆廻。樵逕通幽處。柴門向水開。稻粳鸚鵡啄。果樹槖駞栽。嗟我已衰晩。空懷歸去哉。</text>
<title>槐台行舘</title>,<text>槃木經霜尙好陰。樓如漁艇泛江潯。燈前雨煖聞龍氣。枕下潮生送佛音。小戶初看將老禮。冷官終費恤窮心。古人宛在今人眼。輿誦由來自不禁。</text>
<title>疊韵留示兒枋</title>,<text>海山初日破秋陰。丹葉刁騷下碧潯。孫與同歸先喜色。兒將告別更怡音。龍鱗萬頃嗟民力。騋三千秉乃心。莫問臨歧屢回首。老人情弱最難禁。</text>
<title>歸路有作</title>,<text>皓於園綺愛遊山。不滯周南薄往還。夾帒剩携沽酒直。便輿兼享讀書閑。行逢石丈憐癯骨。坐與楓人對醉顔。剛恨年年才力退。更無詩句動江關。</text>
<title>庸聊爾上舍示韵</title>,<text>人皆悲篤老。我獨喜長閒。黃卷時聞道。丹爐自視顔。月明疑積水。葉落似空山。日用渠應熟。茶僮曉汲還。𤮀甁揷菊愛秋香。養得氤氳吐晩芳。國老翼瘳先可卜。山人佳句適相當。書中故事今而見。天下知音俾也忘。新雪滿庭梅在閤。搴帷只待線暉長。</text>
<title>雲石相公。與子侄賓客同遊花溪寺。</title>,<text>聯翩輿馬出東城。襟袖溫敦愛日晴。許酒尋詩餘舊社。求田問舍偶今行。蒼松歷落樓臺古。自澗縈廻洞府淸。粧點小春無限好。嶺雲川鳥摠閑情。</text>
<title>冬至</title>,<text>緹幔壓雪葭灰重。籬頭𥷑篥喧相送。長安市兒叫白魚。大江一夜連底凍。牛首老人不閉關。梅魂暗着天根動。酒客驚眠翠鳥啼。佳人獨立明珠弄。太史彤筆奏書雲。臺上瑞暉開寒雺。瀛洲綠橘馬洲柑。維南厥包年年貢。</text>
<title>哭游荷相公</title>,<text>菶菶朝陽樹。文章有瑞禽。承家師萬石。許國比雙金。時事難爲病。臣身不在心。五更常秉燭。宿衛耿丹忱。漢積中丞耿。周廬上將遵。幾年忘富貴。千古抱哀冤。親老方淹第。兒無可應門。忍能離跬步。九些漫招魂。北風摧大樹。前夜墮長星。愛士心推赤。登壇鬢尙靑。果如騎竹戱。公自孩提時。戱作坐作進退。 未及夢桑齡。告落仍反鎖。看書屋數楹。公於今年。新構書屋。未及燕處故云。燕南歌筑地。詩筆颯風生。異域人爭誦。同來我亦驚。衿紳多結識。寺觀遍題名。崔鄭何須說。天然解四聲。公深解譯語蓮幙趍三世。蕘言訪九旬。公每有事。詢玆黃髮。 斬釘先已學。容玉恕他人。磊落驚今俗。支離恨此身。四門游觀相。非佛悟迷津。</text>
<title>哭聊爾上舍</title>,<text>鳳毛麟角自超群。四十年來尙認君。蕤閣舊遊時復說。石厓新社日相聞。樑間夢對孤輪月。篋裡餐餘五色雲。風雪晨窓彈老淚。此生誰與更論文。</text>
<title>乙巳除夜。臥念安君 士浩 恰滿七十。起書一律示之。</title>,<text>燈光搖雪上吟髭。又賦秋齋守歲詩。臈肉誰分求夢鹿。春盤空待借書鴟。記君白屋懸弧日。適我斑衣舞象時。柏葉椒花相對坐。一般臞槁澤山姿。</text>
<title>上元后三夜。雲椒來顧。賦此追謝。</title>,<text>風軟春泥淨漢城。滿街烟月踏鍾聲。閑情每欲偕陶隱。消瘦猶堪訪戴行。酒到序年三雅溢。詩先驚蟄一蛙鳴。倘非芥珀能相感。何事吾人幷世生。</text>
<title>春夜會大山書室。酉山，箕山，李東樊 晩容。共庸西社拈韵新法。</title>,<text>山樓過夏渺前生。瀑雪松濤尙管情。歲月自隨談緖促。風霜渾入鬢絲明。淸樽等我封千戶。黃卷饒君擁百城。却笑翩翩餘舊舌。相逢無復一縱橫。</text>
<title>疾小間。庸燕巢亭韵試神思。</title>,<text>糜曉朦朧報粥昏。衣衾涕唾見餘痕。紫葠舊餉嗟雲石。霜柿新書感雨村。豁達英雄知有命。牽連兒女喜還魂。年年已結河豚社。幾日同登李氏園。</text>
<title>送春日。又疊南園舊遊韵。</title>,<text>病懨詩思遞昏昏。眉頰常留午睡痕。古佛三年惟掩室。先生四日不過村。沾衣草色眞開眼。入嗅花香勝返魂。斗酒聽鶯難賈興。春風笑殺老芝園。</text>
<title>綏陵遷奉日。口號私誠。</title>,<text>萬幾聽夏邸。五廟秩殷宗。玉策重銘德。丹輧復覩容。昔悲緱嶺鶴。今扳鼎湖龍。輿頌新封吉。人天信協從。</text>
<title>哭金而鉉</title>,<text>秋翁眞石友。三世哭金生。枯槁仍無淚。空濛似忘情。圖經充屋撰。孝悌保家聲。應有曹書隱。泉臺酌酒迎。</text>
<title>哭劉杏川</title>,<text>同病三春我谻危。我生君死孰先知。斷金不許交如彼。埋玉何圖痛至斯。松雪衡山當日字。桃花流水少年詩。承家繼世應無憾。蔚有猶麟似鳳兒。</text>
<title>六月十三夜。見月戱賦。</title>,<text>涔涔槐夏接梧秋。伏枕偏多聽雨愁。錯把小瓴傾馬鬣。誰將强弩射蛟頭。長風快掃三千界。圓月高懸十二樓。特旨明朝禜祀擧。君王何日不民憂。</text>
<title>天然亭賞蓮</title>,<text>澹烟香霧靜炎氛。秋水來時又見君。菩薩樓臺開碧國。道人巾幘散紅雲。玲瓏象鼻消還飮。寂歷龍漦遠更聞。謝朓新詩無地着。滿城歌吹日紛紛。</text>
<title>初秋試筆</title>,<text>藥爐茶鼎底因緣。乾沒威遲上半年。黠婢故吹無種火。頑僮强冒有符泉。蟬聲樹老閒田舍。雨色園深古洞天。待客不來書卒業。簟波添得午凉眠。</text>
<title>丙午初度</title>,<text>貧家家讌最關情。天地優遊此老生。子女點頭頷頤見。瓠瓜全項去毛烹。忍吾戀母思兄淚。羡爾呼爺喚祖聲。書載揚鷹詩出羖。二公於我輩年庚。</text>
<title>其翌客來。又疊前韻。</title>,<text>壽杯分日永歡情。歌瑟喧豗陋陸生。閱世自疑孤鶴返。治家不過小鮮烹。時當白露快收雨。客至靑驢先識聲。可喜若曹娛老意。新詩何惜補由庚。</text>
<title>客去又疊前韻</title>,<text>懶漫形骸澹性情。也能忘死亦忘生。腕中有鬼猜垂露。齒齶無勳策軟烹。深巷閉門惟月色。詩人開口卽秋聲。星家占候農家驗。風自東來報吸庚。</text>
<title>過對山書屋</title>,<text>層厓繚衖曲。數家掩秋綠。淸官不浪出。少人多花竹。耗病恃心靈。初到如屢矚。二三舊伴侶。筆硯毋金玉。長吟和蟋蟀。遐情寄麛犢。懽言進酒餐。偶此嘗新谷。溪灣略彴橋。宅邊婆娑樹。乞君如金墨。貌我藏書處。時有素心人。來自靑山路。詩成共踏壁。客去還扃戶。秋陰漏晩照。高鳥曳霞縷。白雲去遲遲。珠光川政吐。</text>
<title>送秋日。憶燕巢亭舊遊。時三壺沈先生作東湖之行。</title>,<text>十年九送燕巢秋。臥病今年憶舊遊。莫道斯翁無健興。方知造物靳成籌。菊先酒盡眞難辦。人與鴻歸竟不留。誰識窮居多著述。手抄紅葉滿山樓。</text>
<title>送三壺先生東湖之行</title>,<text>好學且安貧。東方今一人。剛中溫似玉。徹底瀅無塵。軒駟非逃世。耕漁足養親。奉輿看孝感。冬日暖於春。</text>
<title>柳判尹 和源 挽詞</title>,<text>朱顔縞髮畵仙如。九耋高年八座居。燕尾繡弧曾射戟。蠅頭細字夜看書。汾陽晩景娛園第。石氏諸郞敬里閭。同閈同庚餘舊客。枕中彈淚送輀車。</text>
<title>輓豐恩府院君石厓趙忠敬公 十二首</title>,<text>粤昔柯汀老大人。三言呼我幕中賓。名家子弟稱聯璧。盛世交遊數席珍。事業文章餘白首。悲懽憂樂送靑春。雙眸只有涓涓淚。無賴滄溟一夕塵。白髮三朝際聖明。宗臣才智戚臣名。北軍競說投醪惠。南國猶傳衣繡行。數出廩餘賙餓士。時分君賜餽窮生。慈天莫慰無垠痛。哭乃爺前哭乃兄。少年樓上老人亭。秋葉春花不掩扃。一代風騷成卷軸。四時凉暖適居停。雲栖半榻便衣白。山影深杯客眼靑。今日乃知身孑孑。故人難得惜猩猩。厓老昔從東峽還。新詩一字一蓬山。先蠲赤藉蘇民瘼。徧施黃金改佛顔。鴻雁四歸滄海上。龍獅重畵白雲間。游人歲歲知多少。等是看過了不關。春水東湖打麥魚。酒醒明月滿蓬廬。衣冠盡偉今人異。歌吹雖喧古調餘。駿骨難求天下士。鴻泥留看篋中書。是時北社猶全盛。苕老康强賦遂初。食人之食衣人衣。國士殊恩佛眷依。天上星辰公已返。山中雨雪我安歸。多經遠別空瞻望。尙有生魂欲奮飛。聊爾黃庭詩酒伴。漫漫長夜願無違。水石泠泠和百篇。秋翁逃夏坐金仙。朝昏小使新魚果。旬月都綱繼酒錢。身豈駏蛩難獨往。淚如鯪鯉徹重泉。古來愛士無多見。萬事人間五十年。郵亭枯竹爨餘桐。醻答聲聲似應虫。自愧許身前世士。那能刎頸下從公。使乎帝嘆東巡日。良也人聞北學風。如此知音如此好。本來同姓不同宗。山野偏蒙宰相知。公明汙不至阿私。別儲身後千金賻。趣刻生前數卷詩。忍使號咷人客位。空餘啣結子孫期。憑君莫道高年好。以若高年奈若悲。栖禽人去噪黃昏。寥落筇鞵散月痕。枏樹中間新雪逕。梅花時節老溪村。迷離未覺前生夢。悽咽難招半死魂。泉路何如山路遠。今行又不伴芝園。此行非訪戴。風雪葬公時。賓客空山哭。朝廷大樹思。臨年子夏痛。餘日卯君悲。寫盡鵑啼血。秋齋十首詩。峽江連底凍。嶺雪沒人深。陟險酸猿腿。號寒苦鳥吟。難爲筋力禮。恐負死生心。點淚楊朱吝。於公自不禁。</text>
<title>丙午除夜。戱示諸孫曾。</title>,<text>衆雛爭筭阿翁年。錯落猜枚老蕨拳。聯臂試要開路債。挽鬚還索賣痴錢。棗梨散去方懽若。苽葛談來便瞠然。笑指燈花如是好。丁寧無攪五更眠。</text>
<title>人日過士浩</title>,<text>人日相逢兩老人。年餻臈肉尙鮮新。襟中自有光明月。酒尾還生黯淡春。在世親朋無問病。滿園花木不知貧。肩輿每念家僮累。更擬移居卜近鄰。</text>
<title>再過士浩園居</title>,<text>九十翁尋七十翁。翁家桃塢杏坨東。坐須日暖風恬候。行入紅稀綠暗中。鵝鴨池深疏漑遠。馬牛橋濶往來通。長腰軟飯團頭菜。泉潔茶香一飽同。</text>
<title>賀李同樞 胤鼎 回巹宴</title>,<text>斯翁今許掾。夫婦兩神仙。正値夭桃節。重回合巹年。人間室家樂。膝下子孫賢。返老還童祝。嘉筵作畵傳。</text>
<title>送雲椒移居堤湖</title>,<text>一雙詩笈一琴囊。行李全家載小航。帆背夕陽懸客夢。蓬窓春雨帶書香。祝雞釣鱖今將老。繡虎雕龍昔擅塲。水水山山千萬疊。憐君身計落農桑。</text>
<title>琵琶</title>,<text>昭君塚上草離離。十指琵琶古亦悲。長頸未伸千結恨。中心終有萬端思。鮫盤夜冷團珠淚。蠶箔春深吐雪絲。送客江頭膓斷處。荻花楓葉月明時。</text>
<title>雪</title>,<text>洛陽官吏晏敲關。壓盡溪頭屋兩間。處處東坡新畵壁。家家西佛舊開山。一簑漁父歸舟重。數點鴉棲古木間。疇昔分明見安道。夢塲猶勝及門還。</text>
<title>觀碁</title>,<text>池亭踈雨好觀碁。荷竹新凉𩘴𩘴吹。攻守山中人或點。輸贏局外客先知。英雄得意今千古。竪子成功會一時。整頓乾坤還寂若。商翁眉鬚迥餘思。</text>
<title>丁未初度</title>,<text>大兒七十今平頭。二兒六十有五週。三兒四兒皆望六。齒髮濩落吾惟憂。曰孫曰曾數十輩。身絲腹粟艱爲謀。老人八十六生旦。月之旣望時孟秋。是日雞興魚聚首。茅茨五百淸風樓。各將履幭獻秩秩。亦有瓠茄蒸浮浮。孺穉當饌輒紛爭。親朋把酒相懽酬。白屋何羡朱門樂。自愧詒後無嘉猷。不願列鼎供蒭豢。不願乘軒裾馬牛。只願耕讀爲本業。家風百世傳園邱。</text>
<title>秋雨 二首</title>,<text>經旬秋雨勢懷山。錯料痴翁淚亦潸。終夜孤燈三四起。初心廣廈萬千間。西京近事無禾耳。南阮平居有菜顔。牙齒脫來惟舌在。蓮香能復辟薤酸。有病秋衾薄。無眠夜雨多。閭閻斷烟火。莊達起風波。書信農占歲。功懷禹導河。我歌出金石。此日更誰過。</text>
<title>游荷趙公改葬日識感</title>,<text>前和一訣歲重期。峽樹江雲滿目悲。孝子賢臣當日痛。甲兵金糓後人思。圖書幸有河汾弟。丘墓嗟無伯道兒。奉託泉臺歸告語。芝園雙淚菊花時。</text>
<title>園夜漫咏</title>,<text>蓬茸歷髮不勝冠。顧影燈前一懶殘。黃葉滿庭風自掃。靑山當戶日堪餐。頻傾菊琖延秋氣。細畫茅罏辟夜寒。江浙藏書三十萬。鮑家應借項家看。</text>
<title>石厓公小祥夜識感</title>,<text>今日前年淚。餘生後死哀。心知靑眼待。諺曰赫蹏來。人世歸無用。閻王棄不才。鮮鮮霜下菊。猶向寢門開。</text>
<title>病起步月。庸唐人韵。</title>,<text>病骨支離臥草萊。試因行藥暫徘徊。書聲破屋經年掩。人影長橋有月來。觱發未吹籬杪竹。氤氳先釀閤中梅。新詩欲報東湖客。一字應傾酒一杯。</text>
<title>游荷公大祥夜</title>,<text>不見公三祀。猶疑待遠行。幾何回我夢。萬一報他生。題主無孤子。知臣有聖明。小池荷葉石。霜露耐崢嶸。</text>
<title>至後屢夜雪</title>,<text>開窓寒鵲噪晨晴。始悟中宵折竹聲。洗滌染汚還太素。塡充陷觖作升平。祥花瑞葉宜春苑。銀闕瓊樓不夜城。聞道史官書大有。臘前三白兆先成。</text>
<title>丁未除夕</title>,<text>朝起迎春夜守庚。是日立春 一年還入一雞鳴。據鞍善飯兒廉將。大兒今年七十 懸誦傳書我伏生。酒債足酬元老餽。賀詞心懼福人名。盈庭彩服陞堂拜。戒汝繩繩不墜聲。</text>
<title>丁未小除。餽訊士浩。</title>,<text>送年留病我猶君。人事三分鬼七分。有藥能回岩下電。無山不入枕中文。初來好道餐紅雪。晩計移家臥白雲。壽母新詩優老詔。方春扶杖足聽聞。</text>
<title>新年過士浩</title>,<text>灣灣溪術止邱隅。晴雪茅齋擁篆爐。二老相酬人日酒。四鄰爭看壽星圖。通身是眼今生佛。長物惟詩古癖吾。近事喜聞童子語。尺光中夜現眉鬚。</text>
<title>呈阮堂學士濟州賜環後</title>,<text>九死一生大海頭。非仙安得老瀛洲。鄕關自信蕭蕭馬。湖海相忘泛泛鷗。刀燒磨舂經幻㥘。戈鉤波磔集書流。靑蓮妙舌芽薑手。餘日人間足戱遊。</text>
<title>謝安邑歲儀</title>,<text>東望千山雪。書從何處來。如聞雞割歎。誰識鳳雛才。盤宿春前菜。庭深糴後苔。嗟吾累安邑。蜜餌病脾開。</text>
<title>憑便簡雲椒</title>,<text>送君懷久惡。哭我問何如。前春病臥。雲椒日來問訊故云。 道遠仍稀夢。山空自讀書。餘糧兼橡栗。新契襍樵漁。牛酒寧州使。年時叩雪閭。</text>
<title>寄題黃醉石新齋</title>,<text>名祖號尨村。新居隱鹿門。東邦流厚澤。北學溸眞源。書種餘卿相。躬耕保子孫。家貧能奉老。昕夕祝雞豚。</text>
<title>十椏一箑奉贈 二首</title>,<text>內養黃庭外紫團。嬰兒姹女草還丹。銀鐺火候調文武。上日高堂獻壽盤。貂裘不贈贈蒲葵。莫笑秋翁不合時。題名雁塔爭揮汗。喜故人來君始知。</text>
<title>夜雨晨晴</title>,<text>中園風雨夜凄凄。臥聽晨窓春鳥啼。峰後峰前同破雪。橋南橋北競流凘。慣忘飢飽餘甁粟。趣搆詩文了甕齏。街柳城花看取次。輿肩難借借驢蹄。</text>
<title>上元夜</title>,<text>老子覺身輕。佳辰遠意生。遊人通夜市。明月滿春城。藍尾治聾飮。紅牙撒采聲。不聞鍾漏盡。應逐少年行。</text>
<title>絶筆口呼 八十八歲。己酉五月初六日。</title>,<text>綺語平生餘結習。昨逢松子意猶疑。那知符到怱怱去。自覺和泥拖水時。</text>
<title>高麗宮詞 幷序</title>,<text>余於勝國事。未有聞知者。偶得靑湖稗史。遂有一二要領焉。擬竹枝調作高麗宮詞二十二首。詞陋格卑。不合周官之採。漫藏巾衍。以資閒時遣悶云爾。</text>
<title>高麗宮詞</title>,<text>其一七宵燈火遶迴廊。金佛層層御座傍。催喚神師扶醉出。袈裟猶濕內家香。其二重重珠箔四圍春。樓上玲毬忽打人。不是王家嫌早嫁。阿氏脇下有金鱗。其三泥金牌子錦衣奴。公主樓船下太湖。火浣單裙何足惜。東京城外看浮屠。其四紅帕雙包御製文。燕禖熊夢祝紛紛。春來吸盡龍精水。兒頰分明印席紋。其五金剛一萬二千峯。峯峯寺刹白雲封。明日降香裝袜褲。車如流水馬如龍。其六水銀簷磚水銀闈。銀像中浮無所依。僧劫誰知都解脫。燒香夜夜換羅衣。其七後庭春雨長莓苔。細樂遙聞滿月臺。一對銀燈花外映。中宮親看鬪鷄廻。其八唐樣雙蛾疊指長。尖蓮爭似燕飛忙。君王聽罷鳩摩講。衵服沙門臥對牀。其九繡障香塵十里遙。看花時出槖駞橋。須臾幄次留中使。偸得金絲簂步搖。其十商船蟻集後西江。寶石珊瑚擡不扛。手劈印標呼白望。敗裳殘帛滿篷窓。其十一翠翎籉笠雨如絲。太液池邊聽畵眉。鐵綴新裁三百領。大家親寫海棠枝。其十二上苑東門翰苑通。簷頭鈴索語微風。百花深處無人見。朝退爭扶醉侍中。其十三桃華馬上唱盧令。錦箙香腰掛曉星。驕雉不愁藏淺草。關西初貢海東靑。其十四鍾山閣裏峙瓊琚。揵藥千籤曬蠧魚。玉管霜毫金粟硏。特恩敎賜女中書。其十五宮外春風笑語傳。宮中楊柳軟於煙。倭紅栰子絨絲索。殿下親推送半僊。其十六落盡紅衣洗晩粧。一池秋水暖生香。慣人鸂鶒不驚去。閒啄金槽馬料糖。其十七前殿山棚縛綺羅。雞林玉笛弄波波。三千隊裏黃昌舞。雙釰弓腰賞最多。其十八甲煎沉香滿地燒。阿監今夕賞元宵。初頒一石人蔘酒。院院爭吹綠玉簫。其十九八夜張燈慶佛生。珍珠舍利滿宮明。倻琴演盡靈山會。細嚼槐糕作隊行。其二十玉匣銀魚杳葬還。滿宮珠翠總無顔。黃昏明月何人見。躑躅花開進鳳山。其二十一太醫前夜進奇方。綾帶銀環一尺長。上藥欲劑紅螞蟻。內人三匝玉階傍。其二十二頭面尙書臥少臯。君王歲歲噉餘桃。枕成交股鴛鴦被。帶結同心翡翠袍。</text>
<title>紀異 幷序</title>,<text>余生而早慧。六七歲卽誦經史讀子集。操筆學屬文。以故先生長者多愛而齒諸坐。余亦樂聞緖餘。未甞一日離于側。其人皆七十已上者。每擧耳目覩記與酒之勸酬。詩之唱和。相間而竟日也。余乃一一記存。一一持守。侏儒之囊。已果然矣。及夫長而自家又浪遊四方。閱歷世故。聞見益廣。點檢胸中。如藏書家卷册纍纍。部類秩秩。愚竊自喜曰記性未艾之前。安得時年暇。一出而著述之。不至乎空然泯沒。飮一大恨也。然顧坐於懶漫。又意以謂書成而無少補於堯舜周孔之道。同歸乎稗官野語也。則毋寧不作之爲可。因循未果矣。今年病幾死復起。時當長夏溽熱。所居湫隘。喘喘畏日。無以作消遣法。試自反舊有則十不能一二。所餘又如抄本之誤書落字者。甚矣。吾衰至於此乎。遂令兒孫把筆。倚枕作紀異詩。人有小傳。合爲若干篇。而事或關於人之是非國之政令。一不及焉。非徒不欲言也。亦已忘故也。噫。是不過慨初心於草莽。歎餘生於蒲柳。聊爾爲禦眠遺暑之資。凡我同人。覽之而憫其老悖。不曰恠力亂神。吾夫子不語云。則誠厚幸也。若其文詞。搆之急就。雜以呻囈。則烏得免人事不省之誚也。</text>
<title>讓金洪李 漢城梧泉李氏。數世富家。及其曾玄。蕩敗赤立。賣其居於洪氏。當廳一柱。傾側將頹。洪氏修整之。中有小錠銀三千。盖李之先所藏也。洪招李還之。李辭曰。銀雖吾祖之藏。而無明文。家已售君。銀亦君物。相讓不已。至聞于官。官白于朝。上敎曰吾民有如此賢者。誰謂今人不如古人乎。命分其半。皆賜爵。</title>,<text>洪家何管李金傳。辭者賢如讓者賢。聖世旌褒敦薄俗。鄰邦幾處息爭田。</text>
<title>兪生 兪生南陽士人。少喜遊山。好談神仙事。而家富厚。故鞍馬僕從。徧遊國內名勝。不以寒暑廢焉。曰四時之景皆不同。甞冒大雪入金仙坮止宿。俄有二老人一少年入。而夜已央矣。見三人皆袒懷跣足。疑其爲鬼恠。窃恐悸。已而三人曰天甚寒。飮酒可乎。袖出一酒壺一蕉葉。葉中小兒手數枚。壺中酒鮮如血也。生益喫驚不敢語。三人者各飮一杯。佐以一手。又酌以勸生。又勸一手。生謝曰生天戒不近酒肉。三人笑曰君旣不食。吾將食之。遂盡其餘而出戶。不知其處。生始驚悟。聞葉上餘瀝芳烈。舐之則甘香淪肌。乃知當面錯過。雖垂死之日。言輒淚下。自恨無福分。</title>,<text>金仙臺上見霜眉。蔘液盈杯佐肉芝。當面錯過千古恨。兪生泣說少年時。</text>
<title>吹笛山人 山人不知何許人。每歲楓葉方酣時。吹笛自北漢山城出東門。向鐵峽寶盖山中。頂薹背蓑。步履如飛。人多見之者。</title>,<text>籉笠來時風颯然。老人非鬼亦非仙。一聲鐵笛歸何處。紅樹靑山似去年。</text>
<title>宋生員 宋生員貧無室家。顧能詩。故佯狂遊戱。人有唱韵輒對。如鼓答枹。句索一錢。奉于手則受。投諸地則不顧也。往往多佳句。如送同鄕驛子曰千里相逢萬里別。江城花落雨紛紛。而未甞以全鼎向人也。或云恩津宋氏諸族人憐之。爲其家留之。遂不復出。</title>,<text>江城花落雨紛紛。佳句人間直一文。日出軟紅團似盖。兒童爭逐宋生員。</text>
<title>福洪 福洪不知何許人。問其姓曰不知。問其名則福洪。年可五十餘。而顧總角也。日乞食於城中。排日分門。不失其次。夜則臥廢廨中。覆藉乎一藁席。終夜誦孟子書不撤。</title>,<text>湛睛鬅髮鬼公如。排日人家一飽餘。藁薦半衾兼半席。喃喃終夜誦鄒書。</text>
<title>賣瓜翁 大邱城外。有賣瓜翁。歲種嘉瓜。瓜熟薦諸道傍。見人輒勸之。不問價錢有無。有則酬之。無則施之。</title>,<text>東陵嘉種十畦田。瓜熟時丁熇暑天。絳雪玄霜隨刃滴。擎盤施渴不論錢。</text>
<title>破石人 破石人囊出水磨烏石。長五六寸。圍如腕者。坐俟人之願見者。以左手食指無名指爲藉。長指覆之。用右拳一撲。則石中折。百無一失。他人試斧錯鎚之。堅韌不能斷。將歸擧折石向日。側目窺見。或有收之囊中。餘皆置諸地。有識者曰斯人也。其能解煮石服食法。</title>,<text>浪磨波砑石生光。數寸圍圓半尺長。拳打中分窺向日。心知煮熟有新方。</text>
<title>鹽居士 居士湖南人。負鹽行販。至五臺山。見諸僧作萬日會。寄鹽於住持僧。入會中趺坐。日一飮水。入定三年。作不生不滅身。諸近寺僧譟以爲眞生佛。設盛齋輪供之。後一日不知其所之云。</title>,<text>層波疊劫夙根深。陸地蓮花頓悟心。萬日會中千日坐。滄溟夜夜送潮音。</text>
<title>乞米奴 奴金氏家老蒼頭也。主已死。子又夭。有寡婦孤孫。困窶無以爲生。奴日行乞。歸供朝夕。雖有得。寒不敢衣飢不敢飽。知之者皆義之。樂爲施捨也。</title>,<text>飢忘糊口凍忘衣。乞米盈囊日暮歸。寡婦孤兒何所望。主人三世老奴依。</text>
<title>畬田僧 德川校宮傍近有曠谷。沃谷中皆惡樹亂石。似無尺寸饒。而一日一衲子來白曰。願地谷爲田。耕三年後。依法納稅分墾可乎。校曰諾。明朝裹數斗餠。携一柯斧。至則啖餠盡飮水。旣入谷中。手拔樹且伐。足蹴石轉下。日未中而菁叢磽确。已爲平衍。焚所拔樹而去。明日一手推雙犂。起于原止于峰。縱橫上下。作數十百畝。種粟數石。而結草廬居之。及秋穫粟千五六百斛。今年如此。明年如此。又明年如此。積粟三千餘斛矣。一日來告曰佛不可耕而學也。僧今告歸。田畝納于校宮。明日招本邑曁傍邑近里民三千餘戶。戶施一石。僧竟飄然而去。</title>,<text>一臂耕犁勝十牛。三年收穫粟如邱。春來散盡飄然去。民食穰穰及數州。</text>
<title>洪峯上 洪生本士人。而人不知其居何在。每春秋佳日。有歌樂者。雖數十里之遠。必至而高坐於相望山峰上。妓女樂工歌者。莫不驚相呼曰。峰上來矣。送饋酒肉醉飽而去。</title>,<text>滿城絲管日遨遊。南漢行春北漢秋。聲樂果能相感召。洪崖先在上峯頭。</text>
<title>碧瀾丐者 吾先子於少時有事。往海州。暮至碧瀾渡。渡卽候潮行船。故行人擧將止宿。雞鳴乃渡。見有一老者。衣敗絮。喘汗病暑。坐廠下。店人索飯錢。詈不休。吾先子憫其老。代還飯錢。又出槖中布。襦袴衣之。老子飯其飯。衣其衣。無一語。少焉慫頌進曰。此地不可過。夜願公還尋舊路。再明日可渡云云。吾先子亦忽心動。趣駕還。未及一亭。雷雨暴注。避次村舍。雨三晝夜直下。再明曉。方開霽。自西來者。諠言碧瀾渡三十餘戶。崩頹蕩墊。牛馬雞犬。幷不得免矣。嗚呼。老者誠異人也。</title>,<text>六月鶉裘何處翁。佛乎仙也急人風。吾家先子援登岸。碧海桑田乃夜中。</text>
<title>汲水者 汲水者。長在城西閭巷間人家。久而哀其飢而進之食。城西多山。小旱井泉渴。汲水者。夜入山中。得泉源。臥守之。雞鳴。汲水者。汲水而分餉所親人。問何乃自苦如此。曰。粥飯恩。亦不可不報。</title>,<text>臥藉靑莎枕石根。五更先起汲泉源。無家有累休相問。未報東鄰粥飯恩。</text>
<title>吾柴 吾柴。賣柴者也。不曰賣柴。而但曰吾柴。若甚風雪祈寒。則循坊曲而叫。餘時則坐街上。適無來買者。出懷中書讀之。則古本經書也。</title>,<text>風雪凌兢十二街。街南街北叫吾柴。會稽愚婦應相笑。宋槧經書貯滿懷。</text>
<title>空空 空空。崔氏奴也。生而愚戇。粥飯之外。不知爲何物。中年學飮。始知濁酒一杯。有二錢可沽也。日向人家問滌銅錫器否。出而試之。則磨滌不用力。而器皆光明發輝。器主量給賃錢。過二文則投其餘。直走向壚頭。</title>,<text>愚似空空是不愚。得錢何過兩靑蚨。辛勤滌器隨多少。喜辦村壚濁一盂。</text>
<title>林翁 棗洞安家廊下有傭婦。而其夫則老矣。雞鳴而起。凈掃門巷。遠及四隣。朝則閉戶獨坐室中。雖主人亦罕見其面也。一日偶見其婦進飯于夫。擧案齊眉。而敬如賓。主人意其爲賢士。禮以叩之。翁謝曰。賤者豈足受主人禮也。是爲罪過將辭去。明日遂不知所向。</title>,<text>晨興掃地晝扃關。深巷人過劇凈乾。擧案齊眉如不見。誰知廊下有梁鸞。</text>
<title>張松竹 張生。嶺南人。游學京師。每酒酣。吸墨數碗。噴於大幅。以指頭揮抹。隨其淺深大小。或畵松竹花卉鳥獸魚龍。或作篆隷行草。飛白而其濃淡曲折。莫不隨意見者。不知其爲指頭戱也。</title>,<text>今張壓倒古張名。濡髮狂呼不足驚。斗量噴來方丈紙。指頭書畵若天成。</text>
<title>雞老人 一老人。身短少禿髮。如牝雞冠。兩手撲其臂。作雞鳥聲。四隣之雞。皆鳴。聽諸遠則人聲雞聲。雖師曠之聰。亦難辨也。</title>,<text>雙翎腷膊入雞群。一喔先聲四野聞。徒食徒行還似許。人生不遇孟甞君。</text>
<title>破衲行者 余少讀書于僧伽寺。一日見一行者。衣懸鶉。持木魚來。拜寺僧。夕齋後。走上碑峰頂。終夜叩木魚念佛號。明朝下趁齋供。辭去。住僧有識之者曰。彼首座發願。徧踏國中諸寺刹。至則上上上峰。念佛終夜。雖雨雪風寒。無少苦也云。</title>,<text>域內千千萬萬峯。峯峯願着老禪蹤。木魚聲裡朝暉上。始覺深林夜雪封。</text>
<title>嚴道人 嚴道人。寧越弓術士。風水星緯藻鑑。皆能入妙。又善符呪。或有鬼爲人家患。輒法冠法服。揮釰納諸甁缸。朱符封其口。投之海中。或啗其小者。血流兩吻云。</title>,<text>期頤顔髮葆光華。遊不還家便出家。見說終南鍾進士。對人啖鬼似啖瓜。</text>
<title>磨鏡躄者 躄者家在東城外。日入城業磨鏡。余年七八歲見之。年可六十許。而鄰人七八十者云童丱時已見之。日暮醉歸。見月上。必躕躇仰觀。噓氣不卽去曰。見此可悟磨鏡法。此語韵甚也。</title>,<text>磨鏡歸時緩脚行。醉看圓月上東城。仰天噓氣長虹白。放出雲間㶑灧明。</text>
<title>鄭樵夫 樵夫楊根人也。自少能詩。詩多可觀。如曰翰墨餘生老採樵。滿肩秋色動蕭蕭。東風吹送長安路。曉踏靑門第二橋。東湖春水碧於藍。白鳥分明見兩三。柔櫓一聲飛去盡。夕陽山色滿空潭。如此者甚多。而恨不傳其全集也。</title>,<text>曉踏靑門第二橋。滿肩秋色動蕭蕭。東湖春水依然碧。誰識詩人鄭老樵。</text>
<title>愛松老人 趙老小字八龍。常自呼八龍。故仍以行於世。愛松甚。徧求華山十餘年。得三盤九曲松。樹之大盆。虯龍老幹。苔蘚其皮。對客自詑曰趙八龍不羡卿相之祿。猗陶之富云。</title>,<text>白華山中趙八龍。平生不羡祿千鍾。問渠自足緣何事。家有三盤九曲松。</text>
<title>採藥翁 採藥翁南姓。東峽人也。流寓京城。而採藥剺茸。養其老嫂。以其早失父母。乳養於嫂也。嫂死心喪三年。每祭日必大供具。哭甚哀。且必用鰱魚卵。盖其嫂所嗜也。</title>,<text>秋來採藥萬山中。鴉嘴長鋤竹背籠。歸及年年邱嫂祭。鰱魚卵子火齊紅。</text>
<title>金琴師 琴師金聖器。學琴於王世基。每遇新聲。王輒秘不傳授。聖器夜夜來附王家窓前窃聽。明朝能傳寫不錯。王固疑之。乃夜彈琴。曲未半。瞥然拓窓。聖器驚墮於地。王乃大奇之。盡以所著授之。</title>,<text>幾曲新翻捻帶中。拓窓相見歎神工。出魚降鶴今全授。戒汝休關射羿弓。</text>
<title>負販孝子 孝子姓安。母老家貧。以傭賃負販爲資。而多力且能。故日可得錢百餘。歸供甘旨。必過於富人。夜扶將調護。怡色愉聲。克順其志。見者感歎。然猶自恐不盡子職也。</title>,<text>童年云是讀書人。鄙事多能爲養親。負販歸來躬視膳。何甞一日坐家貧。</text>
<title>姜轝士 丙申六月初十日。英宗大王外榟宮奉于元陵。行至忘憂峴下泥塗。爲夜雨淖沒而未覺察也。大轝西北角轝士四五十人。顚倒墊入過腰。幾阽于危。隊外士有姜姓人。長九尺餘。奮身跳入。兩手高擎。屹立移時。於是乎大轝轉危而復安。旣出。姜姓手擎屹立。不能動作。盖氣塞死。猶不倒也。吁若轝士者。可爲精忠烈士也。</title>,<text>夜雨泥深大道傍。仙輧危阽下平岡。奮身八尺姜轝士。隻手擎天死不僵。</text>
<title>鄭先生 泮宮之東。卽宋洞。洞中花木甚多。講堂翼然。卽鄭先生敎授處也。晨夕鳴磬。聚散學子。多有成就者。泮中人稱曰鄭先生。</title>,<text>講堂花木一蹊成。斯夕斯晨趁磬聲。敎育四隣佳子弟。裒衣博帶鄭先生。</text>
<title>古蕫老子 漢城孫老。本富翁也。性好古蕫而無藻識。人多售贋品騙重直。以故家竟懸磬。翁猶不覺見欺。獨坐一室。磨古墨於端硯嗅之。㵸佳茗於漢甆啜之曰。此足以遣飢寒。隣人有饋早饍者。輒麾去之曰我不受衆人惠也。</title>,<text>解下綿裘換古甆。焚香啜茗禦寒飢。茅廬夜雪埋三尺。摽遣鄰家饗早炊。</text>
<title>達文 達文姓李。四十總角。儈藥養其母。一日達文之某氏肆。主人出示直百金一兩數根人蔘曰此何如。達文曰誠佳品也。主人適入內室。達文背坐望牖外而已。主人出曰達文人蔘何在。達文回顧無人蔘矣。乃笑曰我適有願買人。已付之矣。從當輸直也。明日主人將燻鼠。見竪櫃後有紙裹。出而審之。則昨日人蔘也。主人大驚。邀達文而告之故曰。若何不言不見人蔘。而謾曰賣之乎。達文曰人蔘我已見而忽失之。我若曰不知。則主人獨不謂我盜乎。於是主人愧謝僕僕。是時英宗大王憫民之貧不能冠婚者。自官賜資而成其禮。故達文始冠矣。達文垂老落岺南。聚家人子貨販業其生。每見京城人客。泣說賜冠時盛德事云。</title>,<text>談笑還金直不疑。富翁明日拜貧兒。天南坐對京華客。泣說先王賜冠時。</text>
<title>傳奇叟 叟居東門外。口誦諺課稗說。如淑香，蘇大成，沈淸，薛仁貴等傳奇也。月初一日坐第一橋下。二日坐第二橋下。三日坐梨峴。四日坐校洞口。五日坐大寺洞口。六日坐鍾樓前。溯上旣。自七日沿而下。下而上。上而又下。終其月也。改月亦如之。而以善讀。故傍觀匝圍。夫至最喫緊甚可聽之句節。忽默而無聲。人欲聽其下回。爭以錢投之曰。此乃邀錢法云。</title>,<text>兒女傷心涕自雰。英雄勝敗劒難分。言多默少邀錢法。妙在人情最急聞。</text>
<title>中泠釣叟 釣叟日釣於中泠浦。獲魚之小者輒放之。獲大者卽持與隣人之有親而貧無養者。人或問曰君自不食。釣魚何爲。則朗吟曰此翁取適非取魚。</title>,<text>日向磯頭下釣綸。銀鱗細瑣放靑蘋。今來偶得魚盈尺。旋與鄰家餉老親。</text>
<title>報讎媳婦 婦煕川農家也。歸夫家五歲夫死。有二歲遺腹子。其舅爲鄰人刺殺。婦不告官。斂而葬之。歲再周而無一言。殺其舅者意謂寡婦孤兒。畏渠而不讎之。婦則夜夜潛磨霜刃。作勢揮刺。未甞廢也。及其舅祥日。適邑中大集也。婦奮身潛出。刺讐人於市上。剚其腹出其肝。歸奠其舅訖。乃呼里人往首於官。官讞曰婦孝也義也烈也。傅生焉。</title>,<text>三年無夜不磨刀。作勢秋鷹快脫絛。斷頸咋肝今報舅。自呼鄕里首官曹。</text>
<title>弄猴丐子 丐子弄猴乞於市。愛猴深。未甞一擧鞭。暮歸駄于肩。雖憊甚不改也。丐病且死。猴泣涕不離側飢死。將火葬。猴見人泣拜乞錢。人多憐之。及薪火方熾。丐屍半化。猴長慟一聲。遂赴火死之。</title>,<text>當塲了不見皮鞭。罷戱歸巢任在肩。報主自拚身殉志。逢人泣乞葬需錢。</text>
<title>嵇琴叟 記余五六歲。見奏嵇琴乞米者。顔髮如六十餘歲人。每曲輒呼曰嵇琴阿。汝作某曲。琴若答應。而作如一翁一婆。鮑喫豆粥。腹痛大發聲。疾聲告鼫鼠入醬瓿底。南漢山城賊。此處走彼處走等意。丁寧詳悉。俱是警人語也。乃余周甲歲。叟又來余家乞米如當日。想叟之年已過百餘。異哉異哉。</title>,<text>翁婆豆粥痛河魚。鼫鼠休敎穿醬儲。自與阿咸相問答。竊聽都是警人書。</text>
<title>三疊僧歌 南參判名不記。少年時見一女冠於斗彌途中。歸不能忘而病將谻。乃作長歌致意焉。如有答歌。酬唱三疊。長髮爲南家側室。至今有僧歌三疊傳于世。</title>,<text>迢迢江路獨逢君。峽樹飛花映楚雲。三疊僧歌勝說法。袈裟脫却着榴裙。</text>
<title>勸酬酤 水踰店東陂。有長松淸泉。賣酒翁坐其下。行人有沽酒者。必先酌一杯曰敢用獻酬禮。飮盡洗盞更酌。乃進之其人。如沽數杯。翁亦如之。客有數人。亦如其數酬酌之。其日不下五六七八十盃。未甞見其不勝酒力也。</title>,<text>一盂白酒兩靑錢。主酌賓酬禮秩然。五十年來君不見。寒松依舊覆淸泉。</text>
<title>築埋翁 築埋翁居楊州小臯里。里有葬人。翁爲其倡。執鐸而歌築歌。靜聽之。詩之大小雅，書之五子歌是已。末乃以地家龍穴砂水吉凶預告之。有心者誌其說而後驗之。無一差失矣。</title>,<text>金唇木舌築埋詞。五子之歌二雅詩。亂以靑烏砂水法。葬家休咎已前知。</text>
<title>能詩盜婦 元相國之管理松營也。有盜就捕當死。盜之妻能詩。有句曰故國寒鍾人耳踈。高麗五百此聲餘。外此語多淸警。見者莫不激賞。而惜不傳也。律婦當坐。相國憐其才特原之。</title>,<text>故國寒鍾入耳踈。高麗五百此聲餘。氤氳使者偏多憾。枉把紅繩繫了渠。</text>
<title>寒蟾 寒蟾全州妓。黃橋李尙書致之家。敎歌舞鳴於國中。寒蟾老歸。歲餘尙書捐舘矣。蟾聞卽馳至尙書墓。一哭澆一杯飮一杯歌一曲。再哭再澆再飮再歌。循環終日而去。</title>,<text>一哭一歌澆一杯。杯行終日若輪廻。耆卿已死師師老。誰識江南玉笛哀。</text>
<title>乾坤囊 趙石仲長九尺餘。濃眉大腹。多手藝。尤善結鬉帽鬉巾。一日一巾。三日一帽。巾直百錢。帽直八百。而有錢輒施人。善飮酒愛客。重然諾。以無家室。故常佩一巨囊。囊可容一碩米。名曰乾坤囊。一切器具曁衣被冠屨皆藏之。自稱在世彌勒云爾。</title>,<text>鬉帽鬉巾畵不能。乾坤囊子影𡾓崚。身家百供皆於是。慚愧人間布帒僧。</text>
<title>無所不佩 磬湖朴生古家子也。家藏書數千卷。貧甚而不賣。晝則出游於五江及京城親故間。夜歸矻矻敎兩兒書。後皆小成。生常佩十餘筒小竹筒。筒各有藏。故號無所不佩朴生員。</title>,<text>遊戱人間日月長。竹筒衣底響丁當。古家書籍能傳守。雁塔聯題兩少郞。</text>
<title>崔院長 院長名不知。定原新安書院院長也。少喜讀書。潛心於程朱之學。尤喜禮學。敎授邑子弟。贈參判白公慶翰，贈參判韓公浩運皆其人。而二公殉節於壬辛之變。邑人皆曰生爲崔院長之高弟。死不爲國家之忠臣乎。</title>,<text>驚心寇亂說壬辛。扶植綱常賴有人。習禮窮經崔院長。一生陶鑄兩忠臣。</text>
<title>安聖文 詩人安聖文。自幼少時有天才。能一覽輒記。而顧喜酒不喜讀書。然詩多警語。如河豚浪赤終非雨。野馬山靑半是雲。杏花籬落無時雨。楊柳門庭盡日風。十年歧路靑芒屨。千首詩篇白葛衣。暮砧爭遠起。秋燕更高飛等句甚佳。而往往有破綻不能作全疋錦。盖其性極疎适。不解世務故也。</title>,<text>一封書擬叫天閽。夜雪來敲社友門。共給詩人歌聖化。高樓百架酒千樽。</text>
<title>孫瞽師 孫姓瞽師。不閑卜術而善歌曲。所謂東國羽調界面長短高低廿四聲。無不淹博貫通。日坐街頭。大謳細唱。方其得意處。聽者如堵。投錢如雨。手抆而計。爲百文卽起去曰。此足爲一醉資。</title>,<text>史傳師曠刺爲盲。歌曲東方廿四聲。滿得百錢扶醉去。從容何必羡君平。</text>
<title>一枝梅 一枝梅盜之俠也。每盜貪官汚吏之財。自外來者。散施於不能養生送死者。而飛簷走壁。捷若神鬼。被盜之家。固不知何盜也。而乃自作朱標刻一枝梅爲記。盖不欲移怨於他也。</title>,<text>血標長記一枝梅。施恤多輸汚吏財。不遇英雄傳古事。吳江昔認錦帆來。</text>
<title>洪氏盜客 南陽之洪。有豪富好客者。一日見客避雨立門前。邀之堂與之語。則客固能詩善飮工博奕。主人大喜留之。雨終日。是夜半。客出一短簫曰此鸛脛骨也。君可一聽。爲奏一曲。嘹亮截雨。雲月朣朧。主人甚喜。又出一短劒。霜芒的爍於燈光。主人方錯愕。窓外有人來告曰小的們已到。客又把劒。左執主人手曰主人賢者。吾不忍盡取之。下令曰凡物皆分半。彼黑騾不可分者。留以報賢主人好客之惠。應曰諾。而已又告曰已句當公事。客乃起揖而去。主人点視家中物。無巨細半分而去。無一人戕害。然騾顧不見。主人囑家人秘勿洩。及午騾自還。背一草帒。帒上有赫蹄書曰頑卒違令。故謹以其頭謝焉。</title>,<text>燈前揮霍舞秋濤。鸛骨簫聲截雨高。百物中分違令卒。包頭騾帒謝鄕豪。</text>
<title>打虎人 癸亥除夕。俗離外山新崖村。士人咸聚於一所。飮酒守歲。夜未半。有丈夫跣足而入。衣皆破裂。血痕狼藉。疾聲言曰我飢欲死。願乞一飽。諸人驚惧。急聚酒肉餠羹而噉之。猶沃雪可兼十人饌。乃曰家居越中。再昨夕老親爲虎所逼。故急出逐之。憤其遠逃。三晝夜尾之不釋。俄纔殺之於園後。問距越幾里。曰三百餘里。曰然則足可歸趁明曉。願借不借。主人贈以鞋襪。客去擧火共往審之。果打殺虎大於牛者云。</title>,<text>短衣徒跣雪中行。夜半驚聞打虎聲。見說越州三百里。還家猶足拜新正。</text>
<title>金五興 金五興西湖業舡者。勇力絶倫。能飛上挹淸樓簷。掛足於瓦溝。倒行歷歷。疾於燕雀。路見不平。濟弱扶傾。如不惜姓命。故里人莫敢行不義事。</title>,<text>樓簷千尺壓江潯。飛蹴身如倒掛禽。扶弱恤窮嗟莫及。傍人誰有不平心。</text>
<title>彭䋫羅 彭氏富人子也。家貲十萬。猶以爲不足。欲售廢居。試榷蔊菜。先散三千緡。徧買其田收。自意城中無蔊矣。至秋叫賣者不絶矣。益以二千購之。於是蔊菜果踊貴矣。民間則以爲安用一錢三箇之苦蔊哉。遂無買者。經冬徂春。腐朽爲虫。不得已而投諸水中。乃發憤欲復充所失。觸事狼狽。家遂赤立。因病心狂。以蔊屑塗鼠朴。行且啖之。其家人用䋫羅度日。故市人號彭䋫羅。</title>,<text>裂衫隳笠鬢鬖髿。喞喞行啖鼠子羓。誰識當年彭十萬。䋫羅家本榷椒家。</text>
<title>說囊 說囊金翁善俚語。聽者無不絶倒。方其逐句增衍。鑿鑿中窽。橫說竪說。捷如神助。亦可謂滑稽之雄。夷考其中。又皆玩世警俗之語也。</title>,<text>智慧珠圓比詰中。禦眠楯是滑稽雄。山鶯野紛相訟。老鸛官司判至公。</text>
<title>林水月 林煕之字煕之。一字水月。譯士也。善飮酒喜吹笙。畵蘭竹。性好奇。所居庭不旋馬。鑿池於中。傍僅容一屨。種荷蓄魚。當雪後曉月明。頂雙䯻被羽衣。吹笙於第五橋頭。過者疑其爲仙人也。</title>,<text>羽衣雙䯻夜吹笙。第五橋頭雪月明。酒氣指間流拂拂。滿堂蘭竹寫縱橫。</text>
<title>朴孝子 孝子名志順。統營將校也。善養親。病則有氷鯉雪笋之異。喪而廬墓有虎來護。故婦人孺子不知其事。見其出門。走輒呼曰虎公來虎公來。</title>,<text>雪笋氷魚事信哉。思親八十尙含哀。廬傍有虎馴如犬。上塚晨昏護往來。</text>
<title>裴先達 裴先達安城武擧也。年三十餘。每夜出向曉方還。身尙濕而睛漸紅。其妻恠之。潛尾往見。入群虎叢中。亦化爲虎。妻乃大驚叫呼。則群虎驚散。裴先達亦走矣。自後鄰里有虎至。輒呼裴先達來則俛首貼耳。似有慚愧。疾躍而去。</title>,<text>虎榜榮名變虎身。金瞳鐵爪暎霦霦。相逢輒呼裴先達。猶解羞生遠避人。</text>
<title>朴鷦鷯 鷦鷯之兄。號曰鸛俠。爲其長腿多力也。鷦鷯身不滿三尺。貌小如五六歲兒。故號曰鷦鷯。鷦鷯有口技。口而笙簫。鼻而琴阮。一時幷奏。比聲諧律。世以爲絶品伶部。</title>,<text>非歌非嘯遏雲霄。鼻有琴琶口管簫。俠藪佳聲添笑話。阿兄鸛鶴弟鷦鷯。</text>
<title>李總丱 總丱李文成之庶裔。無他能。能爲府諸妓之所厚。入城爭邀致。而飫酒食都服着。</title>,<text>時食時衣美酒杯。無財身世又無才。佳人亦重先賢裔。爭說儂家總丱來。</text>
<title>啞㨍閒 啞子姓崔。善形語。爲官妓私娼都管領。日邀豪富子弟。醉花眠柳。平生無一言失信。故風月男女無不愛者。被服財資。雖貧而無間於諸子弟。</title>,<text>若曰黃昏有美兮。指圍如日睇橫西。逢人獨把花枝笑。少年爭猜沒字謎。</text>
<title>斑豹子 朴東初江州武士也。善弓砲多膂力。常爲防守將。偸採人蔘者。不敢過鴨綠江。相戒曰過江避斑豹子。謂東初面甚麻也。</title>,<text>弦聲驚殺獵貂群。四郡山川指掌分。最是朝鮮斑豹子。挖蔘休近綠江濆。</text>
<title>李仲培 李仲培㨍閒袖領。甞約行中子弟十人人醵千錢曰。今夜有一國色可狎。以千錢作接風杯。人人如是而不令相知也。及夕十人者皆至。見油窓如水。灯火靑熒。有影嬋娟。人人各自以爲彼九人者胡爲乎來。敗乃公事。仲培咄咄詈語。頻出頻入。則又皆以爲仲培亦惡九人也。於焉而雞鳴矣。漏盡矣。仲培以薄酒草具。麾以送之。十人者猶不知其墮其術中。</title>,<text>十箇兒郞坐不廻。隔簾花影乍徘徊。行中尙有三毛醵。騙局相傳李仲培。</text>
<title>洞口三月 處女多匹。洞口三月。此漢陽謠言。爲三月作也。三月年五十。常作處女粧。賣餠餳買脂粉。備朝夕粧。盖人盡夫也。甞醉之。懸馘下手。批其頰曰三間草屋。尙有奪入之律。况九重宮闕乎。汝非徒賊也。眞愚也。</title>,<text>鷹鸇衷性畵蛾眉。藁馘當前批頰兒。破屋三間禁奪入。九重城闕乃能窺。</text>
<title>酒泉婦 原州酒泉金佃農戶而婦姓曰李。皆蠢蠢小家也。一夕風雪甚大。半夜有開戶入者。視之無人。有聲曰吾怕寒而托爾家。朝起金李俱如醉如顚曰有能詩者來與。吾酬唱。人異之。試令賦織席詩。則婦卽吟曰衆兵乘一馬。十日不能行。跨半銀鞍重。飄長玉帶輕。五六忘記。事了收功課。高堂坐處明。於是原之人士日至。自冬至春。得詩三百餘首。詩皆淸新警發。有非人工所可致者。而惜其散落無傳。有句曰尖尖黃小聚。瑣瑣白團明。人問黃小白團。不知爲何物。婦曰黃小魚婢也。白團常山花也。如此類甚多。盖乩仙之托於人者也。一日告曰吾去矣。自此金李如醉醒而竟不辨詩字。亦不知出於其口也。</title>,<text>織婦斷機夫撤耕。閉門相對語咿嚶。乩詩三百奇緣滿。本色還他不識丁。</text>
<title>義榮 善諧謔。凡世間男女禽獸交合妬嬲之狀之聲。無不粧貌酷肖。常曰天下可觀可喜者。無出於是。若使有道眼觀之。足可悟技悟學。自警警人也。</title>,<text>馬盖狗連無不爲。橫陳秘戱鏡中窺。千生萬劫風流恨。只在秋波一轉時。</text>
<title>姜攫施 姜錫祺長安惡少也。日酗酒敺人。無敢與敵者。常見募緣僧勸善文。積錢寸許。問僧曰施若錢者上天堂乎。曰然。攫若錢者入地獄乎。曰諾。錫祺笑曰僧錢之得多如是。則上天堂路。必肩磨足疊。人不得行走。誰能耐此苦也。吾欲向地獄路。掉臂縱步也。然則今不可不攫若錢謀於醉也。撤之無一箇。</title>,<text>人人佈施上天堂。攫取應須地獄行。路窄天堂容不得。無寧掉臂去縱橫。</text>
<title>卓班頭 班頭名曰文煥。儺禮局邊首也。少工於眞妓之舞。萬石僧之歌笑。斑中子弟毋能及之者。老以延勑勞賜嘉善階。</title>,<text>眞娘弓步斂蛾眉。萬石槎槎舞衲緇。旛綽新磨何似者。斑頭先數卓同知。</text>
<title>倒行女 有女騈手。不能把握。足指纖長。裁縫舂砧。摻摻便利。步則倒竪。手掌着屨。盤跚而行。夜挑燈傭針爲生。</title>,<text>騈手盤行着屨尖。芽薑足指見纖纖。顚倒人生猶作苦。箕踞燈前刺繡針。</text>
<title>萬德 萬德濟州妓也。家貲鉅萬。一隻眼重瞳。正宗壬子州大歉。萬德出數千斛穀。數千緡錢。賑活一邑之民。上大嘉之。使問其所願。曰萬德女子賤人也。無他願。惟願一瞻天陛。一見金剛。遂命騎馹上京。屬之藥院內醫女行首。仍令廚傳。往遊金剛。</title>,<text>懷淸臺築乙那鄕。積粟山高馬谷量。賦汝重瞳眞不負。朝瞻玉階暮金剛。</text>
<title>統營童 統營童。不知姓名。自呼曰統營童。童跛一足。十歲時失其弟。晝夜泣。兩目皆眊。及父母俱歿。乃行乞徧于八省。冀或逢其弟。自作百鳥謠。如曰鶯善歌宜妾。燕能言宜婢。鵲衣斑宜禁皁。鸛頸長宜捕校。數盡羽族。有古紀官底意。</title>,<text>鶯歌鷰語選姬鬟。三百飛禽總紀官。唱斷鶺鴒雙下淚。弟兄何日更相看。</text>
<title>金氏子 金氏子病心脾風。心之所欲言。不能斯須藏忍。若忍到一刻。則揚手擲足。大發噴啑。疾聲呼曰如此如此。常奸一婢偸一杯酒。而亦不能自諱。曰奸曰盜。四隣皆聞。</title>,<text>平生一語不留中。證盜呼奸也至公。天下人人皆似許。琉璃世界水晶宮。</text>
<title>劉雲台 劉雲台鳳山盲人也。七歲失明。自六歲已讀史記作古體詩。失明後能勤學。十三誦經書。讀易而有悟。肆力於先後天之學。大通於卜筮。百無一失。遂鳴于國中。自號曰鳳岡先生。人有來决疑事者。輒隨而陳其孝悌忠信之道。故世以爲有嚴君平之風也。</title>,<text>滔滔講易决河源。折草觀梅返古魂。爲子爲臣忠及孝。丁寧記取倚龜言。</text>
<title>化魚婆 婆本漢城人也。臥病數歲。少愈願浴于水。閉戶入浴盆游泳。久之不肯出。開戶視之則魚矣。</title>,<text>一盆淸水濯塵軀。圉圉終朝樂矣夫。河海江湖如是觀。忘魚之日卽忘吾。</text>
<title>錦城月 錦城月才色傾城。聲價絶代。有某人子愛蓄之數歲。其人有罪將伏法。錦城月歎曰郞之愛我。誠天下無雙。儂之報郞。亦當以天下無雙爲期也。遂先伏劒而死。時人咸曰烈也。</title>,<text>珠裳寶䯻賣千金。塡海孤禽只苦心。寃債先於公債了。香生烈血灑鴛衾。</text>
<title>外夷竹枝詞 幷序</title>,<text>星家言星之大。百十倍地。而今仰觀。特晢晢一點已。使人在星處俯視之。亦應一棋子彈丸而止耳。然稽于經傳。參以圖藉。則伏羲之萬國。禹貢之九州。蒼蒼然皆在方萬里之內。况乎窮髮卉服之鄕。遐荒溟渤之外。水天渺望。澨嶼錯綜。國於地食其土者。又不可一一數也。則所謂棋子彈丸者。其大固不可以髣髴形容也。余近得新安程百二氏所撰方輿勝略。枚列函夏。包括寰區。歷歷如在目前。就其外異列傳。冥蒐遠求。核擧無遺。則喜自語曰安得身具羽翼。徧翔其地。審與此書同也否。旣又自思曰吾國中爲幾里。而未能盡吾觀焉。豈可寄想廣漠。徒爲唐喪之歸哉。毋寧著之篇章。以作慰遣資。而書成距今二百餘年。當時遠人未畢至。爲說頗多舛錯。遂採其說。附以素所記聞。衍者節之。略者詳之。違者正之。合以爲竹枝詞百二十二章。識國凡八十三。若其地近而俗同。有記而無據者。則又幷闕焉。噫。余誠如未登屋後山。先論泰華也。聊且藏之巾衍。以識余平生遠遊志也。乙卯孟秋。經畹山人叙。</text>
<title>韃靼 韃靼北胡。商之獯粥。周之玁狁。漢之匈奴是也。始自桀裔。盛于冒頓。衰於呼韓邪郅支。自失天山。每痛哭過界。其先國西海上。爲隣國所滅。無噍類。惟一兒未殺。刖足斷臂棄澤中。有牝狼養之。長居穴中。乃與交而生十男。在晉爲劉淵石勒。在唐爲突厥可汗。在宋爲元鐵木眞。明興散歸沙漠。今蒙古四十八部。而郅支以後爲漢降將李陵之孫云爾。其地木皮三寸。氷厚六尺。其俗食肉飮酪。隨畜遷居。輕生好殺。其語天爲騰吉里。地爲蛤札兒。日爲納藍。月爲撒剌。山川則陰山浚稽山金微山。瀚海金微河無定河。物產則角端銀鼠黃鼠白翎雀靑囊。五花羊角貉鼲豽東墻沙雞渾脫旱金花東墻實。</title>,<text>三寸木皮六寸氷。陰山哭罷納藍升。靑囊花下開渾脫。名祖家家祭李陵。銀鼠皮輕黃鼠皮。五花羊角染油衣。旱金纔落東墻熟。澤畔哺兒狼母歸。</text>
<title>兀良哈 兀良哈古東胡也。高辛之子厭越居焉。漢初爲匈奴所滅。其遺種走入鮮卑。唐時爲吐谷渾。改爲契丹。契丹之先。浮士河下。見一婦人乘灰牛至潢河。與爲夫婦。生八子。人居一部地。死而立像。祭以白馬灰牛。後有主曰乃呵。特一髑髏在。覆以氈。有事變人形出視。已卽復入。又曰喎呵。戴豬頭衣豬皮。隱于穹廬。又曰畵里昏呵。惟養羊二十口。日食十九留其一。次日復滿二十數。至宋曁元明。或入貢或侵掠。今入於蒙古台吉。其地多大木。其俗好鬼貴日。樓觀面東。每朔東向拜日。其語同韃靼。山川則有黑山馬盂山七金山。物產則靑羊黃豕獒兎瑪瑙。又有▣山曰木葉云。北▦人死魂。皆歸於此山故畏之。</title>,<text>東向樓臺拜日光。猪頭王繼髑髏王。灰牛白馬俱無味。生啗朝朝十九羊。木葉山西有黑山。北人愁過鬼門關。游魂不用丹旌引。賽得珠絲瑪瑙還。</text>
<title>女眞 女眞古肅愼氏也。周武王時。貢楉矢。晉元成間。通貢石虎。隋文帝見其舞有戰鬪象惡之。唐太宗征高麗。以兵佐之賜姓。有生女眞熟女眞黃頭女眞三種。其熟女眞則唐之賜姓者也。黃頭女眞則以布頭故名焉。生女眞則居長白山下黑龍江上。相傳長白山上有天池。三天女下浴。飛雀墜一朱果如彈丸。其季女呑之。覺身重不能飛昇。遂留居岩穴。彌月生子。至三姓河傍。國人立以爲君。姓愛新。是爲淸帝之祖。後因自成之亂。遂有天下。其地淖瀉且寒。其俗好穴居善射獵。以樺角作呦呦聲呼麋鹿。見獸跡必窮其蹤而取之。狗車形如船。數狗拽之。運遞如飛。嗜生米飯。醉則縛之。不爾殺人。潭中有魚肖美女。無媍者以脂膏身入而合焉。今其地爲興京府。一統二百年。舊俗丕變。壹遵華制。官方則用八旗軍籍。山川則有長白山太山黑龍瀦河。其語則天爲阿瓜。地爲納。言語爲記孫。物產則赤玉珠角魴須鯨睛失刺孫海豹海驢水母文林郞好刺。</title>,<text>生熟黃頭列似星。黑龍江黑白山靑。狗車載鹿吹樺角。縛束君王待酒醒。雪上躡貂窮峒峪。雨中浮馬過江岸。膏身夜合美人魚。旨味朝餐生米飯。山頭潭水萬年淸。濯髮仙娘慶篤生。靑鳥何如玄鳥卵。愛新天下久升平。</text>
<title>日本 日本在朝鮮東南海中。相傳秦始皇時。方士徐巿請五百童男女。求不死藥。陰以五穀百工隨之。入海得大野平原。止王焉。地多藤橘。故仍以平原藤橘錫土姓。隨開皇中。遣使入聘。其書云日出處天子。致書日沒處天子。無恙云云。至明萬曆中。有平秀吉。欲伐中國。先侵朝鮮。李如松楊鎬駱尙志等禦之。會秀吉死矣。遂使朝鮮講和。後復入侵閩海。今猶不入版籍。自長崎島通販於杭州。其地澨嶼磽确。其俗好鬪鬨。怒輒戕命。人帶二劒。曰公曰私。公劒則非臨陣不拔。其法甚峻。尙多秦舊。媍人漆齒爲容。見尊人脫屣叩頭而敬禮爲恭。民家皆二層爲閭。官府至有五層者。種藷而食。織橘而衣者半之。待客饌飯皆灑金。其語天爲唆喇。地爲只。日爲非祿。月爲讀急。山川則壽安鎭國山阿蘇山日光山。物產如意寶珠靑玉硯細絹漆器鰹節良劒金桃。</title>,<text>長養臣民五百童。還從鰲背起金宮。山頭無限春風草。尙在秦皇醉夢中。三島五畿六百州。二層民戶五層樓。尺寸鏡磨𦤏山殿。公私釰出薩摩洲。文身漆齒女爲容。脫屣叩頭恭應命。嫰土甘藷灑金飯。平原藤橘四尊姓。</text>
<title>琉球 琉球海島。地近日本朝鮮。隋煬帝時。始通中國。明永樂中。始統中山山南山北三王爲琉球王。許王子及陪臣子弟入學。嘉靖初國王尙淸上表請封。至今尙氏繼世。歲歲入貢。其地甚煖且肥饒。其俗舊信巫。號女巫爲女君。王以下拜迎之。舟人崇奉天妃神。以黃雀蝴蝶爲神。使遇風浪。頂祝齊呼天妃。有一雀立桅上則風止。復有蝶數萬啣泥塞舡漏處。其宮闕依山苫茅。人皆著折風巾。被細褶長帬以掩足。今則漸染華風。賦用井制。刑用五典。衣冠文物亦可觀。其語天爲甸尼。地爲只尼。日爲非祿。月爲都及。山川則黿鼉嶼古米山。相傳古中山王遇亂。呼天妃則米變爲沙。水如鹽味。賊遂退云爾。物產無牛羊驢馬。有鬪鏤樹木布金荊榴。</title>,<text>細褶長帬織羽衣。山顚宮闕女君歸。螺炊不用沉香火。鏤樹金荊許大圍。船上新泥蝶翅粘。滿江風浪雀飛占。黿鼉嶼外天妃降。米變如沙水變鹽。</text>
<title>哈蜜 哈蜜西域要路也。鄧太后時班勇征平之。隋末內屬。唐貞觀初。爲西伊州。明洪武設關外七衛。在嘉峪關西。西域天方等三十八國貢使至者。咸置哈蜜譯文。後阿黑麻據哈蜜稱可汗。于是閉關不問。哈蜜不復城矣。其地自陝西抵雲南徼外。共爲萬三千里。其俗獷悍好利。居惟土房。而諸人雜處。故衣服異制。其語同番子。山川則天山馬駿山合羅山。物產鑌鐵四味子野蠶綿。</title>,<text>細嚼羅山四味子。氈裘夜宿土房裏。華紋鑌鐵賣何人。嘉峪關前開漢市。</text>
<title>高昌 高昌以其地勢高敞。物產昌盛故名。又山色如火。天時常熱。故亦名火州。本車師故地。漢之交河是也。梁武帝時。貢羊刺蜜杰公辨之。唐武德中獻狗雌雄。高六寸長僅尺。性慧能牽馬㘅燭云。是佛菻狗。有子昭遇書。鬻不惜金曰愛此不使子孫有異聞乎。其地東接柳陳。西近土魯蕃。其俗辮髮垂後。衣尙錦繡。媍人戴油帽。有城郭甲兵。書史。昏喪用華制。其語同回回。時節潑水爲戱。無雨雪。盛暑人穴居。飛鳥爍日而墜。山川則有靈山火燄山。禽獸皆赤。鹽澤物產羊刺白㲲子砂鼠赤白鹽火蠶綿。</title>,<text>家家潑水戱年時。砂鼠爭棲艸蜜枝。日暮山光騰列炬。火蠶如斗吐新絲。跕跕飛鳥墮河濱。對面風沙不見人。黑石紅鹽無雪地。穴居終不怕蟲鱗。番子番孫有異聞。篋金何惜買奇文。千載相傳劉博士。犬㘅膏燭破經羣。</text>
<title>土魯番 土魯番。亦車師古地。漢武滅車師屬高昌。至明永樂中。稱王者十三人。其地峻壑窮崖。不生草木。築土種麻麥。人皆綠睛朱髮。氣暖冬無雨雪。物產則苽菜羊馬。</title>,<text>綠睛朱髮騎黃羊。峻壑窮崖平地强。築土辛勤種麻麥。洞中分餉十三王。</text>
<title>魯陳 魯陳古柳中地。明宣德間。瓦赤剌來入貢。其地中經大川砂磧。無水草。牛馬遇輒死。道多暴骨。有鬼魅。行人失侶。白日迷亡。謂之旱海。西出流沙河。北出火焰山。其俗淳朴。有大小二種。土宜穄菱麻荳。物有小蒲桃甚美。回回人羡之。</title>,<text>大魯陳連小魯陳。沙中暴骨望嶙峋。焰山旱海三千里。白晝黃風鬼攝人。柳中南望火山高。磧裡經春地不毛。到此十人九人死。回回空羡小葡萄。</text>
<title>撤馬兒罕 撒馬兒罕西域中大國也。漢武通西域。立其王。都善見城。唐武德貞觀中數入貢。開元天寶間。獻天文秘方奇樂上淸珠。視之有仙人雲鶴狀。水旱禱之卽騐。明永樂中。貢獅子玉石。稱王者五十三人。其地宜五谷。王居高廣。市肆稠密。蕃貨聚焉。其俗能巧藝。雕文刻鏤。織罽紋繡。泥金經書。王府多寶氣。獅子見光夜吼。山川則賽藍迭里迷鐵門峽卜蘭河。物產欝金香罽苾思檀水晶鹽花蘂布狻猊瓦失實。</title>,<text>仙人雲鶴上淸珠。善見城南迭里迷。半夜神光長燭地。一聲驚吼白狻猊。賽籃蛛子結網踈。綉飾民家畵不如。剪出玲瓏花蘂布。泥金新搨秘方書。</text>
<title>天竺 天竺卽身毒國也。地方三萬餘里。分東西南北五天竺。自漢張蹇始通中國。明帝求佛法。唐太宗遣陳玄奘。往求大乘法。元太祖西征。遇大獸人語曰此非帝王世界。宜速還。耶律楚材曰此角端。遂班師還。明永樂六年貢麒麟。其地土廣人稠。財物豐衍。市用銀錢。海𧴩勤農。歲再收。其俗男剃髮。白布纏之。女短衫。下圍色布。耳垂寶鈿。項掛瓔珞。腕金鐲。先時人性悍。老聃出關化之。夫不再娶。妻不再嫁。孤寡無倚。一村養之。有神鳥啄滄泉而療病。其語梵番半之。山川有䓗嶺雪山聖水。物產則兜羅錦白樹皮紙奄摩勤稍割牛獅象角端欝金香邛竹孔雀火齊寶石磁器。</title>,<text>邛竹花間孔雀啼。欝金香動角端蹄。衣中瓔珞霞光射。新汲滄泉沃火齊。天竺重城鎭四邊。中天竺在第三天。兜羅錦席䘕䘕舞。尙記唐皇賜詔年。何時玉節問金身。紫氣西來德化新。夫不再婚妻不嫁。一村輪養四窮人。</text>
<title>婆羅門 婆羅門古師子國。天竺屬方也。佛書所云般若婆羅門卽此。晉安帝時獻玉佛。在建康瓦官寺。其地負山面海。無冬夏之異。五谷種隨人而不節時。其人善法察情。人相危害。輒先知。其俗言語物產。與天竺同。</title>,<text>瓦官玉佛入南朝。樂土人民善法饒。曾是牟尼花雨界。四時嘉谷自生苗。</text>
<title>亦力把刀 亦力把刀。古龜兹國也。烏孫公主遣漢女學琴。龜玆王留妻之曰我漢家外孫婿也。國人謠曰驢非驢馬非馬。若龜玆王所謂嬴也。其地宮室。侍衛壯麗。如漢有金闕玉臺。有泉味如醍醐。服之落齒更生。每歲元日鬪牛馬槖駞七日。以輸贏占豊歉。男女汚穢無別。置女市。收男子鐵入官。山川則有白山熱海金嶺。物產犛牛氍毹白㲲布銅鐵游仙枕。</title>,<text>金闕崢嶸望玉臺。烏孫黃鵠白龍堆。相逢莫道獠牙落。且飮醍醐水一杯。鬪牸鬪駞占歲時。非驢非馬漢龜玆。鐵稅日中開女市。游仙枕上學琴兒。</text>
<title>佛菻 漢之大秦國也。距長安四萬里。地方萬里。勝兵百萬。王都八十里。門高二十丈。黃金爲宮殿。瑟瑟爲棟楹。水晶琉璃爲稅。異寶香木飾之。白石盖之。黃金磚之。古爲神王。額上生炎燼。手中作江湖。擧足而珠玉墜。開口而幡幢出。俗以金等秤。日以金丸十二係之。時至則丸自墜。種羊臍土中。漑水羊長。聞雷臍斷可食。留其臍復種曰龍種羊。有大罪囊布投諸海。物產五色玉夜光璧木難珠鳥口沫所成。降眞香𧹆却大雀駭雞犀西錦柰祗花千年棗阿勃參肉汁酒綠金精可鋈彩。</title>,<text>白石飛甍瑟瑟楹。黃金地面綠金精。幡脣吒殺靑𧹆吠。夜半神王肉酒醒。木難珠粧金等兒。金丸十二稱丹曦。祇花乍落春雷動。政値山田種羝時。</text>
<title>蘇門答剌 蘇門答剌。漢之條支。唐之波斯大食是也。張騫言田稻有鳥。卵如甕大。章帝時貢鳷鵲。高七尺人言。唐貞觀中獻水珠。行軍乏水。置土中水自出。又獻活褥蛇。狀類鼠。入穴取鼠。隋大業時。始種五谷。海中有樹枝葉赤。枝頭生小兒。長六七寸。食之甜美。其地磽确。王居以瑪瑠爲柱。綠甘爲壁。帷幕悉百華錦。其俗民皆衣黑。君獨衣白。古有人曰司林烟生時。以足蹙地。淸泉湧出。山西有獸能言。人皆五日一拜天經。八九年始一雨。有老人自江中出笑則歲登。山川則吉慈尼白達勿斯里。物產偏桃尋枝瓜。一枝能啗十人。臭菓酸子鷲鳥螺子黛龍涎香薔薇水。</title>,<text>膜拜瞻天月六巡。白衣君有黑衣民。枝頭摘取嬰兒菓。擲贈波心笑老人。田中鳥卵大如甕。塔上虹光開晦霿。烟兒蹙地出淸泉。沉得一苽啖十衆。</text>
<title>于闐 于闐去中國萬里。漢時爲莎車所滅。有休莫覇者復國。隋大業中入貢。其王錦帽金裝冠。不令髮見云。髮見則年必儉。唐時進方圓二玉。徑各五寸。道士鮮曰此一龍一虎。圓者投水虹霓出。方者拂以虎尾紫光逬。試之果騐。河源至于闐分爲三。曰。白玉河綠玉河黑玉河。皆出玉而色異。國人撈取之。人機巧好歌舞紡績。尙浮屠多僧尼。人死火化之。收骨共葬一塔云。佛見雁死于地。以沙葬之。胡人稱爲雁塔。故以沙爲塚焉。物產蒲桃酒花蘂布芸輝胡錦。</title>,<text>河中撈玉較圓方。佛塔金沙葬雁光。錦帽緊縫休露髮。一毫看作一年荒。</text>
<title>默德那 默德那回回祖國也。常隨天方入貢。其王稱爲別諸援爾。華言天成也。其地城郭宮室田園市肆。大率類江淮。亦有陰陽星曆醫藥音樂。不食豕肉。器皿精巧。物產猫睛祖母綠獅子狻甫撒哈剌西洋布柙不廬火失剌把都。</title>,<text>地接天方第一區。猫睛祖綠谷量珠。靈劑豈論靑囊術。柙不廬邊採把都。</text>
<title>天方 天方一名天堂。明宣德五年入貢。獻天堂圖。其地四時皆春。田沃稻饒。人以馬乳𢫫飯。故多肥美。俗好善無盜賊。國內有禮拜寺。寺分四方。方各九十間。白玉柱黃金地。地中有黑石。云漢初天降也。墻壁和薔薇龍涎水泥之。馨香不絶。紵絲葢罩之。二獅子守中門。每歲十二月十日。各番回回。雖萬里之外皆來。割罩葢一方以爲記。日熱常爲夜市。有幕底城。王墓夜放光。物產纏花樹阿必糝水。</title>,<text>天方自古號天堂。極樂圖成傳十方。春風不老纏花樹。幕底城中望墓光。獅子中門夜市開。何年黑石降天來。絲籠競割馨香壁。歲歲回回禮拜回。</text>
<title>祖法兒 祖法兒漢之大夏也。其都曰藍市城。唐高宗時貢大鳥。人可乘。鼓翅行三百里。名曰駞鳥。能噉鐵。有山曰頗黎。穴生神駒。氣候常熱。男多女少。婦人五夫戴五角丫。十夫十角。物產福鹿駞雞。</title>,<text>山穴神風出駿駒。肉鞍駞鳥馭雲衢。朝來靧面薔薇露。五角丫頭五丈夫。</text>
<title>覽邦 覽邦漢之踈勒也。耿恭爲凶奴所困。城中無水。恭設奠拜井。拔刀刺山。飛泉湧出。後魏末獻袈裟長二丈餘。焚之不然。其王戴金獅冠。喜拜佛。生子非六指不擧。束頭令褊。文身靑瞳。詐誕浮語。居氈城。地瘠惟種麻麥。</title>,<text>黃金獅子頂人天。丈二袈裟佛寶傳。千古劒磨消不得。山頭飛沫耿恭泉。沙上氈城五里方。流風塗道語唐喪。束頭兒子爭來看。無數靑瞳六指長。</text>
<title>嗒烈 嗒烈漢之大宛也。貳師伐宛得汗血馬。其城居川中。廣百里。疊石爲居。窓壁皆金碧琉璃。其人善走。日三百里。髡首衣尙白。上下直相呼名。見人握手。或相抱爲禮。葡萄釀酒。富家藏至萬石。數十年不敗。以父母燒餘骨盛金甕。散以香花。良馬有肉角。人語解音舞者。會讌豊侈。致意于人。謂之撤。當喪穿靑衣。氣候熱田多收。磁器綺紈精巧。學生論習經史。山川則八剌黑俺都准。物產鎖伏花毯酒杯藤。</title>,<text>蒲桃一釀十年靑。撤桮花摘酒藤。肉角人言槎上入。西來漢使見房星。琉窓石屋不知寒。名字相呼速魯檀。金甕百年藏骨殖。家家重孝換靑冠。</text>
<title>古里 古里乃西洋諸部之都會也。明永樂中入貢。其王好浮屠。族分五種。死不傳子而傳甥弟。煆牛屎囊佩之。算法以手足二十指會計。如飛而無分毫差。訟者探佛油卞曲直。</title>,<text>訟庭曲直探油辨。廿指如飛筭法奇。牛糞鞶囊分五族。家傳甥弟不傳兒。</text>
<title>溜山 溜山一名牒幹。明初入貢。其地無城郭。天生石門如城闕。中有八溜。八王分占。弱水三千里是也。海舶漂入溜中。則水無力漸沉。市用海𧴩銀錢。尙佛業漁。俗淳美。</title>,<text>石門城闕西山裡。海𧴩銀錢魚滿市。八溜洞中分八王。摠占弱水三千里。</text>
<title>阿丹 阿丹地近古里。市用赤金紅銅。以花木定四時。國有馬步八千兵。隣邦畏其强。地多寶石珊瑚樹萬年棗。</title>,<text>金赤銅紅百物平。花開葉謝四時成。門前盡種珊瑚樹。棗下常留馬步兵。</text>
<title>南巫里 南巫里自蘇門答剌。西風一日夜可至。明初入貢。俗同阿丹。多降眞香。</title>,<text>大舶遙通答剌途。西風一日到南巫。繁華不用滇中記。種得眞香十萬株。</text>
<title>白松虎兒 白松虎兒。舊名速麻里。明永樂中入貢。傳云古有白虎出松林。遇人不害。是謂西方白虎降精。其俗慈仁持殺戒。</title>,<text>降精神虎說星家。今白松兒舊速麻。慈俗人人持殺戒。山中無𧏮臥麏䴥。</text>
<title>阿速 阿速俗敬佛惡鬪。凉暄適節。人無飢寒。夜無寇盜。</title>,<text>無飽無飢生養存。佛天風日適凉暄。國中沒有穿窬俗。昏夜家家不閉門。</text>
<title>乞力麻力 乞力麻力。山卑水淺。多猛獸毒蟲。民不耕稼。</title>,<text>沒膝山溪淺石鱗。䕺䕺碧峀不過人。無田民戶又無圃。猛獸毒蟲常作鄰。</text>
<title>黑葛達 黑葛達。土瘠民貧。尙佛畏刑。</title>,<text>瘠地終年無草萊。刑名薄責鬼懷胎。空然媚佛求多福。不惜焚身斷臂來。</text>
<title>黑婁 黑婁近土番。世相結好。山川禽獸皆黑。男女亦然。</title>,<text>滿地山如鴉翅翻。山前流水墨生痕。黑禽黑獸黑男女。世世姻親土魯番。</text>
<title>哈失哈力 哈失哈力。一名阿刀馬刀。地近黑婁。外番諸部皆從此入貢。</title>,<text>黑婁西去接麻林。望裡沙河萬里深。一統志中阿馬號。中原從此四邊心。</text>
<title>呵哇 呵哇。明宣德中貢白雉。表用金葉。</title>,<text>呵哇國裡語呵哇。金葉書成逐漢槎。不必越裳歸路問。周家遺制指南車。</text>
<title>麻林 麻林明永樂十三年始通中國。貢麒麟。</title>,<text>麻林海上貢麟船。南出流沙路幾千。周禮職方登太史。大書永樂十三年。</text>
<title>加異勒 加異勒。土薄民貧。常傭于隣邦。</title>,<text>貧王貧谷食貧民。地罕山毛與澗鱗。男女成家耕販外。傭工生活足終身。</text>
<title>敏眞誠 敏眞誠俗誠信不欺。日中爲市。產異香。</title>,<text>物在眞誠價汙隆。沉檀艾納辨靑紅。遐荒誰揭庖犧敎。交市紛紛視日中。</text>
<title>八答黑商 八答黑商。城周數百里。俗尙佛。西洋西域諸國。皆販貨于此。</title>,<text>八答名城聚八方。貿遷西域與西洋。高檣大舶天風路。白業人人販黑商。</text>
<title>火剌札 火剌札。山少草木。水無魚蝦。俗尙佛。家家誦經。不食葷膻。</title>,<text>葷戒尋常百姓家。域中都不產魚蝦。童山莫說無春色。日日諸天散雨花。</text>
<title>納失者罕 納失者罕。去刺思海數日程。地饒水草。產善馬。俗敬僧喜鬪。</title>,<text>刺思海外接蒼茫。龍種群屯水草塲。男子相逢卽相鬪。歸依畢竟在空王。</text>
<title>瑣里 瑣里有東西二瑣。明初遣牙茶奉金字表入貢。獻地圖。其產獨美。</title>,<text>遙望北辰拜天子。黃金表字紅綾紙。牙茶捧獻畫山川。東瑣里如西瑣里。</text>
<title>吐蕃 吐蕃古西戎。又曰西羗。舜竄三苗于三危。遺種寔繁。周時犬戎。漢時氐羗唐狼皆是。有爰劒者得劓妻。遂强而妻。耻其狀。常披髮掩之。呼其君爲贊普。言强大也。唐太宗以江夏王道宗女封文成公主。嫁贊普。贊普以兵至柏海親迎。見中國服飾。縮縮愧之。歸築公主城夸之。且令禁赭面披髮。遣子弟入學。其俗不處城郭。居于毳幕。號曰大拂廬。稱友曰共命。尊桑門。有疑訟擊鼓焚柴。而呪以决之。以麥熟爲歲首。吹螺打鼓以娛之。其語天爲難地爲薩。日爲偁麻。月爲老瓦。山川崑崙山可跋。物產草上飛羱羊犛牛金鋼鑽骨篤犀馬價珠黑騾沙棠。</title>,<text>公主城邊大拂廬。劓妻遺髮換粧梳。琴章赭面敎都洗。贊普新翻漢國書。吹角吹螺打火圍。碧犀弓出馬珠衣。獻功豈惜穿楊手。已放斑斑草上飛。焚柴擊鼓訟庭喧。第一桑門坐國門。千里黑騾粧氆氌。去迎銅佛過崑崙。</text>
<title>安南 安南古交南。秦末趙佗幷桂林象郡地。東西萬里。自稱南越皇帝。漢文帝遣陸生諭降之。光武時交趾反。馬援討平之。立銅柱而還。明永樂中數寇邊。遣英國公張輔等討之。留鎭撫焉。乾隆五十三年。國人阮光平因國亂逐其王。王子黎惟祈與其母俱之福建請援。遣侍郞福康安討光平。光平不戰請命。且賂康安。康安仍請立光平爲安南國王。詔可之。封惟祈一城。使奉先祀。明年光平至熱河。慶賀八旬萬壽。獻黃金鶴一雙。重二千斤。且剃髮作滿洲服。詔賜數珠經史金印。其地膏腴煖甚。一年三農八蠶。俗尙儒術。尊韓愈。地近潮州。尙有遺風故也。山川。佛蹟山，艾山，龍門江，龍溪富良江。物產。蘇合香，雞舌香，人子藤，千歲子，菴羅，石栗，九層皮，莎樹，古度樹，訶羅勒，穰木，由梧竹，如何，赤絮，蟻子鹽，象牙簞，猩猩，蜈蚣，鼓紅，飛鼠，狒狒，辟寒犀，辟暑珠。</title>,<text>雞陵關外臥嘉佗。漢將銅標馬伏波。博望當時踈薄物。星槎曾不進如何。蜈蚣鼓盡蠏船歸。英國威名解象圍。土俗重甘三稻飯。天兵新着八蠶衣。艾山花落滿江湄。魚背春風颺赤旗。狒狒笑爭千歲子。猩猩醉摘九層皮。黎氏衰遲阮氏彊。滄溟萬里泛兒娘。春風誕盡旄邱葛。羽檄方催福侍郞。使節翩翩桂嶺過。新王剃髮沐恩波。玲瓏一對黃金鶴。萬壽八旬來熱河。</text>
<title>占城 占城周時貢白雉之越裳氏也。漢爲象林縣。有范雄者。兒時牧牛山澗。得二鱧魚化爲劒。因向石祝曰石破當王此國。遂斫石斷之。後並有日南九眞。唐貞觀中獻通天犀。宋初獻猛火。遇水益熾。用水戰。又貢獅子。楊大年詩渡河鯨波息。登山豹霧晴。卽此事。明時數與安南爭兵。詔諭和之。其地南距眞臘。西距交趾。東北際海。其俗男蓬頭女後椎結。君衣白民衣紫。茅茨不得踰三尺。殺牛祭鬼。驅象逐邪。以腦麝塗體。繞酒甕坐筒而咂。酒味盡則止。文書用羊皮黑木皮。賀日王沐人膽汁。將領獻人膽以賀。人爲鰐虎噉死。誦呪投符死所。魚虎自來死。訟者之虎鰐食曲者。直者避之。有飛頭夜入人家。食小兒頭。返合體。其語天爲刺儀。地爲打納。日爲仰胡銳。月爲仰不藍。其山川則金山。石皆赤。產金。夜則出飛如螢火。不勞山。物產大火珠奇南香生金吉貝野牛海棗觀音竹千步草婦人魚海鏡寶母澄水珠。</title>,<text>訟虎難明又訟魚。羊皮書較木皮書。民衣皆紫君衣白。猶御周時貢雉車。千步香囊吉貝紉。蘭膏沐髮麝塗身。日燻多點猛油火。恐有飛頭來噉人。金山入夜亂飛螢。寶母湖邊待月明。酣戱不須男女別。一罎酒熟十筩橫。石痕苽劈事神奇。開刱英雄舊牧兒。虹光尙吐鱧魚劒。豹霧長晴獅子詩。</text>
<title>眞臘 眞臘扶南屬國。漢武時獻萬年蛤夜光珠。其國先有女人曰柳葉。歸混眞。生七子。遂强盛。域中本無衣裳。柳葉始以錦幅周身貫頭。有一碧玻璃鏡。置五色于前。向明照之。不見其質。曰上界之寶。唐貞觀中貢白國二人。身首素如凝脂。其王夜臥金塔。九頭虵精來與同寢。二鼓後方許與妻妾同睡。若不至則王死。其俗呼儒爲斑詰以白線掛頂上。呼道爲八思。不甚尊。呼僧爲苧姑。敬之如神明。民家養女至八九歲。命僧去童身。名曰陣毯。陣琰後用金帛贖之。多術法。辨盜置手油鍋。盜手卽腐爛。侈糜華飾。盖其習也。其西隅有一竅明甚。曰天門。云女媧不到地。其語父爲巴駝。母爲米姑。兄爲邦弟爲補。山川有陵伽鉢羅山。物產浮胡風母却塵獸金顔香毗野婆田羅歌畢佗口銜酒。</title>,<text>柳妻歸後有蛇妻。碧鏡遙傳白國西。日暮天門明似曙。臥聽風母弄兒啼。斑詰巾高白線長。八思盜手呪油鐺。欲去童身陣毯贖。苧姑酒帶口脂香。</text>
<title>瓜哇 瓜哇漢晉以前無聞。唐貞觀中貢金花。咸通中獻女樂金花帳溫凉床龍鱗席鳳毛褥玉髓香瓊膏乳。宣宗用迎佛骨。宋初入貢。言與三佛齊有仇。而山多猴。呼以霄霄。擲菓與之。猴王猴大夫先食。分其餘衆小猴。則可禦寇云。其國四時常熱。王無常居。往來四處。亦有猴頭者。古有鬼母。至此一生百個罔象食人。有神王駈之。其俗葬人有火葬水葬犬葬。惟人死時所願。亦有文字。無紙筆。以尖刀刻菱葉爲文。月望衆番媍成隊行歌。富家贈鈔帛。又有竹槍會。夫婦俱詣。輸者之妻隨勝者去。其王與妃臨决焉。祠飛頭曰虫落因。山川鸚鵡山八節澗。物產榔极蠶吉柿蝦蝚丹柳花酒山鹽。</title>,<text>鬼寇猴民犬葬人。霄霄擲菓禦强鄰。尖刀細刻靑菱葉。文字無師四目神。虫因祠下柳花熟。鸚鵡山前蠶柿紅。會罷竹槍討鈔帛。踏歌連臂月明中。</text>
<title>三佛齊 三佛齊舊港國。唐天祐宋淳煕明洪武入貢。其地水多。土小而沃。宜稼穡。諺稱一季種谷。三季生金。架海架梁柱。其王號曰龍精。火食則旱。浴則雨潦。指環代印記。物產火雞血結膃肭臍金銀香。</title>,<text>一季耕耘三季金。飯爲熯旱浴爲霖。印出指環催架屋。龍精堂下海波深。</text>
<title>暹羅 暹羅赤眉遺種也。元至正間。進金字表。賜金縷衣。明洪武永樂成化嘉靖隆慶俱入貢。今二歲一貢。其地自廣東乘船。順風四十日可至。有萬里石塘山。起自琉球。潮退則見。亦可登山東而至。彼人來以四五月南風。去以十一二月北風。民皆樓居。王死水銀灌腹。民有水葬鳥葬。市銀有鐵印紋可通用。家事决於婦。媍與海商多奸乃爲榮。男陽嵌鈴。人死誦佛字。橫書橫誦。男貼女紅於額。新者爲新郞。其語天爲普賴。地爲佃。日爲脈。月爲晩。物產羅斛木名酒。</title>,<text>西來星路海灣灣。四月開船臘月還。指點螺靑浮一髮。潮頭萬里石塘山。家事家家聽媍人。阿郞爭試額紅新。橫書佛字仍橫讀。汞葬君王鳥葬民。屬屬樓觀萬家同。鐵印紋銀市賈通。昨夜商船門外泊。鈴閑坐弄春風。</text>
<title>柯枝 柯枝古槃槃國也。隋大業中獻佛畵圖菩提樹葉。國有五種。曰南昆曰哲地曰革全曰木瓜。道遇南昆哲地人。皆俯伏待過。剃髮短衣。牛糞塗體。行吹大螺乞錢。妻隨之。多雨街市成河。山川鎭國山。物產蓬萊柰。</title>,<text>革全湖外木瓜湖。哲地南昆最上都。雨中去拾菩提葉。燈下歸臨佛畵圖。漁蓑適膝浮潮汐。牛糞塗身辟瘴風。螺吹乞錢妻作伴。街上乘船入市中。</text>
<title>討來思 討來思古赤土國也。隋初通貢。詔使至。婆羅門前導。奏蠡鼓迎之。詔函藉以金花。設草葉盤。長五丈。供四色餠。魚鼈玳瑁之肉甚美。其王姓瞿曇。其地近山瀕海。水赤如火。其俗豪侈。服飾皆錦綾。惟金鏁非王賜不敢也。葬人泛竹棚於海上。置屍棚內。積薪灌龍腦燒之。灰落水中。物產龍腦香甘蔗酒。</title>,<text>婆羅前導拜瞿曇。火海金花藉詔函。草葉盤中四色餠。百杯甘蔗始微酣。蠡鼓鏜鏜泛竹棚。素幡引颺腦烟凝。豪家不惜千金費。榮賵惟誇金鏁綾。</text>
<title>沙哈魯 沙哈魯古投和國也。隋唐始入貢。明時來朝。其地饒豐。民淳耻鬪。瓦屋畵壁。治盜穿鼻。制馬穿頰。父母喪截髮爲孝。用銀錢小如楡莢。文字如虫象。與中國不同。亦有學校佛刹。無賦稅。以農商爲業。</title>,<text>蜿蜿書字蚓蟲盤。箇箇銀錢楡莢墜。畵壁農家樂無稅。馬穿雙頰盜穿鼻。</text>
<title>百花 百花古注輦。宋祥符入貢。國多異花故名。自廣州順風一百五十日可至。其地近悉蘭池國。時相侵伐。俗喜歌舞而不飮酒。以備不虞。物產佛衣布。</title>,<text>百種奇花繼四時。天中五月一帆遲。歌舞尋常存酒戒。鄰邦須備悉蘭地。</text>
<title>答兒蜜 答兒蜜古丹眉流國也。宋咸平明永樂來貢。其俗跣足衣布。白紵纏首。王居無城郭。作板屋廣袤五里。物產犀象䃋石紫鉚蘇木龍涎。</title>,<text>板屋王城五里方。縞冠徒跣布衣裳。兒生八歲乘潮慣。採得龍涎滿篋香。</text>
<title>淡巴 淡巴古狼牙脩國也。梁天監中入貢。其國土饒民殷。咸務耕織。無竊盜。俗尙佛。文詞皆梵語。古王族有賢人。國人歸之。王囚執之。其鎖自斷。王死竟立。</title>,<text>賢王斷鎖啓邦初。樂土農桑樂自如。雞犬四鄰無警急。焚香閒讀貝多書。</text>
<title>錫蘭山 錫蘭山在海中。云是釋迦涅盤處。故眞身尙在。石跡宛然。俗尙佛。不食牛。殺牛者死。每日塗牛糞王宮民居。婚姻親隣咸集。拍胸叫哭以賀。盡剔鬢須。只留頂髮。有赤卵塢。人皆裸體穴居。食魚蝦芭蕉子。傳云若寸布着身生瘡。爲佛呪失衣故也。有盤古跡在山頭。山川翠藍山浮沙。物產靑木藍石鴉鶻石靑紅寶石。</title>,<text>頂髮𣯶𣯶兩鬢髡。推胸叫哭賀新婚。黃牛可是金牛否。掃糞朝朝抹屋垣。靑米如脂蕉實黃。寸布着身生爛瘡。釋迦跡同盤古跡。翠藍山下石鴉岡。</text>
<title>滿剌加 滿剌加明永樂初入貢。其地瘠鹵。俗淳朴。人身如漆。間有白者則唐人種也。有溪淘沙鎔錫。龜龍四足嚙人。黑虎變人形入市。其語天爲安剌。地爲市迷。日爲哈利。月爲補藍。山川鎭國西山。物產做打麻靉靆沙孤米茭草席。</title>,<text>書憑靉靆分毫髮。飯淅沙孤置杵舂。市上逢人疑黑虎。溪中淘錫避龜龍。</text>
<title>忽魯謨斯 忽魯謨斯。明永樂中貢麒麟獅子馬匹珍寶。其地土沃民富。喜佛禁酒。造者棄市。有大山。四面各出一種物。曰紅鹽。如礬瑰。碎之而食。亦可作器皿。曰紅土。色如銀硃。曰白土。如石灰。可以粉墻。曰黃土。色如薑黃。王管守賣於海商。物產寶石美石水晶把晡菓。</title>,<text>禁釀刑書參素佛。壘城風土似烏蠻。琅玕寶石何煩採。王稅年年四寶山。</text>
<title>賓童龍 賓童龍占城屬邦也。其俗喪禮設佛事。擇僻地而葬。佛書所云王舍城是也。今有目蓮基存。民多置廟祭牲血。物產奇南香各色花布。</title>,<text>王舍城中舊目蓮。至今三寶頂人天。村村廟祭腥膻食。處處墳封淨僻田。</text>
<title>渤泥 渤泥本闍婆屬國也。宋元俱入貢。明永樂初。其王來朝。卒於會同館。賜謚恭順。命葬南京城外石子岡。俗尙文術。宮室衣服。悉遵華制。敬愛華人。田原豊贍。山川長寧鎭國山。物產藥樹煎根成膏。治刃傷。片腦取者必齋沐往。如梅華者佳。貝多葉苫王宮。吉貝布加蒙酒。有永樂御製碑文。在長寧山。</title>,<text>御製豐碑丈二長。滿宮風送貝多香。邦人摠解尊中國。泣說南京石子岡。藥樹膏成掃劒瘢。加蒙酒熟四筵歡。欲採梅花片腦子。五更齋沐競彈冠。</text>
<title>蘇祿 蘇祿國有三王。曰東王西王峒王。而東王爲尊。其民食沙糊魚蝦螺蛤。煮海爲鹽。釀柘爲酒。山川有石崎山。國倚爲保障。物產靑珠竹布。</title>,<text>東王西王峒王府。保障一般依石山。竹布靑珠與柘酒。朝朝暮暮供稅還。</text>
<title>古麻剌 古麻剌。明永樂時來朝。其國城五重。有州百餘。佛宇四千區。俗不葷食。四萬餘妓。每日歌舞以獻佛飯。王戴金冠。出入乘象。從者騎馬持劒隨之。</title>,<text>五重城闕百餘州。束髮金冠白象輈。四萬紅粧歌舞慣。朝昏齋供也風流。</text>
<title>緬甸 緬甸蜀漢孟獲遺種也。至今人多姓孟。明時征之。以金沙江爲界而歸。今猶三歲一貢。其地苦熱。草木不生。惟武侯祠傍有綠草。人皆漆脚環耳。不袴不襪。字金書而用番丈橫讀。物產獅子象牙羽緞。</title>,<text>騎象騎獅織羽衣。三環結耳䯻雙翬。丞相祠堂春草綠。洞中人說七擒威。三回稽首拜雙雙。金表輝煌奏大邦。漆脚紅袍無袴襪。背藤卸下泛沙江。</text>
<title>木邦 木邦一名孟都。以其種類繁熾故。又名百夷。在雲南西南。傳云木邦多幻術害人。以木換人手骨足脛而不自覺。行遠痛不勝。又能變人爲牛羊犬豕之形。以錢物贖之。乃令還形。又刺繡爲五花眉。</title>,<text>砂水呪人雙木脚。綠針刺繡五花眉。還形賸要金錢贖。擧手牛羊變化爲。</text>
<title>播州 播州古夜郞也。昔有女子浣于江上。見三節竹流入女足間。推之聞內有兒聲。剖之得兒。長有材武。遂雄夷中。以竹爲姓。捐所剖竹成竹林。今竹王祠竹林是也。漢武滅之。爲牂牁郡。唐太宗復封牂牁公。有五姓龍方張石羅。而龍氏最貴。又有三郞。竹王之三子死爲神。人祠奉之。後有應龍者。肆惡一境。流毒三省。積骸徧野。流血成淵。對夫淫妻。吮乳磔孩。驅蛇入孕婦之陰門。今播州屬泗川也。</title>,<text>竹王祠下竹林靑。柘鼓晴雷和碎鈴。角黍糅香啖巨蠎。三郞半夜降精靈。五姓方張與石羅。一龍爲主長牂牁。人間誰賣邛王竹。鳥道如天漢節過。</text>
<title>建昌 建昌古邛都國也。漢武置越巂郡。後陷爲汙澤。因名邛池。邛都有老姥。家貧孤獨。每飯有戴角小赤蛇在牀間。憐而飴之。後長丈餘。殺邛都令駿馬。令怒殺姥。蛇乃嗔言報母仇。自是夜聞風雷聲。至四十日。其地方四十里城郭民居。一時皆陷。惟姥居無恙。至今遇風浪。漁人止宿焉。水淸猶見城郭樓櫓。宋開寶初。邛部都鬼主阿伏遣子貢朝。明時改爲四川衛。</title>,<text>滿地風雷夜夜生。水中城郭見分明。漁翁掛網龍婆宅。猶說邛都太守名。</text>
<title>羅羅 羅羅有二種。曰黑羅羅白羅羅。卽東西二爨烏蠻白蠻也。始盛於火濟。以安爲姓。俗愚而戀主。卽過虛之而不怨。故火濟之後至今千餘載。未尙易主。尙鬼家家祀之。一名羅鬼。又養蠱曰蠱婆。</title>,<text>黑羅羅望白羅羅。兩爨東西隔一河。深誠犬馬尊戀主。密養蠶娥賽蠱婆。</text>
<title>犵狫 犵獠一名犵狫。各有花犵狫，紅犵狫，打牙犵狫，剪頭犵狫，猪屎犵狫五種。蓬頭赤脚。以布幅圍腰。謂之桶裙。善奔輕命。得人巵酒片肉。死而不悔。父母死。各折一牙納棺中。染毒刀箭觸人立斃。喜不潔。犬豕同牢。經年不洗面。得禽獸。卽咋食之。</title>,<text>蓬頭赤脚走如飛。毒箭毒刀爭打圍。犬豕同牢咋生獸。膚脂面垢寸餘肥。縋石鏗鏗敲齒牙。臨棺一擲當衰麻。殘盃冷炙曾蒙餽。褰却桶帬死不嗟。</text>
<title>獷 獷散處石阡施秉龍里龍泉提溪萬山。男耕女織。門戶不扃。以泥封。</title>,<text>石阡龍里萬山孤。耕織依然展畵圖。日暮家家泥塞戶。居人曾是化蒲盧。</text>
<title>仲家 仲家椎䯻躧屩。不通文字。好樓居。衣裳色靑。婦人白布蒙頭。細績長裙。葬人以傘盖。祭以枯魚。</title>,<text>山歌嘔哳倚高樓。廿幅長裙白頭。馬葬歸來行獺祭。春風野火發荒邱。</text>
<title>宋家蔡家 宋家蔡家。皆中國之裔。相傳楚子滅宋蔡。放其人南徼。稍通漢語。或識文字耕織。與蔡家世世結婚姻。善吹木葉索戱。人死不哭。繞屍而歌。謂之唱齋。</title>,<text>宋家耕織蔡家偕。交界能通漢字牌。跳繩弄索吹山葉。會吊鄰親作唱齋。</text>
<title>五溪 五溪盤瓠遺種。盤瓠妻高辛之女也。長於蠻方。漢時數叛。馬援討之。明洪武中。周德興討之。其俗裁衣制尾形。爲不忘盤瓠也。兒生秤其重。如其數淬鐵於毒水。成童煅其鋼鑄刀。終身用之。兒始行燒鐵烙兩跟。令頑木不繭。</title>,<text>丁男皆佩等身刀。鐵烙雙跟善達挑。屈指瓠王誇世譜。尙裁尖尾木皮袍。</text>
<title>黎人 黎人萬州塢上蠻也。隖中有黎母山極高。常在霧靄中。久晴見翠尖。如浮空中。其俗醉卽群作狗號。自云狗種。欲使其祖庇佑。以椰瓢蔽體。父母過五十。烹而食之。云腹葬。其地有山魈。如美媍。善歌迷人。黃犬着黃衣。笑入人家。爲疫祟。</title>,<text>空中黎母翠尖峭。魈婦能歌黃犬笑。腹葬爺娘生塢烟。椰瓢醉擲作狵叫。</text>
<title>獠 獠俗謂山子。俗以有力者爲長曰火郞。餘稱提陀。華言百姓也。有飛頭鼻飮者。生子沉水中。浮者養之。沉者棄之。夫妻異宿。惟于晴晝。牽臂入深山爲樂。入則以松竹斷來路。謂之揷靑。見者不入。</title>,<text>緣溪鼻飮共飛頭。養子人人試沈 去聲 浮。山口提陀相告語。火郞今日揷靑遊。</text>
<title>𤞀人 𤞀人生崛巄中。形如猿猱。語咿嚶莫辨。而性馴愨。山子養之。使採鶴頂犀象牙片臘皆有法。得則遇他主奪。死不予。稍近烟火。目淚至死。</title>,<text>𤞀人端的類猴人。鳥語咿嚶野性馴。採得象牙歸去晩。崛巄烟火冷無鄰。</text>
<title>獞人 獞人五嶺南峒蠻也。善爲毒矢射人。又養蠱害人。名曰挑生。中者服歸魂散鹿金丸升麻以治之。取蝟入家則擒蠱神。婚姻謂之入寮。入寮後多殺媵婢。妻黨畏之。否則以爲怯懦。又蠱神供以百花。</title>,<text>獞戶挑生養百花。春來峒峒種升麻。烏頭石鏃磨如鏡。射殺丫鬟威婦家。</text>
<title>附 海中諸國 雖無聘貢圖籍。一依傳記附錄。</title>,<text>曷剌比亞 曷剌比亞在西南洋中。其地有南北二島。男居其北。女居其南。歲一會。有也爾香。塗屍不敗。牛女盈盈隔一河。儂居隔海更如何。欲將也爾塗身子。死後留看水渴波。應多江 應多江在西海中。地方萬里。王畿千里。天下之金銀寶石名香椒料。皆自是出。樹葉爲紙。鐵錐爲筆。其王以金鋈面。傳國於姊妹之子。親子給祿自養。應多千里作王圻。鋈面邦君嗣甥兒。錐筆葉書無撓競。民風何似結繩時。鬼國 鬼國在西北海中。其人夜遊晝隱。衣鹿皮。耳目與人同。但口在頂上。噉虵鹿。白日深居昏夜行。一方應是一車成。鹿衣虵食無寒暑。頂上開唇作大聲。北室韋 北室韋在北荒海外。地常積雪。人衣魚皮。騎木而行。以防坑陷。捕貂以食。開闢由來雪未消。魚皮襖子沒全腰。行時騎木如騎馬。度谷窮山打紫貂。拂郞察 拂郞察一名佛狼察。在西北海中。其身長色白。紅衣兩䯻。善用火礟。曾作大銃征回回。回回人傳於中國。今用之。名拂郞機也。白面長身兩䯻椎。紅衣擧帆向回回。火絲轣𨌠搖金柄。一道靑烟震百雷。勿耨茶 勿耨茶在海中。作石塼高房。以銅塼築城郭。地饒民庶。手藝絶巧。國無君主。每年大家衆人。選賢者管事。事畢復爲平民。有二山一出火。一出烟不絶。石塼高房銅塼城。兩山烟火四時生。年年一度三皇世。堯舜還他本色氓。突浪 突浪亦在海中。一帶大松林。方數千里。其國百州皆是林中。松毬大如斗。落卽斃人。人戴銅兜以行。宮中置一鐵舟。王死擇能曳者立之。一座松林一百州。松毬如斗打人頭。君王有德能如奡。褰袖宮庭曳鐵舟。夜叉 夜叉在北海中。地寒不生糓。水常凍。土人開氷穴取魚。食魚肉衣魚皮。魚油點燈。魚骨造房屋舟車。魚骨房廬魚骨車。魚燈照夜漆燈如。魚皮爲服肉爲食。終歲開氷勤捕魚。紅毛國 紅毛國一名阿蘭陁。在東南海中。去日本最近。人農藷爲生。織五色鳥羽爲衣。善鑄劒可吹髮。撒尿高擧一脚。語狺如狗。肩帕襤襂鳥羽裁。腰間秋水佩鮫胎。穫藷慣用雙鋤挖。撒尿常敎一脚擡。</text>
<title>附 日本雜詠</title>,<text>日本爲海外諸國之勝。舟▣楫輻湊其中。山水奇絶。景况佳妙。不能盡悉。偶占絶句十四首。聊記歲序民風之意云。束草爲簾當戶懸。揷松投扇賀新年。正月一日。門前偏揷松枝。投扇爲帖名書其上。 携將兒女尋春去。脚踏綿 席也 鋪曲水邊。櫻桃如玉海棠姸。遊女題詩結樹前。何物兒童偏狡獪。故將汚濁泥嬋娟。有白櫻桃當日誰開競渡風。相緣亦學喚披龍。方言爬龍爲披龍 雙槌擊鼓聲高下。咿啞江干驟遠空。相傳勝會看牛王。六月十三日牛王神勝會 挈饌携觴賃草堂。男女週遭爭顧盻。各將骨蕫送兒郞。盈街排列玩具。男告女爭買。送人以爲兆。一年佳節是中元。老幼挑燈立墓墩。其俗亦以七月爲中元。家家齋戒墓上。燃燈徹夜。 火炬燦空星斗動。家家列坐不關門。年年迎送大明神。土神名。每年重九日迎會。 設想爭▣故事新。打跌慣稱天下一。畵一圈中寫天下一 採茶歌唱學唐人。小童粧作唐人。擊鼓唱採茶歌。王曆初頒着冷衣。必經頒示方着綿衣 棉𧜞重疊不嫌肥。衣名爲𧜞 神藏軟帽頭堆雪。以科頭爲大禮 道是人家叫禮歸。柴鼎烹殽五味調。請客以柴鼎爲敬禮 方爐添炭禦寒宵。重棉大被衣𧜞樣。寢衣長一身有半 上品伽南徹夜燒。多以奇南薰被花街夜靜月明時。處處三絃動所思。拍手門前經細問。狎客過從。每拍手爲呼喚。 可堪踐我昨宵期。袖開齒白未當時。幼時袖開半截。白齒不染黑。 拜母隨行學母儀。妓女少時必求一名爲母。學其禮數。 等待他年梳櫳後。果能依式不差池。綰髮塗牙已嫁郞。瑁梳橫掠坐蘭房。爭將撥水稱相賀。賀人新娶。以撥水爲戱。名爲曲亞呵。 索取金錢買酒漿。錦帶纏腰擧步莊。帶濶一尺長七尺有餘。名爲腰卑。 白衣紅袴襯嬌粧。樓前斜倚招行客。巧語聲聲故學唐。中國爲唐客</text>
<title>請棄珠厓。專恤關東。寘</title>,<text>太息可七流涕三。臣祖未見東南事。中原秋草酹蠻鬼。南海明珠遲漢使。珠厓有無一黑子。全局金刀許大地。先王疆理視遠近。外夷咸賓由內治。要荒侯甸服止五。朔南東西敎訖四。昆明秋水碧於天。楊僕樓船平地戱。元封以後五十年。百郡山河皆等棄。將軍尙苦㓒齒戰。天子如傷黔首視。呼庚之歲又調丁。時則明廷攻守議。方今天下久一病。病在中心非外痺。憂深蔀屋望一哺。地隔椒鄕行五餌。其人鯨鰐地不毛。臣曰捐之同弊屣。恩威遠及必自邇。千里王畿先撫字。三河兵籍罷召募。比屋農桑課長吏。民安物阜盛漢世。海晏河淸坐可致。天南筐篚入重譯。躡珠宮娥兼拾翠。歌雲堯野帝力忘。舞羽虞廷文德示。不然棄民炎海外。窃爲明時臣有媿。</text>
<title>堂前剝棗任西鄰。眞</title>,<text>食棗逐婦完棗還。東家丈夫誠不仁。均圓物色我心赤。捃拾生涯孀髮銀。花溪秋實視楚弓。種之惟人啖亦人。東西卜居豈爲棗。十載兵荒依我隣。葡萄宮裡歎餒肉。芋栗園中愁食貧。離離羊角八月天。狂走宗文登樹頻。長條誰使過墻去。四壁西家婆一身。田間非欲利滯穗。李下無端來整巾。貧窮如此亂離逢。萬方嗟渠無告民。秋風前夜捲屋茆。對面村童猶不嗔。倉曺霜韭野人櫻。久識同隣風俗淳。甞新悔不許全樹。朱老空邀梅熟辰。長竿濶帒曰任汝。一色侏囊紅粟陳。雞心安邑問戶封。果腹麻姑談海塵。蒼生艱食卽帝憂。甫昔朝廷之近臣。如瓜似甁號曰火。曁筥傾筐將及春。恒飢老妻莫多言。雪稻將登霜摘新。千箱不足願萬甔。大賙窮民天下均。</text>
<title>責十兄弟無禮。因持還宅。薺</title>,<text>弟五兄五臣一中。地皇古序今濟濟。思君欝陶過黃壚。列爵聯翩入朱邸。團圓十口樂且湛。何幸君恩寬拜稽。衣冠竹林大家風。長物惟餘此兄弟。鴟夷滑稽內同性。豕腹膨脝外一軆。淸朝官職濫觴多。側注桑郞登玉陛。陶甄造化作人手。費了侏儒幾囊米。周臣同德五等爵。孔哲從遊百榼醴。參差頭角太放肆。盤礴金床誰敢詆。中書小臣式相猶。醉眼摩挲烏帽底。其長其短足肩隨。稱弟稱兄懽掌抵。城南舊宅碧篠中。滿地荊花春雨洗。提携共作一行歸。爾後吾先謂之悌。翹之莫及厥像肖。渴者其蘇我后徯。揚淸激濁伯仲間。濡首高天恩露泥。深宮豈許嗑嗑飮。比觵司徒門列棨。中堂雜坐也無妨。吾視吾妻渠嫂娣。時人但愛孔方兄。聞我風聲愧汗泚。</text>
<title>不事家人生產作業。寘</title>,<text>有田九區家阿房。先着嬴皇大排置。隣翁水鑑相龍顔。舍仲山疇衣犢鼻。凡民計活百不屑。八尺乾坤閑一季。英雄生長百姓家。欝欝胸中天下事。尋常居沛渺然身。八九呑雲豁如意。咸陽前歲縱觀歸。眼孔豐西小天地。農謳市曲百家村。北里枌花南陌墜。長鑱盧綰聽𩿇出。短衣樊郞販羊至。斜陽起視竹冠影。醉夢初回王媼肆。陽城消息輟耕人。一般男兒鴻鵠志。農辰誰告一百五。黑子吾餘七十二。劉郞豈合小生活。帝堯雲孫爲庶媿。陶漁耕稼不信書。儋石刀錐豈財利。逢人坐說澤畔夢。百忙前頭閒意思。人言游手我不貧。萬錢中陽賀小吏。前宵解送五百徒。醉後驪岑一拳翠。無心村裡庶民事。有雲頭邊天子瑞。他年湯沐復民戶。四百金刀帝業遂。</text>
<title>合從者。爲楚非爲趙。語</title>,<text>椎秦爲復楚百世。存趙何須王一旅。定從豈獨臣一介。能武能文十九侶。秦甲坐弊邯鄲下。白起小竪焉能擧。吾君豈爲燕飮來。大王何甘牛後處。蘇秦去後五十年。六國安危臣一語。懷王西入趙爲憤。何况秦人頻伐楚。鵑啼武關血三年。象設夷陵火一炬。來時拜辭肅侯廟。無恙松楸漳水渚。牲盤春酒日已中。誕葛荊門靑幾許。南來公子泣足繭。西面君王疑首鼠。衣冠洹水未了策。立見錐囊利害貯。霜鋩三尺舌三寸。楚堦如天登次序。深羞天下更有誰。莫問筵前何爲汝。蒼蒼王髮上有天。共戴西戎宜斥去。忘仇亦楚報亦楚。從不從間趙何與。傷心薪席臥膽甞。執耳叢臺盟血咀。臣非楚人爲楚語。或恐章華衆咻沮。山東自古趙莫强。十萬秦兵猶可禦。縋城將士壯義勇。蹈海先生高論緖。隣援應是不日至。畵鼓行間啼魏女。</text>
<title>賜獻鳥金十倍。侵</title>,<text>鳳凰來儀民阜財。至德尙矣南薰琴。黃金內府濶余手。丹鳥何村輸厥忱。千猶高價况售萬。我爲其心非爲禽。澆風南國鳳不至。可愛非君民愛金。爭趍百市麗水色。坐愧三年荊阜音。山梁誰眩九苞文。炙背癡翁求駿心。公然破了百家產。一夜寥寥阿閣吟。梧桐岐岫未呈瑞。羔雁虞廷將執琛。芹忱不及幕上烏。飛入金門如海深。眞誠愈見假於物。激勸吾民當及今。宮盤奚止侈酒食。野容全踈榮笏簪。楊州三品卽楚產。堆在章華高十尋。如三滿七數其直。執籥都官王曰欽。籌來魏車倍珠枚。影動荊門垂橘林。嗟呼寘人豈禽荒。所寶仁親傳古箴。其眞其假不須問。楚岸元非丹穴岑。行裝滿帑嫰柳色。悃愊分明傾藿陰。休祥元乏可致德。鳳兮飛來懷不任。</text>
<title>揖退文武吏士遂陞舟。尤</title>,<text>打鼓發船何郡商。販魚攤錢高浪頭。人趨末利尙不畏。我仗皇靈何所憂。牛羊雨立雁喧。去路蒼茫黃木洲。公無渡乎帝命之。曩日誰登今日舟。酸樽瘠牢媿祼將。恠雨盲風關去留。年來只有臥太守。漢代淮陽今廣州。天南使節拜臣戣。祀典明晨皇曰修。齊明敢不奉珪幣。肅穆還如瞻玉旒。孤君慢神摠不敬。襲謬諸公風雨愁。何年四月不梅霖。是日南風應麥秋。吾船豈使俗吏論。沉則從沉浮則浮。扶胥古口水雲外。颭風靈旗先送眸。如君百輩一擧手。且聽長年歌櫂謳。波心沉壁儼龍宮。御手題名懷鳳樓。檣烏飛似駿奔疾。古廟丹靑涯辨牛。臨危取義素志見。破浪乘風高興酬。吾家舊法每事問。執禮祠官知禮否。船頭稽首拜神賜。明滅斜陽見中流。</text>
<title>笑啼俱不敢。齊</title>,<text>風笑露泣春不管。花枝故向佳人低。前身帝傍侍投壺。噩夢人間驚折笄。回頭亦郞背面郞。一寸香心分點犀。生存零落飽悲懽。越府新姬徐故妻。千金內屋爲君笑。半鏡中宵背人啼。秦樓明月未了簫。吹動楊花迷大堤。今雲舊雨此何夕。輕重檀郞雙手携。初逢久別欲眩然。却顧新情宜粲兮。膓轉回盡翠黛低。座上時時流暗睇。情郞應恠好顔見。老相將嫌愁色齎。雙蛾難作半面粧。一喜分明兼一悽。秋波不動玉齒斂。强向筵前人坐齊。衷情欲▣對面看。如月齊紈時自提。深愁笑靨瑞蓮開。暗怕啼痕羅袖棲。支離薄命萬種恨。借與花間淸囀鸝。傾城傾國爲誰容。不願癡郞眸刮箆。䲶鴦映水夜雨寒。蝴蜨爭花春夢迷。詩成酒爛送人還。老楊風流黏絮泥。</text>
<title>囊螢讀書。魚</title>,<text>縹囊讀罷虫魚註。臥看屋角秋星踈。餘光劉壘借百丸。宿債匡隣藏五車。人言微物但自照。照我床頭閒卷舒。家貧亦難繼膏油。近夜新凉愁廢書。江郞隨月拙其計。天祿燃藜非我居。緇帷起視耿耿夜。萬家華燈牛馬裾。如星何物破昏黑。數點輕輕飛入廬。光搖硯池忽閃然。影弄琴衣還熠如。搖搖羽扇惜不撲。知爾分輝能及余。蚊簧之細聚成雷。借映牙籤應有餘。驅之衫袖散莫及。揜以簾帷容太虛。兵家掇拾却馬方。一囊恢恢千百儲。分明可數案上字。宵燭今爲書燭歟。三冬足用賴夏虫。五夜勤工分魯魚。侏儒家裡貯粟物。忽到書床光氣噓。辛勤鄰壁不須穿。滿室荊薪兼掃除。投明暗裡亦爲我。請處囊中還愛渠。輝光如是歲生生。草暎窓前靑不鋤。</text>
<title>能死不能拜。卦</title>,<text>臯亭講幣能記否。我視伯顔如草芥。風驚鳥獸士四散。義重熊魚臣一介。堂堂此身問如何。南八張公可與話。三朝老相辦一死。義旗來時南闕拜。揚威先斬唆都使。受降將開江北寨。山坡驚罷踞床飯。數奇元戎生被械。今之弘範古衛律。南面生心高坐廨。蘇郞謂可折旄節。李陵要令拜韋韎。擎天老手錯一擧。半壁東南將自壞。身都將相舊壯元。何事人間未了債。忠臣許國與存亡。壯士臨兵忘勝敗。丹心上有白髮照。立節捐軀時則届。吾頭可斷膝難屈。泰山鴻毛輕重差。魂爲宋臣死何恨。身對胡奴生不快。平胡都督豈降虜。尙有腰金如斗掛。龍舟海上未拜訣。寃淚南雲秋雨洒。何年玉闕虜稽顙。此日鞮營人裂眦。柴市竟埋萇弘血。雨碧土花明如畵。</text>
<title>論梁殿緋猴事。歎唐臣媿此。寘</title>,<text>衣繡楚猴人而獸。賊布忍封江中地。王孫知有豫讓心。臣子嗟無翁仲淚。前唐後梁一殿上。人以朝三暮四視。緋袍日隨起居班。學人胡孫渠有媿。冠裳鵷列笑依樣。拜跪螭庭嗔失次。君亡國破爾何知。依舊伶人五坊戱。唐朝供奉死梁殿。烈哉當時討賊事。還將象馬不舞心。夬伸鷹鸇同逐義。階旁金紫簇立人。盡是前朝麟鳳瑞。開門迎賊去接踵。說禮談經坐攘臂。靑春劒佩復隨入。誰刻孤臣報讎字。危忠讓與一沐猴。簡策昭森星日記。羣公能不愧欲死。地義天經皆自棄。南征君子本殉國。北面遺臣空保位。春光仙李幾百年。喬木家聲人盡墜。其人曾謂獸不若。所愧甘心臣事貳。人惟厚顔對同仇。天以丹忠降殊類。莊宗猿臂射朱梁。一箭告功藏金匱。</text>
<title>責焚券。願</title>,<text>一客一日供百錢。十日恰爲三百萬。靑蚨不惜坐銷亡。白屋空言行散遯。千金萬金浪燒盡。長物腰懸緱數寸。先生擧火亦待薛。食魚乘車皆此券。賓朋雲集日調度。子母流行歲滋蔓。年來入邑苦不時。長者威風猶可慁。銅山不上代舍車。客與鄕人同散悶。多沽牛酒費狼藉。狎坐雞燈談軟巽。書名記數幾張紙。宿火罏頭紅更噴。高三國四影俱滅。息百緡千灰一圈。淸明寒食以外火。盡燒淄東柳色嫰。長身俁俁不宜錢。日費人家兩椀飯。難將空手掩十目。文不言之諸客怨。何村合契暮烟消。別舘鳴鍾春酒困。千家宿債一把火。薛邑零星今歲獻。金錢無數博虛名。孟賞家賓貴賤販。無錢有券子莫說。愛士便民吾亦願。明年薛公自秦歸。中立侯邦好整頓。</text>
<title>請受長纓。覊南粤致之闕下。庚</title>,<text>不衽金韋衣縫掖。壯志虛負軍其名。朝廷將格古三苗。丈夫當爲今陸生。章華夜宴絶幾尺。漢使携來明日行。臣年弱冠志四方。談說金門時振纓。君前畫策有箸借。塞上論功無草橫。前秋請使北單于。我心搖搖懸漢旌。蒼茫風雨百粤天。詔曰臣軍談笑平。中原金幣爛開關。上將樓船虛用兵。儒冠再拜請制敵。章甫齎之難與爭。回看長物可綏遠。鵲弁千軍垂寶纓。豚蹄不作客髡尖。馬飾非要重耳榮。其端鉤以舌三寸。去釣南溟高臥鯨。靑春冠冕漢北闕。縛束蠻酋輸欵誠。牢籠小醜足一纓。遠布皇威覃八綋。胡雛未繫丈二組。去病南征靑北征。臣非劒士說曼胡。粤脊甌鐔輕重評。其王北面白雉執。厥篚南飛金翠盈。行時關吏走相告。棄繻兒童今上卿。</text>
<title>扣輪去金。發乘矢而返。紙</title>,<text>義有所直情有曲。今日相見由弓矢。詘左支右賢於我。事一生三重乃爾。無金僕㚲有高義。老將華輪談笑倚。吾從尹公學公射。斯道相傳師弟子。蝥弧月滿晉宋天。魚腹風驚齊楚士。猗猗淇澳綠萬幹。有箭侯邦緩急恃。桑河病帥一馳及。不難關弓越人視。逄蒙復恐羿有罪。飛衛曾愁昌盡技。腰間雕羽夜來霜。寡君深宮三四起。先行王事後私義。不中之中得中理。車傍敲下竹頭白。歷歷金鞭數馬似。干戈塲上揖讓風。君子雍容乃如此。非三非五不惜發。弧矢初心報君已。弓開若將穿七札。矢及還如隔一紙。君臣師弟大義理。重事全恩兩兼美。車塵只尺箭箭心。錯落流星渡濮水。邀窮豈是小人幸。反害將爲夫子耻。天然斂手緩驅還。明月交生初䩨裡。</text>
<title>出師北征。告先帝廟。霽</title>,<text>臣將鞠躬敬敷袵。天或從心悲掩袂。蠻人內附羗外援。近日川中兵甲銳。九廟未返中原土。臣髮坐白三分世。愀然將覩玉几容。勖哉如聞黃鉞誓。昭天烈日告大義。北斗朱旗風雨霽。微臣忍受永安詔。一念中興報先帝。劉家天下必討賊。章武年間未了計。喬陵松柏告已拱。牖下高眠丕又叡。南征歸後北出師。鶴氅初沾上表涕。王平來溝畵鼓釁。趙雲催行牙纛祭。孤臣何處泣遺弓。漢天西傾巴月細。先朝舊命此日行。邈矣雲鄕悲莫逮。羹墻益切羽毛瞻。籌策如新魚水契。朱絃淸廟僾如思。受脤元戎况古制。臣雖不肖帝托付。赫赫威靈陟降際。身歸馬革任征討。地偏蠶叢嗟國勢。先謨高烈大漢業。陛下當年思善繼。駑加臣亮末命受。一日憂虞今廿歲。英明縱有嗣皇賢。匡復其如益州弊。人言臥龍我躍馬。四百金刀一着繫。</text>
<title>聞琵琶女自叙。始覺有遷謫意。語</title>,<text>江湖能得幾回聲。一曲重彈懷可紓。坐我杏花西園席。永豐春色絃中貯。江州司馬泣靑衫。杜陵佳人操白苧。三年一覺楚水夢。心是儂心談是汝。南來不下逐臣淚。丈夫襟懷異兒女。長時醉吟客愁忘。小邑絃歌吏事擧。楓根夜繫送客船。誰抱琵琶來近渚。星星香撥乍無聲。楚客燈前商婦語。宮中名屬穆曺坊。日下家居桃李墅。天涯淪落萬事非。不獨紅顔渠似許。香山居士一種身。昨日秦京今日楚。荷衣蕙帶澤畔行。玉堂金閨天上阻。相看忽疑故國夢。客淚籹啼多孰與。蕭蕭此夕楚聲來。楓葉蘆花吹萬緖。高山濶水倦夢魂。去國離家屢寒暑。文章窮厄妾命薄。微爾言之吾欲叙。孤眼應較歎獨醒。謫宦何如嫁俗侶。江空月白此何地。落木涔陽稀雁旅。三京誰擅綺羅塲。八灘難尋文酒所。</text>
<title>登臺擧爵曰臣不敢愛死。爲兩君在此。紙</title>,<text>朝服何如戎服見。臣甲已洗花泉水。淄山老石戴三轍。絳宮花筵饛八簋。雍容杯酒兩君好。鋒鏑餘生窃有俟。前年奉觴在戎行。執縶微臣罪萬死。林中唐突解絓驂。車右蒼黃攝病士。䈂山秋草未膏身。慚愧君言許君子。衣冠之會厥爲相。堂上佳賓堂下視。分明記我進璧面。珍重勞君臨玉趾。周旋兩楹好辭令。斟酌金樽閑拜跪。誇張舊績不泰乎。尋摭前愆亦少矣。文公故宮奏齊磬。臣有行間後死喜。愉然顔色敬敷袵。寘君賢侯同止止。疆塲獲全犬馬軀。今日公堂稱彼兕。戎功豈問孰勝敗。隣好惟期有終始。干戈玉帛再受賜。年日明明書晉史。中原敢望首領保。弊邑難任樽俎使。雖駑臣豈畏死者。所幸君今嘉惠爾。他時得罪下執事。更向山東奉鞭弭。</text>
<title>見上意大治未央宮。泰</title>,<text>居剿老翁無遠計。使羽不出荊門外。巍然玉樓刱業漢。藐爾繩樞生長沛。皇家堂搆肯萬世。相國何心啓侈泰。君心先察據圖日。眷戀秦中宮闕大。墻頭螺䯻百二山。殿下龍文五丈檜。支離楚燼埽三月。草刱咸陽荊棘薈。南宮天子願東歸。繡袞春風誇綷䌨。蒼鶉天地不滿眼。竹馬田園將返旆。豐西老吏久更事。量度人情極狡獪。貧兒得錢大其門。萬乘寧容一茆蓋。阿房之役寫未盡。十年巴山長松檜。森羅秦匠巧如鬼。運斥雷鳴汗雨霈。魚鱗鳥翼指頭坐。四百周垣籠瑞靄。關中皇帝好家居。鏡裡山川壯襟帶。龍顔夥頤樂未央。故里枌花夢無賴。陳平嘖以子房歎。其日新宮大朝會。鴻基樂土世奠鼎。燕賀明堂春似繪。歸心長繫上林樹。灰劫嬴家殘酒酹。</text>
<title>收天下兵爲金人十二。置宮庭中。庚</title>,<text>釰眉戟髯風不動。宮夜屹白游塵淸。鑪中鏌鎁幾夫婦。階下天皇諸弟兄。雙雙俯瞰六國墟。只有鉏耰黔首畊。良金一萬二千斤。散在山東人鑄兵。鉤矛莫强趙魏敵。鐵釰皆聞韓楚名。多王小伯係利鈍。百年開門惟此爭。金宮高握太阿釰。萬世秦皇天下平。咸陽春草放駟鐵。赤縣黃塵隳百城。矛林劒藪未拔本。復恐潛噓風雨萌。人間尺寸入囊括。一夜銅山平地生。洪爐鼓出白帝風。枕高阿房聽鍛聲。蚩尤銷骨散龍光。禹廟分身凝虎精。盈庭簪笏萬士外。夢裡神人醒後成。平排黃屋副車數。彷彿銅儀時漏呈。參差頭角笑摩挲。撑柱西天天不傾。森森偶語五雲中。綠沉鶉宮寰海晴。何須燕市小兒出。不復牛墟秋氣橫。吹來餘火又焚書。不武無文蚩我氓。</text>
<title>號令寓捕蟬。先</title>,<text>鳥鞱馬法都脫殼。當今我亦兵家仙。招呼螳臂走下風。指揮貂冠空左聯。秋營令嚴晝寂寥。古柳踈槐生碧烟。孫吳師律在守約。老將治兵痀丈蟬。深謀王翦有投石。尙嚴程公眞直錢。昇平日月坐無用。殿帥華啣虛暮年。吾皇不搏上林兎。羽衛千軍閑晝眠。森嚴虎豹念九關。倉猝豺狼憂四邊。閑時糾束急處用。雉伏鷹揚惟將權。寧隨蛙部作鼓吹。不向雕原抨矢弦。蒼茫古木積雨餘。是何秋聲來瑟然。聞之如近見則遠。一二初來終百千。紛紛視以敵蜂起。生致牙門新令傳。風聲齊女息叫噪。管領周廬無任便。東西追逐等蒐討。纔過墻頭登樹顚。初非霜劒怒蠅拔。又異珠丸彈雀捐。牢籠萬士付微蟲。羽林將軍三命宣。靑油從此肅無聲。一枕邊城秋夢圓。</text>
<title>歸漢日。謝西楚覇王。翰</title>,<text>昨日高俎今安車。魚我人我王手段。鳩杖許赴沛鄕飮。鮐背猶沾濉水汗。蒙恩至此事可感。有子如邦身後歎。中陽田舍百姓兒。大王公然稱曰漢。生心走鹿逐原頭。浪說長蛇斬澤畔。家人產業亦不能。八口多年楚穀舘。荊宮幸𩍍一杯羹。有客東也翁也喚。衰年尙深舐犢愛。頭角森然明日看。催裝小婦進蓐食。納履痴翁同笑粲。英雄手裡楚天濶。雨露風霆頃刻換。存亡肉骨是誰恩。若鳥開籠駒解絆。翁心此日似鴻溝。去留中間分一半。嗟呼季也亦人子。豈復東南搆禍亂。荊門草長夢願結。枌社花開春作伴。雞皮老頭縮如鼈。不足重瞳長劒按。村翁敎子愧無嚴。伯者行仁能有斷。深深再拜祝萬壽。繡衣君王時扼腕。隆恩歸說故鄕人。灌老盧翁同手攢。</text>
<title>論商山四皓笑墮留侯術中。皓</title>,<text>留侯漢家之謀。臣氣像從容近有道。人言其友赤松子。自稱吾師黃石老。金刀天地盡牢籠。又向商山招四皓。商山四皓避世者。鴻鵠冥冥見機早。扶蘇死日臥白雲。凍瓜生時歌紫草。風塵八載勝敗數。不滿松陰一枰掃。衣冠漢邸爲誰偉。目送劉郞欲驚倒。無文將相豈元凱。罵士君王異羲皥。邱園箋帛問幾束。張也堂堂禮羅造。形容明德璧盈尺。粧點溫文書易藁。靑宮昨夜厥夢肖。皓白鬚眉催畵藻。帷中舊著視琅玕。鳳兮飛來啄我稻。高飛半世落羽多。張網恢恢彌漢昊。山深小草誤出脚。霧罷玄毛空變腦。皇家豈眞羽翼成。客裾宮庭露未燥。徒緣婦貌小術使。不復翁身高筇保。山中八十世上兒。太公家門托麟抱。無堯世界歎適歸。有漢朝廷笑枯槁。</text>
<title>自耕百畝。率河隍軍。庚</title>,<text>其田一井車一乘。三代古制農於兵。士卒敢安君子食。將軍願爲聖人氓。春原細雨聽𩿇出。鼓以興之麾以行。營平古壘我師飢。百戰荊榛人不耕。田疇歲歲戰塲入。刀釰家家農器成。汾陽私稅散不足。坐索三軍呼癸庚。屯田一築破虜日。健媍荒畦新麥生。羌人燒後赤千里。漢將圖中靑一枰。謳吟四壁叱不起。度外周原縱復橫。新徑北首裹足來。安得西疇餘力幷。尊如天子尙畊籍。草偃休風禾百京。凡軍耳目在乎將。聽之惟嚴瞻卽明。兟兟萬趾自我擧。暮下平田朝上平。顔家郭外地倍數。周徹區中夫一名。緣之其一導於萬。昨向南阡今北城。兵前草木漸菑焚。海內烟塵同廓淸。公耕百畝卽公田。祈歲人人先雨晴。元戎小學古豳詩。倡作農家歌一聲。</text>
<title>見桐圭爲戱。請封叔虞於唐。寘</title>,<text>岐陽枝老雛鳳棲。公子靑珊一尺翠。絲綸自有太史書。圭璧將無兒戱視。邦畿千里晉最近。友于吾王愛弟賜。先王諸弟列蒲穀。我策書之非以戱。光垂彤管百世命。德象靑茅五等位。冲王無逸少弟幼。簪筆宮中暇日侍。靑靑一葉下金井。叔曰璋乎王曰瑞。裁來九陛植璧文。笑與群侯合瑁試。分明老臣手中葉。揣摩初筵言動記。明君豈作戱人語。良史能存成美意。河邊葛藟綠綿綿。康叔封年亦童穉。椒聊山下嶧陽東。雖小陶唐有虞地。靑圭白土某日月。請書宗周封建誌。連枝樹封帝敦親。汗簡尊嚴臣了事。今王之弟武王子。龍種叔與常人異。唐民尙餘聖人化。不難其師負而治。明堂添輯碧梧瑞。天闕初分析木次。君仁臣直兩不失。賀叔明朝二公至。</text>
<title>立銅柱南海上。大書漢伏波將軍馬援南征至此。紙</title>,<text>長鯨貼背鵬回翔。墨虹曉飮粘天水。名高北斗十一字。脚踏南溟九萬里。風磨百尺立靑冥。伏波將軍援筆起。滇南過後始海南。自古征蠻誰到此。虞皇干羽但有苗。楊僕樓船止儋耳。花鉦不鳴女子軍。漢道平臨炎海涘。天開禹服廣朱鳥。地盡周車來白雉。狼山老石上秋毫。上將勳功何處記。蕭條武侯病詞客。蜀橋留題今百禩。洪罏消盡百粤兵。武帝金莖遺制視。重溟吹起八面風。屹然龍門當一砥。如杠大筆掃銅靑。特書元戎名姓氏。中原一路達于海。萬古開荒今日始。高標秦界立石同。大名周家銘鼎似。橫流鮫鰐不敢呑。蕩日銅華三丈絮。撑天亘地大樹立。去人來人爭默指。名留白鶴返華表。影落靑龍臥水裏。腰間寶釰大刻之。風雨磨來不愁爾。</text>
<title>綈袍賣范叔。卦</title>,<text>一綈索保千金軀。我本梁賈非梁价。齊王宮裏去時拂。魏相堂中醉後掛。咸陽千里裹來意。與子相逢爲子話。秦天氣色近多寒。相國張君謂可賣。靑雲舞袖日漸長。黃閣朝衣夜不懈。暉臺老駔定高價。願博其人頤一解。蕭蕭短褐死范叔。坐語凄然視驚恠。三分人鬼溺簀脫。十月風霜衣絮敗。寒傭豈有買衣錢。舊交同袍餘一介。金多秦相渺然坐。我有君家未了債。親朋到頭念貧賤。丈夫從今棄睚眦。秦城萬戶急暮砧。颯颯淸霜黃葉洒。殊鄕十載故國製。知子身邊應不差。非袍爲美故人情。使叔忘寒今日快。秦傭忽着魏客衣。拍手街童應笑殺。時時主翁過貴客。君以鮮衣車馬戒。如雲冠盖上將宅。盡日歌鍾丞相廨。驚看被服欲相問。人拜君時君亦拜。</text>
<title>夜半過門常十餘車。禡</title>,<text>漢家十二天如海。金吾睡月城烏啞。關東地濶少年塲。天下燈明翁伯舍。軥車簇立酒氣中。細語微茫笑狼藉。身爲布衣動萬乘。俠窟高名流月夜。風聲家在聶政村。藏匿門多季布駕。枯魚窮鳥大淵藪。暗裏操縱弄化欛。燕南河北擊劒天。知不知人風下下。探仇赤丸暮出關。買死黃金曉渡灞。秦城珂馬客散後。細月深村秋樹亞。平津宅裡列炬燼。驃騎營中稀漏瀉。鄕鄰近夜脫踐更。俠士門前行不怕。轔轔古巷客緩驅。腰鋏神芒牛背射。光輝夜夜滿十乘。翁有人間和璧價。藏蹤屠市某君送。屈指豪家何客借。沉沉萬戶一門開。海內如雲車騎迓。東人畵轂此夜停。北客金鞭前夕卸。危疑行色慷慨說。賓主深燈花屢謝。風生隙月膽自壯。氣熱層雲手可炙。</text>
<title>蒙馬以虎皮。麌</title>,<text>冀北有馬皆虎骨。七日南山祭禡祖。欒枝曳柴以風從。子玉憑車隱霧覩。叢旄披靡幕烏噪。嚇殺三軍同小竪。中原近日屈產少。楚乘南來視如虎。前茅歲秣赤縣草。右廣星馳東國土。西河消息聽輿人。每每原田沉楚雨。南風欲競執牛塲。七百公車臣馬數。難將駟鐵恃秦援。不學魚麗承鄭伍。前年長勺致宋俘。告功臯比同姓魯。南人從古最畏虎。射石熊渠驚飮羽。參差豈有犬羊疑。騰躍仍從驂服舞。蒙戎皮革自楚往。波及年年充晉府。斑花萬點揜玄黃。繡被南駒皆戰股。侵壃先犯履尾戒。壓壘虛張徒搏武。駒長八尺號爲龍。曰菟荊兒見鹵莽。車中丈矛坐負嵎。詰朝戎期日庚午。皮毛爾徒馬也相。爪牙余爲覊者輔。深深虎鞱未窺斑。令尹射聲謾吼怒。</text>
<title>雪中劃地草軍書。文</title>,<text>書成只恨似鴻爪。過境難尋晴日昕。字體老健皆飛白。右肘不愁生柳筋。去年龜堂讀兵書。燈火空山風雨聞。今日龜堂草軍書。滿地積雪無黃曛。放翁磊落天下士。靑春從事征西軍。撐膓奇字一萬卷。在臂角弓三百斤。軍行將出大散關。十月北風吹胡氛。後夜紅旗鳴獵獵。是時雪花飛紛紛。中軍痛飮月支頭。上將催成露布文。擊鼔吹笛聲沸空。搖光蠟炬千枝焚。筆如奔馬驚落紙。盾背墨漲顔微醺。男兒得意此一時。仰面噓氣橫長雲。轉眄人生成皓首。滿眼寇盜遺明君。夜半庭中三尺白。䙰褷絶勝羊欣裙。白雪之白如檄白。扶老下堂還欣欣。翩翩不減少年興。靑藜一掃鶴鵝羣。行行獅子嶺下戰。字字麒麐閣上勳。銀鉤忽墮鶴關天。玉索旌繞羊河濆。霜戈壯士掃千人。白馬將軍來八分。彷彿猿臂畫藍田。縱橫壁壘空成紋。</text>
<title>見木柹蔽江而下。請增建平兵。庚</title>,<text>誰謂河廣流束薪。千里江陵一日程。巴山斧入敵遠圖。南國刀啣童有名。吳楓未落蜀梯白。請看西天兵氣橫。長江一帶木道通。北來要衝惟建平。金湯地古陸杭鎭。石陣波寒劉備城。杭頭太守洗足臥。不許中原天險爭。巴人瀉後晉材餘。波及三吳春水生。黃陵豈復廟宇修。錦官應無宮室營。艅艎萬艘在目中。咫尺如聞刀鋸聲。川中將帥水中龍。誰禁樓船天上行。千帆更使告風利。一木焉能支廈傾。吳中健兒尙如雲。赤壁前功今可成。將然之備已形憂。繕我城池添甲兵。魚龍水底銕鎖橫。鸛鵝軍前金鼓鳴。船頭縛賊岸上歸。指日荊陽烟雨晴。烏江上流卽三峽。滿山紅桃漂落英。沿堤壁壘內禦固。順流蒙衝先見明。金陵王氣果然消。石頭降旗來日迎。</text>
<title>使水工鄭國說秦鑿涇。令無東伐。東</title>,<text>蠶食纔罷龍鱗耕。在秦長爲富家翁。西天波濶洗甲後。東國春生高枕中。河泥萬石借一丸。送客封關名水工。秦人利戰似耕鑿。弱韓難居涇水東。開門日日士馬出。割地年年谿壑充。塵箱弊袴待君拂。鄭國將成韓國功。懸河其舌導水手。裝出星車敲渭宮。咸原上下萬井開。匏口東南千里通。强兵之國又多錢。好利秦王如市童。黃雲白水大飯椀。豈獨西隣肥厥躬。沮洳䟽鑿弊長鍛。木石高輸疲小戎。如雲秦甲半化魚。獨流滔滔成一籠。函關近日鐵限高。一步山東風雨空。其謀赤縣弭兵如。厥功玄圭治水同。雍州自古上上田。汧渭西來東注豐。人强我弱水奚取。智者觀之應不窮。田功渭南灌黑泥。兵氣山西消白虹。嗟哉此計出苟然。殺牛蒸豚投大虫。</text>
<title>見豪傑爭取金帛。獨窖倉粟。麌</title>,<text>酈生士也能善販。敎倉萬斛活明主。多年聚貨誨盜秦。三日齎糧短見羽。生於地者櫝於地。寶氣西天覘老賈。金多秦藏粟又多。爲吏平生審棄取。奇珍東涸六國產。上賦西輸九州土。神呵鬼護爲誰積。年月嘉平細點簿。山東羣盜果如鼠。一夜空然穿九府。貧兒眼孔北斗高。匹夫懷中明月吐。咸陽斗米問幾錢。八月今年千里雨。丁當手裏綠沈鑰。狼戾家僮踏紅腐。千金不及一椀飯。榷利阿翁善逆覩。深藏豈獨果腹喜。遠物將看無脛聚。民天盡入我窖中。一任黃金散萬戶。何時珠玉價糞土。終日牙籌數秉釜。金漿玉液說荒唐。人與神仙異臟腑。鶉天粟雨出翁手。起看齊烟靑縷縷。觀時白圭許可兒。懷寶朱公嗤小數。東來又有沛鄕吏。獨據黃圖伯王輔。</text>
<title>上宰相書。說惟懼不得出大賢之門。遇</title>,<text>北里新貴西鄰富。客肩日磨長安路。烏衣巷裏燕子歸。白沙堤邊駿馬駐。昌黎韓愈自好者。獨登公門爲公故。寒儒難入宰相門。有賢如公吾不懼。平生孟子一統傳。今世周公三吐哺。彈冠始出白屋下。北平南山先仰慕。槐黃時節抱綠綈。不向梁園賣詞賦。雲霄難借一吹力。驥尾寧容千里附。要津幸徑脚不到。義與時人異所趣。王涯豈合道義交。逢吉曾無文字晤。君家易知復難忘。天下門庭桃李樹。今之良相古賢人。何幸吾生幷世遇。如將姓名托門下。庶免迂儒出脚誤。靑萍高價薛燭定。綠耳奇毛伯樂顧。門生薦主有師道。回也爲回孔聖做。要人進之字退之。子雲門墻知善喩。將看玉衡手提平。不嫌黃扉足及屢。文章小技不足道。亦難公心公眼具。</text>
<title>歸自西域。具言西域諸國事。寘</title>,<text>民情大抵利漢市。如面錢多賂關▣。于闐火鳥能漢語。十年問答羊皮字。雲官奏曰客星還。天子欣然落日視。鬚眉雪山舌黃▣。歷歷臣身所到地。靑春奉使老西域。聞見昭昭諸國事。行人相通月支道。海商多游乾竺肆。殊方知愛漢衣冠。好談番童夜夜至。宛駒滿載九譯書。歸日龍樓顔色賜。何論隴右甲兵數。不奏關西風土誌。年年上林遠物入。自我西行帝有意。龍沙不戴武剛轍。鹿蠡烏孫背後議。雲窮鳥沒漠漠西。去時來時有覩記。金天盡入屈指中。三萬崑崙尺只翠。人多雨點國星散。氣習風聲在處異。條支大夏象上行。安息康居魚背寄。瑤池一路去不遠。王母雲屛庶可致。衣成棕布六月寒。酒熱葡萄千日醉。居人往往杖桃竹。有路巴邛山後自。黃羊登天屹金身。駞鳥排風旌羽翅。</text>
<title>時到幽樹好石。暫得一笑。嘯</title>,<text>五嶺重遮千里目。不見秦京見南徼。先人果木問京兆。旅食磽田謀峒獠。蒼蒼之下白白上。得此怡然曾不料。身非木石放炎荒。欝欝終年難一笑。黃茅極目畏江瘴。墨雲連天愁海嵪。空庭亞草礎生衣。大蠭窺人蝮蛇叫。崔生李子問余病。南澗西山涉幽峭。丹崖水滴環珮響。綠樹風含笙瑟調。烟霞肚裏十年碧。散作淸音吹百竅。憂虞疾痛窅然喪。鍾乳餘甘所未療。寃消屈子九章歌。快勝孫登半嶺嘯。沉疴何去爽氣來。拍手松間叫絶妙。俄從炎海短梗泛。忽到靑霄高翼掉。中心有遇境隨變。畢竟悲歡人自召。餘生能得幾頤解。此日渾忘孤影▣。高枝掛巾壁掛衣。一色靑靑非蘿蔦。淸凉世界快活身。聆得吾聆眺得眺。踈林影落石▣▣。坐到幽襟明月照。</text>
<title>齊王席上。說道傍禳田者。陽</title>,<text>大笑出門王改圖。趙車轔轔東渡漳。萬乘孰與田家富。王心早見牛易羊。祈年農父酒一白。乞靈行人金百黃。云云不滿一蘆葫。告諸宮中觀道傍。河山七王視農神。緩急相求田穀禳。兵車多少黍稌報。金幣豊菲牲醴將。年年割盡好田地。西走咸陽東大梁。齊禾未熟楚鎌來。借援漳西論客裝。齎來前日孟氏饋。牽出當年文子塲。邯鄲主人弄和璧。眼高難容臣舌長。今秋不來祭西門。濶手山東誇富强。求奢持狹問何人。不敢筵前欺大王。淄城城外萬畝田。田祖荒祠墻有桑。隆隆土鼓襏襫來。奠之維何躋彼堂。蕭條不揜晏相豆。冷薄還同魯人觴。旬風五雨願無愆。我稼如雲蕃以穰。無螟無𧑰上下平。多稌多粱千萬箱。愚民欲大見轉愚。自稱籩實皆馨香。豚蹄看作馬十乘。酒盂沽如金一囊。</text>
<title>柏梁臺災。聞粤巫言。大起建章壓之。紙</title>,<text>菱荷四壁九芝房。可致休祥災可弭。阿房火後治未央。漢通南粤何年始。昆明冷劫季咸降。上帝高居下民視。金床雞卜布縱橫。家大長安漢天子。仙人如朕好樓居。祠竈前年栢梁起。陵摩星漢甲乙觀。搤擥燕齊迂怪士。銅盤秋露滴無聊。十二靑靈飛煥紫。蓁蓁百粤一巫來。火德家中木宿指。天災云以土功勝。北人方知南俗美。孫卿力贊五利退。帝曰司工來告爾。殘灰飛上太乙壇。王母神君難下此。宮盤昨夜薦新糓。報賽農民時可使。秦山樹木蜀山石。不日鳩鳩運如螘。寒烟碧霧忽改觀。平壓終南臨渭涘。金銀宮闕卅六所。錦繡垣墻四百里。高明如此鬼敢窺。玉城瓊樓洞表裏。前卑後高是謂壓。天上人間余有俟。參雲鳳闕二千尺。俯視金莖春草似。時時壽宮肅然風。往往神池壯哉水。</text>
<title>從容步圯上。遇</title>,<text>雷鳴雨急天地掀。斂跡神龍臥古渡。行人馬嘶秦京道。夕陽鳥下荊門樹。荒橋秋水不入網。潑潑游魚細可數。陰求十載報萬乘。氣像從容天下步。屠門釰市閱歷多。海上燕南跋涉屢。沙中一椎客飛去。五世深羞嗟狹路。依然黃屋帝按釰。十日秦民大驚惧。金懸北闕價輕重。詔下東方吏顚仆。淵深藪濶下邳村。昨我來時步如故。敲門里正日索人。屛處還愁蹤跡露。儒冠豈入打麥塲。婦貌難容採桑圃。徒梁歲久尙利涉。消息西人來去遇。驚塵不踏踏水聲。楚色蒼苔沾客屨。豪家少年待遠時。鄕塾先生放閑趣。吳鞋楚襪立天然。或恐傍人看弊袴。潛潛眉睫得得來。時送秦天西日暮。何人徒手搏虎狼。有客忘機狎鷗鷺。誰家喚起隴上歎。八月漁陽大雨雨。</text>
<title>上書曰老臣妄竊帝號。聊以自娛。霽</title>,<text>大屋難起人脚下。老臣北面高皇世。男兒半世快活事。天子中原神聖繼。翩翩漢使爲我書。歸日龍樓奏次第。佗生此世不遇漢。妄想奚徒僭皇帝。天開象郡逐鹿塲。日暮烏江吊羽涕。蒼茫牝雞五嶺北。欝欝年來漢關閉。英雄判作粤中鬼。適意便身能幾歲。山龍大袖拂黃屋。敺貉名王奉玉幣。人生富貴向誰誇。眞定家山夢追遞。窠中日月水上國。雁帝蜂王笑一例。吾家小戱亦驚人。大漢天王瞻海裔。山河全局讓高着。一步中州不敢詣。其憂豈是鼾睡近。所娛無非耳目細。還佗本色一蠻翁。南雪蕭蕭吹短髻。先王肖子萬國君。大度家風尙寬貰。爭王圖伯負初心。足食華衣餘晩計。公然漢爵及弟身。乃兄羞稱十年制。明晨叩謝奉厥篚。水有蠙珠山有桂。</text>
<title>過七里灘。歎子陵有臺光武無土。麌</title>,<text>許由有塚堯過雲。太史箕岑吊萬古。山高水長子陵家。暮晉朝梁文叔土。金刀殘㥘石不磨。依舊先生此臺主。先生此臺問誰土。昔有中原漢光武。全枰赤縣大皇帝。一片苔磯老漁父。山河得失五百年。灘上泡花客來數。雲臺已沒釣臺高。竹竿羊裘如復覩。依然有魚水七里。勝似攀龍邑萬戶。瑤圖九幅漢天子。冷眼夸娥洗面雨。人間未開萬年國。五雲宮墟今宿莽。誰家一坏借地臥。殘照西風歌牧竪。狂奴故隱尙如故。磯下淸江又有滸。桐湖烟月一處士。桑海乾坤幾世祖。江山滿目寸土無。未信皇威籠九宇。田園尙在富春郭。罷釣歸時耕一塢。溪山一曲影天下。畢竟論之孰爲愈。淸風漁子仰今古。陳跡鴻圖空率普。盆中紫薇久不放。客星江天光色吐。</text>
<title>赤壁舟中。歎生子當如孫仲謀。紙</title>,<text>吳中子弟天上來。錦帆十月東風起。小兒李陵幕中客。大者重瞳麾下士。抨弓上岸大放火。指揮生風孫氏子。孫氏之子字仲謀。方面碧眼髯仍紫。文臺伯符賢父兄。陸弟周郞妙年齒。長沙古家破竈出。客鞭不許投江水。英雄孟德大眼目。可兒人間誰得似。長江綠於靑梅酒。酒伴將招劉大耳。船頭金槊手拊之。半世男兒虛用此。荊南昨夜大獵塲。景升家中搏犬豕。翁年已在丈人行。繡虎門闌慚小技。平生不許孫破虜。乃有佳兒兒若是。江南六郡不須爭。魏王九錫非所喜。蕭蕭白髮老曹公。大男中男願似爾。川中璋魯列餺餠。河北譚煕爭棗李。跳踉此輩不足數。長者敺之一折箠。吳姬何物產寧馨。愧殺銅臺歌舞妓。何渠不若我家彰。白額南山殪一矢。</text>
<title>陛下內廐馬皆臣師。馬</title>,<text>上林三月花如海。滕王畵蝶名天下。觀毛見性有自然。費翠銷鉛非昨者。先朝御廐玉花𩣭。曺覇丹靑百金賈。臣曾畵馬學覇畵。畵成人言馬非馬。風嘶雨沫氣凋喪。方目圓蹄法苟且。良工苦心伯樂眼。十年身遊冀北野。金門催喚畵供奉。牽出龍駒曰汝寫。君王驚問敎畵者。圉人羞看生馬也。臣從何處得此法。虎頭僧儒陋姑舍。春風沙苑御馬塲。苜蓿連天高樹檟。時時騰翥與寢訛。隊隊驪黃間白赭。前身馬應老畵師。粧點皆眞非少假。神描目染入妙境。然後濃揮而大灑。千堆雲錦粉本開。三丈冰綃筆意瀉。圖成何日放華陽。胡騎年年來猾夏。要令帝座落彩筆。先向天閑數玉踝。禽蟲草木物物然。畵眼看之極爾雅。明朝更進十馬圖。御罏香烟彩袖惹。</text>
<title>八月仙。先</title>,<text>稼穡作甘宗百藥。祖師神農昔升天。豳風七月誦黃庭。夏畦一井開丹田。功成直登廣寒殿。有路先通槎上騫。金丹一粒降嘉種。二月農夫初學仙。芟平亞根理鎡基。培息靈芽流玉鼎。千層魔㥘病于夏。鍊盡洪爐膏火煎。中宵桂子點閑田。消息吳剛來拍肩。風生襏襫六銖輕。候滿甌篝三昧圓。區中辛苦屬前塵。大夢初回粱熟眠。原頭蹵起臥齕牛。紫氣函關誰去先。餐來玉露氣爽如。乘彼黃雲風浩然。中秋明月上乘梯。萬里晴虹橫杖前。前身南陌聽鳴𩿇。幻骨西風追脫蟬。浮邱伯陽左右揖。耕伴人人瑤籍編。今吾莫是古許掾。道氣全家無俗緣。提壺費公子游戱。剝棗姑麻妻少年。呑津服氣視下乘。玉粒瓊粮收滿鄽。明年四月又成仙。種麥秋畦靑似烟。</text>
<title>黃鵠歌。陽</title>,<text>羽林千軍閑射鵠。欲使紅顔靖四方。黃鵠之歌帝或聞。白雁傳書有蘇郞。黃鵠五里一徘徊。黃鵠十里一翺翔。黃鵠之飛尙如此。妾人胡爲到白狼。妾家近在鳳凰池。池上七十二鴛鴦。翠羽重簾珊瑚鉤。紫燕雙棲玳瑁樑。父爲宗正兄侍中。白馬金貂朝未央。兒年十七顔如月。盈盈不下欝金堂。一朝號爲天子女。萬里嫁與烏孫王。烏孫部落過槃瓠。漢天已窮胡山長。狐裘八月雪花白。蛾眉盡日風沙黃。隴頭有鳥如人立。冥冥不入虞羅張。我欲翩然借其翼。乘風一夕歸故鄕。我姑酌彼黃金罍。羌笛琵琶懷永傷。似嘯非啼紓萬恨。興於羽者調以商。可憐桃李委塵沙。暗恨鸞鳳投犬羊。初聞漢使獨慘顔。中曲胡兒皆斷膓。邊城鳥獸忽驚散。淚裂聲嘶難卒章。關樹葉落風蕭蕭。塞天日下山蒼蒼。家中姊妹咏鵲巢。夭桃長安春載陽。</text>
<title>下令國中曰有能出奇計者。與之分土。麌</title>,<text>有臣一介邦榮懷。穆公舊誓傳家譜。春田重理蹇叔菜。夏屋先開庶長府。蒼葭白露渭南北。所謂伊人將欲覩。秦雖地大計則小。百年中原阻踐土。游園媚子有駟鐵。謀國良臣無五羖。籠中日月閉關坐。冷眼東隣視夷虜。河西覇國富强策。自恐孱孫忝厥祖。甘龍碌碌守法吏。景監區區掌閽竪。賢良十室必有人。雖小關中百萬戶。如天秦闕掛新令。令下重重黔首聚。談王說覇爾所學。策士謀人予可取。山河規劃入指掌。外服强隣內尊主。茅分瓜裂有何惜。千里岐豐厚膴膴。人於冀北一面封。我向山東六背拊。黃扉豈曰子無衣。纖手秦娥能繡黼。言之有理聽如流。黃髮嘉謨詢自古。風聲河外走行人。高興咸陽起章甫。明朝許與五十金。下令商君丈木樹。</text>
<title>楚焚書。語</title>,<text>籍自兒時包禍心。姓名纔記書卽去。囊箱秦府强盜入。玉石崑岡虐煥擧。金編綠簡鞠爲燼。蕩然皇王傳統緖。焚書之禍槩以論。罪在秦人不在楚。灰塵狼藉百家編。烟火蕭條三戶渚。秦皇本記項籍傳。考據分明有次序。當時博士有弟子。宮舘深深編帙貯。春秋信史秘室藏。虞夏遺經尊閣弆。坑烟消後楚人來。三月咸陽紅一炬。阿房宮闕豈惜此。海藏金珠亦任汝。文明六代㥘運逢。怒睨重瞳孰能禁。呼吁拉雜半日風。萬古人文竟何所。羲圖周策爝幾點。鳥跡蝌頭煤一筥。靑靑汗竹視瀑儺。驚逐秦宮新鬼女。烟飛灰盪白日昏。長夜乾坤眞似許。吳兒八千不識丁。忍能旁觀無一語。淄東歎息坐誦士。河上驚心游學侶。於時天下乃無書。羽視嬴皇罪孰與。</text>
<title>草堂睡罷。視劉豫州。寘</title>,<text>巖雲渭月多古夢。高臥亦爲將軍地。君臣出處義理關。賓主逢迎節目事。梅窓人影上三竿。臥龍先生初罷睡。先生睡味草堂深。天下英雄無足視。袁公呂兒恐喚醒。鄴水吳山非寤寐。翩翩四海一豫州。風雪柴門三度至。初筵不敢下堂迎。珍重男兒許身意。嚴陵傲態嘿倚枕。公子深誠觀執轡。平生大夢爲誰覺。雷雨南岡將一試。斜陽起看半壁天。荊益江山畵中翠。三分天地席整頓。一堂風雲坐第次。山人推枕使君拜。衰漢乾坤古禮義。高光大度帝無忝。伊呂賢名臣有媿。爲魚爲水此何地。茅屋無人人坐二。風塵一見亦云晩。坐令羣兒弄神器。摩挲睡睫爲君視。王氣西天井火熾。雍容玉帛聘見意。密勿金刀匡復志。中原全局躍馬人。許君驅馳今日自。</text>
<title>答敬夫書曰於宣召時。勸上日誦孟子。漾</title>,<text>跖利舜善分毫釐。鄒傳七篇明趍向。大人必也君心格。有國先乎民賊放。其書最切帝王學。責難儒臣言可颺。今時孰與孟子世。功利紛紛日說上。登龍攘雞賦斂急。猛獸洪流和議倡。前秋便殿上箚歸。坐恐蒼生胥淪喪。延英消息講官入。庶幾皇心余日望。人從嶽麓道義明。書到蓬蒿皷說訪。金床黃帕進何册。東壁星文開寶藏。從容前席萬機暇。嚬笑天顔近臣仰。孫吳策略反有害。班馬文章無足尙。王何必曰有而已。義理關頭大隄防。今皇請誦古聖言。夕而傍通朝曲暢。窮源拔本辟掊克。繼往開來晉忠讜。吾君聖明顧何如。碌碌齊梁猶勸王。融心矢口自馴熟。發政行仁非勉强。惟公亦須講精義。位則師儒才將相。嗟吾危喘苫塊餘。朋友君臣義不忘。</text>
<title>聞法言成。齎錢千萬。願載其名。庚</title>,<text>蜀中尙傳千金賦。王孫有女歸長卿。靑雲烜爀仰枚馬。丹穴蕭條埋卓程。新書購似古良驥。附尾他年千里行。鄰翁有錢不好事。等閒楊家奇字名。充囊玄草笑口吃。滿屋銅山誇手輕。千家覆醬獨載酒。一芭蕭蕭門下生。人間始出子雲書。紙價朝朝高錦城。千言揚扢魯齊論。萬古雄飛霄漢聲。花生老眼不識字。坐聽村儒高價評。翁年數到百歲後。錢死錢生癡一氓。將爲筆下好傳人。不惜床頭孔方兄。寒儒屋子易塞破。萬立千橫籌已成。成都富人大姓某。法言篇中書字明。公然贈君赤錯刀。何以吾居靑簡籝。巴人多入貨殖傳。山有鳥程臺有淸。文章君與太史同。我名千秋應一鳴。靑編推轂姓字香。白撰開門聲價贏。欄牛圈庶竟不入。雄也高風今古傾。</text>
<title>止嬰曰子家世貧賤。猝富貴不祥。紙</title>,<text>村籬有花名朝槿。一理榮枯可語爾。爾母憶昔歸爾家。長物家中二十指。有田不下公侯種。有宅不居卿相里。開門恐破乃祖席。生汝不願英雄子。名嬰豈慕秦皇孫。姓陳本非齊宗氏。鋤耰棘競競裂土。大雨山東人盡起。村婆眼孔許大屋。南面明朝兒坐此。山龍催我密密縫。繡線買來吳中市。阿孃素無食肉相。秦鹿宮盤難刺齒。河中閭左百年籍。乃家何人曾若是。其尊將相拜階下。厥賦州城運掌裏。貧兒路拾一餠金。眇福還愁禍所倚。公然澤麋蒙虎皮。人不尋常好眼視。王稱伯號豈坐得。家破身亡可立俟。河山以東十二國。雨冷烟消竟何似。田翁多穫十斗麥。往往嗣歲呼庚癸。憂深玉殿厭芻豢。樂哉繩樞甘菽水。無端匹夫號萬乘。兒欲爲乎母曰止。</text>
<title>增米價。禡</title>,<text>多少數我甁中豆。荒政首告焚香夜。銅山入市幾尺高。錦帆秋風萬斛卸。千錢一斗許因時。太守公堂新令下。爲官初意戶口增。但願南方低米價。黃雲萬屋入稻粱。白水千村種䆉稏。南民艱食此何歲。蔽天飛蝗未禳蜡。蓁蓁粤俗苦不通。糓貴今春將賤貰。飢民坐待市肆列。賈客愁逢官長罵。顚連百里盡赤子。濟壑拯溝難手藉。無多下邑發倉廩。尙遠西疇納禾稼。觀時老駔坐紅囷。楚舶吳船來去下。千金萬金一帆風。頃刻高低弄化欛。添沽增直萬目覩。朱墨煌煌掛市舍。靑蚨此地屈指多。玉粒誰家無脛瀉。闤門汗雨日中集。大斗高升論定罷。商人似魚我爲淵。驅送隣邦惠可謝。淮南精鑿欲下碇。浙東長腰已稅駕。初時高價後漸歇。糴粟吾民如噉蔗。</text>
<title>示鐵硯。霰</title>,<text>許身自比雙南金。耐久交情君可見。其名維翰顧何意。此心匪石安能轉。磨之不磷撲不破。從事文塲矢無變。桑生本有鐵心膓。百年成名期一硯。文房追琢許石友。禮圍周旋同藝戰。風雷久欝墨池中。晼晩天門頭角現。千塲磨折故人憐。笑指雲霄一路便。調絃南內供奉召。負羽東川材力薦。行藏試占九二象。利在弘農田一片。人生豈長不得意。我有文章今百鍊。陶家換出學士身。冶罏粧來御史面。明窓靜几爲君開。方寸儂心新墨碾。悠悠待我改業年。河不淸時硯不穿。剛强可愛確一操。緇涅何傷經百遍。金華浮動墨波外。有氣中宵良夜眄。靑雲從古鐵限無。誓不男兒老黃卷。心期何日銕硯弊。名姓今秋金榜選。前時亦有茂先硯。綠文鑌花貢于闐。</text>
<title>躍龍門。冬</title>,<text>琴高失御風浩浩。阿香推轂鼓冬冬。老角觸天琉璃破。銀潢倒寫靑瑽瑢。下有拳石當黃河。屹然作門登神龍。雷雨三時從中出。波濤萬里來相摏。大哉微禹吾其魚。六丁古斧橫雲縫。金鱗潛養在淵時。三十六鏡圓當胸。跳井蹶泥皆小輩。傳書躍冰徒凡庸。安能久作池中物。八月河流時又逢。嶄然頭角一朝出。指揮鯨鼉鳴鼓鍾。空中噴沫飛雪白。海門揚鬐朝日彤。天吳顚倒河伯走。鼓舞百川搖千峯。雲根特立怒睨中。萬古崢嶸靈氣鍾。滄波高擧久屈首。碧落將騰深蟄蹤。翻然一躍躍而上。天不違之雲亦從。在下風雨何震動。登彼雷電還從容。六鰲忭乎爭來賀。三山出沒如許舂。聖人應占九五象。神鱗乃爲三百宗。俯視波臣多點額。泥中曳尾徒喁喁。</text>
<title>呼韓邪單于死。上書乞歸。微</title>,<text>嗟呼書上帝靳許。孤塚千秋靑不腓。江南妾有生長村。萬壑群山赴荊扉。氈燈不待夜獵回。錦字初成秋雁飛。胡中近事愬漢天。只尺如瞻靑瑣闈。靑春奉詔嫁呼韓。不望生前身得歸。單于見妾重顔色。天子和戎尊德威。琵琶馬上抱鄕愁。戍削腰身離帶圍。支離薄命亞因緣。未亡閼氏漢明妃。鸞雞此日始了債。禽犢殊方將見譏。長門春草綠年年。夢裡粧啼紅濕衣。私情兒女必呼天。匪我無車遊帝畿。行尋狐首路脩阻。戀結龍顔身逖違。塵箱拈出畵眉筆。淚墨和書又恐微。南飛尺紙萬里心。聖明君王監庶幾。歸程細細北闕訴。去路迢迢南斗依。行時豈勞漢四牡。苜蓿秋原胡馬肥。私恩不難子母別。射雕驕雛衣畵韋。離程雪草塞天昏。到日烟花拳地輝。毛生舊畵太彷彿。曼彔昭君霜髮稀。</text>
<title>送力士與子房入秦。眞</title>,<text>亂河入渭餘一路。昔我先君歲貢蠙。雷鳴滄海大椎客。日隱宜陽喬木臣。離樽滿酌慷慨淚。錦帆徘徊西渡津。窮溟椎髮戴姬天。萬國同仇聞彼秦。心驚赧王北面日。跡滯齊連東蹈濱。波宮養士問何意。消息中原遲十春。蕭蕭弊袴客西來。百鎰黃金求一人。君恩家世說五相。俠氣乾坤輕隻身。深讐豈獨子報韓。薄海猶沾周命新。山東恨無大膽兒。天下甘爲黔首民。吾家有客客有力。一層英風朱亥倫。東溟幸不入秦爐。鑄出金椎啼鬼神。西天萬里送客心。掛帆扶桑紅日輪。船行水國若平地。人到秦京如比隣。遙看白虹貫海天。忽憶荊卿西入晨。周墟黍離子應過。麥秀遺歌沾我巾。東風碧海見天心。二月靑州聞帝巡。行裝又贈水色衣。靨靨星芒覘翠鶉。</text>
<title>醉臥沙塲。歎古來征戰幾人回。灰</title>,<text>一杯欲酹無定河。一杯欲祝凌烟臺。臺上河邊空秋草。與我誰飮三百杯。憶昔家居酒泉郡。淸晨出獵黃昏回。千金駿馬散碧蹄。五石長弓懸銕胎。鞍掛豪豕如雪色。衆中策篲誇雄才。男兒豈可臥房闥。軍書十二名爲魁。聞道單于將入塞。甘泉昨召大行恢。强弩將軍出雁門。輕車都尉當龍堆。忽然半夜邊聲起。琵琶羗笛使人哀。尙餘家人送行金。盈盈盡買葡萄醅。黃沙萬里入醉眼。壯士自倒非人推。不掃楡葉枕彫戈。狼烟直上天上隈。丈夫見敵寧畏死。應知此中戰塲開。不聞靑海返錦衣。但見白骨纏蒼苔。烏孫谷蠡尙蠢爾。猿鶴沙蟲安在哉。勸君莫負白羽書。勸君且傾黃金罍。秦時明月漢時關。萬古長征孰歸來。安得飛將當凶奴。坐令沙塲凈氛埃。</text>
<title>雨我公田。律先</title>,<text>春耕白水先王籍。秋入黃雲後我鄽。歲歲烝甞供豆實。農成將獻武功豣。隆隆土鼓夙祈年。三雪休徵報臘前。爲爾曾孫將喜雨。嗟哉農父祝仁天。人情孰不私於我。周俗惟能識所先。萬里陰晴均帝澤。八家畊作盡公田。水流井字分溝道。經界星羅拱極躔。愛下有心寧式後。從中播穀及諸邊。夏正五月常慳雨。春種千畦未灌泉。日出杲兮愁似火。苗其枯矣欲生烟。老農夜起茅檐下。少女風來桑樹巓。鳩鳥曉鳴聞磔格。魚鱗雲作意油然。應知沛渥三農足。豈爲私疇百畝佃。易得神明田祖感。都緣福澤籍公賢。天今下雨祈祈否。人向中區望望焉。枯葉欲蘇看霡霂。怒芽方茁願連綿。周沾自及閑阡陌。旁達須從取十千。隴上荷鋤靑拂勃。田間倚杖白淪漣。稻粱實爲供君重。雨露何曾擇地偏。田畯辛勤籉笠至。村妻午饁綠簑穿。</text>
<title>飯牛歌卒章。說與爾適楚。尤</title>,<text>見牛莫問牛何之。濯濯牛山牧者愁。單衣夜冷白石坂。滿眼春生靑草洲。風雲一着爾背高。千里吾將南國遊。初心事齊不事楚。十年東城歌飯牛。千鍾溜粟汝將飽。一曲南音人恐咻。天東覇月上汶篁。欲折長鞭鞭九州。漫漫齊夜不肯朝。客臥牛衣空白頭。風期晼晩執耳塲。歲月消磨敲角謳。山川應不舍騂毛。玉帛何邦高價酬。難同介馬北走晉。不逐高車西入周。江南從古綠草多。宿飽牛兮行且謀。方城麋澤大田地。健步花蹄能展不。荊門雖遠渡卽是。一帶盈盈江漢流。覊縻爾何戀齊土。簑笠吾今干楚侯。文床繡被厭棗脯。愛馬章華牛亦求。中林兎罝咏干城。牧人何妨王好逑。君王聞道昨失弓。應喜吾牛雙角觩。歌終車下遇明主。執策齊宮管隰儔。</text>
<title>自隴蜀平後。不復言軍旅。語</title>,<text>下得兩子仍斂手。西風不急傍觀語。今皇白髮長百戰。高帝黃圖圓四圉。昆陽以後此日閑。何苦戎機談燕處。中原十載幾囂迷。自在兵間厭軍旅。蒼生縱切息肩思。赤縣時多方面拒。封關躍馬少輩事。度外遙遙且置汝。中興諸將善談兵。二虜年來歸次序。成都已縛坐井蛙。天水先投飮河鼠。金床高臥一統席。夢裡關河征戰所。干戈叢裏欲弊舌。只可舂陵語兒女。通經太子學漸進。就第功臣兵盡去。人當知足望又得。武事元非文叔叙。山東河北勝敗塲。昔所云云今不擧。傷心野火太廟中。餘悸春冰滹水渚。宣尼曾不對問陳。今朕當傳先聖緖。孫吳策略久耳食。馬援臧宮談不許。長安無復赤眉入。武庫何論玄甲貯。時時可與舊將語。朝請宮筵春酒醑。</text>
<title>星律賦 押 行其所無事如神禹導水</title>,<text>述夫星維陽曜。宇從日生。燦若珠綴。象以玉衡。歷歷白楡之種。熒熒絳囊之盛。班辰宿而上下。列緯經而縱橫。窮圭測或地大。棼紀次兮天行。若其出入夫三十六度之高低。定玆二極。圜旋乎九萬餘程之遠近。分彼四時。衆拱居而趍朝如也。三在戶則問夜何其。通手嵌而盤出。意夢呑而軒彌。混遲速於蟻磨。錯數爻於魚麗。跳一丸此圓轉。爛五色其陸離。於是乎玉城瓊樓。帝座有所。畫野分區。侯邦攸叙。左輔右弼。股肱予贊襄予。北斗南箕。喉舌汝出納汝。東壁圖書之府。八凱身爲文章。西序鍾簴之縣。一夔足諧律呂。謠無惑乎街童。瑞有景如庭炬。然後守九關以虎豹。衛四垣以䝟貐。物維精而神維采。實若虛而有若無。玄天蒼天。有呀然闕。黃道赤道。不動者樞。渙若絲綸之音。登九官於薰殿。觀如繪素之貌。囿庶民於康衢。其裁也玉繩金尺。厥標則彤筆璿符。始乃申命七政之官。寅承六府之事。推豺獺報本之誠。薦牲牢獻歲之祀。升升七廟五廟三廟之香烟。井井萬乘千乘百乘之菜地。寒裘暑葛。織女之杼軸罔空。秋穫春耕。農丈之鎡基攸利。燕翼後昆。周豐上瑞。于斯時也。鳳銜誥麟吐篆。馬負圖龜戴書。扇翠箑於瓦釜。玩丹莢於土除。雖從雨從風。無鳴條破塊之異。而得祿得壽。在扶桑析木之墟。森晨昏而馡馡爾耿耿爾。貫冬夏而燁燁如翂翂如。郞官鵠立於粉署。羽林豹直於岩廬。是以有察罔有失者斯象。可由不可知之謂神。爲將爲公。馬鞭舟楫。乃文乃武。鳥翼車輪。漢祖應奎聚之辰。粤有蕭韓三傑。宋宗誕仙降之日。爰生文狄二人。今焉納左腹於婦小。昔胡簡中心於臣隣。邈三后之亭毒。宜百度之汩陳。藉令上有勳華。下如稷禹。端表影乎四方。騖耿光于千古。尤退孛則感善言之寧丁。說騎箕兮御叶氣之旁午。隕石流火。曷足以書其灾。觀棋獻杯。適可爲延其算。歎子陵之高蹈。太史占一榻之眠。歌甲觀之凝祥。伶人奏重暉之譜。伊小子生東海君子之鄕。慕中國聖人之道。長咏緇衣之詩。遠隔縞紵之好。繽自笑兮自歎。謇孰介兮孰導。違羅代選士之貢。逖矣八月仙槎。攬管公避兵之閭。懷哉十年皁帽。要會極於參商。繄附尾於良造。逮夫從冠盖結轍之車。涉衣帶紀疆之水。訾陬氐碣。泛彼三流。房馬牽牛。瞠乎兩涘。願莫借長庚之筆。游唐詩楚騷之林。幸得燃太乙之藜。翫宋書漢經之市。慻言汝南。先賢尙矣。潁上高士。難問蜀肆之玄龜。空渡遼河之白豕。系之以亂曰。天有天文。魁斗奎壁。人有人文。詩書禮樂。盤盂彜鼎。黼黻笙鏞。吁嗟乎才子鉅公。二十八宿羅胸中。</text>
<title>避暑賦</title>,<text>經畹子斂跡窮巷。養疴斗室。終日獨坐。兼旬不出。時届六月之望。政當三伏之熱。羲鞭迂夫火龍。星馭次於蒼鶉。熇熇乎流金而爍石。炎炎若焚崗而燎原。若乃驕陽亭午。太空無雲。撒𩆷霏以沃油。皷微飈以扇薰。萬品咸鎔於洪罏之鍛。九壤同焦於尾閭之源。八翼之魚。不能脫寒谷之淵。五跋之鳥。何敢翔凌陰之岸。戢修鱗而濡沫。呀鉅噣而喘汗。彼神物者若此。况蝌蚪與斥鷃。則余方散髮跣足。解帶袒袂。痺雙腕以搖扇。腁十指以拭帨。氣蒸雨而濈濈。眶如水而翳翳。知遺毒乎五官。若無骨於四軆。于斯時也。客有邀余。飮於終南之館者。遂與之躡翠梯登丹崖。憑紅欄俯碧渦。疊縠弄漪。匹綺標霞。虹梁飮藻。風欞散華。承豫章之美蔭。吐芙蕖之鮮葩。於是主人者。褰編蝦之簾。開鏤獸之獻。獻音沙。酒樽。 出金瓮之沉李。剝靑陵之泛瓜。陳俎豆之豊潔。薦肴核其織羅。俱易牙之五味。罄頓遜之三酎。淸管凝於房中。氷盤屹於座右。余乃開煩敞菀。游目矯首。快哉如灌醍醐以消病渴。灑然若濯江漢以去塵垢。懷列子之御風。哀袁安之臥雪。何前夕之惚惚。喜今晨之泄泄。旣蒙塞之脫盡。反孤高而愁絶。然猶神遊八表。腳蹙四闑。欵伯陽於玄都。揖浮邱於閬風。涉滄溟之㶑灧。視塵寰之冥濛。嗟衆生之有涯。樂吾道之無窮。一幡然而驚覺。夢又夢於夢中。余聞古語云懷美人者見花卉。想廣廈者見山水。此皆召之以類。而推諸其理也。夫余雖不敢自謂無求乎人。有道之士。亦甞聞長者遺風。未敢作望外思想。疇昔之游。髣髴惝怳。似有求而不得。若余情之難忘。余不知其故何哉。繞壁而思。推枕而悟。起看曉月在樹。凉蟬嘒露。使余徘徊顧眄。若有所慕。</text>
