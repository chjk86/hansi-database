<title>僧伽寺別贈待可學長 乙亥</title>,<text>故人信宿歸。落日千峯夕。悵望立空門。烟雲勞遠目。</text>
<title>次許 筬 功彦 號岳麓 夜坐聽雨韻</title>,<text>一室焚香坐。簷前細雨聲。孤懷還耿耿。形役愧浮生。附 原韻古寺僧初定。中宵聽雨聲。明朝後山色。春意看新生。</text>
<title>送見吉</title>,<text>摻手山前路。林花處處香。蕩春臺下水。爭似別懷長。</text>
<title>次功彦戱善應深夜讀書韻</title>,<text>坐對麟經筆。無端夜三更。山風如有意。吹送讀書聲。附 原韻一別多愁思。春宵度五更。山僧那識意。空聽讀書聲。</text>
<title>別晦父</title>,<text>識面今朝始。輸心晩契親。何須驚一別。西郭近芳隣。</text>
<title>送金 昌遠 赴任江陵 二首</title>,<text>君歸鏡浦上。相憶情何似。賴有東海波。雙鯉頻相寄。迢迢嶺海外。孤客惜離羣。洛浦春波濶。歸鴻那忍聞。</text>
<title>奉贈金都事</title>,<text>此公有大病。見客思一杯。一杯亦云足。但恐客思廻。</text>
<title>次金昌遠韻。奉別尹 英賢 彦聖。號晩村。卽松都四魁之一。</title>,<text>遲遲嶺上梅。不及送君杯。莫待窓前月。離懷恐未裁。</text>
<title>次李 廷龜 聖徵 號月沙 韻</title>,<text>文溪垂釣客。留醉夜三更。祗今頭已白。何日看昇平。</text>
<title>贈南 溟羽 九萬 丙午</title>,<text>願君主忠信。忠信外無他。此言如不信。吾請問丘軻。</text>
<title>壽席奉題 丁未</title>,<text>四世一堂中。人間更有幾。新年祝大慶。萬世長如是。</text>
<title>僧伽寺次功彦韻 乙亥</title>,<text>邂逅山門會。開襟笑語淸。詞垣驚峽倒。談屑劇風生。北望連雲海。南臨壯帝城。何如塵世役。終日事榮名。附 原韻凈界憐孤絶。逍遙僧磬淸。遙岑殘日赤。高樹晩風生。殿有羅時佛。山連帝里城。還應留勝迹。靑壁一題名。</text>
<title>次李而敬 順慶 夜坐有吟韻</title>,<text>皎皎雲間月。分明對影虛。英英塵外客。迢遞阻音書。石榻香殘後。禪房僧定初。床頭空輾轉。一夜夢魂踈。原韻寥落空山夜。懸燈丈室虛。頻驚三日別。未理十年書。古殿鐘鳴後。前峰月上初。迢迢何所思。春半故人踈。</text>
<title>次而敬懷功彦韻</title>,<text>客裏過寒食。懷君月滿山。燈前愁影獨。庭畔舞衣斑。耿耿三秋別。悠悠十載顔。何時重握手。一笑對松關。原韻悵憶巴陵子。何時返舊山。半春魂欲斷。一夜鬢成斑。獨立樓頭月。相看夢裏顔。佳期過寒食。呼釋啓松關。</text>
<title>路中偶吟</title>,<text>百轉緣溪路。山圍兩岸蒼。回頭歌伐木。濯足詠滄浪。巖有千年佛。花開一夜香。春風沂上意。此日思偏長。</text>
<title>次功彦劉 希慶 來後共登碑峯韻</title>,<text>不見廣陵久。離懷泰華峰。多情對落日。有意聽宮鐘。雲樹思千里。烟花意萬重。何時逢面日。豁我恨纏胷。原韻蕭寺逢詩伴。褰衣上碧峰。縈紆過雲棧。迢遞聽風鐘。日落湖光白。烟生壑影重。東山千古意。今夕盪吾胷。</text>
<title>訪下洞春色</title>,<text>客懷驚晩節。呼客下禪家。樹息扶孤杖。巖眠對落花。迎人鳥語亂。觸石水聲多。欲解春衫薄。前村酒可賖。</text>
<title>自城到僧伽。聞諸益登山有寄。</title>,<text>石門僧出道。諸客去登山。昨過文殊路。今留古峀間。投壺床畔靜。詩卷案中閑。此時元釋至。相對話層巒。</text>
<title>送許信仲還洛</title>,<text>雲外初傾盖。翻驚節候遒。尋花同躡屨。愛月共登樓。從政知君勞。投壺許我優。平生丈夫意。此日淚難收。</text>
<title>奉和御製次馬維銘詩 二首。萬曆戊子。吏曹正郞時。</title>,<text>聖作逢千載。葵傾貢赤誠。芝凾出漢闕。玉節度遼營。瑞世鳴崗鳳。遷喬咏谷鸎。陽春和一曲。車軌屬文明。鰈域神人痛。天高感至誠。秦庭初罷哭。燕塞遠臨營。喜氣傳新鴈。歸程遞曉鸎。詞臣含雨露。感涕對承明。</text>
<title>次書狀沙嶺舟行韻 甲午</title>,<text>輕風生夕浪。舟子語相喧。鴈起江涵影。沙明水落痕。東雲川路永。西日水程昏。近塞鄕情切。難招病客魂。</text>
<title>次夜入沙嶺韻</title>,<text>客意經秋急。鴉啼帶日還。喜過沙嶺水。况見海州山。征馬倦行色。僕夫多苦顔。鄕關近可懼。消息倘平安。</text>
<title>次海州衛途中韻</title>,<text>漸喜遼陽近。還愁消息眞。應廻關外駕。欲問卧中薪。天意存今日。時艱憶古人。丹心空一寸。灑血滿衣巾。</text>
<title>次鞍山韻</title>,<text>鞍山山下路。歸客惜征鞍。秋入冬初變。來非去日觀。長河流甚細。遠樹響多寒。已近遼陽界。覊懷轉不安。</text>
<title>次小雪韻</title>,<text>去悲雲北去。歸逐鴈南歸。遼左寒尙早。冬前雪欲霏。長呑少陵哭。頻灑老萊衣。故國猶風雨。浮生何所依。</text>
<title>高嶺驛雨中</title>,<text>碧海連天遠。陰風出塞多。雷聲近十月。雨意卷長河。寒薄征衣短。泥深去路賖。浮生蓬轉深。何處問吾家。</text>
<title>次滯雨韻</title>,<text>蕭蕭終夜雨。剪剪五更風。古驛人烟少。深秋木葉空。願聞烽火息。不見信書通。曉起臨寒鏡。衰顔减却紅。</text>
<title>又次滯雨韻</title>,<text>風雨空堂夜。覊懷枕未安。吾生已潦倒。萬事屬艱難。隣婦侵宵語。村鷄報曉寒。淸秋爲客苦。壯士易凋顔。</text>
<title>次韻</title>,<text>白日看雲淚。淸宵見月思。江南秋色老。湖外鴈行遲。蕭瑟登樓賦。悲凉陟岵詩。漁樵豈無計。衰謝戀明時。</text>
<title>次韻</title>,<text>皇極靑雲殿。淸風落日臺。傷心從此別。回首獨多哀。野曠天無盡。江空鴈不來。囊錢太羞澁。誰送破愁杯。</text>
<title>次韻</title>,<text>昨夕苦難待。今朝猶太遲。應緣困泥路。敢恨滯行期。愁極唯思睡。囊空未救飢。從來錦城樂。不及在家時。</text>
<title>次韻</title>,<text>留滯周南日。長懷水竹居。呼兒灌花塢。宿客剪春蔬。一別風塵裏。三秋鬢髮踈。遼河五月路。不得數行書。</text>
<title>山海關夜。偶吟得城字。追記足成。</title>,<text>山海當天險。藩維壯帝京。望夫姜女石。防虜呂秦城。白露三更夜。淸秋一鴈聲。茫茫今古意。遠客獨含情。</text>
<title>次朝發高嶺韻 二首</title>,<text>故國別多日。關河秋盡時。行藏萍不定。棲息鳥無枝。欲灑丈夫淚。寧爲兒女悲。滄洲吾道晩。華髮爾先知。漢道方全盛。邊秋虜不驚。將軍歸玉塞。壯士入金城。日落寒山影。霜殘遠樹聲。客行悲白髮。策馬度遼營。</text>
<title>次路逢南兵有感韻</title>,<text>一怒應無敵。同仇幸有人。臨危敢愛死。許國已忘身。腸掛烏鳶樹。魂飄瘴海濱。饅頭棲白草。冥漠荷深仁。</text>
<title>次有所思韻</title>,<text>萬里觀周客。恩私荷聖君。長瞻漢北闕。不盡海東雲。老馬夜知道。征鴻悲失羣。孤城寒柝響。無寐獨多聞。</text>
<title>次沙河夜韻</title>,<text>地近黃龍塞。深秋白鴈來。風霜時苦晩。老病日相催。擊柝可憐子。無衣寒夜哀。遲迴戎馬久。那得好懷開。</text>
<title>次過六州河韻</title>,<text>鷗鳥淸江裏。征衣雙髩踈。長途窮阮籍。秋雨病相如。靑眼何須哭。白頭肎負初。殘生吾已了。一室有琴書。</text>
<title>次書狀嘲行路人韻</title>,<text>歧路遑遑者。何爲滿面塵。應緣衣與食。不覺髩成銀。冠玉徒觀美。莊珠只喪身。黃金看欲盡。然諾恐難親。</text>
<title>次關王廟韻</title>,<text>結義桃園裏。收功汗馬塲。江東視兒戱。鄴下欲鷹揚。老瞞窮奸槖。阿蒙誤智囊。英風留古廟。颯颯暮吹長。</text>
<title>次東關夜記夢韻</title>,<text>聞君說夜夢。使我動悲顔。溫凊誰相問。覊棲久不安。門閭身獨倚。朝暮眼長寒。遊子征衣淚。縱橫臉謝丹。</text>
<title>次題皮背子韻</title>,<text>鹿皮爲背子。免受北來風。絶勝黃綿襖。何須寒女工。霜晨最得力。畏日可忘功。歎世非吾事。無衣願始終。</text>
<title>次觀海韻</title>,<text>大瀛呑宇宙。淼淼自千秋。童女何時渡。仙槎八月浮。秦皇思駕石。精衛謾塡流。欲逐扁舟去。蒼茫落日愁。</text>
<title>沙河江途中</title>,<text>客行萬里道。秋盡欲還鄕。北望胡山衆。南臨遼海長。逢人多帶甲。躍馬更撚搶。戰地妨儒服。空催兩鬢霜。</text>
<title>次曹庄夜記夢韻</title>,<text>十二巫山峀。黃紬眠夜床。不曾離下界。應得近仙鄕。樓逈秋風篴。船明錦繡粧。知君爲我夢。早晩得無忘。</text>
<title>次騎𩣭韻</title>,<text>日暮連山道。蕭蕭驅馬遲。艱難成白髩。憔悴向明時。匣古蓮花澁。籠殘羽翮悲。淸波鷗鳥戱。萬事樂無知。</text>
<title>次邊城兒韻</title>,<text>十歲邊城兒。騎𩣭何處驅。金鞭日下拂。泰岳眼中無。莫向章臺道。早淸遼海隅。誰知漢飛將。結髮事平胡。</text>
<title>次刺暮歸女韻</title>,<text>香拂烏紗面。雲凝翠黛頭。相邀少女伴。却向大堤遊。背立膓堪斷。回看貌可羞。天姿難用餙。姸醜欲誰尤。</text>
<title>次詠瓢韻</title>,<text>老圃收秋實。霜殘苦葉凋。山居喧可厭。窮巷樂還饒。何必多三爵。惟恐任一瓢。邊民太平樂。耕鑿不知堯。</text>
<title>次逐兎韻</title>,<text>趯趯草中兎。獵夫爭亂呼。寒蟾宜爾伴。走狗奈人驅。三窟徒虛計。空林豈遠圖。不逢殷網祝。生晩亦堪吁。</text>
<title>次坐車韻</title>,<text>途中卸鞍馬。日暮還坐車。汲汲緣底事。遑遑何所如。求安翻可畏。欲疾去逾徐。只喜尋前轍。行行庶復初。</text>
<title>次烟臺韻</title>,<text>一身負何罪。萬里長戍邊。縱得刑章免。那期性命全。豺狼隣賊窟。氷雪迫寒天。死作關山鬼。哀哀誰汝憐。</text>
<title>次紅螺山韻 聞元亡時藏寶玉於此。毁者必殃。</title>,<text>元帝紅螺廟。秋風百草長。匹夫不可得。寶器何用藏。指點行人笑。流傳異事荒。百年天道變。過客至今傷。</text>
<title>次十三山韻 庚辰以書狀過此堡。爲㺚虜所圍。故及之。</title>,<text>緬憶庚辰歲。歸來十載間。胡戈耀霜日。殺氣動陰山。燕塞今無戰。秦城早閉關。獨憐前度客。非復舊容顔。</text>
<title>次十三山古寺韻</title>,<text>萬仞峯頭寺。居僧欲問名。凈緣元不殺。眞界又何城。險絶猱飛度。高臨鴈草平。禪枝看宿鳥。飄轉客心驚。</text>
<title>次閭陽朝霧韻</title>,<text>宿霧連天地。寒暉不放明。茫茫成大海。漠漠失前程。嚴警邊秋意。稽留遠客情。依俙廣寧樹。猶似洛陽城。</text>
<title>廣寧敎塲觀兵</title>,<text>玉塞烟塵靜。深秋壯士閑。軍容張海日。陣勢學常山。一鼓千麾合。重圍萬馬環。䧺威有如此。肎使隻輪還。</text>
<title>次書狀和韻</title>,<text>風雲開陣勢。霜日耀威容。壯士飛虓乕。中軍瞻子龍。星流看躍馬。般雷聽撞鐘。陰雨居安備。鴻基頌荗松。</text>
<title>次滯雨廣寧韻</title>,<text>漠漠深秋雨。迢迢關塞愁。只令歸路滯。非爲主人留。霑濕床寒重。蕭踈髩雪羞。如絲縈客恨。竟日不知休。</text>
<title>次九月晦日韻</title>,<text>雨後晨光潤。天邊宿霧藏。正當秋盡日。獨作鴈隨陽。禹迹閭山峀。堯封漢水鄕。空殘床玉鬢。蕭颯路何長。</text>
<title>盤山途中</title>,<text>一夜寒窓雨。天涯歸夢何。人生莫作客。秋盡未還家。留滯黃金盡。艱危白髮多。朝來又策馬。古驛望中賖。</text>
<title>次長墻阻水韻</title>,<text>遼河秋水至。旱路見行舟。只畏三竿日。遙牽百丈溝。客懷念浮海。吾道欲乘桴。平地看如許。風波足可愁。</text>
<title>高平舟中</title>,<text>百丈通濠裏。孤舟水驛邊。篙師牽纜語。童僕倚檣眠。魚戱波間日。人行鏡裡天。蓬瀛如可到。直欲泛湖船。</text>
<title>西寧堡</title>,<text>遼西秋盡後。寒岸帶蒹葭。落日三官廟。回船太子河。自憐霜鬢髮。猶記舊經過。天地沙鷗影。吾生豈有涯。</text>
<title>疲馬嘆</title>,<text>霜落秋郊草。玄黃影獨哀。枯箕恒不厭。執策歎無才。未見涓人市。難逢伯樂回。橫行爾有足。一展待時來。</text>
<title>途中</title>,<text>遠客薊門路。新霜草樹凋。歌桑張子廟。洗馬祿兒橋。伐叛懷唐將。徵賢想漢朝。蒼茫今古意。落日更迢迢。</text>
<title>夷齊廟 二首</title>,<text>客行北平路。獨立暮江濱。義也扶而去。聖之淸者人。歌哀薇一曲。城古竹千春。死不食周粟。高風與誰倫。古樹寒霜後。平灣野水濱。傷心孤竹國。不見採薇人。北海今如昨。西山秋復春。君臣太寥落。微爾可扶倫。</text>
<title>重次高嶺驛韻</title>,<text>入關歸心絶。出關鄕思多。今宵宿高嶺。幾日渡遼西。漠漠海天遠。悠悠時月賖。雨中足凉氣。有酒是誰家。</text>
<title>次福川試院契會軸韻 甲午</title>,<text>乙酉春。公爲銓郞。時以京試官往于湖南。時羅州牧使則鶴峰金 誠一 也。錦山郡守則宋 廷筍 也。俱爲試官。同福縣監金 富倫 爲都會官。高敞縣監李 弘業，泰仁縣監李 從運 爲差備官矣。甲午秋。公爲慶尙監使。則金同福爲同知。以契會軸示公。故公次其韻。金同知字惇叙也。一別南州院。蒼茫信不通。重逢喪亂後。百感畵圖中。對酒靑山暮。傷時白髮同。瓊琚投贈意。欲和語難工。</text>
<title>懿仁王后挽詞 庚子</title>,<text>鳳幄風烟古。龍崗草樹凋。那堪聞薤露。無復聽鷄朝。仁懿羣公議。慈良萬口謠。年年社飯日。長憶女中堯。</text>
<title>送朴應邵赴燕</title>,<text>小海新膺命。星槎趁賀班。啣綸辭鳳闕。仗節渡龍灣。別路春初動。歸期月幾彎。鸎花時易失。樽酒待君還。</text>
<title>挽衡山正</title>,<text>未滿荀龍一。侯門赫葉輝。如何太零落。之子又長辭。伯道傷無繼。東床幸有依。郊原有新卜。丘水正堪悲。</text>
<title>送姜晉興 紳 勉卿出宰永興 幷引</title>,<text>僕於令兄。年過隨肩之長。而居同閈官同秩。得酒則同醉。醉後則同樂。自少至老。無日不相同也。况同有老親而榮養之願亦同。適有北路同歸之願而偶未得同也。則其行也能不悵然。不辭荒拙。錄奉五言一律。只露衷悃。幸賜和敎。迢遞關河道。離鴻月下嘶。那堪暮年別。又値菊花時。風土常宜愼。音信且莫遲。一樽千里外。何日不相思。</text>
<title>送別李蒼石 埈 叔平朝天之行 進退格</title>,<text>鰈域重煕運。靑宮少海輝。東民延頸久。北極降書遲。瀝血天墀奏。啣恩日下歸。孤臣餘一寸。珍重送行詩。</text>
<title>題德陽遺稿。奇服齋遵所著 次許美叔 篈 荷谷韻。</title>,<text>盥手披遺稿。吟哦倍悵然。空懷濟斯世。那忍說當年。公議堂堂在。詩篇句句憐。淸標猶可想。風月浩無邊。</text>
<title>贈妓</title>,<text>問汝愁何事。愁深人不知。梧桐雨滴後。蜀魄月明時。指下泠泠曲。心中脉脉思。靑樓好風景。一倚淚如絲。</text>
<title>挽金東崗 宇顒 肅夫</title>,<text>南服窮經士。西淸勸講臣。深憂進退一。苦節險夷均。旅泊他鄕日。歸魂故里春。鑾坡舊僚在。白首倍傷神。</text>
<title>送婦弟金汝遠還鄕 進退格</title>,<text>亂後偏驚別。天涯又送君。悲歡不忍說。離合更堪論。嶺路新冬雪。江樓日暮雲。臨分無限意。欲贈已忘言。</text>
<title>送金昌遠宰江陵府</title>,<text>送客溟州路。相看鬢似銀。萍逢三載久。交契百年親。嶺上梅初發。河橋柳欲顰。那堪別後思。獨作望鄕人。</text>
<title>次曺汝益 友仁 梅湖軸中韻 甲辰暮春安東府使時。</title>,<text>形勝襄陽地。聞君卜一宮。經營憑老釋。結搆費新功。入戶山無數。當堦菊有叢。菟裘吾亦老。相憶渺雲空。</text>
<title>次閔伯紀韻贈別</title>,<text>癸酉新司馬。君登丙子名。靑春渾是夢。白首有何成。寥落悲前事。支離笑此生。他鄕一樽酒。去住各忘情。</text>
<title>贈恩陽守 丙午春</title>,<text>校局三年久。忙齋雨更風。如何功未報。忽此譴還蒙。得喪皆天數。悲歡任塞翁。靑春物色好。莫使舊罍空。</text>
<title>送別</title>,<text>白雪元同調。陽元和獨難。相逢一樽酒。此別萬重山。歲暮羣芳歇。時危老膽寒。最憐籬菊凈。猶帶傲霜顔。</text>
<title>松都舊有斯文會。廢而不擧三十年餘。今幸獲覩。是豈但一邦之盛事歟。感懷之餘。遂占一律。錄奉席上諸君子。因冀瓊報。時則癸丑陽月下澣也。爲留守時</title>,<text>寥落麗王國。蒼茫歲暮天。斯文尋故事。盛會列長筵。秩秩開樽俎。泠泠奏管絃。象賢遺澤在。山仰思悠悠。樗散松都守。悠悠二載強。杯乾無意把。心弱不禁傷。病葉已辭樹。寒花猶傲霜。故園歸思切。一夕九魂揚。</text>
<title>次門西生賦二十韻 甲午</title>,<text>皇風開泰運。帝德足瞻聆。漢道方懷遠。周治庶措刑。雕題盡通道。毳幕欲無庭。渤海鯨猶怒。陳家將未醒。重關驚破竹。一怒震如霆。葵藿寧容採。蓮花已發硎。邊謠思小范。飛將得今綎。壯畧風雲卷。游魂海島靑。長歌聞入塞。杖鉞獨漂萍。川路還家夢。他鄕送客亭。包茅欺白日。勳業上靑冥。遠客愁兼病。天涯影吊形。繡衣聯轡幸。蒲質望秋零。白雪元同調。芳蘭可挹馨。臨危須報效。靡盬敢遑寧。際會逢千載。何時致四靈。孤懷常耿耿。華髮易星星。越膽難忘耻。燕山早勒銘。西暉反哺切。長日寸心惺。渺渺西方遠。空歌隰有苓。</text>
<title>七家嶺夜。口號十韻。</title>,<text>衰顔關塞遠。黃葉九秋時。殊俗難爲態。寒宵影獨隨。繁憂嫌夜永。長路覺行遲。白髮那容待。丹心只自知。風塵故國淚。沾灑暮途悲。歲晩空搔首。民哀願察眉。重煕周道復。盡瘁漢臣誰。忠信平生事。艱危未可期。光陰携鏡懶。消息問人疑。漸欲收雙涕。亡胡已不支。</text>
<title>挽鄭相國藥圃 琢 子精二十韻</title>,<text>南斗名賢一。儒林早見推。芸香豈淹滯。玉署正委蛇。敭歷淸華遍。風雲際會奇。澄淸出關嶺。覊的備艱危。佳氣還金闕。筍班舊羽儀。危言霜雪凜。勁草疾風知。黃閣聞賢卜。蒼生可起疲。誰能容直道。只合賦歸辭。時事危如髮。儒臣去不遲。鄕關某邱水。嵩洛夢差池。晩節吾知免。深憂退亦隨。銓衡忝郞屬。湔拂荷恩私。善誘常提耳。推誠更去皮。遨頭幸▣▣。杖屨獲陪遊。談笑春常藹。杯樽席屢移。告歸還怱怱。惜別重噫噫。嶺樹長瞻憶。凶音遽遠馳。天時亦可卜。小子欲依誰。宿德留靑史。遺風在白眉。寒杯無路奠。和淚寫哀詞。</text>
<title>挽通判尹公 六韻</title>,<text>去歲黃花節。同在上壽筵。佳辰猶昔日。良覿奄重泉。不忍遺篇在。休論慶報綿。潘輿悲獨返。萊竹痛深纏。晩契吾何託。浮生只自憐。遙遙送丹旐。白首淚雙懸。</text>
<title>挽廣南君李公 光岳</title>,<text>矯矯萬夫䧺。乘壇大樹風。危時一長釰。高鳥避良弓。草木知名早。山河策伐崇。病纏由盡瘁。謗起孰明衷。淸蘖連姻識。長城爲國恫。迢迢廣陵樹。丹旐帶嘶鴻。</text>
<title>挽習靜閔先生 諱純一。號杏村。</title>,<text>東魯茫茫緖。靑邱有幾傳。斯文不墜幸。夫子間生賢。習靜心常逸。安貧意愈堅。襟懷貯秋月。世利付魚筌。孝友成吾性。行藏聽彼天。一官宜擊柝。數邑賦歸田。啓手今知免。煎膠誰續絃。吾生更何托。世道益堪憐。遽飭延平柳。空悲茂叔蓮。平生恩義淚。寂寞灑重泉。</text>
<title>送鄭生時赫之中原</title>,<text>逢君今六載。愛之卽骨肉。飢寒與共之。不願有離別。如何遽告歸。使我心慽慽。欲留不得留。此意君應識。春風正淡蕩。嶺路梅應發。持之欲贈行。寒枝不堪折。</text>
<title>送金昌遠赴任江陵</title>,<text>平生分手時。解道前期易。如何此日別。難禁丈夫淚。一日已三秋。况復路千里。窓前梅欲發。晴波洛水涘。</text>
<title>送金汝吉還湖南</title>,<text>我非愛酒者。勸君何太苦。秋風一夕起。遠客傷離抱。一杯復一杯。路入千峯暮。</text>
<title>送兒</title>,<text>去年送汝歸。西山飛白雪。今年又送汝。炎程積旱熱。年年送汝時。使我催白髮。此時珍重意。茫茫不盡說。</text>
<title>挽禹錦山 伏龍 見吉</title>,<text>去年哭許友。今年又哭君。吾生太衰病。能復幾日存。九原如得會。收悲可懽欣。此理竟渺茫。驚號獨斷魂。遺愛九州民。巷谷爭來犇。圖書空四壁。孤寡徒煩寃。陽春和彌寡。誰復理龍門。秋夜苦無眠。哀鴻那忍聞。已矣勿復道。誰知我懷煩。</text>
<title>僧伽寺。次待可道中有吟韻。乙亥</title>,<text>誰劚瓊瑤揷翠巒。朝朝新色異容顔。逢君盡日禪窓話。占得天遊境界閑。</text>
<title>夜坐聽雨</title>,<text>半夜空堂燭影斜。忽聞窓外雨聲過。杏花消息應非遠。欲解春衫問酒家。</text>
<title>與功彦同登東巖。望浦霧有吟。</title>,<text>夜來風雨曉來收。起向東臺霽色稠。宿霧欲沉平萬壑。銀海浩渺碧螺浮。</text>
<title>次功彦雨後月臺卽事韻</title>,<text>僧歸石洞暮鐘鳴。雨後千峯意思淸。晩向東橋望不極。嚴城十里翠烟橫。</text>
<title>別功彦夜坐有吟</title>,<text>半壁靑燈夜向闌。客懷孤寂枕生寒。遙知九陌傳淸漏。離思依然定一般。</text>
<title>和功彦呈諸彦求和韻</title>,<text>西峯落日漸看看。會待松欞月影團。堪笑故人多病㥘。急呼殘衲閉春寒。</text>
<title>次功彦南樓夜興韻</title>,<text>懶扶藜杖立空門。古木生陰日已昏。輕靄不妨山外望。一燈明㓕近江村。</text>
<title>過蕩春臺。次功彦韻。</title>,<text>荒臺雲沒舊繁華。流水靑山尙不訛。最是夕陽魂斷處。數聲寒杵響山家。</text>
<title>次而敬蕩春臺懷古韻</title>,<text>往事興亡經幾春。祗今來往有閑人。東風不盡當時恨。芳草年年一㨾新。</text>
<title>次而敬途中韻</title>,<text>巖邊來訪數枝紅。淸艶空藏古澗中。莫恨尋芳人不到。天香不待薦華宮。</text>
<title>次見吉別功彦歸家韻</title>,<text>昨晩逢君話別愁。今朝相送上門樓。人生百歲無多日。太半離懷惜去留。</text>
<title>次而敬醉後懷待可慰見吉韻</title>,<text>松間新月影霏微。醉後多情倚石扉。誰道碑峯千仞隔。歸心忽逐嶺雲飛。</text>
<title>臨別贈功彦</title>,<text>芳草新生欲滿溪。送人情思更悽悽。可堪今夜南樓月。回首春城望眼迷。</text>
<title>次功彦路中留別。寄諸君韻。</title>,<text>懷君昨夜夢相隨。今日招提又別時。從此山中春意好。一壺成約恐遲遲。</text>
<title>次功彦霄字韻</title>,<text>醉後微吟向碧霄。一眉新月在松稍。令人忽憶山中客。歸夢寧知去路遙。</text>
<title>夜坐懷見吉</title>,<text>東風送客漢陽城。離思傷春撥不平。寥寂一庭山雨過。落花門掩更多情。</text>
<title>次功彦夢見月梧。示諸友韻。</title>,<text>春愁多惱對花眠。遙憶情人對花眠。獨倚山窓成假寐。廣陵迢遞隔山川。</text>
<title>次功彦東臺韻</title>,<text>古寺黃昏鳴暮鐘。前溪流水聽舂舂。怊悵廣陵人不見。春風多意對三峯。</text>
<title>次功彦碑殿卽事。憶月梧韻。</title>,<text>何處鐘聲山外聞。嚴城十里動寒雲。廣陵消息無人道。春半離懷苦憶君。</text>
<title>送而敬</title>,<text>春來遊子偏多感。空對閑花笑不成。今日送君無限意。白雲迢遞漢陽城。</text>
<title>次養初夜酌懷見吉韻。戱善應。</title>,<text>春雨濛濛去路遙。客懷何以過今宵。自憐縮地無奇術。空羡飛禽度碧霄。</text>
<title>別朴少年</title>,<text>翩翩海外雙飛鳥。一夕風雲化一身。雖値佳期還易阻。石門携手謾霑巾。</text>
<title>自城到僧伽。聞諸益登山有寄。四首</title>,<text>晩來春雨欲收遲。倦馬山門強策羸。何意故人先我去。武溪花下負歸期。雨後千巖霽色奇。滿山新綠動新姿。更憐葉底棲殘艶。留待遊人獨繞時。山嵐暗霽報新晴。雲棧風生客袂輕。林外歸蹤追不得。却從殘衲閱題名。夜雨風雨送殘春。也識山靈故有神。應恨雲林汚塵躅。一時䟽滌待遊人。</text>
<title>旣望南臺集句</title>,<text>步出南臺月正明。李。 滿山松影十分淸。石。 懷人更倚巖頭立。洪。 回首碑峯暮靄橫。禹。</text>
<title>次劒水遇雨 甲午</title>,<text>花如紅錦雨如酥。雙馹翩翩興不孤。明日浿江橫桂楫。一杯思潤肺腸枯。</text>
<title>途中</title>,<text>重踏幽燕去路塵。一秋虛作遠遊身。歸心漸覺秦關近。多少烟㙜入望頻。</text>
<title>旅舘夜。次前韻。二首</title>,<text>露下秋空絶點塵。關河片月影邊身。薊門今夜多辛苦。滿酌流霞莫厭頻。故國江山戰伐塵。天涯猶作未歸身。傳聞漢將收靑海。還渡遼河送喜頻。</text>
<title>安四耐 慶昌 軸韻 三首</title>,<text>我欲置身夷惠間。暮年更慕赤松閑。何來門外安居士。勾引詩情到碧巒。悲莫生離樂莫新。兩忘悲樂獨斯人。雲山到處皆其屬。見輒欣然岸葛巾。爲生當處有無間。有便爲忙無始閑。無到十分猶未盡。海雲飛去見蒼巒。</text>
<title>在關西時。次僧軸韻。</title>,<text>閑是孤雲凈是僧。不妨呼我凈閑朋。夢逐孤雲入僧舍。碧蘿凉月更千層。</text>
<title>在奉化。次僧軸韻。</title>,<text>太白山中雲密師。手持霜繭強求詩。歸去碧峯明月夜。萬松淸韻勝新詞。</text>
<title>次僧軸韻</title>,<text>爲問太白山中人。早晩行歌紫芝曲。風塵役役鬂絲垂。欲往從之山路黑。</text>
<title>甲辰二月。淸河縣寶敬寺作。</title>,<text>湖上春陰帶小寒。樓臺縹渺有無間。風流勝賞還堪惜。新月初昇要再看。</text>
<title>落淵</title>,<text>秋光滿眼媚斜陽。楓葉紅酣菊蘂黃。晩向沙汀橫一篴。碧峯烟月更蒼茫。</text>
<title>自落淵先發。宿臨河縣。錄奉趙月川 穆 士敬。二首</title>,<text>笑殺天公眞戱劇。故敎飛雨灑行程。無端臨夜臨河舘。玉立秋巒夢裡明。半日陪遊半日仙。蒼顔華髮照寒淵。歸來更結淸都夢。翠壁浮空月一天。</text>
<title>敬次月川壽席韻</title>,<text>洛中高會成陳迹。千載風流更幾人。八十年來享淸福。一天雲月獨精神。</text>
<title>少憇廓然亭。始望月川精舍。偶吟一絶。聊寄景慕之懷。仰希和敎。</title>,<text>層巒曲曲帶晴川。流水桃花鏡裡天。借問主人何事業。滿懷風月自無邊。</text>
<title>淸源堂奉月川丈。因憶去年勝會。錄呈小絶。兼示同會諸君子。</title>,<text>花柳依依三月暮。二年佳節客重回。滿川寒玉淸如許。知是陶山一派來。</text>
<title>次金昌遠見寄韻 二首</title>,<text>窮愁如海病還添。老守方知百不堪。安得洛江爲美酒。一斟嬴得一春酣。鄕思逢春日日添。落花踈雨更難堪。忽憶城東舊知己。一樽凝綠共誰酣。</text>
<title>贈弟</title>,<text>君詩多態出逾奇。遇興吟哦我亦爲。此會人間知有幾。肎論京洛醉裙兒。</text>
<title>戱賦金尙州 道源</title>,<text>生憎此物苦隨身。欲脫樊籠未有因。莫恠從君煩一解。故園同是未歸人。別筵戱解其佩符。追送道上。</text>
<title>贈金昌遠</title>,<text>憶昨亭邊芍藥叢。一樽江上晩來風。逢君不憚重酩酊。感舊情懷自不窮。</text>
<title>送金昌遠宰江陵府</title>,<text>鄕射堂中惜別時。淹留一醉本無期。歸來梅閣愁多少。斗覺寒鐘報曉遲。</text>
<title>次金允明長歌客韻</title>,<text>哀之欲哭樂之歌。我欲痛哭君何歌。君歌甚於我之哭。不須痛哭宜長歌。原韻長歌長歌復長歌。終日終宵歌且歌。問汝長歌何所思。不無所思又長歌。</text>
<title>永嘉蓮亭。次席上韻送兒還縣。</title>,<text>日暮他鄕歲已深。不堪今日送行心。浿江渡後魂應斷。關路雲飛鴈影沉。</text>
<title>贈弟</title>,<text>高堂歡樂醉頻頻。惟恨樽前少一人。此席團圓天所借。無邊喜氣動新春。</text>
<title>憶鄕寄兒歸</title>,<text>松楸東畔是菟裘。歸思滔滔日夜流。溪柳池蕖宜早植。汝歸須與遠公謀。遠公卽齋宮僧志軒也</text>
<title>送韓生䂓遠 二首</title>,<text>逢君感舊意如何。此別蒼茫路又賖。他日相思何處是。月明池邊動新荷。離懷悄悄酒微醺。二子行㫌入嶺雲。莫向㺚川分客袂。水聲嗚咽不堪聞。</text>
<title>挽金正郞 盖國</title>,<text>當時蓮榜舊同年。三十年來半作仙。嶺外逢君君又逝。不禁哀淚徹重泉。</text>
<title>謝豊德姜使君惠魚</title>,<text>今朝寒俎便生光。細切松鱸玉縷香。只恨使君褦襶甚。不兼秋露瀉瓊漿。</text>
<title>題凈土僧詩軸</title>,<text>扣門聲裏破閑眠。甁錫飄然下白蓮。忽憶匡山舊遊處。不堪頭白詠凉天。</text>
<title>贈大興寺僧</title>,<text>霜菊墻根爛熳開。翠微臺逈獨徘徊。此間別有風流地。衣白人携綠酒來。</text>
<title>甲辰閏九月</title>,<text>中酒今朝更擧觴。一年難得兩重陽。茱萸影裏人還少。太苦黃花空自香。</text>
<title>武學堂。次辛伯道韻。</title>,<text>一會溪橋午景移。忘機魚鳥似相知。主人久抱文園病。莫恠當筵把酒遲。</text>
<title>挽柳相國西厓 成龍 而見</title>,<text>大廈寧容一木支。故園松菊去遲遲。起樓無地甁無粟。惟有桐鄕舊倅知。</text>
<title>慶壽宴後。寄詩同隣。</title>,<text>晉興堂上稱觴日。八十靈椿未老時。兩家一慶思一獻。同是西城比屋兒。</text>
<title>逢秋</title>,<text>老暑侵人何太苦。淫霖過後覺新凉。此間更着中秋月。方信天公無盡藏。</text>
<title>次郭評使 天豪挺夫 韻 評事卽芝溪公同榜字挺夫。丁未廣州牧使時。</title>,<text>一年佳節屬重陽。萬壽堂中萬壽觴。大醉不辭寒夜永。西原老守興偏狂。</text>
<title>次韓督郵孝仲韻 卽芝溪公同榜字景張。淸州牧使時。</title>,<text>鶴髮高堂喜溢顔。兒孫獻祝海兼山。箇中堪笑萊衣子。忘却衰遲髩已斑。</text>
<title>朱文公八大字 丁未</title>,<text>紫陽夫子意何勤。寫出明言八字文。珍重諸生宜佩服。希賢希聖得其門。</text>
<title>紫霞洞口占</title>,<text>淸川白石亂嵳峩。仙洞深深是紫霞。五百年來擅名地。英豪詞客幾經過。</text>
<title>送李淸叔之忠州庄所</title>,<text>漢水西風一篴聲。片帆千里送君情。中年懷抱傷離別。莫向深宵對月明。</text>
<title>花潭謁廟有感</title>,<text>平生夢想始來參。山似圍屛水似藍。欲識當年眞樂地。一天明月照空潭。</text>
<title>菘陽書院謁廟有感</title>,<text>善竹橋邊秋草深。秪今行客淚盈襟。綱常萬古懸明月。誰識先生一片心。</text>
<title>病中有感</title>,<text>庭請隨參只畏死。責人何以不能爲。賢才布列淸要地。扶植彜倫可笑辭。</text>
<title>巳浦江亭春帖 卽高陽地名</title>,<text>一卧江干任病身。天門遙憶獻祥辰。孤臣老矣無餘願。但祝年豊樂萬民。</text>
<title>次功彦碑峯韻</title>,<text>雲外高峯望轉危。一筇歸客久躕踟。山林勝迹吾堪賞。浮世名途衆所馳。古樹欲生新歲葉。荒苔自老舊時碑。斜陽不覺歸來晩。吟到黃昏未就詩。</text>
<title>次功彦憶中興洞示諸益韻</title>,<text>寒流咽咽響前溪。芳草烟花思正迷。抱病松關吟更苦。結懷梨峴首空低。佳期寂寞春將盡。幽興蕭條日欲西。早晩武陵溪畔路。一壺山釀倘相携。</text>
<title>次劉希慶呈席上韻</title>,<text>迢迢鱗羽阻南溟。雲外相逢眠忽明。十載悲歡驚轉眄。一時離合笑浮萍。頑雲漠漠迷邊塞。花樹冥冥滿禁城。此會人間誠一幸。明朝何必戒君行。</text>
<title>碑峯卽事</title>,<text>春半離懷欝未開。一筇扶我上崔嵬。雲收雨脚天邊去。風送歸帆海口來。極浦烟光迷遠近。禁城春色聳樓臺。淸樽莫負他時約。十日韶光不可迴。</text>
<title>僧迦舊遊。倐然已經二十有四歲。其登覽之勝。從遊之盛。未甞不往來於心目。其時有諸公吟咏手蹟一帙。名之曰僧伽酬唱集。近日經變之後。未知散落於何處。常爲慨然。今忽得之意外。披翫再三。宛然如眼中事。噫兵燹之餘。秘書寶藏。無不散失。獨有此篇完璧而得傳。是豈非造物者好事有所撝訶守護。而抑有數存乎其間歟。同遊六人。而石李二君已不在世。餘存者亦多星離而雲散。會合無期。今吾與子得會於此。得閱此編。是亦非偶然。亦未知繼此而能團會數君。以續舊事歟。或未知萍逢浪迹。別多聚少。而竟歸於落莫歟。是未可知也。而亦非人力所及。念之及此。不得不深感而興喟焉。謹呈效拙近體一首。因冀和敎。許李二君聞之。應不惜辱和。</title>,<text>匡山盛集閱殘編。回首如今二十年。却憶風流如昨日。不堪人事足悲憐。蒼松怪石臺邊路。細草幽花洞裏天。安得與君尋舊躅。碧峯棲息伴羣仙。</text>
<title>諫院契軸 己卯</title>,<text>薇垣淸選最今時。自愧菲才久竊吹。密席偶成談笑穩。臨歧因作去留悲。月明漢北歸鴻斷。秋盡遼西倦馬遲。一幅新圖如有意。披來聊復慰相思。</text>
<title>挽栗谷李 珥 叔獻 甲申</title>,<text>斯文宗匠國蓍龜。海內聲名走卒知。洛下正逢司馬日。蜀中新喪孔明時。靑衿共切摧樑痛。丹扆重深失鑑悲。挺生何意何意奪。蒼天漠漠問憑誰。</text>
<title>萬曆丁亥暮春。呈近體二首陳謝使裵大司成行軒。二首</title>,<text>日邊槎影指長安。悵望雲泥不可攀。衣帶御香金殿曉。路經遼海暮春寒。觀周始愜男兒願。惜別休驚壯士顔。賸愧臨分無贈語。應須努力更加餐。陳謝之行揀最精。斗南淸譽動時英。臯比上座新師範。綠墅開堂舊典刑。金水新衙仙丈肅。玉河秋樹旅魂驚。靑綾猥伴同時直。堪笑如今尙竊榮。</text>
<title>次銅仙韻</title>,<text>衰遲長是昔年華。鬢雪那堪日日加。鞍馬忩忩倦行役。山川歷歷舊經過。靑連野外烟和草。紅减枝頭綠打花。戱劇天公還滯客。浿江西畔故人多。</text>
<title>懿仁王后挽詞 庚子</title>,<text>沙麓休禎三十春。東民無祿喪周嫄。仁宜得壽天何奪。聖祝多男理亦昏。百歲難忘去豳辱。千秋長憶賜囊恩。暮烟衰草秋郊路。白髮孤臣哭彩轓。</text>
<title>挽吳大年 億齡 晩翠先君 二首</title>,<text>賢郞是我平生友。一獲承顔慶席中。最喜聖恩優許覲。不堪人事遽傳凶。恩榮有赫盈門慶。孝思無涯振樹風。多愧古人匍匐義。海雲迢遞信難通。五福人間備者誰。欲收哀涕賀靈幃。春萱八十猶華髮。寶樹塤箎捴白眉。社鼓村醪娛老日。銅章玉節耀庭闈。門闌餘慶知何限。種德雲孫未艾時。</text>
<title>島潭次李丹陽叔平 埈 蒼石韻</title>,<text>三島風烟望裏開。早知靈境接蓬萊。新春桃浪今猶記。前席劉郞又獨來。歸夢每尋丹壁路。何時共把紫霞杯。月明潭上酬前約。醉挾飛仙去不回。</text>
<title>次奉化客舍韻</title>,<text>余季奉親山水縣。我來頻把壽杯斟。他鄕喜得同堂樂。白首猶存戀闕心。春意欲添梅柳色。客懷空費短長吟。孤燈半壁三更雨。覺窓前冷透衾。</text>
<title>次義州通判淵軒韻 三首</title>,<text>劉郞重到七經年。邑里荒殘更幾椽。獨有舊亭臨海岸。分留物色滿庭邊。衰顔作客長吟病。勝友如雲屢忝筵。邂逅莫辭終日醉。風流可繼習池賢。小亭新卜亂離年。隨分經營架數椽。千里雲山來眼底。一江風月餉欄邊。登臨正好籌長策。尊酒非關敝別筵。門戶祗今民安堵。須知終始借仁賢。吟病他鄕日抵年。不堪矮屋打頭椽。忽聞給事朝天去。因想春曹向日邊。塞草暖烟迷客路。江梅小雨濕離筵。一麾未借春暉暮。知我平生仗友賢。</text>
<title>挽李錦山 大遂</title>,<text>新春寄我音書至。湖嶺長懸兩地思。豈意陶園尋徑日。遽聞遼鶴化仙飛。靑山無限君埋少。白首何歸老淚垂。獨夜鈴齋懷玉樹。不堪寒雨冷侵幃。○第一聯。一作陶逕欲荒飛鳥倦。遼城依舊主人非。</text>
<title>壽席題贈尹通判</title>,<text>七旬添五最稀齡。二老同堂又一庚。共指南山祝萬壽。還斟北斗獻千觥。佳辰偶値重陽近。彩袖交揮衆樂轟。只願年年長此日。世間何事更求嬴。</text>
<title>次正使朱翰林 之蕃 明倫堂韻</title>,<text>樽俎雍容縟禮繁。鯫生何幸托龍門。欣瞻寶墨輝新搆。更挹春溫吐緖論。翰閣詞華風格老。考亭家學典刑存。洋洋聖代同文化。莫道東韓是外藩。</text>
<title>次副使梁給事 有年 謁文廟示諸生韻</title>,<text>墻高數仞蔽堂隅。階級分明見道儒。經學反求眞寶地。行原深造聖工夫。坦途尋處知由近。大寐醒時不待呼。看取鳶魚自飛躍。吾師只願一言無。</text>
<title>次正使遊漢江韻 二首</title>,<text>江山幾閱古今遊。題詠曾聞第一頭。勝景久從神媼秘。良辰應爲美人酬。金陵佳麗懷鄕國。漢水風光異帝州。嬴得珠璣携滿袖。他時物色可分留。澄江如練人如玉。渺渺仙舟勝宴張。文采乍看鸞鳳表。風流偏愛水雲鄕。樽前笑語陽春藹。筆下波瀾壁月光。好事天公解留客。半輪蟾影浴滄浪。</text>
<title>次歸來亭徐萬竹 益 君受韻</title>,<text>回看終南是我家。倦遊千里未歸何。經春病樹開花少。過雨寒江起浪多。暮鳥知還尋樹杪。輕鷗隨意下汀沙。潘輿爭道笙歌閙。隨處恩波豈有涯。</text>
<title>挽柳僉知 時行</title>,<text>淸氷出壑玉無磷。愛醉非關酒未醇。燕闕朝迴身尙健。閟宮齋羅夢還眞。堂高鶴髮看啼血。沙晩鴒原影失隣。一理昭昭餘慶大。謝家瓊樹作儀賓。</text>
<title>次李提督 汝松 西澗韻</title>,<text>晩向江樓開壽席。風烟漠漠欲殘春。飛花細逐紅桃浪。楚舞輕回錦繡茵。千里暮雲何處路。一年芳草未歸人。最恨歌兒多異態。回頭長學柳眉嚬。</text>
<title>挽李同知 蘧 仲尙大夫人 百二歲蔡氏</title>,<text>年前高會九夫人。首座萱花百二春。共說東韓遐筭獨。遽聞南極壽星淪。䟽封崇秩恩光大。累享全城孝道純。哀挽題詩還欲賀。諸孫七十送靈輴。</text>
<title>入西原境 丁未</title>,<text>一麾迢遆入西原。籬落蕭條問幾存。村路日遲禽語亂。河橋氷冸水流渾。華堂欄檻凌霄逈。綺席笙歌向夕喧。嬴得慈顔歡意足。此生隨處感君恩。</text>
<title>次洪羣玉 千璟 獻壽席韻 號盤桓</title>,<text>春萱八十一堂中。鼓笛喧喧沸晩空。歌詠還慚謝康樂。親朋幸遇郭林宗。只緣惠好過臨遠。更覺衰遲臭味同。莫恠當筵狂態足。肎將今日換三公。</text>
<title>次沈仲悟韻</title>,<text>交道由來不押肩。暮年心事轉依然。相逢鈴閣深秋後。共對匡床數日連。大谷雲沈藏老月。塔山霜落響寒泉。不妨聯袂窮幽賞。觸目林巒捴可憐。</text>
<title>壽席次宋佐郞 仁及 擇之韻 二首</title>,<text>昨夕傳聞國慶新。太醫不用議甘陳。孤臣但切無從涕。諸客皆爲獻賀人。聖壽共祁龜鶴筭。萱花難老八千春。今辰喜氣君看取。萊▣堂前雪滿巾。洛下年年今夕會。此來追憶已成陳。金貂滿座升堂客。玉樹盈庭舞𥚖人。海筭添籌逾萬歲。仙桃結子又千春。西原樂事還如舊。忘却尊前醉倒巾。</text>
<title>丁未重陽。敬次亞使成歡丹邱韻。卽席口占。</title>,<text>世事悠悠百不關。置身端合惠夷間。半生形役空搔首。五馬榮光亦汗顔。幸値佳辰逢好客。羞將白髮對靑山。諸公應解無窮意。萬壽樽邊舞袖斑。</text>
<title>次熊天使 化 漢江韻</title>,<text>紫鳳新從天上迴。金門乍掇侍臣枚。同舟幸作登龍客。揮翰偏驚倚馬才。小艇爭收漁網集。長風時送遠帆來。怱怱歸騎斜陽路。可惜襟懷不盡開。</text>
<title>又次蚕頭韻</title>,<text>翠壁千尋俯碧流。仙舟移棹鏡中遊。江山有待因人勝。鷗鷺多情近客浮。芳草暖烟迷栗島。晩風驚浪起蘋洲。他時嘉樹應長憶。繪事須歸顧虎頭。</text>
<title>挽完陽府院君李驪叟 忠元 元夫</title>,<text>妙齡才藝出天性。銀榜傳呼第一名。栢府威風凜霜雪。桐鄕遺愛頌神明。淸貧舊業甁無粟。扈聖殊勳鼎有銘。同閈少年今白髮。此生那得更薰香。</text>
<title>癸丑九日。訪車萬里別業。錄奉近軆一律索和。</title>,<text>蕭然茅屋近靑山。烏几藜床晝掩關。籬畔黃花香艶艶。窓前流水響潺潺。佳辰正値重陽節。來客都忘五馬還。堪笑王公不解事。白衣何似共斟歡。</text>
<title>松都同僚四壯元契會宴。得花谷尋芳題。甲寅爲留守。號西湖。公乃己卯式年狀元。</title>,<text>松都形勝五冠南。翠壁粧紅倒玉潭。數子恩榮俱第一。老人僥倖亦同參。僚筵邂逅眞奇遇。好事流傳作美談。最是賢祠遺躅在。滿庭芳草綠毶毶。右春滿月懷古 雲麓李時禎衛中。庚子別試壯元經歷。一片荒㙜古道傍。薄雲秋色帶斜陽。麗朝往事今何問。幕府來參亦不量。龍首山爲龍首會。壯元公對狀元郞。寮筵且盡奇逢樂。不用登臨更斷腸。右秋知足聞鐘 晩村尹英賢彦聖。戊子生員壯元都事。回魁僚席會蛇龍。盛事如今幸到儂。暇日風流酬暮景。有時雲卧聽晨鐘。須將吾道留深省。且向禪家起放慵。一夜玄威增氣像。朝來海上玉千峯。右冬朴淵瀑布 滄洲車雲輅萬里。癸未謁聖壯元敎授。懸流千尺倒空靑。上下龍宮隱石屛。雲錦機頭濯氷雪。玉河津畔闘雷霆。從知夏瀑兼春瀑。誰遣魁星對酒星。四箇官僚皆第一。奇逢吾欲問山靈。右夏</text>
<title>許知事 功彦 挽</title>,<text>陽川家學世爭推。詩禮庭前有此兒。幸托龍門成邂逅。幷登雲路任委蛇。晨趍校局疑爭訟。夜對金床捧賜巵。末路交情翻覆手。歲寒心事後凋姿。盈車積謗君何病。懸鑑恢公我自知。夙抱沈疴應是命。新登勳籍奈長辭。封章懇懇今亡矣。天意茫茫欲問之。絃斷匣琴塵寂寞。霜殘花塢菊離披。寒宵有淚空盈頰。淸漢無由哭送輀。欲向花潭尋舊躅。歸魂倘許夢相隨。</text>
<title>僧伽寺。次見吉有懷四詠韻。乙亥</title>,<text>踈夢初迴古殿邃。獨抱寒衾倦不起。西峯落月正微茫。遙憶故人雲山裏。窓間啼鳥亦何情。聲聲喚出愁人思。右曉春花亂發春山裏。此時憶君情何似。天邊征鴈無迴翮。欲寄音信更誰倚。還憑小枕成午夢。片時歸魂空萬里。右晝古寺鐘殘生夕霧。落日晻晻山色暮。相思美人在何處。萬水千山不可度。黃昏獨立無人見。歸雲漠漠山前路。右夕懸燈古塔僧初散。斜倚寒窓到夜半。多情新月上雲衢。分照兩地相思恨。佳期迢遞心如結。謾敎離腸九迴斷。右夜</text>
<title>送友贈詩</title>,<text>憶昨終南汝會宅。與君此時初相識。把臂休論舊義篤。啣杯且有新知樂。春來一會亦難得。况乃蠻鄕地之角。聚散無常安可測。中路相違未始度。素書時因北來客。莫道山河千里隔。</text>
<title>滿月懷古[李時楨]</title>,<text>一片荒臺古道傍。薄雲秋色帶斜陽。麗朝往事今何問。幕府來參亦不量。龍首山爲龍首會。壯元公對壯元郞。寮筵且盡奇逢樂。莫用登臨更斷膓。																	右雲麓李時楨衛中經歷</text>
<title>知足聞鐘[尹英賢]</title>,<text>四魁僚席會蛇龍。盛事如今幸到儂。暇日風流酬暮景。有時雲卧聽晨鐘。須將吾道留深省。且向禪家起放慵。一夜玄威增氣象。朝來海上玉千峯。											右晩村尹英賢彦聖都事</text>
<title>朴淵觀瀑[車雲輅]</title>,<text>懸流千尺倒空靑。上下龍宮隱石屛。雲錦機頭濯氷雪。玉河津畔闘雷霆。從知夏瀑兼春瀑。誰見魁星對酒星。四箇官僚皆第一。奇逢吾欲問山靈。																	右滄洲車雲輅萬里敎授</text>
<title>花谷尋芳[洪履祥]</title>,<text>松都形勝五冠南。翠壁紅粧倒玉潭。數子恩榮俱第一。老夫僥倖亦同參。僚筵邂逅眞奇遇。好事流傳作美談。最是賢祠遺躅在。滿庭芳草綠毶毶。											右西湖洪履祥元禮留守</text>
<title>慶壽宴席上。次沈一松韻。二首 [韓浚謙]</title>,<text>書云五福孟三尊。有一猶難况幷存。自是高門多積慶。更看雙璧荷殊恩。華筵迭暎黃金帶。壽席初開白玉樽。太史明朝應報異。夜來南極老星繁。					大夫行裏八旬尊。終古人間幾箇存。盛世重年新進秩。名家宿德最承恩。榮深黃髮輝卿月。樂極朱輪擁壽樽。他日龍眠猶勝迹。季郞身上彩衣繁。					柳川韓浚謙</text>
<title>挽章[李恒福]</title>,<text>衰年纔過六旬強。舊友如今半在亡。我偶得差慰意。君先去世益摧腸。東西分占江湖興。風月俱爲嘯傲郞。此事人間難傡美。天憎雙鳥對翺翔。					領議政鰲城府院君李恒福</text>
<title>挽章[李廷龜]</title>,<text>模範高名自布衣。壯元聲價動宸闈。早知雅量同夷險。方信危道免是非。兩代遭逢留國乘。暮年心事掩郊扉。人生百歲誰無死。深羡吾君得所歸。					經術詞華早致身。雍容風裁暎簪紳。當時進退閑淸議。他日論思憶舊臣。畿輔謾留三載化。江湖纔卜一年春。晨坐宿草交遊盡。雪裏孤齋淚滿巾。											大提學李廷龜</text>
<title>挽章[沈喜壽]</title>,<text>詞章經術鹿鳴賓。黃冠魁星玉殿春。何處得來端雅士。同朝甚喜善良人。久登㙜舘謀猷正。晩躡方州政化仁。荀氏八龍纔减二。哀榮前後冠簪紳。					遭際明時學士宗。講筵敷奏氣雍容。先朝眷注天顔悅。當代褒嘉御墨濃。暫醉奉常知味酒。還聞長樂隔城鐘。恩深歸賵全終始。新隴高陽議政封。					杏村當日幾門生。性敏難兼好學誠。博約功深無躐等。聖賢階峻有前程。尙平婚嫁年來畢。仲統園林病後成。月犯少微朝野痛。滿城蘭玉振家聲。											左議政沈喜壽</text>
<title>貞敬夫人安東金氏挽[沈喜壽]</title>,<text>憶曾頻忝壽親筵。隆養皆稱主饋賢。照座鳳凰愉色溢。滿庭蘭玉舞衣鮮。人間福德千家頌。地上神仙萬口傳。豈料如今遆降割。偏敎諸子叫蒼天。					左議政沈喜壽</text>
