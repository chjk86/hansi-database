<title>輓章[判書李山海]</title>,<text>南極祥光動璧躔。名山淑氣孕蜿蟺。垂帷積學三冬富。倒海雄詞萬口傳。姓字巍登金榜眼。聲華藉甚布衣前。鑾坡儤直慚糠粃。雲路飛騰略後先。大義尙同寧復問。中心無逆擬彌堅。城東別語還成訣。嶺外音書又隔年。白首更難重會合。黃泉能了舊因緣。滿城車蓋親知少。街路西風倍惘然。</text>
<title>輓章[判書鄭琢]</title>,<text>山立金聲間世姿。瞻聆猶足起歆噫。立言可是垂千載。利器終須整一時。德範在人眞不滅。高標絶代孰堪追。百年懷抱空綿邈。緬想端令志士悲。</text>
<title>輓章[知事洪聖民]</title>,<text>臨離曾問重逢日。未久歸來公答云。人事易乖雲樹隔。歲行纔轉死生分。耳猶言在難尋迹。篋尙書留只揖芬。一哭未通千里外。登樓徒自送斜曛。</text>
<title>輓章[判書柳成龍]</title>,<text>浮世紛紛謾自疑。公心終始任安危。忠如淸獻當朝日。勇似錢樞乞退時。三畝有桑餘舊業。百年傳緖望諸兒。從今忍踏西門路。衰草寒煙不盡悲。</text>
<title>輓章[郡守權春蘭]</title>,<text>凾丈從容久。平生景仰高。開懷無倦色。誘掖不辭勞。吾黨歸依重。斯文厄會遭。羣疑今滿腹。天地首空搔。</text>
<title>輓章[參奉權宇]</title>,<text>未了經綸望。空歌殄瘁篇。蒼生如失怙。當宁惻名賢。盛業傳靑簡。餘香冷舊編。栢潭風雪後。寒翠尙蒼然。</text>
<title>輓章[佐郞鄭士信]</title>,<text>小子將安仗。東南問氣收。天生如有意。世道竟無由。夙負匡時望。爰膺夢弼求。英聲騰帝里。俊彩動神州。苞羽欣爭覩。靈文賀敍疇。銀臺兼玉署。栢府與蓬丘。炳炳功名煥。恢恢器業優。論思承睿想。綸綍贊皇猷。節按忠淸路。民興蔽芾謳。巖廊須碩輔。帷幄竚賢儔。出入專咸係。行藏否泰攸。方期巨川楫。難測太行輈。協力思調劑。分門競比周。吹毛人事巧。成錦世情媮。鷹擊鸞凰去。霜摧蕙茝幽。公之按湖日。李潑居憂在南平。公以非素交而不通問。潑恨之。後効公爲沈義謙門客。其隉誣甚矣。公平生杜門不出。未嘗與人交遊。況沈之登第。在公已入玉堂之後。乃反附托於沈耶。今以是而爲題目。千萬不近。人莫不憤之。 羣飛方好好。洪量自休休。隱約林中樂。婆娑物外遊。寧知魔作祟。詎意命窮籌。一疾天遄奪。千秋恨轉悠。山頹士林慟。柱圮廟堂憂。生忝鄕閭末。衣曾黨塾摳。提撕警昏懦。湔袚滌愆尤。期我前途遠。敦余學業修。已蒙恩繾綣。況荷附葭莩。洛邸驚初訃。炎程滯幾郵。擧扶移簀未。飯含護喪不。長痛幽明隔。平生憾恨留。今來又局限。慟哭永增惆。莫執阡南紼。旋催漢北舟。烏情誠切急。鶴髮願綢繆。爲養奔忙際。臨岐悵惘頭。遲遲行且邁。悄悄歲將遒。雨暗寒蛩夜。山空落木秋。遙裁薤露曲。回首涕橫流。</text>
<title>輓章[判決事裵三益]</title>,<text>人物超三代。文章軼漢唐。一時爭嘆賞。半世任翺翔。經幄論思地。湖堂翰墨場。班行瞻氣像。道路望輝光。敎育成多士。澄淸化兩方。恩波及泉壤。惠澤被桑鄕。聖眷逢千載。沈痾臥一床。水邊連卜築。林下共倘佯。歲月嗟遲暮。川原隔渺茫。深期今已矣。千里淚沾裳。</text>
<title>竹山東深字韻 是夜甚風雨</title>,<text>客枕破鄕夢。五更風雨深。數聲南去雁。千里北歸心。</text>
<title>夜臥口號</title>,<text>萬籟作秋聲。中宵響虛壑。家山一片夢。起來望寥廓。</text>
<title>新昌東軒卽事 二絶</title>,<text>漏盡殘星夜。鷄鳴曙色初。一壇叢竹露。寒韻滴來疏。霽旭昇靑嶂。遙空散紫霞。小闌山影裏。嵐翠滿簾斜。</text>
<title>登拱北亭</title>,<text>幾日離丹闕。通宵戀主情。秋天千里眼。曉色上高亭。</text>
<title>樓巖。遇崔黃澗之屛。鎭邦同宿。</title>,<text>秋月半虛壁。與君相枕眠。明宵兩地夢。同繞一江煙。</text>
<title>樓巖發船</title>,<text>曙色分江面。歸帆破宿雲。舟人還促棹。千里爲思君。</text>
<title>月落灘</title>,<text>月落流名久。開船第一灘。驚波如激箭。風沫灑衣寒。</text>
<title>葛項灘</title>,<text>前頭風浪起。孤棹客心驚。却羡耕雲叟。朝陽帶犢行。</text>
<title>辭退若無灘</title>,<text>佳名感寸懷。倚棹更徘徊。何日收身去。紛華付一咍。</text>
<title>磨虛灘</title>,<text>狠石障狂瀾。驚雷殷半天。平生肝膽大。到此未悠然。</text>
<title>碧波津珍島江亭。次金沖庵韻。</title>,<text>嶺海孤蹤遠。乾坤一葉浮。欲尋蓬島去。歸興正悠悠。</text>
<title>敬次先生韻。寄謝挹淸亭。烏川金上舍愼仲亭也。以先生韻求續。</title>,<text>望山可愛淸凉山。孤標最夐絶。精華刮人眼。凌霄照勁骨。迎風紋瀾動溪面。霽靄吹林末。須識沂上趣。天機自圓活。蒔花土脈解膏雨。花卉含春心。子欲取英蘂。要使本根深。種蔬辛勤護薑葵。恐有蓬艾妨。夢不踏牛羊。閑歌傲鯉魴。</text>
<title>書贈寶仁</title>,<text>孤迹千峯月。閑心一杖藜。休從塵土裏。苦索病人題。</text>
<title>答具生員敬伯</title>,<text>村以夢爲號。主人長閑眠。三山與五嶽。高枕獨遊仙。</text>
<title>寄鄕友</title>,<text>病作城中客。吟懷嶺外春。花邊同醉意。遙報鶴峯人。</text>
<title>銀臺入直。寄崔參知景肅。亦於騎曹入直</title>,<text>南岳靑眉老。東岡白首翁。相思一枕夢。玉闕五更鍾。</text>
<title>又用前韻</title>,<text>絶壑吟詩伴。寒窓止酒翁。淸歡隔仙禁。長夜數殘鍾。</text>
<title>次書智暹卷 二首</title>,<text>病夢驚春榻。飛笻下鶴峯。溪雲一聚散。幾月更過從。煙霞隨處處。山水過年年。愧我塵途裡。光陰雴滿顚。</text>
<title>足鄭松江季涵 澈 句 有二句寄示故足之</title>,<text>嶺湖雖隔路。松栢本同心。季涵 兩地長天月。風期夢裡尋。景瑞</text>
<title>潭舍。答金彦遇 富弼 韻。彦遇號後凋堂</title>,<text>磯上觀魚罷。岩間斲藥歸。床頭晦庵集。齎志玩遺辭。</text>
<title>次柳而見 成龍 韻。題石手僧軸。而見號西厓</title>,<text>山海千年迹。英雄永世名。流傳皆汝手。須削萬岩平。</text>
<title>答趙奉化士敬 穆號月川</title>,<text>幸免斧斤侵。無令朝晝梏。謨訓炳日星。誠明須致曲。</text>
<title>自靑川。遊葩串仙遊洞。</title>,<text>巖空苔蘚老。舊日龍遊臺。千年怳如昨。隱隱聞風雷。右龍遊巖美名感客懷。仙翁何處留。雲駢杳無見。歲月三千秋。右留仙臺嶄巖萬丈峯。永鎭神仙區。萬古屹不動。變滅看浮漚。右葩串盤陀主峯白石皓平鋪。中折涵澄泓。列坐鬧絲竹。幽夢驚蚪龍。右盤石臨流結綺寮。影蘸神蛟窟。睡起月滿山。灘聲浣塵聒。右造泡杜臺名足一咍。本無何用觀。禪家恣誑誘。一笑轟岩巒。右寺西觀空臺蘭若小如斗。規模雲表岑。冷風一聲磬。逈絶難追尋。右北葩串小寺溪流泝復上。洞府藏山阿。斜陽一閑笛。嫋嫋縈明霞。右仙遊洞假名不近眞。改號復何爲。要令百步威。晝日驚狐狸。右虎巖 舊名獅子。不相近故改之。空岩寶玉氣。瑞彩騰成虹。草木儘被光。萬丈浮晴空。右虹巖觀碁日未午。手中斧柯折。回看舊墟里。碧草春埋沒。右玉扄巖題名報千古。大字輝星辰。浩歌獨歸來。乾坤沂上春。右詠歸巖 同遊人幷題名澄潭據上游。飛瀑垂天末。恨未窮靈源。雪裏洗塵骨。右鷰潭 未及往觀紋漪洗更洗。如雪復如玉。盤滕獨支頤。閑眠忘日夕。右第一盤石履舃恐汚塵。白白光輝晶。一坐不成起。手弄淸溪聲。右第二盤石蒼苔亦難染。落蘂飄未住。老子興不淺。折花以爲舞。右第三盤石愈出更愈奇。瑩滑難著脚。疑有異人來。却問峯頭鶴。右第四盤石客心苦欲歸。奈此天成蕝。龍腰捻一聲。蒼崖新竹裂。右第五盤石仇池亦羞此。雪浪那可方。須趁夜深來。皓月和淸光。右第六盤石</text>
<title>太平樓次韻 二首</title>,<text>開簾俯虛碧。骨冷吟寒翠。一團坐上春。和氣熏人醉。襟懷出宇宙。文彩騰奎璧。擧手謝時人。本是緱山客。</text>
<title>送鄭修撰子精</title>,<text>傷心西澗濱。無復人如玉。慟哭過山陽。悽風韻喬木。西澗金舜擧</text>
<title>次贈垣隱山人</title>,<text>山頭一竹聲。山下千岩響。行擕玉溪月。直到瑤峯上。</text>
<title>次書戒禪軸 二首</title>,<text>憶昨凌風翮。飛飜玉宇秋。今朝小窓夢。鶯鷰喚新愁。病起松堂晩。僧來小白山。還思武陵老。揮淚五雲間。武陵國望峯詩云。國望峯頭望京國。長安不見見龍門。龍門西畔五雲起。白髮孤臣雙淚痕。</text>
<title>徐同年鎭之 崦 蓮堂求和</title>,<text>病吟塵土阻遊攀。矯首歸雲意未闌。三十五篇詩句裏。依然親見九龍山。</text>
<title>夜聞隣舍笙歌爭沸</title>,<text>艶歌聲沸月明中。俠客良宵宴會同。堪笑旅窓燈半壁。一床黃卷五更鍾。</text>
<title>淸涼僧玉澄求詩</title>,<text>月滿蓮宮五夜鍾。少年燈火費心功。只今雲壑空歸夢。慙愧風塵一病翁。</text>
<title>答李俊秀 光俊。 書其尾。</title>,<text>氷壑淸風徹骨寒。人間熱惱隔仙山。病窓夜夜南飛夢。幾繞閑雲太乙壇。公所居義城縣。有氷山。六月常沍。</text>
<title>燕尋古壘。一去不返。</title>,<text>初尋古疊虛簷底。寂寞塵窠罥網虫。華屋滿城深晝景。一回飛去更無蹤。</text>
<title>次退溪先生天淵臺韻 金判官伯榮。自鄕來說先生詩云。載得孤舟送君去。笛聲遙在有無中。</title>,<text>落日孤舟一笛風。岸邊山色爛晴空。白雲界破虛明路。人向滄洲縹緲中。</text>
<title>次眠字韻</title>,<text>自愛晴沙碧水邊。垂綸閑與鷺鷗眠。覺來不解靑山暮。風擺蘆花雪滿天。</text>
<title>雁</title>,<text>風裏斜行斷復連。數聲淸徹白雲邊。岱門霜雪知多少。飛向衡陽萬里天。</text>
<title>次友人韻</title>,<text>萬片飄零拍醉盃。休誇隱逸歲寒開。君看聳壑風霜面。不管人間歲月催。</text>
<title>次金博士舜擧入元韻 號芝山</title>,<text>南望關山不見家。風塵無奈客愁何。每將歸興成虛算。鏡裏新添白髮多。附舜擧詩入城三日寄人家。旋貸蒭糧恨若何。只有故人同此味。請君相貸勿嫌多。天寒遠客倍思家。內翰淸痾問若何。更爲鄭生傳小簡。知君鄕思此時多。</text>
<title>次權章仲韻</title>,<text>梅花落盡菊花殘。故國風光幾想看。江上歸舟猶未理。雁聲空度嶺雲寒。斗室隈巖草蓋殘。望中眞作畫圖看。主人自領煙霞趣。獨倚溪聲夜月寒。雲階閣雪錦苔殘。松壑層陰對靜看。更覺淸冷吹爽骨。數間軒竹籟生寒。</text>
<title>答南秀才仲成致利書 後改字義仲</title>,<text>數年塵土夢煙霞。聞說高蹤駐薜蘿。安得澗泉同洗耳。白雲閑聽紫芝歌。</text>
<title>贈成奉敎德久 壽益</title>,<text>生情幾憶子安公。夢裏相隨覺已空。山影滿庭人寂寂。隔簾風送落花紅。</text>
<title>寄鄭正字子精</title>,<text>一道冷然瀉澗泉。雨餘松壑漲雲煙。靜來手滴梅梢露。點得羲經第幾編。</text>
<title>送金舜擧赴龍宮任</title>,<text>龍頭名勝啓湖邊。飛鶩齊霞水共天。塵土客窓千里夢。滿江風月釣魚船。龍頭縣勝地。欲卜菟裘。故寄懷耳。</text>
<title>月下笙歌</title>,<text>月下笙歌沸半空。貴遊羅綺賞春風。九重昨日絲綸下。萬戶飢荒軫聖衷。</text>
<title>庭草</title>,<text>庭心細草綠滋茸。一任春天雨露濛。苦語兒曹休踐躪。化工生意自無窮。</text>
<title>夜吟</title>,<text>獨夜冥冥欲二更。病中欹枕睡難成。怪來滿室浮虛白。影射晴窓皎月明。靑燈半壁明還翳。客夢中宵寐復驚。消息南州頻側耳。白雲天末斷鴻聲。是時。舍弟心證危苦。未聞消息。</text>
<title>平澤東軒夜坐</title>,<text>紅燭燒殘夜漏長。困來文簿苦相妨。小軒灝氣秋蕭爽。絶愛庭心白菊香。</text>
<title>紅上串</title>,<text>一雙歸雁海天寒。遠沒秋光縹緲間。自笑驛程塵惱甚。白雲回首釣磯閑。</text>
<title>申菴山。展謁先祖府院君塋。</title>,<text>松楸鬱律是申菴。墓表曾傳政府御。十世聞孫來展禮。西風霜露意難堪。</text>
<title>瑞山道中。東望伽倻山。</title>,<text>伽倻積翠浮層空。萬疊白雲迷洞壑。欲尋仙路杳無蹤。那得天風駕笙鶴。</text>
<title>寶院道中</title>,<text>歇馬溪邊晝景凉。連原草色帶新霜。雁聲遙向南天去。惹却愁人寸寸腸。時隔病象消息</text>
<title>晩踰磨峴</title>,<text>朝踰陶峴午磨峴。此地來經多險艱。五十四州纔半路。前頭幾水幾層巒。</text>
<title>鑑古樓</title>,<text>五百邦基運一遒。濟王曾不戒盤遊。須知聖代留深鑑。故國靑山敞碧樓。</text>
<title>舟渡杜鵑津 俗云接東津</title>,<text>杜鵑院下杜鵑津。落日孤舟愁殺人。三峽兩川疑舊境。冤聲啼罷幾年春。</text>
<title>報恩途中。望俗離山。</title>,<text>萬疊峯巒出半空。塵蹤欲往逈無從。誰傾三派臺中水。洗盡人間軟土紅。</text>
<title>送金正郞 命元 以冬至書狀官朝明</title>,<text>日下白雲飛華岳。天邊雙雁集龍灣。對床夜雨西風裏。夢作高堂彩舞歡。時公之兄牧義州孤竹淸祠欽義烈。令威古柱訪仙遊。客程快眼開何處。萬里城頭望海樓。周王禮樂儀文盛。禹服山河表裏雄。不用悲歌惜離別。大平文軌一家中。</text>
<title>見李司畜 恒上命薦六行俱備之人。銓曹以公及金範，韓修，成運，南彦經，林薰。後以玉堂箚。幷召曺植。公受是職。引對之後。有超秩之敎。</title>,<text>治朝徵辟七人賢。公與南冥最在先。獨詣不煩文字究。淸超眞脫世絲牽。再扣高門一拜庭。煙霞眉宇鬢猶靑。灑然滿座淸風起。喚却凡夫醉夢醒。</text>
<title>宿豆毛浦</title>,<text>一年哀淚著殘荊。此日承恩始出城。秪爲九重違逸豫。客窓無夢度寒更。</text>
<title>憶亡弟</title>,<text>呑聲忽隔三時遠。解手曾經四載餘。此去擬將尋舊會。幽明路阻痛何如。悒悒南歸寸寸腸。臨風血淚自成行。到頭霜露增悽咽。夜雨何人共對床。</text>
<title>楮子島</title>,<text>蒼然絶島面幾尺。鵬沒波濤鶱一翮。仙源疑向此中藏。流水桃花杳無迹。</text>
<title>宿廣陵</title>,<text>歸帆影落暝雲飛。江上人家白板扉。試借閑堂成夜宿。半窓眉月夢依依。</text>
<title>審玉體平復後放船</title>,<text>只一程頭再繫船。病臣心懇豈徒然。今朝始放南歸棹。萬里淸江漾碧漣。</text>
<title>隣生賦惜春。一則惜時。一則嘆老。故依韻。</title>,<text>感時憐老各精神。句裏都無一點塵。莫用悲吟惜流景。明年花柳更靑春。</text>
<title>追寄孫正字德裕 英濟 謾日本僧南行。</title>,<text>袖拂䒧香曉出城。故山千里隔遙程。客窓夜夜催歸夢。明月梨花杜宇聲。</text>
<title>湖堂酬辛君望 應時 韻</title>,<text>快眼遙臨碧水潯。小軒潚灑豁塵襟。暝陰認得漁家近。一縷晴煙生遠林。世外煙霞白玉寮。群仙佳會屬良宵。臨池細酌酬春勝。滿衣紅裳淚未銷。紅裳指蓮花</text>
<title>湖堂餞李典翰季眞 後白， 奇舍人明彦 大升 李校理汝受 山海 以遠接使從事官。赴龍灣。適病不赴。因復用潯字韻寄意。</title>,<text>文瀾誰敢測涯潯。氷玉精神雪月襟。好是羽儀關右路。共驚鸞鳳峙瓊林。</text>
<title>答高城尹生希福書</title>,<text>曾聞仙浦名三日。四字丹書照海明。安得長風破鯨浪。彩雲深處訪蓬瀛。</text>
<title>踰伐兒峴</title>,<text>淸溪曲曲路橫斜。山野蕭然趣自多。更覺輕香來擁鼻。馬頭千樹落松花。</text>
<title>渡迷潭</title>,<text>細雨輕篙泝碧江。臥看山色滿蓬窓。風塵十載今歸去。堪愧煙波白鳥雙。江雨晴時日脚斜。兩邊山影倒滄波。漁翁罷釣歸來晩。抱滕苔巖曬短簑。</text>
<title>踰鳥嶺</title>,<text>旅愁京洛幾年春。過嶺如今發興新。自從踏得鄕關土。草樹相看亦故人。</text>
<title>新院遇辛聞慶 湍</title>,<text>炎風客路困塵沙。暫缷征鞍野店家。忽有熊軒來款戶。相逢一笑對煙霞。</text>
<title>答鄭廷器 璉</title>,<text>十年桑榟客初回。忽有人隨舊雨來。雲屋對床山影裏。一樽贏得好懷開。</text>
<title>宣城途中。望淸涼山。</title>,<text>十二峯巒望裏明。少年曾此讀書生。如今苦被名韁縳。羞向山靈話舊情。</text>
<title>道灘 胡灘改以今名</title>,<text>淵源混混不曾休。萬古乾坤一帶流。却憶先師川上嘆。孤舟落日意悠悠。</text>
<title>雲滿灘 故贊成李長坤之家在灘畔</title>,<text>月滿靑山雲滿江。誰家丹碧閉虛窓。百年金谷無尋處。獨有煙波白鳥雙。</text>
<title>驪州鵲灘</title>,<text>淸心樓上夢初驚。鵲瀨秋風一舸輕。遶岸靑山新畫出。曉天眞作鏡中行。</text>
<title>楊花項灘</title>,<text>碧瀨中分大野頭。楊花村落逈淸幽。從今擬作重遊計。飛絮春風雪滿舟。</text>
<title>蘇若木灘</title>,<text>楊花灘下蘇灘闊。短棹行衝潑綠油。一十年前凡幾過。沙鷗應笑白渾頭。</text>
<title>犁山</title>,<text>碧山何事號耕犁。定有高人結雅樓。應笑孤舟江上客。問津迷却路東西。</text>
<title>長灘卽事</title>,<text>沿泝還愁道路長。佳人宛在水中央。岸芷汀蘭晴藹藹。好風吹送晩來香。</text>
<title>遇知灘</title>,<text>玉鏡澄灘日影涵。中流捍索劈煙嵐。前頭漸覺長安近。客意那堪遶嶺南。</text>
<title>舊挹灘</title>,<text>舊挹淸流解濯纓。當時卓犖丈夫情。自從塵土蒙頭面。獨立灘頭愧美名。</text>
<title>寄題金富儀愼仲挹淸亭。次退溪先生韻。亭望淸凉山。故取以名之。</title>,<text>山雲泚翠溪涵影。宇宙蕭然一草堂。塵世謾勞趨熱惱。主人心地獨淸涼。</text>
<title>答金愼仲</title>,<text>風塵夢落碧溪煙。玉友淸歡水竹前。秋雨數聲蝴蝶散。嶺雲南望意茫然。</text>
<title>送吉州牧使</title>,<text>廟堂經略日無遑。陰雨詩中策慮長。却輟栢臺簪筆彦。銀章虎竹鎭窮荒。從容兵甲運心胸。誰識書生膽氣雄。袖中數尺蛟龍劍。擬踏陰山雪萬峯。</text>
<title>到樂生驛</title>,<text>下馬還須問驛名。頹垣破礎感懷生。聖君恩化淪遐邇。竚見從今樂大平。</text>
<title>龍仁東軒</title>,<text>寥落官軒樹影中。滿池荷蓋裊香風。客來捲箔斜陽裏。一面雲山紫翠重。</text>
<title>車掛嶺</title>,<text>滿山嵐翠濕征鞍。絶頂登攀縱眼看。萬里天風吹雨袖。却疑霄漢馭靑鸞。</text>
<title>仁濟院</title>,<text>出沒溪霏境落幽。背山橫橫小紅樓。白雲萬壑三更月。笙鶴應占夜夜遊。</text>
<title>石橋院</title>,<text>石橋隈畔樹陰浮。日暮靑嵐鎖院幽。身在湖雲千里外。鳳城回首惹羈愁。</text>
<title>橫塘略彴</title>,<text>小彴橫塘獨步時。不容塵客竝徘徊。主人會意知多少。只待澄霄好月來。</text>
<title>池上百日紅是花百日而謝。故得名。北方所少傍有碧竹。</title>,<text>出墻紅艶爛如霞。莫向春花謾自多。那似此君高節義。寒林雪月影交加。</text>
<title>茂朱裳山</title>,<text>層峯如畫入雲堆。擬向山前快眼開。官路却從山後轉。洞仙應厭俗人來。</text>
<title>望鎭安馬耳峯 縣有山。兩峯對聳銳甚。太宗名以馬耳。</title>,<text>葵首分明兩圭玉。侯公端可任携擎。列眞夜夜朝天處。笙鳳依然上紫淸。</text>
<title>踰長水栗峴禿峴</title>,<text>栗嶺參天雲一朶。前途禿峴復蒼然。霜楓澗壑添羈恨。孤負秋光此一年。</text>
<title>過南原宿星峴</title>,<text>吟鞍獨度宿星危。北望頭流縹氣垂。千載孤雲應解我。倘容飆馭竝相隨。</text>
<title>過南原雲梯院</title>,<text>當年鶴骨沖霄處。幾片靑雲散作梯。人去空留荒院古。碧峯紅樹小溪西。</text>
<title>順天鳩峴</title>,<text>巉嵓峻嶺挿丹霄。路鑿金牛戞斗杓。五十四州俱眼底。西南一碧海天遙。</text>
<title>順天疊峴</title>,<text>巨嶺層巒日未斜。關河客路走天涯。細風溪壑淸香裊。幾朶馬頭山菊花。</text>
<title>興陽入公菴</title>,<text>入公寺住小靑山。鍾磬聲搖紫靄間。應有厖眉閑長老。小堂深掩白雲開。</text>
<title>寶城赤地寺</title>,<text>岧嶢鷲嶺隱龍宮。門對滄溟一望通。應有道人留傑句。天香桂子落秋風。</text>
<title>兆陽水南峴</title>,<text>曾數湖南第一艱。中天馬峴路回盤。豈知海右關山峻。正似捫參蜀道難。</text>
<title>寶城福城縣溪邊午餉</title>,<text>福城南畔小溪邊。紅葉秋光弄紫煙。惆悵驛塵深沒馬。勝遊難答好山川。</text>
<title>曉過寶城柳嶺</title>,<text>曉山霏露不禁淸。鞍馬行穿彩靄明。最是客程腸寸斷。西風霜葉滿林聲。</text>
<title>長興蟹嶺</title>,<text>行趁朝暉上蟹巒。秋光處處錦斑斕。何妨逐路探風景。無數靑山擁馬鞍。</text>
<title>過長興南面眠峴</title>,<text>穩跨靑驢晝日眠。古人風致碧山巓。五更霧露衝星去。半枕邯鄲夢未圓。</text>
<title>以長興民人等所訴。往檢海岸災傷。</title>,<text>馬頭呼叫苦哀憐。爲向山坪與蟹田。風雨旱蝗禾稼盡。生民那得免顚連。</text>
<title>綾城梨陽院 綾城。乃貫鄕。</title>,<text>鄕國山河面勢幽。寒雲落日客登樓。故家桑榟尋無處。淚滴連珠萬樹秋。連珠。山名。</text>
<title>綾城猪峴</title>,<text>雨晴巖壑絶纖埃。石路縈雲百轉廻。積步莫嫌艱寸寸。登來一望入紘恢。</text>
<title>同福鹿山</title>,<text>奇峯立立暎丹霞。不數屛風九疊多。秋雨洗來新畫出。白雲何處德公家。</text>
<title>昌平油芚峴</title>,<text>半嶺斜陽一抹紅。征鞍影沒亂雲中。霜風好事能如許。粧點秋光淡復濃。</text>
<title>潭陽五里院</title>,<text>居停偶似故鄕名。客路聞來別有情。想得家園秋欲暮。滿山紅葉夕陽明。鄕家有院。名曰五里。</text>
<title>玉泉途中。望黑石山。</title>,<text>山後經來未見奇。山前回首轉逶迤。人生表裏須通透。莫使人看作兩姿。</text>
<title>碧波津放舟</title>,<text>梅角聲吹海霧中。魚龍休怪客心雄。從今擬截滄溟去。搗盡羣妖窟穴空。</text>
<title>駟精峯 智歷山場內點馬館西南。有峯奇秀。名之以駟精。</title>,<text>天駟垂精降駿龍。隨風落地化雲峯。月明海島三更夜。萬丈晴虹射碧空。</text>
<title>場內路下。有老松一株。霜楓爛然纏繞。</title>,<text>髯翁偉量本非常。肯較殘楓巧作粧。畢竟霜風都掃盡。依然直立聳雲長。</text>
<title>過珍島窟峴</title>,<text>鴻荒未有人煙處。遮斷塵凡第幾重。官道只今通絶頂。瀛壺都入版圖中。</text>
<title>過津島上窟峯</title>,<text>白巖丹壁照秋空。日染霜楓錦繡紅。滿地雲霞迷去路。洞天何處羽仙宮。</text>
<title>珍島鹿津院</title>,<text>津亭獨坐望潮頭。雪屋銀山卷地浮。北岳山靈還好事。亂雲驅雨暗長洲。</text>
<title>渡鹿津</title>,<text>占風五兩自飄揚。鹿角從來險莫量。寄語舟師休懊惱。人間何啻萬瞿塘。</text>
<title>過密蜂串冶浦</title>,<text>蜂串冶汀相對處。閑原茂草不知春。海山作使眞堪笑。料理桃源遠世人。</text>
<title>過大小鞍岾</title>,<text>絶島橫崗號馬鞍。當時勝迹想漫漫。海天沆瀣金風夜。羽客雙驂白玉鸞。</text>
<title>光州大峴。望龍龜山。</title>,<text>峴路攀登病眼開。龍龜翠入望中來。山前曾是停驂客。此日那堪首屢回。</text>
<title>宿光州館</title>,<text>黃昏爲訪光州館。要看仙山月影斜。苦是天公還好妬。却敎銀海眩生花。時苦眼疾</text>
<title>務安東軒韻</title>,<text>身逐南雲萬里浮。征鞍吟傍海西頭。客窓一夜思歸興。皓月松簷滿意秋。富貴眞如一芥輕。靈珠要秘櫝中明。半生擬決山林計。欹枕虛窓夢亦淸。</text>
<title>登務安，咸平界上猪峴。</title>,<text>信馬垂鞭上碧巒。高巓獨立俯瀛寰。東維列岳西滄海。一片閑雲任往還。</text>
<title>井邑東軒韻</title>,<text>洞府應藏靖長官。羽仙霞佩擬相看。竹窓月白驚孤夢。笙鶴依然下廣寒。</text>
<title>井邑爽襟亭靈遠山前了心洞。有松亭。觀望稍豁。境落幽靜。余名以爽襟。今下人削樹書之。</title>,<text>靈遠山前一野亭。松林落日翠冥冥。客來暫借淸陰臥。滿地閑雲百慮醒。煙霞未了百年心。隨處看山發浩吟。嵐翠捲來聊寄興。暮風林籟爽塵襟。</text>
<title>泉光寺遇雨</title>,<text>鞍馬郵塵數月行。空山一夜夢魂淸。洞雲正作留人意。萬壑寒風送雨聲。</text>
<title>聞長城守張天應 以吉 似有願會之意。而未敢云。故詩以洩之。</title>,<text>嚴風朔雪滿衣裘。客路天涯度一秋。夢入金鰲山下路。月明同倚庾公樓。金鰲。乃長城鎭山。</text>
<title>題潭陽祝堯樓</title>,<text>身違鳳闕忽經秋。華岳峯巒夢裏愁。向日葵心丹一寸。朝朝獨上祝堯樓。</text>
<title>潭陽秋月山</title>,<text>秋月峯巒倚碧天。淸幽洞壑卷雲煙。穹岩老翠盤如虎。不見當時李少年。少乍若。李靈幹所遊處。</text>
<title>憩長城界槐亭</title>,<text>霜槐疏影漏斜暉。溪上雲山落紫霏。客路光陰驚已晩。亂風黃葉座中飛。</text>
<title>送琴生員夾之</title>,<text>病裏聞君去意賒。客窓心事正如何。故山手種寒梅樹。十載東風落又花。</text>
<title>答崔正郞復初 興源 書</title>,<text>丁寧有約趁芳華。病裏流光促似梭。聞道南岡最高處。殘紅落盡杜鵑花。</text>
<title>答高城秀才尹希福書</title>,<text>海天千朶白芙蓉。影盪扶桑彩靄紅。孤枕每驚塵土夢。九龍飛瀑雪豗空。金剛。有九龍湫。</text>
<title>裵汝友客居。苦鼠聒。求貍奴子。</title>,<text>籠送烏圓眼熖光。群鼷應不聒淸床。從今好着遊仙枕。夢繞故園山水鄕。</text>
<title>次退溪先生韻</title>,<text>停當曾恨失衡銓畢竟行藏休問天。山頭舊屋小如斗。遙望紫霄高蒼然。紫霄。淸涼上峯之一名。與先生居相近。元韻栢潭主人病去銓。歸趁菊花霜露天。借問如何作行止。笑指白雲心悠然。</text>
<title>贈永貞山人 山人輩必先捧退溪先生妙筆。後邀諸勝賡題。而貞獨無及。其色辭甚愴。故洩其思云。</title>,<text>溪堂仙筆灑煙霞。散落名山定幾多。渠獨後來無覓處。故應含淚過雲阿。</text>
<title>踰竹嶺</title>,<text>辛酉年中一往還。忽今鞍馬更登山。依然萬壑風煙在。欲向征人解舊顔。</text>
<title>丹陽客軒。次退溪先生韻。</title>,<text>鳥嶺爭如竹嶺難。危途欲說鼻先酸。山靈飽閣經遊客。應笑殘裝去復還。僕於前秋。由鳥嶺而去。今由竹嶺還故云。曾趁名區三月三。煙霞泚筆興方酣。後來不耐成追憶。淚染歸雲度嶺南。退溪先生詩云。丹陽佳節屬重三。滿目煙霞氣正酣。莫唱新詞勸歸去。客心元自繞江南云。而今者。先生已作仙遊。滿目愴感。故園歸路首回三。身逐槐安夢已酣。曉色捲簾春雨裏。碧螺千疊玉溪南。</text>
<title>奉閱晦齋李先生集因作</title>,<text>求仁行理意何如。的的謨言不騖虛。更與曺翁論太極。平生心學質朱書。詩拈陶柳篇中意。疏寫眞丘卷裏辭。千載海東纔數子。斯文嫡統賴維持。求仁錄九經衍義。皆先生所著。與鄕人忘機堂曺漢輔。論太極五書。尤說得先聖賢宗旨。</text>
<title>寄同年成彦昭 彦昭家君。丙午年間。爲安東府使。丁未春。與彦昭飮干東雨梅下。彦昭▣一絶。余和之。回首二十五年矣。彦昭適來言及之。欲出守本府。以踵舊遊。故用丁未韻。寄之。</title>,<text>官閣寒梅落又開。吟翁一去不重來。何時更向楊州路。玉雪叢前共擧杯。</text>
<title>彦昭和示前韻。復別寄一韻。幷次之。</title>,<text>花事名園次第開。病吟無奈出城來。風流河朔徵遺勝。象鼻何妨引玉杯。彦昭詩。有薔薇落海棠開之恨。故以時所宜之債期之。壺公心事別襟期。休道傍人了莫知。蓑笠只今須準備。桃花新浪鱖魚肥。</text>
<title>具學諭灌寄玉童子。詩以爲謝。</title>,<text>知君行過巫山下。雲雨何曾夢裏思。却取仇池雪浪石。分明寫出列仙姿。巫山在成川府。學論曾授本府學。玲瓏氷玉三淸骨。化作靑山乳穴身。手中一縷龍涎氣。灑向晴窓覓句人。</text>
<title>寄崔大司成景肅往訪不遇。因寄之。</title>,<text>小逕緣溪上碧峯。白雲深處秘高蹤。名源恐是褒斜路。鐵鎖前頭隔幾重。</text>
<title>疊韻答崔景肅</title>,<text>晝日晴霏鎖斷峯。紋苔沒地少遊蹤。濺嵓飛瀑豗深壑。人在瓊樓十二重。入眼蒼然引慶峯。騷仙於此駐淸蹤。夜樑明月添吟思。手捲疏簾一面重。引慶峯。南山之別名。和松結構倚山峯。澗道明沙鳥有蹤。却憶向來頻踏到。冷雲寒翠影重重。</text>
<title>疊韻答崔景肅</title>,<text>丘垤元非擬岱峯。蹣跚那得趁飛蹤。更慙倒被天吳褐。眼奪光華錦繡重。嘆高和秀氣終南千仞峯。層屛絶磴帶奇蹤。憑君物色驅神筆。壓倒昌黎或字重。言公模寫山勝湖面新晴浸玉峯。幾隨鷗鷺散閑蹤。客窓高枕南飛夢。夜夜身穿水靄重。自洩栢潭之思</text>
<title>答具上舍敬伯簡 往居廣陵夢村。摘送東陵瓜二圓。</title>,<text>江上桑麻翳一村。東陵幽致足閑園。慇懃摘寄塵中客。風露依然帶手痕。</text>
<title>平海鄭昌門朴仍朴俔有書幷寄之。</title>,<text>舊日仙遊海岸空。幾堪歸夢逐飛鴻。松浦夜晴沙似雪。半天笙籟月明中。</text>
<title>送朴復菴景進朝上國 三首○名漸兵曹卽也</title>,<text>乙丑逢君到戊辰。或於賓席復湖濱。如今始得眞相識。白首論交更幾人。右論交異味不須論大胾。淸絃何必尙奇音。須知野色浮春處。一朶寒梅自有心。右示警盧龍飛雪滿吟鞭。客路燕山里四千。擬把佳期重指點。洛橋楊柳綠如煙。右敍別</text>
<title>再答具敬伯 二首</title>,<text>暮色蒼然來遠天。滴階涼露客驚眠。淸詩入手無塵思。吟罷如逢換骨仙。右喜得和韻迂迹本宜棲澗壑。素心元不厭寒貧。何時江上隨君去。濯得西風滿面塵。右自敍</text>
<title>寄金惇敍別</title>,<text>日暮東風叫雁雙。梅梢微雨閉春窓。故人一別思千里。何處孤舟獨渡江。</text>
<title>答孫記叔蓂書 二首</title>,<text>塵村俗鬧苦紛縈。擬借禪寮數月淸。飢鼠鬪樑蓬柱地。恨無貧道共閑情。右答沙寺無僧昨夜山園一犁雨。晴泥舒脈雪初融。蒙君菜子煩封寄。火急畦丁董土功。右謝寄菁根</text>
<title>金彦遇和余寄子厚雙字韻。卽依數回謝。</title>,<text>病眼猜風淚泫雙。春天日午未開窓。忽驚虹彩縈新什。應渴于闐採玉江。二難仙骨比珠雙。風槪平生寄傲窓。早趁高門探遠趣。蓮花峯下舊湓江。沙邊幾倒玉甁雙。夙昔高談鬨碧窓。病臥只堪飛小夢。匹驢明月傍淸江。</text>
<title>書慶喜軸 喜往楓岳</title>,<text>曾見淸涼第一峯。蓮宮月夜五更鍾。只今快眼登楓岳。萬里鯨波浴日紅。</text>
<title>追次金彦遇雙字韻及寄四季韻</title>,<text>新詩寵贈邁金雙。洗眼高吟向小窓。想得尋花林下路。一笻春色遶平江。四序淸心一寸丹。出塵標格淡相看。主人具眼能題品。正在蒼髯伯仲間。彦遇號後凋堂。蓋托意於松栢。而又種此花班之故云。</text>
<title>書贈淸涼僧正安</title>,<text>淸涼西面丈人峯。石室煙霞閉半空。乘興擬尋春壑去。一江流水落花紅。時安棲丈人峯下石窟</text>
<title>寄謝金子厚用前雙字韻 時子厚送魚鱠</title>,<text>病睡瞢騰合眼雙。無端人語透晴窓。滿盤霏雪催幽興。那得同遊濯錦江。子厚占勝九峯。僕於栢潭欲卜雲棲。隔江相望故云。</text>
<title>次慶喜軸韻 退溪先生首韻。甲子遊淸涼時所題也。</title>,<text>仙鶴不回孤嶂月。麝煙空染一聯詩。逢僧共說當年事。淚灑雲牋落筆時。</text>
<title>題智環軸 府城內東構書堂。環以鄕僧直守。</title>,<text>聞說府城東壑勝。竹簷瀟灑白雲層。憐渠不負詩家債。靜夜淸窓點小燈。</text>
<title>次浮石寺韻 寺在榮川鳳凰山</title>,<text>仙源路絶三天洞。古寺名傳百尺樓。千載彩禽飛不見。五更明月照人愁。</text>
<title>紅亭 榮川路傍。有老樹。因名之。退溪先生少時。觀亭南松麓頗靜可憩。令導行人斲築。遂爲勝境。</title>,<text>疏松翠石臨官道。舊日儒仙手斸開。十載再遊生感慨。碧溪靑嶂正含哀。</text>
<title>栢臺禮安宣安驛西有巖。臨水戴栢。愛其高勝。闢而名之。</title>,<text>宣城西畔栢臺新。老翠寒陰野澗濱。手掃蘚花題兩字。千秋留與報遊人。</text>
<title>次金彦遇韻</title>,<text>巖棲軒下百條梅。二載春風落又開。天上仙驂遊不返。人間哀淚痛山頹。軒在陶山。先生酷愛梅。欲種滿百條。而先生已仙。故悲之。</text>
<title>烏川。次金惇敍寄其兄吉州牧韻。</title>,<text>玉塞方驅萬里車。一生榮寵更無餘。班侯虎穴應探盡。莫恨天涯鬢髮疏。藁頭秋味正新肥。入網銀鱗鱠縷飛。自是男兒有雄膽。靴尖踏破雪山歸。惇敍以江湖魚釣之興。向伯榮矜張。故云云。</text>
<title>復用惇敍寄其兄伯 榮韻惇敍憶其兄亹亹。故洩其思。</title>,<text>天涯歲月三年近。塞上關河萬里餘。遊子不來秋又晩。故山黃葉落蕭疏。</text>
<title>寄謝丹陽守安仲誠 敬賓 書問</title>,<text>國恩海岳嗟何報。身命絲毫只自憐。却羡故人隆郡寄。好將民化答皇天。是年。三拜應敎。病未謝。有未報恩之恨。</text>
<title>用金仲昷茅亭韻</title>,<text>堯舜基源步疾徐。聖賢謨訓日星如。男兒立脚須牢住。免被人嘲賦遂初。攻文切勿效應徐。仁義敷腴自藹如。但使有源眞似水。風騷何必突黃初。</text>
<title>示鄭進士子明 士誠</title>,<text>治名不似治心正。養體何如養志先。實理分明無欠闕。毫釐一錯里終千。子明親年。未滿七十。迫於親意。欲骨出赴擧公文。</text>
<title>重陽日卽事</title>,<text>空階霜露帶重陽。甘菊胡然未吐芳。直待主人身病起。繞盃吹送萬鈴香。</text>
<title>次退溪先生寄題城山韻 權章仲寄示求和</title>,<text>白玉虹圍一朶山。出雲欄檻畫圖間。却憐仙躅曾遊處。千載高風更莫攀。先生少遊于此。詩中致意。</text>
<title>金彦遇諸人來九仙臺。次鄙韻促來。</title>,<text>幾年塵▣阻淸臺。聽說高遊首屢回。擬借隣家羸馬去。白沙明處散銀盃。</text>
<title>九仙臺。次彦遇韻。</title>,<text>閑懷同訪碧臺新。摘葉題詩字不塵。飮罷溪橋明月影。匹驢山色帶歸人。共向煙霞一笑新。穹巖苔老蝕淸塵。幔亭千古風流會。未必今人愧古人。崖壁題歲月新。名源從此播聲塵。桃花流水春浮洞。幾許山前失路人。</text>
<title>聞慶東軒偶題</title>,<text>去年春雨丹丘路。此夜霜風鳥嶺寒。都把生涯隨逆旅。乾坤回首意漫漫。前春被召由丹陽。今由此。</text>
<title>龍湫午憩</title>,<text>征鞍暫缷碧溪邊。白日淸巖水脚懸。泓下老龍應冷笑。春風粧束過山前。春初自洛過此</text>
<title>夢中得句。因聞金惇敍入城。補成以寄。</title>,<text>邂逅故人江上路。夢中籬落是宣城。前頭忽有竹林響。滿地碧雲山雨聲。下二句夢得</text>
<title>客居月夜。柳修撰而見至。四首。</title>,<text>千里片雲鷄嶺外。五更孤月鴨江東。風塵此夜成佳會。說得平生萬古胸。而見從事官往義州。余在鄕園。今始會合故云。俯仰乾坤千載逈。聖賢黃卷照心顔。路頭着眼須眞透。一簣功成九仞山。小草山中蘿補屋。蒼雲潭上竹爲帆。一江煙雨平生計。蒻笠靑簑白布衫。而見居有遠志山。因以自號。余亦以栢潭爲號。來固欣然去惘然。送君擕月出門前。也應行過溪橋雪。風裏瓊花沒馬韉。</text>
<title>見兒忠胤書。開栢潭屋基。次前韻。</title>,<text>崖面新除草樹空。淸臺影蘸碧波中。誰知數夜虛窓夢。已遶層雲萬壑風。</text>
<title>次姜仲潤 霙 韻</title>,<text>一陣金風透戶涼。夢驚孤枕攬衣忙。故園佳節空遙憶。幾朶金黃擁小堂。</text>
<title>夢退溪先生</title>,<text>襟度雍容手整冠。追陪却解舊容顔。覺來明月盈虛室。淚滴書窓五夜間。</text>
<title>夢遊栢潭。次前韻。</title>,<text>夢尋淸賞覺來空。寂寞羈懷逆旅中。白首塵埃未歸去。五更吟斷菊花風。</text>
<title>謝宣城友。寄松花團。</title>,<text>五鬣春陰晝景長。酒醒金粉落衣春。等閑手拾團成片。費盡昆明卅六方。盈盈小月映題封。入口香塵噀舌鋒。却笑涪翁留傑句。謾誇蒼壁密雲龍。飢食松花渴飮泉。野人心事正悠然。箇中最樂身無絆。散髮淸陰白日眠。古屋蕭疏萬綠堆。憑君幾夜夢徘徊。十年袖裏歸來賦。慙愧簷花落又開。</text>
<title>裵敎官景餘 紳 挽詞</title>,<text>靑春才藝獨超群。筆陣詞場掃萬軍。白首深衷向黃卷。始知儒學不徒文。景餘早有才。累魁鄕圍。旣老向學尤有志。</text>
<title>聞慶東軒。次前韻。</title>,<text>庾嶺登來開病眼。南枝氷雪顫淸寒。舊題歲月那堪記。甲乙無憑字又漫。</text>
<title>次書小白山僧思瓊軸</title>,<text>溪仙愼老踏蒼鬟。紫極淸遊又一還。那得飛笻凌栢岳。追攀四十九年閑。李謫仙年四十九。遊紫極宮。蘇子瞻亦四十九而遊。乃和李詩。周愼齋李退溪相繼守豐基。來遊小白。皆李蘇之年。竝有和章。余於今年。亦隔五十僅一歲。有願遊之志故云。</text>
<title>聞禮安守欲來訪</title>,<text>兩日官童扣野關。主人驢背傍靑山。傳聞五馬尋幽逕。手掃庭苔雨錦斑。</text>
<title>權彦晦自淸涼而回。求見山遊錄。</title>,<text>花山才子古襟懷。十二峯頭散策回。聽得松風和露鶴。句中應寫數聲來。肺疾年多感慨長。彤雲烈日火生腸。憑君擬續飛流句。掠面寒風雪滿裳。</text>
<title>答金星州伯純</title>,<text>十首淸詞鶴唳皐。天風吹落彩禽毛。尋常矩矱渾諧律。都匠何煩血指勞。</text>
<title>過鰈谷</title>,<text>淸川遶屋樹圍簷。松作疏籬𥯤作簾。淳朴民風猶可見。兒騎黃犢婦擕鎌。雲水光搖白板扉。四山嵐翠落霏霏。夕陽歸興林間路。不覺風飜露滿衣。</text>
<title>金仲昷，權景受，安汝止及其弟安霮。各擕壺來訪新栖。</title>,<text>故舊深情此日歡。酒盃相屬雪天寒。分擕有夢應尋路。萬疊靑山月一彎。</text>
<title>汝止見和。疊前韻。</title>,<text>違離思苦會成歡。少小論交到歲寒。極擬道人難道處。烏號誰得滿情彎。景受欲以詩。說交深情到之意而未易形云。故及之。</text>
<title>翌朝景受見和復疊前韻</title>,<text>天公好事助情歡。滕六飄蕭撲座寒。飮罷小闌人散後。入簾山月影彎彎。</text>
<title>乙亥正月初六日。伏聞懿聖殿之喪。十一日成服。仍啓程上京過二老道老村時。有吏曹參議新除之命。</title>,<text>二老村連道老村。蒼崖噴雪漲溪源。一驢行色朝京路。袖濕春風血淚痕。二老。改以周村。今思之。二老恐是正名耳。況與道老相竝。尤稱於招呼。</text>
<title>答權進士章仲</title>,<text>萬物群中首作人。何須嵓穴顝成塵。聖朝漉海求珠急。莫詑淵龍沕自珍。萬頃滄江影裏人。罨雲閑屋晝無塵。淸波老朮充飢渴。何羡人家飣八珍。</text>
<title>答鄭季涵書尾 二絶</title>,<text>昨日金鑾雨露偏。明朝煙水釣魚船。慇懃華岳峯頭月。夜夜淸輝瘴海邊。年來意氣許君偏。散迹眞同不繫船。春色擬尋梅嶺去。松江回首楚雲邊。</text>
<title>祗謁廬江尊道祠 時拜忠淸監司。將上京。</title>,<text>尊道祠中手炷香。儀刑永隔杳茫茫。回頭一七年前事。瞻禮那禁淚自行。海外文風宋以還。淵源猶未直開關。先生畢竟疏眞派。功與朱門可一般。</text>
<title>登養浩樓</title>,<text>川流山峙日星垂。此氣由來塞兩儀。須使眞功勿忘助。孟謨端的不吾欺。</text>
<title>寶訓軸次韻</title>,<text>三角山高曾獨住。雙淸堂靜忽來敲。相逢共作湖遊許。濯錦江邊泛小舠。</text>
<title>雙淸堂。次趙松岡 士秀韻。</title>,<text>簾箔冷然自作涼。方塘月洛藕絲香。倚闌不覺氷生肚。嵐翠霏霏滴滿床。</text>
<title>豐基齊雲樓次韻</title>,<text>攀雲獨上俯遙空。兩腋冷然萬里風。千古閑愁都蕩了。一壺山酒策奇功。</text>
<title>過昌樂驛</title>,<text>幾竿朝日照山村。古驛荒涼不掩門。洞鎖白雲迷處所。欲隨流水覓仙源。</text>
<title>過可興磨虛灘</title>,<text>磨虛灘似落星灣。亂沬飛霜濺面寒。毫髮死生心膽慄。江湖誰道管長閑。</text>
<title>宿大灘</title>,<text>纔過驚灘吼若雷。茨簷瀟灑向江開。孤燈半夜思歸客。又被荒雞喚夢回。</text>
<title>陰城倚松亭韻</title>,<text>新晴老翠擁高亭。午枕蕭然適野情。忽有好風吹晩籟。夢中驚作海濤聲。</text>
<title>全義次軒韻</title>,<text>炎雲六月火生腸。何處仙區別有鄕。薤簟氷簾回小夢。隔溪如聽唱滄浪。</text>
<title>禮山次韻</title>,<text>紅斂高岑日脚殘。雨餘嵐翠入簾寒。官園亦辦山家興。露葉煙芽飣滿盤。</text>
<title>德山。次思菴韻。</title>,<text>天涯重到十年間。驛路炎塵惱病顔。却喜晝簾吹爽氣。竹林開處露靑山。</text>
<title>淸風凝淸閣次韻</title>,<text>浩浩冷冷四面風。水涵天色兩淸空。倚闌絶愛前山好。不覺身遊玉京中。嫋嫋秋聲水自波。洞天霜信夜來多。前林密葉從稀少。露却仙村三兩家。</text>
<title>仙月灘</title>,<text>回仙應住此名灘。玉立奇峯照碧瀾。想得當時轟鐵篴。月宮吹落桂花寒。</text>
<title>香山灘</title>,<text>結廬疑是老香山。白鷺洲邊一笑看。千古吟詩風格在。煙霞猶帶舊鉛丹。</text>
<title>島潭</title>,<text>人間未有此天成。三笋波心擢玉莖。題品那堪費言語。只須呼作小蓬瀛。灑濯晶熒出碧粼。凌空骨立最精神。莫將吟筆煩相浼。却恐詩成亦一塵。</text>
<title>門巖</title>,<text>白白巖扉向水開。仙家物色正昭回。羽衣騎鶴朝天去。霞佩何時復下來。</text>
<title>上川灘</title>,<text>溪店前灘號上川。蕭疏林樾羃靑煙。隔江巖穴流神乳。須改佳名喚玉泉。岸山巖罅。有流白之痕。玉泉山事。見太白詩。</text>
<title>上津</title>,<text>深津漆色漾蛟涎。屈指曾遊十二年。瀧吏皆非舊相識。秋山面目獨依然。乙丑曾過</text>
<title>蒼石臺退溪先生名之。有詩。</title>,<text>萬樹蒼髯護一臺。幾年煙雨長蒼苔。仙遊一罷空遺句。臺上悲風亦助哀。</text>
<title>車灘</title>,<text>坡翁曾道水車奇。誰謂灘名偶似之。萬轂齊驅聲聒耳。冷飆颯颯鬢邊吹。</text>
<title>仙巖</title>,<text>玉洞名巖雪妬鮮。紋漪鋪作鷺飛泉。桃花莫遣隨流出。却怕仙區世浪傳。</text>
<title>雲遷</title>,<text>仰看嵬巚下紋淪。萬片江雲撲馬新。自是無心來往處。岸頭爭指畫中人。</text>
<title>上岳</title>,<text>鐵削瓊舞玉龍。霞標突亢蔽西空。有時雷雨滋湯旱。香祝年年降九重。</text>
<title>龜潭</title>,<text>萬丈澄泓深不流。尖峯夾岸玉簪抽。瀟灑當年李居士。竹簷斜印鑑湖秋。李正之蕃。曾結構於此。</text>
<title>雲巖</title>,<text>飛瀑冷冷石竇深。褒斜鐵鎖世難尋。客來不管人間事。四字丹崖萬古心。</text>
<title>竹嶺</title>,<text>雄巒屹立柱南天。噓噏坤靈氣鬱然。過客區區香一炷。休祥衛國億千年。</text>
<title>夢退溪先生</title>,<text>邂逅淸標一笑春。翛然冠佩出風塵。小潭水接仙溪路。夢裏丁寧警策新。</text>
<title>羽化樓</title>,<text>山銜紅日曉雲收。客踏波聲獨上樓。千載羽衣遊不返。碧霄明月水空流。</text>
<title>赤登院次韻</title>,<text>雲間螺䯻亂峯千。風裏滄洲一葉船。不管波濤頻出沒。目隨高鳥入遙天。臨流不恨路岐千。却愛靑山影滿船。兩岸晴沙明似雪。白鷗飛下夕陽天。</text>
<title>沃川東軒次韻示同遊任泰臣。</title>,<text>官庭埋沒幾經春。石眼初開玉鑑新。若使盈科功得就。未應虛過百年身。客館隅。柳守世茂開蓮沼。引泉注之。琮琤可聽。</text>
<title>咏階竹</title>,<text>未須模寫效文同。看取眞標小塢中。意氣一生曾托契。歲寒霜雪興難窮。</text>
<title>洪州東軒韻</title>,<text>長程鞍馬笑吾生。百病關河性命輕。征斾復衝西嶺雪。去年曾作雨中行。千里洪陽道路長。客窓光景換炎涼。夜闌孤燭心中事。讀罷朱書三兩章。公暇讀朱書</text>
<title>示鎭川鄕校諸彦</title>,<text>北距神京第一州。朝家宣化最初頭。須將小學培根本。八目三綱次第脩。</text>
<title>蜈蚣院晝憩</title>,<text>昔年驄馬霜風裏。前歲雲旌夏雨中。三度來登夕陽院。碧峯殘雪又春風。</text>
<title>復次牙山軒韻</title>,<text>臥數殘更夜欲窮。楚雲回雁叫東風。畫闌曉色褰疏箔。萬疊春山海日紅。</text>
<title>德山復次軒韻</title>,<text>城臨闊野擁遙山。萬點螺尖鳥外看。不覺臨軒衣盡濕。春雲片片落簷端。東風籬落杏花天。客興聊斟藥玉船。病眼平生眞一快。碧空無際絶纖煙。</text>
<title>發定山。抵汪津。敎授姜君節，縣監洪君可臣，察訪金君欽。同舟向扶餘紀行。</title>,<text>昨來山雨水初生。蘆笋蒲芽渚景淸。却喚篙師理輕棹。海門潮退浪紋平。右汪津軟綠新紅最可人。巖頭獨立倍傷神。故園景物今如許。客路天涯又一春。右躑躅巖嵓枕水。躑躅方開。瘦藤鳴石費躋攀。幾尺高臺俯碧瀾。千里客懷同把酒。衣巾斜浸鏡光寒。右虎巖東臺唐羅兵甲塞江關。欲濟蒼生水火間。龍獨何心拒天討。稗官荒說只須刪。右釣龍臺伴侶歌殘已夕陽。碧紗紅燭厭尋常。天風吹上黃昏月。飮到玉繩低建章。右迎月臺漏盡銅壺第一鷄。五更金魄亂峯西。美人醉睡臨春閣。門外黃塵振鼓鼙。右送月臺珠翠粧成錦繡叢。豈知風雨掃來空。芳魂化作啼春鳥。歲歲山花血染紅。右落花巖蔽海樓船鼓角隨。小邦剺面豎降旗。一勝豈足誇神武。堪愧先王守四夷。右蘇定方碑將軍白馬號驍雄。百戰終成統合功。從此生民免魚肉。三韓千古仰威風。右金庾信碑隻手將扶廟社淪。三臣忠赤貫蒼旻。自從創作瞻依地。宇宙風聲萬古新。右顯義祠主守洪君所建。祀百濟階伯，成忠高麗正言李存吾。前構講堂。新構淸簷撘水雲。興來時脫簿書紛。捲簾讀盡床頭易。吟數江心白鳥群。右吏隱菴 亦洪君所建</text>
<title>寄申進士蓂秀</title>,<text>鷄龍山上日初斜。濯錦江頭欲暝鴉。惆悵佳期人不見。碧波千頃泛桃花。初約登舟順流而下。俄以事。申不赴。八日公山客恨新。隔江雲屋舊知人。一書不敢煩相瀆。却恐閑蹤厭入塵。</text>
<title>栢潭寄琴參奉夾之</title>,<text>三月佳期夢一驚。棟花風裏亂鶯聲。只應更結中秋約。月滿澄江白露橫。</text>
<title>豐基齊雲樓次韻。奉汝友兼示具汝膺。</title>,<text>身登寥廓俯雲空。兩袖飄飄九萬風。分寸躋攀終得力。須從平地積深功。</text>
<title>舟中望峩嵯山有感</title>,<text>嵯山入望綠雲浮。誰識沙邊駐客舟。先兆荒涼問無處。西風老淚落江流。嵯山。乃五代祖父母墳墓所在。高祖移居安東。族裔零替。鳳齡早孤。末由徵問。每過嗚咽久之。</text>
<title>夢退溪先生</title>,<text>新構蕭條枕玉溪。夢陪杖屨共幽栖。覺來客思渾無賴。明月梨花一枕西。</text>
<title>渡迷潭口。遇鄕僧道雄。</title>,<text>客程風雨碧湖流。出沒驚濤一葉舟。欲喚行僧問歸路。薜蘿林畔懶回頭。淸根寸寸絡危岡。雲葉嵐莖露潤香。忽被山僧勤採寄。洗空塵土十年腸。右雄致石蓴</text>
<title>夢陪李先生。遊雲溪之上。手點朱子大全一卷。</title>,<text>巖下琅然玉韻圓。蒼苔錦石雨餘天。整襟手摘蘭梢露。點得朱書一兩篇。</text>
<title>謝朴承旨景進崔承旨復初致酒。</title>,<text>六盆香艶傲霜開。盡日憑欄獨冷咍。天上故人能解事。夕陽還送白衣來。</text>
<title>南秋江集。有經圃隱故宅二絶韻。</title>,<text>松岳維持五百年。滿庭簪笏總名臣。誰能與國同生死。掌令文忠只二人。豫讓思酬國士恩。一身還是事三君。先生心赤明如日。誰信當時史闕文。伯恭詩云。龔勝元來報漢恩。赤劉之外更無君。何將不事二君手。更作辛昌諫諍文。伯恭而如此。他可言耶。</text>
<title>弔高麗故宮。次雲崗韻。</title>,<text>扶蘇山翠結愁陰。破礎頹垣野色侵。回首繁華俱寂寞。寒雲空鎖夕陽深。花園寧復萬花春。寶馬香車一聚塵。惆悵興亡無盡恨。後人何不鑑前人。故國凄涼只廢臺。當時歌舞委荒苔。可憐五百年間事。夜夜空城月獨來。</text>
<title>除夜有感</title>,<text>水滴銅龍夜漏頻。年華正逐五更新。舊臣哀怨知何許。已見橋山兩度春。</text>
<title>鴨綠津途中</title>,<text>樹陰龍路夕陽低。穹石登登響馬蹄。客夢欲成還自罷。林間白晝杜鵑啼。</text>
<title>綾城東軒。次金思齋韻。</title>,<text>萬疊鄕山入眼新。金鰲日月玉壺春。古來幾許英豪數。獨愛心淸如水人。朱文節悅縣人。世稱心情如水故云云。秋染山光錦繡新。桃源洞壑別藏春。誰知玉節棠陰客。曾是連珠係籍人。</text>
<title>錦山柯亭院午憩</title>,<text>洞天寥落小樓空。峽拆溪圍白玉虹。却憶昔年曾到處。短簑疏雨夕陽中。</text>
<title>任實路中口號</title>,<text>聲殘畫角欲斜暉。驚起沙禽兩兩飛。應被郵僮爭指點。二年鞍馬不知歸。右獒樹驛崢嶸沓嶂截雲空。烈熖東風照日紅。直待春深時雨霽。燒痕渾沒百花中。時野火遍山右大斗峴</text>
<title>向淳昌</title>,<text>荒郵落日嚲吟鞭。墟落依依生白煙。正好淸宵氛翳豁。半輪新月浸前川。右葛覃驛</text>
<title>發向潭陽</title>,<text>一朶瓊峯出白雲。兩仙佳會古今聞。客來阻雨東溪路。悵望煙霞不見君。右淳昌江泉山山有寺。朴訥齋金菴會於此。上諫廢妑疏。</text>
<title>昌平宣化樓</title>,<text>碧瓦朱欄落半天。網虫籠遍架頭椽。人煙變盡山河在。回首曾遊二十年。</text>
<title>珍原界三所里</title>,<text>岐路初分三所里。堠亭歷歷照朝陽。古今幾許經由客。幾箇閑人幾箇忙。</text>
<title>發向長城</title>,<text>蒼槐蔭路只三株。六月繁陰蓋路隅。肯借片時欹旅枕。一生榮宦足淳于。右珍原百枝亭再來爲客遍湘南。驛路山前馬自諳。冷食東風吹不斷。一村花柳近重三。右長城丹巖驛途中</text>
<title>發興德向井邑</title>,<text>林間畫角捲雲煙。夾路風光興杳然。却上窟山回首望。瀛洲峯色翠浮天。右窟山峴落落長松拂晩霞。綠楊陰下是誰家。春禽自是多情思。百囀東風蹴落花。右松坪</text>
<title>松峴無松</title>,<text>界峴峞峩面勢寬。東瞻母嶽翠巑岏。何時養得松千樹。蔭却長途六月寒。</text>
<title>客中詠梅</title>,<text>故山曾種瓊雙朶。客路重逢王一枝。箇中光景無多子。看到開花又落時。</text>
<title>萬景臺</title>,<text>壯心曾是隘寰垓。獨上峯頭一笑開。始覺胸襟無滯礙。乾坤萬里絶纖埃。</text>
<title>過水鍾寺</title>,<text>江上煙霞玉一峯。蓮宮鍾磬落雲中。厖眉老衲臥方丈。任看歸帆帶晩風。</text>
<title>舟中逢雨</title>,<text>雲起龍門影滿湖。點波銀竹響疏疏。須臾霽日爲神筆。寫出煙江疊嶂圖。</text>
<title>書海敬軸</title>,<text>江含夕照雨初晴。眼底新詩句句生。忽有小僧供筆硯。手攀松露滴來淸。</text>
<title>種紫薇花</title>,<text>從來雨露絲綸閣。句法香山日月光。莫道風流今寂寞。主人曾是紫薇郞。</text>
<title>答張彦奇</title>,<text>醫藥誰言艱度日。病閑猶可共安身。叔山無趾申屠亢。尙作當年靜裏人。彦奇有弱 足之疾不遷聖語謨垂遠。懲忿羲爻戒亦深。曾傳丁寧四不正。請君遲暮倍留心。</text>
<title>思歸有感</title>,<text>歷歷春天雁。行經故國來。松應愁主去。竹亦待人回。幽屋雲栖壁。空庭鳥啄苔。二年歸未得。吟望若徘徊。</text>
<title>大殿春帖字</title>,<text>萬化由身運。瑤徽解慍歌。窮陰消臘凍。霽景煦春和。氣入山河遍。光浮草樹多。陽明眞有象。生意藹如何。</text>
<title>送盧公瑞 麒 赴丹城任</title>,<text>淳朴民風古。黃堂晝掩開。心隨靑鶴遠。身與白鷗閑。匹馬雲千疊。孤舟玉一灣。湖山得意處。眞在畫圖間。知異山有洞。名靑鶴。</text>
<title>釜浦發船</title>,<text>孤村煙樹暝。野色正依依。遠認沙邊戶。微看瀨上磯。宿雲沈細浪。巢鷺破輕霏。誰識舟中客。淸朝舊綉衣。</text>
<title>舟中。次虛庵韻。二首。</title>,<text>碧嶂升紅旭。煙霏意態濃。帆衝浪花上。睡破瀨聲中。漠漠客心遠。悠悠塵事空。湖山猶浪漫。回首問漁翁。波光蘸翠壁。雲氣潤層林。喚友送枝鳥。將雛遵渚禽。乾坤千古眼。山水百年心。此日經遊地。他時夢自尋。</text>
<title>舟傍</title>,<text>舟傍靑山去。搖搖篷影斜。晴沙集鷗鷺。曉壑散雲霞。潑眼排纖翳。澄心蕩寸邪。如將換塵骨。却憶太淸家。</text>
<title>有見</title>,<text>江天有所見。客路足怡顔。獨木少枝葉。孤雲無往還。自知猶不詭。餘外詎相關。浩浩滄波裏。貪看白鳥閑。</text>
<title>次縣壁洪虛白韻</title>,<text>山川圍一縣。形勝自天成。庭樹不知歲。野人休問名。搖窓白雲影。繞屋淸溪聲。騎馬出門去。桃源何處程。</text>
<title>弓院</title>,<text>寂歷溪山界。巋然一碧樓。冷吹寒澗雨。淸暈碧峯秋。王事驅馳急。郵程道路悠。未能攀絶檻。十步九回頭。</text>
<title>臨陂集勝樓韻</title>,<text>南州擅名勝。結構鬼疑傭。氣接三千水。光浮九萬風。淸都行可到。蓬島路應通。自愧塵勞甚。臨軒覓句慵。</text>
<title>寶城東軒韻</title>,<text>地近扶桑海。危樓縱眼時。風霞流蜃島。雲浪漲鵬池。寥廓乾坤大。蒼茫歲月遲。絃歌須妙割。道路作豐碑。</text>
<title>康津東軒韻</title>,<text>金風吹沆瀣。海色漲虛無。露氣垂階冷。秋聲著樹枯。淸心憐竹弟。厚味鄙羊奴。孤枕驚羈夢。長天旅雁呼。</text>
<title>沃溝東軒韻</title>,<text>孤城枕滄海。籬落似舟居。雉堞橫雲砦。槍欙擁木胥。山光村雨暗。竹影暮風疏。半日留淸賞。冷然欲駕虛。</text>
<title>送具景時出按黃海</title>,<text>龍墀下符節。西徼一年遊。壤闊靑山界。天高碧海秋。霜林晴撲馬。雲月夜明樓。浩蕩瀛壺路。冷風訪十洲。</text>
<title>退溪先生挽詞 二首</title>,<text>淵源會正脈。硬鐵擔雄桴。日月騰天皎。江河貫地流。中原宗百聖。海域啓千秋。痛矣楹間夢。皇穹問末由。下學嗟吾道。精金孰揀沙。高才淫易溺。岐徑眩生訛。屹作中流柱。明成指路車。斯文忽無賴。慟哭向山阿。</text>
<title>送吳正郞子强奉使向昌寧。因往家山。權忠定公撥賜諡官。時忠定子東輔。爲昌寧縣監。</title>,<text>舊日南遊計。輸君此一籌。風霜驚節峻。雨露荷恩稠。快割分千緖。高懸照百幽。平生服遺義。送子更悠悠。忠定公。乃齡外祖父之堂弟。乙巳取禍。丁卯歲始伸理贈職賜諡。齡忝天官時。欲奉諡以行而竟乖。故全篇屬意。</text>
<title>性天軸次韻</title>,<text>芳郊春欲晩。松壑鎖淸陰。路入煙霞細。菴藏草樹深。塵埃羞客面。水月見僧心。邂逅忘歸去。斜陽下遠岑。</text>
<title>琴生員夾之 應夾 在東城外讀書。却寄 二首。</title>,<text>故人安穩否。旅泊在郊埛。客恨三千髮。窮陰十五蓂。鄕心懸落日。嶺路數長亭。待養圖南翮。春風上紫冥。幾欲訪君去。東郊林壑空。遲遲穿雪麓。歷歷傍雲松。世事勞牽挽。羈愁足病慵。沈吟度更漏。衰鬢正鬅鬆。</text>
<title>寄謝崔司藝復初 是日。復初與崔大諫南岡。要余相詬。余不赴因謝之。</title>,<text>子玉同僚契。追隨歲幾移。松窓春意氣。梅塢雪襟期。太白停盃處。淵明止酒時。南岡最相憶。雲霧未由披。余與復初。甲子年間。同爲戶曹。</text>
<title>待鄭佐郞子精之還 時以其妻母之葬在鄕。</title>,<text>離君凡幾日。南嶺隔崔嵬。簷月盈還缺。階蓂落又開。春雲曾釣石。松露舊遊臺。想欠同携伴。停觴首屢回。</text>
<title>張司饔正仲紀 應旋 挽詞</title>,<text>才名從弱冠。潁銳絶隨肩。詩寫期牙曲。詞揚李郭船。蟾宮高擢桂。翰苑早登仙。忽忽人間夢。浮生七十年。公悲鍾子期詩李郭仙舟賦。爲人所誦。</text>
<title>次韻寄金上舍惇敍 惇敍曾來。帶醉而還。落傷。故使焦校書事。</title>,<text>得酒愁舒面。逢君興滿眉。寒香同醉地。暝色獨歸時。踔厲三還戒。顚危百不期。丁寧杜陵句。賡與老焦知。</text>
<title>復次金惇敍</title>,<text>未是工粧額。何曾好廣眉。文詞羞入樣。意氣恥隨時。浩蕩山河賞。冥茫雪月期。逢僧林下路。應不負心知。惇敍詩云。莫言林下計。只恐有僧知。</text>
<title>具孝淵忠淵母氏挽詞。二首。</title>,<text>關輔名都會。簪纓系胄家。潘楊眞得配。王謝正聯華。四玉休祥茂。雙龍譽望加。餘年鸞鏡淚。痛盡碧雲阿。直氣匡昏政。家聲聳四方。閨賢應襲美。婦德自留芳。戚族推恩遍。兒孫積慶長。哀歌忽悽咽。慘目舊登堂。成政丞浚嘗佐廢主。主欲携妓手。成公以身蔽之曰。老臣在。決不可爲。因被誅。乃夫人外祖也。</text>
<title>李參奉 仁弼 挽詞</title>,<text>外家門黨盛。勝集以時同。往歲嗟俱喪。尊年獨我公。溪山雙鬢白。雨露兩枝紅。啓夕哀歌斷。孤鸞泣鏡銅。</text>
<title>行僧崇印軸次韻書寄</title>,<text>邂逅雙眉雪。煙霞度幾齡。空雲無住影。仙鶴本遺形。岳色閑心靜。溪聲旅夢醒。孤笻飛到處。脚底萬峯靑。</text>
<title>山陽尊性堂感題 申靈川爲牧時建。余自聞慶舁還。留四日。目士子之請。名堂以尊性。齋棲亦各有扁。</title>,<text>瀟灑溪邊屋。臨流結構新。窓欞留皦日。几案絶纖塵。愚智元同性。乾坤只在身。精功須痛盡。塗轍莫迷眞。儒門唯此學。日用與彝倫。詁訓初非本。文章亦未眞。程謨論主敬。朱敎切求仁。暗室宜加戒。明心質鬼神。最得溪山勢。靈川用意深。藏修開靜境。奬育示純忱。敎闡朝家法。功光古聖心。餘波流不絶。絃誦到如今。靈川姓申名潛。第己卯賢良科。牧是州。開堂四境。奬誘學者。</text>
<title>磨鑑寺夜半遇權進士章仲 好文。</title>,<text>蘭若深山裏。松蘿絶世紛。疏鍾萬壑月。高枕一窓雲。馬踏荒岩響。笻穿落葉聞。寒燈驚客夢。半夜喜逢君。</text>
<title>仁順大妃挽詞</title>,<text>雲鳳爲沙麓。坤闈再發祥。絶私毗盛漢。賀直贊皇唐。孺慕歡方遍。皐號痛莫量。因山配文考。聖孝極哀傷。汲汲補天計。煌煌賓日功。興周仁竝偉。母宋化俱隆。奄忽三朝隔。攀呼一國同。茫茫東郭路。薤露響悲風。</text>
<title>金武士坦挽詞 定牧金伯榮之子</title>,<text>落落山西種。頎然有父風。英辭霏素雪。逸氣吐長虹。暫逐開邊將。常懷許國忠。靑雲齋志地。冤鬱射蒼穹。寧邊節度使蘇潝。伐穀西海坪不利。時坦以子弟。隸定牧。往來多有慷慨之言。</text>
<title>洪大興 仁壽 挽詞 權忠定公撥之壻</title>,<text>痛矣洪榮叟。斯人已九泉。衷腸看鐵石。佩服具韋弦。離合頻千里。光陰忽十年。秋風數行淚。一慟向山阡。</text>
<title>李正 之蕃 挽詞</title>,<text>有美箕裘遠。韓原積德家。山林養浩氣。塵垢絶疵瑕。瑞世麒麟角。光楣玉雪華。天將隆後慶。門戶待高車。閑蹤無定居。雲鶴任沖虛。湖海雙蘭槳。乾坤一草盧。長休眞得意。暫屈本非初。哀挽靑門路。西風淚濕裾。</text>
<title>崔都事 貞秀 挽詞</title>,<text>丙午同秋試。紅蓮步武齊。白雲花府裏。明月鶴峯西。酬唱句成集。笑談樽屢携。存亡州年事。回首獨悲啼。</text>
<title>族叔具進士汝霖 挽詞</title>,<text>承義初來宅。綿綿四世傳。公能奮詞藻。人擬紹家氈。劍氣終埋獄。氷徽永斷絃。光陰空白首。山野送殘年。</text>
<title>唐津次韻</title>,<text>驄馬曾來處。回頭忽十年。郊原新雨露。樓閣舊風煙。落日千峯暮。長風萬里天。倚闌吟壁句。神思正飄然。</text>
<title>結城次軒韻</title>,<text>警柝通宵寂。鯨波帖眼前。猺菁收草瘴。蠻徼絶狼煙。海暈憑欄處。雲生柱杖邊。長吟傍蒼竹。自覺興翛然。</text>
<title>過嶺一律。奉裵使君汝友 三益。</title>,<text>客路曾遊歷。南風五月凉。林霏衣袖濕。溪草馬蹄香。歲月霜黏鬢。江山雪沃腸。樊籠暫脫翮。乘興欲成狂。</text>
<title>靑川次盧相 寘悔 韻</title>,<text>飛笻將萬嶺。秋色趁諸公。仙壑雲遊共。葩嵓月咏同。風霜身却惱。猿鶴計還空。後夜燈前夢。應懸紫翠中。將遊仙遊洞等處。病不果。</text>
<title>文義漏峴龍穴</title>,<text>萬右通神穴。分明小有天。髯羊隔幾世。鐵鎖秘千年。石老苔紋蝕。泉凝溜響懸。要尋乳窟路。飛鼠白翩然。</text>
<title>先祖考沔城府院君夫人鵝州申氏墓。俱在沔川申菴山。與都事具君忠淵偕祭。因留申菴寺。內外族會者四十餘人。感而有作。申菴寺。乃先祖舊宅之基。</title>,<text>華表空山裏。千年宰樹春。煙霞淚痕暗。雨露客心新。厚澤留深慶。餘輝照後人。兒孫盍相戒。無忝共書紳。</text>
<title>藍浦東軒復次韻</title>,<text>廣斥城池小。環瀛面勢雄。簷迎暘谷日。簾捲太虛風。壯志從頭白。衰顔任酒紅。韶華負歸計。春盡路岐中。</text>
<title>白馬江亭船韻</title>,<text>故國興亡地。煙波一葉舟。乾坤無住景。雲月解留愁。白馬懸紅鬣。殘花墮碧流。西陵舊宮樹。千古帶遺羞。</text>
<title>文義懸寺</title>,<text>挿漢撑孤峽。臨流掛小庵。魚遊松下石。僧臥水中龕。壑氣長成雨。江霏自作嵐。金山疑舊境。覓句興難堪。</text>
<title>黃澗駕鶴樓。復次前韻。</title>,<text>淸簷明月滿。幽檻白雲留。鶴馭三天逈。桃花一水流。光陰塵撲面。鞍馬雪渾頭。感慨心中事。頻思玉界遊。</text>
<title>靑山鄕校賀成 前夏。有章甫數人呈狀。願移構校宇前。而問之甚有曲折。遂移文縣守。未幾訖工。今來祗謁題之。守鄭嗣忠。</title>,<text>結構依靑嶂。端嚴廟貌新。溪山增面目。雲月動精神。一脈傳千古。三言啓萬春。丁寧媚學子。惕厲趁鷄晨。</text>
<title>送湖南監司沈方叔</title>,<text>秋色都門路。乾坤南北人。紅霞漲海上。翠栢洛湖濱。鯉雁音書斷。星霜鬂髮新。梅花發庾嶺。能報一枝春。</text>
<title>金生員彦遇挽詞</title>,<text>先生門下士。今子復重泉。湖海身無繫。煙霞夢自圓。梅軒春繞筆。栢瀨月盈船。已矣追歡計。哀歌淚滿牋。</text>
<title>仁聖王妃挽詞 三首</title>,<text>徽音符太姒。大德邁周王。媲美坤承健。齊輝月配陽。無成遵易戒。議食體詩章。弓劒千秋淚。東朝痛更長。沙麓禎符舊。河洲頌詠新。渭梁歌定日。京室媚姜辰。內則周儀禮。坤儀漢后嬪。尊名不浮實。彤史映千春。五紀臨中壼。含章內敎脩。宣仁扶宋運。文德贊唐猷。忽隕蟠桃樹。誰移夜壑舟。孤臣懷社飯。衰涕不勝流。</text>
<title>鄭敎授 以淸 挽詞 二首</title>,<text>髫小承歡處。郞君志學同。浮雲人事改。春夢淚痕空。花月三盃酒。江湖一陣鴻。向來逢別地。回首愴秋風。湖右回旌日。溪邊把酒時。重來阻顔面。一會費心期。浮世本無住。人生還有涯。依然屋樑月。怨入露歌詞。</text>
<title>次韻寄松江</title>,<text>辭賡晉彭澤。醉作漢將軍。夢斷雲鴻路。身隨野鹿群。靑春能幾許。白髮已三分。滿目層霄月。同銷兩地魂。</text>
<title>送鶴駕僧遊楓岳</title>,<text>鶴背雲栖客。春光杖錫東。雪峯瑤海月。氷瀑玉崖風。域外三天闊。人間百念空。向來徒費夢。送爾意難窮。</text>
<title>竹嶺劚苓臺。別主守裵汝友醴泉守李俊秀。</title>,<text>溪仙曾賞處。此地會吾君。碧岫一輪月。靑天幾片雲。古今人事改。離合路岐分。莫厭樽前醉。明朝別恨紛。臺是退溪先生所號</text>
<title>次裵汝友金城東軒韻</title>,<text>石髓尋眞境。桃花訪碧流。行隨會稽路。吟倚岳陽樓。日映千峯畫。風生萬壑秋。飄飄客窓夢。欲趁羽仙遊。</text>
<title>古阜民樂亭次韻</title>,<text>彩棟凌雲逈。登臨眼界空。乾坤一軒外。瀛海八窓中。紫靄林巒暎。黃雲稻黍豐。端宜入描畫。那得倩文同。</text>
<title>夢陪退溪先生。遊山寺。梅花盛開。賦五言律。居然而覺。只託頷頸二聯。卽衍成首尾云。</title>,<text>杖屨追陪處。梅花是故人。氷粧宜素質。雪艶絶緇塵。苔荒殘徑細。月隱古庵春。驚覺空怊悵。依然灑涕新。</text>
<title>拜辭發京</title>,<text>北闕辭明主。南鄕憶故園。風塵六載夢。霜露百年冤。喜極飜成感。程遙獨斷魂。行踰伐兒峴。意逐浪花飜。</text>
<title>金秀才 克 挽詞</title>,<text>四七年方富。詩書擬鳳鶱。昨來廷對手。明日客招魂。故舊攬悲涕。宗呑慘冤。飄飄丹旐影。千里向家園。</text>
<title>書東洲楓岳錄 東洲成悌元號</title>,<text>海上名山萬仞蒼。依然正直氣堂堂。屹成玉宇千年柱。雄作東溟萬世防。雪骨蛻塵凝沆瀣。氷姿迎日照扶桑。平生每欲凌高頂。吟罷東洲九十章。東洲詩凡九十首</text>
<title>十三日。閱武亭侍宴應製。上作綃軸。令侍宴之臣各製進。手書於軸。</title>,<text>勝事東瀛第一年。君臣佳會共登筵。九成韶樂靑雲外。八彩龍顔白日邊。貍首歌傳呈武藝。鹿鳴詩奏集儒賢。畫圖幻出恩光溢。不羡唐家十八仙。</text>
<title>送柳僉知以管押使朝京</title>,<text>男兒壯志四方遊。鞍馬行衝萬樹秋。眼界眺窮遼野闊。靴尖踢破薊門幽。三千里外風煙豁。二百年中禮樂脩。留取雄觀倒吳季。歸來莫秘錦囊收。</text>
<title>金仲昷草堂。用金舜擧韻。堂在嘉野谷。與拙築東岡甚近。</title>,<text>矮屋蕭森暎樹間。絮雲深壑弄淸寒。毳飛茨草簷誰剪。龜拆黏泥壁乍乾。孤枕自縈林下瀨。疏籬不礙望中山。也宜鑿地開芳沼。翠蓋紅裳伴月閑。襟宇唯令脫世間。莫言書史若酸寒。花岩展席紅常潤。松露濡毫翠未乾。好客雍容當戶月。佳賓偃蹇入簾山。須知鍾鼎朱門貴。不似林泉賭勝閑。</text>
<title>簡具佐郞思孟。求理沔城府院君墓。府院君諱藝。於齡與佐郞十代祖也。墓在申菴山。歷世守護。且有異蹟。有裔孫葬其父于兆次。聞之慟怛。以書抵佐郞。繼以詩舒悲憤。議改理云。</title>,<text>宰樹千年秋栢實。豈知還被裔孫殃。螭頭缺落埋榛草。馬鬣分崩坼釜堂。幽怨何徒漢溫序。冤魂應似晉龍驤。病心慟怛猶無奈。爲問宗英錦帳郞。</text>
<title>寄題雙碧齋</title>,<text>軟土浮塵正杳茫。喜君新敞歲寒堂。冷侵軒几虬髯肅。翠掃階壇鳳尾長。籟響天風吹宿靄。氣衝霜雪柱穹蒼。對來深趣須眞得。禮器篇中首一章。</text>
<title>元日早朝</title>,<text>暖律新將令節還。九天閶闔綴仙班。雪融宮瓦春陰裊。箭激銅壺曉漏閑。日暈堯衣浮殿上。風飄舜樂滿雲間。一庭喜氣三呼罷。爭賀鷗圖竝泰山。</text>
<title>御題詠滿開紅桃</title>,<text>疊錦堆紗出半墻。幾枝濃萼露凝香。閬巓神往紅裳擧。昌觀仙遊紫蓋張。日染霞痕誇艶骨。風飜酒暈媚新粧。明朝莫遣都吹盡。免使吟懷感慨長。</text>
<title>送具校理景時以謝恩書狀朝燕 宗系之誣。今蒙改正。故進謝。</title>,<text>紫泥方降九天綸。蹈舞東韓滿國人。神漢久堙眞派遠。大陽初豁瑞輝新。喜融海域千山雪。懽接皇城萬里春。最劇燕京終古別。送君今去興無垠。</text>
<title>送朴直講之任達城 承侃</title>,<text>使君去作湖山主。吏隱何妨管物華。公岳翠搖軒戶滿。新川光襯几楹多。蚕頭破壤參應長。鼠尾垂林栗已花。琴鶴樓中官事了。角巾閑傍碧雲斜。</text>
<title>不受黃金御題廷試</title>,<text>人臣議法至公淸。注外何曾有重輕。白日伸冤眞的的。黃金通謁謾營營。祈生隔世心無愧。揚子同時事可幷。一縷淸風吹萬古。至今猶激懦夫情。</text>
<title>大殿春帖字</title>,<text>洪鈞二氣迭相侵。位育神功惕履臨。寒雪乍融宮瓦暎。暖雲新覆玉階深。靑歸御柳千絲眼。白拆園梅一夜心。紅日曉天褰瑞靄。耳邊如聽鳳凰音。</text>
<title>大殿迎祥詩</title>,<text>玉律初隨斗柄東。春正令節古今同。一元生意回天上。萬物新心起土中。雪漲御溝流化日。煙舒宮柳暈和風。亨陽自此均無外。須識經綸位育功。</text>
<title>海美東軒韻</title>,<text>疏篁晩菊小池隈。冷雲寒香裊四回。山似故人排戶八。月如佳客透簾來。十年病興憑詩筆。千里羈懷付酒杯。酬唱忽驚雙暎壁。嗟吾獨到恨難裁。</text>
<title>藍浦夜詠</title>,<text>彩栱鱗簷百尺樓。登臨自覺豁塵愁。天包上下范范闊。地坼東南浩浩浮。雁影夜移沙島月。潮聲晴送海門秋。一生快眼今初試。擬駕冷風訪十洲。</text>
<title>淸州東軒韻</title>,<text>細把塵懷雁麥光。蘭湯何日濯芬芳。一秋湖海行將遍。千里松楸夢未央。夜雨驚鷗摩漢遠。霜天高樹出雲長。襟期默默孤燈影。咏罷淮南招隱章。</text>
<title>答權進士彦晦 春蘭</title>,<text>病眼方揮血淚時。故園回首路遙岐。世紛不耐深纏縳。人事那堪忽改移。風裏雲鴻飄隻影。春前荊樹落殘枝。賴君千里吟相贈。惹却愁魂日夜馳。</text>
<title>望龍門山</title>,<text>龍鳳奇標半出天。橫流壯勢捍奔川。禹門斤斧何年始。鯉級風雷萬古傳。冢頂雲霞恒帶雨。陰崖草樹自生煙。聖朝欲掃妖魑窟。庶見窮山日月懸。</text>
<title>送徐都事鎭之赴咸鏡幕。用季涵韻。</title>,<text>知君索贈惜分襟。莫用悲歌出塞吟。春滿混同恬駭浪。雪融長白豁窮陰。岐豳日月乾坤泰。豐沛山河雨露深。蓮幕晝閑無一事。不妨頻寄兩南金。</text>
<title>送金校理應順巡撫咸鏡道</title>,<text>朝家北顧慮殊勤。撫察民情爲遣君。征虜亭中收遠略。籌邊樓上採奇聞。鞭投瀚海千層浪。手捲陰山一抹雲。回報聖明恩許大。道山重侍舊爐熏。</text>
<title>舟中。次虛庵韻。</title>,<text>南望關河路自分。從今心緖脫囂紛。孤舟萬頃樓岩月。匹馬千峯鳥嶺雲。御氣何曾慕柱史。棄繻元不效終軍。飄飄去作林園主。風槪翛翛對此君。</text>
<title>樓岩旅窓曉起</title>,<text>靑螺影嚲白蘋洲。勝地須知第一區。入眼山川摩詰畫。隔江風雨志和舟。磯頭雲暖曝魚鱉。沙觜日晴眠鷺鷗。何事樓中往來客。十年鞍馬未曾休。</text>
<title>憶李俊秀 相遇於新倉前水上。交船少語而別。</title>,<text>波上相逢一笑中。世間岐路有西東。離魂柳絮亂無住。別意江流深不窮。帆戞暝雲靑滿座。櫓飜煙浪雪垂空。知君昨夜蘆邊宿。豈耐江風打短蓬。</text>
<title>宿安保驛館。用丙寅年韻。</title>,<text>古驛深山晝霧籠。虛堂塵壁蠹涎虫。陰雲絶壑龍噴雨。落照空林虎嘯風。荒薺萎花迷砌北。老槐樛影擁墻東。依然境落曾遊處。盡日開窓對碧峯。</text>
<title>路上偶書</title>,<text>迂愚觸事自成愆。散迹歸來亦偶然。江上倚船明月夜。嶺頭攀桂白雲天。閑收野蔓爲衣帶。懶折林枝作馬鞭。隨處風煙恣探賞。紀行還作錦囊篇。</text>
<title>安保途中</title>,<text>桑榟歸心促去程。征鞍起傍玉溪行。碧空曉色千峯秀。亂樹晴陰百鳥鳴。村靄帶雲吹馬細。草花垂露撲衣淸。前頭定有仙源路。悵望煙蘿不勝情。</text>
<title>望愚浦茅亭</title>,<text>洗心臺下白雲洲。一岫中盤俯碧流。家世幾年營結構。兒孫今白敞巖丘。影飜峯鶴千年月。籟響汀松萬古秋。曾是沙邊垂釣客。何時携酒更淸遊。僕嘗名之曰洗心臺。愚浦里東。蒼松萬株。外有洲白沙如雪。亦嘗名之日白雲。</text>
<title>次金仲昷 彦璣 書堂韻</title>,<text>別占煙霞水石間。小簷虛暎碧溪寒。竹風灑面晴猶濕。松露沾衣翠未乾。開戶正宜延素月。捲簾長得對靑山。叢書課學無餘事。須識斯人意趣閑。</text>
<title>虛興舟中。次虛菴韻。</title>,<text>煙霞籬落鎖封疆。行泊帆檣總幾綱。江上峯巒來縹氣。岸邊楊柳嚲晴光。路中歲月多年客。夢裏關河萬里鄕。側耳喜聞新按節。路人應詠召南棠。時聞金文之爲監司</text>
<title>次車輦館蟠松韻</title>,<text>華館長吹爽氣來。蒼髯晩翠陣雲開。流肪正合斟爲酒。古癭何妨斲作盃。欹蓋半成騰鳳舞。蟠枝都化老虬廻。濃陰庇覆容多少。樑棟休誇大厦材。</text>
<title>夜題</title>,<text>西風玉律轉淸商。喞喞蛩聲夜近床。鳳尾搖窓風竹影。龍涎襯壁露荷香。五更星漢吟懷闊。萬疊關山客夢長。自是淸朝苦貪戀。蓴鱸還負舊江鄕。</text>
<title>珍山東軒。望西臺山。</title>,<text>骨立稜稜柱上蒼。依然正直聳班行。雲霞萬古精靈聚。風雨千年氣象長。異器正應鍾秀傑。奇村非獨産楠樟。高秋直欲凌遐頂。獨立乾坤望八荒。</text>
<title>龍潭萬景臺</title>,<text>松下披雲坐翠微。澄溪紋浪玉虹圍。高臺晩景初晴雨。遠嶺殘霞半落暉。冷澈肝脾氷縷縷。氣衝衣袖雪霏霏。他時塵土遙相憶。淸夢那堪夜夜飛。</text>
<title>雲峯東軒韻</title>,<text>小醜當年一箭空。神功聖德與天通。一方民物歡聲裏。萬古山河喜氣中。雲卷頭流晴射日。波恬漲海靜無風。至今物色荒郵路。草樹猶含瑞靄紅。荒郵。指引月驛。乃聖祖破阿只拔都之處。全篇之意。皆屬於此。</text>
<title>南平東軒韻</title>,<text>輪廣遙遙地極南。高樓勝賞縱閑探。鯤鵬海近天垂浪。虎豹山深谷瀉嵐。出水游鱗紅鬣動。傍簷飛鳥綠毛毿。雨餘更愛林巒活。淡黛濃蛾染碧藍。</text>
<title>南平昌訖院</title>,<text>山雨收來霽景浮。金風玉宇烱如流。琉璃浪闊千溪水。錦繡山明萬木秋。紅日驛程初缷馬。白雲簾幕獨登樓。鄕愁客恨身千里。又向蒼茫海島遊。</text>
<title>靈岩徘徊樓韻</title>,<text>徘徊樓上客徘徊。四面冷風意快哉。蜒雨初收秋月上。鯨波不動海雲開。一城人自安耕鑿。百戰魂誰酹酒盃。空翠影搖仙岳夜。欲聞霞佩靜中來。乙卯倭變。全尹李潤慶來守此城有功。故頸聯致意。</text>
<title>曉發海南。向珍島。</title>,<text>海天行色曉來催。路指珍城浪雪頹。月影趁人淸的皪。雲光擁馬碧徘徊。蜃粧金屋凌虛出。潮駕銀山拍岸來。木老壯詞曾快讀。今朝擧眼小如盃。</text>
<title>次珍島東軒具監司 壽聃 詠橘韻</title>,<text>露實團圓箇箇輕。敷腴非獨蘊奇聲。靈眞有宅洲傳號。疫癘全消井有名。雪裏龍香浮樹裊。霜餘金殼壓枝淸。宗英著愛留新作。倍使仙標擅萬齡。</text>
<title>珍島東軒韻</title>,<text>六鰲頂上奠州基。蓬海還輸禹甸治。萬疊神山圍小郭。三千弱水擁深池。汀洲蜃暗樓臺聳。籬落秋淸橘柚垂。千首使君頭側鶴。降仙壇畔立多時。郡守張佑與張承吉同姓。故貼千首字。</text>
<title>宿梨津堡</title>,<text>天涯客夢泊梨津。海戍秋晴鼓角新。潮沒岸沙騰玉馬。月窺雲嶂聳氷輪。一聲雁度三更夜。百戰城空萬古春。珍重戎行各努力。聖明恩化配蒼旻。乙卯倭亂後。廢達梁而設此堡。</text>
<title>康津聽潮樓</title>,<text>淸霜永夜客登樓。白月長空萬里秋。輕霧卷來銀闕角。好風吹送玉龍頭。劉孫赤壁旌旗下。班竇黃沙鼓角浮。聽罷倚闌成小睡。海山瓊島夢悠悠。</text>
<title>次靈岩東軒韻。寄閔敬差中立。</title>,<text>仲叔風標世所多。向來心事汶淸涯。南湖作客同千里。北洛藏書比兩家。夢裏孤鴻聲落枕。吟邊殘燭熖生花。終朝苦待空歸去。一夜應添鬂髮華。蜃市鵬池氣象多。海天回首浩無涯。峯頭秘却紅蓮井。橘裏藏他皓叟家。霜葉擁成全浦畫。霽煙橫作半山花。眼前物色眞仙界。何必壺中訪九華。</text>
<title>羅州撫夷樓韻</title>,<text>聊將客眼上危樓。八詠還慙沈隱侯。南海曉雲騰霽日。北山煙樹畫霜秋。竹階冷翠侵衣潤。菊塢淸香拍酒浮。野興無端催遠意。幾時塵事便宜休。</text>
<title>高敞東軒韻</title>,<text>半日開窓向翠岩。寒濤浙瀝響松杉。懸楣傑句成觀察。建宇宏模趙縣監。心匠當年眞絶世。風聲千古逈超凡。駑庸閉縶今乘快。廣漠行將謝轡御。</text>
<title>井邑碧水樓韻</title>,<text>映壁前題手按摩。淸遊都是客經過。靑雲路上英雄盡。碧玉壺中歲月多。古樹陰籠虛檻日。秋山影落小池波。登臨感慨生長嘯。俯仰乾坤意自賒。</text>
<title>萬頃聚遠閔恕初 忠元 韻</title>,<text>瀟灑淸簷出樹端。登臨覓句字難安。白收極浦雲潮落。靑盡遙山暮雨殘。遊眼却嫌寰宇隘。壯心要吸海濤乾。倦來暫着閑軒睡。萬土叢邊客夢寒。</text>
<title>萬頃東軒韻</title>,<text>斗絶孤城控海衝。一區名勝擅南中。山圍闊野煙花繞。天接滄溟水氣濛。漁戶亂燈千浦夜。戍樓殘角五更風。題詩豈獨酬時景。壤俗要編應劭通。</text>
<title>萬頃大堤</title>,<text>兩谷橫遮築巨塘。雄堤盤屈土龍長。千層浪作鯨濤勢。萬頃波涵玉宇蒼。秋月芙蕖紅蕩漾。春風藻荇綠微茫。我來正値玄冬景。滿目枯荷敗夜霜。</text>
<title>貞夫人金氏挽詞 李參判瀣妻。察訪寗之母。參判爲李芑所搆殺。後復職。</title>,<text>家聲蘿葍遠綿綿。鸞鏡餘生七十年。萬事驚心哀徹骨。雙珠入夢淚交泉。復官霈澤淪黃壤。任子鴻恩荷昊天。龍劍却成長夜會。只應悲喜兩范然。二子先逝貼雙珠字</text>
<title>次金伯純韻 伯純嘗寄詩云。時臨汒水魚吹面。偶出林埛鹿伴身。今還敍入京。</title>,<text>梅信曾傳第一春。淸詩逸韻帶香塵。雲間復作垂魚客。林下難爲逐鹿身。旅屋松篁欣遇主。故山猿鶴怨無人。知君夜夜南飛夢。獨遶蒼波白石津。</text>
<title>送崔景肅出按關東</title>,<text>之子才英拔俗姿。開河風壤駐旌麾。木華筆下鯨濤闊。孫綽吟邊雪嶽奇。玉洞煙霏春色老。蓬丘日月海雲披。天遊快眼登寥廓。應笑區區守鷃籬。別意那堪更挽裾。歸程曾不少躊躇。連雲碧樹圍征蓋。逐路靑山擁使車。酒罷驛樓花落後。夢回官閣雨來初。思親戀闕懷中事。能有詩篇尙記余。</text>
<title>追次權進士彦晦韻</title>,<text>句裏佳期指點頻。相逢何日接光塵。野堂風月空添夢。客路山河幾愴神。關透鬼人功最近。途分生死見尤親。自慚病學渾無補。皓首悠悠逐搢紳。</text>
<title>送鄭司成子中赴榮川任</title>,<text>名區再得綰符章。又領剛州山水鄕。栢嶽煙霞晴滿座。鶴峯星月夜侵床。碧雲簾箔冷風裊。紅靄池塘細雨香。詩與不知凡幾首。郵筒倘寄洛城傍。</text>
<title>靑岩亭。敬次退溪先生韻。</title>,<text>詩句吟來激寸衷。蒼岩依舊野亭空。洞天明月寒窓裏。世事浮雲昨夢中。千古森嚴遺士則。百年淳朴見家風。丘山華屋羊曇淚。灑向林塘恨不窮。規作荷池一鑑寬。小橋橫截碧波環。芳華不逐當時盡。勝賞長留後世看。危骨矗雲岩跨壑。勁心衝雪竹圍關。尋常物色俱驚俗。寥落名區谷似盤。</text>
<title>涵碧亭。次朴重甫韻。</title>,<text>籬落春陰覆小堂。深春物色繞回塘。桃花浪闊魚吹細。柳絮風高鳥蹴長。浮戶暮雲歌管鬧。撲窓山雨夢魂凉。繁華一任輸心賞。餘事悠悠付醉鄕。</text>
<title>送奏請使金知樞 貴榮 赴京</title>,<text>弧矢由來志四垠。勝遊那可更逡巡。桃花浪闊龍灣雨。芳樹煙迷鶴野春。孤竹淸風吹宇宙。昌黎直氣貫星辰。經過不用尋常債。快眼歸時意益新。</text>
<title>次友人韻</title>,<text>要把襟靈質泰龜。行藏安用問何之。病窓心事渾如醉。客路春愁更似癡。對月頻傾梅下酒。臨池幾寫夢中詩。悠然却憶煙霞趣。欲向山林報舊知。</text>
<title>送李同年擇可赴平安幕 惟謹</title>,<text>關右名區擅海東。咽喉襟帶控要衝。山河箕衛封疆古。城郭隋唐戰伐空。九井餘基留壤畫。八條遺俗見民風。奇遊最是龍灣路。界割華夷一眺窮。自笑生涯似子陽。病吟何處豁煩腸。客窓風雨愁邊鬧。舊壑松花夢裏香。虫壤空瞻冥鵠擧。鷃籬長羡海鵬翔。看君浩蕩探韶景。回首征途意杳茫。</text>
<title>沒雲臺 次韻</title>,<text>蒼然斷麓海東湄。標出層雲勢欲飛。玉宇冷風吹霽靄。咸池紅浪湧澄暉。羽仙笙鶴遊常慣。人世塵氛到自稀。長嘯數聲煙霧裡。蓬瀛何許路依微。</text>
<title>送金晦叔啓出按黃海</title>,<text>客裏追隨歲月新。淸歡幾許接光塵。鳳城宮闕靑雲曉。江漢帆檣碧水春。綸綍北垣承雨露。關河西塞擁蹄輪。人間聚散無窮事。努力旬宣報聖神。</text>
<title>送朴密陽 承侃 之任</title>,<text>四紐銅章張海陬。兒童應解郭幷州。人間地理雄衡霍。天上星文照斗牛。金蝟迸霜千樹曉。玉虹搖雨一江秋。公餘好逐沙鷗伴。浩蕩滄洲畫裏遊。府有栗藪</text>
<title>送崔正郞 復初 朝明冊中殿謝恩書狀官</title>,<text>民部郞僚舊接聯。後來雲翮更騰鶱。慱陵家世風流遠。子玉心功術業專。文化一天周日月。皇圖四海漢山川。桑弧快豁平生志。不用臨岐共惘然。復初以蔭職爲郞。戊辰登第。故第二句云云。</text>
<title>送具景時赴南原任</title>,<text>名郡帶方仙界凈。飛鳧歸興浩難禁。天連漲海春常早。山近頭流晝亦陰。酒罷溪雲凝椀面。夢驚松月落琴心。離懷白首西遊客。朔雪寒燈萬里吟。時余以質正官。將往中原。</text>
<title>與子精話 孫贊成仲暾家有嵓。斲爲二蕝可坐。</title>,<text>弘化人亡餘古宅。蒼嵓依舊幾經春。迎秋細菊含淸靄。罷雨紋苔絶點塵。沖老轟雷驚意氣。晦公明月照精神。逢君共作臺邊話。今古那堪感慨新。李晦齋，權贊成沖齋。皆寓此家。晦齋乃斯文領袖。贊成當乙巳禍。冒死敢言。</text>
<title>送李僉知淸之 栻 以賀冬至副使赴京</title>,<text>分離何用苦傷神。世路由來聚散頻。二十年前同榜客。三千里外竝遊人。鵷鸞瑞彩龍墀曉。日月祥輝玉闕春。好是祖鞭先着處。安仁詞賦聳征塵。</text>
<title>次權章仲在淸凉山寄韻</title>,<text>天外文華浮玉色。騷仙獨立盪塵情。千重澗壑吟邊闊。萬疊峯巒筆下橫。夜久亂雲藏戶密。曉殘晴日透窓明。細探物理觀消長。點勘羲爻思更淸。</text>
<title>南興寺余有舊題。金舜擧和之。今來舜擧已仙。感嘆書之。時盧敎授公瑞設小酌。</title>,<text>永夜寒堂動醉歌。匡山頭白再來過。琴鳴雲壑泉聲細。椀印晴泥虎跡多。天上精靈懷鳳侶。壁間佳句暎瑤華。舊遊默默空回首。淚滴煙霞恨益加。</text>
<title>射以觀德 押東。上御慶會樓觀射。御華出此題。令入侍詣臣製進。鳳齡以中書舊例就仕。在外聞而題之。</title>,<text>雲開仙仗碧池東。講藝非關試力雄。失鵠猶思求已道。持弓先做正心功。澤宮盛制光儀裏。矍圃隆規禮讓中。鉛槧詞臣慙小技。欲歌陰雨續豳風。</text>
<title>送尹監司致遠 毅仲 赴關西任</title>,<text>玉節遙臨浿水東。舊都文物尙遺風。路連燕薊衣冠會。地控羌戎保障雄。韜略只應歸掌上。甲兵猶復在胸中。昇平不用樓蘭劍。棠化要令處處隆。</text>
<title>送宋監司治叔 贊 再赴嶺南任</title>,<text>南遊旌節傍邊州。快意重登鳥嶺頭。河嶽不勞新指點。樓臺爭賭舊風流。民情入眼看應熟。壤俗關心閱已周。遙想杜梨陰畔路。滿街髫白迓軒輶。客裏疏迂謬見收。荊湖勝跡幾回頭。白雲紅樹明山逕。皎月冷風爽海樓。人事不堪隨聚散。世紛無奈苦沈浮。秋來澤國飛鴻雁。擬向樽前蕩別愁。戊辰秋。余以災傷御史往湖南。時公爲監司。相遇於順天，全州等處。</text>
<title>柳監司挽詞 名景深字太浩。病赴平安。任遆還開城。府以卒。</title>,<text>筆岳文華洛水精。斯人鍾秀間時英。妙齡才藝雄諸子。半世功名亞列卿。栢府夏官方展步。薇垣玉署早騰聲。西關正倚胸中甲。嘆息妖星落將營。</text>
<title>送李府尹景誾 汝愷 赴慶州任</title>,<text>南國名區六十州。舊都風壤更雄稠。靑橫鰲岫千年色。綠繞蚊灘萬古流。城影帶將山月恨。笛聲吹送海龍愁。秋懷客思兼詩興。好向樽前辦勝遊。金鰲山，半月城，蚊川。皆古迹玉笛。羅時東海龍所獻。照日瓊尖紫玉岑。晴嵐搖翠落溪潯。風流已遠人何在。標格猶存月獨臨。正學淵源探古道。醇儒事業抱明心。尙無祠宇尊遺澤。恢拓唯須見自今。紫玉山乃晦齋李先生之別墅</text>
<title>過龍宮縣。次軒韻。寄姜仲潤。</title>,<text>客路黃塵兩載間。狂馳那得一生閑。今朝曉霧龍溪水。昨夜春雲鳥嶺山。倦倚小欄愁日暮。醉臨疏樾愛禽還。催裝不敢要君話。病㤼前途苦險艱。</text>
<title>又次姜仲潤韻</title>,<text>蝸廬寂寂竹林間。十載羈愁得暫閑。細雨靑梅新歲月。綠雲丹桂舊溪山。病餘未暇尋春去。吟罷空思採藥還。佳句使人驚落膽。羊腸曾踏百回艱。仲潤詩有羊腸歷盡酸生齒之句</text>
<title>過安訓導 應奎 居 在椒廿下。友鹿村。俗名五勒。疑聲之誤。故正之。</title>,<text>羡君耕釣送生涯。垂柳陰中小逕斜。十里桑麻濃雨露。一村山水足煙霞。光陰自覺晨還暝。物色頻驚落又花。塵土客來魂惘悵。白雲何處採芝歌。</text>
<title>次金惇敍韻 時余以遠接使從事宮。有召旨。</title>,<text>忽被林丁秀句傳。棲遲曾覺主人賢。溪聲夜拍秋欄外。山氣晴籠午枕邊。籟逈不須琴奏水。月明何必燭燒椽。狂奔自笑吾南北。細算平生意惘然。</text>
<title>過映湖樓。次韻。時除執義將上洛</title>,<text>府城名勝洛湖多。鳳輦經過氣象加。金榜影搖銀漢渚。珠甍光拂太淸家。樓中客去千秋鶴。笛裏梅殘五月花。冠蓋年年江上會。路人爭指泛仙槎。</text>
<title>次樓船韻</title>,<text>蕭瑟茅簷泛畫船。玉湖紋浪鏡文圓。秋風赤壁中流夜。花柳前川近午天。勝賞自應隨境得。深衷那可向人傳。氷蟾影浴明波裏。一棹飄飄世外仙。</text>
<title>聞朴柔仲 應男 訃 丁卯六月。柔仲爲承旨。適明廟違豫。上下邊遑。柔仲多有指揮。余以吏郞。出入銀臺。柔仲屢擧時政警之。且問朱書。</title>,<text>偶從郊餞暫相知。更見深懷倉卒時。血淚綸臺司舌日。白頭郞署佩符時。頻將銓事勤攻闕。又向朱書細問疑。多病未曾尋一到。可憐今隔九原期。</text>
<title>次忠州延慶樓韻</title>,<text>中原勝槪號仙區。獨倚危樓眺四隅。遶野江光謝公練。入簾山色郭熙圖。孤城日落千門閉。遠壑風生萬穴呼。客路一燈愁把酒。故園松菊半荒蕪。</text>
<title>有來言柳而見諸人相唱酬之韻。遂次之。</title>,<text>天土龍鸞自作曹。彩雲晴日照征袍。詩籠嶺海思逾闊。筆掣鯨鰲意益豪。月裏乾坤氷奪耀。雪中樓閣玉爭高。仙遊處處留高躅。綺席瓊樽酌桂醪。時將迎詔使</text>
<title>有來言副使陳三謨別盧館伴寡悔之韻。次成一首。</title>,<text>傾座聲華四海知。彩旌丹闕下來時。星臨析木津頭夜。春拂扶桑樹上枝。袖裏瑞雲敷聖札。吟邊白雲唱新詞。鴻飛不柰悤悤去。悵望層霄路背馳。</text>
<title>贈水雲亭主孫進士燁</title>,<text>斷麓蒼然大野頭。小亭飛檻入雲浮。螺圍遠岫重重出。玉繞澄溪曲曲流。滿架詩書眞種穫。一園花竹是箕裘。紫仙遺躅煙霞古。景仰高山思益悠。子韜之先祖鷄川，判書兩公。世居于此。晦齋李先生亦同里居。號紫玉山人云。邂逅風標足可欽。論交何必舊知音。泰山家學經探海。台岳仙蹤賦擲金。南嶺梅花歸去意。北天雲月別離心。菰蒲不是英豪藪。竚見飛騰政自今。</text>
<title>湖堂聞雁</title>,<text>晴融臘凍暖如烘。幾陣斜行萬里鴻。衡浦乍驚新律至。岱門遙憶舊巢空。飛經嶺樹千枝雪。鳴徹江樓半夜風。聽斷客懷猶寸寸。翳床寒暈小燈紅。嗈嗈旅雁叫三更。幾日南飛復北征。切月哀音橫宇冷。伴星疏影落江淸。愁添絶塞金笳淚。怨入空閨玉杵聲。自是人心多感慨。爾生江海本無情。</text>
<title>立春日偶書</title>,<text>灰飛緹室氣回醇。滿目山盤縷五辛。鱗瓦微微初罷雪。銅壺滴滴暗生春。天時暫逐陽和暖。人事還隨鬂髮新。病學未成叨寵渥。深慙無路效涓塵。</text>
<title>送權府使灝元城主行旌</title>,<text>石陵風壤四方聞。天遣名區餉使君。閑艇玉湖千頃月。孤笻仙岳萬重雲。林間烱熀尊賢宇。鈴下丁寧訓俗文。霜鬢小潭淸翠裏。賀聲樵牧擬爲群。郡人將建院于廬江。以奉退溪先生祀。府使欲力贊成云。</text>
<title>奇高峯明彦挽詞</title>,<text>瑞石新摧第一峯。斯人何使涕垂胸。文章不獨波瀾闊。道術要將閫域通。古寺殘雲寒夜月。小船飛雪暮江風。乖逢便作平生別。夢裏丁寧警蔽蒙。余入京日在船上聞公宿奉先寺</text>
<title>送李修撰如晦赴東萊任</title>,<text>紅蓮榜裏忝追攀。回首光陰卅載間。千里別筵三疊曲。一杯春酒兩愁顔。河橋樹影留殘照。驛路人聲度亂山。惆悵歸來客窓夢。海雲明月白漫漫。海雲臺名</text>
<title>送尹子固以宗系奏請副使赴京</title>,<text>拜手龍墀荷聖情。玉京迢遆客遐征。素心家學襟期遠。紫氣仙標骨相淸。禹甸山河身再遍。堯天日月眼重明。自憐白首跳蛙井。悵望層霄萬里程。</text>
<title>送尹尙中以宗系奏請書狀官赴京</title>,<text>東風芳草思茫然。仙袂飄飄指九天。驛路行攀曾茇樹。江樓吟續舊遊篇。思親夢落遼河外。戀主魂飛海日邊。瀝盡丹誠滿紙血。五雲閶闔荷恩宣。</text>
<title>送李士文 仲虎 出按湖南</title>,<text>恭奉綸言出建章。望中旂旐正央央。楚天煙雨淸湘外。衡岳雲霞漲海傍。林野橘黃巾袂潤。官樓月白夢魂凉。觀風杖鉞男兒事。桑榟恩榮別有光。</text>
<title>次竹山東軒韻</title>,<text>風撚金絲柳眼新。客程鞍馬病歸人。裊雲虛閣春無主。殘雪澄溪雁作賓。北望夢魂頻獨覺。南遊心事向誰陳。開窓獨對三更月。賡續前題忽愴神。</text>
<title>題贈權章仲</title>,<text>超世襟期孰竝雙。蕭然活計付淸江。依嵓斲作栽蘭圃。向月規成讀易窓。書史一生神自脫。乾坤萬古意難降。相逢默默渾餘興。午夜靑熒翳壁缸。</text>
<title>答權章仲</title>,<text>白白明波暈竹欄。嵓芝谷荈飣山盤。關心魚鳥會深趣。滿目江湖多舊顔。詩韻烱含秋月冷。笛聲淸弄玉霄寒。仙遊病枕頻歸夢。一把驪珠更細看。</text>
<title>次章仲韻</title>,<text>扁舟滿意趁溪程。同作山陰鏡裏行。西磵未酬吟底債。南柯還逐夢中榮。霜叢絶致陶三逕。月瀨淸襟賀四明。聚散不堪塵事挽。故人相見定相驚。</text>
<title>聞慶大灘川邊</title>,<text>淸溪白幕候西行。翠嶂丹楓照席明。倚壁人懸波底影。緣雲角送鳥邊聲。冥茫夕靄吹塵面。瑩澈晴漪浣客情。郵卒促鞍呼上馬。鷺鷗應笑逐奔程。</text>
<title>得金監司重晦 繼輝 書。有旨遆湖南觀察。</title>,<text>恩綸忽下九重深。報喜簷端噪素衿。蚊負縱難輸瑣力。葵傾那可輟微心。大平歲月閑時樂。勝地江山靜裏吟。醫藥倘能延寸命。起來時復獻虞箴。</text>
<title>訪栢潭。贈同遊諸公幷掌營山人。</title>,<text>却憶同遊廿載前。君時韶頰我中年。攀厓踏濕蒼苔雨。傍渚行衝白鷺煙。松磴卽今雲脚裊。江天依舊月輪圓。何方掃却塵機盡。與向磯頭竝枕眠。右言同來得地。贈彦晦。生同枌社齒同流。童丱追隨老未休。江海幾時吟裏興。煙霞今日眼中遊。藜笻白石雙幽屐。桂棹淸波一釣舟。餘事豈須開算慮。醒吟醉睡任悠悠。右贈仲昷强逐寒巢好耐辛。行非名是正斯人。應開絶壑規恢遠。更壓淸江結構新。園養老芝肥玉掌。岩收叢茗碾瓊塵。憑將歲月閑消遣。不覺相看鬂似銀。右贈僧行淳印宗</text>
<title>寄權彦晦。時往寧海。將歷遊諸勝。</title>,<text>一別音容隔海頭。匹驢何處作仙遊。紅霞島嶼晨光裊。白玉樓臺雪影浮。詩眼脫塵超汗漫。醉歌和月落滄洲。歸來擬覷奚囊富。滿袖驪珠奪兩眸。右敍別鰲頂高臺縱目遐。望窮東海更東涯。鵬翎礙日雲垂浪。鯨鬣掀風嶽聳波。孫綽豪吟增爽朗。木華文藻極包羅。乘酣好踏鳴沙路。霽月澄明趁馬斜。右觀魚臺慘目銅駝御路荒。東都遺跡正堪傷。一千歲月傳家遠。五十君王歷世長。廢郭煙霞留怨鶴。故宮禾黍駐斜陽。知君大手凌斑左。不數崔翁拙筆揚。崔拙翁瀣效斑孟堅左太沖作本國三都賦右慶州</text>
<title>答張彦奇</title>,<text>忽把詩篇意豁如。淸新句律響牙車。靑雲客路三秋後。白首窮交一笑餘。閑迹正同依草鹿。病心常似中鉤魚。層霄有月。勤相望。夜夜吳洲好起余。來詩云相思只有吳洲月</text>
<title>李判書季眞左罷踰月。以特命出按咸鏡。臨行索贈。</title>,<text>聖心遙軫北門難。特遣含香粉省官。畫壤不須銅作柱。籌謀何必米爲山。長城望重邦威振。萬甲胸寬虜膽寒。自愧國恩深似海。白頭空着腐儒冠。豐沛名區氣象雄。山河襟帶甲吾東。六州雉堞圍窮漠。三嶺峯巒柱上穹。邊草混霑車軌雨。寒雲吹捲節旄風。歸來講盡西川策。丹扆規箴補舜聰。</text>
<title>金子厚 㙉 挽詞</title>,<text>忘年意契晩輸君。幽勝同占洛水濆。鷗鷺澄江萬頃月。松蘿古壁九峯雲。閑心擬共林間路。凶訃那知客裏聞。身在天涯難挽繂。哀詞悽切不成文。子厚於栢潭下數里卜勝。號以九峯。未營而逝。</text>
<title>鎭川東軒。次韻。示具都事 忠淵。</title>,<text>景物紛然惱眼前。昨來圓月已成弦。彎彎細澗殘城外。簇簇奇巒大野邊。好雨芙蕖千朶玉。和風楊柳萬條煙。與君俱是思歸客。鏡裏頻驚白髮年。</text>
<title>示琅城敎堂諸彦</title>,<text>箕化來漸道遂東。海邦於此啓昏聾。晦軒衛學尊儒術。圃隱明經正士風。文治卽今無內外。聖功從古貫初終。須知至理非高遠。只在尋常日用中。</text>
<title>淸安東軒次韻</title>,<text>寥落郊園畫入詩。日斜猶自下簾遲。蒼虬舞檻山光轉。綠鳳盤簷樹影垂。仙想飄颻騰遠壑。客懷瀟灑傍淸池。臨軒把酒非關醉。只愛荷香裊滿危。</text>
<title>忠州東軒次韻</title>,<text>形勝西湖第一區。繁華千古聳方隅。獺川水色明如鑑。鷄岳山光活似圖。天外白雲要伴侶。樓中黃鶴可招呼。琅凾擬繼仙遊咏。筆下多慙句拙蕪。</text>
<title>次天安宣化樓韻</title>,<text>霜驄昔日到名州。快眼攀登百尺樓。白露光黏銀漢月。碧梧陰覆菊花秋。雲霞幾憶天涯路。湖海重成客裏遊。邂逅故人聊勝話。數盃蓮釀足忘憂。</text>
<title>次稷山濟源樓韻</title>,<text>蒼茫籬落暝煙橫。故國興亡感客情。汴水空餘西苑樹。金陵唯有石頭城。東明舊緖雲俱滅。南漢遺墟草自平。却賀聖朝隆祀典。溫王千古永流聲。</text>
<title>海美東軒韻</title>,<text>思鄕戀闕意悠悠。客路湖西地盡頭。病眼每隨雲北去。歸心長與水東流。風鳴密竹空階月。露隕疏桐半夜秋。旅鬂明朝渾似雪。百年奔走幾時休。</text>
<title>連山東軒韻</title>,<text>樹籠門戶雀堪羅。捲箔山光入座多。舊日霜驄曾歷住。今朝龍節復經過。人間萬事紛如髮。天上雙丸急似梭。黃岳正遮仙洞路。白雲何處紫芝歌。</text>
<title>瑞山東軒韻</title>,<text>崢嶸欄栱半天開。彩壁髹彤繡錦苔。畫角聲吹邊月去。星峯影遆海雲來。一燈永夜吟頻續。孤枕驚潮夢自回。賴有軒前數竿竹。歲寒襟契作陳雷。</text>
<title>溫陽東軒韻</title>,<text>行到溫城山日西。碧樓攀眺忽含悽。黃龍天上雲霞遠。赤舃人間歲月迷。輦路塵埃春寂寂。靈泉風雨夜悽悽。當時扈從皆耆碩。畫壁空留傑句題。</text>
<title>木川東軒。次韻示。崔景肅。</title>,<text>紫暈窓欞日欲朝。飭裝征邁路遙遙。人衝雪壑愁雲磴。馬渡氷川㤼曉橋。半世塵氛身欲老。百年湖海意難銷。憑君說與佳期在。林下追隨任寂寥。</text>
<title>寄鄭應敎季涵</title>,<text>回首衡廬千萬峯。故人消息一雙鴻。秦遊歷歷孤吟裏。楚別迢迢兩載中。望斷歸雲炎海闊。夢回明月屋樑空。春天擬把論文酒。須信靈犀也自通。</text>
<title>忠州社倉過宿</title>,<text>聚落依山號社倉。幾年紅腐積如梁。宏規創自朱夫子。舊法皆從耿壽昌。悴葉俱霑恩露霈。窮鱗渾被惠波汪。自慙病陋叨▣寄。恐有顚連負聖王。</text>
<title>瑞山館。別都事具恕伯。依韻錄奉。</title>,<text>湖右同來做一官。郵塵遙傍八峯山。黔中異俗看應怪。瀧上羈愁說更酸。客路光陰三月暮。天涯風雨一春寒張。生神有歸田賦。莫詑先行入玉關。</text>
<title>所斤浦卽事</title>,<text>三月東風岸上行。馬蹄淸踏晩潮聲。寬懷納納呑雲量。闊眼迢迢過海情。鯨浪晝恬春正滿。鰌氛晨捲日初晴。區區謾擬胸藏甲。莫笑尋章白面生。</text>
<title>泰安淸海樓小坐</title>,<text>二年來往足風流。淸海樓中再度遊。雪白園林梅縞日。金黃籬落橘粧秋晴。看地理分巴岳。夜覺星文照斗牛。欹枕潮聲淸滿耳。人間要蕩古今愁。</text>
<title>藍浦東軒。復次韻。</title>,<text>遶郭喬松一面靑。小樓開眼思冥冥。雲掀北牖千層岫。雪蹴南空萬里溟。客裏流光雙短鬂。天涯歸路幾長亭。飄飄散迹元無住。杜老乾坤水上萍。</text>
<title>遊冬栢亭</title>,<text>仙界來遊興不窮。茫茫鯨浪帖層穹。潮通閩浙元無礙。天接靑齊只一空。浩浩雙眸如脫世。冷冷兩腋欲生風。回翁鐵笛吹三弄。老睡應驚水底龍。</text>
<title>林川樂山樓次韻</title>,<text>百尺危闌杳靄中。登臨病眼眩西東。桃源花發霞蒸侗。廬岳泉飛漢掛空。萬朶松篁春意活。一簾風月客情濃。閑吟自有天然趣。不羡滁山樂醉翁。</text>
<title>尼山東軒次韻</title>,<text>關河歷歷路頭平。魂夢中宵繞玉京。旅館靑燈如赴約。殘年白髮解相迎。緘辭未覺千金重。鍊句空慙萬戶輕。鞍馬紛紛何日了。明朝錦水問歸程。</text>
<title>荊江津 文義懷德界</title>,<text>中原名勝偶相侔。萬頃粼粼潑綠油。樊口雲山圍鄂渚。荊門煙樹擁吳洲。落霞孤鶩長天外。垂柳和風大野頭。憂樂范公今不見。此間誰着岳陽樓。</text>
<title>柳眉岩臨別索贈 公名希春。字仁仲。</title>,<text>幽夢驚回綠野堂。鳳城歸思促征裝。黃麻宸翰星辰耀。紫錦仙袍雨露香。際會卽今眞不世。恩榮從古獨超常。驪駒出郭送行色。鷄岳蒼蒼錦水長。時以副提學被召。超階資憲。有御衣之賜。故及之。</text>
<title>錦江亭</title>,<text>綠欄朱檻碧湖濱。突亢飛簷拂紫旻。孤鶩落霞滕閣晩。晴川芳草鶴樓春。煙霞鳳嶽英靈聚。雷雨龍塘氣象新。一笛夕陽人欲散。滿簾空翠撲衣巾。</text>
<title>潛潭 在鷄龍山</title>,<text>半山雲氣晝成陰。方丈澄泓石眼深。玉鏡開奩寒奪眦。秋蓮出匣凜驚心。太眞豈必燃犀照。子美唯應續蔓尋。聞說雞龍爲窟宅。起來風雨晦西岑。以繩繫石投底深凡三把故使續蔓事</text>
<title>沃川途中。望西臺山。曾以御史在湖南。望之已熟。今又過此。</title>,<text>玉骨稜稜柱上圓。岩嶅逈絶閉雲煙。桃花晝秘遊仙洞。芝草春藏養鶴田。舊日南頭回望眼。今朝西畔嚲吟鞭。年年客路山前後。惆恨紅塵雪滿顚。</text>
<title>靑鶴窟</title>,<text>啄息芝田養性靈。幾時崖窟任棲停。冷風簸羽飛衝漢。灝露驚心唳徹星。蓬海連天瓊浪白。崑山拂日玉峯靑。何緣跨作沖霄駕。歷遍仙區閱萬齡。</text>
<title>龍淵洞</title>,<text>聞說潛龍宅作淵。深深潭洞抱珠眼。千尋鎖斷褒斜路。一穴門通箭筈天。隱隱雷聲岩下起。漫漫雨脚谷中懸。只今大地愁炎旱。竚見甘霖霈甫田。</text>
<title>月留峯</title>,<text>逈擢亭亭笋一叢。夜迎孤月海天東。金娥故故留仙斾。丹桂依依護洞宮。表裏巖崖銀闕暎。高低林壑玉壺空。遊人袖有回仙笛。吹弄長風杳靄中。</text>
<title>四君峯</title>,<text>洞入華陽第幾重。群仙曾此會相同。九苞祥鳳來緱嶺。五色斑麟下閬風。蘚字丹崖磨不滅。落花流水泝難窮。瓊田芝草逢春長。何處高歌遯世翁。</text>
<title>花喜岳 本花獻岳</title>,<text>靑郊芳信報陽坡。時雨催來萬樹花。峽角俱成圖障擁。洞門渾被繡羅遮。春心藹藹明霞媚。物色欣欣白日華。過客風流應自詑。滿身紅紫岸烏紗。</text>
<title>虎蹲巖</title>,<text>誰將奇狀鎭山門。凜凜風威氣像存。烏鵲飛鳴疑鬱怒。狐狸驚竄禠餘魂。媧皇五彩寧須擬。蘇氏三峯不足論。只合追隨漫浪叟。江湖風月作窪樽。</text>
<title>夢陪退溪先生講學。遊栢潭近地溪山。</title>,<text>自是庸愚苦蔽蒙。病遊門下欠全功。已孤誘掖平生裏。却被提撕客夢中。碧篠叢涵金澗水。白雲簷暎玉圭峯。覺來蝴蝶尋無處。存沒那堪涕點胸。</text>
<title>靑松府使邊 永淸 母權氏挽詞</title>,<text>嚴君進士尙書娣。擇配紅蓮榜裏人。蚌月彩開雙顆玉。桂宮光占一枝春。寵踰潘幰臨三府。壽享箕疇到九旬。終始哀榮無復憾。可憐欒棘血沾巾。</text>
<title>龜臺</title>,<text>二白遙瞻對鶴峯。蒼然層骨矗凌空。負來定借夸娥力。削立應由造化工。千里客懷詩句裏。一春花氣酒盃中。勝遊不耐成追憶。夢逐淸溪半席風。</text>
<title>兩巖紀勝。奉丹丘守黃仲文。踰竹嶺。渡溪而東。沿南岸過一峴。至雲岩。兩邊削立丈許。溪流注其中。東岩稍寬。可坐十餘人。眞勝境也。夜深宿丹陽館。翌晩。渡飛仙橋。循南川而上。踰嶺復涉溪。皆南川上流也。仙岩。大石平鋪。頗潔凈瑩渭。如以神斧削成。長可二匹練許。廣或一丈或二丈許。可坐四五山人。溪流渟深藍碧。東有一岩。高可二丈許。岩隙多生躑躅。而時未吐艶。溪南翠壁橫遮。不知其幾百丈也。上有岩。奇古如東岩。而晷景急弃。未及探討。皆仙岩之屬而爲勝者也。</title>,<text>策杖來尋洞府寬。緣溪線路入林盤。潭心斲出屛崖立。谷口噴飛雪浪寒。日月玉壺春色老。乾坤蓬島篆書漫。群仙笙鶴東岩畔。夜夜晴雲護小壇。右雲巖遊入桃源洞裏廻。落花無數逐波來。層崖自作靑瑤障。古石雕成白玉臺。九曲溪光吹座席。三淸雲氣嚲行盃。塵緣不盡那堪住。回首煙霞鎖未開。右仙巖</text>
<title>南義仲 致利 挽詞</title>,<text>空山凷土識君初。往覓眞源泝退溪。只自析精能不亂。終須合大更無餘。浚泉擬到千尋井。發軔將驅萬里車。二十二年同志友。寢門一哭痛何如。</text>
<title>送聖節使書狀官朴景瑗 光玉</title>,<text>天門曉色使星騰。紫陌塵消氣像澄。照路孤標雙鬢雪。通仙淸刺一條氷。霜蹄追電駑羞驥。風翮凌雲鷃羡鵬。再負國恩身病臥。祖筵回首思難勝。</text>
<title>夢遊栢潭</title>,<text>虐雪埋簷凍未除。鐵衾寒夜夢蘧蘧。白雲明月圍深界。碧石蒼波繞斷廬。元亮襟懷迷竹逕。堯夫心事老花車。覺來依舊塵埃裏。惆悵淸遊忽墮虛。</text>
<title>夢遊栢潭。復次前韻。</title>,<text>一彎流水繞階除。舊日知非慕衛蘧。谷裏雲霞藏古徑。巖間松栢護精廬。百年幽抱酒三椀。萬古深懷書五車。二載東華惱歸夢。夢中成算覺來虛。</text>
<title>送工曹參議李大中以聖節使朝明</title>,<text>弧矢平生抱壯懷。天風吹袖上瑤階。旅程靑嶂薊城外。故國白雲遼水涯。鳳闕衣冠千載會。龍庭玉帛萬方偕。行還擬借奚囊錦。刮得多年病眼揩。</text>
<title>姜盈德明遠 霽 挽詞</title>,<text>恢恢襟宇略機關。六十光陰隘世寰。文國鳴琴四載後。野城遊刃數年間。酒詩活計乾坤闊。花柳生涯歲月閑。惆悵風流一朝盡。斷雲斜日照殘山。</text>
<title>西歸發碧蹄。微雨復晴。次史鹿峯韻。</title>,<text>翩翩雙鳳海天來。逐路祥風彩靄開。旅眼送雲頻搦管。離懷對月强携盃。乾坤萬里添愁緖。山海千重幾夢回。此別一生難再遌。不堪衰淚滴樽疊。</text>
<title>次王副使敬民渡鴨綠江韻</title>,<text>蒼茫裨海駐仙槎。羽騎繽紛簇岸沙。紫鳳今朝騰瑞彩。文星昨夜映瑤華。江含喜氣晴生浪。雪帶恩光颺作花。羸老共呼扶杖聽。蒼穹遍覆戴皇家。</text>
<title>次館伴鄭判書 惟吉 和副使沿途諸什韻</title>,<text>曲妙陽春萬口傳。由來至寶脫鑱鐫。身從紫極雲千里。名蓋靑丘海一偏。玉唾飛風璨星斗。銀鉤落紙捲雲煙。姬公赤舃終難住。悵望空賡信宿篇。</text>
<title>送鄭使相季涵赴咸鏡。次安邊東廂李忘齋韻。</title>,<text>三霜逆旅臥消中。聚散今朝一笑空。征斾遠衝關嶺雪。歸帆遙颺洛湖風。岐豳日月乾文闊。豐沛山河地理雄。小范胸藏兵萬甲。先聲應已禠羌戎。</text>
<title>寄黃海朴監司景進 漸</title>,<text>昭陽協洽日生明。西伯承綸杖鉞行。胸鑑照人宜洞豁。心衡持物要公平。山分箕馬靑雲闊。海接登來碧浪驚。一十二城留頌後。幾時相對小梅淸。</text>
<title>讀黃王皇華集。有次漢江樓讌集韻。</title>,<text>水雲開出一瓊樓。帝遣雙仙辦勝遊。鶴背冷風吹嫋嫋。鰲頭紋浪漲悠悠。緣空笙籟飄難住。脫世飆輪杳莫留。却愧凡塵終未蛻。三天悵望惱吟眸。</text>
<title>送盧公瑞赴三陟任</title>,<text>聞說仙區萬嶺東。山圍谷合海無風。天垂沆瀣魚吹白。地近摶桑日浴紅。西閣櫓聲晴逐月。竹樓人影暮懸空。鏡中雪鬂頻回首。恨不同君一盪胸。</text>
<title>萬曆癸未六月日。拜洪相暹于其家。相公仍說門譜相連之由曰。曾於嘉靖甲辰年間。爲京畿監司巡。歷松都。東大門外。親見古碑屹立於荒草野田間。題曰高麗左侍中具鴻之墓。厥後外從父宋之翰爲官長湍而還。問碑有無。則歲久猶存云。問曾見洪判書曇云侍中爲聖祖表從兄弟。而未知系譜所自。則答曰。嘉靖壬子年間。爲宗簿寺提調。璿源錄祗考時。得古紙一冊。證以所聞。明有左驗云。蓋領樞之先洪摠制自儆。乃鄙五代祖工曹正郞之妹婿。而正郞實侍中公之胤也。以此洪具葭莩之因。不啻如潘楊之好。其來舊矣。而浸遠浸忘。其不與途人相近者幾希矣。衣冠所藏。亦不知其所。況其他乎。今聞領樞之言。愴然傷感。不能自己。追賦長律一首。以示子孫。</title>,<text>駑劣還能忝祖賢。雲來猶未識家先。峩山抱痛曾嗟矣。松野聞碑又慨然。相業同門知遠派。仙源竝籍愧殘聯。何方得到開城地。再拜重徵草樹阡。五代祖正郞墓在峩嵯山云。而遠無徵。故頷聯及之。</text>
<title>慶基殿祗謁聖眞恭賦 一首</title>,<text>巍巍眞殿鎭吾東。龍鳳奇姿日角雄。蕩掃腥膻同宋祖。廓淸雲霧邁唐宗。功垂百代將誰竝。澤被三韓永不窮。塵土小臣來景仰。宮庭祗謁罄愚衷。</text>
<title>任實東軒次韻</title>,<text>幾度臨深復躡高。長程那可放吟豪。連天苦雨兼旬晦。刮地獰風徹夜號。千里關河鬚鬂短。五雲宮闕夢魂勞。明朝更踏龍城路。萬疊層巒是虎牢。</text>
<title>宿四詠樓</title>,<text>灑落鱗簷勢欲騫。淸高不受世紛牽。雲開碧沼天容滿。露洗秋空月色圓。直把襟懷超宇宙。更將詩句答山川。異鄕雖美非吾土。昨夢閑潭萬栢煙。</text>
<title>求禮縣東軒韻</title>,<text>行入華陽洞裏閑。仙山物色慰心顔。雲生石竇龍腥合。月暎松梢鶴夢寒。馥郁蓮香搖小檻。玲瓏竹韻碎幽欄。天風擬脫塵埃彀。一上頭流望海寬。</text>
<title>蛇渡譙樓</title>,<text>天涯遊歷遍行蹤。絶鎭歸來石逕通。鼉吼洪波雷殷地。鯨噴細浪雪垂空。百年湖海孤吟裏。萬里乾坤一望中。終日譙樓生酒興。午潮思欲駕長風。</text>
<title>古邑院午憩</title>,<text>古屋荒凉缷使軺。天冠層翠鬱岧嶢。峩冠正笏山頭石。玉帶拖紳谷口潮。主鑰北門寇平仲。籌邊南詔李文饒。英雄過盡乾坤老。萬古光陰閱暮朝。</text>
<title>午到於蘭浦</title>,<text>誰知權管是風流。來占靈鰲正擧頭。西控碧波千頃月。東連黃島萬重秋。星文箕斗分仙界。地理荊廬擅勝區。日暮商歌四邊起。雪蘆叢畔宿漁舟。</text>
<title>靈巖東軒次韻</title>,<text>光陰逆旅問來多。行盡南州海北涯。白日三竿愁把酒。碧山千里夢歸家。童頭對鏡驚添雪。病眼臨危眩有花。那得閑携綠玉杖。小金剛上送年華。</text>
<title>竹樹書院</title>,<text>晶熒結構照溪濱。洞壑玲瓏絶點塵。萬死飄零當世事。千年香火後來人。祥雲瑞日瞻依遠。美玉精金景仰新。瑤宇秋晴霜月白。依然如見舊風神。</text>
<title>延德院午憩</title>,<text>長途落照困征鞍。召院投來歲欲闌。鏡裏鬂毛明似雪。案頭文簿積如山。洪恩每念乾坤大。瑣力其如報效難。日暮火城連十里。馳驅晨夜敢遑安。</text>
<title>金溝東軒韻</title>,<text>數月炎維不少留。長程鞍馬劇悠悠。望窮渤海天疑盡。行入雲霞路欲浮。塵土詠懷千里客。江湖回首十年遊。靑燈夢斷霜華曉。蹴起荒鷄段段愁。</text>
<title>任實東軒。復用前韻。</title>,<text>客路迢迢馬骨高。雨餘春澗水聲豪。群鴉得食爭相攫。孤鶴離巢獨自號。南國未曾宣聖化。北山何敢嘆賢勞。壁間秀句賡題罷。慙愧藜羹議大牢。</text>
<title>菡萏亭偶題 自泰仁向金溝</title>,<text>孤雲曾此紐銅章。言偃絃歌擁一堂。萬古詞華驚宇宙。千年仙骨跨鸞凰。秋晴菡萏紅浮水。夜朗氷蟾白滿塘。塵籟俱虛人境寂。却疑笙鶴下穹蒼。</text>
<title>夢遊洛中閔副學起文家。竹林瀟灑。退陶先生亦在。與副學相議西城南郭之遊。覺而記之。</title>,<text>客路湖州海上村。二年光景惱吟魂。無端去入洛陽社。不分行遊脩竹園。汶水生涯迷歲月。延平心學洞乾坤。相逢共說追隨處。南郭西城兩小軒。</text>
<title>古阜東軒次韻</title>,<text>行入瀛洲爲少留。攀天人馬㤼經由。幕賓勝韻看元二。太守淸聲倒鄧侯。邂逅何妨同把酒。徘徊聊與共登樓。元龍豪氣知多少。獨數平生第一遊。時元土宗以都事隨行</text>
<title>送冬至使尹養叔朝上國</title>,<text>回首星霜廿四更。公曾鞍馬向西征。幾年復値仲秋節。萬里重由舊路行。紅葉家家占月色。靑山處處惹商聲。思鄕夢斷天涯路。旅館寒燈翳又明。</text>
<title>送柳監司景說赴黃海任</title>,<text>西徼茫茫海一邊。麗韓呑吐幾經年。棘城古堞圍深塹。岊嶺雄關鎭半天。花氣暖薰千澗柳。春陰晴覆萬家煙。昇平歲月咨詢遍。應有風謠被管絃。</text>
<title>次鄭圃隱明遠樓韻。送權彦晦赴永川任。</title>,<text>西遊同我忽先回。五馬今朝祖道開。人送陸侯咸惜去。民知郭子共迎來。川圍瀨響和琴曲。山擁嵐光撲酒盃。除却讀書無外事。玉欄明月好徘徊。</text>
<title>送全州大尹南時甫 彦經 令公別 丙午同年</title>,<text>名冠南州地理雄。完山文物號新豐。閟宮瑞靄籠晴日。史閣藝香颺晩空。驛路初收虐吏暑。琴堂恰受故人風。興來定有新篇什。須趁行雲遆一筒。</text>
<title>尹生員棐 挽詞 丙午壯元</title>,<text>蓮榜當年冠上端。病慵還得忝終班。池鱗豈識滄溟闊。籬翼空瞻汗漫摶。一拜倚廬新血淚。重臨矮屋舊容顔。追遊回首成虛算。煙雨空齋鎖暝寒。</text>
<title>宿廣陵津</title>,<text>六年重到廣陵灣。客宿漁村未啓關。往事空驚吟嘯裏。流光都付醉醒間。依依夜色星垂浪。淡淡秋容月隱山。曉起撑船促歸去。櫓聲淸惹蓼花閑。</text>
<title>過淸心樓</title>,<text>湖上朱甍眩客眸。倚欄豪嘯憶曾遊。鍾鳴神勒三更夜。雲染龍門萬壑秋。蘇賦盈虛赤壁月。范懷憂樂岳陽樓。塵勞未暇攀吟賞。寄謝波間雙白鷗。</text>
<title>李進士節 挽詞</title>,<text>妙齡蓮榜步悠楊。畢竟靑雲阻上蒼。楸檟夢尋千里路。蘋蘩淚盡百年腸。高門積慶看文度。虛室淸齊似太常。八十八年浮世事。哀歌寄入碧山岡。</text>
<title>辟寒犀</title>,<text>麟鳳千年瑞。龜龍萬類先。如何交趾獸。亦獻大唐天。火德陶身遍。純陽賦氣專。噫非驚世物。空竊辟寒權。異角薰成氣。奇形暖欲煙。溫溫暢房宇。習習滿宮筵。顓頙排難近。封姨遠莫前。宸心欣宴御。侍史喜周旋。遂作貪歡計。寧論玩物牽。淸歌珠宛轉。妙舞燕蹁躚。白屋飢寒萬。深宮氣象千。獰風來朔漠。虐雪盪幽燕。巴蜀攀雲棧。中原隔斗躔。一時迷不悟。千載見堪憐。夏禹禽荒戒。周王旅貢篇。題詩寄遺恨。不獨警當年。</text>
<title>金兵使 富仁 挽詞</title>,<text>磊落山西種。長身幾尺强。英風驅嶺海。逸氣撼氷霜。早歲孫康榻。中年史肇槍。蓮華雙發解。虎略獨占場。雨立彤雲陛。星趨錦帳郞。西關二府帥。南徼雨城防。大鎭軍容肅。元戎陣勢長。虧盈終莫測。禍福浩難量。仙枕驚魂斷。黃梁閱世忙。疏慵忝鄕里。迂陋側朝行。栢瀨煙開渚。烏川月送航。追歡那可得。相挽痛范范。</text>
<title>永同羽化樓</title>,<text>萬古藏仙窟。天荒破有時。名隨樓共遠。勝與地相宜。玉聳千峯秀。虹圍一水奇。蓬山如隔岸。瑤島怳分坻。異境眞無偶。精工更不虧。高吟塵可蛻。獨立世堪遺。灝露三秋沁。泠風四面吹。要尋採芝路。豈必買山資。風月淸浮座。煙霞潤入詩。悠然散遐想。擬和步虛詞。</text>
<title>讀茶經</title>,<text>我欲詠茶詩。煙霞爽牙頰。不如讀茶經。氷雪生肺膈。茶詩狀皮膚。茶經搜血脈。鴻漸信奇士。相骨遺毛色。一讀通神靈。再讀鍊精魄。因復啜玉乳。習習風生腋。依然駕我仙。飛上淸都月。</text>
<title>過錦山孝女三德門</title>,<text>紅門在路傍。烱熀映朝日。刮眼三德名。令余却凄咽。當初擊虎時。渠齡未十七。尙能制乳贙。至誠天上徹。民彝若有恒。全天者萬一。徇私强苟活。男兒亦何說。偉哉婉孌心。千載昭日月。</text>
<title>錦山鬱峴</title>,<text>鬱峴蔽榛莾。合沓圍雙嶺。縈紆曲似蛇。中穿官道永。我來秋正中。岩巒風日冷。松杉颺煙霞。溪鶴媚淸景。不耐惱吟魂。顧眄勞脰脛。安得謝名韁。淸遊長管領。</text>
<title>莞島紀行</title>,<text>風帆駕長▣。曉泊孤島曲。朝日散淸輝。峯巒皎如王。路從右岸轉。深入白雲谷。松楠礙靑天。半空浮翠綠。云是海南疆。荒田秀草木。防禁有自來。小民那得觸。纔渡靈岩溪。復躡康津麓。愈深見愈奇。漸遠行漸跼。幽鳥不記名。怪花頻引目。紅羅眩洞壑。霜楓映新旭。笙籟響空林。層岩瀉澄綠。誰知遠島中。秘此神界獨。天台亦難肩。四明寧竝躅。吾知蓬萊仙。金堂隔塵俗。玉壺歲月閑。桃源身世足。而玆設防鎭。支離應譴讟。亦所不得已。島醜遮躙蹴。嗟我客來遊。官程擁騶僕。靈眞肯見客。妄轡杜郊牧。長嘯傍山門。恨此身羈束。安得蛻凡塵。靑霄趁黃鵠。一笑萬億年。田桑看海瀆。</text>
<title>宿猿石村</title>,<text>衝虎入幽村。山籬傍溪曲。繫馬疏柳根。虛堂杔棲宿。松明耿破壁。霜月窺寒屋。親知雨三人。圍坐意彌篤。村談及民事。縷縷不知足。夜深孤枕眠。夢駕仙都鹿。曉來鷄一聲。遠色分林麓。鳴鞭過橋去。回首白雲谷。</text>
<title>硯寺在府東巫峽</title>,<text>娟娟江上峯。晶熒林表寺。影蘸洛浦淸。光連鶴山翠。欄邊一徙倚。眼底窮天地。敲門響應谷。幾許人遊騎。我今過山前。欣瞻雲壑媚。長嘯激岩巒。何當脫羈累。</text>
<title>仙魚潭</title>,<text>深潭悄無底。神物所屈蟠。風雷日夜號。上有雲氣盤。水旱禱或應。香火鬧前壇。云何嗇嘉澤。而致歲時艱。餓殍載道路。歲暮衣裳單。慘目不忍見。神乎爾豈安。冥茫固難測。誰復詰其端。天時與人事。悒悒空長歎。</text>
<title>議政府。見姜侍中冠服。感而有作。侍中名邯贊。高麗康兆弑穆宗。契丹以問罪爲名。興師萊。討執誅之。顯廟奔竄至完山。宮廟蕩爲灰燼。及其再擧。邯贊大敗之于龜州。</title>,<text>巖巖中書堂。千古閱年時。髦碩迭登進。赫赫民瞻之。陳迹了無憑。蕩似風埃吹。仁憲獨何人。冠服留在玆。輝輝紫襴衫。爛若晨霞垂。英英水蒼佩。璁瑀繽委蛇。矧彼駭鷄珍。奪眼光生奇。麗朝及今日。世代邈難追。如何尙鮮明。宛爾當年儀。虫蠹竄莫近。埃壒飄難緇。豈非鬼物護。朝暮煩呵麾。感此忽起跪。喟焉興嗟咨。麗運始中否。淫后胎憂危。那知竹筒書。激却奸臣脾。濺血慘宸極。置君眞奕碁。誰將其懟心。洩得同天悲。獠虜假爲名。百萬驅熊羆。逆孼已授首。豺狼猶朶頤。廟社一炬塵。宮闕虛爲基。江南幾萬里。黃屋風披披。天步屬艱難。千釣持才絲。維時奮大義。宇宙誓心期。一掃龜州城。積甲齊陵陂。雄雄再造功。豈但銘鼎彝。曠古寵渥隆。金花簪八枝。鄧賈不足齒。郭李聲同馳。柱石屹不動。邦家倚蓍龜。殘年更休致。山水閑遨嬉。進退旣可稱。終始俱無虧。遺澤八人深。愈久有餘思。所以篋笥藏。流傳迄于斯。蓬萊好事公。十襲緘縢宜。從今益無窮。以永來者知。嗟余生苦晩。文星秘莫窺。何時沔陽路。一拜英靈祠。</text>
<title>凝淸閣。謹次退溪先生韻。</title>,<text>仙居近天上。桂窟分淸香。窓納萬峯翠。軒吹一水凉。物外白玉樓。壺中碧琳堂。異境眞畫出。不借顧長康。散迹昔攀登。夢寐猶未忘。澄秋忽重到。物色曾備嘗。晴虹貫彩壁。的的延平章。文字留人間。遼鶴已高翔。讀罷攬餘涕。盈耳聲洋洋。千載共此懷。山水同無疆。</text>
<title>冬至夜有感</title>,<text>窮陰閉北陸。不周來寒風。天地八凝晦。江山氷雪矇。大哉元化妙。一理無停功。亞歲忽云曁。玄律調黃宮。天心自然運。地氣乃靜通。微陽乍兆眹。沍凍潛消融。如火熄復燃。延延生煖烘。若水止還流。滴滴成微潒。端緖正綿綿。謹始那可訌。故昔聖人心。敬畏不弛衷。齋居輟百爲。掩關息紛悤。要使陽淑長。不敎陰沴攻。心源一蔽塞。象欲爭罩籠。非無萌孼生。牛山雨露濛。莫使旦晝亡。夜氣長澄瀜。矧惟世昏亂。陰孼咸登崇。群賢儘屛斥。亘天橫妖虹。唯須剔抉盡。白日光曈曨。至矣大易象。的的非架空。扶陽抑陰意。千古開盲聾。願言永佩服。細質觀天翁。</text>
<title>元朝感懷</title>,<text>少小失恩育。一生長愁疾。風木不相待。松楸痛蕭瑟。那知羈宦來。十年窮歲律。關山隔千里。曠不薦芬苾。客懷苦無憑。哀咽何由畢。隣舍各情歡。佳辰逢此日。生者罄滫𤅵。死者薦薌膟。嗟我獨何人。悲吟淚盈筆。鴒原亦悽喪。卽事難具述。殘祠廢無主。夢想增惕怵。眷戀尙未歸。生三義如一。</text>
<title>客居巖上有感 故吏曹判書孫仲敦家也。南簷下盤石奇古。斲作二蕝。殊有野趣。判書公退之暇。日飮其上云。厥後李晦齋權沖齋俱寓居有年。</title>,<text>十年客洛陽。僦屋東與西。浮蹤無定居。歲月隨提携。睠彼南山下。北麓層雲低。人家據其上。鱗甍撑栱枅。誰知一片地。苔石淸無泥。懷哉吏部公。具眼覷坤倪。結構仰華岳。拱揖對淸溪。蒼巖斲成蕝。二級還相齊。晶熒道峯山。入眼靑玻瓈。岌嶪水落岑。煙翠供遙眡。薜荔被墻隙。叢菊羅生階。宛似山野間。寂歷稀輪蹄。維公日乘興。朝退鳴枯藜。芒鞋替絲履。野服代華袿。遂以醉爲鄕。不自嬰簪珪。仙遊邈超電。故屋秋凄凄。後來作蘧廬。幾許名賢棲。灑落晦齋翁。逸韻高難梯。天人究本領。絶學要不迷。精深太極篇。白日開陰霓。卓絶九經義。謨訓多參稽。何言人事改。幽泉志還齎。沖齋犖犖人。誠信先車輗。平生丈夫氣。風雨鳴晨鷄。寸舌奮雪霜。捧土洪流隄。一笑出門去。兒女空悲啼。遺魂竟掩抑。終古增慘悽。雷雨忽大霈。枯楊便生荑。朽壤更流恩。榮寵崇班躋。嗚呼兩賢心。靑史照燃犀。聞者共隕涕。斂袵思攀嵇。矧此巾屨地。夙昔揚袍圭。小子挹餘塵。獨傍靑蘭畦。淸宵五更月。燦燦垂璧奎。依然警欬聲。怳若承提撕。聊賡八哀詩。悒悒岩間題。</text>
<title>新豐</title>,<text>疆理山河界有垠。新豐何事播名塵。功因漢帝循情過。巧借胡寬運匠神。閭社宛成前聚落。枌楡不改舊城闉。爭占門戶鷄投桀。亂放墟籬犬識隣。故使太公雙解眼。能敎天笑一開春。地隨人換傳聲遠。事與時流入議頻。純孝不應虛假實。至誠那可僞爲眞。問朝文后唯供職。底豫重華但盡倫。甚矣帝心迷道理。嗟哉詭智眩天親。一篇詩句存深戒。重憶當年感慨新。</text>
<title>綾原尉具思顔挽詞</title>,<text>禁臠風標四十年。夙通仙籍上星辰。秦臺蕭史雲霄遠。漢苑張侯雨露新。內府寵頒擎玉帛。尙方恩賚疊金銀。中王峻德親慈洽。孝廟深仁友愛均。數載忽驚炊臼夢。幾年還似染髭人。沱分淸漢猶三派。珠秘靈蠙欠一珍。尙倚繁華窮歲月。却將歡賞遍城闉。香颷繡幕圍紅袖。白日金樽漉紫巾。樂事徑隨東逝水。丰姿俄化北邙塵。便蕃異渥隆泉壤。悶惻深衷軫玉宸。碧草萱悲孤影暮。紫荊花泣兩枝春。楊山自是輸烏眼。乾里應先宅虎神。瓊槨也題無忌字。佳城將閉夏侯身。半生富貴邯鄲枕。一曲哀歌徹上旻。</text>
<title>送柳僉知仲郢朝燕</title>,<text>憶昔河東綿系派。諭蒙今復見儀容。到頭黃閣聲名早。隨處神門惠化隆。事大禮曾稱我國。誦詩才孰竝吾公。錦袍拜命辭丹陛。繡帕擎書出紫宮。華表寒煙悲怨鶴。首陽孤竹響淸風。管生雅宇氷明壑。韓老文章斗貫虹。秦堞跨溟蟠鬱律。燕臺揷漢聳穹窿。帝城宮闕祥雲紫。壽岳峯巒瑞旭紅。天上衮龍堯八彩。殿前環珮舜群工。一時文軌聲容壯。萬國衣冠氣象雄。極目漢儀瞻照耀。溢庭周樂聽渢肜。慇懃睿奬紆深眷。汪濊皇恩溥寸躬。從古世稱吳札慱。至今人道趙咨忠。行須飭衆防牙儈。交必先身賦角弓。秋水詎論河伯陋。鷃籬咸羡海鵬沖。吟窓正惱東生月。旅枕俄驚北去鴻。驅使風光恢眼界。捃收山海滿胸中。歸來更踏龍灣路。應有攀轅聚老翁。公嘗牧義州。聲稱頗著。</text>
<title>寒日。禁庭別賜酒。命製進。</title>,<text>一陣玄雲罩未央。嚴風肅氣徹垣墻。御溝凸起銀橋闊。宮瓦凝垂玉柱長。勅下絲綸宣釦砌。閣開冠珮響岩廊。春浮瑞靄黃羅帕。天襯流霞紫玉觴。上帝何曾秘金液。東皇還不愛瓊漿。隆恩浩慱淪肌潤。霈澤薰濃浹骨香。習習祥颷生鬂髮。融融化日暈衣裳。玄英罷令終難近。顓頊收威亦自藏。挾纊那堪齊喣育。投河未足比汪洋。微臣慶覩昇平事。竚聽衢樽洽四方。</text>
<title>曝背思獻君 十癸亥仲韻冬廷試</title>,<text>民彝物則本天生。幽顯思君豈重輕。戎菽薦忱聞野老。快暄輸悃見山氓。殘茅閣雪依依闢。敗絮垂風片片橫。忽覺陰雲開曉色。正憐晴日射陽明。熏和着面梨先解。融暖添肌粟不萌。背上豈知經沍凍。胸中還擬貢深誠。九天閶闔雙懸眼。千里田園一箇情。豈以憃愚論賤庶。可敎忠懇激公卿。風雲盛運逢昇泰。日月餘光荷顯榮。却有寸丹同此老。葵心長向紫霄傾。</text>
<title>春入殘年應製 十宣醞韻御題</title>,<text>聖德中和致一身。天敎陽律應斯辰。先催水帝驅寒急。更迫靑君布氣新。北陸窮陰收栗烈。東郊姸暖暢氳氤。凍雲放暈潛垂澤。積雪排嚴暗潤津。樂意人驚燕谷燠。生情物喜臘天春。從來否泰關時運。自古貞元感聖神。坐覺山河開晦曀。行看宇宙囿深仁。鸞車迓節風雲合。柑酒宣恩雨露均。薄劣幸玆逢際會。生成渾是荷陶鈞。黃封夜醉占晨色。稽首金輪上紫宸。</text>
<title>鄭博士子精示與姜明遠唱酬長律 十韻</title>,<text>老手騷壇角兩雄。筆頭神彩貫長虹。晋陽逸韻元非俗。上黨淸詞亦自工。兩漢光芒吟調裏。三唐格律唱酬中。應羞柳子虫煩罵。不學韓翁鬼送窮。欲沂波瀾求委會。深搜脉絡悟旁通。群花閙日尋幽桂。衆樂轟庭觧正宮。山寺十年書榻共。客窓千里酒樽同。殊姿世擬人中鳳。特秀時稱海上蓬。劣業每慙謄性理。宏辭何敢效嚴終。笙竽夜沸千門月。自笑從前耳病聾。</text>
<title>哀鳩 隣有老槐出墻。鳩巢其葉底。伏卯有日。一朝爲老鴉啄毁。</title>,<text>北隣一株老槐樹。亂雲層翠垂晴空。南枝撻枾斤斧餘。上無陰翳旁無叢。哀哉勃姑爾來止。拙性素稱抱朴翁。礐池那學鸛鳥神。懸巢未似鸝庚工。只把殘査寸寸許。數枚遮結栖微躬。辛勤抱伏十日來。十日無日離巢中。只願䙰褷脫圓殼。終成羽翮同翔沖。我時病臥偶見之。惻然端緖縈深衷。呑噬或恐猫鼠窺。掤觸幷疑豪少弓。弱羽愁將蕩暴雨。孤柯慮有掀衝風。每朝開窓到曛暮。庶我護惜期有終。墻頭日午忽數聲。巢邊老烏雙雌雄。獰姿鷙眼掉脩觜。出入橫逸氣勢訌。鳩乎錯愕可奈何。哀聲咽咽哽喉礱。鉤瓜鋸牙爾所短。兩翼拍拍我成窮。殘巢破盡素卯空。悲鳴蹢躅呼蒼穹。傍觀慘絶救莫得。縱欲申訴何由從。鴟鴞有刺義鶻詩。千載擬和還忡忡。</text>
<title>識尙書履聲</title>,<text>人言漢帝好藎臣。深宮喜識尙書履。誰知內外不相孚。秪覺履聲徒亂耳。恨不如高皇言聽計亦從。劍履特許陞殿裏又不如世祖見賢若不及。屣履悤悤迎國士。崇也當時一具臣。帝也千古庸天子。曾無藥石救分崩。縱識履聲果何似。君不見前賢後恭繼繼倒大柄。西都赫業終墜地。</text>
<title>記事 乙丑三月十九日。分遣御史具思孟，成世寧，金啓，高景虛，朴仁元，安自裕，鄭淹朴栗。</title>,<text>旭日朝昇大明宮。五雲閶闔催曉闢。九天宸札一時下。鞍馬紛紛馳紫陌。乃知聖主念時務。千里恒愁堂下隔。封疆寧擾吏貪廉。田野飢寒民喜戚。節鎭關防虛實形。郡縣校學興衰跡。特遣淸朝侍從臣。欲使一一親覩覿。吾君此意豈不偉。諸公此行寧非赫。病夫聞來起斂容。嘖嘖不覺終日夕。借問都亭歸去時。未知誰是埋輪客。</text>
<title>車駕視學祗謁先聖。敬聞而贊嘆。是日取文金孝元以下四人。武李源時以下三人。</title>,<text>淸晨鹵簿集春門。祗向芹宮謁夫子。寧嫌千乘屈匹夫。肅穆階庭虔拜跪。明倫堂上黼座開。杏壇霽日春風裏。靑衿濟濟幾千行。粉袍照耀歡聲起。丁寧恩敎下紫霄。遂使公輔試諸士。鑾輿却出惠化 門名 東。東望屛岩一十里。鳳幄高褰白雲天。羽葆遙鎭淸溪涘。赳赳英豪熊虎姿。垜馬候弓効奇技。褒文奬武無不可。一日金榜驚瞻視。君不見周王於樂在辟雍。愷悌作人無與比。成人有德小子造。自南自北趨風軌。又不見漢帝傾心事更老。橫經問難硏奧旨。橋門觀德圜億萬。坐令儒術動遐邇。帝王化理於斯盛。千古以還今復爾。我願諸生勉淬勵。莫用馳情淪外累。爲儒精志不須藝。篤學先經必後史。此語分明豈獨爾輩知。悵望蓬萊歌敬止。</text>
<title>龍湫長句。途中口號。</title>,<text>淸溪發源草岾下。奔流十里揚玉虹。山靈戱劇巧斧鑿。翠岩擘開馮夷宮。鮫人日夜弄機杼。素練百丈垂層空。豐霳好事助光怪。轟雷殷殷鳴地中。黃媼那堪困掀簸。壑底飮泣愁蚪龍。有時飛雪灑晴天。洞門六月生寒風。官路東南走集衝。幾人冠蓋交遊蹤。剜苔剔蘚恣蹂躪。沈竿續蔓窺深潨。驚驅怒呵詎可已。白日霹靂豗蒼穹。我今鞍馬偶經過。崖谷合沓雲雨濛。臨泓揮灑闡慳秘。滿山物色歸牢籠。靈源吸竭亦可待。夢澤八九容心胸。丁寧約束出山去。回首萬疊靑芙蓉。</text>
<title>明宗實錄成。上命洗草于藏義門外遮日岩之川。辛未五月初一日也。因賜一等樂。宴前後堂上十二人。前後郞廳四十人。號爲洗草宴。遵舊例也。臣鳳齡 曾忝郞廳之後。而病不得隨列。悲感之餘。賦成一篇。</title>,<text>先王御曆二十二年秋。濟濟文物追虞唐。初來螮蝀乍陰蔽。季歲白日昭穹蒼。招賢籲俊聳四遐。風雲氣槪騰岩廊。湖天弓劍痛莫攀。橋山松橧愁茫茫。鋪張須待大手筆。摹天譽月歸秘藏。玆令洗却玉溪水。鳳詔一下天中央。紛紛軒騎沓康莊。出門一帶滄波長。臨流滌盡卷帙空。松煤麝屑浮汪汪。當時筆削自深意。旣濟舊例窮三長。俄然宣使忽傳旨。葉筵試設淸溪傍。御廚絲絡送八珍。黃封瀲灔流霞漿。鈞天樂部迭度曲。間以玉笙吹金篁。風流列宰脫凡群。衣冠照座咸軒昂。貪歡竟夕尙未已。滿眼艶艶羅綺香。由來盛事世還稀。兩岸觀者如堵墻。微臣努劣齒無倫。誤恩夙昔霑洋洋。經帷六載絶寸效。仙馭永邈恒增傷。況今塵陋負積薪。綺席不得同趨蹌。聞聲那可忍蹈舞。淫淫哀淚飜成行。先王盛德不可極。寄語永世休相忘。嗚呼寄語永世休相忘。</text>
<title>德和軸。次柳而見韻。</title>,<text>雙蓬蝸舍春蠶眠。孤錫鶴駕山中禪。忽然邂逅兩隻影。西厓好句爲因緣。少小離家外人倫。幾時脚下層峯巓。閑雲舒卷任聚散。後期倘可尋明年。渠家虛實豈足道。相看一笑煙霞邊。而見詩云。談玄雖云非實事。猶勝奔走紅塵邊。</text>
<title>大平歌次韻</title>,<text>白玉館白玉樓。天上仙居隔塵州。璇題珠拱高且幽。影流羽化道眼奪。金明草下視緱山。嶺茫茫幾萬仞。三花琪樹正紛蔥。水晶簾箔廣寒宮。天風吹送兩仙馭。星冠霞佩光璁瓏。飄颻紫霓旌。蓬勃靑雲起。扶桑枝上暫駐節。瓊霏玉屑隨談綺。白玉樓白玉館。人間天上緣非斷。皎皎仙號同一貫。怡然笑脫彩麟袍。上樓俯壓群巒高。牢籠物色不少暇。禿盡中山千兔毛。鸞鳳簷蛟龍梁。上窮寥廓下冥茫。駭心眩眼終迷方。駟虬騰駕鶴翔。曾是捿息碧琳堂。瓊笈讀徹聲韻鏘。瑞雪飄祥颷凉。白日沖空欲飛去。攀挽更置靑岑觴。歌太平頌太平。聖朝文化被來深。蹈舞不憚勤將迎。從今億億萬萬年。草樹同沭雨露榮。君不見乾坤喜氣錦繡媚新晴。呼嵩一聲山岳傾。吾王至誠皦日月。西望稽首祝皇京。</text>
<title>上黨歌。送鄭藥圃子精進賀天朝。</title>,<text>上黨之山高矗矗。上黨之水流泱泱。蜿蟺磅礴不知幾百載。物有鱗甲材楠樟。秀氣於玆豈得盡環奇。迺生英髦俊碩磊落爭相望。彭蠡飼犬不須言。瓊玉抵鵲稱崑崗。維公家世世於斯。冠蓋里號留遺芳。草樹眉峯暗自奪。淵源淮派同無彊。杜門由來擅斗南。荀氏豈但雄穎陽。將軍意氣橫秋日。隻木直欲扶明堂。眞卿一身寧顧希烈噬。烈烈忠義摩穹蒼。章敬詞華蓋一邦。妙年落筆追班楊。陰霾乍結天地殆易位。怒擊妖鼠摧肝腸。淸河豁達眞男子。雪軒才傑工文章。祥雲五色駕麒麟。白日九苞飛鳳凰。傳家舊業只靑氈。積善衮衮生休光。公今復出七葉餘。金磾忠孝人誰方。屛間隨指識字白。樹穴探環知姓羊。星文飜動斗牛墟。卷壁雷雨龍梭忙。子眞幽趣脫谷口。康成文彩遊岩廊。袖中東海氷蠶絲。擬補黼黻堯衣裳。眼底將透一方垣。靈丹活彼蒸黎瘡。三足鱉六眸龜。數窮康節詩秦黃。邇來登第二十五星霜。沐浴雨露恩波汪。鵬翮扶搖圖渤澥。駿足絶逸騰康莊。玄黓之年南呂月。皇家慶集虹流祥。宗祊喜氣被四域。蹈舞歡聲盈八荒。吾君事大竭誠衷。淊淊百谷趨海王。玉帛跪敷袵。玄黃傾篚筐。命公充使賀九天。夕辭閶闔朝征裝。燕山迢迢四千里。跬步視若踰門墻。遼海茫茫萬頃闊。睥睨何異超溝隍。弔鶴城頭撫古凉。買骨臺上興懷愴。五雲金闕趁朝班。三呼聲罷搖畫梁。竣事歸來報明主。啓沃昕夕回虞唐。嗚呼此行何偉哉。肯效公門持被徒悢悢。出門我歌君子行。臨風一笑天地長。</text>
<title>大音希聲賦</title>,<text>士有牢籠今古。包括乾坤。宄性情之始。洞聲氣之元。遂有問於無極先生曰。敎之大本。莫尙於音。須天地之情。感神人之心。功成不言。化行無迹。曰昔大同。神聖繼作。運智輸精。制器創物。包犧之琴。女媧之瑟。軒轅之咸池。帝堯之大章。高辛之五莖。顓頊之六英。虞之蕭韶。鳳儀九成。殷周象武。會朝淸明。是皆因聲假氣。化民成俗。轟戞宇宙。震耀日月。絪縕乎泰和之洋溢。坱圠乎神運之沕穆。此隆古之治。必由於聲音之妙兮。豈後世之所可窺度也歟。先生奮袂顧謂曰。噫。子知其一。未知其二子。徒知有音之小。而不知希聲之爲大也。以此而論大音之本者。不幾於管穴之窺天。氷蠶之疑夏也耶。至哉坤元。黃載于下。大哉乾元。玄覆乎上。一氣默斡。二五相盪。洩爲至音。轇轕穹壤。吹噓太空。鼓舞沖漠。雷厲風飛。此音之節也。日照月輝。此音之彰也。岳峙川流。此音之揚也。鬼屈神伸。此音之施也。造化之玄關。疑獨之潛機。寂寥開闔。與天地而始終。皇王之大道。性命之深功。杳冥張翕。贊生成於無窮。放彌六合。而不見其有餘。卷藏一物。而未聞其不足。斯乃天地之大音。闡妙用於橐鑰。信所謂無聲無臭。非耳目之攸及。彼帝王假器之餘音。寧萬一之堪擬。雖然。音始於氣。氣寓於理。氣則有形。昭乎可覿。理本無形。奧矣難測。天地有理。托人而行。聖王首出。爲人之靈。動必體天。不負所寄。鏗鍾立武。哀絲立志。磬石之辨。濫竹之會。以至於讙鼓之進衆。無非法天地之音。而爲治敎之最也。仁義之端。禮樂之緖。忠信之推。刑政之序。亦率以斯音之節奏。夫豈徒文具之足說。士於是聞言卽悟。渙爾快釋。洗箏笛之陋。去糟粕之惑。際千一之休明。蔚敎化之旁達。忝塵蹤於末寮。傾寸心於白日。竚見希聲之混融。配覆載而爲一。超殷周而駕唐虞。敎自成於大樂。願常陳晦翁之四字。冀毋怠於本源。彼中和宣布之俚詞。詎復瀆於敷言。</text>
<title>敬次先生韻寄謝挹淸亭烏川金上舍愼仲亭也。以先生韻求續。</title>,<text>源源黃池水。遠流瀉淸聲。氛籟夜澄寂。正好傾耳聽。右聽江瑤宇帶暈微。玉輪窺嶂遲。意味只先知。何須費浮詞。右待月聞師質諸友。莫近於求仁。膠漆淡如水。此意徵古人。右會友欲知善學處。今古趣尙同。毫釐合猛省。未發難求中。右宴坐山霏沒杖屨。草露霑髀膝。忽有往來人。相逢誰主客。右晩步長脛閣瘦軀。弄影苔階月。客來不許報。探硏無體易。右養鶴澆世笑逐鹿。淳古懷有熊。寧關餌下魚。遐想超鴻濛。右釣魚</text>
<title>到柳川。寄權同年灝元。</title>,<text>病踏鄕園路。春光滿眼新。梅花客窓夢。不見意中人。</text>
<title>答安城守徐鎭之</title>,<text>別夢千山月。流年兩鬢秋。新篇玉臺句。吟罷意悠悠。</text>
<title>回途小憩平恩驛。次周愼齋韻。</title>,<text>高山屛繞檻。流水玉圍窓。逆旅愁懷萬。登臨眼孔雙。</text>
<title>病起詠懷</title>,<text>我家鷄嶺東。縹緲天一涯。四載客洛陽。鬢髮雪垂垂。</text>
<title>再答彦奇</title>,<text>白首嗟同病。睽携豈俗情。休將塵界語。却浼玉溪聲。</text>
<title>答琴參奉夾之</title>,<text>斫凍人敲戶。山居驚午眠。欣顚拆梅信。晴雪興悠然。</text>
<title>典牲參奉金惇敍將還京。書以敍別。後凋金富弼，彦遇金富儀，愼仲日休，琴應夾夾之諸人會餞。彦遇賦五言絶。次錄以寄。</title>,<text>桑柘身初返。蓬萊夢已歸。丁寧報效意。不覺費言辭。右答惇敍 惇敍詩云。區區君莫笑。爵祿固難辭。愛竹衝雲坐。吟梅帶月歸。風霜標格作。看取歲寒辭。右答彦遇花發欣重到。鶯啼送遠歸。天涯多少恨。夢作口中辭。右答琴夾之溪壑幾年志。關河千里歸。文通先獲我。彩筆寫情辭。右答桃巖鐘伯峩洋趣。韓楊爛熳歸。若非同學友。誰與罄衷辭。</text>
<title>彦遇復用歸字韻以寄。兼欲來訪潭舍。卽答寄。</title>,<text>坐覺靑山靜。行隨白水歸。佳期眞忝分。喜口不離辭。</text>
<title>潭舍答金彦遇。復用前韻。彦遇以故不至○三首</title>,<text>百頃淸潭上。初期與子歸。隔江呼不至。怨恨入騷辭。壑靜雲陰住。林淸鳥影歸。欣然一邱樂。得意更忘辭。屛翳驅雲去。龍公卷雨歸。須臾觀變化。天道本無辭。</text>
<title>寄鄭承旨子精</title>,<text>快棹凌千頃。精鋒破萬絲。襟懷須早定。何恨路多岐。</text>
<title>答趙奉化士敬 穆○二首</title>,<text>馬頭絡月羈。牛鼻穿金梏。如何野鹿眠。一任溪山曲。願得謝塵埃。超然脫械梏。琴中萬古心。手裏南薰曲。</text>
<title>大殿迎祥詩</title>,<text>節是三元首。仁惟百度先。靑陽敷至化。雨露滿春天。</text>
<title>沔川東軒伴月樓</title>,<text>客宿東廂夜。霜風伴月樓。思君千里夢。歷歷萬山秋。</text>
<title>次鄭子精與吳子强訪南時甫韻 時甫築在東郊</title>,<text>矮屋雲霞古。蒼然繞老松。淸陰低滿地。白日掃塵蹤。</text>
<title>月上</title>,<text>窓明覺月上。白氣透簾來。一室淸無礙。靈源不受埃。</text>
<title>偶題</title>,<text>手濯三危露。衣薰九畹蘭。何時遂歸興。洗眼對雲山。</text>
<title>夾之乘醉歷訪。旣去復還。同宿。</title>,<text>誰謂分携客。還爲對榻眠。天應資好事。此會未徒然。</text>
<title>金參奉惇敍將還京次韻二首○金彦遇，金愼仲，琴夾之諸人會餞彦。遇先賦。</title>,<text>春從林下盡。人向日邊歸。去住三盃酒。爭摛幼婦辭。高山長北拱。流水更東歸。寸寸丹心苦。憑君寄一辭。</text>
<title>次鄭正字子精韻 子精苦於香室。歸思日切。</title>,<text>千里同爲客。羈懷較若何。風塵行處是。歲月鬢邊多。宇宙舒閒嘯。湖山入浩歌。隨宜應獲樂。莫恨苦經過。</text>
<title>病臥曉吟</title>,<text>月滿虛窓白。風生五夜淸。霏微露華冷。晃朗曙痕明。子史千年志。湖山萬里情。病吟猶慷慨。長嘯倚軒楹。</text>
<title>白馬江亭船板韻</title>,<text>故國臨江面。興亡一釣舟。寒雲留舊恨。落月帶遺愁。赫業隨煙盡。殘花逐浪流。繁華問無處。千古永貽羞。</text>
<title>黃澗駕鶴樓板上韻。</title>,<text>仙翁愛仙境。駕鶴此淹留。人去嶺雲遠。事空溪水流。煙光荊樹外。秋色楚江頭。恨乏晴川句。千年記勝遊。</text>
<title>送鄭子精護日本僧行過安東桑梓</title>,<text>日域趨文化。鯨波作坦途。來從鱗介竝。還與鳳麟俱。重諾傾千乘。能詩出衆儒。行蠻猶可驗。珍重範馳驅。共作西遊客。君今獨還鄕。松楸應展禮。鴻雁得成行。半世鴒原淚。三年雨露腸。臨分苦回首。沈痛正茫茫。</text>
<title>送徐都事鎭之赴咸鏡幕。用鄭季涵韻。</title>,<text>枳棘三年鳳。驊騮萬里行。風煙眼底豁。鼓角地中生。瀚海春無浪。陰山日射精。男兒須盛壯。幕府早留名。</text>
<title>明宗大王挽詞</title>,<text>龍蛇曾否運。雙駕向雲空。天意扶神器。人心戴聖躬。洪圖十世後。熙化廿齡中。痛哭今無奈。珠邱白日曚。咸池騰日馭。赫赫上蒼天。輪始縈簾暈。光能滿宇圓。氛陰自吹豁。鸞鳳共聯翩。亹亹終年事。沈思涕雨懸。</text>
<title>寄鄭僉知子精</title>,<text>與子髫年友。升騰共幾時。飄颻南去路。惆悵北携期。客路靑雲闊。滄江白鳥遲。相看成聚散。霜鬢兩絲絲。</text>
<title>仁聖王妣挽詞</title>,<text>淚盡蒼梧野。妖成素奈簪。壽原沈月魄。長樂閉秋陰。廟社憂勤意。臣民覆燾心。至仁還不壽。天道果何諶。</text>
<title>次崔景肅韻</title>,<text>忽喜啼簷鵲。俄聞叩戶僮。相逢眞衮衮。惜別莫悤悤。驛路山千疊。江湖月一篷。迢迢望行色。雲雁入遙空。</text>
<title>答金伯純</title>,<text>知命吾加四。君臨耳順年。流光瞥裏過。白髮鏡中憐。孤鶴呼晨覺。寒燈照夜眠。簞瓢眞有味。深巷景顔賢。</text>
<title>九日。玩漪臺逢金仲昷，安汝止。</title>,<text>九日淸江上。相逢竝馬遊。黃花宜勝節。白髮且風流。孟老歡何羡。陶翁興不休。從容林壑意。月湧玉岑頭。</text>
<title>答金伯純</title>,<text>天時忌長滿。人事喜分離。世路逢仍少。雲山遇亦稀。吟簷梅共筆。酒席月同色。雪後空饒趣。林巒玉一圍。昔歲羊羔酒。長安臘雪餘。繁華喚春夢。白髮對山蔬。糊紙塗窓隙。編茅補壁虛。袁安心事靜。只合臥田廬。</text>
<title>延安平遠堂次韻二首○辛巳正月三日</title>,<text>驄馬曾經地。回頭廿載心。乾坤開勝境。江海足遊臨。瀲灔梅邊酒。玲瓏月下琴。塵勞空夢想。遙和郢中吟。聞說延州勝。經營太守心。堂疑畫裏聳。人作鏡中臨。鳥語賡幽曲。松聲和素琴。安閒眞一味。快恬更長吟。</text>
<title>泥洞客居。埋兩瓦盆種蓮其中。謾成一律。</title>,<text>擬種雙淸萼。先埋兩瓦盆。小庭新卷雨。虛檻欲生雲。花合臨風翫。香宜入夜聞。主人家嶺海。一洗客愁紛。</text>
<title>移黃柑栽種於雙盆。蓋於成均試儒之時得此。令奚奴種於墻隈。四月也甲坼而生。淸莖綠葉。宛如海島。故爲次前韻。</title>,<text>未寸淸莖小。蒼然映玉盆。如經漲海浪。欲濕漢挐雲。異味人間絶。仙褾天下聞。穰桃與穠李。浮艶謾紛紛。</text>
<title>金愼仲 富儀 挽詞二首</title>,<text>歎息浮生理。天蟾盈又虧。庚年同把酒。午歲永含悲。歌罷鼻巖日。馳回瓦野時。追隨成謾憶。危涕自交頤。養志嗟何及。哀纏蓼蓼篇。簷楹開勝地。文字照遺阡。此意極終古。餘冤應入泉。丁寧如在耳。拙筆愧難傳。</text>
<title>湖堂雪後</title>,<text>一色溪山白。三竿落照紅。村分煙火外。橋斷畫圖中。淨愛吟來趣。淸看踏後蹤。明朝入城郭。夢遶小梅叢。</text>
<title>醴泉城南溪邊有柳亭。余承遞命自西還。主守柳仲精來送。</title>,<text>溪柳逢歡處。寒亭葯席開。淸霜叫羣雁。冷日照孤臺。白髮晴猶雪。丹心病未灰。相擕數盃酒。欲別更徘徊。</text>
<title>次韻寄權章仲 好文</title>,<text>愛君襟抱靜。獨立遠塵紛。玉宇孤輪月。瑤臺一片雲。魏野屋堪畫。宋纖名可聞。山居正如願。想不乞洪君。投分淡若水。傾懷脫俗紛。百年嗤鮑叔。千載笑楊雲。豐劍要眞識。牙琴契妙聞。平生同臭味。四海孰如君。淸潭新設業。翠栢影繽紛。散志無機鳥。閒蹤不繫雲。蕭條絶來往。寂寞斷知聞。耿耿杜陵意。連宵空夢君。</text>
<title>答黃正郞仲文 應奎</title>,<text>風塵曾晤面。江海隔同遊。朔雁傳新字。寒雲解舊愁。看羊驅白石。欹枕傲淸秋。却使幽人夢。遙飛小白頭。閒園收露實。珍重費擎來。紫鳳新遺邜。紅虬正破胎。能澆司馬渴。更瀉玉川懷。報稱慚靑案。長吟思莫裁。</text>
<title>潭僧行淳卷書贈</title>,<text>拙築依靑嶂。前臨玉一灣。經營爾應苦。栖息我要閒。劚藥隨雲去。觀魚帶月還。心期未牢落。他日共怡顔。</text>
<title>洪大興榮叟 仁壽 挽詞</title>,<text>敗屋哀何令。那知召孔賓。衰麻留舊薦。血淚在遺巾。一脈心懸日。千秋怨澈旻。慈眼如不隔。泉路足怡神。早作沖齋壻。能言被竄時。危辭動天陛。直氣破肝脾。談笑邊荒去。呼號子女悲。當年人事盡。哭子涕交頤。</text>
<title>李正 之蕃 挽詞</title>,<text>報天誠衷至。分荊痛恨長。醫親寧顧體。篤愛每連牀。哭友辭官勇。憂時解袚忙。平生行古義。遺誄永遺芳。儀刑空舊隱。寂寞萬峯靑。水月魄俱往。煙霞迹已冥。史彰高士傳。天晦小微星。譾陋攻雕篆。多慚述德銘。</text>
<title>鴻山澄淸樓韻</title>,<text>遠岫圍蒼野。明樓俯碧池。乾坤新霽日。煙雨太平時。白髮休相怪。丹心只自知。澄淸無寸效。深愧闕根基。</text>
<title>次章仲韻</title>,<text>舊壑松蘿合。煙霞契寸情。入林蘭逕細。蔭日竹簷撗。人事旣寥落。古心亦澹明。與君劈小艇。栢水掬寒淸。</text>
<title>次東軒韻。示柳仲精，裵汝友。</title>,<text>亢旱甘霖霈。靑山赤日淪。歡聲遍遙野。喜氣達淸宸。舊說仁無敵。今徵德有隣。遨頭催省稼。呼僕戒車巾。親知成會合。梅閣雨昏時。興入鳴芩鹿。吟賡伐木詩。榮名魚九島。人事繭千絲。共約重逢日。秋晴月滿池。</text>
<title>次星山寺周武陵韻 權章仲索和</title>,<text>玲瓏巖壑勝。攀躡似登仙。霞鶩長天一。暉陰秀氣千。廬山分正色。洛水有眞傳。倘掃妖魑盡。先賢迹可旋。</text>
<title>送具景時出按黃海</title>,<text>宗英溫似玉。傾蓋夙心親。寵辱驚千古。風塵過十春。乾坤聚散地。南北去留人。相憶梅花發。何緣信使頻。時余南歸</text>
<title>南水庵。過崔城伯顯叔。庵在一直。崔公先到致邀。故歷訪之。</title>,<text>招提雲壑裏。崖壁絶攀登。白水圍高座。紅霞掩上層。相逢閒府伯。自笑病中丞。會罷空留月。淸猿叫紫藤。</text>
<title>幽谷驛。次盧都憲寡悔韻。</title>,<text>入谷聞閒笛。誰將效野王。人衝碧溪影。馬踏白雲光。寒日天新霽。流年月是陽。迢迢向京洛。客夢繞江鄕。</text>
<title>權章仲書有一律。因答寄。</title>,<text>回首分擕處。乾坤恨奈何。煙霞一峯榻。風雪九衢珂。蘆笋搖靑浦。桃花漲綠波。佳期春浩蕩。釣石擬婆娑。</text>
<title>琴夾之在東城外讀書。却寄 二首。</title>,<text>出郭少人事。蕭疏籬落幽。埋簷雪一丈。繞屋峯千頭。竹砌交梅塢。朱欄枕碧流。同爲客悵望何日共淸遊。忽忽相逢別。悠悠劇此辰。靑燈幾夜夢。白首兩詩人。歲月容吾病。湖山着子身。雍容書史樂。要共百年春。</text>
<title>柳承旨挽詞仲郢字彦遇</title>,<text>才富施還嗇。途亨運忽窮。天心那可詰。人事亦難容。卓節諏雙鳳。精英許二龍。于家門戶計。都屬白眉公。憶昔仙溪上。相隨拜道容。淸歡承盛意。長慮見深衷。磊落藏胸甲。崢嶸氣吐虹。鄕閭今寂寞。雪涕故無窮。</text>
<title>送兪府使止叔 泓 赴會寧任 時自全羅監司滿還。陞秩除本職。</title>,<text>好返南遊節。重趨國北門。詩書鞱略在。文武姓名存。責重黎元寄。官兼節制尊。先聲須振漠。驕虜自遊魂。</text>
<title>義城東軒韻</title>,<text>煙樹籠墟郭。樓臺畫作成。池荷雲吐艶。階菊雨敷榮。碧水琉璃闊。靑山錦繡晴。羈懷惱光景。遊眺却忘行。</text>
<title>宿可興</title>,<text>羈旅掩行李。歸舟泊岸沙。魚蝦同客枕。星月盪吟魔。夢繞煙霞遠。神遊宇宙遐。終宵聽風浪。明日且如何。</text>
<title>南平東軒韻</title>,<text>迢遞南荒外。光陰惱物華。靑山漸羞澁。紅樹謾豪誇。客路逢歡少。秋容上鬢加。平生江海願。獨立一長嗟。</text>
<title>任實東軒韻</title>,<text>洞府煙霞靜。乾坤歲月遐。溪光搖縣郭。山色護民家。韻冷池邊竹。香淸檻外花。澄心觀物理。幽鳥亦無譁。</text>
<title>龍仁漾碧亭。遇權掌令 文海。</title>,<text>寂寞龍駒縣。淸陰漾碧亭。荷香煙冉冉。泉韻玉泠泠。逈脫氛昏遠。蕭疏骨慮醒。逢君開一笑。誰會此襟靈。</text>
<title>萬德寺僧軸次韻</title>,<text>金陵萬德寺。奇絶愜前聞。海色千峯月。秋光萬壑雲。題詩愧靈鷲。如願乞洪君。半夜竹枝起。響搖星斗文。</text>
<title>盤巖午餉 曾以災傷御史過此。鄕人邊永淸宰府開酒來待。今已仙矣。</title>,<text>盤巖流好在。葯席坐來淸。雪嶽餘愁色。氷灘帶怨聲。三盃今古意。廿載舊新情。不待山陽笛。那禁淚滿纓。</text>
<title>赤城院午憩 辛應會，鄭起溟來訪。</title>,<text>盡日停驂處。淸江一片樓。衣冠驚二子。鷗鷺共孤舟。石老山奇秀。沙虛水慢流。相看聚散意。落日更悠悠。</text>
<title>孫參奉 蓂 挽詞</title>,<text>謝宅靑山影。陶門碧柳陰。豈無千載戀。而有百年心。古谷煙霞靜。佳邱歲月深。從今來往絶。回首幾沾襟。</text>
<title>送吳正郞子强奉使向昌寧。因往家山。權忠定公贈諡官。時忠定子東輔爲昌寧縣監。</title>,<text>出城是歸路。孤棹泛長津。宇宙一盃酒。江山千里人。霜林帶紅葉。雲屋繞蒼筠。卽事看深趣。他年欲損神。</text>
<title>權參奉 燁 挽詞</title>,<text>威鳳離靈匹。孤栖四十年。菱銅分幾載。龍劍會重泉。二萼枝頭桂。雙英朶裏蓮。乘除未可料。相挽永澘然。</text>
<title>舒川望海亭次韻</title>,<text>菲才如晝燭。覆育荷隆平。白髮驚春盡。丹心照日明。五雲思縹緲。三夜夢縱橫。問却黃鷗曉。悠悠今古情。</text>
<title>與鄭廷器夜話。因憶鄭修撰子精。口呼八韻。</title>,<text>衝飆生遠壑。晴雪落松簷。擕筆詩頻續。傾盃酒却添。與君交莫逆。而我喜無厭。塵土多年隔。溪山此日瞻。舊紅消兩頰。新白着雙髯。夜久仍挑燭。盤淸只飣鹽。還思玉堂客。獨伴桂宮蟾。回首驚幽夢。迢迢萬嶺尖。</text>
<title>讀史有感</title>,<text>靑燈翳半壁。汗竹森萬軸。千古了如昨。成敗俱在目。感激切中腸。興言一再讀。天生民有欲。無主亂相續。所以樹司牧。亶聰闡圖籙。幾惟萬摠身。身乃御方國。如星拱北辰。似輻輳車轂。耳目有所蔽。心智且不足。故設諫諍官。朝夕陳警勖。視旣若手足。待之盡心腹。昏明君后德。是非時政局。淸濁渾朝廷。憂歡半民俗。幾成必豫覩。事隱每先覿。毫末察尋丈。培塿戒山麓。微星禦原燎。一線防日浴。知國不知身。日日勤啓沃。荒遐徹冕旒。細微備瞻𥋛。以玆后無愆。國免顚躓辱。此道倘一違。君臣邈難屬。訑色拒千里。堂階胡越隩。危亡尙不聞。禍機誰復告。群邪競乘釁。百巧逞媚惑。塗聰又箝口。馬化宮中鹿。肘腋多釀凶。床第便生酷。逄干共就死。夏殷卒崩覆。原胥竝被讒。吳楚如裂幅。牢獄殺王章。西京蹈禍促。都亭斃忠魂。劉祚終無祿。彼或善於此。孝武承漢六。必冠見長孺。假外猜猶蓄。淮陽縱臥理。海內奈窮黷。文皇待鄭公。傾心推委曲。懷鷂實非情。萌孼中還伏。踣碑吁已晩。幸脫蘊古戮。折檻豈是容。牽裾徒取恧。五十與百步。迷途同一躅。念昔聖明王。偉量恢海瀆。懸旌引善言。立木聞怨讟。重華協堯帝。好問卑自牧。文明敷四海。禹聞昌言服。如流信純美。弗咈亦誠篤。蕘言竝優嘉。一得咸採錄。當時神化流。乾坤調玉燭。明良會一堂。賡歌欣穆穆。嗚呼千載事。歷歷盈短簏。亂可爲炯戒。治惟仰餘馥。微兆苟不察。末流空蹐跼。柳枝願好生。象箸憂漸玉。大哉賢哲人。爲忠寧碌碌。撫古遂成詩。長吟更三復。</text>
<title>讀張蘊古大寶箴</title>,<text>張公古遺直。剛腸勁如鐵。平生欲引君。爲國誠懇切。遂製補衮箴。寫盡心肝血。丁寧君后德。反覆危亡轍。侈欲警昭昭。聲音戒洌洌。衡石體公平。水鏡監瑩澈。聰明去苛碎。心精由軌闑。其意婉以長。其言明以決。一字偕華星。全篇昭白日。正當貞觀初。文皇奮英烈。如以石投水。竚見風采別。豈知涇渭心。未免終蔽窒。旌擢不云幾。靑蠅玉上衊。忠諍竟就誅。冤魂更誰雪。嗚呼君臣際。契合固難說。興王賞諫臣。此道已上列。讜言必觸諱。明君或多掣。初忌復少疑。畢竟陷媒孼。誰知苦口藥。乃能蘇萎薾。唐宗旣云迷。後來竟蔑蔑。感激讀遺辭。長嗟復凄咽。庶幾仰風聲。千古振駑劣。</text>
<title>淨友亭。次李叔獻 珥 韻。</title>,<text>茅簷絶蕭灑。揷在蓮莖碧。倚來骨已醒。頓覺身超俗。香風掃纖塵。灝露吹衣白。懷哉栗谷人。獨踏雲橋綠。我來却後時。恨未同物色。中宵夢巴山。耿耿勞心曲。</text>
<title>送權震卿文丈之任昌寧</title>,<text>永嘉權侍中。麗初奮奇迹。赫赫蓋當時。延延垂竹帛。相公嗣餘緖。早脫流輩百。許國忠膽大。愛君寸忱赤。誓死冀回天。甘心蹈刃白。卒被讒禍搆。陰荒褫精魄。乃有兩象賢。夫君實其伯。弱齡討儒術。瑤華射巖石。遂振場屋聲。一去掃勁敵。紅蓮騰步武。靑雲無咫尺。自從慘痛後。閉戶謝賓客。蕭蕭舊庭栢。風霜聳陰碧。萬事不掛懷。名途夢寐隔。雷雨霈天上。幽冤忽昭釋。白日照重冥。榮光動今昔。餘寵及子孫。顯擢蒙聖澤。感激淚成行。起肅天門闢。銘骨意罔極。庶得酬涓滴。矧玆殿名城。五馬輝鄕籍。分憂責非輕。共理恩彌赫。是誠竭報時。歸思尤競惕。親知簇車騎。竝設都門席。伊我添下流。追隨曾莫逆。齋沐阻出餞。一言當秦策。信斯語切至。賊子戒的皪。利害別盤錯。淸操厲氷蘖。絃歌有妙理。願言警昕夕。他時循吏傳。倘使留宏績。家聲益顯揚瞻聆咸動色。臨分更丁寧。擬續驪駒拍。</text>
<title>送鄭子中赴宣城任。用子中贈季涵韻。</title>,<text>生歲各已晩。竝此東瀛曲。俯仰視千古。衷情幾忉怛。離合苦無常。悠悠更何極。文華萬仞月。淸姿氷玉潔。偉子符檄榮。窮歡正可必。去去未應留。離魂逐雲物。</text>
<title>竹馬迎郭伋</title>,<text>使君騎五馬。行部河東州。兒童騎竹馬。相將迎道周。共稱使君賢。前後難此侔。使君未來時。杼柚咸呼愁。使君旣來後。由野酣歌謳。使君未來時。吏胥紛呀咻。使君旣來後。吠鳴絶深幽。我飢而我食。我寒而我裘。信感使君惠。亦知使君憂。良苦使君行。故來相遮留。歡歌擁琱鐙。踊躍攀軒輈。固異襄陽兒。拍手山公遊。況言京兆兒。瓦礫爭抵投。苟非使君仁。能格兒童流。竹馬一何奇。五馬一何休。寄語牧民人。愼勿輕兒儔。</text>
<title>李秀才漢元作詠雪詩。金舜擧走次。僕亦聞而次之。但因秀才口誦多失本韻。軌履二字。蓋自補也。</title>,<text>瓊斧夜備月。屑暗銀河水。天風忽飄蕩。亂灑人間爾。當初撤似鹽。造物近兒戲。旣久結作花。更㤼寒威被。銀盃於馬蹄。縞帶於車軌。二君逞奇巧。觸目吟魂費。禁體亦未然。攬物爭指似。伊我閉門臥。起穿東郭履。却欲展氷綃。摸寫有餘地。傍邊饒一尺。着我梅前醉。</text>
<title>湖堂雪夜</title>,<text>嚴風飄素雪。半夜拘簷楹。客臥不能寐。却聞窓戶聲。餘光投孔隙。冷侵肌骨淸。起來眄夜除。眼底瑤琚平。溪壑含姸姿。原野發華榮。階墀甃白壁。林薄綴明瓊。須臾劃開霽。星月燦垂精。寒輝蕩遠近。浩氣射虛明。湖山入畫圖。境徼連蓬瀛。如登羣玉府。十二樓崢嶸。疑訪三淸路。晃朗芙蓉城。銀橋炯無際。璆閣高相撑。誰知造化翁。頃刻神功呈。湖堂本絶勝。千古擅盛名。道上超物表。夐無紛累縈。此夜倍淸奇。奪眼光景竝。對來渾被惱。感慨激中情。西墻桃李月。爛熳堆繁英。一掃不復見。飄零溝壑盈。獨有五鬣長。風霜能力爭。毅然丈夫氣。特秀負孤貞。允矣起我商。眞堪托平生。頓覺心慮醒。堅坐徹五更。想像古來人。幾許供朝評。梁園授簡子。豪氣空縱撗。辛勤映榻客。淸談竟何成。三丈擁柴荊。高臥夢未驚。敗屨半踏地。苦懷息經營。吟驢灞橋上。釣艇山陰行。伊人各有致。雅韻減鏗轟。豈知兩先生。日午立不傾。至誠動函丈。絶學賴澄晶。嗟我襪線徒。竊添顔常赬。不願詩禁體。白戰去寸兵。不願取煎茶。羔酒較重輕。唯願九重深。體元常靡寧。中和運一身。藹藹達句萌。遺蝗八千尺。秔稻積如京。微忱切芹曝。披腹叫靑冥。</text>
<title>次星州牧使金伯純韻 伯純曾枉訪。今又寄此。</title>,<text>白水東坡堂。靑山司馬屋。古人炳日星。今我如晝燭。松月不用燈。巖泉自成曲。陰晴送光景。臥聽鳩婦哭。</text>
<title>過鷰院 府北十里。有石屹立。斲作佛面一軀。建層宇以庇之。高出半空。羅代所創云。</title>,<text>頑然一巨石。斗立蒼山根。借令有奇怪。不過魑魅園。伊誰俑邪詭。厥初妄稱尊。邇來幾千年。氓俗爭趨奔。半天起飛宇。層簷彩霞騫。歲久欲頹挫。甍桶風雨掀。庶幾蕩爲墟。不復惑黎元。重營恣譸張。視古規制繁。金鴉側飛翅。銀漢搖崇軒。聖世正道興。日月明乾坤。安得霹靂斧。碎落無餘存。亦欲瀉血誠。飛辭叩天閽。痛掃異敎原。永永開羣昏。此意信亹亹。此道古所敦。去去勿復疑。大闢明堂門。</text>
<title>答姜仲閏</title>,<text>故人詩句起吾衰。擬泊煙湖理釣絲。曾乏涓埃酬覆載。十年珪組欲奚爲。</text>
<title>金參奉敦敍來訪。因贈一絶。</title>,<text>東風白髮兩差池。燈下深盃話別離。後夜共驚千里夢。不堪春雨打梅枝</text>
<title>書贈潭舍僧智衍</title>,<text>堂自依山還阻水。臺能臨水雨難謀。渠僧自有經營手。細雨登臺瞰玉流。玩漪臺側。欲營一舍以爲備再之所。行實掌其事。故云耳。</text>
<title>復次退溪先生韻奉主人</title>,<text>追思往事苦悲涼。畫壁空留姓字香。手把梅枝頻灑淚。夜來風雨撼虛牀。玲瓏水檻午生涼。碧沼紅蕖萬朶香。自是訟稀人散盡。彩霞明處據胡牀。</text>
<title>豐基東軒卽事</title>,<text>午陰簾箔捲新晴。嵐翠霏霏落滿楹。高枕夢回山晝永。小風吹送一蟬聲。</text>
<title>記夢。寄崔監司復初。</title>,<text>憑風欲寄相思字。夢入蓬萊日月長。同奉聖綸叨試策。五雲深殿御爐香。</text>
<title>階上雙梅</title>,<text>綴玉枝頭未放開。含情誰識故遲回。主人赴召雙龍闕。却恐春風去不來。</text>
<title>答南正時甫 彦經</title>,<text>默坐澄心息萬緣。收神反聽靜思玄。吾家日用都難闕。却怕人嘲止觀禪。右答書意 鄙以病問調藥之方。答云。心源淸淨。思慮脫落。則浮熱自消云。且曰。古人云心淸聞妙香。又曰。安閒心曲冷如灰。默默無言護聖胎。又曰。滄海風恬自起煙。又曰。滄海月明珠有淚。悠悠身世是居停。恐或虛過日靡寧。袖裏瑤琴如解弄。人間笙笛不須聽。右答來韻</text>
<title>韓正永叔 脩 家有白菊號笑雪羽。求而不許。調一絶。</title>,<text>玉色天然本不塵。歲寒欄檻別藏春。出門肯作人間面。應有淸香冷着人。</text>
<title>夢退溪李先生陪遊於野巖雲溪之上。手點朱子大全一卷。</title>,<text>客夢飄飄遍水涯。陪遊忽忽覺成訛。病懷寂寞渾無賴。陣陣霜風拗菊花。</text>
<title>用前韻謝朴崔兩承宣送酒</title>,<text>玉艶誰憐最後開。冷窓寒日發微咍。主人不似淵明戒。空愧仙壺數往來。</text>
<title>寒食日有感</title>,<text>寒食東風二月天。萬家香火鬧山顚。可憐客路身千里。淚隔松楸又一年。</text>
<title>夢遊栢臺 臺在禮安宣安驛西北隅。壬申夏。往浴榮川椒井。還途厭暑就涼。因令奚童掃苔作臺。遂書栢臺二字。題句其上。今偶夢到。化爲蒼屛。四面削立中波而峙。眞絶奇。</title>,<text>風雨茫茫百歲思。玉崖瓊樹倒琉璃。無端化作屛千尺。特立溪心四面奇。</text>
<title>次南夢鰲韻</title>,<text>喜鵲虛簾報客來。華緘還入手中開。故人亦有憂時策。吟折窓間一朶梅。</text>
<title>次人韻</title>,<text>春雲垂地竹窓黑。曉鳥不鳴山雨來。試向東隣乞佳菊。蒼苔階裏手閒培。有以玩味淸虛。似無憂時之意來問。乃答之。鏡中白白千莖髮。病淚煙霞日漬來。誰識長歌甚慟哭。莫言階菊謾徒培。</text>
<title>寄安汝止。時赴寧海學。次甲寅韻。時赴平海溫泉。余年二十九。汝止十七。同行上泣嶺。次孫舜孝，權五福韻云。蒼茫雲海一望之。河伯休須詑小知。直將快眼看天下。不用羊公枉勒碑。今復追和。</title>,<text>揷漢雙峯任所之。幾時歸路夢先知。只今快眼輸君去。勝事從敎口作碑。臺上觀魚峯望日。妙年歌舞氣凌雲。滄溟萬里鯨波路。依舊漁舟點落曛。嘉靖庚子。余年十五。十月。隨權大父彭老遊臺若峯。余賦一絶。記得落句日暮漁舟點點橫。故云云。</text>
<title>權景受致一絶。卽次一絶。今又追次一絶。</title>,<text>井欄瓊葉忽飛秋。縹渺家山道路悠。却憶故人梅下別。露蛩聲裏雪渾頭。洛園紅樹錦城秋。一雁晴天意轉悠。幾日與君謀野賞。白雲明月小溪頭。</text>
<title>驪江舟中。謝京畿監司黃汝昷 琳。</title>,<text>萬里淸江一小舟。春山影裏白鷗洲。慇懃賴有黃江夏。出沒風波得自由。汝昷時送纜丁</text>
<title>二十七日。啓程上洛。拜辭先祠。以忠淸監司被命上洛</title>,<text>幾載光陰客路中。秋霜春露思無窮。如今又向湖西去。香火纔收涕點胸。</text>
<title>雙淸堂。次趙松岡 士秀 韻。</title>,<text>白雲垂地晝陰涼。鳥下空庭細草香。却是官閒無一事。水沈煙暈讀書牀。</text>
<title>豐基齊雲樓次韻</title>,<text>感慨仙遊夢已空。滿庭寒竹響淸風。栽培却憶當年事。甁罐携泉手做功。退溪先生常寧于郡。有郡齋移竹詩。云甁罐携泉忙一僕。</text>
<title>過長林驛</title>,<text>緣溪深樹綠陰淸。一片殘郵晩照明。客枕不堪頻破睡。隔林啼散亂鶯聲。</text>
<title>過雲遷 上年正月。以吏曹參議過比。聞仁順賓天。</title>,<text>去年衰淚滴淸江。萬點春雲遶石矼。此日重來梅雨歇。白蘋洲畔鷺雙雙。</text>
<title>琴休浦發船</title>,<text>朝煙捲盡白沙洲。黃帽齊撑兩葉舟。華嶽彩雲遙入眼。碧波千里意悠悠。</text>
<title>過驪州淸心樓次韻</title>,<text>晶熒爛檻照淸江。樓上曾來倚碧窓。宛似故人爭迓集。船頭鷗鷺白雙雙。</text>
<title>鳴灘</title>,<text>安流穩泛若無爲。乃下鳴灘惕履危。始信風波猶警益。到頭兢慄不容思。</text>
<title>楡灘</title>,<text>黃楡葉薄渚陰淸。鱗甲波涵返照明。欲跨靑鸞騰紫海。恍然身帶羽毛輕。</text>
<title>島潭</title>,<text>中峻雙低次第成。峯頭草木亦難生。神仙若在應遊此。月下要聽笙鳳聲。</text>
<title>小白山</title>,<text>天外蒼蒼小白岡。雄關界割兩封疆。明朝林下逢靑眼。紅葉淸樽笑一場。豐基守汝支有約故云</text>
<title>棲鶻巖</title>,<text>棲鶻頭鶴欲棲。水光山色逈高低。自從大手摛雄筆。名與江流萬古齊。金濯纓季雲公名之。見丹陽二樂樓記。</text>
<title>藍浦道。望聖芝山。奇峯森挺。頗似鄕山淸涼。故寄思焉。</title>,<text>滄溟影裏碧芙蓉。玉笋齊抽聳半空。恰似淸涼山下路。一驢吟望紫霄峯。</text>
<title>發定山抵汪津。敎授姜君節，縣監洪君可臣，察訪金君欽同舟向扶餘紀行。</title>,<text>鬱鬱蒼雲白晝陰。半天笙籟老虬吟。霜驄舊日曾遊處。十載重來客裏心。右汪津松亭篁茅寂歷翳成村。細柳紅桃日在門。嬴得閒居無外事。落花流水認桃源。右夢道村筆頭雷電李長沙。砥柱奔流屹不斜。留得千年江上月。明心皎皎照煙霞。右石灘 高麗李正言存吾謫居之地。問之則水失故道。難今爲陸云。層崖影倒碧波中。雨洗苔痕綠錦濃。縷縷香風吹不斷。白蘋洲畔晩花紅。右東岸絶壁風流詩眼破天奇。半沒江霏半沒漪。手斸鶴根供醉興。玉壺春色繫靑絲。右蘆巖 在虎巖寺下。李校理景涵遊於此。與主守飮。菜蘆根爲酒肴而醉罷云。故名之。煙濤渺渺思茫然。故國陳蹤不記年。寂寞姑蘇城外寺。啼烏落月曉鐘天。右虎巖寺淫荒只欲逞遊娛。托號唯應上帝誣。畢竟忠言都見斥。吳宮麋鹿滿姑蘇。右天政臺彎彎缺月抱山回。宮闕遺墟草樹頹。自速顚躋誰復咎。暮風長笛不勝哀。右半月城金陵王氣莾邱墟。回首繁華鳥過虛。獨有開元遺寺在。波聲月色夢魂餘。右皐蘭寺陳圍羅綺與時偕。白屋飢寒不係懷。國破山河空舊跡。冷煙寒草水西厓。右自溫堂雲容慘慘樹依依。錦纜龍舟事已非。嗚咽灘聲含怨怒。能令過客淚頻揮。右白馬江崩榛狐兔窟爲鄕。憶昔窮奢繡裹岡。古句丁寧須信取。後王何不鑑前王。右扶蘇山</text>
<title>鶉子津院。次宋圭菴韻。圭菴諱獜壽</title>,<text>江上蒼蒼萬古山。思君落日不知還。沙鷗豈識吾心事。曬趐魚梁自在閒。</text>
<title>疊前韻寄崔復初</title>,<text>淸遊忽已負春華。梅雨那堪煮水梭。待得慶峯秋夜裏。一樽霜月對黃花。南山。一名引慶峯。</text>
<title>羣山浦夜宿。次辛君望韻。</title>,<text>淸霜木落水生波。斥鹵微茫闊復斜。日暮楚雲迷遠近。隔江何處竹枝歌。</text>
<title>務安東軒次韻</title>,<text>路入南荒地盡頭。海天光景欲殘秋。悠悠鞍馬無窮恨。都付觥船任泊浮。曉寒寒蝶撲衣輕。無數靑山海日明。却倚小欄閒點筆。吟魂搖蕩橘林淸。</text>
<title>靑城山書堂。次堂主權章仲韻。</title>,<text>隔岸芝簷望裏高。微風落日送輕舠。從前有約慙虛負。五月林間叫伯勞。巖磴披雲訪故人。追隨却是百年親。人間聞望權朝美。谷口生涯鄭子眞。</text>
<title>龍溪梨生院次韻</title>,<text>曾來一十六年前。雨洗瓊岑碧玉蟬。回首那堪重寄興。白雲巖下紫芝田。</text>
<title>錦山大谷亭午餉</title>,<text>馬頭嵬檻照山明。半日登臨客思淸。畢竟天公呈好事。斜風舞雪捲新晴。</text>
<title>珍原東軒</title>,<text>靑山石逕白雲多。何處幽人竹裏家。準擬春來重訪到。一溪流水泛桃花。</text>
<title>發行北向任實路中口號</title>,<text>巖下𡸶崢玉一流。澗邊春氣弄輕柔。垂楊自是絲千尺。難絆人間去住愁。</text>
<title>下松院</title>,<text>二十年前客一來。小欄明月共徘徊。只今無復當時事。萬樹淸陰入口裁。</text>
<title>茅川</title>,<text>一彎橋影跨淸川。煙柳依依兩岸邊。仙路前頭知遠近。落花流水思茫然。</text>
<title>經峴</title>,<text>西來官途截雲岡。直壓名都花柳場。豐沛幾年全盛麗。大風歌裏頌聲長。</text>
<title>賓日軒十詠次韻</title>,<text>一戎神烈靖東韓。百戰山河永妥安。繡戶雕梁瞻仰處。孤臣白髮血心丹。右慶基殿濟羅分界竝衰微。奸孼圖王況足譏。畢竟人心歸有德。當年雲物已全非。右甄萱都溪上晶熒碧玉岑。白虹搖影透蒼林。落紅來處尋無路。一曲瑤琴寫客心。右快心亭蔥瓏秀氣碧輪囷。漏洩坤靈萬古春。須識興王曾有象。前峯晴翠踴祥麟。右麒麟峯人物寧論大小兒。穹巖山面峙雄姿。自從聖澤淪遐邇。彩羽和風日作儀。右鳳凰巖龍飛鳳舞逗層空。桃李芳園紫靄濛。却愛舂陵佳氣在。上林何獨賦靑蔥。右乾止山地靈人傑濟南多。文彩聲華軼古過。老杜詩名留秀句。風流千載較如何。右濟南亭螭陛丁寧一字欽。拜來天日照冠簪。傾陽豈敢斯須替。晨夜茙葵寸寸心。右拱北亭</text>
<title>濟南亭次韻</title>,<text>鏡裏溪山第一奇。眼前景物摠新詩。無端牧笛凌風起。牛背乾坤快闊時。</text>
<title>快心亭</title>,<text>遶欄紋浪泛花流。客到重尋白玉樓。暫借璇房成小睡。夢驚飛沫濺衣裘。</text>
<title>拱北亭</title>,<text>南到朝朝夜夜心。危欄北望幾登臨。如今試踏長安路。回首祥雲五色深。</text>
<title>可憐山</title>,<text>君今東去我西還。千里長途別恨間。却問村名如解事。馬頭蒼翠可憐山。</text>
<title>豆粥堤堰</title>,<text>路下方池碧眼新。新蒲細柳爲誰春。欲搴蘭杜尋無路。日暮芳洲愁殺人。</text>
<title>答金正伯純</title>,<text>西風擧扇塵埃路。瓜地閑遊憶故侯。何日相携小潭上。鶴憐將子鷺將雛。些歌招喚君休怪。鳥獸由來不可羣。兩首新篇遙屬和。羞將布鼓過雷門。</text>
<title>答敬陵參奉琴聞遠送鮒魚 聞遠自孤山時拾江鱗以送。故致思焉。</title>,<text>寢園無事晝臨溪。金鯽包來手墨題。同憶舊遊鄕國路。孤山栢水月含西。</text>
<title>次鄭藥圃韻贈靈隱</title>,<text>窓臨碧岫矗崢嶸。夜宿高堂夢亦淸。自是風塵飛不到。肯妨孤枕笑浮生。</text>
<title>答鄭知樞</title>,<text>暖日松簷鳥更嚶。滿天春氣弄新晴。文園肺渴能如許。閱盡軒岐內景經。</text>
<title>重用前韻</title>,<text>平生志欲老江湖。却疑魚蝦興不疏。一艇何妨泛明月。夜闌橫侵玉浮圖。</text>
<title>留聞慶</title>,<text>萬古精靈主屹山。蒼然雄作國南關。客來乞得栖仙術。玉室從敎草大還。</text>
<title>聞慶東軒次前韻 二首</title>,<text>千里歸心阻雲漢。病窓吟伴菊花寒。國恩報效慙無路。奉岳崇隆海淼漫。時到聞慶病辭。承恩還句家。一生藥裏扶吾老。正㤼霜秋萬籟寒。湖海舊遊空作憶。漢拏山北浪澶漫。</text>
<title>病臥。見遙空老鴟得風悠揚。</title>,<text>得意悠揚萬里風。擬將飛勢度遙空。應敎賭笑鸞鳳輩。曾是塵泥嚇腐蟲。</text>
<title>答張彦奇</title>,<text>簷下山光帶暝移。小闌擕影立多時。丁寧寄謝東隣老。句裏依然對野姿。</text>
<title>鄭廷器來訪。臨別。復用前韻以贈。</title>,<text>離懷滄海杳無涯。白首紅燈眩眼花。却問寒窓重會日。小籬煙雨蔓王瓜。</text>
<title>次塵字韻</title>,<text>西風滿面起黃塵。車騎叢中惱病人。何日故園雲水裏。煙簑閒作釣魚身。</text>
<title>次舜擧前韻</title>,<text>二年留滯僦人家。敗席塵氈亦奈何。夜來忽被天翁戲。粧點門前玉樹多。</text>
<title>次權章仲韻</title>,<text>靑燈翳壁五更殘。千古襟期卷裏看。霽旭射來窓戶豁。曉霞紅浸碧溪寒。</text>
<title>得金伯振在黃江驛書。因吟復。</title>,<text>心如春雁駕長風。計似秋雲散遠空。何日蓼花灘上月。一竿閒作釣魚翁。</text>
<title>偶題 雨兒患痘。一月內俱逝。權厝於廣州之地。肥膚之痛。有不忍言。</title>,<text>一春和淚送羲娥。寂寞何曾戀物華。不覺東風吹欲老。空庭落盡杜鵑花。</text>
<title>大殿迎祥詩</title>,<text>四德如今復一元。上天聲臭泯何言。九重體認渾無間。軼却皇王百代尊。</text>
<title>悲吟</title>,<text>星昏震邸哀何極。雲暗長秋痛莫攀。三載臣民飄怨血。一邦天日慘無顔。去癸亥秋。儲宮上賓。今四月。文定昇遐。一邦臣民之痛如何。</text>
<title>玉堂海棠花</title>,<text>一朶繁英耀古垣。今年物色可堪論。紫綿閣雨含幽恨。儘染廷臣血淚痕。</text>
<title>鷄龍山下。喜聞聖候已歇。</title>,<text>天涯垂淚意難窮。此日欣聞吉語通。願得鷄龍山上望。神嵩一髮五雲中。愁深碧海千層浪。夢隔丹霄五日程。玉侯復常聞喜語。座中談笑摠歡聲。</text>
<title>開船向廣陵 留審聖候逸豫。復開船。</title>,<text>微戾寧干萬福臻。神人協氣滿楓宸。喜來力疾搖歸櫓。蘆葦叢邊訪廣津。</text>
<title>答權上舍景受 大器○二首</title>,<text>病窓孤枕夢初回。剝啄驚來竹牖開。佳句荷君珍重意。怳如山雨對含盃。曾訪景受于伊溪山雨之餘 千里離腸日九回。相逢靑眼爲君開。何妨更作松間醉。冷翠閒雲滿一盃。</text>
<title>巴口灘 所叱耳改以巴口。取其音相近也。</title>,<text>江波宛似巴陵口。峽勢渾如十二秋。想有淸猿啼落日。思君淚滴碧湖流。時新過明宗小祥</text>
<title>楊花村</title>,<text>鐵榦龍枝偃蹇姿。芳洲圍作一村籬。憑君欲識風霜景。須趁寒江雪漲時。</text>
<title>長灘卽事</title>,<text>沿泝還愁道路長。佳人宛在水中央。岸芒汀蘭晴䔽䔽。好風吹送晩來香。</text>
<title>竝江。遇載倭船十一隻。</title>,<text>催驅南畝千夫卒。載送蠻倭十八僧。府庫已空民力盡。廟堂籌策日凌兢。</text>
<title>鳳山東廂。月夜聞杜鵑。</title>,<text>月滿空山秋夜淸。杜鵑何事叫哀聲。寒林病葉西風起。帝子遺魂倍有情。</text>
<title>茂朱禦敵峴 俗云於格高可禦敵故名之</title>,<text>路盤雲表幾縈廻。霧雨前頭草樹堆。稼穡九重方軫慮。寸心那恨馬虺頹。以災傷御史過此故云</text>
<title>出城</title>,<text>幾年羈宦荷恩榮。微爝何曾贊日明。行出鳳城增悵望。終南山色亦含情。</text>
<title>驪州淸心樓。次圃隱先生韻。戊辰旣次而今又次之</title>,<text>樓下溶溶萬頃江。英雄今古倚軒窓。蘭溪圃隱俱陳迹。板上空留絶句雙。蘭溪。咸傳林號也。有次圃隱韻。</text>
<title>移種杜鵑花</title>,<text>客窓愁思惱韶華。縹緲鄕關天一涯。移得數根階裏種。分明眼見故山花。</text>
<title>彦昭和示前韻三絶。復寄一韻竝次之。</title>,<text>寥寥簷箔宿雲開。雨後蝸涎上檻來。花裏數聲求友鳥。丁寧勸却洗愁盃。</text>
<title>時有以病拙薦爲遠接使從事官者</title>,<text>專精本領眞男子。假面文章是艶兒。莫用勤渠交薦引。十年前已洞君知。</text>
<title>四季花 時停西行</title>,<text>襟期要與伴生涯。階上風流月季花。挽得主翁留不去。向人文彩頓增華。</text>
<title>次退溪先生寄題城山 韻權章仲寄示求和</title>,<text>夙昔峯尖笑獨臨。只今江月夢追尋。何時短棹凌淸鏡。浩渺煙波興不禁。</text>
<title>送具汝膺贊祿落解南還 汝膺有老親責望。其歸也。意不釋然。故詩以譬之。</title>,<text>謹獨齋淸人事絶。小窓籤軸鄴侯書。天公不借培風便。九萬摶鵬落紫虛。汝膺所居室。扁曰謹獨。榮伸何喜屈何愁。所貴男兒志業優。菽水猶應賢五鼎。立揚非是孝初頭。</text>
<title>夢遊栢潭</title>,<text>浩渺滄波玉鏡空。東崖淸絶盡圖中。天敎斷夢重徵喜。小艇行凌萬頃風。</text>
<title>次韻別惇敍 惇敍乘雪來訪</title>,<text>寒梅蕭灑綴氷花。淸賞林園分外加。一炷芙蓉燒永夜。篆煙橫處月明多。</text>
<title>夢遊栢潭。又次前韻。</title>,<text>靑峯黛壑野煙空。落落虬髯霽景中。幾夜雲巢來入夢。不堪悲嘯向長風。</text>
<title>大岐灘</title>,<text>岐路人間南與北。江湖何事復多岐。夕陽故故停歸櫓。擬問沙鷗知不知。</text>
<title>儒巖</title>,<text>危崖竦立正衣巾。風雨茫茫沒滿身。磊落片心終不昧。故應朝晝閱千春。</text>
<title>淸州木瓜洞。次韻寄鄭季涵。</title>,<text>鳳城歸路促飛麾。手捲松江舊釣絲。願把丹誠報 明主。莫嫌鷗鷺負心期。</text>
<title>次書山人坦然軸</title>,<text>相逢却訝蘿衣濕。踏遍層雲萬壑來。擬共尋梅海山月。雪氷花裏客懷開。</text>
<title>發定山抵汪津。敎授姜君節，縣監洪君可臣，察訪金君欽同舟向扶餘紀行。</title>,<text>蕭灑蒼屛玉作圍。雨餘溪舌響鎔璣。故應放棹登巖角。心逐歸雲萬里飛。右屛巖 憑夷自有夸娥力。竊得蓬萊左股來。夜夜飛仙尋舊境。月明笙鶴下瑤臺。右浮山</text>
<title>聞鄭季涵來宿廣程。詩以問之。時以直提學辭。還向舊居。</title>,<text>匹驪吟傍綠雲還。古驛虛窓樹影間。想得夜來欹枕處。杜鵑聲裏月含山。</text>
<title>答權章仲</title>,<text>搖搖心緖劇懸旌。千里萍蹤向洛京。忽有淸詩報山信。綠陰高柳語流鶯。</text>
<title>龍仁漾碧亭。次趙松岡韻。</title>,<text>栢林深處小池塘。那似潭邊翠作行。却憶去年曾得到。好風金粉滿衣香。見栢憶故山栢潭</text>
<title>答權章仲 時被命將上京</title>,<text>讀易牀前畫作池。入林高迹未分離。應憐風雨溪村路。日暮栖禽不定枝。</text>
<title>玉澄軸。書退溪先生詩後。幷序。</title>,<text>戊寅春。余以病家食花山村墅。一夕。淸涼僧玉澄與其徒一安來謁。歷說舊遊。次第可聽。及辭去。曰。貧道老矣。欲有所傳於一安。願一言以侈之則幸也。余笑而不答。亦不問其所以。蓋揮之也。今夏。澄又請之甚勤。然後叩其所以傳之之義。則澄有李先生詩一絶。筆跡宛然。續之者無慮十三人。噫。澄浮屠之老者耳。其徒之相受授。不過一衣一鉢而止耳。彼之不求於彼。而必以此詩爲篋中寶。欲永永相傳。可謂知所寶。而異乎人之所寶者矣。鳳凰芝草。賢愚皆知其爲瑞。信乎先生片言隻字散落人間者。價重連城。有耳目者皆能寶愛之。而不必在吾徒中媚學之士而已也。夫獸鋌然而走。一失路而哀號。則人莫不惕然欲指示其可生之道。況彼之毁形虧體。其迷失心性。不啻如鋌然之走獸。則其於哀號也。視而聽之者將如何其爲懷也。知寶先生詩而追慕之。是固秉彝好德之良心。而天理之不容泯者。槪可見已。推而廣之。則將冠汝頂髮汝頭。而父子其親。君臣其義。復人道而補黥則者。必於先生詩而徵之矣。澄師社裏五更鐘。書史三冬養正功。追記舊遊題作贈。卅年還愧白頭翁。</text>
<title>將遊浮石寺。聞有疫氣未遂。今見具汝膺書。寺僧有願見之言。玆次寄寺樓二絶。使之轉示。</title>,<text>高拂星辰百尺樓。炎天氷雪骨驚秋。遊人未去空歸夢。碧玉千峯玉一鉤。</text>
<title>烏川。次琴參奉夾之。</title>,<text>一盃春酒共閒堂。離思東風嶺路長。駑劣敢言兼濟事。碧潭煙月夢難忘。</text>
<title>渡迷潭口。遇鄕僧道雄。</title>,<text>渠南我北路岐賒。江漢茫茫日夕波。却憶故山春事晩。玉溪流水泛桃花。</text>
<title>用前韻示朴崔兩承宣</title>,<text>牢閉閒扉晝不開。風流佳節正堪咍。更憐雙鶴沖霄漢。落盡階黃未下來。</text>
<title>庚辰除夜。金佐郞希玉，權內翰彦晦相會闕內唱酬韻。</title>,<text>赴壑長蛇政可驚。鏡中霜鬢白千莖。江南忽報春消息。千里田園幾箇情。</text>
<title>答南夢鰲寄海松子次韻</title>,<text>風仙萬木淸潭上。秋實瓊枝飽摘賞。歸夢嶺雲千疊路。三霜南望苦回腸。</text>
<title>向淳昌</title>,<text>林間琴筑響淸渠。誰占煙霞搆小居。山鳥一聲春晝永。半簾風捲滿牀書。右任實九皐縣鵂巖前川七友亭前問主人。簪纓曲被寵榮新。武陵漁父閒來往。流水桃花又一春。右李執義純仁所搆</text>
<title>發向潭陽</title>,<text>秋月山前翠麓低。小欄搖影碧溪西。丁寧却愛林間鳥。勸客提壺款款啼。右潭陽延德院斲石成竿拄半旻。俯臨官道幾千春。古今行客知多少。誰是忠淸第一人。右潭陽石檣</text>
<title>過五里古毛老山</title>,<text>逶遲官道出郊闉。日暖風暄鷰麥新。花影滿山春寂寂。鳥聲啼送往來人。</text>
<title>梨坪堤</title>,<text>長堤水滿綠沈沈。誰識無心自有心。六月火雲天欲爇。一渠飛雨散千金。</text>
<title>萬景臺</title>,<text>迢迢勝景跨靑空。快眼乾坤萬里通。春色滿城新畫出。落花紅雨綵雲中。</text>
<title>濟南亭次韻</title>,<text>形勝安南又一奇。山川如畫復如詩。新晴正好登臨處。白日靑雲呑吐時。</text>
<title>快心亭</title>,<text>遶欄紋浪泛花流。客到重尋白玉樓。暫借璇房成小睡。夢驚飛沫濺衣裘。</text>
<title>沙峴</title>,<text>去年煙雨南歸客。今日風沙北去人。北去南歸成底事。年年空逐路岐塵。</text>
<title>潭舍。夜聞杜鵑。</title>,<text>月滿空山暈彩霞。杜鵑何事怨春華。巴城舊恨今猶在。淚盡東風血染花。</text>
<title>書海寬軸</title>,<text>客洛遊蹤十載餘。歸來潭上泊寒栖。笛中一曲梅花引。吹向空山月欲西。</text>
<title>次鄭子精與吳子强訪南時甫 韻五言一絶見上</title>,<text>出郭聊爲山野行。晩林煙靄撲衣輕。怡然共入尋眞路。須信靈襟別有情。</text>
<title>偶題</title>,<text>朝來墻角鵲聲催。忽覺晨光喚夢回。濃露小壇叢竹裏。手移淸菊重栽培。</text>
<title>淸虛亭</title>,<text>高亭孤坐暮煙虛。杜宇聲中月欲低。莫用丁寧勸歸去。客心元繞洛江西。</text>
<title>發程向安東</title>,<text>曉日鳴鞭出洛城。亂峯晴靄坐中明。故山雨露催歸計。回首蓬萊寸寸情。</text>
<title>德潭舟中夜雨</title>,<text>蕭疏梅雨打篷聲。半夜孤舟客夢驚。莫怕風濤曉來惡。滿江澄景漲新晴。</text>
<title>過楊根</title>,<text>芳洲草綠鷓鴰啼。日暮煙波卷白霓。身在陽城南畔路。華山西望五雲低。</text>
<title>冒雨行舟。不覺已過龍門。回首有作。</title>,<text>疏篷日日覆舟歸。不覺龍門已下流。山靈有識應顚笑。冒雨風波未出頭。</text>
<title>樓巖旅窓。曉起偶書。</title>,<text>滄江一帶縠紋平。影浸靑山徹底淸。舟子何心促歸去。曉雲深處棹歌聲。風塵車馬厭喧嗔。更被村禽苦聒人。那得淸齋閉明月。遊心邃古閱千春。收拾殘裝不滿驢。故園歸意暮雲低。行向碧山幽處宿。夜深林壑杜鵑啼。</text>
<title>次中原牧朴公希正 民獻 韻 罷官歸掃先壠。舟泊金遷。屢枉榮招。而以祭日將迫。未得就拜。玆就元韻演成。</title>,<text>飄飄征袂度河關。匹馬行衝鳥嶺山。回首彈琴臺下路。亂雲層翠滿江瀾。滿戶江雲不啓關。小窓高枕夢湖山。豈知琴閣紆淸問。奪眼金牋潤墨瀾。留待奴馬恰二日矣 塵蹤不暇叩仙關。雨露歸心繞故山。他日浮盃那得免。綠樽如海湧瓊瀾。白日風雷虎豹關。淸時文化被河山。國恩未報身難退。慙愧沙鷗泛碧瀾。</text>
<title>交龜亭</title>,<text>窮山亭亭號交龜。閱歷長途歲月微。却問年年延送處。幾人英傑幾人非。</text>
<title>新院遇雨還霽</title>,<text>驚雷殷殷燁雲光。萬縷銀絲注上蒼。龍公捲却歸深洞。半面靑山帶夕陽。</text>
<title>過山陽</title>,<text>碧玉峯巒抱一村。山陽舊號合名園。主人誰是嵆中散。垂柳家家半掩門。</text>
<title>答鄭廷器</title>,<text>人間踏地多生梗。眼底風波亦起戎。此意分明君信否。男兒立志要知終。</text>
<title>烏川。訪竹齋不遇。竹齋。愼仲齋號也。曾有約而相睽。</title>,<text>竹齋無主鎖溪煙。獨有靑山擁馬前。他日更尋林下約。定應相對共怡然。</text>
<title>次謝崔之屛韻</title>,<text>滄波暈日曉帆開。千里離愁酒一盃。匹馬故人還獨去。夕陽應上最高臺。悠悠心緖更難開。却憶前宵把酒盃。不管風塵離別意。水雲何處子陵臺。</text>
<title>茅灘</title>,<text>茅灘日午放歸船。一面靑山咽晩蟬。雲屋棘籬江上岸。綠楊陰畔梟炊煙。</text>
<title>本通項灘</title>,<text>滿江灘瀨盡輸詩。說與湖山有後期。白雲明月淸秋夜。得意何妨再到時。</text>
<title>沙灘 四月罷還。時朴忠州希正公寄詩訊問。事見上。</title>,<text>沙灘繫纜欲斜曛。邂逅忠州朴使君。曾向客窓留傑句。一言相謝揖淸芬。</text>
<title>騷擾項灘</title>,<text>波間出沒幾舤檣。水府還成擾擾鄕。岸上人家渾不管。蕭條竹牖掩垂楊。</text>
<title>竝江。遇載倭船十一隻。一首見上</title>,<text>包荒偉量乾坤大。綏遠洪恩雨露濡。飢卒亦能知 聖意。一綱船裏摠歡呼。</text>
<title>筆灘</title>,<text>誰能倒却長江水。快瀉玄潭大筆揮。留得美名傳萬古。故敎行客興依依。</text>
<title>渡迷潭</title>,<text>夕陽斜浸碧波紅。萬頃琉璃漾細風。箇裏閒情誰管領。白雲磯畔釣魚翁。</text>
<title>名花灘</title>,<text>名花遶岸自芬菲。粧點淸灘別有輝。直待明年春色裏。紫雲洲畔採芳歸。</text>
<title>廣陵津 丙寅秋。宿津店。故次句言之。</title>,<text>曉煙深處廣陵津。沙戶依然舊主人。江山似識曾遊客。滿目雲霞意態新。</text>
<title>題金愼仲挹淸亭。次退溪先生韻。亭望淸涼山。故取以名之。</title>,<text>靜愛澄空萬里晴。仙峯入望眼雙明。小窓快闊渾無礙。霽月光風別有情。</text>
<title>送吉州牧使</title>,<text>由來忠信行蠻貊。自古詩書亦將權。鎖鑰一方膺簡命。北門須復繼前賢。軍民休戚國安危。黠虜獰心未可期。驄馬舊人新節制。邊城草木共先知。</text>
<title>陛辭有感 以全羅道災傷御史。陛辭于慕義殿。</title>,<text>關右湖西兩載行。綸言盈耳正分明。只今又向湖南去。拜過宮庭淚滿纓。先朝甲子乙丑兩年。承命往黃海，忠淸兩道。</text>
<title>漢江舟上。望湖堂僚榻。</title>,<text>驛路塵沙撲馬紅。江湖滿地水浮空。彩雲回首三天外。人在蓬萊第幾峯。</text>
<title>過板橋峴</title>,<text>橋頭山日半斜暉。夾路煙花擁馬飛。莫作尋常行客看。九天綸綍軫民依。</text>
<title>愁歇院</title>,<text>故國當年憫黍離。舊臣哀怨歇無時。太平千載隆 昌運。自是歡聲達四陲。</text>
<title>毛老院</title>,<text>半空危檻逈如翔。入眼鷄龍萬疊蒼。五十四州曾踏遍。獨玆新歷興微茫。乙丑奉使。未歷此境。</text>
<title>錦江亭</title>,<text>湖上飛簷倚斷霞。水雲搖影落滄波。依然鸚鵡洲邊過。芳草晴川氣像多。</text>
<title>待許景昭不至</title>,<text>客宿虛堂五夜深。杜鵑聲裏月窺岑。故人只隔靑山外。孤枕空添夢裏心。</text>
<title>茂朱南樓</title>,<text>征騶傍郭趁淸遊。紅樹白雲溪路秋。老子於玆興不淺。水光山色縣南樓。</text>
<title>鎭安東軒韻</title>,<text>標榜當年映碧峯。瑞雲長繞彩芙蓉。後來傑句增聲價。磊落梅溪星斗胸。</text>
<title>龍潭南門巖溪上</title>,<text>門巖路上客心淸。浩蕩滄波萬古聲。何處釣臺煙雨裏。至人高枕笑浮生。</text>
<title>源泉院。遇邊秀才慶長。主倅邊君永淸之子</title>,<text>源泉院宇半斜暉。薜荔淸陰散夕霏。邂逅故人成小話。暝生林壑更忘歸。</text>
<title>過南原星院新倉里</title>,<text>小村桑柘亂山前。里社團成一洞天。淳朴遺風見民俗。槿籬茅屋映溪煙。</text>
<title>順天松峴</title>,<text>畫橋南畔嶺路松。遠壑秋陰颺細風。天末孤雲半邊月。棲禽飛入薜蘿叢。</text>
<title>順天香林寺</title>,<text>碧梧陰下小溪淸。古寺逢僧不記名。欲問煙霞塵外事。回頭笑向白雲屛。</text>
<title>過樂水驛 本洛水驛。以馬卒之誤而題詩寄意。可笑。</title>,<text>川回古驛鑑虛明。樂水佳名動客情。郵卒尙能窮意趣。百年奔走笑吾生。</text>
<title>樂安蕨院</title>,<text>平生自抱採薇期。院宇佳名起我思。憶得故山曾手劚。一犂春雨霽來時。</text>
<title>憩長興萬壽院</title>,<text>南來日月困馳驅。獨上高欄散餘愁。滿目煙霞堪畫處。白雲紅樹小溪流。</text>
<title>長興東亭</title>,<text>萬樹秋光錦繡晴。遙山影落碧溪明。小窓一坐生閒趣。擬洗紅塵十載情。</text>
<title>長興途中。遇重九有感。</title>,<text>天涯佳節遇重陽。鞍馬關河路杳茫。今古眼前無限意。西風淚濕菊花香。時纔過康陵初朞</text>
<title>綾城仁物驛</title>,<text>黃昏驛路傍淸川。墟落依依生白煙。十世田園今始到。連珠回首意悽然。</text>
<title>宿同福東軒</title>,<text>蕭條城郭抱寒流。寂寞溪山萬古秋。却問巖頭棲隱者。可能容我共淸遊。</text>
<title>昌平宣化院</title>,<text>朝陽宣化樓前路。霜稻香雲滿野秋。不覺天涯身逆旅。且將民事慰羈愁。</text>
<title>半開菊花 十六日。故有兩重陽之句。</title>,<text>金藥含霜未放黃。天涯疑是兩重陽。眼前愛著壺中景。恐損天然露下香。</text>
<title>帶實柚木</title>,<text>曾聞皓叟藏皮裏。鍊骨開形別有神。誰借玉壺閒日月。香雲漏洩洞庭春。</text>
<title>百日紅</title>,<text>百日元非耐久期。風霜却愧歲寒姿。只今折作娛賓債。可奈芳華更暫時。主宰李士英季應。以半開菊花。帶實柚木。百日紅各若干枝。竝揷壺中。先置房中。詩人雅債。蓋可掬也。聊成三絶。</text>
<title>海南海上萬里城</title>,<text>人和地利事分明。聖化如天不在城。自從乙卯兵戈後。古堞空留萬里名。</text>
<title>碧波津登舟</title>,<text>鯨濤浩渺雪浮空。巨艦橫衝萬頃風。回首扶桑在何處。曉雲朝日碧波紅。</text>
<title>訪尹城主 復 家 爲人頗恬靜</title>,<text>寂歷園林谷似盤。主人高臥對靑山。莫將世事强頻問。幾片海雲來又還。</text>
<title>權章仲來訪韻</title>,<text>雲山籬落是鄕園。故舊重逢酒一樽。歡餘相送出門去。匹馬斜陽溪路痕。</text>
<title>康津守設午餉於島中溪巖上。殊有勝致。余不能忘于懷。名溪曰流紅。名巖曰繫舟。蓋擬武陵溪老尋桃源之事云。</title>,<text>流紅溪畔繫舟巖。惆悵仙源路莫諳。千載海山留勝債。名區應入客淸談。</text>
<title>柚子島 乙卯。羣倭陷達梁之處。</title>,<text>當年島醜繫羣船。落日妖虹射碧天。畢竟城崩諸將死。冤魂萬古拂山川。</text>
<title>靈巖蘇老峴。望莞島所遊。</title>,<text>蘇老山頭秋意晩。黃津海上晝陰空。回首昨來遊眺處。亂峯深沒浪花中。</text>
<title>遇陳參議樂而寔婢子。問其消息。知樂而已仙。其婢痛哭不絶聲。蓋於前年。樂而長玉堂。余爲修撰同直。其夜康廟上賓。慨念疇昔。不覺淚下。故幷及之。</title>,<text>曾共西淸數月餘。去年殷哭午門西。渠今爲問平安信。不覺西風淚濕裾。</text>
<title>望兵營崇因山</title>,<text>細柳營邊露積峯。腥雲殺氣幾年中。只今白日行天上。舞鳳翔龍逗半空。</text>
<title>參禮驛</title>,<text>天畔羣山萬點螺。驛程歸路月初斜。江天欲雨亂雲起。暝入閒村不見家。</text>
<title>宿鷲巖山泉光寺</title>,<text>靈鷲峯前訪古寺。天風寒月意淸新。老僧八十猶强健。無乃當時續句人。寺有老僧。故以靈隱駱賓王事戲之。</text>
<title>寄陳同年應龜</title>,<text>晴翠搖窓玉一崗。風流家世射洪堂。鏡中白髮添閒趣。贏得煙霞歲月長。</text>
<title>十三日。高敞夜大雷雨。記事。</title>,<text>昨夜驚雷吼海山。狂風吹雨振巖巒。聖君化裏勤宵旰。怪却天心有別般。</text>
<title>擬贈丹巖權察訪 鸞</title>,<text>天涯客路小江南。瞥地相看意已緘。人事不堪雲聚散。夢隨明月繞丹巖。初遇於小江南</text>
<title>宿井邑遇雨</title>,<text>楚山微雨夜來聲。點滴空階也有情。千里客懷人不寐。半窓孤燭遞微明。井邑一名楚山</text>
<title>徐同年鎭之 崦 蓮堂 鎭之求和</title>,<text>一池荷氣小闌干。依約冠巾潤未乾。晩雲霽日光涵映。須把虛明本體看。鎭之遊俗離苑串等山。題詩凡三卜五篇。余讀而書後云。</text>
<title>槐院藏書閣東簷下有小池。適新霽水溢。令院中小丁。戲以竹葉如船浮之。宛有江湖之興。</title>,<text>小塘新霽綠油油。休遣兒童理葉舟。秪是不歸歸便得。五湖煙浪正悠悠。時辛君望卽吟恍然身在洞庭湖之句。玆貼五湖字。</text>
<title>藝文館晝直。擬贈姨弟閔元吉。慶福</title>,<text>簪笏翹班朝鳳樓。故山松桂夢中愁。幾時一艇淸宵月。櫓惹滄江紫蓼秋。蓼村乃洛水上流。將卜居之地。</text>
<title>答晉學鄭廣文子精 琢 韻</title>,<text>愛子精深間世賢。關河一別兩經年。襟袍幾多添客恨。夢隨明月落菁川。菁川晉水</text>
<title>二十九日夜。夢退溪先生。</title>,<text>竹州東畔路悠悠。萬疊煙霞紫嶺頭。再拜先生驚邂逅。籃巾茶褐白雲秋。夢中所遇之地。先生衣冠如此。袖拂淸風策瘦笻。蒼然野色帶三僮。仙槪豈曾勞步涉。歸雲冉冉沒行蹤。西東別意勢難攀。且坐林邊試擧顔。大平院落迷煙火。一抹紅雲返照間。將與先生辭別之時如此。太平院。竹州之地也。曾草淸辭賦一歸。今來豈欲款黃扉。傍人正似藩籬鷃。妄測溟鴻九萬飛。夢中有人訾議者。驚來殘夢無由續。雪月寒宵凍客窓。握筆長吟追記取。孤懷寸寸竟難降。</text>
<title>四日。追次退溪先生韻。</title>,<text>駑蹄不欲趁騑騑。逆旅何時得主扉。深謝至言勤戒誨。迷途從此覺陶非。豈關塵路儼驂騑。心緖風前颺短麾。十年病屋人誰在。却愧如今見事遲。</text>
<title>十五日夜坐。答權章仲書。因次詩韻。</title>,<text>出沒閒雲一斷岑。小簷斜印碧溪心。箇中雪月無邊趣。千里空勞夢裏尋。右用章仲書齋韻 黃卷書中負聖賢。病吟羈懷日如年。此生擬作菟裘地。紅蓼花邊玉一川。右鄭子精韻</text>
<title>十八日。獨坐無聊。復次退溪先生韻。</title>,<text>病宦寧要左右騑。羈愁如海閉寒扉。每說決歸猶自愧。夜來成算曉還非。滿城龍馬去騑騑。堪笑疲駑困策麾。何時陪討天淵景。霽日淸波白鳥遲。</text>
<title>聞慶東軒。敬次退溪先生漫字韻。</title>,<text>身穿萬壑暮雲寒。露濕衣巾翠未乾。塵骨却疑新蛻得。落花流水興漫漫。</text>
<title>淸涼僧行淳求詩</title>,<text>數朶瓊岑翠揷天。淸溪日夜洗塵緣。自憐城市迷仙賞。空記同遊十載前。</text>
<title>獺川開船</title>,<text>芳草紅雲暗遠洲。洛陽行客駐歸舟。春風一笛梅花引。唱罷斜陽段段愁。</text>
<title>墨洞京居。暝坐偶書。</title>,<text>深洞還疑脫世喧。雲中一犬吠黃昏。却似故山松月夜。數家煙火隔前村。</text>
<title>僑居。次退溪先生逸稿韻。</title>,<text>終南暝色入簷寒。松翠霏微露氣漙。層壑縷雲眞似畫。懶携吟筆倚孤闌。</text>
<title>次集勝亭十詠 亭在醴泉蘆浦。安上舍承宗之所築。上舍乃外祖母之季姨。</title>,<text>宿雲披絮碧溪頭。畫角聲生郡閣樓。一縷曉風吹不斷。滿空餘響散還收。右郡城曉角夕陽紅斂半邊峯。蘭若煙霞縹渺中。禪老豈知藏勝境。疏鐘響透碧雲空。右山寺暮鐘裊裊輕濃罩別村。似應遮斷俗人聞。無端素練風飄落。影濕靑林不見痕。右遠林白煙灘心正作畫圖看。鏡裏行人影往還。落日淸波好光景。彩虹尾接水雲間。右長橋落照小莊煙火一乾坤。多事東君賁洞門。粧點桃花紅世界。望來疑是武陵源。右堂洞春花萬丈尖峯湧素輝。秋空露氣白霏微。仙遊快絶稱天柱。箇裏奇觀亦自稀。右鶴峯秋月日晏斜風雨未休。短簑橫袵半垂頭。手中一片靑蘆葉。吹罷溪雲倒跨牛。右蘆浦牧笛點點明微閃綠楊。夜深紅柱浸溪洋。貪魚自是爭叉挺。豈識身縈亂宿光。右箭灘漁火屯雲白晝雜村煙。凍雨無端暗後前。誰喚阿香驅電母。古湫驚起老龍眠。右北山行雨栗烈窮陰蔽水天。飄蕭騰六滿前川。釣翁不覺身遊勝。任是人間玉壓肩。右南郊飛雪</text>
<title>病中偶書</title>,<text>旅窓吟臥動經旬。門巷終無問病人。獨有一輪天上月。慇懃夜夜慰精神。</text>
<title>送別權從卿 景虎 歸咸昌</title>,<text>江山輕帆一幅煙。故園歸興正悠然。從今灑脫風塵累。閒夢雲山滿意圓。</text>
<title>次金博士舜擧韻</title>,<text>旅窓淸冷似鄕家。窮鬼相隨不奈何。何似歸田同起草。故山薇蕨採來多。與君俱是客思家。虐雪戕風可奈何。尙有一般心事在。白雲溪壑夢魂多。奇禍無端萃一家。李君肝肺定如何。却敎視息資方藥。千里音書感慨多。李君希顔竝裘怙恃。因得病。舜擧之行。求藥於僕也。萬松陰裏是吾家。隣竝追歡也幾何。卽今共趨奔波地。造次相看意更多。之子文章別一家。淸新格律倒陰何。淵源欲泝濂伊派。崔蔡由來不足多。行草如君自作家。藥名難辨是誰何。不妨更寄分明字。莫使森雲亂眼多。舜擧書送李君所求之藥。而字亂難認。以此戲之耳。</text>
<title>次權章仲韻</title>,<text>客路頻驚歲月殘。故人千里邈難看。喜來忽把相思字。字染溪雲萬點寒。雪欺雙鬢欲凋殘。塵土那堪著意看。旅窓歸夢松巖路。冷翠浮雲帶歲寒。蕭森結搆興何殘。松塢松坡可竝看。自從失脚風波底。回首鷗盟半已寒。怕將深抱枉消殘。不耐光陰鏡裏看。幾時濯得塵纓去。長伴風霜萬樹寒。回雁峯前臘雪殘。關河無路得相看。不妨重寄梅花信。江漢晴天眼正寒。春律初還續歲殘。歸程擬上小欄看。風流不管人間事。一笛橫吹徹廣寒。</text>
<title>風琴</title>,<text>天外依然笙鳳吟。風鳴簷角一張琴。封夷合有宮商手。寫出南薰太古音。</text>
<title>晝仕藝文館。贈鄭正字子精。時入直香室</title>,<text>卷却溪山滿袖中。客懷雲闕五更鐘。幾回夢繞菁川月。獨踏頭流萬仞峯。子精嘗授晉學。遊頭流有錄。</text>
<title>寄金博士舜擧請高城儒生八學 儒生姓尹。名希福。</title>,<text>憑君爲報關東客。秀俊眞堪館下生。袖裏金剛百萬仞。定隨詩筆自縱橫。</text>
<title>復用前韻回奉舜擧</title>,<text>城塵咫尺能千里。別恨那堪太瘦生。好是屋樑三夜月。依然風槪坐邊橫。惆悵故人難一到。病窓誰與話平生。梅溪脈脈掃殘雪。看取瓊枝自在橫。故人襟宇氷霜冷。休怪無端托後生。舊來愛着楊司業。要見何蕃氣槪橫。回首鳩巢松壑裏。每將歸夢惱寒生。春風吹動江湖路。一艇煙波滿意橫。</text>
<title>答具上舍敬伯 孝淵 邀飮</title>,<text>輕風亂雪弄虛簷。閒伴梅花酒細斟。病淚方添蓼莪詠。一歡那得話淸心。</text>
<title>寄柳習讀仲和 宗禮○癸亥</title>,<text>客路曾驚鴻雁賓。東風猶是未歸人。明朝擬向家山路。匹馬閒尋萬壑春。</text>
<title>送海運判官李應期 命生</title>,<text>君向湖南我嶺南。公家私計兩征驂。病吟未把都門酒。別路春風意不堪。</text>
<title>用退溪先生韻題智誾軸</title>,<text>塵事何曾掛舌端。煙霞眉宇聳靑山。袖中海嶽千峯月。影射傍人滿座寒。</text>
<title>追用友人韻</title>,<text>江頭何處武陵家。片片流紅逐浪花。玉洞歸心迷去路。扁舟獨傍暮雲斜。磯頭蕭灑釣魚家。幾尺高欄倚落花。畫上分明閒境界。濯纓歌裏白鷗斜。望洋誰較大方家。玉樹淸標映槿花。正是等閒乘醉景。好風吹墊角巾斜。一春光景屬村家。隔岸疏籬桃李花。看取野人心事靜。綠楊陰畔釣絲斜。</text>
<title>送金景純 守一， 李强仲 中立 還花山。</title>,<text>風送輕波一葉舟。碧雲歸興滿滄洲。憑君更結丁寧約。待取賓鴻萬樹秋。</text>
<title>再用舟字韻。寄金景純之行 與李强仲同舟</title>,<text>一聲疑乃木蘭舟。垂柳和風杜若洲。自愛玄眞西塞雨。不須歸雁季鷹秋。</text>
<title>聞鶯</title>,<text>春花落盡晩桃紅。梅雨晴來颺揀風。孤枕客愁千里夢。一聲鶯語綠陰中。</text>
<title>得金伯振在黃江驛書因吟復。</title>,<text>春晩黃江碧水洲。裁書心遠倍離愁。羈遊莫恨風流淺。驛路飛花沒馬頭。竹嶺雄蟠逗上蒼。登臨一望是家鄕。高堂白髮應相問。寂寞文園病肺長。義分還成骨肉親。尋常憂樂異他人。舊來染習宜先濯。須記殷盤數字新。</text>
<title>淸虛館階菊</title>,<text>可憐淸萼㤼繁霜。冷澁金苞未放黃。猶有本根標格在。明年看取滿庭香。憔悴宮庭度夜霜。誰言絶致勝金黃。擬向首陽山裏種。年年看取歲寒香。</text>
<title>夜吟</title>,<text>默默深思在何處。旅窓寥落夜如年。栢潭幽勝輸吟筆。灑向藤牋意杳然。春來花信幾番風。半夜吹顚芳樹中。乘興明朝眩羈眼。滿城桃杏一時紅。</text>
<title>庇仁界上 聞赦書之下。到縣迎肅。伏審聖候違豫。驚▣冏極。</title>,<text>身逐田園日夜馳。忽聞恩旨下天墀。拜來始得聞違豫。罔極孤懷淚自垂。</text>
<title>神閣寺前 扶餘寺也</title>,<text>澄宵淑氣擁遠潯。自覺氷雪生衣襟。更有淸泉瀉蓮沼。泠泠細韻縈幽林。春陰閣雨裊溪潯。嵐翠霏微撲袖襟。好是綺窓淸夜會。賸敎魂夢着雲林。</text>
<title>湖堂。餞李典翰季眞 後白， 奇舍人明彦 大升， 李校理汝守 山海 以遠接使從事官赴龍灣。</title>,<text>爲扳春賞趁淸潯。爽籟澄霏惺客襟。一聲漁笛來何處。落照紅雲搖遠林。山勢紆回逗漢潯。倚闌遐眺暢幽襟。茫茫夜氣垂雲浪。忽有鳴禽過碧林。勝會高堂向碧潯。一筵盃酒惜分襟。病窓致慤難追躡。空想淸樽映竹林。</text>
<title>送退溪先生于釜浦次奇高峯明彦韻。</title>,<text>浩蕩雲帆放玉流。故山歸興更誰留。當筵豈獨分離恨。看取蒼生望裏愁。</text>
<title>題仙夢臺。敬次退溪先生韻。先生姪子宏所築。在醴泉沙川上。</title>,<text>一夢飄颻眼界虛。溪臺霽月興何如。覺來身在風塵路。恨望山林迹也疏。</text>
<title>次韻謝成同年彦昭 子沆曾致龍香墨二錠。且有一絶。而未及謝。又歷問。適余病告。聞奴言空還。次韻以謝。</title>,<text>邂逅要將興有神。睽違其奈客愁新。出門却疑尋歸路。滿地飛花不見人。淸溪深處訪琳宮。滿樹霜楓沒馬紅。煙霧滿山僧不見。晩風吹落上方鐘。</text>
<title>見李司畜 怕上命薦六行俱備之人。銓曹以公及韓備，成運，南彦經，林薰。後以玉堂箚。竝召曺植。公受是職。引對之後。有超秩之敎。</title>,<text>蕭疏鬢髮襯龍顔。三接恩光晉晝間。形氣性眞陳本領。經綸辭語動天關。公之陳對略云。性命之正。性發也。形氣之私。氣發也。一而二。二而一者也。</text>
<title>二十四日。得京報。伏覩聖敎。勿爲問安云。</title>,<text>此去鳳城三十里。一宵魂夢午門懸。今朝爲得京人報。稽首歡呼望九天。</text>
<title>審玉體平復後放船</title>,<text>愁隨病減意悠悠。戀主思親庶自由。碧江煙水孤帆擧。兩岸白雲紅樹秋。</text>
<title>驪州淸心樓。次圃隱先生韻。</title>,<text>遶郭虹圍玉一江。中流金碧浸軒窓。壁間佳句爭題品。千古誰爲圃隱雙。</text>
<title>虛興寄任監司鼐臣。</title>,<text>江路秋風一葉舟。北原回首意悠悠。不知玉節遊何處。月滿金岡最上頭。</text>
<title>湖堂。酬辛君望韻。</title>,<text>堂依松壑面江潯。把酒吟春蕩病襟。那似釣船撑碧浪。數聲柔櫓響寒林。歸去君應倍愴神。閉門吾恨幾多新。夜深孤枕梅窓月。夢裏依然對故人。</text>
<title>宿江舍</title>,<text>滿江秋影曳雲霞。斷雁聲寒落岸沙。湖海悠然催逸興。隔江漁笛透蘆花。客窓心事也如何。十載紅塵鬢已華。歸興不堪隨短艇。滄洲風月浩無涯。</text>
<title>答權章仲</title>,<text>從今絶意東西銓。故舊佳會江湖天。男兒有志竟必遂。莫謂其然豈其然。章仲次退溪先生韻也。退溪詩云。栢潭主人病去銓。時趁菊花霜露天。借問何如作行止。笑指白雲心悠然。</text>
<title>次書希玉詩軸</title>,<text>吟寄仙山薜荔春。塵中一見苦無因。他年雲壑相逢處。對面那知乞句人。</text>
<title>次烏川金上舍彦遇 彦遇次先生銓字韻以寄</title>,<text>山水之樂難稱銓。浩歌出戶看靑天。東隣暫赴鷄黍約。寒松古栢門翛然。</text>
<title>權章仲在淸涼山。再用前韻以寄。因和之。</title>,<text>高懷曾不苦求銓。試向仙山訪洞天。慚愧病慵空夢想。玉溪明月夜琅然。能吟鏡象未離銓。老杜淸詩巧奪天。塵累何時永蟬蛻。白雲丹壑去飄然。</text>
<title>答權景受</title>,<text>病閉蓬門數月餘。寒天積雪擁蝸廬。故人有約來何晩。夢入西山迷所如。</text>
<title>丹陽客軒</title>,<text>霏霏空翠入簷飛。晨起看山午未歸。細雨亦知吟客意。小篁叢畔潤苔衣。</text>
<title>次崔之屛 鎭邦 韻</title>,<text>客裏新愁寄嘯歌。不堪風雨送年華。五更孤枕添歸夢。萬疊靑山繞舊家。之屛詩云。一室圖書門自掩。一五更風雨過誰家云。反其意。</text>
<title>用前韻寄具學諭滋仲</title>,<text>苦雨長安泥沒馬。城塵六月最情思。竹窓千里牽歸夢。長憶圭峯偃蹇姿。圭峯乃故山</text>
<title>送穩城府使高景軫</title>,<text>丁寧天語下層霄。百八盤戒使軺。報得聖恩歸意早。玉門寧遣老班超。</text>
<title>答平海僧寶仁</title>,<text>白嵓丹壁照澄空。十七年前到上峯。奪眼奇觀渾可記。扶桑日出海濤紅。</text>
<title>戒幢僧軸。次退溪先生寄師允韻以贈。</title>,<text>山頭孤月飄殘雪。溪上閒雲沒斷鴻。人事不堪隨轉滅。一行衰淚與渠同。先生旣仙。允亦已化。感念之懷。憧亦必同。故及之。</text>
<title>戒幢軸。次退溪先生贈陸行韻。</title>,<text>托跡仙流遠世紛。海東惟有一孤雲。淸詩更爲妖禪地。雲月應慙負我君。權章仲亦次是韻云。義湘，元曉與孤雲。竝指爲長往之流。故云。</text>
<title>敬眞軸。次金藥峯韻。</title>,<text>海雲深處白嵓山。丈室當年共解顔。回憶廿齡還似夢。白頭相對訝相看。甲寅春。余以病往沐平海之溫泉。白嵓山在其傍。時眞住白嵓寺。余暫接于寺。今十九年。眞訪余而來。遇於路。久而得知故云。</text>
<title>追次金彦遇寄四季韻</title>,<text>玉藥輕明鶴頂丹。溪堂勝絶靜宜看。不堪風雨吹仙袂。今在瓊樓第幾間。退溪先生嘗以四季寄彦遇。因賦此韻。今者彦遇次先生韻。竝寄此花。故追懷先生云。</text>
<title>玄沙寺。次李修撰韻 修撰諱膂。字强哉。與其兄胄。具有詩名。少時讀書于此。臨去留一絶云。爲報玄沙諸釋子。十年勤苦可鐫神。他時杖節匡山路。應道金門第一人云。未幾。魁正德庚午龍榜。山中傳以爲奇事。安郡守諱。字墐夫。嘗手書于版。懸于樓楣。歲月旣久。不幸延年寺僧有槌樓之擧。竝與其詩版而失之。來觀者不能無慨然。安上舍霽。郡守之胤也。誦而書之。蓋不得自己於先大人之手澤也。余亦次其韻。歲壬申三月日。</title>,<text>謫仙當日留詩句。風雨空山泣鬼神。却恨闍梨不解事。紗籠無復眩遊人。</text>
<title>次鄭進士子明雙字韻一絶 曾與烏川之友。用此韻往返累篇。子明寄芹菜及蓴。而次右韻也。</title>,<text>霏露芳絲襯筋雙。凝煙脆葉暈寒窓。蒙君秀句同封寄。興逐東吳萬里江。</text>
<title>次浮石寺韻 寺在榮川鳳凰山</title>,<text>紛生幻說破空門。正學千秋樹本根。一聯詩句留題處。肯向妖叢更視恩。先生詩云。擢玉森森倚寺門。僧言卓錫化靈根。杖頭自有曺溪水。不借乾坤雨露恩。寺有化僧。言植陰簷之下。見日則枯云。先生詩。只斥其妄誕之實。而人或不察故云。</text>
<title>次金彦遇韻</title>,<text>休將口腹念朋儔。醫俗何妨別作謀。却願小窓寒雪夜。一枝疏影帶星流。彦遇有盆梅。欲寄許而未果。故落句桃之。</text>
<title>金惇敍次流字韻以寄</title>,<text>盟深鷗鷺擬同儔。塵世浮雲不自謀。佳句使人驚汗背。喜君風槪脫凡流。孑孑東西正寡儔。羡君丘壑獨專謀。小亭霽景中秋月。滿枕波聲碧玉流。</text>
<title>次金彦遇韻</title>,<text>江湖心事付鉛丹。句裡驪珠奪眼看。詩債未酬身病臥。一春光景夢魂間。別留春色管寒梅。的皪氷葩帶雪開。擬把襟靈全晩節。莫嫌容鬢兩衰頹。愼仲及彦遇常植梅於盆。置之房中。深冬開花。淸歡曾負二年梅。直待明年再度開。索笑虛簷要靜賞。未須闌作玉山頹。庚午冬。愼仲家盆梅盛開。未及賞而退溪先生上仙。今春彦遇家梅發。而余病未赴。彦遇嘲之。而烏川例苛勸酒故云。萬古悠悠抱遠愁。空山深壑閉書樓。碧潭澄景明如玉。霽月光風漾小舟。右趙士敬 潭乃其家前風月潭也。士敬輩應擧在京。彦遇各有一絶。雙飛鴻雁叫雲愁。千里關河獨上樓。菽水終難賢五鼎。鳳凰城下繫孤舟。右琴夾之壎之時琴之 慈顔在堂。兩人應擧在京。客程風浪水牽愁。堪笑元龍百尺樓。歸臥舊堂閒雪月。綠樽佳興玉爲舟。右金惇敍 時惇敍以集殿參奉。過限見遞。平生林壑脫塵愁。回首靑山擁竹樓。莫訝櫓聲頻聒耳。好風吹上栢灘舟。右金彦遇入眼瓊岑割客愁。晴雲搖影落虛樓。不堪山水撩幽興。鏡裏頻撑訪戴舟。右金愼仲。自趙士敬以下皆彦遇法。而獨遺愼仲。故答韻幷之。</text>
<title>同日。復次惇敍韻。</title>,<text>自許生涯一鏡潭。歲寒風槪擬相參。從君小塢同閒趣。月下何妨影作三。新製荷衣傍碧潭。雲居寥落鶴同參。紋苔碎雨塵蹤斷。梅竹叢中小逕三。</text>
<title>疊韻答崔景肅</title>,<text>綺語風飄落翠峯。晴霞冉冉逐人蹤。從知會意留題處。南嶽煙花一萬重。世態休論對面峯。鴻泥自古不留蹤。他年回首仙凡隔。迢遞秦城百二重。</text>
<title>訪金仲昷茅亭。乘醉書贈。</title>,<text>坐看幽鳥下林徐。映樹茅簷畫裏如。乘興不知山日暮。縷煙虛落白迷初。寒侵病骨意虛徐。信馬穿山隨所如。敲戶君應驚剝啄。竹窓孤枕夢回初。隨雲出壑傍溪徐。奪眼霜楓錦不如。一笑相逢閒把酒。小階秋色菊花初。霏霏嵐靄撲簾徐。霽景園亭正豁如。佳節不宜擲虛得。西風涼露雁來初。</text>
<title>又用訪仲昷茅亭韻</title>,<text>林間一路往來徐。淡泊成歡趣自如。晝晷頻移宵跋燭。丁寧說盡結交初。與仲昷嘗往來結交已久矣 術擇豪釐不可徐。王惟皡皡伯驩如。波瀾蟻穴縱橫潰。淳朴誰敎返太初。辨闢如何或少徐。老虛莊誕佛如如。門頭發軔宜深惕。萬里長途是一初。收心豈合謂姑徐。至理昭陳竝躍如。存省精功須兩進。尋常全得秉彝初。迫則爲拘泰則徐。孜孜做力更無如。登山必頂泉求井。周雅分明戒有初。</text>
<title>重陽日卽事</title>,<text>落帽佳辰勝賞多。病窓風味夜如何。籬邊野菊開無數。獨嗅淸香到日斜。金氣橫空霽景明。重陽令節最知名。去年蓬觀追仙集。手酌黃封拜舞聲。湖堂例於節日。有宣醞。</text>
<title>答烏川金彦遇，愼仲金，惇敍，琴，夾之。邀話於九仚臺。余以病不赴。詩以謝之。</title>,<text>溪聲松韻九仙臺。舊日風流復一回却恨消中劇如火。未堪同把菊花盃。臺在佳野谷。曩於庚申年。與隣友酌歡。名以九仙臺。蓋於其下有九隣橋之名。意曩時九仙駕九獜盤旋之地。故云云。松石淸勝。</text>
<title>赴九仙臺。次金彦遇韻。</title>,<text>霜林紅葉望來新。蕭灑高臺逈絶塵。笑整山冠作勝會。不須容易倩傍人。嵐翠霏霏落座新。淸溪玉洗纖塵。莫把紛華入笑語。只應同作畫中人。十載重遊感慨新。人間變滅陌飄塵。丁寧報道臺頭石。能記當時把酒人。庚申年間同遊之人。蓋多下世。感念存沒故云。</text>
<title>又用前韻</title>,<text>玲瓏澗谷翠屛新。攀躡歸來脫俗塵。昨夜依然臺上夢。玉壺相對兩詩人。世事紛紛過眼新。桑田生浪海揚塵。昭昭只有心中理。萬古千秋無別人。</text>
<title>送具汝膺 贊祿 落解南還</title>,<text>不用浮塵滓寸心。一驢歸興玉千岑。終須過嶺詩成集。只向白雲深處吟。白髮紅塵思萬端。送君行到舊靑山。閒園已有梅消息。月浸瓊枝雪壓闌。</text>
<title>示安汝止</title>,<text>得失榮枯本不關。太虛雲起滅無端。夫人自有天然貴。顔巷從容味一簞。</text>
<title>客居月夜。柳修撰而見至。</title>,<text>霜鐘吼夜徹天街。月滿長安百萬家。邂逅故人談落屑。紙窓紅燭熖生花。</text>
<title>新曆寄權章仲</title>,<text>遙將玉曆報山家。門掩煙霞閱歲華。天意正生枝上卦。半窓氷雪透梅花。</text>
<title>七月初十日夜記夢 嘗欲築栢潭以老。而浮迹東西。迄未決。介介于懷。是夜夢。去潭近處葺草屋。疏籬明月。一寢而覺。感而題之。</title>,<text>依山小屋槿籬空。夜臥看天月正中。自是皇心徵短夢。一江煙雨釣絲風。</text>
<title>次姜仲潤韻</title>,<text>曾將離思度炎涼。邂逅風塵太劇忙。恨不同君南去興。白雲明月閉松堂。滿目長安錦繡秋。日晴歌吹鳳城頭。可憐白首寒窓底。意繞天涯某水丘。須將窮達問蒼天。糠粃長慚簸在先。聞道故山松逕沒。十年羈宦未歸田。</text>
<title>用前韻邀金惇敍</title>,<text>小塢風光無等雙。淸霜冷蘂照明窓。殷勤勸枉君須記。客路明朝隔漢江。</text>
<title>夢退溪先生</title>,<text>依然蕭灑舊衣冠。玉粹氷淸出世顔。夢裏分明奉鐫誨。此身墮在塵埃間。</text>
<title>追次權章仲蘆字韻却寄 二首</title>,<text>正憐山水似東吳。不爲秋風不爲鱸。書罷獨搖閒艇去。不知波漾沒靑蘆。右屬章仲靑城書室 非關一棹好遊吳。絶愛澄潭養鯉鱸。新築小臺江色裏。遲君吟騎傍霜蘆。右屬鄙築栢潭漁臺</text>
<title>權章仲乘醉來訪。卽告歸。欲少留賞菊。而猶不止。因題責菊詩以贈。</title>,<text>手種寒香滿小壇。淸英擬與故人餐。不將一蘂留佳客。論去應須罰百鍰。</text>
<title>答金星州伯純 時遊臨河落湋而有書</title>,<text>人間虐熱汗如漿。白首三更肺渴長。聞道靑鞋踏寒瀑。半天飛雪滿衣裳。</text>
<title>過文老村</title>,<text>曾聞盤谷似桃源。線路沿溪日欲昏。欲間主人幽思在。綠蘿陰下䦱紫門。瓊岑影落玉溪流。一兩漁歌結搆幽。日暮磯頭人不見。白雲深處睡沙鷗。</text>
<title>書印宗軸 宗乃掌營栢潭茅舍者也</title>,<text>蕭條茅棟壓淸流。只將渠僧結搆幽。塵土一年湖外路。水雲山月夢中愁。</text>
<title>送金舜擧赴龍宮任</title>,<text>家書幾度感當歸。望裏白雲天際飛。好把一麾南嶺去。淸風吹送老萊衣。殘城正賸簿書閒。莫較牛鷄宰割間。從此定專硏討力。不妨家學繼仁山。去年病別眞安守。今日看君宰筑山。知舊邇來隨聚散。自憐羈恨苦凋顔。眞安守乃鄭子中也</text>
<title>瓦洞朴習讀溪亭。次鄭八溪 仁吉 韻示幕僚元彦正。兼呈大尹沈方叔。</title>,<text>玉澗光呑小檻淸。林間勝會約何成。停盃欲問初生月。不覺奚霏落酒盈。水軒高絶倚來淸。相對雲山與目成。鐵笛一聲吹海月。桂宮涼露滴盈盈。</text>
<title>送李季眞。以宗係奏請使赴京。</title>,<text>都門曉旭照雲旌。幾疊驪駒唱別情。許國片心丹寸寸。傷時白髮雪莖莖。愁生薊野花千樹。夢斷燕山月五更。到得帝庭陳事了。海邦歌舞向公傾。</text>
<title>彗寶軸次退溪先生韻</title>,<text>不堪朝晝隔千年。卷裏依依對兩賢。銀漢春風送孤艇。玉峯雲月逐閑禪。出塵遐想飄猶蛻。超世高懷脫似仙。畢竟儒家仰喬岳。溪堂却憶淚澘然。先生到驪江上。追念洪應吉題詩贈寶。今來索和。竝示楓岳錄。感而書之。</text>
<title>題寄權彦晦鑑源亭</title>,<text>手斲松崖敞野堂。帶楹規作小池塘。虛涵脫匣圓輪滿。活引縈雲玉派長。日月精華渾不染。乾坤本體浩無疆。觀書警句垂明訓。熏沐如承謦欬傍。</text>
<title>訪栢潭。贈同遊諸公幷掌營山人</title>,<text>玉峯江上隔塵紛。蔭鬱松蘿翠靄分。書屋小基丹壑月。釣臺新影碧湖雲。閒呼野老要爲主。靜逐沙鷗結作羣。澡雪只應新日又。淸纓濁足更三熏。右潭居 拙築初營水畔峯。林梢斷𡵟洛江東。規模窄短簷邀月。面勢高危檻倚風。簪聳奇巒遮作障。練鋪晴浪曲 a039_206c圍虹。古人眞樂徵黃卷。老死何須恨屢空。右贈汝止</text>
<title>寄權彦晦。時往寧海。將歷遊諸勝。</title>,<text>直壓滄溟築小壇。朝朝虔候曉雲端。丹霏破浪紅輪湧。赤暈浮空紫翼摶。四海均瞻符彩煥。一天同戴瑞輝漫。髫年偶預陪雄觀。吹動魚龍鐵笛寒。余年十五。陪權大父諱彭老遊此。余題一絶。未句云。日暮漁舟點點橫。餘不記。右望日峯 勝遊東澨足探尋。又向仙山睡賞深。千丈雲崖懸海口。一條氷瀑掛天心。寒蟾寥廓三宵影。皓鶴空明萬里音。十載塵襟都濯盡。蓬瀛何許入長吟。右內延山</text>
<title>裵汝友赴豐基任。致牋求詩。此非吟詩之時。而旣重其求。玆獻相勵之意而已。</title>,<text>南州第一古基城。新被汪恩五馬行。二白雄巒圍作鎭。兩仙遺院化流聲。醫民正有三年艾。勵志須防萬丈坑。儒術本宜無別徑。後威先敎是要程。郡望有太小二白山。周愼齋爲郡作書院。退溪先生繼守。啓請賜額。</text>
<title>水營永保亭次韻</title>,<text>海闊山圍別有天。高臺傑閣畫依然。簷楹倒射明波裏。彩翠斜懸落照邊。雪羽羣飛沙上鷺。雲帆爭集渡頭船。坐看樹梢晴煙裊。隔岸茅茨八九椽。</text>
<title>馬梁觀潮</title>,<text>驚雷殷殷動晴空。人道斜陽海汎通。直沒長洲瞥眼裏。泙呑闊野轉頭中。風舂細浪鱗千疊。鯨吸崩濤雪萬重。龍舸撗穿玉鏡去。蓬瀛行欲訪仙翁。</text>
<title>七夕日宣醞 與沾書李景誾鄭文門內翰權敬仲同拜賜。</title>,<text>一葉疏桐隕未央。佳辰寵賜竝榮光。瓊餐潤帶祥雲膩。金液濃涵瑞露香。天上會星何足道。人間乞巧不須詳。微臣濫荷昇平樂。旣醉詩成舞蹈長。</text>
<title>送人朝燕</title>,<text>天部郞官聞望優。玉京仙路趁奇遊。文章禮樂周三代。疆理山河禹九州。千里夢牽遼海月。一年吟送薊 a039_207b門秋。平生才學推專對。不用驪駒惱別愁。</text>
<title>池塘生春草</title>,<text>瀟灑西堂淑氣新。吟魂搖蕩鬪佳辰。光風細浪淸池水。暖日芳心碧草春。夢裏有情人邂逅。驚來多事句精神。聲華萬古騷壇上。幾憶當年獨步人。</text>
<title>鄭禮判 惟吉 席上。用崔典籍 岦 次杜詩韻。時春將暮。階紅一朶嫣然帶日。背花而酌。各賦律。余適就諮館事。因授紙效嚬。</title>,<text>勝遊還添畫圖中。掃盡人間百念空。數首淸篇含古意。一聲閒笛弄和風。日移庭樹垂衣錄。鳥蹴簷花落酒紅。對坐莫嫌都默默。故山歸興繞梅叢。陶然意氣小筵中。北海淸樽酒不空。一座詩情杏花雨。滿庭春色牧丹風。飣盤野蔌煙芽綠。入筋江鮮縠縷紅。閑笛亦知詞客意。餘聲嫋嫋繞芳叢。陰森鴨脚蓋庭中。春事渾隨夢裏空。客子疏浮世態。相公淳朴古人風。響牙雲氣吟懷動。吹面潮痕酒暈紅。好是興闌賓散後。倚笻巡塢數花叢。粲然星宿列胸中。千載騷壇眼欲空。休把怡容循世好。庶將寬度繼家風。坐間靜榻生虛白。門外深塵老軟紅。城市山林不相遠。男兒莫負歲寒叢。雲海微茫氣槪中。壓筵丰采望來空。浮名自是隨流俗。素志休須混下風。屐惹晴苔舒錦纈。筆滋花露注桃紅。詞華翰苑修樓手。談戲何妨續作叢。勝集多緣偶爾中。砌庭如沃點氛空。殘花席上三春暮。落日樽前一樹風。閑草未生書帶綠。繁英雙折壯元紅。却慙二月芳菲客。猶把塵蹤間玉叢。鄭提學與崔岦之皆擢龍頭。鳳齡亦忝亞元。玆用壯元紅二月語。戲之爾。</text>
<title>次集勝亭韻 亭在醴泉蘆浦。安上舍承宗之所築。上舍乃外祖母之季姨良奧。</title>,<text>快絶高亭發興奇。眼中景物正紛披。碧吹溪浪晴開鏡。紅膩春山雨畫眉。孤枕雁聲欺靜夢。小窓梅意索淸詩。人間萬事奔如電。自在林泉閱四時。花落磯頭沒膝深。東風過客獨來尋。溪邊倚杖聊靑眼。堂上携琴更古心。鹿逸雲林天欲暝。鶴盤松壑日初沈。可憐塵土迷幽賞。醉拍朱欄一浩吟。</text>
<title>寄題金仲昷草堂。用金舜擧韻。堂在嘉野谷。與拙築東岡書室甚近。</title>,<text>斗室神遊宇宙間。臥看光景遞炎寒。梅招雪魄窓生暈。筍脫龍綳土未乾。霜日射紅收野靄。春風吹綠滿雲山。從前慣覺幽居樂。到此空添夢裏閒。</text>
<title>送別金舜擧 八元號芝山 學正歸安東鄕第</title>,<text>家山興入永嘉州。歸袂飄然詎可留。千里風塵身外事。一年霜露夢中愁。孤帆浪闊江湖路。匹馬雲深嶺嶠秋。桑榟好尋雞黍約。樽前能記舊同遊。</text>
<title>遷陵挽詞 中廟於甲辰仲冬賓天。陵安于高陽今十八年。而八月二十日。移安于廣州地。</title>,<text>喬山松檜舊園陵。十八年來事改興。四紀垂衣號莫及。千秋隔世痛彌增。鼎湖白日重陰晦。梧野蒼雲更慘凝。廞衛依然初遏密。一邦臣庶淚交膺。</text>
<title>送朴直講先生之任達城 承侃</title>,<text>聖君慮軫分憂重。試輟師儒鎭火維。嶺外關河雄宰割。達城煙火極繁滋。精鋒自合治盤節。能事猶堪理亂絲。爲報此行非偶爾。賀情聊賦一篇詩。</text>
<title>戶曹郞官契軸</title>,<text>粉署班聯錦帳郞。地曹僚契意何長。差科不欲煩羣庶。色目休將擾四方。擬把俊淸追太一。恥言心計效桑羊。公餘好作金蘭會。一幅丹靑義不忘。</text>
<title>蓬萊望夕烽。七言律詩紅韻。</title>,<text>陰雨勤憂軫聖衷。却將兵火候兵戎。塞雲破暈來千里。邊月分光八九宮。家國安危多少裏。軍民休戚指瞻中。昇平自覺平安報。夜夜長擎一點紅。</text>
<title>送安懷德 敬賓 之任</title>,<text>恭承綸綍彩雲中。遠領山河百里封。鈴牒正須敷 聖化。敎條要必驗民風。治非有奧宜居敬。政不多方只在公。此道分明君記否。片言相贈意無窮。</text>
<title>寄鄭眞寶子中</title>,<text>移孝爲忠兩不輕。彩衣符竹擁專城。家庭喜八絃歌穩。簿領身兼水石淸。衙罷吏看垂釣影。訟稀民聽讀 a039_208d書聲。月明小艇煙波裏。一曲滄浪浣世情。四載同遊客洛陽。向來追逐耿難忘。治身愧我迷方久。好學看君用意長。香襲芝蘭欣入室。藥分參朮喜開囊。只今離索頻怊悵。塵土那堪滓寸腸。</text>
<title>望拜英陵</title>,<text>喬山松檜鬱蒼蒼。梧野愁雲感慨長。禮樂文章周郁郁。衣冠絃誦宋洋洋。至仁育物稱堯舜。大度包荒駕漢唐。此日微臣欽誦詠。褒天譽月正難量。</text>
<title>驪州淸心樓。次圃隱先生端字韻。中宗嘗祭英陵。因御此樓。久禁行旅。今則許開。</title>,<text>孤舟江漢向南端。此地風煙獨解顔。千載異香薰寶座。百年佳氣擁喬山。圃翁節義嚴陶外。牧老文章李杜間。盡日壁題看不倦。豈曾貪賞勝區。</text>
<title>送鄭正郞文仲 淹 朝明 丁卯。兼陳慰，進香書狀。</title>,<text>恭承綸綍賦遐征。浩嘯乾坤萬里情。遼野路長殘舊雪。燕山春晩暢新晴。八荒遏密堯天遠。四海謳歌禹曆亨。使事儘須專對力。寵光歸作北堂榮。</text>
<title>送許佐郞景昭 晉尊 赴燕 諡史書狀官</title>,<text>微蹤千載海東頭。病閉長吟萬里遊。闕里淵源懷至敎。職方風壤慕神州。日臨紫極乾坤霽。雲斷蒼梧草木愁。把酒都門送君去。不堪西望意悠悠。</text>
<title>種蓮 客居蕭索無致。偶得陶盆。貯水種蓮。殊有林泉之勝。</title>,<text>規恢假作林塘面。碧眼澄涵兩丸盆。佇見亭亭延素月。要看嫋嫋帶晴雲。風香最合開牕引。雨葉偏宜倚檻聞。千載濂翁遺興在。豈徒相對洗塵紛。</text>
<title>送黃吉哉 允吉 赴燕 賀冊封皇后使書狀官</title>,<text>鼎水龍騰痛杳然。謳歌還屬太平年。一天白日開三極。萬里皇風暢八埏。周壼化隆盈雅頌漢宮儀正被金絃。時淸好作王庭客。刮眼爭看枕斗仙。黃春伯詩云。抱日懷中枕斗眠。英雄回首卽神仙。</text>
<title>夢退溪先生 夢在洛。與諸人餞先生之行于江上。己巳之事。惕然可念。</title>,<text>龍門忝跡幾多年。遺痛茫茫隔九泉。夢寐追隨眞偶爾。江湖離別復依然。一生風望傾朝野。萬古襟靈照 a039_209c簡編。覺罷寒燈翳虛壁。殘林落木響疏煙。</text>
<title>次韻寄權章仲</title>,<text>孤舟勝集憶前程。得坎乘流止又行。鷗鷺一江同意氣煙霞四座稱光榮。霜淸金釘盈衣暈。雲豁氷蟾透戶明。遙想高遊眞得樂。病窓歸思苦魂驚。八月。訪章仲星山書室。因泛前湖。</text>
<title>夢見月爲狂雲所被。俄而還露。遂得一聯云。乍匿氷顔如處子。還騰玉馭若神仙。覺後演成一篇。</title>,<text>盈盈桂魄滿輪圓。忽被狂雲妬驀然。乍匿氷顔如處子。還騰玉馭若神仙。淸浮下界幾千里。高掛層霄億 a039_209d萬年。擬把靑蓮剔陰翳。光輝夜夜印中天。</text>
<title>李判府事 鐸 挽詞 曾經領相</title>,<text>唐世文饒宋李常。聲華風采映鵷行。才英繼武毛生鳳。福履盈門笏滿床。四朝元老寸心赤。七袟高年雙鬢蒼。殄瘁忽驚天不整。哀歌無奈送南陽。</text>
<title>槐山次韻。錄奉崔廣文士俊。</title>,<text>舊遊吟數短長亭。歷得嶇嶔到君城。客路多岐人易老。世紛無盡日隨生。高峯影合千重翠。穹檜陰濃萬古情。感興賡題留姓字。風流前輩愧聯名。</text>
<title>燕岐次軒韻</title>,<text>靈泉浴罷骨含凄。客裏吟懷筆屢携。無數靑山迎路出。多情白月向人低。百年光景看羊胛。千里關河遍馬蹄。過眼浮雲閑聚散。莊生何故是非齊。</text>
<title>沔川次韻</title>,<text>鞍馬悠悠逐一官。故園南極隔千山。重來舊社機非易。再謁先楸計亦難。幾寸心傷秋露冷。雙行淚滴暝雲寒。明朝復向滄溟去。回首那堪鎖翠關。沔乃先鄕也。卜世祖府院君申夫人墓俱在申菴山。齡於乙丑秋。以災傷御史歷拜。今復與同宗十餘人再奠。故感而竝及之。</text>
<title>洪州次韻</title>,<text>迢迢關嶺隔湖天。客裏相逢豈偶然。千里羈愁吟共豁。十年遊跡笑相傳。月明海氣吹簾外。雨霽山光落檻前。乘興陶陶更忘倦。淸談眞勝卷中賢。</text>
<title>公州東軒次韻</title>,<text>聖恩如海復如山。原隰馳驅不暫閒。匡世非才曾靦目。醫民無術更何顔。鷄峯霽色千年後。錦水秋光八月間。歲暮關河頻悵望。故園行與雁同還。</text>
<title>淸州東軒韻</title>,<text>天涯歲暮惱風光。絶艶空階裊脕芳。客路靑山無界畔。孤懷白日照中央。夢魂九萬雲霄遠。歲月三千鬢髮長。自笑區區葵藿戀。淸時未上乞身章。</text>
<title>所斤浦卽事</title>,<text>鐵甕城頭客裏行。小窓欹枕聽波聲。尋常家國安危體。毫忽軍民苦樂情。烽火白稀春夜曉。旌旗長偃海 a039_210c天晴。男兒報效寧容易。馬革從來判死生。</text>
<title>次鄭禮安子中韻寄示</title>,<text>血淚曾霑手線衣。幾年京洛更依依。靈春喜動高堂會。五馬榮生故星歸。深悃擬將酬昊德。寸心要必報春輝。私情公義還相奪。一夕除書日下飛。江湖城郭牛刀宰。日月蓬萊玉筍班。却把羽毛隨鸑鷟。肯將塵土汚荃蘭。朝趨鳳幄擎書入。夜下龍墀罷講還。平昔幾何身抱負。庶看風采聳天關。</text>
<title>次退溪先生月夜會話韻 與鄭子中子精，金而精曁齡陪侍寸乾川洞。先生寓第故權同知應挺家。夜分而罷。先生有作而寄示。因敬次。</title>,<text>桂魄圓輝最上元。追陪客夜寫忳忳。五更氣豁春浮坐。一點塵消雪滿門。灑落襟懷硏奧趣。精深辭語討淳源。斯文賴有宗盟在。千古分明聽緖論。</text>
<title>子精要會吳子强家餞鄭子中之行。僕病告不赴。因次退溪月夜韻。</title>,<text>旅窓春律轉三元。故舊淸樽暢鬱忳。遙夜籟聲吹小榻。冷雲山色擁閑門。一燈笑語超塵俗。滿架圖書究本源。孤枕獨憐身病臥。勝筵回首意何論。</text>
<title>送金正伯純赴星州任</title>,<text>星山自昔號難治。壤闊民稠俗又奇。游刃正須盤錯處。回瀾要在倒流時。風雷殷地聲名動。霹靈轟堂號令馳。赤子龍蛇宣化遍。璽書催却上螭墀。當歸一束杳鄕思。白日關雲望裏飛。南都風光毛義檄。北堂歡笑老萊衣。恩榮似子曾無有。孝理于今古亦稀。枳棘暫棲寧足數。竚看文嗣九霄儀。手折橋頭楊柳枝。送君千里寄相思。岑生曉陌聽鷄早。宓子琴軒理韻遲。明月幾賡希逸賦。暮雲頻續少陵詩。秋來好趁蓴鱸興。莫負鄕園結社期。</text>
<title>送鄭子中赴榮川任</title>,<text>闊步層霄路自虛。靑春文彩動時譽。風騷格律三唐後。學術源流兩宋餘。望裏歸雲迷嶺嶠。夢中芳草逐家書。飄然五馬南飛處。壽席恩榮聳里閭。</text>
<title>送李僉知季眞赴京師賀聖節</title>,<text>手奉天章出紫宸。玉京歸路指層旻。謫仙筆下詩千首。元禮舟中客幾人。雪落燕山花似席。鶴飛遼柱翅如輪。光陰莫恨羈遊闊。珍重觀周興有神。</text>
<title>謝鄭獻納子精來訪</title>,<text>暝沈陰壑客來稀。雪擁殘簷凍掩扉。一笑故人心有會。三杯閒夜興無違。舌撑宇宙君猶是。筆振風霜我已非。慙愧田園今草沒。幾時携手浩然歸。</text>
<title>次竹林書院韻 愼掌令喜男齋軒。在全羅靈巖地。金河西麟厚韻。</title>,<text>萬玉林中架短椽。小軒幽勝脫紛牽。笙簫響徹琴書裏。襟佩光搖筆硯邊。儒術不多文最末。心功有妙敬居先。丁寧壁上河西句。欲向人間喚醉眠。</text>
<title>漢江舟中。送奇明彦南歸。</title>,<text>乾坤岐路忽東西。聚散年年苦不齊。碧水深春曾惜別。靑山落日更分携。平生自有丈夫意。卽事何曾兒女啼。從此相望隔千里。兩鄕煙樹夢魂迷</text>
<title>送洪參議達可朝明賀千秋</title>,<text>同公四十五年秋。郞舍曾經忝末流。跛躄未堪追駿騄。蒹葭那得倚琳球。天涯客枕燈回夢。日下閒雲雁叫愁。此別相望幾千里。丁寧行李莫遲留。</text>
<title>送李僉知淸之栻以賀冬至副使赴京</title>,<text>仙袂飄颻下九關。手擎黃帕向長安。一秋霜月吟歸興。萬里煙霞擁去鞍。壯心不覺山河遠。快眼要知宇 a039_211d宙寬。別後相逢更何日。臘天氷雪路漫漫。</text>
<title>次柳修撰而見成龍韻</title>,<text>白鷺洲邊繫斷槎。蓬萊回首彩雲賒。人間迂跡形骸老。鏡裏流光鬢髮華。淸晝自憐山影豎。夕陽猶恨樹陰斜。憑君好話南歸興。一和瓊詞意轉加。</text>
<title>登船</title>,<text>窓欞吹豁曉煙霏。天水蒼茫島嶼微。千里孤舟波浪闊。十年羈恨夢魂飛。回首白嶽擎層翠。入眼終南颺彩輝。寸寸襟靈無限意。篙師休促棹南歸。</text>
<title>病中。謹次退溪先生出守丹陽時留別讀書堂諸公詩韻。却記鄭佐郞子精。</title>,<text>病負隆恩食廢餐。紅雲玉關夢長懸。空將碧水丹山計。未契靑松白鶴緣。別路春風江雪夜。故園秋月菊花天。相思兩地遙千里。吟傍溪邊種秫田。先生詩云。靑松白鶴雖無分。碧水丹山信有緣云云。自註。有一老斯文爲靑松府使。自稱靑松白鶴云。先生苦求靑松而未得。竟得丹陽。故詩意如此。</text>
<title>立春日偶書</title>,<text>湯劑生涯忽自悽。眼花頭雪肺如刲。客饒懷抱吟難盡。病㤼光陰筆屢題。蓬觀一燈三夜月。夢魂孤枕五更鷄。松林雨露偏生感。回雁峯前洛水西。</text>
<title>東郊訪琴夾之</title>,<text>偶出東城信馬徐。草廬林下訪僑居。靑山三面鳥窺榻。白水一方雲滿書。今古閒談聊爾耳。醉醒佳興更相於。春來雷電火燒尾。莫學仙翁空跨魚。</text>
<title>送權府使灝元城主行旌</title>,<text>堂上雙顔未白頭。手中銅虎鎭雄州。高門喜色圍花柳。壽席恩輝照斗牛。東閣新題梅欲雪。南樓舊興月初鉤。杏壇弟子來相語。講罷寒齋約十秋。府使曾授府學築杏壇</text>
<title>奇明彦挽詞</title>,<text>東海人文萬萬齡。淵源嫡統杳難明。道從隱圃眞疏派。學到仙溪始集成。知必行時功奪巧。理先氣處智無營。如君慕向今稀有。哀挽臨風哭徹聲。</text>
<title>送李監司士文 仲虎 出按湖南。用鄭子中韻。</title>,<text>夕陽長路首回頻。把酒臨風更斷神。千里南州獨歸客。十年西掖共遊人。龍旌傍海雲開岸。珂馬朝天月趁輪。兩地相望一窓夢。幾重關嶺隔音塵。</text>
<title>柳承旨大源 濤 挽詞</title>,<text>簪纓家胄紹河東。淳朴看君長者風。震邸恩華新仗耀。桂宮榮渥晩花濃。絲綸特掌銀臺密。冠佩曾趨玉署重。蟻穴一場春夢斷。罽鸞哀淚鏡奩空。大源初以 東宮洗馬登第</text>
<title>漢江船上。別鄭舍人子精。</title>,<text>人間會別正茫茫。君向神哀我海方。千里路頭收客淚。三盃酒裏攪離腸。山昏雨膩靑螺䯻。江闊氷明白玉梁。他日相思薜蘿夢。也應來到水雲鄕。</text>
<title>答權章仲</title>,<text>聞說滄洲理小舟。竹簷虛映玉湖流。衡門活計陶元亮。下澤襟期馬少游。梅塢琴觴迎嶂月。柳汀魂夢逐沙鷗。乘閒欲謝前回慢。却恐雲林更掉頭。與章仲有沿流討勝之約。而病陋多礙。迄未遂。章仲有詩云。林密似嫌塵客至。雲深只護散人游云云。故以雲林字戲之。</text>
<title>題寄柳仲和鵲峴亭</title>,<text>鮮明結搆枕湖堂。快檻凌虛四面涼。一水長風紋浪白。萬峯淸旭綵雲黃。農村幾處接幽逕。釣臺數家連短墻。却愧區區逐浮世。鏡中霜雪鬢毛蒼。</text>
<title>明宗大王挽詞</title>,<text>纔驚喪鬯繼居憂。天禍吾王慘不休。歲月有期窮聖制。哀傷無盡激滕侯。血霑觴豆升神御。歡擁街衢拜玉旒。達孝誰云享純嘏。賀庭終見淚撗流。 廞衛依然颺畫旌。曉風凄斷露歌聲。鼎湖弓劍龍髯遠。梧野雲霞鳳蓋傾。八載璇宮瞻北極。六年經幄侍西淸。喬山去歲朝陵路。未死孤臣更扈行。</text>
<title>鎭岑九峯山</title>,<text>九點峯巒聳太淸。層崖翠骨自天成。嚴霜落木去年雁。細雨高枝今日鶯。自是難禁他夜夢。如何不起故園情。塵奔未暇捫參賞。吟數光陰惕屢驚。</text>
<title>夢退溪先生</title>,<text>聲音杳杳隔泉冥。八載于今落幾蓂。杖屨從容陪笑語。衣巾瀟灑照儀刑。儒門岐路迷南北。世事浮雲變白靑。覺罷黃圖一痕月。驚風落葉響軒楹。</text>
<title>答權章仲</title>,<text>藥餌光陰苦未更。二年田野隔堯庭。靜中短髮憂時白。愁裏昏眶對客靑。嶺上梅香初綻雪。江南柳線欲藏鶯。歸心正逐朝宗水。還愧鴟夷一舸輕。</text>
<title>龜山松亭 三月十三日。啓途宿禮安。厥明。宿榮川。翌日。主守李德甫邀遊龜山松亭。眺望敞豁。下臨龜臺。是時春日方舒。江天逈靜。遠近村墟。桃杏新坼。行酒數巡。間以歌笛。</title>,<text>城塵咫尺秘靈區。宛似褒斜谷裏遊。仙館髯羊春色靜。玉壺晴日物華浮。雲笙徹宇身疑蛻。松籟吹衣骨欲秋。惆悵明朝回首處。落花紅汎碧溪流。</text>
<title>南義仲 致利 挽詞</title>,<text>衰絰萱堂月欲周。霜風吹斷雁行秋。未收舊淚還新淚。俄闋前憂復後憂。痛在寸心那有極。喪徵古禮庶無尤。尋醫莫逮聞凶訃。天意茫茫問末由。余於來時。特義仲病錄。方問藥。遽聞凶訃。</text>
<title>江原昌道驛 鄭子中有題。今方伯鄭季涵次韻以寄。子中已爲古人。悲嘆之餘。因和二律。一屬子中。一示季涵。</title>,<text>唐時格律壓微之。之子如何不永思。荷滿鏡湖人去遠。月明遼海鶴歸遲。聲華久已留關外。文字空將鎭路岐。追和西風數行淚。九原悄悵盡交期。右屬子中 東風鞍馬愼吾之。快酌滄溟洗客思。宋斾飛邊春藹藹。賈帷褰處日遲遲。山穿鳥背雲千疊。路踏羊腸月萬岐。自笑病吟雙鬢雪。仙區那得共襟期。右示季涵</text>
<title>奏請使書狀官高直講敬命惠紙索贈</title>,<text>回首同遊廿載前。淸樽白髮共依然。向來人日空相憶。此去寒燈獨不眠。赤血飛辭天九萬。丹心染筆字三千。東還好趁陽和晩。喜氣歡聲滿海堧。</text>
<title>送工曹參議柳景說 希霖 以冬至使赴京</title>,<text>謀會塵中苦未頻。燕山今作遠朝人。百年禮樂遭昌運。萬國梯航賀小春。歸路氷霜吟縹緲。還途梅月夢紛繽。錦囊詩債饒千首軟脚樽前擬佔呻。</text>
<title>盧左相守愼母夫人挽詞 左相弟克愼。曾經三邑守令。故頸聯及之。向尙州和寧。</title>,<text>世業沖瀜祝半州。夢徵仙鶴慶無踰。開筵爲悅玄齡竝。托契寧嘆元禮俱。寵極中台氶渥澤。養兼三邑奉怡愉。聖恩護匶還鄕處。道路爭傳共感吁。</text>
<title>送任府尹國老赴全州</title>,<text>依依雲日翳塵沙。軒騎都亭集暝鴉。信義秪能孚太史。慈仁寧可負栖華。李皐擁笏路千里。潘岳御輿天一涯。昭代政今隆孝理。悠悠聚散不須嗟。</text>
<title>次洪州軒韻送州牧崔復初別</title>,<text>一涼寒雨洗炎天。斗印銀章路杳然。北望彩雲吟處遠。南飛白雁夢來傳。耶山翠拂軒楹外。漲海光吹几案前。草滿訟庭公事少。酒中歡趣聖和賢。</text>
<title>華薜皇華集。自京都至開城府。以製述官次韻。謁宣聖廟。示諸生韻。</title>,<text>肅穆芹宮敬禮餘。高山瞻仰更躊躇。光浮壇檜寒應謝。氣透庭松凍自舒。廟宇八荒同祀典。聖靈千載敞神居。丁寧彝訓開長夜。日月昭回揭太虛。</text>
<title>次王副使敬民渡鴨綠江韻</title>,<text>冥冥笙鶴下玄都。雲捲遼陽萬里途。上國豪英周召虎。海邦麤拙楚於菟。恩霑雨露歡應遍。德被生成願不孤。滿岸謳謠歌帝則。太平髫老與爲徒。</text>
<title>寄黃海監司朴景進 漸</title>,<text>淸虛華館一旬遊。回首光陰廿載秋。鳥外首陽千丈碧。林間廣石一條流。笙歌已逐空雲散。魂夢還隨水月悠。欲寄荒詞謝離索。病懷悽惋不成謳。歲甲子。余承災傷御使之命。留海一旬。</text>
<title>與都摠都事尹耘直二所巡廳</title>,<text>九衢人散月冥冥。寂寂長安萬戶扄。夜冷霜華凝瓦白。天晴雲氣撲人靑。令嚴鉦鼓閭閻靜。軍肅橐鍵部 a039_214d伍停。徼罷周廬收鐵牌。曉霞稽首納彤庭。</text>
<title>寅賓出日 御題</title>,<text>天時人事竝維新。羲御曈曈輾火輪。黃道賓輝誠格物。紫垣揆影敬通神。三元洞作千年法。一理敷成萬化春。邈矣此心歸粉飾。帝王家學永沈淪。</text>
<title>谷城東軒。次宋圭菴韻。</title>,<text>冠冕當時道義尊。天敎手澤永留痕。空山夜夜雷霆鬪。虛閣年年風雨昏。末學幾人能獨守。後生千載更多門。傷心繼仗旬宣銊。蕉荔無由薦一樽。</text>
<title>順天東軒。次宋圭菴韻。</title>,<text>吾行自是未區區。獨上平陽萬古樓。第一關山天竝古。無雙風月水東流。雲迷北郭知峯近。潮沒東郊覺地浮。客路光陰催我老。鏡中衰颯鬢驚秋。</text>
<title>寶城列仙樓。次周武陵韻。</title>,<text>滿目仙家物色閒。客來登眺却忘還。淸秋月湧軒墀裏。白日雲生戶牖間。憫世心肝方欲熱。憂民鬢髮自成斑。年顔變盡東西路。羞把靑銅更細看。</text>
<title>宿會寧浦</title>,<text>蠻煙蜒雨竝冥濛。斗絶孤城控海衝。警夜旗幢凝曉露。嚴更鍾鼓和秋風身。隨楚塞三千里。夢入秦關百二重。聞道北塵猶未靜。甘泉烽火夜猶紅。</text>
<title>宿康津馬島</title>,<text>懷綏聖化被南蠻。聽說虞階舞羽干。秋霽虹蜺收峽外。夜晴星斗宿簷端。魚龍寂寞溟波闊。鼓角轟騰月色寒。睡覺城樓無一事。且呼郵吏戒征鞍。</text>
<title>康津聽潮樓次韻</title>,<text>蒼茫水國晩潮餘。獨倚欄干兩眼虛。晴雹振天飛霰雪。驚雷殷地舞龍魚。風掀曉色星辰動。日練秋容錦縠如。東盡扶桑西若木。何時一棹壯懷攄。名樓勝賞價還增。賴有詞華哲匠能。白浪黏天晴亦雪。寒濤瀉壑夏猶氷。煙生鹽浦千家竈。歌起漁村萬點燈。八九由來胸次闊。不須長嘯效孫登。</text>
<title>見襄陽府使裵汝友書。知與安竹溪汝止，江陵府使郭苞山元靜。同遊鏡浦臺。疾病憂悴之中。吟成一律。呈奉襄陽。</title>,<text>聞說仙遊斥鹵中。文星瑞彩照遐窮。笙簫月榭松鳴籟。氷雪雲空浪卷風。酒興竹溪腸吐錦。詩情曲海筆飛鴻。主人儒雅苞山老。相對豪吟盪客胸。</text>
<title>高敞東軒。次金思齋 正國 韻。</title>,<text>松峴踰來眼界平。高軒最覺稱佳名。山河檻帶千年興。煙雨窓含萬古情。題勝自慙三絶妙。賡詩空愧五言成。飄飄兩腋泠風擧。何必滄浪更濯纓。</text>
<title>綾城先祖墓階下 補土事畢。羅州吏隱羅，德麟。縣吏具璋來言。又用前韻。</title>,<text>展禮窮尋洞府閒。遺名能慰客心顔。墓洞稱政承洞。流傳已久。 算來華表千秋遠。留得淸風萬古寒。雨露逢春長護域。星霜閱歲已傾欄。階壇改盡重難覩。淚滿南雲意不寬。</text>
<title>送徐同年鎭之以謝恩使書狀赴京</title>,<text>曉出城門風露滋。傾朝冠蓋送行時。慇懃別意盃中酒。珍重襟期筆下詞。夢裏斷鴻燕薊路。望來明月海天涯。相思却數重逢日。故國寒梅雪滿枝。鞍馬聞君指帝鄕。九霄風翮恣騰翔。百年禮樂恢心眼。萬里山河入錦囊。客路遙連遼野闊。鄕愁遠接塞雲長。沈痾阻把都門手。惜別吟成苦斷腸。</text>
<title>送江原都事金季純 復一</title>,<text>逢君幾日復悠悠。離思紛紛逐馬頭。世事那堪雲北去。年華無奈水東流。楓岡猿鶴萬峯月。栢瀨煙波千頃秋。想得仙區盪胸臆。人寰能記舊遊不。</text>
<title>答長興李府使可依曁書</title>,<text>篁茅籬落瘴江邊。銅虎南分路幾千。夢裏五雲天宛爾。鏡中雙鬢雪飄然。鯨噴碧海千層浪。獅吼蒼峯萬疊煙。昨夜東風一枝信。客窓梅月向人圓。府望有獅子山</text>
<title>送任監司景龍 允臣 赴江原任</title>,<text>虎節東臨仙府寬。啓居晨夕不遑安。浮天玉萼峯千疊。湧海金輪日幾竿。山月有期迎客斾。野棠無數送征鞍。此行定寄平生快。足踏金剛第一巒。</text>
<title>金正伯純挽詞</title>,<text>六十生涯是故人。妙年才譽徹楓宸。一趨綸閣文書靜。五殿民城簿領新。幾載酒樽明月夜。百篇詩句碧溪春。那知此夕風流盡。哀挽靑山淚滿巾。</text>
<title>過龍門山</title>,<text>浮空積翠是龍門。洗眼看來逈不羣。半腹神光晴蕩漾。全身秀氣晝氳氛。日晴萬壑巖崖豁。秋染千峯錦繡分。那得長風一閒笛。數聲吹破滿山雲。</text>
<title>過虛興倉</title>,<text>門前流水泛桃花。江上村墟只數家。萬古煙霞爲世界。百年漁釣送生涯。斜斜整整飛閒鷺。兩兩三三舞小鴉。自是倉官仙伴侶。休言方朔落塵窠。</text>
<title>送金校理應順以巡撫御使赴咸鏡道</title>,<text>祗肅綸言出紫宮。塞天歸思伴征鴻。殘春澗道氷猶滑。長夏雲崖雪未瀜。身逐狼煙沙磧外。夢隨花月斗城中。懷親許國俱心事。珍重前途萬里通。</text>
<title>送盧公瑞 麒 赴丹城任</title>,<text>愛君心事脫丸流。苦乞殘城屢未休。宦路最難能退步。名山誰得著淸遊。閒雲方丈千峯月。霽日南溟萬里秋。探賞自應消世慮。男兒此樂外何求。縣近智異山。方丈山之一名也。浩然淸思入層冥。無數煙岑擁馬靑。爲縣更兼山水樂。居官須作吏民刑。碧雲溪畔飄纓屨。黃犢林門養 a039_216d性靈。相送不堪歸意動。鏡中霜鬢正星星。</text>
<title>白鷺</title>,<text>白白衣裳不染塵。江湖潔濯幾經春。雪浮波面風舒影。玉立磯頭月寫眞。煙雨精神淸自在。氷霜風格炯無倫。莫將口腹生他慮。恐有鵜鶘巧怒嗔。</text>
<title>宿栖鶻巖</title>,<text>繫纜沙頭古柳根。菰蒲深處夜黃昏。天垂碧浪星辰浴。山擁靑林雲霧飜。白鷺洲邊孤枕夢。綠楊汀畔獨吟魂。江湖此夕饒閒趣。曩日驅馳豈足言。</text>
<title>過驪州</title>,<text>入望名區眼忽揩。歸船輟棹且徘徊。晴聞細浪舂巖去。暝覺疏鐘出寺來。落日長洲閒鳥下。斜風遠壑白雲回。浮生細算違沖賞。浩蕩滄洲恨莫裁。</text>
<title>白雲村</title>,<text>棘籬茅屋白雲區。門對淸江碧玉流。楊柳垂簷深歲月。煙霞滿地閱春秋。曉日鷄豚散墟落。夕陽牛馬集原邱。前村昨夜經時雨。手把鋤犂理小疇。</text>
<title>樓巖旅窓。曉起偶書。</title>,<text>昨來孤棹泝斜陽。水色煙光共杳茫。回首忽驚新道路。何心更管舊行裝。半簾風月詩千首。萬里湖山夢一場。騎馬明朝過嶺去。碧雲東望是家鄕。</text>
<title>登草岾。用前韻。鳥嶺一名</title>,<text>幾日郵籤報水程。今朝又作嶺頭行。崩雲忽壞萬巖響。凍雨欲來羣鳥鳴。若御冷風登九宇。擬騎黃鶴訪三淸。飄然獨立游塵外。快眼乾坤萬里情。披簑却趁白雲程。休道前御落寞行。望裏屛幃高▣聳。雨餘琴筑小溪鳴。參天老骨松杉古。出壑幽香蘭桂淸。怊悵採芝人不見。天風長嘯發遐情。</text>
<title>偶出登家前山麓</title>,<text>偶乘幽興訪溪潯。忽爾逢僧共上岑。聽話煙霞凝齒頰。看形松月暈衣襟。雨餘嵐翠浮虛壑。晴罷風光滿遠林。對討閒談未歸去。前山不覺暝生陰。</text>
<title>過梨浦 慕齋金相國國卿謫處</title>,<text>小溪澄綠漾淪漪。湖面晴煙護槿籬。學術精麤元有奧。詩家風格亦成規。江山自屬幽人賞。富貴非關我輩期。當日棲遲能信否。客來回首動深思。</text>
<title>次鄭禮安子中韻 僕罷官在家時。子中來訪有作。</title>,<text>頻屈華軒許往來。田廬更値歲無災。相逢正好披雲霧。乘興何嫌傍草萊。閒意共憑詩律遣。古心同付酒盃回。怡然話到相忘處。還愧凡庸側俊才。</text>
<title>次成詔使渡江頭韻</title>,<text>萬里靑邱一路通。九天鸞鳳颺和風。帆開極浦雲垂浪。棹轉層波雪滿篷。周客衣冠千載後。漢皇綸綍十行中。角弓嘉樹徵遺事。喜氣歡聲遍海東。</text>
<title>錦江船上板韻</title>,<text>白坼靑山玉一江。兩邊嵐翠撲蓬窓。濺空飛沫雲相蕩。碎石崩濤雪自撞。沆瀣精英圍作幕。煙霞秀氣拄成杠。淸瀾快酌澆胸次。不用鵝黃酒滿缸。</text>
<title>高山樂山樓韻</title>,<text>山靑水麗畫難成。華搆何曾浪得名。風露襲人巾屨潤。煙霞入句齒牙鳴。路連霄漢元非遠。眼脫塵埃正自明。半日倚欄心有會。會稽何必鏡中行。</text>
<title>珍山萬仞山 安聖祖御胎之地</title>,<text>聞說奇峯萬仞高。搖空積翠更周遭。山河磅礴精英秘。宇宙蜿蟺淑氣鞱。神御只應遊異境。靈區終不 a039_218a蔽荒蒿。興王大德如天地。却使微臣景仰勞。</text>
<title>次韻寄權都事灝元 灝元詩。有佳期趁菊花之句。故尾聯及之。</title>,<text>驛路西風遍海州。故人靑眼接無由。夢中關嶺雲俱闊。鏡裏光陰水共流。詩句有情公勝會。病心多事我羈遊。黃花也恨佳期晩。搖蕩空階細雨秋。</text>
<title>送慶尙監司洪時可聖民赴任</title>,<text>平生交契百年期。客裏還家遠別離。鞍馬關河極千里。夢魂江海浩無涯。塞城瘴豁春長暖。鯨浪風恬日自遲。待得璽書徵報政。一方爭咏召棠詩。</text>
<title>李觀察使公幹 仲樑 挽詞</title>,<text>早年龍化數聲雷。飛上靑雲步武開。一道觀風留茇舍。七城共理好剸裁。子游室裏初承眄。仲擧懸中幾見陪。華屋邱山回首處。哀歌涕濕舊澹臺。</text>
<title>舒川望海亭次韻</title>,<text>別敞危亭架樹端。炎蒸攀眺骨猶寒。人間風月無雙處。天下山河第一觀。納納胸襟空宇闊。茫茫銀界海門寬。夜深沆瀣吹孤枕。塵世囂譁詎敢干。</text>
<title>恩津軒韻</title>,<text>瘴氛和霧晝夢夢。絶域秋生眺望中。綠篠寒雲晴掩翳。碧梧涼露夜丁東。吟懷漠漠三千海。仙想飄飄九萬風。絆却羽毛飛不得。旅窓羞殺白頭翁。</text>
<title>望海亭別題</title>,<text>鮮明樓觀接飛霞。俯瞰滄溟萬里波。簷濕解連星漢水。窓薰覺近桂宮花。日烘紫錦薇三朶。雲染蒼球竹數科。最是淸高無夢寐。怳然身在羽仙家。</text>
<title>舒川浦暮還</title>,<text>五戎觀罷客回東。海戍蒼茫霽景空。遠水長天吟不礙。孤雲獨鳥思無窮。一聲畫角殘波裏。萬片漁帆落照中。歸興正饒鱸膾美。幾時搖櫓逐秋風。</text>
<title>韓山東軒次韻</title>,<text>韓城素號彦方鄕。草樹山河竝有光。文字永隨寰宇遠。風聲都入史家詳。晴雲杳杳吟詩社。霽月依依洗硯塘。千載無由覩標格。不堪惆悵斧封傍。乃牧隱鄕故屬意</text>
<title>公州東軒次韻</title>,<text>天涯秋色獨登樓。濯錦江南第一州。落日雲生深洞裏。澄宵月湧小池頭。唐城起廢山空峙。濟國興亡水自流。感激無窮眼前事。百壺那得蕩繁憂。</text>
<title>錦江亭船次韻</title>,<text>晴波如練復如苔。兩岸靑山曉色開。遊靄颭風瓊自屑。浪花飜日雪爭堆。紫鸞笙斷春猶永。黃鶴樓空客未來。故故輕舟傍閒渚。水禽相近莫相猜。</text>
<title>懷德東軒韻</title>,<text>萬點螺圍洞府寬。緣溪路入武陵灣。雲收大野村容闊。月滿長空雁影寒。潑眼晴霏蓮一沼。爽襟寒韻竹 a039_219a三竿。吟詩却案遊仙法。塵思何曾染筆端。</text>
<title>次韻贈李兵使應期 挺</title>,<text>控扼咽喉設將營。浦頭山蹙擁高城。雲奔陣磧飜旗影。鳥墮轅門破的聲。霽日照空方晃朗。鰌氛收海永澄淸。相逢且樂樽前興。不用悲歌出塞情。</text>
<title>忠州。復次軒韻。</title>,<text>蚊負經年忝一區。飢寒民事萃方隅。庸疏未擬陳朱箚。淺劣那堪獻鄭圖。賈傳血誠三痛哭。姬公丹懇七嗚呼。聖賢報效皆如此。獨愧微臣意緖蕪。</text>
<title>朴監司希正將之咸鏡任索詩 希正名民獻。曾爲北兵使。</title>,<text>曾演詩書賁將猷。塞門牙纛幾經秋。江山再閱題詩石。雪月重臨把酒樓。入眼虜情籌已久。驚心民事慮應周。淸風更要吹新政。寬却朝廷北顧憂。</text>
<title>夢祖母權夫人。旣而夢退溪先生。</title>,<text>九泉慈面奉怡怡。況復先生几案隨。笑語雍容承一室。衣冠蕭灑宛平時。却憐李密聲猶咽。豈擬周公夢未衰。忽忽驚回雙涕淚。風號月落雪穿帷。</text>
<title>寓居醫坊。將移有感。舍後有坳處。規爲小塘。種蓮其中。列置菊盆於其側。東墻老檜巍然特挺。故頸聯使之。</title>,<text>僑寄醫坊月八圓。客心臨發却依然。小塘鑿鏡淸搖檻。老檜籠雲綠拂筵。陶老生涯常愛菊。濂翁意趣豈忘蓮。轉蓬未草歸來賦。愧殺容華雪滿顚。</text>
<title>送尹參判尙中出按嶺南</title>,<text>龍節煌煌嶺外遊。風流商洛舊知州。金錢不耐思劉守。竹馬還應迓郭侯。畫棟珠簾洪府閣。秋天夜月武昌樓。可憐自首東歸計。夢裏松楸二載愁。</text>
<title>龍宮宰金天民農詩卷。次首韻。</title>,<text>俱是迂蹤一境間。東西分占兩靑山。栽松徑裏雲霞古。種藥溪邊日月閒。快眼脫塵吟晃朗。靜心臨水聽潺湲。何時可復尋前樂。林下從容共解顔。</text>
<title>送工曹參議李大中以聖節使朝明</title>,<text>弧矢平生抱壯懷。天風吹袖上瑤階。旅桯靑嶂薊城外。故國白雲遼水涯。鳳闕衣冠千載會。龍庭玉帛萬方偕。行還擬借奚囊錦。刮得多年病眼楷。母嶽晴雲護路低。驪駒聲裏客東西。風流列宿班寮忝。雨露登瀛步武齊。聚散幾年頻入夢。悲歡萬里更分携。月明最是相思處。鶴野霜鴻玉館鷄。</text>
<title>李觀察使公榦 仲樑 挽詞</title>,<text>名鄕寂寞絶遺芳。千古斯文感慨長。溪上煙霞含怨血。汾陽山水帶愁光。冠巾白日烏衣巷。歌管東風綠野堂。却憶聾巖無復繼。典刑今又慟公亡。公兄察訪文樑。去年下世。</text>
<title>送鄭在尹 彦智 以謝恩兼進賀使朝燕</title>,<text>都門朔吹掃飛塵。一闋驪駒去住人。遼薊山河窮道路。幽燕宮闕上星辰。歌飜小海千年曲。頌獻蟠桃萬壽春。多少使華朝帝國。獨君遭際慶重新。</text>
<title>鴨綠院</title>,<text>輝煌丹碧映溪湄。倦客攀登有所思。細雨斜陽千頃浪。淸風明月一竿絲。陶翁自合臨流賦。社老還題出峽詩。明日鳳城回首處。桃源路斷正堪悲。</text>
<title>祭連珠山先祖同平章事及夫人卜氏之墓。用鳳棲樓韻。</title>,<text>幽洞深深歲月閒。堂封寥落碧孱顔。天連瑞石秋容媚。雲捲金鰲日影寒。野草引茸纏作砌。古松欹蓋臥成欄。幾年霜露空懷想。意緖從今覺少寬。</text>
<title>次鄭圃隱明遠樓韻。送權彦晦赴永川任。</title>,<text>追隨歲月首空回。君向城頭一笑開。誰識樓前拈筆客。至今境上擁軺來。懷中每念三年愛。手裏頻擎萬壽盃。烏鳥丁寧六載意。國恩如許更徘徊。曾爲擧子入試圍</text>
<title>送全州大尹南時甫 彦經 令公別 丙午同年</title>,<text>回首曾遊度兩秋。不堪南望思悠悠。快心亭上倚微醉。梅月樓中生旅愁。水渚明犀難隱怪。庖廚芒刃更無牛。三年餘愛淪民髓。看取髫黃截鐙留。</text>
<title>讀書堂奉閱故事。有感而作。</title>,<text>江上晶熒敞一堂。聖朝宏制古無方。唐瀛寵極還塵鬧。宋閣榮隆亦故常。溪壑心淸風露夜。乾坤眼闊水雲鄕。硏思浩養俱端的。千古斯文別有光。</text>
<title>送友超階之任義州</title>,<text>駿馬雕鞍不動塵。金蟬紫綬照靑春。木天歲月硏磨手。楡塞山河節制身。戎馬驚氛交醜壤。中華歸路接要津。龍灣自昔稱盤錯。游刃應須別有神。</text>
<title>江上</title>,<text>江上峯巒別一天。淸高應不受塵緣。隔林原野靑無路。傍岸人家白有煙。鄭老雲霞迷谷口。陶翁風月滿斜川。何時永脫名韁繫。隨意山河作地仙。</text>
<title>聞朴監司 好元 遊琴臺</title>,<text>琴臺名勝說難窮。使相登臨興自濃。天闊眼隨歸鳥外。臺高身倚白雲中。一心冷逼三天氣。兩袖寒生萬里風。快賞還非舊時節。也無絲竹動魚龍。時未經明廟小祥</text>
<title>書樓巖主壁 進退格</title>,<text>小軒寥落可遊攀。勢出靑冥面勢寬。簷豁正臨千頃水。簾虛不礙萬重山。樹香暈日侵衣嫩。渚氣霏雲凸坐寒。胸次漸消塵土戀。採菱聲裏更忘還。</text>
<title>過全羅右水營 時林進爲水使</title>,<text>巨鎭雄關碧海濆。治朝紀律重南垣。綱連舸艦迷官渡。隊合熊羆守國門。鼓角響飜秋月影。旌旗光拂曉山痕。才如葛岳心韓范。始合方維節制尊。</text>
<title>訪李一齋 論許文正衡事。一齋以爲得權。齡以爲失大節。餘不足數。一齋不以爲可。力難向罷。蓋一齋以文正之仕元。當擬太公。亦以其功比管仲。故擧曾西之事難之。</title>,<text>京塵曩日暫窺門。客路天涯復挹薰。堂室未堪窮閫奧。淵源那得泝坻濆。夷吾不是曾西比。平仲元非尙父羣。數語未明疑未透。深思徹夜更朝曛。</text>
<title>益山東軒</title>,<text>微茫往事已亡羊。蠻觸當年幾戰場。濟國山河雲寂寞。箕城草樹雨荒涼。月含餘怨傾殘夜。雁帶遺愁叫夕陽。千古蕪城賡欲賦。寒林落木撼人腸。</text>
<title>柳監司挽詞 名景深。宇太浩。病赴平安任。遞還開城府以卒。</title>,<text>浮生五十六年期。文武兼資世共知。臨簿不勞容再眼。纂言何待費深思。雄祥晩孤。蘭夢曾占茂七枝。痛矣客程今古禍。悽悽鸞鏡抱長悲。監司先大人諱公權。亦朝燕路逝。數畝鄕園一境同。趨攀却在十年中。蘂城花月樽浮綠。京洛風埃袖拂紅。回首飛雲隨聚散。驚心流水失西東。龜村陵谷秋寥落。淚滿斜陽恨不窮。</text>
<title>送李府尹景誾 汝愷 赴慶州任</title>,<text>名途遌會偶因緣。逆旅星霜忽十年。金殿曉霞開鎖闥。玉墀春日颺爐煙。幾隨絲履趨仙仗。曾見裶衣映鷺聯。此去辰韓一千里。東雲北樹兩茫然。</text>
<title>答姜仲潤書次。前寄律韻。</title>,<text>獨閑柴扉十畝間。病吟誰擬著安間。空庭得雨新生草。破屋依林不礙山。萬壑煙霞春欲老。一溪風月客初還。衰遲却被年華惱。起向前村步步艱。</text>
<title>東宮挽詞 二十四韻</title>,<text>嘉靖三十年辛亥。誕生。歲戊午。奏聞中朝。遣詔使冊封正位東宮。歲庚申。行冠禮。祗謁先聖。就明倫堂。執經行弟子禮。玉質英明。觀聽聳欽。歲辛酉行。嘉禮。癸亥九月十四日。暫患泄痢。遂至不諱。乃二十日也。臣民號慟。無所建及。痛哉痛哉。羣臣易服白衣烏帽帶。翼日。各就位一哭。未斂而罷。翼日大斂時又各就位而坐。無擧哀之禮。未殯而罷。又明日。各加布帶入就位。擧哀二次。遂成服。七日而除。宮僚則衰絰。旣葬而除。命政府及禮官議諡。加以順懷之號。十一月四日啓引。十日。奉葬事于敬陵之側。恭惟淵獻當年慶。華渚流虹紀瑞昌。岐嶷應圖眞不世。元良冠古正無方。龍顔漢嗣符神祖。日角唐儲配聖皇。玉冊乍頒貞國本。宮儀俄整繫人望。渭梁歌定文初顯。胄學隆師善益彰。夏訟不惟歸后啓。周祊從倚有成王。敎由胎訓非人力。學自生知奄月將。京日無論知遠近。榟喬那數識低昂。鮑魚未足干天性。蒿菜應難滓睿腸。廿帙聖言融奧旨。六篇蒙學洞深章。從容曙夕三朝禮。臨覆臣民十載强。萬代垂鴻規緖業。億年貽燕兆休祥。方期繼日騰宸極。行見重离照海荒。人事虧盈終莫測。天心禍福亦難量。孝思未向龍樓罄。仙御還隨鶴駕忙。質邁孝昭尤喜少。喪同蕭統更悲殤。地飜少海嗟收潤。天晦前星慘不光。慟激兩宮魂漠漠。哀纏擧國淚茫茫。日催先遠稽龜筮。制迫因山象斧堂。廞翣駭擎新鹵薄。黼荒驚換舊衣裳。簾旌送月披寒殿。笳鼓凝風咽曉岡。再擬宮僚空積戀。一瞻天表幾增傷。微臣到此號無奈。聖上從今愴極長。痛矣一邦前後事。愁雲凄斷 敬陵傍。敬陵乃德宗也。光聖之子亦早卒。諡曰懿敬。今世子之喪葬。一依其時之例。而儀文脫漏。其存者亦或無定式。宰輔與禮官酌定啓稟而行。</text>
<title>夢遊栢潭。記所見。</title>,<text>玄黓敦牂二月春。中旬之夜淸無埃。大都春氣屬韶華。五雲觀闕高崔嵬。東隣西隣秩醉筵。笙歌聒地聲如雷。白頭西城抱病客。三載去家心魂催。默對窓欞一點燈。歸夢忽與蝴蝶媒。洛江千里萬頃波。江上數朶峯巒回。居然脚沓玉界中。風仙影滿澄潭頹。古屋蕭蕭枕岡頭。茨簷隱映雲霞堆。東隅卓立兩枯株。外面雖悴心猶培。霽日臨來鱗鬣動。光風吹作笙簫哀。隔江長長白沙洲。綠陰芳草和相挼。誰人簑笠蘆吹聲。烏犍帶犢間徘徊。潭之遊兮樂復樂。花間一盃又一盃。荒鷄催叫曉色騰。半枕驚散淳于槐。吁嗟絃斷更莫續。市聲鏖耳愁難裁。何時江海乞殘骸。匹驢浩歌歸去來。</text>
<title>太平館在漢城。爲詔使駐節之所。蓋取四海一家太平全盛之意。芳洲張公有詩六十韻。予因和之。</title>,<text>玲瓏傑搆軼層穹。綉檻攀登眺望通。直壓羣山環拱揖。平臨百谷會朝宗。簷迎海氣三千闊。窓納煙花一萬重。炯炯雕欄摹日月。煌煌畫壁繡羆熊。螭盤空角撑樑峻。龜蹙階頭負石雄。自是奧輪歌晉老。從令苞茂祝堯封。晶輝蕩漾騰威鳳。香縷悠揚罥瑞龍。掩日華搖飜玉宇。遏風光逗嚲金虹。昇平正値休明運。品卉均霑位育功。文軌要荒同戶闥。生成治理被歌鐘。方隅壽域懽呼內。黎庶春天鼓舞中。四海桑麻謠耋艾。九區煙火樂臣工。祥飆習習陽和暢。化日薰薰彩靄沖。聲敎儘從疆域徧。輿圖咸曁幅員窮。牢籠禮樂詩書趣。包括皇王帝霸隆。雨露深仁淪胔骼。乾坤洪澍浹羸癃。儒林濟濟邦司直。虎略堂堂陣折衝。邊圉淸寧稀嘯警。潢池妥帖絶奸凶。三垂玉帛衣冠聚。萬國梯航際會同。坱圮泰和籠覆載。絪縕佳氣罩河峯。前星一夜回昭影。小海千秋潤瑞容。燁煜長虹遵渚耀。轟𩗛震電繞樞紅。代明慶著謳歌沸。主鬯休彰禮義豐。渙汗流淳循古則。汪洋布渥趁前蹤。星軺寥廓飛雙馭。芝蓋聯翩颺八風。赫赫冠巾聳甌越。肜肜韶樂眩盲聲。天涯歲暮氛消野。塞路霜繁草謝茸。縹緲羽仙來閬圃。微茫笙鶴降壺蓬。封姨颯爽吹征袖。滕六飄蕭逐去笻。境徼忽成羣玉府。樓臺渾化蘂珠宮。霏霏素雪談間落。冉冉靑雲步底從。却擬盧生期汗漫。寧須成子訪崆峒。霜餘晩菊黃金萼。雪裏寒梅白玉叢。時景惱吟收興懶。湖山侵睇放盃慵。扶桑霽暈衝翬閣。柝木晴痕護綺絨。衿佩鏗鏘分侶隊。鼓蕭闛鞈振簾櫳。威顔咫尺天門近。詔誥依俙鳳闕崇。和櫬觚稜春爛熳。氣凝鴦瓦霰消融。玄冥瑟縮時偸暖。顓頊凌兢令罷冬。宇宙喧闐迷頌禱。康衢抃躍集髫童。翰林風月追仙李。給諫丹鉛鄙晉鍾。勳業蕭曺命輿僕。文章屈宋視臺傭。高標自比餐霞桂。俗累仍嗤障簏戎。貞固千鎔知至寶。淸剛百鍊見眞銅。詞驅兩漢精華富。詩駕三唐語韻充。道觀幾懷齊尹說。經帷長憶講軒農。依依夢覺東窓月。默默魂消北塞鴻。迢遞旗旌還廣漠。寂寥音響隔鴻濛。醫閭地理遼河外。箕宿星文渤海東。荒僻封疆埋草樹。欹斜嶺陸間巃嵷。洪惟帝德矜遐陋。頻輟仙班軫聖胸。荷旨丁寧皆碩士。陳詩密勿總英公。風儀特擢瓊峯秀。宇量恢涵玉海洪。雲液洗人除穢臭。金篦開眼刮矇矓。遺徽競慕周公舃。妙曲爭欽蔡子桐。豈意雷霆驚蟄壤。重看星月麗穹窿。口宣聖澤家家洽。手播皇恩處處濃。叵耐雲泥江上別。詎堪風雨路頭空。驪駒唱斷離腸盡。流水愁添亂髮鬆。竚聽高文摛健筆。漢庭新雅讚三雍。</text>
<title>石將軍歌韻</title>,<text>德陽東隅古郵館。松山西望層峯斷。峯上頎然兩丈人。好事斤斧誰斲判。長身屹立百丈餘。呑吸煙霞成界畔。蒼苔沒歲年。創始迷後前。曾無勳業照來世。但有名號空昭懸。秦耶漢耶不知魏曺與吳孫。千古萬古留遺魂。能敎天上鸞鳳侶。筆驅造化何繽紛。却憶 a039_223d瓜分幅裂秋。民墜塗炭遭熬焚。將軍於焉奮奇策。北伐胡盧西戎狄。穴蟻由來不得逃。鼎魚何曾容假息。功成淫霧捲塞淸。戰罷長虹射天赤。轅門間臥綠沈槍。腥血未汚金瓜鏑。所以鐫石表駿功。今古博雅咸嗟惜。不然身丁離亂正分崩。前徒倒戈皆勍敵。國破家亡竟包羞。自毁長城慷慨懷。餘威至今轟雷震電。風雨猶鬱怒。冤憤烈烈當時愁。奇蹤永播張吾軍。模寫幾許驚傳聞。聊將一笑付諸眞贋間。庶使留鎭玆山門。狐狸豺虎安得敢越厥攝竄。不待揮旄銊。神功應似泰山石。膚寸霶沱蘇下國。君不見兩使仙姿肘繫金鵲印。手中紫燄霜磨刃。晴天一指萬片碎裂。隨風飛詩壇。築壘高峙三千仞。</text>
<title>羅州碧梧軒次韻</title>,<text>君不見錦城山下生梧桐。瓊柯玉葉春蔥瓏。轟雷震電殷晴空。餘韻自帶羲皇風。伶倫具眼脫世人。一朝斲被徽絃新。初彈六幕淸遊塵。再鼓薄俗回醇眞。玄鶴翩翩下海區。彩鳳噦噦遵春蕪。體信達順理豈無。至和天氣薰方隅。周家樓集朝陽枝。舜庭擊石瞻來儀。豈似端拱無猷爲。九苞曄曄翔前墀。當今盛治追文思。伐檀空愧歌漣漪。</text>
<title>五月十三日夜記夢 與宣城趙士敬遊於洛水之邊。所記如左。</title>,<text>故人湖海風流客。邇來同遊數載隔。淸江江上忽邂逅。夢裏奇歡聊自適。緣汀一帶碧林晴。因樹爲亭不用席。閒情豈作塵世語。一笑偶坐白沙白。沿流泝流意何許。滿身山影岸輕幘。談今話昔淡無累。興移更掃蒼苔石。平生不識李文卿。薜蘿林下煙霞宅。高生狂散衆所稱。浮名新試東華陌。僉知白髮乃家舅。矍鑠古氣誰與適。眼前風馬却奔騰。江南江北平沙磧。問君何以營飽煖。囊無一錢機尺帛。須臾別意各飄散。但見流水高山碧。驚來孤枕耿不寐。寂寞𤭁簷殘溜滴。李文卿不知何人。高生乃應陟。初得心疾。旣廖登第。僉知乃士敬外舅。</text>
<title>紀行詩 蒙恩暇。薄往鄕居。往還纔一月餘。紀沿道所歷。有韻文。</title>,<text>壬戌元正第一春。二十六日天門曉。龍墀拜辭聖明主。鳳城穿出煙花繞。終南晴雪落霏霏。平院風沙飛杳杳。萬丈層氷塞渡長。一斗殘舁 渡水之具 擎脚小。良才館裏鞍試缷。樂生途中鞭更掉。行經蓮院 院名 日已暝。倦投龍縣月龍仁未皎。通霄客衾伴孤燈。達曙歸心驚宿鳥。平生聞說圃隱翁。行路無緣拜遺兆。金梁驛名陽智摠經過。崇朝亂雪飄瓊璬。晩來東風颺作汁。寶院 院名 分行 驛名 隱深窅。雨漏連天啼小厮。泥瘡滿地愁騕裏。黃昏公館竹州竹山城。白擁庭除人跡少。頑童豈識禁庭人。豪倅欲學鄒書藐。弓彎凍脚夜似年。斗覺羈懷殊悄悄。傾裝熾炭燎未畢。曉色已暈東窓皦。促鞍騎馬向南天。霽景焜燿溪干遶。一陣春寒冷徹脾。萬壑瑤花紛眩瞭。陰州 陰竹縣 東畔古驛亭。 無極驛 佳名恰似濂翁肇。入門稽首兩臺笠。登堂軟脚三盃醥。薄晩斜衝泉洞 洞名 泥。十步九蹶難輕矯。小兒成老白馬鐵。靑坂古句令人愀。艱難征色用安 驛名 道。半竿落日含雲㟽。中原 惟新 何許隔一望。倦騶飢僕悲纏繳。荒郵又作去年夢。惻惻荒廚對流殍。驛卒飢苦故云 明朝獨渡獺川 惟新 橋。丹月 驛名 晴簷映偠。泥塗却惱遠遊魂。高枕良宵脫煩擾。傍人莫怪戴星去。淚痕欲濕松楸垗。凌兢馬蹄響寒雪。數點松明耿林杪。春霏捲來彩旭騰。鳥山千仞磨天標。初從獐項地名躡淸虛。洎歷安富 驛名 窮幽窈。延城 延豐縣 午餉只堪憐。蕭疏盤飣新芽。將身側轉上上頭。頭邊咫尺銀河皛。襟懷爽蕩肥骨醒。萬里天風吹滿褾。交龜亭 新舊監司遞印之地 上乍盤旋。龍湫 地名 洞邊驚䆗窱。冠縣 聞慶 煙霞夢一覺。幽谷 驛名 林巒手頻撟。笁山 龍宮 紅燭帶微酣。襄陽醴泉淸夜咏寒篠。刮眼多是集勝亭。安上舍承宗別業 溪山面目春雲嫋。傷心最在愚浦路。聘闈所築。違世未經再忌故云。 存沒人生涕垂膘。順州 豐山 籬落晝陰濃。花山安東城郭暮影繚。九日纔罷到桑榟。忽看月魄俄朒脁。百年奇命李伶伯。少小春萱雙折夭。中間顧復祖母劉。宿草亦已埋華表。哀吟不耐影弔身。恐是殘門天使剿。穿溝改砌十日役。血泣心肝自崩摽。回期奄迫二旬餘。西望塵思苦見挑。淸波往泝退溪流。候謁不曾煩介佋。從來不學公明宣。半日承顔破聞謏。棠陰同賞望湖樓。時南伯南宮忱開宴故云 轟天絲竹千嬌嬈。歸來更踏草岾 鳥嶺之一名 高。俯視鴻濛游氣漂。瀟颯衣巾玉馬琴。琴聞遠 淸癯心眼花田趙。趙士敬 名駒千里石陵子。權景受 澗邊偶坐蔭蘿蔦。相逢覬豁塵土胸。瞥地離腸各騰蹻。蘂城 亦惟城之一名 行到日斜時。邂逅丹山舊朋僚。臨江樽俎秩離筵。三疊陽關係征旐。瓊膏蘸盃酌綠𨤍。玉縷堆盤鱠鱨鰾。須臾風纜劈滄波。縹緲歸帆凌浩溔。金遷夜泊釣臺月。四面漁歌來渺渺。瞿塘象馬月落灘。灘名從此驚濤彌淼淼。磨虛灘名暗礁大灘 灘名 惡。古來幾多隨沈殀。黃帽爭指人鮓甕。壯心傲睨如池沼。神勒寺名伽藍敞突亢。淸心樓 驪州樓名 閣閒窈窕。梨湖 慕齋玉安國曾謫之地 人去獨鷗飛。牛岸園 李長坤家園所在 荒但雉鷕。月溪 潭名 潭接渡迷津。津名 廣陵 津名 煙通釜浦 東江碇泊之處 燎。嗟余曾守醢鷄天。譾薄豈啻葭中莩。湖山如許意都迷。信矣黼黻無與眇。浮名空逐棘端猴。仙逸高風邈難紹。嶺雲一年兩躋攀。江篙三載四撑敿。咄咄長歌視宇宙。風塵奔走何時了。</text>
<title>去年別。贈友人。</title>,<text>去年別中原閣。君向嶺南我向洛。停絃繡戶秋月高。繫馬錦樹霜葉落。今年別獺川渡。我向洛陽君湖路。日晴莎暖颺碧煙。春殘花落飄紅雨。去年別我送君。畫角響沒窮山雲。今年別子送我。孤帆影閃漁村火。人間離別年復年。世事處處紛相牽。借問從今更會辰。不知誰主誰爲賓。今年何幸似去歲。後來安得如今春。却願年年處處有離合。莫使處處年年永離別。浩歌一聲瀉肺肝。唱罷回首天地寬。何必用兒女子挽衣。掩面慼慼淚沾巾。我輩本是英豪人。</text>
<title>恥君不及堯舜賦</title>,<text>維商元聖。莘野耕夫。天民先覺。方寸唐虞。祿天下兮不顧。繫千駟兮何有。吟皇王之至道。樂熙皡之遺澤。幾年藏器以待時兮。幸奮庸之有日。殷聘沓至。賁然來思。咸有一德。際會之時。應天順人。乃莫不宜。蓋其具之有素兮。尙何難於施爲。然恥君不及於堯舜兮。異哉心期將君臣之道變。恥遇世之非其常者耶。抑征伐之違於心兮。恥揖遜之不可望者耶。身不及性兮。君德猶有詬恥耶。善不及美兮。王道容可訾議耶。嗣王不惠兮。所恥者其在此耶。放乎桐宮兮。爲恥者豈以是耶。夫何欿然而日餒兮。若捶撻乎朝市。我究其端。俯仰一噫。天尊地卑。義大君臣。衷本帝降。序重人倫。陳善閉邪。惟其至理。極誠竭忠。亦分內事。世理而益思其美。君聖而愈望其德。苟一毫之未盡。是臣職之有闕肆阿衡之汲汲兮。未敢侈然而自足。而且自有天地。卽有君師。三皇肇起。五帝繼基。人文未宣。大道猶鬱。及乎唐虞。堯舜立極。精一心傳。禮樂致治。人倫之至。天理之粹。白日正中。光被四方。巍乎成功。煥乎文章。百王楷範。萬代繩規。嗟惟元聖。念玆在玆。怕勉勉而不寧日。猶恥其不及信。所謂無恥之恥兮。質諸往而奚怍。嗚呼嘻嘻。羞惡一端。天性之發。稟靈惟均。有生同得。彼哉蚩蚩。心源晦蝕。怵威懷謟。貪榮饕祿。工延時好。巧中主欲。靡所底止。有靦面目。天下滔滔。古今同淪。莫敢矯非兮。何多衛國之憸人。君可亦可兮。不獨梁丘之媚惑。卒至於戕賢而敗國兮。共相尋於覆轍。諒元聖之所誅。罪不容於鈇銊。靜言思之。此或一義。霜鐘自應。豈是偶爾。陰鶴寡和。必有其以。君臣遭遇。從古不易。格心非艱。虛受實難。刳肝雖懇。殷社煙寒。抉眼已酷。吳臺草沒。王章戮而西都以傾。陳蕃梟而東漢隨滅。吁嗟乎羞辱之至此者。愚不知臣也君也。傷心千載。慘不忍聞。際千一之循環。偉休運之誕興。廓堯明而戰戰。開舜聰而兢兢。然勤怠之靡常。復寒曝之不一。願聖上兮亹亹。審治亂之所與。好問則裕兮。惕自用之深戒。人心惟危兮。欽擇善之至敎。念微臣之駑劣兮。顧涓埃兮何效。抱葵藿之寸誠兮。仰天日兮不可欺。矢勿負乎初志兮。庶前賢之是希。聖敬日躋。懋昭大德兮。竚見堯舜之熙熙。</text>
<title>錦江辭 戊辰八月十七日甲午。以全羅道災傷御史過于江。橫舟之際。乘興賦之。</title>,<text>江之水溶溶兮。宣宇宙而長流。洩坤靈之潛秘兮。釀坎德之神休。江湖奇勝擅南服一隅兮。淸風明月兮千秋。兩岸兮靑山。雲霞萬點兮浮浮。或躍兮赤鯉。飛來兮白鷗。來牛去馬不知其幾何兮。簇帆檣於渡頭。余奉使而云邁兮。薄言泛乎滄洲。采秀兮巖底。搴芳兮中洲。覽山河之如昨兮。仰千載而夷猶。泝而沿道且阻兮。寄遐懷於前備。穎陽之洗耳兮。邈淸操之寡仇。七里之垂釣兮。凜高槪之無儔。斜川姸和之詠兮。浣花風月之游。剡路回棹兮。乘雪夜之寒幽。西湖放鶴兮。縱雅賞於林丘。郞官謫仙之月兮。赤壁蘇老之舟。伊人各有所懷兮。會情賞於名區。然徒事乎暢敍兮。非余心之所求。獨宣尼之川上兮。歎道體之回游。偉亞聖之原泉兮。闡後學之宏猷。發圖書之關鍵兮。傍濂溪而遲留。紹前聖之墜緖兮。櫂武夷而賡酬。嗟遺塵賸馥之逈難追兮。對方策而含愁。俯流波之滔滔兮。挽餘聲兮莫之由。誦鳶魚之短章兮。擊空明兮思悠悠。</text>
<title>輓詞[判書鄭琢]</title>,<text>直諒相從道義先。如今掘指卌餘年。嚴威靜定儀容肅。儼恪公淸德業全。造次欣瞻多，警覺。窮通幸賴少尤愆。秪今緬憶還如昨。千里臨風涕倍漣。</text>
<title>輓詞[郡守權春蘭]</title>,<text>林下無餘事。優游竟歲年。生涯隨處着。用舍任天然。雲雨多翻覆。心情對簡篇。那知行樂地。哭罷但新阡。性善初無二。賢愚自有差。人皆迷去路。誰復返吾家。必賴嚴師訓。方知辨客邪。山頹今已矣。哀淚灑煙震。</text>
<title>輓詞[監察李逢春]</title>,<text>風度軒軒動一時。朝陽瑞彩煥朝儀。宏才未展經綸業。盛德惟留蔽芾詩。鎭物幾收山嶽望。捿身早結栢潭期。南州此日樑摧慟。不獨區區爲我私。</text>
<title>輓詞[正郞趙穆]</title>,<text>有美生南傑。風儀夐脫人。聲名歸第一。文彩動諸倫。翰院翺翔日。承明出入辰。人思求識面。士欲卜居隣。栢府孤操峻。棠陰兩道春。恩威宣列邑。殫劾警朝紳。久掌銓衡地。曾留藻鑑新。宸心猶倚重。時議尙紛綸。白首懷歸志。靑山有舊因。辭榮何待卜。知止自謀神。不負菟喪債還成晝錦身。江湖開面目。風月入吟呻。擬享淸閒福。那知大運臻。龍蛇嗟起起。文史闕彬彬。未展調羹手。翻然失鑑臣。儒林俱寂寞。朝野摠悲辛。結社玄寺靜。擕經綠髮親。雲泥中間闊。魚雁每繁頻。臭味寧論異。交情老見眞。相看悲齒髮。共說歎因循。一疾公何遽。平生志遂湮。衰年多感激。獨立謾沾巾。</text>
<title>輓詞[郡守權東輔]</title>,<text>衮衮詞源水湧瀾。龍鱗鳳翼得躋攀。風雲運會騰天上。山斗名高滿世間。公議祗薦他日定。宦途剛遣幾人難。一生襟抱知音少。萬事悠悠已蓋棺。</text>
<title>輓詞[參奉琴應夾]</title>,<text>夙夜陳堯舜。生平致匪躬。論治思美俗。憂世憫頹風。榮寵貂蟬列。淸貪韋布同。遠圖終未展。遺恨永無窮。</text>
<title>輓詞[參奉權宇]</title>,<text>鶴駕峯新折。邦人更仰誰。先生歸汗漫。小子涕連洏。歲暮西門哭。天寒落木悲。大荒何日下。鄕社永追思。</text>
<title>輓詞[進士鄭士誠]</title>,<text>間世英才挺士林。文章行誼世爭欽。幾敭臺閣聲名重。再茇棠陰惠澤深。大厦方期收杞梓。荒山何意閉球琳。百年最是無窮恨。白日秋天不照心。</text>
<title>輓詞[進士權好文]</title>,<text>鍾精光岳挺吾公。生運飄零晩海東。少小自知書以業。幾多深造學專功。文圍筆韻龍吟海。名路英聲鳳下空。瑞世文章翻裂電。超夷氣槪凜晴虹。傳家爭美千年慶。輔國誰知一代雄。藥砌昂昂增盛譽。薇垣落落振高風。嘉猷玉署逾臻敬。宣旨銀臺最盡忠。湖海西南澄攬轡。宦濤前後苦囚籠。芹宮風敎薰多士。栢府霜威擊衆蒙。搢笏當時眞相骨。抽毫幾歲侍重瞳。勤勤修職寧低首。謇謇爲臣摠匪躬。食祿年來憂齒豁。立勳時往恨頭童。天恩自是九重渙。地望還饒萬丈嵩。氷履已稱淸白上。風襟宜驗汗靑中。朝僚在彼心雖異。鄕閭如吾道所同。斲鼻豈須相按劍。拍肩猶勝自吹蔥。擕罇論禮言言整。對榻題詩句句工。安分不移回也樂。爲文寧送退之窮。春天渭樹吟濃綠。時日京華踏軟紅。物議紛紛如轉石。心源泂泂似磨銅。諧音誰若爲師瞽。不仕非欺畫字聾。多病草黃工部驥。高飛空碧大夫鴻。栖遲張塢松多茂。歸臥啕園菊幾叢。苦請頭顱爲野逸。欲勞筋力任田翁。身緣縱是愁難解。生事如何患不豐。桑畝永將扶老杖。蓼灘閒擬釣魚篷。行裝只恐爲形役。得失誰能便面攻。懷寶尋常搔白髮。陳疏臨卒獻丹衷。無金牀上猶蹲虎。埋玉山根是臥龍。榦蠱多男人事足。蓋棺休憾一身終。</text>
<title>輓詞[幼學權泰一]</title>,<text>童子無知愧互鄕。前秋始得拜鱣堂。提撕縱賴垂誠眷。慵懦其如眛向方。河嶽忽驚收間氣。門墻那復挹餘光。丹旌落日阡南路。回首西風淚萬行。</text>
