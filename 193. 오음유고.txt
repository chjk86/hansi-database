<title>蘇子赤壁遊 明廟御題。玉堂應製。</title>,<text>萬里黃岡壬戌秋。西風一葉木蘭舟。夢驚孤鶴空中語。醉挾飛仙物外遊。宇宙幾傳前後賦。煙波長鎖古今愁。聖明偶起當時感。爲惜奇才老遠州。科次居首。有廐馬之賜。</text>
<title>玉堂夜直値雨。次應敎柳純仲 純善 韻。</title>,<text>三雨應添太液波。西池引水便盈科。聖恩自是深如海。勺量其如小器何。</text>
<title>侵曉偶過瀛海監小亭亭在南城外五里地。頗有池塘林木之勝。</title>,<text>小星牢落大星微。正是人間睡足時。不向主翁通姓字。獨來池上玩淸漪。</text>
<title>兵曹小樓偶題</title>,<text>見星而往見星來。春暮何魯把一杯。急上小樓探物色。柳絲垂處綠徘徊。</text>
<title>東湖舟上。奉送退溪先生。次高峯韻。時退溪請告南歸。諸賢追別于楮子島江上。</title>,<text>竝上蘭舟泝碧流。片雲斜日更遲留。春風無限東歸興。汀草多情喚別愁。</text>
<title>贈別溪翁 牛溪以工曹正郞。承召入京。卽陳疏還歸。</title>,<text>水部省中初不到。上東門外却成行。故園秋栗時將晩。旅壁寒燈夢自驚。父子少微星上彩。交親元禮御前榮。松楸會有相逢處。此日猶多惜別情。松楸在臨湍。與坡平牛溪所居精舍相近。</text>
<title>送高而順敬 命隨 椿府赴沃川</title>,<text>吾君英邁固多能。湖外遊觀氣益增。侃侃片言堪信服。溫溫禮意豈驕矜。詩應神助知無敵。筆逼天眞見未曾。此去定須探禹穴。空勞斥鷃羡雲鵬。朝來告別若驚鴻。歸袂搖搖渭北風。海戍黃雲峯斷續。關山白雪路西東。千金未試屠龍學。萬卷應收汗馬功。不盡臨岐分手恨何時談笑一樽同。</text>
<title>贈吳正郞子强 健 南歸</title>,<text>屋上靑山屋下泉。山陰物色思依然。一行作吏風塵裏。十載羈心水石邊。莫以謗傷移素志。要將忠孝盡吾天。歸觀桑榟來須早。聖主方今理五絃。</text>
<title>廬子儼天隱堂。次帖中諸公韻。堂是盧政丞思愼所創。成廟潛邸時臨幸。故得是名。</title>,<text>門臥枯楊壁剝丹。相公文采已靑山。孱孫不讀思亭帖。天隱堂中白日閑。</text>
<title>題癸巳同甲契軸</title>,<text>一時何幸共簪紳。四十三霜卅二人。老去蒼顔多酷似。看來靑眼倍相親。差池日月元同歲。高下官御本外身。短幅題名應有意。他年免作白頭新。</text>
<title>牙山客舍。次韻。時以覲親行</title>,<text>山勢西奔到水窮。荊榛古縣又秋風。南樓縱目知何處。十里漁村落照紅。</text>
<title>禮山客舍。次韻。</title>,<text>詩閱梅溪字已殘。只今猶似夜光寒。沈吟直到前山月。孤鶴松間勢欲盤。</text>
<title>遼陽館中。寄示昉暘兩兒。時奉使朝天</title>,<text>驥兒今久隔。了了眼中明。學之詩餘力。文慳筆下生。靑坡空復過。春服正能行。所讀須成誦。勤勤作日程。</text>
<title>送金景嚴 戣 赴延安</title>,<text>巧宦隨時識者憎。知君心地沒模稜。一麾江海飄然遠。十載經帷夢也魯。行止已聽天戲劇。悲歡端合醉瞢騰。明年我欲昭陽去。休把閑忙較鷃鵬。</text>
<title>先志堂。次韻。堂是靑坡小築。庚午秋間。姜士尙尙之，朴素立豫叔，奇高峯明彦，沈義謙方叔，鄭惟一子中，姜士弼大猷諸公。携酒來訪。月汀亦與焉。席上。各賦一首。</title>,<text>斷麓臨平楚。高堂占一區。稻香秋入戶。月色夜明湖。身世無何境。乾坤是處壺。地偏心更遠。無意入通衢。附奇高峯詩背郭新營舍。臨江得異區。輕陰垂小野。芳樹掩晴湖。好客聯飛騎。深情瀉玉壺。叨逢大平樂。步武接天衢。附鄭子中惟一詩郭外少塵事。幽棲別一區。野畦分亂水。山店近平湖。白髮故人眼。靑山斜日壺。明朝回首處。煙月隔塵衢</text>
<title>朴希正 民獻 以全羅監司罷還。麻浦集勝亭往訪有作。</title>,<text>雪後懷人切。江頭策馬前。藏身龜一殼。學古鏡千年。今世不知貴。異時應有賢。愛才無限意。斜日暮江天。</text>
<title>送沈方叔義謙自松都留守。赴全羅監司。時戊寅春</title>,<text>滿月臺前弔廢亡。春明門外理行裝。一身去國山河隔。萬事無心鬢髮蒼。豈以朋情傷別恨。要須忠義盡心腸。高峯宿草君先見。未死徘徊意自長。高峯歿已大七年。墓在南鄕。</text>
<title>先志堂。次林塘相公韻。</title>,<text>坐待林間曙色分。鑪薰猶自着衣芬。却將昨送歸鴻目。更向今朝冠岳雲。附林塘元韻一年乾沒度秋分。荷落寒塘菊吐芬。聞道西隣足閑致。臥看平野割黃雲。附崔立之岦次韻怪底悤悤謝陜分。蓉堂不待玩秋芬。如今始識郊居勝。割據終南一半雲。</text>
<title>題宣靖陵行幸扈從契軸圖 時以都承旨扈駕</title>,<text>漢水中分楮島來。二陵蔥鬱氣佳哉。極知聖主羹墻念。敢謂甘泉扈從才。晴日聯鏕沙院路。深恩共把法筵杯。欲謀繪畫還多事。離恨他年費幾回。</text>
<title>次海州瀛海樓韻 時爲黃海監司</title>,<text>一年爲客滯遐陬。默默行藏獨倚樓。舊跡訪來薇亦作。天時記取火將流。捲簾看處輕紅爛。橫槊吟邊太白浮。戀闕思親情不耐。幾時歸棹碧瀾舟。</text>
<title>次甕津東軒韻</title>,<text>嶺上松聲滿一城。騷人起舞在深更。平生此興元非淺。老子胡爲臥月明。看盡春花不出城。紅紅白白幾紛更。起亭獨愛蒼髯叟。更信吾君取友明。</text>
<title>次文夢轅草屋詩韻</title>,<text>一日相離三月如。源頭幾欲問諸渠。人看路上數間屋。誰信城中大隱居。風捲茅飛渾不管。雪深門閉意非疏。他年若結蒜山計。明月淸風更有餘。</text>
<title>挽韓 胤明 牧使</title>,<text>在泮相逢晩。論交向自神。精微公得妙。伎倆我無隣。宿契常存厚。良規不憚煩。堂堂寧復有。歲暮獨沾巾。其二憶我曾遭譴。蒼黃去國時。曾於癸亥。爲權奸所忤削爵。出居畿甸。 人皆揮手避。公獨枉書馳。靑眼風塵在。白頭歲暮期。死生成契闊。今日哭吾私。其三生死公何有。徘徊我自悲。有疑旡與析。考德向誰咨。落落高人表。亭亭間世姿。傷心屋樑月。何處問交期。</text>
<title>寄高城太守車敬叔 軾</title>,<text>三日湖中泛小舟。一區形勝水雲悠。書來重憶魯遊處。三十六峯無限秋。</text>
<title>遊三角山</title>,<text>山向雲中露角牙。雲從山外漫橫斜。僧來定自槽巖下。試問春殘有幾花。東風十里野花香。信馬閑行已夕陽。自是愛山心獨至却忘林逕一條長</text>
<title>鹽州到官有作</title>,<text>口𠾑天語出都城。淸淚難禁兩臉傾。杖節昔年頭尙黑。折腰今日鬢還明。江山歷歷如相識。樹木依依似有情。行止向來天已定。心勞聊且撫疲氓。由都承旨出守延安。拜辭日引見。有勿以內外爲意之敎。首句云然。</text>
<title>次聚遠亭韻</title>,<text>臘前初見雪。醉後急登樓。山不分樵逕。溪難進釣舟。騎驢誰得意。憂麥更占秋。半日吟詩苦。渾忘在海陬。</text>
<title>南大池。次李季獻 珝 韻。</title>,<text>欹枕初驚白雁秋。憑君同上李膺舟。片雲只是催詩興。莫向輕陰浪作愁。</text>
<title>庚辰二月十五日。海州高山寺。與海牧黃景文及舍弟留守月汀同宿。朗詠晦庵先生十二峯前海月明之句。遂步其韻。各得三首。監司崔復初亦來會。因公幹先歸。</title>,<text>長恨雷封闕寄聲。相逢蕭寺更多情。南池一曲淸如鑑。狂客由來出四明。其二古寺相逢笑語聲。三灘更助別離情。中宵燒燭猶看劍。江雨何心妬月明。其三竹裏廚人細送聲。共言賓主似多情。天風又作黃昏雨。知是歸期不在明。附黃景文 廷彧 詩徙倚襌窻聽海聲。一杯斟酌異鄕情。直須爛却今宵月。來日離愁白髮明。臥聞古甃轆轤聲。却喜胡僧亦有情。解我淸愁因病渴。一甁新汲露華明。門外蕭蕭聽馬聲。莫敎行色動離情。滿江煙雨欲收殺。更待今宵看月明。附月汀詩千里空煩兩地聲。一樽還喜故人情。城南笑語尋常事。此日襌窻眼倍明。沙鷗昨日已春聲。小雨連朝似有情。却滯行旌還不惡。一杯相屬片心明。沙彌半夜起鍾聲。髣髴寒山客裏情。月落烏啼渾不管。相携直欲到天明。</text>
<title>次平遠堂韻 爲府使時所建</title>,<text>亭榭環滁勝。江湖范老心。經營眞戲劇。跬步亦登臨。景物詩兼畫。行裝鶴與琴。美人何處在。華嶽入沈吟。附盧蘇齋寄和煙雨龍池面。風雲鰈海心。壯懷能盡有。華構忽高臨。觀政拚開鏡。聽詩帶奏琴。長勞紫氣望。不作白頭吟。</text>
<title>醒翁亭</title>,<text>醒翁亭上一醒翁。白髮蒼顔舊守同。一醉一醒元有趣。莫將心跡較西東。</text>
<title>晝寒亭</title>,<text>高臺占斷阜。宛在水中央。野艇三人受。荷花十里香。鑑湖留賀老。石臼飮漫郞。借問南中客。何如錢氏塘。</text>
<title>次題二樂堂</title>,<text>面面淸江曲曲山。方知異境在人間。百年鷗鷺長爲伴。四壁圖書剩博閑。喬木倚雲占宅久。二洲回岸認天慳。請君借我源西地。賴得餘丹少駐顔。又前臨碧海後靑山。端合高人着此間。一塢松篁甘寂寞。滿江魚鳥伴淸閑。客憑賢主偕新賞。天爲詩翁發舊慳。强被留連仍盡醉。任敎斜日照酡顔。</text>
<title>題黃海道營吏契軸</title>,<text>想看趨走貢深衷。往事依俙入夢中。雁鶩行時頭戴笠。簿書叢裏筆生風。山川一道英靈聚。意氣三生會遇同。方伯十年今下邑。抄詩聽吏思無窮。</text>
<title>贈趙英璿 醫官</title>,<text>何地從來不産才。看君標格儘奇哉。排風毛質前程逈。滿腹詩書萬卷開。智效醫方全爲祿。人拘朝制更堪哀。相逢海上遝相別。他日期君舊雨來。</text>
<title>寄松巖金彦精 鍊光</title>,<text>一麾江海我。十口伯仁君。歲晩夢相憶。書來情見文。南樓須翫月。北渚試看雲。政掃陳蕃榻。何時得笑云。憶山猶是未歸人。醉裏文移夢裏身。却向桑楡何日去。玉壺氷上拂纖塵。</text>
<title>過花潭有感</title>,<text>春去花無在。沙崩潭又湮。佳名定何物。世事果誰眞。舊戶屨空散。前阡草自新。徘徊不能去。山雨墊綸巾。</text>
<title>松巖寄詩。信筆再寄。</title>,<text>世人皆棄我。末路幸知君。心似秋江水。詩如霧豹文。盈盈碧瀾渡。脈脈五原雲。相憶幾時見。百書不足云。笑吾白髮猶夫人。海上歸來影伴身。持送玉壺良有意。知君不作庾公塵。又舊友皆今雨。松都獨有君。可憐投紱日。長賦送窮文。醉愛松間月。閑看壠上雲。何時古城曲。携手細云云。知君自是古之人。窮巷蕭條老一身。許渡春風碧瀾否。買羊沽酒望淸塵。又音塵勞北望。梅柳鬧東君。酒甕非無淥。囊錢亦有文。感時花照眼。羡子句凌雲。對榻知何日。逢人聊復云。我是金鑾殿上人。今爲瘴海霧中身。三千奮友還寥落。聊向吾君接後塵。又春去方懷惡。詩來如見君。花飛風萬片。篇複字千文。且對南樓月。長瞻故國雲。何時一樽酒。說破此時云。魂飛不作渡江人。簿領叢中絆此身。遙想杜鵑開已盡。持杯誰復躡淸塵。又碧瀾先一笑。靑眼怳逢君。把盞惟堪酒。揮毫柰不文。定知燒燭跋。直對宿簷雲。未見猶如此。相看不必云。煙簑雨笠亦宜人。此日偸閑任病身。却憶文書千筆禿。三春何事苦埋塵。又小屋松都下。溫陽舊使君。揶楡窮裏鬼。鬱律腹中文。袖絶懷漫刺。人無過子雲。平生滿樽酒。世事更何云。任他新進笑陳人。布帒形骸已老身。此日逢君春欲暮。畫堂晝永淨無塵。又看花今失約。醵酒已聞君。有脚陽春日。滿城活畫文。詩情生亂筆。朝日上晴雲。欲往南山頂。公云吾亦云。一春花柳似娛人。白白靑靑各露身。有酒還能無箇事。不妨風袂拂輕塵。又親年方賴祿。微抱正如君。五斗腰堪折三年印獘文。高堂平遠眼。南浦渺茫雲。他日儻同賞。幽懷得細云。藜杖芒鞋似野人。堆前簿領得抽身。從今可理遊山屐。一雨終宵已浥塵。又催詩頻到我。擧白欲浮君。論貴元無相。送窮更有文。安心能若命。不義視如雲。大節斯爲重。餘兒不足云。人說東都第一人。身如野鶴不羈身。逢君更作吟詩苦。摠爲風花半作塵。又玉堂年少我。樽酒壯夫君。緬懷相逢日。論交不待文。每看靑共眼。餘事白翻雲。儘有陽春曲。和難幾度云。得子如逢異世人。朱絃論直玉論身。三年夢想今宵見。不覺煩襟頓絶塵。又南郡投朱紱。松都作隱君。逢春兼惜別。嗜酒又能文。且作團欒樂。相看聚散雲。黃橋明日後。離恨不須云。呼馬呼牛付與人。相親相近影隨身。休嫌臺上一樽酒。洗盡胸中萬斛塵。</text>
<title>陶隱在前朝。乃心所事。眷眷不已。細考麗史可見。惜後人未能表而出之耳。予作延安志。錄此老五言律。一唱三嘆者久之。最晩有友傳此一絶。未及收入。實是欠事。所謂崔延安考州牒。似指崔乙雨。所謂謫宦。未知緣何事。當時有五等定罪之議。抑或罹於其類歟。俛仰今昔。爲之一慨。後有續志者。必當載錄。次其韻而記之。</title>,<text>古人不見只知心。晩得新篇費討尋。誰向延安重續志。他年收拾入詩林。</text>
<title>臥龍池。雪後有作。</title>,<text>南池得雪儘奇哉。衙罷多情獨自來。風倒枯荷鳴鐵鳳。馬驕江路散銀杯。靑帘誇酒誰相樂。白屋啼飢獨可哀。太守行春今太早。不知何處有寒梅。</text>
<title>輔仁齋書。贈齋中諸生。齋在聖廟之側</title>,<text>新安道學自延平。今創新齋揭舊名。景仰泰山喬嶽氣。氷壺秋月轉分明。延平，新安兩地生賢。氷壺喬嶽。乃竝一時。師生傳授。道統有歸。而延安之號。適與相合。觸類長之。因名思義。寧不有感矣夫。諸生其勖之哉。</text>
<title>送淸江李濟臣北道節度使之行。用淸江前在江界時寄韻。</title>,<text>塞上金湯自可傳。軍中韓范政需賢。行裝草草惟秋劍。威望稜稜怳楚鋋。章服二年緋換紫。詩情千里雪兼煙。護衣無妾何須恨。鯉對趨庭已嶄然。時有京妾之禁。胤子正字隨去。</text>
<title>次果川壁上韻丁亥六月。倭寇南邊殺邊吏。朝廷震駥。擧公爲巡察使。卽日啓行。</title>,<text>星躔昨夜見旄頭。六月南征試壯遊。漫賦一詩思退虜。滿庭明月起閑愁。</text>
<title>次振威壁上韻</title>,<text>南人告急我行忙。髮短其如心不長。五月渡瀘非愛熱。烈炎披甲豈云涼。要揮大將驚蛇扇。不學書生置筆墻。回望妖氛未全豁。試抽雄劍看霜鋩。</text>
<title>全州擁翠堂。次鄭湖陰韻。</title>,<text>久信淸陰分四方。天留寒翠聚玆堂。竹栽萬介皆成巨。樹挺千章盡是良。自幸逢君麾吏退。無多酌我撫心涼。三年一覺南柯夢。默默相看意更長。又堂成伊昔豈煩民。政化如今捷若神。畫出翠圍松暎竹。天敎日飮酒中人。身藏城市花迷徑。夢到池塘草自春。默數明年投紱日。蕭蕭白髮滿頭新。</text>
<title>南原廣寒樓。次韻。</title>,<text>銀漢徒聞白玉樓。羽衣今到蓼川頭。鵲橋橫絶水淸淺。桂影婆娑雲卷收。蟻視人寰成下界。雨過天柱辦淸遊。長生有藥如能借。碧海靑天夜夜求。</text>
<title>廣寒樓。次鄭松江韻。</title>,<text>影落水中千尺月。聲傳蘋末萬波風。此君誰是君君者。政在松江煙雨中。附松江詩恢拓銀河弄明月。栽培苦竹挹淸風。一年南國旬宣化。只在淸風明月中。</text>
<title>南原淸溪洞梁大樸別業次韻</title>,<text>山中信美少平原。捨馬撑船叩石門。何似鍊丹大茅洞。還疑避世小桃源。玆遊已足尋眞興。往事難追刻劍浪。道士上天鶴飛去。寂寥終日對空樽。</text>
<title>潭陽。次宋海安風乎亭韻。</title>,<text>春來物色望中迷。欲上高亭步步躋。氣象異乎三子撰。山川怳若一曺溪。瑟希已喜聲無北。詠罷猶看日自西。我亦粗知狂者事。擬成春服試相携。</text>
<title>益山彌勒寺。次金上舍， 得地 宋御史 象賢 韻。</title>,<text>頭顱如此老先知。湖外相逢故舊稀。鷄黍佳期非草次。石門斜日破苔衣。人如蓬轉風吹陌。酒似丹成面發輝。久矣知君全勝我。充然有道覺身肥。又雪欲消時草似知。春先到處雁還稀。共來恣賞羅時塔。相見嫌歌金縷衣。綺語終朝猶落屑。佛燈中夜更留輝。他年記取今時會。春日春盤苜蓿肥。</text>
<title>題潭陽俛仰亭。次壁上韻。亭是宋判書純舊居</title>,<text>歲月茫茫不舍川。我來重想十年前。一園花竹思君實。半畝池塘憶惠連。壁掛雲鵬猶有句。灰寒丹竈更無煙。人生到此渾如夢。秘訣休言世上傳。又舊宅空文藻。斜陽匹馬來。魯多長者轍。今作釣人隈。意氣風雲散。湖山表裏開。謝公行樂處。華屋恨難裁。</text>
<title>次同福挾仙樓韻</title>,<text>閑將桂棹泝江流。長記乾坤壬戌秋。羽化不知何處去。飄飄餘興屬玆樓。</text>
<title>次同年金惇敍 富倫 韻 富倫時爲同福宰</title>,<text>羅浮長把一杯春。到處江山誰主賓。峭壁天齊元異境。挾仙樓起更傳神。橫江且看來孤鶴。向洛休論裹舊巾。蘇步名堤人所愛。風流千載爲描眞。</text>
<title>赤壁 在同福</title>,<text>連宵風雨暗平湖。赤壁之遊安可無。玄裳縞衣道士鶴。巨口細鱗松江鱸。天公向晩晴方好。佳客從予興不孤。洞簫一聲山竹裂。蘇仙餘意此時輸。</text>
<title>追記錦城榜會。口占寄金惇敍。</title>,<text>一自離筵各散歸。孤舟渺渺入望依。知君倍切思鄕恨。荷老寒塘風打扉。乙卯人同元祐人。淡交無處不爲神。碧梧軒外千竿竹。更記當年此錦茵。</text>
<title>錦城榜會</title>,<text>共擡靑眼撫夷樓。倍憶紅顔乙卯秋。一代風流長入夢。當年二百半成丘。錦山雨後靑宜笏。靈水秋前綠可舟。珍重此筵須勿負。明宵赤壁月中遊。</text>
<title>又次金惇敍韻</title>,<text>交道元非白髮新。聊將奇語結西賓。醉來不覺頹然臥。分付元龍樓上人。</text>
<title>詠梅塘閑居。贈主人。金坫</title>,<text>一味淸閑老愈眞。白鬚紅頰太平民。天心闖處梅先發。小女風前柳已嚬。壯節已高元屼峍。衰顔雖瘦益精神。逢人不問長安事。恐道從來世事新。</text>
<title>次鄭四止遊山詩韻</title>,<text>一麾江海遠。千種客愁添。愛酒杯先覆。題詩筆退尖。逢君多道氣。憂世變鬚髯。却置山巖裏。明時此一嫌。</text>
<title>次邀月堂韻 靈岩林家亭</title>,<text>秋風今夕起。好月此堂邀。海上人如玉。盆中手可瓢。夜深猶不寐。詩就自成謠。淸景知難駐。任他零露蕭。</text>
<title>奉別高而順 時自全羅監司。瓜滿遞歸。而順爲淳昌郡守。</title>,<text>馬渡烏原雪正深。他鄕就我見兄心。十年奔走頭顱變。五嶺炎蒸疾病侵。靑眼相看無別語。新詩欲就更沈吟。明朝別後雙旌遠。矯首雲山思不禁。附而順次韻鄭驛邀賓故意深。連宵下榻細論心。一尊笑語燈花喜。十載悲歡鬢雪侵。賓主兩京馳素謁。山河南國動高吟。他時追想當時事。醉草蘭亭思不禁。</text>
<title>順天喚仙亭。次宋圭庵，金河西韻。</title>,<text>狂流何日蕩樓船。好事猶傳昔者賢。高起一亭當水面。却望平野渺山前。客行濡滯心常遠。故國興亡夢自牽。歸去火城成十里。傍人喚作小神仙。</text>
<title>平壤金孝剛家。祈雨齋居。贈敎授黃應聖。</title>,<text>晝礎宵窻思不禁。舞雩齋處爲來尋。枯聞汲婦村村井。焦見農夫粒粒心。誠意未孚茫不格。咎徵安在邈難諶。留連終日成何事。雲漢幽情說子衿。</text>
<title>肅川敬簡堂。先祖爲本府府使時所搆 次黃景文韻。</title>,<text>暫歇歸鞍不作忙。孤城何幸有高堂。六年撫字餘民老。再世詩書繼德涼。喬木荒原增奮態。龍旗玉節賁新光。何知又渡桑乾水。懷抱聊憑濁酒觴。</text>
<title>過肅川。贈崔廣文。</title>,<text>三十年來得再遊。某丘某水思悠悠。一時光景渾依舊。風樹餘懷淚不收。</text>
<title>永柔東軒。次先大人韻。</title>,<text>暮色蒼然薄古城。倚軒心事自難平。仰看壁上留詩句。不盡當年寸草情。又蒼煙古木鎖荒城。曠野茫茫入望平。想得獨留西塞意。一家非是兩般情。</text>
<title>書博川廣通院畫屛一時名公巨卿過此。多題于此。世稱寶屛。</title>,<text>城郭滄茫見。樓臺縹緲開。樹陰人影亂。知是晩衙回。其二秋晩長城曉。天晴小艇橫。分明開異境。相對眼偏明。</text>
<title>次江西東軒韻</title>,<text>滿眼飛塵撲馬前。狄橋回首渺離筵。白頭岐路成何事。凡骨長慙未學仙。又雲意微茫日脚明。郊原旱久暑風淸。仰瞻雲漢空多日。猶恨吾誠隔杳冥。又舞鶴峯前小屋奇。翼如飛鳥巧如倕。靑山不速當官府。細草多情費夢思。壽席已多承笑語。窮閻須及念寒飢。空庭吏散無餘事。獨立蒼茫自詠詩。</text>
<title>次龍岡東軒韻</title>,<text>此行身世倍悠悠。時序悤悤已麥秋。風響前山松作蓋。露滋方沼藕如舟。詩尋忙裏全無料。吏退閑中得暫遊。自是不歸歸便好。臨風一笑更遲留。又此地興亡問幾秋。古人逝矣識何優。黃龍城峙天爲險。學士臺荒跡已浮。去國夢魂懷舊友。拜衣豪氣想前修。感今思古無窮意。竟日沈吟誰與酬。唐宗至安市城下。嘉城主堅守賜衣。城主於城上拜受。○朴善初以玉堂學士。來守是邑。後人思之。名所遊地曰學士臺。</text>
<title>次寧邊東軒韻</title>,<text>萬屋鱗鱗整復斜。登臨落日眼生花。峩峩鐵瓮元戎府。處處蜂房隊伍家。軍令分明頻擧酒。妓圍羅列漫重紗。一身南北飄蓬轉。鬢髮蕭蕭兩歲華。</text>
<title>次運籌樓韻</title>,<text>千尋峭壁金城府。百步穿楊大將軍。堪笑書生參婉畫。漫將長劍拂黃雲。</text>
<title>昌州東軒兵使行營適不在</title>,<text>塞雲凝滯塞天寒。徙倚高堂眼界寬。豈以山川爲險阻。極知弓馬是全完。夕烽過後酒初擧。宵柝停時眠始安。此日偶然題鳳去。將軍儘莫笑儒酸。</text>
<title>慈山東軒。次尹正覃休韻。</title>,<text>昔年君賞梨花發。今日吾行氷雪深。誦得一杯一杯句。埋黃白壁若爲心。尹君。余十五年前幕賓也。文章行義。擧世罕知。命之不幸。今也則亡。見其詩。爲之一慨。</text>
<title>次泰川東軒韻</title>,<text>草檄移山北。題詩滿浿東。長爲田舍客。有愧拂衣風。禍福唯看馬。嫌疑未辨弓。悠悠塵世事。草草摠成空。</text>
<title>次郭山東軒韻</title>,<text>霜葉飄飄野菊班。此時行路不辭艱。過橋緩緩聽流水。駐馬頻頻對好山。身上已無干外事。客中猶自占淸歡。從今一味安閑趣。歸去巖間鍊九還。</text>
<title>次江東客舍韻</title>,<text>豪俊今安在。蓴鱸興渺然。相思吳會月。何日理歸船。</text>
<title>題上土新亭</title>,<text>天塹長江萬古流。太平煙月動閑愁。雄豪安在金皇墓。控制從來古戍樓。表裏山河形勝壯。折衝尊酒笑歌遊。三年坐講降胡策。勒石燕然不復求。又膽消豺虎窟中來。忽見高亭城上開。疏勒掘泉誠切矣。淸溪入郭計奇哉。狼煙息日猶橫劍。軍令明時更擧杯。士卒撫摩如已渴。褒書不日下銀臺。又鞍馬長催矍鑠年。山川猶近犬羊天。深知未有絲毫補。身世飄飄轉杳然。</text>
<title>兪止叔泓有酒。以詩招要。詩屢至益勤。適中朝酒。不果往。戲次其韻謝之。凡三疊韻。失其二。</title>,<text>綺席高張列羽觴。詩來淸興欲飛揚。朝眠中酒不成起。一任人嘲潘孟陽。</text>
<title>書西山休靜詩軸</title>,<text>正直無勞得感衡。峯巒露盡自誇榮。老襌不下山魯久。碧眼相迎坐覺淸。譜石評雲心已爽。馴猿縳虎道能行。吾生塵濁無由撥。乞取摩尼得暫明。名山端合着名師。不出名山只自奇。我欲虛來而實往。曺溪門外不須麾。又暫抛蘿月忽然來。飽看江山表裏開。箕子餘民多化鶴。東明舊井久生苔。已知浮世如風燭。莫向昆明嘆劫灰。直待孤筇重訪日。明春花事政相催。關外羈懷不自裁。一春詩思賴官梅。日長公館文書靜。惟有高僧數往來。下二首。贈靜師弟子雙翼。</text>
<title>題刻手僧天鑑軸</title>,<text>面壁談空謾自勞。聰琴殊蜜亦孤高。何如辦得千般字。留使書生繼晷膏。</text>
<title>次山人天然軸中韻</title>,<text>好武攻文少崛奇。晩途終是一沙彌。學無已斷世間念。嫉怪徑焚峯上祠。好事高翁欣作記。多情石叟更題詩。憐渠變幻還神駿。定是前身愛馬支。</text>
<title>次智圓詩卷</title>,<text>春風驛路野棠香。快馬東歸兩袖涼。多謝高僧不知遠。却來空館問行裝。</text>
<title>題僧詩軸。次栗谷韻。</title>,<text>名利前頭却斂蹤。還於詩軸作先容。相思相見知何處。正在臨江煙雨中。又栗谷高標似隔晨。松江淸節便驚人。僧從兩地頻來往。一見吟詩句句新。</text>
<title>題義淳詩卷</title>,<text>客裏天時遇閉關。歸心一片在靑山。千林雪後無人跡。唯見高僧到此間。又南來愁鬢十分斑。北望傷心百二關。抛却簿書何日是。相從林下共怡顔。</text>
<title>次題宗熙刻手僧詩卷</title>,<text>萬水千山只短筇。歸來一室興還濃。閉門不出今三紀。野鶴飛巢手植松。至今孤負北山文。夢入南柯政策勳。忽見高僧論世道。惟言字體亦如雲。</text>
<title>天淨軸中次韻</title>,<text>自愧名聲無水北。謾將行色滯江西。襌房信宿機心靜。深覺前途遠遠迷。附月汀詩寺外平湖綠暎堤。竹房遙閉暮雲西。扁舟髣髴桃源境。秪恐重來路轉迷。</text>
<title>題寶正詩卷 松楸。霜露庵僧。</title>,<text>梧陰洞裏秋將晩。霜露庵邊日又濃。俛仰之間成感慨。僧來不語自鳴鍾。附月汀詩明朝欲向天磨去。未到山中興已濃。解事闍梨先指點。玩松樓上暮天鍾。</text>
<title>山人軸中。次黃長溪韻。山人自永平長溪溪堂來</title>,<text>聞道乞詩黃學士。知師度臘白雲山。霞煙物外年年在。鬢髮塵中日日斑。</text>
<title>次道岬山人軸中韻</title>,<text>馬上遙看九井峯。令人忽憶踏山筇。何時得共襌房夢。花木深深聽曉鍾。洛中初見賀方回。海上今尋道岬來。正對好山吟好句。郵人何事又相催。</text>
<title>次一上人卷中韻</title>,<text>正憶江南風獵蒲。何時林下聽提壺。十年走俗頭空白。此日逢僧興不孤。</text>
<title>老僧軸中。次石川韻。</title>,<text>八十年來兩眼明。萬千峯外一筇輕。慇懃爲訪西林下。春夢還驚剝啄聲。</text>
<title>海州秋洞戲吟</title>,<text>惜土如金秋洞裏。不栽桃李種桑麻。春來未識東風面。行出江村始見花。以上壬辰亂前所著。收拾者止此。</text>
<title>義州作 壬辰扈駕到此</title>,<text>大水漫漫渺八荒。萬民都載一危航。白頭閣老成何事。扈聖龍灣淚萬行。</text>
<title>扈駕龍灣。遣雙翼。寄休正大禪。</title>,<text>極知無策可平戎。坐使京都陷賊鋒。千里山河羞不歇。萬民魚肉慘何窮。乞師未免頭先白。奉檄還慙面發紅。爲送沙彌應有意。他時覓我戰場中。又淸羸已近百年身。古寺風煙又一春。寰海自成戎馬窟。惟師猶是一閑人。</text>
<title>奉呈松江相公</title>,<text>同堂不察昔人悲。況是艱危實共之。李杜聲名元已忝。富韓交道竟難知。悠悠浮議喧傳市。默默深情說向誰。賴有牛翁煩指示。負荊先自豎降旗。時士夫間。有往來蜚語。牛溪屢以書譬解之。又累千兵下蕩妖氛。第一人行謁大君。異數爭言稀簡策。精誠從此足聽聞。凱歌聲裡相先後。鐵馬行中共合分。見說台星朝斗極。九重深處有紅雲。時天兵收復三京。松江以謝恩使赴京。</text>
<title>亂後過平壤有感東京收復後。李提督請與相見。自義州二晝夜馳到。</title>,<text>萬戶傷心瓦礫餘。練光浮碧亦成墟。衝冠怒髮緣何事。不斬樓蘭憤未攄。賊酋宵遁。未獲俘擒。</text>
<title>癸巳。扈駕入京。偶成。</title>,<text>天旋地轉舊京來。海上妖氛尙未開。哭廟悲風傷父老。賑飢餘澤及嬰孩。戎衣垂老襜如也。鞍馬衰翁矍鑠哉。帷幄兩年何事業。臨風默默意難裁。</text>
<title>奉送李提督如松 提督收復三京。班師還朝。</title>,<text>藩邦告急幾呼攀。綠髮將軍出虎關。旗指扶桑揮欲窄。劍經寧夏血猶殷。擒胡有月天同助。微禹其魚德一般。看取東人頌功處。豐碑千尺豎孱顔。又將家生將固超倫。文彩風流第一人。馬渡全遼增意氣。詩成橫槊倍精神。遠尋虎穴要探子。頻把龍泉爲拂塵。我是當年泣閣老。憂時無補鬢絲新。提督提軍劍水左次。時公流涕請留。提督爲之動容。有泣閣老之稱。</text>
<title>漢江。過尹健元舊居。</title>,<text>四十年前負笈來。月亭夢榭幾徘徊。濁醪團扇舟中興。豪語狂詞座上裁。人事自然偏感舊。江山如許轉生哀。更尋故屋無基址。返照頹垣老木摧。月山，夢𧶘亭。皆在漢濱。</text>
<title>題浙東周洪略畫 以下三十首。以體察使南行時作。</title>,<text>風吹江路梅含凍。水暎蘆叢雁叫群。知是浙東三昧手。傳神餘暇又能文。</text>
<title>次懷德節友堂韻。贈宋靈老。柟壽</title>,<text>五馬回鞭後。雙淸入眼間。竹交梅弄影。心與鳥歸山。莫報風塵鬧。長娛鈆汞閑。送君無限意。秋氣動衰顔。</text>
<title>題宋黃生家。家在懷德。</title>,<text>峽束滄江路轉山。獘裘衝雪飽間關。層軒許坐開懷久。始信幽人不可攀。又屋上林亭屋下池。一區形勝自成奇。余逢亂離不得已。羡爾高眠日出時。</text>
<title>赤登津頭口占 津頭有樓基。佔畢齋後登樓賦。卽此樓也。</title>,<text>昔聞江上赤登樓。今日停驂但古丘。雲物不隨千古去。文章還被六丁收。時危兵甲難容力。事去英雄豈自謀。佇立沙邊斜日暮。臨風默默更搔頭。</text>
<title>過黃蔚山 汝獻 舊居</title>,<text>秋風嶺下金陵路。水涸長堤樹半槎。破礎東西惟見鼠。疏篁上下只聞鴉。宅無嗣子書空散。塚近前岡路不斜。當日坎軻今莫問。詩文猶向後人誇。</text>
<title>記行絶句六首</title>,<text>佔畢文章照古今。赤登樓榭就埋沈。當時一賦猶堪誦。不盡騷人憤世心。右過赤登樓故墟生前富貴費機巧。死後墳塋奪里閭。不待百年人議定。萬般俯仰竟何居。右過懷德宋公墓人道滑稽必說公。我看雄筆莫如翁。當時得失何須問。勢焰薰天亦已空。右過金山黃蔚山故宅惆悵臨江呼器之。灘聲嗚咽自成悲。一家孝烈人皆仰。知是英風萬古吹。右過河濱哀尹器之亂後人家百不存。數間祠宇倚山根。神明自是蒼天佑。虜火如何震廟魂。右過大丘朴參判祠堂壯元聲價直臣名。鶻擊權姦擧世驚。當日坎軻今莫道。子孫靑紫有餘榮。右過陜川朴司諫墓</text>
<title>寄宋遊擊大斌 時屯駐慶州</title>,<text>憶昔箕城接雅容。至今兵火杳芳蹤。飛騰戰伐名方大。想望音塵思亦重。海上起煙占殺氣。陣中傳箭記邊烽。我來于此公還遠。欲往從之恨莫從。</text>
<title>宋遊擊以詩寄之。次韻奉謝。</title>,<text>纔向三嘉去。又從八莒來。兵塵連薄海。行陣鍊群材。髀肉消全盡。雄心費幾回。東人荷大德。麟閣合爲魁。附宋遊擊元韻元老籌邊出。殘夷乞款來。攻心恃上策。謀國倚長村。雪霽寒梅綻。風輕細柳廻。行看報明主。萬里縳渠魁。</text>
<title>又次宋遊擊寄韻</title>,<text>詩書敦郤氏。韜略涉兵家。橫槊詩還健。輕裘鬢未華。陣雲猶嵽嵲。嶺樹更槎牙。何日平蠻去。中宵靜塞笳。附宋遊擊元韻此日元戎府。當年上相家。風霆新號令。鍾鼎舊聲華。慷慨擊龍劍。縱橫建虎牙。還期東海捷。萬里靜胡笳。</text>
<title>題洪州二衙草堂</title>,<text>大槐陰漲小荷浮。偶出池邊思轉幽。羽檄交馳春已暮。吟詩斟酒若無愁。又干戈未解賦登樓。默默傷心歲又周。偶向城西成一嘯。大槐陰漲小荷浮。</text>
<title>錦江。贈定山太守宋柟壽。</title>,<text>安穩今逢定山守。風流共上錦江樓。暌離歲月終靑眼。飄泊東西兩白頭。南紀壯遊頻自詑。北辰歸夢幾番愁。明朝岐路還相別。芳草晴波恨不休。</text>
<title>送卞生 獻</title>,<text>送爾維舟久。邊隅尙暗塵。別從今日恨。交已向來神。目見花門擾。心傷柳色春。未同歸故里。猶自益沾巾。</text>
<title>益山路中。寄別坐金得地口占。</title>,<text>此路如今幾往來。干戈衰謝兩相催。公家事急難容住。風雨漫天匹馬回。</text>
<title>次許丹陽 震 竹村圖帖韻</title>,<text>地接投金已出塵。占專一壑實藏身。淸閑分外天乎借。常事由來士也貧。曲堗徙薪無善策。假花殘草及躬親。不堪瓦礫魂傷後。舊境難忘描得眞。</text>
<title>全州城中村舍作 主人堂名對山</title>,<text>一堂瀟灑對靑山。城市生涯亦占閑。羽檄忽驚方外趣。花門還損靜中顔。嶙峋矗處空留笏。紫翠堆時幾掩關。昨夜雪晴朝日耀。未隨埋沒有雙鬟。</text>
<title>益山。次同年金得地韻。</title>,<text>民不知兵事謬悠。風塵一起兩年道。書生杖銊眞堪笑空上雲峯最上頭。其二何緣咫尺覩長安。脈脈相思錦水寬。三歲用兵民力竭。南來不見授予餐。其三汚人塵暗眩東西。山路行行信馬蹄。誰道相公能急病。路中頻見乞兒啼。</text>
<title>題南原崔翰林尙重家</title>,<text>手植長松自祖先。于今不費買山錢。平臨獒樹婆娑影。坐得頭流面目全。我見亂離難煖席。公知出處亦加鞭。功成他日應還笏。擬卜西隣度暮年。</text>
<title>濟南亭。九日試才。題贈金得地，安昌國諸公。時金德齡新起兵。有翼虎將軍之號。是日。詣軍前。請謁乃試才。分賜賞物以奬之。</title>,<text>湖外還逢九日來。濟南亭子似騎臺。干戈未解長爲客。貔虎相携謾試才。誰把寒花傳古事。唯將濁酒擧深杯。歸來空館看明月。獨坐心懷鬱未開。又水抱山環境自奇。古來唯有牧翁詩我提一萬精兵過欲與爭多恨少時</text>
<title>聞松江訃哭之 松江歿于江都</title>,<text>楚騷吟罷日無光。回首江都隔渺茫。名位豈搖眞所植。淸貧長保士之常。日邊蹤跡嗟難久。澤畔心情最可傷。蔽日浮雲何日掃。九原遺恨竟天長。</text>
<title>次雙湖亭慕齋韻</title>,<text>江南偶見雙湖主。白髮蕭蕭眼獨靑。畫卷詩筒今又失。不堪淸夢繞長汀。又湖上高亭逈出埃。太平風月鎭長開。無端忽見驚塵起。一日愁腸費九回。</text>
<title>兪政丞 泓 挽章 以下二十一首。扈壼宮。在海州時作。</title>,<text>國在艱危日。人悲殄瘁章。謝公魯賭墅。平仲亦酣觴。達識元超詣。常情好謗傷。何緣論此意。湖海恨空長。其二扈衛崆峒罷。追隨任姒來。兵塵尙澒洞。朝論忽崔嵬。一枕公應得。長吁我獨哀。浮生元已定。此別更難裁。其三素幔首陽館。丹旌嗚咽川。軍前拜相後。海上用兵年。虜滅今無日。魂飛恨徹天。一哀滄海暮。衰淚漲歸船。</text>
<title>雨中訪神光寺。道中有作。</title>,<text>神光不見意悠悠。每向山僧費話頭。布韈靑鞋虛準備。詩筒䗶屐幾夷猶。片雲將雨催詩急。晴澗消氷待我遊。屈指此行今幾日。驚鳧一起與誰謀。</text>
<title>春日。與具景時， 思孟 朴慶仲， 應福 成德久 守益 令公。小集廣石。</title>,<text>廣石溪流自古今。兵塵三載幾埋沈。微風細草春消息。小詠長吟興淺深。草次元巖燒後集。風流江左亂中尋。山川擧目殊非昔。誰使樽前淚滿襟。</text>
<title>次許生挹靑亭韻</title>,<text>不辭歸路遠。猶可判年留。潮上沙汀窄。松稠洞府幽。客愁如凍解。飛興若風浮。金鼓關山振。唯餘老病舟。又菟裘難入手。天地更搔頭。出郭飛塵隔。緣溪落蘂流。休嫌鄕國異。轉覺我生浮。斜日看看下。淸樽故故留。</text>
<title>抱月亭次。芝川韻。</title>,<text>山近首陽連北溟。潮生愁鴨漲南汀。已知觀海難爲水。誰識移家更作亭。自是江湖還有意。莫言出處必須經。擬尋舊宅空文藻。短棹凌波扣玉扃。</text>
<title>送安邊府使閔仲深。濬 用具景時韻。</title>,<text>白首何歸心不寧。那知頑命夢添齡。揶揄餞席頻煩鬼。涕淚危途欲漲溟。渭水舊都終不忘。首陽二子豈無靈。秋風鐵嶺吹還急。一酌深誠當祭鉶。</text>
<title>海州許亭。次成德久韻。</title>,<text>此日如登華子岡。斯人眼力覺尤長。沕淵深黝蟠神物。義氣長增仰道陽。落照倒波金柱立。蒼松偃影白沙光。葛强莫怪忙鞭去。習氏從來在異鄕。</text>
<title>次權僉知彦忱 恂 西山精舍韻</title>,<text>每恨前時見事遲。白頭岐路涕交頤。大官豈合吾儕設。小築深知晩歲規。戎馬交馳無暇日。菟裘題品未休時。何方得就歸田錄。穎上歐陽是我師。</text>
<title>次南高城 尙文 韻</title>,<text>旣兩還佳趁曉晴。急占雲氣忽開扃。天容落海連愁鴨。霽色來簾逗水精。南畝幾多新麥浪。北堂誰乏小人羹。不忘出郭明朝約。其柰常從漉酒生。</text>
<title>又次喜雨韻</title>,<text>旱久郊原渴雨懸。一犂甘霔幾千錢。乖龍柱擊雙雷響。牛耳雲生萬馬前。莫謂妖氛猶薄海。深知大有是今年。詩成賀雨還能諫。更把微誠貢九天。又久識天公用意深。東風三日入披襟。莫言龜繇田疇拆。已見商羊雲際臨。寇退有期元廟策。年豐所願亦民心。知君憂國如工部。道路間關長短吟。</text>
<title>贈南尙文 在海州。寄食守門將。</title>,<text>行宮草草只茅茨。倚壁無言淚暗垂。白髮舊臣猶未死。抱關心事有誰知。又形模豈合老茅茨。暮境衰顔白髮垂。餬口四方今旣厭。守門殘卒托心知。</text>
<title>贈老僧義敬</title>,<text>湖海風塵尙不開。老翁飄泊又歸來。更無載酒人相問。惟有山僧送菜回。</text>
<title>贈松都市隱安慶昌</title>,<text>山河百戰遺民少。城郭周遭秋草深。獨有幽人偏感舊。手提詩軸淚盈襟。</text>
<title>亂後卽事。次友人韻。</title>,<text>玉鑰何年開鎖關。雲煙落筆不曾閑。文章華國他爭賞。老淚傷時太自澘。其二故國繁華過眼魯。歸來無地着鬅鬙。驚心濺血非花鳥。到處人言避地能。其三兩湖民力困防秋。卷土重來事可憂。今日更聞驕虜退。區區一念請躬修。</text>
<title>次韻紀事</title>,<text>滯雨還成桑下緣。床床屋漏夜三遷。干弋滿眼身如寄。花鳥驚心淚似泉。漠漠長雲看去雁。寥寥虛館聽啼鵑。巨川欲濟無舟楫。縮地何由急報傳。</text>
<title>次柳晦夫 根 登百祥樓之作</title>,<text>登樓初有作。寄我怳同塵。戰角多年動。詩情過嶺神。此時天畔眼。何日座回春。每憶歸蓬蓽。柴車野外巾。</text>
<title>送朴東說正郞北道巡撫之行</title>,<text>宮鳴野雉路生楓。萬事傷心在眼中。立馬看烽今幾日。過關飛報疾如風。繡衣使者威稜肅。蔀屋民生懸磬窮。君去已知盤錯意。臨行不用語匆匆。</text>
<title>自海州入城。悵然有作。癸巳</title>,<text>萬死歸來學越吟。看來事事摠傷心。城中禾黍成周道。陌上兒童習漢音。墻壁生涯元草草。廟堂事業轉沈沈。諸公勉盡治戎策。投老昇平望幸深。附柳晦夫次韻時危孤憤寓悲吟。萬死猶存一片心。天上神仙應識字。人間交契孰知音。關情日月如川往。擧目山河尙陸沈。夢裡威顔拜咫尺。瓊樓高處五雲深。</text>
<title>入都城途中有作</title>,<text>默默三年賦式微。傷時垂淚對斜暉。那知此日悲歡極。東望都門信馬歸。其二山河幾灑新亭淚。胡馬還驚紫塞塵。獨使至尊憂社稷。諸君曾作大平人。附柳晦夫次韻孤露餘生性命微。寸心安得報春暉。年年此路長爲客。南望松楸未賦歸。萬死未乾衣袖淚。三年尙帶路岐塵。何時眼見妖氛息。共作淸朝擊壤人。附韓益之 浚謙 次韻邠土人遷國步微。故宮松柏日西暉。天旋地轉三年後。翟馭今從海上歸。聞說鑾輿去國辰。千官驚散六飛塵。如今更渡臨津水。誰是當年擊楫人。</text>
<title>又疊前韻</title>,<text>鞍馬爲家生事微。戎衣短窄費陰暉。今朝又涉碧瀾渡。未識幽魂記我歸。北極如今終不變。西風誰使莫吹塵。三山入眼勤相引。似作危機解誤人。</text>
<title>聽天相公壽席有作 聽天卽沈政承守慶。年八十致仕。歸老畿邑。</title>,<text>期頤年至已登台。龍虎榜中早占魁。上馬氣豪嫌矍鑠。揮毫律熟謝敲推。提師湖外人加額。犇問關西甲拂埃。此日壽筵寧闕祝。大公勳閥穆陵開。附沈政承次韻衰年伴食濫陞台。科第曾慙作榜魁。病後榻前無客到。閑來門外有僧推。難忘北闕承殊寵。剛厭東華走軟埃。八十壽筵還自幸。忽逢佳句眼堪開。</text>
<title>再次</title>,<text>忽見文章落上台。才多爲患合居魁。行藏一味惟枯淡。進退從容任挽推。已許張羅領府宅。未妨擧扇西風埃。明朝八十一年至。須信靑丘壽域開。</text>
<title>次贈遊擊茅將軍國器</title>,<text>浙中人物昔聞之。今得吾公果是奇。筆逼鍾王元有自。弓彎鈞石合需時。提兵豈憚窮滄海。擣穴要須斬月支。形上麒麟應未遠。名留草木亦能知。又仙曹赫世風流遠。有道知心士論龐。投筆遠遊箕子國。提兵直渡洛東江。佇看三箭天山定。何幸洪鐘寸草撞。欲以小詩酬厚意。向來曺鄶未成邦。附茅遊擊元韻裘馬翩翩何所之。同江飛渡亦云奇。兩邦搆釁經多載。三捷成功在一時。閃閃飛弧梟可汗。蕭蕭汗血蹀閼支。燕然不必重鐫石。大義弘仁萬古知。大廷命將出東征。特簡彪雄與厚龐。百萬貔貅探虎穴。三千甲騎渡龍江。鼎鍾務保無瑕缺。鯨首安容一擊撞。萬里西風堪奏凱。蚤飛膚捷報天邦。</text>
<title>茅遊擊幕下諸葛鏽送詩。次韻以贈。</title>,<text>隆中家世漢中相。羽扇斜揮振四陬。禮樂將興髽蜀婦。典刑猶在睹君侯。至今遺恨星先落。當日奇謀馬亦流。好把餘風扶世道。草盧長肅莫遲留。附諸葛鏽元韻瞻星每訝失文曲。今日誰知在海陬。完補衮衣須吉甫。奠安金甕藉房侯。才華東國無雙士。人物箕邦第一流。肥水烽煙方正急。東山豈許久濡留。</text>
<title>贈茅將軍</title>,<text>落子淸聲隔壁聞。機權萬變在楸紋。將軍自是難忘戰。黑白相圍到夜分。</text>
<title>茅將軍携諸相公。往遊楊花渡。詩以贈之。</title>,<text>西湖佳麗勝西施。盍往觀乎夏日遲。擧網得魚魚似丙。入村沽酒酒如郫。詩成橫槊俱堪誦。謀出圍碁摠是奇。此去平戎應不遠。題名麟閣豈無時。</text>
<title>乞五味子根。寄崔相公復初。興源</title>,<text>久處相公藥籠中。何心蔘朮與爲功。秋深思見紅團子。五味靈根乞數叢。</text>
<title>丙申暮春上已。與峒隱李宜仲古玉鄭君敬，醫士柳珉修。同甲楔會于三淸洞。有感而作。</title>,<text>說到悲歡白盡頭。人間六十四春秋。曾經寶馬馳香陌。更向新亭嘆楚囚。草草杯盤爲此會。悤悤言語不能休。誰誇少長咸來集。同甲惟看點酒籌。</text>
<title>送茅將軍南下。次扇中韻。</title>,<text>亂後疚懷鬱未開又逢春色逐人回。陌頭楊柳去年樹。亭上別離今日杯。投筆提兵公有意。請纓無計我何才。此行應斬名王首。已是書雲驗魯臺。</text>
<title>崔立之以餞慰使。往在松都屢月。往見妻子於通津一日程。爲監司所論。拿推繫獄。詩以慰之。用東坡獄中韻</title>,<text>每憐鄒律澁陽春。深恨圓扉絆在身。忠義出天君自得。吹噓無力我何人。明光起草多年事。蓬蓽歸家驀地神。白髮蕭蕭對獄吏。天閽三叫更無因。</text>
<title>次沈伯懼 喜壽 宗伯寄詩韻</title>,<text>人事由來忌滿盈。邊隅況復尙屯兵。致身三事元非分。撫枕中宵每自驚。滿袖彈文眞藥石。歸田潘賦實心情。祇應未報君恩重。默默徘徊歲屢更。附沈伯懼元韻事過龍灣謗篋盈。孤忠猶愧不言兵。三年綠野憂催老。一夕黃扉寵若驚。難保孔明扶國祚。應知伯紀慰輿情。誠深堪賀還堪弔。白首靑燈坐五更。</text>
<title>次韻寄南高城</title>,<text>扣門呼酒在何年。竝轡天街共惠連。舊井淸冷經睿賞。廣庭弘敞絶塵緣。悠悠往事皆成夢。默默浮生亦付筌。何日得看湔箭血。可憐無處覓靑氈。</text>
<title>戲次友人韻</title>,<text>苔色看看欲上衣。一春幽巷掩柴扉。兵戈滿地無歸路。正是茫茫杜老詩。其二腰箭臂弓短後衣。當年意氣豈巖扉。如今衰病無筋力。目送歸鴻自詠詩。</text>
<title>權判書 徵 挽詞</title>,<text>世事如今似本期。公先棄我我深悲。崢嶸高論何時定。飄泊餘民靡孑遺。一病歲年緣爲主。萬言文字信多奇。自君逝矣門無客。一榻空懸尙不移。</text>
<title>昌山君成壽益挽詞</title>,<text>少時同志業。亂日共酸辛。吹火東坡夜。燎衣廣石春。苦祈天日久。奄見絮鷄陳。玉立埋神穴。芝焚歎病身。其二誰使寢門哭。天乎不憖遺。封君方有慶。生子摠稱奇。一別風塵日。長懷虎豹姿。海州魯作志。讀罷涕交頤。</text>
<title>次韻奉呈聽天</title>,<text>一枕無眠到五更。傷心萬事自多驚。每聞楚幕飛烏集。未見朝陽舊鳳鳴。抱病自憐關北牖。請纓無計賦南征。故園花竹知依舊。擬待春暄共吐情。</text>
<title>次南高城韻</title>,<text>鬱鬱思之久欲東。駱峯蒼翠作先容。沙崩舊岸埋橋上。草沒荒墟入道中。大似黍離亡國恨。都忘曦赫畏人烘。無緣一酌淸泠水。空見門前素脚舂。</text>
<title>寄題許九淵參奉新亭</title>,<text>曾整培風亭上巾。邊山入望玉嶙峋。武昌正合留坡老。谷口今聞歸子眞。築室買田新話計。吟風詠月舊精神。何當雪後山陰夜。一放扁舟訪故人。</text>
<title>牛溪挽詞</title>,<text>急赴龍灣日。治安幾抗章。鹽梅初有契。貝錦竟成傷。只是難容與。何心決退藏。于今長已矣。世道自荒涼。其二蒼生也無福。白日閉山扃。詩禮傳家學。風流極典刑。光華姦黨籍。隱見少微星。猿鶴今誰主。深悲虛翠屛。</text>
<title>朴參判慶仲挽詞</title>,<text>聞說先朝有直臣。舍人風韻動簪紳。老奸褫魄眞明見。積善收功付後人。擧目山河行在所。何時日月大平春。判樞一語成虛事。泉路相逢更愴神。其二身世茫茫杜老詩。西門南海共追隨。兵塵滿面揮無日。樽酒論文對幾時。已許浮生雲聚散。忽聞哀訃夢眞疑。丹旌更想從山路。衰草西風不盡悲。</text>
<title>送李右相子常 恒福 赴京</title>,<text>險阻備嘗久。安危養望專。軍前纔拜相。命下又朝天。遼薊多風雪。關河逼歲年。一身元許國。裘獘更誰憐。</text>
<title>送李參判聖徵 廷龜 赴京</title>,<text>節義文章共一時。朝天聯璧亦云奇。四郊多壘羞難雪。九虎當關籲可移。天子聖明應已燭。包胥庭哭可能遲。辨誣敵愾相逢日。置酒歡情默默知。</text>
<title>訪聽天相國。仍次惠韻。聽天致仕。退居衿川小莊。</title>,<text>人間樂事賦歸來。曾見荷衣稱意裁。謝眺山圍晴霧合。羊曇墅向綠池開。山花照眼還成句。村老敲門共飮杯。我欲看碁窮日夕。爛柯隨處不知回。又日暮碧雲人不來。思之默默意難裁。偶乘雪月前溪去。忽見林廬小洞開。塵榻閑吟詩滿壁。壽筵佳事酒盈杯。生憎老僕催行急。報道斜暉樹杪回。附聽天元韻村巷傳呼顯者來。高軒忽到喜難裁。容顔久歎三年隔。懷抱聊拚半日開。寶唾未承詩一句。愁圍難解酒三杯。無緣挽得歸鞭促。林外斜陽首漫回。</text>
<title>又以近體一首 求和</title>,<text>林下婆娑鶴骨輕。黃扉人作退耕氓。圍碁自笑機心定。鍊句惟爭澗水淸。歷歷入門皆可敬。溫溫出語自多情。明年此會知俱健。村老還看上客行。</text>
<title>邢軍門別詩</title>,<text>藩邦告急幾遑遑。帝遣名臣出遠方。自是笑談能走敵。從今邢衛得忘亡。平淮雅作人皆誦。遺愛堂成世許長。一幅新圖非好事。爲傳東土有甘棠。其二豕蛇荐食詬干天。葵藿傾誠動帝憐。鈇銊靑冥煩一怒。詩書玉帳靜三邊。擒胡有月海無箭。微禹其魚民息肩。小國君臣何以報。嵩高誦德永相傳。其三纔聞賦政分周陜。旋見長歌入漢關。已是一行揮羽扇。不煩三箭定天山。皇恩適會功成際。紫誥仍催斗極間。公在堂中還又幸。東人世世想威顔。立祠描像</text>
<title>書陳登臺扇</title>,<text>看來幕府盛才雄。指屈雖多孰似公。燕頷封侯占骨相。蛾眉傾國待昭融。三年聞笛星山月。萬里歸心鴨水風。投筆當年元有意。玉關求入莫悤悤。</text>
<title>送陳登臺還故鄕</title>,<text>亂後生涯只獘廬。半間吾子半間余。語音隔壁琅琅好。懷抱憑書細細攄。遼左風煙春又晩。浙中花柳景方舒。他時匹馬歸來日。儻訪城南退老居。</text>
<title>送曹左泉</title>,<text>茅將風流振海東。詩書意氣笑談中。三千珠履非凡客。咫尺扶桑已掛弓。珍重此行存老馬。平安二字報家童。臨岐更問歸來日。北雁南飛霜落楓。</text>
<title>箕城第。賞牧丹。</title>,<text>春服初成夏景遲。看花須及未離披。急呼快馬來東郭。誰報芳心到北枝。照眼句成吾豈敢。過墻風動爾何爲。明年此會知何日。樽酒相逢更有期。</text>
<title>仍訪南翊衛不遇</title>,<text>久識湖翁不出城。尋春直走叩柴荊。傍人誰識被花惱。童子重言採藥行。院外風飄花萬點。甃頭繩斷井深淸。徘徊何事忘歸去。滿地松陰似有情。</text>
<title>次鄭相琢 耆老所韻</title>,<text>海上長生學羡期。人間仕路夢參差。功名骨法頗相似。眞率家風卽古遺。鶴向遼城歸自得。星從南極聚於斯。欲尋洛社追司馬。暮景飛騰柰乏詩。又世亂人生安可期。曾憐虎穴幾參差。豈知百戰干弋後。尙有三朝耆老遺。白髮蒼顔同自在。麤茶淡飯樂於斯。淸閑境界長相保。猶作華封祝聖詩。</text>
<title>己亥五月。往蘆洞小莊。醉聞鳴磵聲。偶題。</title>,<text>東磵水從西磵來。不勞蠟屐破新苔。三杯一醉溪邊臥。合眼頻驚耳側雷。</text>
<title>七月。往蘆莊。歸路遇雨。偶作。</title>,<text>烏紗白葛稱郊行。更看輕陰起我情。日暮歸來愁道路。滿天風雨暗神京。</text>
<title>聽天沈領府事挽詞</title>,<text>少年趨走門墻久。遲暮徘徊出處同。典故每驚開武庫。接應渾似着春風。寫情詩律看皆熟。料事蓍龜自不窮。重把壽觴今已矣。却嗟萬事一朝空。又功名自古推承相。科第由來重壯元。氷蘗生涯窮巷士。羊裘行色上東門。去年壽席參高會。此日銘旌返故園。玉立長身無復見。孔巖風慘淚河翻。又婆娑林下已三霜。每憶高懷未敢忘。身世飄飄心豈怍。行藏默默意空長。謝圍碁局緣憂國。郭卜江心不去鄕。物外淸閑誰得似。哭公非是路傍傷。</text>
<title>都元帥權彦愼慄挽詞</title>,<text>鞠躬盡瘁奮戎行。露宿風餐入載强。急難來奔桓內史。神都恢復郭汾陽。莫言軍務身殲早。不待他年贈典忙。若草八哀當不負。眼看時事倍神傷。</text>
<title>送鄭政丞琢嶺南省墓之行</title>,<text>頻年矯首上東門。擧扇西風思政繁。漏盡夜行常愧面。江空歲晩更銷魂。急流從古尤難退。世事如今不可言。斥鷃藩籬空自大。鵠飛雲外了無痕。</text>
<title>楊花渡下流望遠亭。親臨水操。扈駕有作。丁酉</title>,<text>駐蹕高堂上。揮旗試詰戎。蔽江船艦壯。耀日羽林雄。戒切防陰雨。心非喜武功。從知南北虜。褫魄笑談中。</text>
<title>送茅將軍竣事還歸</title>,<text>君聽空外三年笛。我是居停一主人。憑譯語音何易悉。盈腸情事自難陳。鐃歌此日還相別。雲樹他時幾愴神。節序已過吟蟋蟀。功名須趁畫麒麟。</text>
<title>送鄭敎官君敬碏海州監牧官之行</title>,<text>殆窮者後乃工詩。更信爲官不救飢。似是馬曹心自得。無何日飮策還奇。春光澹澹東亭柳。義氣巍巍二子祠。此是昔年行樂地。送君今日起遐思。</text>
<title>寄沈二相伯懼。遭抨歸龍山。</title>,<text>龍山半爲漢之侵。惻惻春寒費苦吟。世路風波無定日。滄江歲月更關心。自知宦意由來薄。從此鷗盟亦可尋。牽挽在今還有力。故園歸計恐浮沈。</text>
<title>次萬經理謁聖廟韻</title>,<text>春衣纔試舞雩涼。聖殿來焚一瓣香。髣髴似開由也室。依俙如見賜之墻。地中水在求容易。海上兵休述職方。綵筆銀鉤驚鰈域。他時傳誦怳同堂。</text>
<title>次南高城韻</title>,<text>亂後春來不見花。一年佳節更無多。駱橋駐馬徘徊久。紅白隨風挾路斜。</text>
<title>又次韻</title>,<text>駱峯前路自逶迤。淸簟何時看變棊。一片花飛空對酒。五更春去却無詩。舊軒松月傳先世。當日風流是我師。書劍無成今白首。閑看園木長新枝。又陞堂小徑不逶迤。滿地松陰可着棊。城市風塵多眯眼。襟懷襞積見來詩。園林自是關心事。風兩如何暗洛師。年老時危思會面。對君深怕語還枝。</text>
<title>李提督別詩提督再到我國</title>,<text>皇威震疊過天東。已見烏飛楚暮空。鰈域安危性聖主。雪山輕重是明公。愁聞笛弄三年月。喜入兵休萬國風。王事有程難挽住。感恩懷德意何窮。</text>
<title>次鄭楊根廣州別業</title>,<text>吾負二宜去。身何一日居。故山松揜戶。小屋水循除。往事雲俱掃。歸來樂有餘。行藏貴無跡。可笑火銀魚。</text>
<title>懿仁王后挽詞</title>,<text>大禮初年覩畫褘。兩宮當日慶中闈。關睢窈窕徽音在。翟茀飄搖世道非。二聖重歡天罔缺。三光齊曜月沈輝。小臣陪衛魯西海。哀淚長霑舊賜衣。</text>
<title>人日翌朝。寄崔立之。</title>,<text>今年人日訪君忙。猶勝題詩寄草堂。世事如今又如此。明年此日定何鄕。</text>
<title>次鵝溪相公郊亭之作</title>,<text>世人見我是無鹽。何幸高明一顧瞻。聲價摧頹抨易方。淸閑履歷老還甛。蓽門枉駕喜生面。郊墅題詩光暎簾。老病從今無外事。短吟長咏早昏兼。附鵝溪本韻城西地僻遠魚鹽。小構臨郊正豁瞻。畦蟹肥時劈黃膩。園瓜垂處摘靑甛。客來市味先登豆。公退秋山自滿簾。莫道江湖異廊廟。主人憂樂此能兼。</text>
<title>次韻。贈德寶上人。因懷休靜大襌。</title>,<text>茸茸花日闕相逢。涼思如今在澗松。西望妙香長入夢。東來紫氣杳無蹤。自知捫虱無經世。更信終身作臥龍。須見休師憑寄問。悠悠山水幾重重。</text>
<title>庚子二月。往訪蘆莊有作。</title>,<text>洞府盤回一逕微。薜蘿長擬掛絺衣。山花似勸山人酒。盡日前溪却忘歸。其二東城十里世紛微。匹馬猶兼短後衣。白石淸川聞此語。山花未落我當歸。</text>
<title>答山人惟政寄問</title>,<text>隔年不見意沈沈。書信西來慰滿襟。雪枾雲孫多致意。天涯相憶自長吟。其二戎衣脫却着袈裟。出處依俙壯士歌。更恨南邊風氣惡。山中高興恐無多。</text>
<title>挽張判書萬里 雲翼</title>,<text>淚盡才難日。神傷殄瘁詩。風流湖海遠。籌策廟堂期。國事今如此。人生竟止斯。忘年常自幸。浩蕩獨躊踟。其二不見纔三日。何知與化俱。元龍中夜惜。四海大兒徂。有淚哀難盡。無驂脫竟虛。寡妻兼弱子。存沒再嗚呼。</text>
<title>次山人信默軸中韻</title>,<text>邊隅眼暗風塵淸。海上心驚鼓角聲。世亂人才尤可惜。爲誰生也竟難明。軸中。有栗谷，牛溪詩。其二西江波浪何時靜。世事惟增壯士悲。東路角巾非不識。對僧還愧獨躊踟。</text>
<title>次題山人玄悟卷中韻</title>,<text>亂後無餘物。僧持一軸來。存亡還有感。默默向誰開。</text>
<title>次崔立之罷官驪州。舟入京口。有感韻。</title>,<text>萬事由來集鬢邊。一琴又泛漢江船。却思催督如春夢。靜看飛沈到暝煙。陳迹已迷神勒寺。傷心猶記壬辰年。高高下下今無處。長嘯臨風只惘然。附崔立之元韻風流莫說漢江邊。舊恨新憂集客船。井落有蹊漫宿草。亭臺無樹泊春煙。未期楚戶亡秦日。宜戒吳兵入郢年。天塹未容飛渡得。中興諸老肯悠然。</text>
<title>次漢江尹健元舊居韻</title>,<text>不是遼城鶴再來。荒墟百感入徘徊。風光縱卽生花節。造化將何着樹裁。天塹長江猶未改。國非盤石復堪哀。殘年白髮隨鷗鳥。欲念穹蒼膂力摧。</text>
<title>寄崔同知立之</title>,<text>朝廷翰墨誰專管。湖海風流卽此公。何意驪城五馬使。却爲麻浦一漁翁。水雲自有爭隈樂。城市難堪擧扇風。只恨人才可易得。江空歲晩意無窮。附崔立之和韻非關末路難投迹。自信天公賦與公。軒冕無心眞隱吏。江山有句假漁翁。寓居猶占半簷月。歸計且留一席風。忽得台章驚甚寵。也知詩妙未須窮。</text>
<title>又次前韻。寄崔立之。</title>,<text>苜蓿堆盤似老邊。詩篇過海幾隨船。數椽屋裡將書帙。三日廚中絶爨煙。九陌已抛烏帽日。五湖長憶白鷗年。傳呼門巷非吾事。要對虛舟一囅然。</text>
<title>靑坡小築初成。崔立之來訪。歸寄短律。仍次其韻寄之。</title>,<text>城南風日好。野服往來宜。松菊同彭澤。杯盤似習池。地偏心更遠。性癖老難移。藜杖勤相訪。蓬門開久時。附崔立之元韻相公亭半就。幽曠已相宜。好樹工當逕。荒陂豫具池。涼從枕席過。興逐杖鞋移。落魄甘流轉。陪歡能幾時。</text>
<title>又以短律。寄崔立之求和。</title>,<text>啄木長疑客。開門喜見君。舞雩無拱木。冠岳有閑雲。世事今如許。天機亦可云。匆匆言不盡。西日下山曛。附崔立之和韻別墅新依郭。衰年更戀君。兔行雖遠日。龍在未歸雲。宴處琴書話。公朝禮樂云。應裁大椿樹。百歲一晨曛。</text>
<title>辛丑三月初。同一松，西坰，月汀出箭郊遊賞。次一松韻。</title>,<text>亂後遺民不奠居。敢將官地占無餘。誰知雲錦成群處。變作炊煙接里墟。民入上林聞漢苑。災浮洪水蕩坤輿。臨風忽起如傷念。默默思之計又虛。國場自兵亂。爲民入耕。已成村落。今來見之。不忍驅散。姑許一年仍居。</text>
<title>西坰有詩。又次其韻。</title>,<text>髮短成今老。情長憶舊遊。聯裾初出郭。移席更臨流。野日荒荒下。沙鷗故故留。誰知强笑語。猶恐入邊愁。又新春淸景屬詩家。一氣潛催意自多。甲坼勾萌難會了。此時何得有看花。以上壬辰亂後所著。收拾者止此。</text>
<title>滌熱臺。次晦庵白鹿洞賦韻。</title>,<text>介海白而成邑。實鹽州之奮壃。慨絃誦之靡尙。乏冀野之留良。徒相戒於佩犢。競從事於築塘。昧賢愚於一初。糅玉石於崐岡。美辛君之待士。要以破乎天荒。念群居之無地。思六藝之漱芳。邇聖廟之門墻。創一鄕之虞庠。倚鳳山之蒼翠。俯龍池之茫洋。材蘭浦而市入。石池山而輦運。蔭喬木之榛榛。挾原泉之混混。景氷壺之的傳。尋晦翁之遇遯。謂此名字之偶同。何待傍人之聞問。自延平而新安。表後學以勉進。矧白鹿之舊規。藹諄諄而不倦。多正義之仲舒。陋曲學之公孫。懼去聖之日遠。偉好學之有論。信誘掖之在玆。期奮發於遺書。務藏焉而修焉。屬餘暇於摩撫。卽鄕秀以是卜。役儒戶而奚諏。初非事乎逸樂。雖勿亟而來趨。齋敬義而相對。悅雲谷之移圖。見止水之淸澈。擬一鑑之問渠。群冠童而摩戞。思舞雩之秡除。培牛山之萌孼。勉燈火之韓符。業宜務乎上達。義須精乎襲集。待僉擧而始預。曾參解則直入。旣廩養之有制。亦飣餖之官給。追光霽之餘韻。豈藻繪之徒緝。變弓馬以鄒魯。藹文風之習習。使濱海之窮鄕。爭頑廉而懦立。信大人之制作。初斷斷於所執。如科條之未悉。在後來之收拾。亂曰。冠者五六。佩琳璆子。滌熱高臺。老木樛兮。道義相長。嘉爾游兮。儼對聖賢。視母流子。日新又新。終身憂子。晞顔亦顔。軼由求子。</text>
