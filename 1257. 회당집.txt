<title>興庵卽事 庚申</title>,<text>頑雲收遠嶂。紅日度前川。寒山鳴夕磬。餘韻上靑天。</text>
<title>故里賦感 庚午</title>,<text>籬落蒼蒼竟日寒。行人一篴路漫漫。芳草遠如西塞別。故山靑似去年看。旅鴈徘徊雲滿地。親朋迢遰月生欄。春色不知人事變。殘花猶自發囱間。</text>
<title>和贈李士澄 壽瀅 匪所</title>,<text>茂城簫鼓不堪秋。南國文章賦遠遊。霜月凄凄歸客夢。蘆花漠漠送人樓。才高獨抱齊門瑟。心定何愁漢上舟。龍山曉雨空怊悵。回首西州鴈影流。</text>
<title>下第出崇禮門</title>,<text>歧路紛紛西復東。萬人如海盡怱怱。早知歸事重如此。差可山田採草翁。</text>
<title>夜會</title>,<text>山田橙葉何靑靑。盡日霏霏孤草亭。白露滿天數人語。萬家如水一雞醒。西莊明月憶舊伴。南國流頭下長汀。招招大隱山中桂。爲子出門雲不停。</text>
<title>挽薪塢金公 泳奎 二絶 癸酉</title>,<text>洛水洋洋琵瑟靑。挺公卓犖毓精靈。東方日月昇平世。佇看文虹萬丈明。蕭蕭風雨落花天。驚起黃粱一夜眠。滿腹詩書都載去。薪翁衣鉢幾人傳。</text>
<title>渡漢江</title>,<text>木覓山前初上舟。漢陽江口又逢秋。滔滔逝水止何處。冄冄年華憶舊遊。叢桂深山歸短褐。浮雲白日望瓊樓。送客天涯鄕國遠。煙波回首使人愁。</text>
<title>遊場巖</title>,<text>㶁㶁山溪竟日淸。遊人臨水各言情。萬樹深如吹雨色。夕陽凉似聽蟬聲。人生役役堪行樂。民俗煕煕際聖明。謾敎漁郞逐春水。世間傳誦桃源行。</text>
<title>同沈景寬 相敎 賦感</title>,<text>秋水溶溶深碧塘。西風嫋嫋我思長。天時已變黃花發。霜月新晴白鴈凉。昔我葱笙如昨日。嗟君布褐尙佗鄕。漢北浮雲回首望。滔滔來去盡滄浪。</text>
<title>贈從姪 暾喜</title>,<text>半世浮沉下俗流。始知人道備春秋。讀書空抱經綸策。送歲那堪老大愁。久試杵砧終鑽石。不由階級可登樓。君輩及今須勉力。少年才氣泛虛舟。</text>
<title>喜李剛之 健煕 見訪 甲戌</title>,<text>錦水溶溶流不平。去年離別倍關情。落葉長安千里恨。布衣海上二毛驚。懷人夜似天涯水。吹笛秋如塞上城。已言謝眺靑山宅。堪學盧綸數畝耕。</text>
<title>贈別李剛之</title>,<text>江南夜送木蘭船。怊悵離懷似去年。白雲人去仙源裏。靑篛山深西塞前。蟬聲嫋嫋明秋日。落葉蕭蕭生暮天。叢桂深深人不見。亂山踈雨理荒田。</text>
<title>立巖聯句 乙亥</title>,<text>卓犖丈人石。剛之。 魁然鎭巨壑。肅淸神鬼逃。景寬。 瞻仰日星薄。元氣剖混沌。舜華。 包形象槖鑰。顱臨侖圃墉。剛。 頭儼天山鍔。古篆蘚莓痕。寬。 幽窐蔦附錯。地靈毓秘慳。華。 山脈布經絡。夫子昔彷徨。剛。 遺風今寂寞。苔顔想典型。寬。 砥柱尙磅礴。晩學何夢夢。華。 追惟尙落落。遊觀可賞心。剛。 體認得眞樂。志確靈根盤。寬。 工成鬼斧鑿。國家磐石鞏。華。 聖世新民作。石𩪷獻楓宸。剛。 岡陵延壽藥。逍遙流水間。寬。 歌頌聖人澤。華。</text>
<title>修道寺</title>,<text>絶頂來臨俯八垠。仙鄕從古豈無眞。淸晨鳴磬發深省。方丈燒香悟㥘塵。烏鵲欲巢高僧頂。藤蘿不掩老佛身。憐渠不是無淸福。只怕空空誤了人。</text>
<title>送李致億 萬敎 冬至書狀官赴燕京 己卯</title>,<text>大陸萬區劃。參錯列宿躔。瀛海大無外。神州統八埏。江漢爲之紀。滔滔朝百川。廣桑蔭震極。滄滄朝日鮮。宣尼九夷歎。箕聖八敎宣。航海達登萊。梯山抵幽燕。堯封猶如舊。禹鼎問何遷。周民義東亡。淸淨壤地偏。先王勤事大。皮幣二百年。封疆自來重。厥簡惟愼旃。鶴老有肖孫。詩禮守舊氈。王曰嗟爾往。無忝乃祖賢。原隰何茫茫。萬里如風旋。夕宿龍灣館。曉渡灤河船。劒削醫巫閭。危乎高揷天。寃哉烈士魂。應繞松杏巓。范郞歸不歸。片石自嬋娟。眼目從此大。憑軾望豁然。帝城閶闔開。重重九賓筵。燕爾鹿鳴詩。萬方侯度虔。文身與皮服。登廷列後先。有軺自鰈域。風采何僊僊。衣冠漢唐制。曲章周孔傳。對揚君王命。揖讓天子前。孰謂蕞爾東。容光被大千。薙髮彼何人。相顧淋口涎。珍重此行李。勖哉罔敢愆。</text>
<title>發丑嶺 庚辰</title>,<text>翩翩華蓋上靑州。直北關山行路悠。寸步終能千里適。須將心學此中求。</text>
<title>金城驛樓。望金剛山。</title>,<text>平生願一見楓巒。剛恨今行不暫閒。萬物遙臨滄海上。四仙應住白雲間。浮生本自淸緣薄。靈境元非俗眼看。洲翁定力彌高仰。七十康莊上此山。</text>
<title>宿元山</title>,<text>元山舘外大洋回。南北衝要一路開。千家簫鼓月中聞。萬里風煙海上來。周家獻獒通夷服。晉水興龍有射臺。此地傷心天下事。行人強醉濁醪盃。</text>
<title>贈高于漸 鴻逵</title>,<text>野有賢才老北邊。美人迢遰隔雲煙。守默無言非木石。虛心寡欲卽神仙。此身久不離絲竹。今夜初聞說性天。遠游不負初心否。點檢胷中太極全。</text>
<title>與金承宣 演壽 登靈德山</title>,<text>直北秋風落葉天。流光漠漠逝如川。大地東頭渾積水。浮生下界起殘煙。孤臣去國雲千里。遊子思鄕月一年。定知異日恩綸降。旅鴈中分却杳然。</text>
<title>家大人壽辰拈韻</title>,<text>靑州十月宴弧辰。皓首康彊福祿新。六府旌旗連白日。萬人歌鼓動紅塵。西方活佛無量壽。北地蒼生有腳春。願酌鰲川千丈水。年年此日進吾親。</text>
<title>東井水一絶。題玉溜亭。</title>,<text>一歃滌我滓。再歃醫我病。安將此泉水。醫得天下病。</text>
<title>咸興樂民樓。伏次先祖忠貞公韻。幷小序</title>,<text>歲庚辰夏。大人出牧靑海。次于咸州萬世橋。命男錫英曰。此吾先祖忠貞公遺蹟也。在昔麗季。公宰是州。治是水作是橋。咸民賴之。及夫天命歸眞。玉札屢降。公義不就徵。終老邱園。此公傳世之大略也。嗚呼。公之治績。存乎是橋。公之忠節。存乎杜門洞。公之遺文。只治水詩一篇也。之橋也之洞也。可以傳之來世。照人耳目之詩也。想有當時梓板而世久無徵。今於樂民樓上。名公題詠率百數。無人說道治橋之功出於公者。文獻之泯若是哉。今吾邅于玆土。慕先躅之長存。歎遺芬之久晦。安得無千載雲仍之感也。因梓原板于上。用其韻續之其下。錫英汝志其事。錫英承命謹志。我祖煌煌百世前。偉功遺馥尙依然。江山變改三千里。義理扶持萬億年。神禹斧痕餘古渡。羊公碑淚在高巓。孱孫敢曰追先志。不效區區富貴全。先祖詩。有何用區區富貴全。</text>
<title>題南門樓</title>,<text>靑海關前洗箭樓。金湯天府設雄州。大塊東坼扶桑國。二水中分芳艸洲。異代山河懷舊蹟。昇平日月伴春遊。回首長安何處是。浮雲漠漠使人愁。</text>
<title>題三樂齋</title>,<text>性愛佳山水。登亭對夕曛。衣冠六郡會。絃誦四時聞。慕仰先賢躅。齋卽白沙李相國遺躅 煇煌太守文。皓天靡不返。聊與勖諸君。</text>
<title>題安山鄕廳</title>,<text>落日長歌入洞門。漁舟何處覓桃源。浮雲流水興亡事。綠樹靑山寂寞邨。百里文治賢太守。千年遺制古王孫。卽今昭代求巖穴。獨抱淮琴未敢言。</text>
<title>松京懷古五絶 壬午</title>,<text>三季蒼生百六遭。眞人一出嶽崧高。後王無度荒婬甚。不念當年創業勞。滿月臺前日欲斜。山呼亭上鳥相歌。兎葵燕麥蒼茫處。盡是當時卿相家。寥寥鐵犬坐無聲。雲盡南天嶽氣呈。大曆乘除天有命。區區壓勝竟何成。松京雜記。神僧道詵爲麗祖定都崧嶽之陽。旣而雲捲東南。見漢陽三角山兀嵂天際。跌足歎咄。鑄鐵犬十二使吠之。蓋三角爲崧嶽之窺峯云。今府東有坐犬里。千載堂堂善竹橋。煌煌宸墨日星昭。山花萬里雖云晩。扶得綱常翊聖朝。春薇采采首陽巓。洞裏深藏七十賢。緬憶吾家松隱祖。精靈應住此山川。</text>
<title>登練光亭</title>,<text>大同城郭泛長洲。天府崇深瑞色流。白馬東來悲故國。丹烏西去怨千秋。列國史。燕太子丹。自荊軻死後。亡匿於平壤。王翦移兵擊平壤。丹爲所虜。 萬家煙火昇平世。千里江山第一樓。名園歌舞今如許。自笑書生寂寞遊。</text>
<title>陪親到慈山匪所</title>,<text>血腳行行不暫休。山窮水盡到玆區。故園東望如天上。關塞西馳接帝州。魏闕風雲誰補衮。涪陵波浪客登舟。學業無成驚鬢白。怱怱歲月最關愁。余時年三十二。朝起鑷二毛故及之。</text>
<title>陪親將還。酬慈山諸生。</title>,<text>吾人大道直亭亭。達舍歡憂不動形。煙雲捲盡江山出。天地恩深草木靑。相逢海內皆兄弟。歷數浮生等醉醒。威鳳祥麟多此席。佇看他日立明廷。</text>
<title>登伽倻上峰 癸未</title>,<text>緩步崎嶇坦道如。着跟高處力猶餘。天地始知無外大。神仙應有此間居。回看千古皆陳迹。却恨平生少讀書。峻極終非難到處。從前自畫太迂疎。</text>
<title>偶吟 丙戌</title>,<text>北轅當日不知回。冄冄年光鬢已催。學到聖賢方可盡。身忘富貴便無灾。口本興戎緘廟狄。目猶難信攫甑煤。瑤琴一斷無消息。獨抱遺經歎不才。</text>
<title>挽寒洲李先生 丁亥</title>,<text>百年靈鷲毓眞精。天挺英才展也成。宇宙懷襄沈白日。山林出處係蒼生。彌綸千古勘經史。泛博諸家反性情。虎逝龍亡人事變。門牆趨拜隔幽明。</text>
<title>秋興八絶</title>,<text>憶昔故山騎竹遊。當年自擬氣傾湫。世間多少經綸事。雙鬢今朝又一秋。右感舊。天晴沙白鴈聲流。雲物凄凄滿目愁。大景西馳挽不得。却歎吾輩樂荒遊。右覽物。寂寂孤園啼暮蟬。遙遙極浦起殘煙。浮生自有營營志。來往川原落照邊。右望遠。稻花秋足遍郊堙。終歲猶多菜色人。安得大行經界策。不令天下有飢民。右頫野。寒蟲切切月橫牀。遙夜無眠此樂長。遙想世間名利客。金門待漏五更霜。右夜處。巾車日事出郊田。已辦深山老百年。漢北浮雲回首望。名園歌舞杳如天。右晝作。半壁荒荒白日沉。滿天風雨正昏陰。茫茫海左三千里。憂道何人獨苦心。右述懷。強把瑤琴獨自彈。終朝臨水更登山。龍門正韻無消息。猶見千秋水月寒。右自遣。</text>
<title>贈蓮壽上人 戊子</title>,<text>君看四色繒。人生本素絲。素絲皆可染。所以古人悲。水殊淸濁椀。月在方圓池。爲誰論此理。今夜幸逢師。</text>
<title>挽上舍安公 鑽 四絶</title>,<text>江南八月鴈聲流。我馬蕭蕭立渡頭。怊悵荒山崇四尺。不知何處儀形求。當年詞賦氣傾湫。上舍高名世罕儔。記誦文章非本志。晩來看得大源頭。世路崟巇不可登。江樓深處坐來凝。茫茫風雨三韓夜。白首書生懸一燈。電桿南馳卉服來。瑯璫火澤正堪哀。高人一向雲中去。笙鶴飄然不復回。</text>
<title>籠山亭。次原韻。己丑。</title>,<text>仙佛參差列石巒。昔人吹笛白雲間。是非到耳何須恐。流水聲中自在山。</text>
<title>龍山精舍。次板上韻。</title>,<text>天綱地義隻身裁。拜讀荒碑掃綠苔。春回舊里殘花發。日落寒山古柏哀。百年尙有風泉感。四海如今卉酪來。吾人覺得君親重。賴有東方此一臺。</text>
<title>花葉樓。次桐溪鄭先生板上韻。</title>,<text>西來皮服彼何斯。花葉年年帝曆披。千載使人腔血沸。天彝不是古今移。</text>
<title>又次申澹人 佐模 韻</title>,<text>天地嗚呼丙子羞。此間猶有大明區。雷首春薇空自綠。金陵王氣冷如秋。日月中天扶大義。風泉下國起孤樓。千載更無夫子劒。腥羶萬里使人愁。</text>
<title>搜勝臺。次退陶李先生韻。</title>,<text>左海多名勝。金猿獨擅佳。地僻名猶闡。人亡跡不埋。仙靈排掌蹠。俗客洗胷懷。有詩摸不得。虛過此山厓。</text>
<title>挽鄭振汝 周錫</title>,<text>靑春相識歲華遙。重托蔦蘿講舊交。鴟夷到處驚陳座。席帽連年渡灞橋。勞勞白屋千金潤。忽忽靑山四尺高。宗族鄕鄰齊下淚。豐施嗇報是誰敎。</text>
<title>發船道東津 壬辰</title>,<text>圭竇深深老此生。十年料理辦吾行。家國昇平無係戀。江湖迢遰恣懽情。驚濤忽迫千邪息。白日旋晴萬理明。我心不是耽遊賞。大眼將竆灝博形。</text>
<title>第一江山</title>,<text>第一江山第一人。至今行客式虛濱。吾東理學明如許。知有先生啓鑰新。</text>
<title>合江亭</title>,<text>南國初開道德林。層厓陡落一亭深。當年杖屨逍遙地。千古羹牆慕仰心。華嶽崇高瞻氣像。大江涵滀溯胷襟。吁嗟小子生何晩。一棹煙波感古今。</text>
<title>發金津</title>,<text>棹歌淸澈下江臺。雨霽風恬鏡面開。舟檣杳杳雲中去。郡國蒼蒼天際來。悠悠此樂何須說。役役浮生空自哀。汀鷗且莫驚人去。活潑吾心肯汝灾。</text>
<title>鷰子樓</title>,<text>靑山重疊古王州。怊悵登臨鷰子樓。仙馭寥寥餘石面。茜旗杳杳望江頭。鍾鳴角響千家月。海晏河平萬里秋。最是名區行樂地。王家陰雨使人愁。</text>
<title>山海亭</title>,<text>天生南嶽少微星。晩學增深景慕情。江海雄偉山壁立。此間如可覿儀形。</text>
<title>三叉津。遇風不得渡。拈韻戒同游諸友。</title>,<text>人涉卬否古有詩。從凶迪吉本無疑。平生愼勿忘危懼。禍患多從燕樂時。</text>
<title>觀海</title>,<text>東南地盡大瀛環。元氣蒼蒼塞兩間。一判鴻濛惟有水。四望涯際更無山。江淮湊岸無增損。日月懸空自往還。萬殊一本終如許。此理須從道體看。</text>
<title>嶺南樓</title>,<text>行人獨上嶺南樓。海鶴存亡已十秋。無情滚滚長江水。滿目萋萋芳草洲。巫峽雲深遊子別。叢祠花落玉人愁。樓下有阿娘祠。 名區任與風流客。粉黛管絃不暫休。</text>
<title>退雲亭旣成。伏次先考詩集中城南唱酬韻。丁酉。</title>,<text>思𤃡當年卜宅幽。嗚呼邱壑記前遊。黼黻昌辰明似日。琴書晩節淡於秋。蘭亭舊友曾修契。鹿洞遺墟更起樓。小子已無追養地。餘生將老此汀洲。</text>
<title>挽鄭誠遠 厚默 三絶</title>,<text>記昔逢君漢水涯。金晜玉季盛名馳。東華軟土風流席。早晩功名指顧期。大陸沉沉砥柱頹。名津去處幾人廻。靑山壁立塵埃外。國子書生門掩苔。飄然笙鶴遽升仙。仁壽無徵欲問天。世事日非人物渺。思君不見涕漣漣。</text>
<title>挽都事李公 觀煕</title>,<text>喬木蒼蒼浦上邨。靈光古閣典型存。名家有祖傳淸德。大耋居鄕儼達尊。遲遲一命陰鳴鶴。藹藹良心信及豚。風樹餘生無所仰。先人舊契又荒原。</text>
<title>挽金達叟 逵</title>,<text>歎息人文百六窮。君才堪仗輩流中。芳年翰墨曾馳譽。實地根基更着工。數幅蕘詢求道切。半生蘭臭許心同。猿山一別今千古。梁月凄凄淚滿瞳。</text>
<title>和呂致岳 泰會 三首</title>,<text>十年蹤跡住靑山。萬事乘除付轉環。釜塵可苦身無累。肉食雖佳志未閒。世事漸非誰着手。童年如昨已衰顔。宇內虛生堪可恨。願言努力透重關。終宵無寐逈離羣。更把牀書至理聞。春於萬物非雕刻。水是千流有合分。神龍歲暮深藏壑。斥鷃天晴杳入雲。南鄰幸有知音友。此意傾囷說與君。塵間贏得歲華流。底事吾儕鬢欲秋。無復昏衢經濟策。嗟今陋巷屢空憂。鷰知寒盡春同返。天爲花開雨不休。幸將炳燭交相勖。及此桑楡晩景收。</text>
<title>先妣貞夫人墓。奠石時感懷。</title>,<text>空山日落草離離。風樹餘哀泣涕洟。人世無期烏哺返。童年最恨鼈歌悲。冶隱幼時失母。遊南溪得石鼈歌之曰。鼈乎鼈乎。爾亦失母。吾亦失母。吾知烹汝食之。汝之失母猶我也。是以放汝。因投于水。號泣甚哀。 孟家敢忘三遷敎。朱母誰題四尺碑。端莊壼德終難闡。片石只令後裔知。</text>
<title>放鼈歌 幷引</title>,<text>余旣伐石親墓。感懷而作詩。其頷聯用冶隱放鼈故事。是夜夢有故人遺余以鼈曰奉親。余始甚懽喜。而旋又思之。親不在矣。將焉用彼鼈。遂臨溪而放之。不覺失聲大哭。被傍人所攪。乃作放鼈之歌以自悲。南澗有鼈離母。西溪有魚含索。父兮母兮不我待。哀哀此身靡所托。雖有三牲養無地。列鼎重茵誰與樂。寄語世間養親者。孝養須盡親在時。鼈乎鼈乎放爾去。浩浩蒼波同母兒。</text>
<title>洗孫兒</title>,<text>四十年前我亦童。白頭今作乃家翁。千駟爾應門戶大。一驢吾且海山窮。希聖希天方盡職。無灾無害又兼聰。此生未試經綸策。收拾靑氈付汝躬。</text>
<title>玄都觀。觀白塲會。</title>,<text>玄都門外水東流。人事居然四十秋。老吏無徵如隔世。佳人不返有高樓。萬蟻戰時風雨暗。一蟬啼處洞天幽。桐梓物色渾如昨。風樹餘生感舊遊。</text>
<title>瑜珈寺</title>,<text>梵宮如海晝沉沉。萬壑淸秋一杖尋。憂道吾非忘世客。入山閒動學仙心。塵寰杳杳鍾鳴曉。僧唄幽幽月在林。歎息先君莅郡日。旬休華蓋此登臨。</text>
<title>次安吉叟 禧遠 櫂淵亭韻</title>,<text>櫂淵山色翠亭亭。物外高人寓性靈。鳥啼魚躍天機活。水碧沙明道氣醒。北闕風雲曾謝紱。南州泉石晩劬經。九曲堂成能繼述。先公遺業一氈靑。</text>
<title>挽居觀金公 台應 二絶</title>,<text>韓窮鬼不去。董餒釜生塵。淸灞流無盡。歸來獨閉門。我懷風樹哀。瞻仰先人契。先契又荒原。餘生靡所逮。</text>
<title>和贈李公允 鉐均</title>,<text>良宵相對若爲情。籍籍堪聽說理明。萬壑秋窮龍蟄伏。十年世亂虎縱橫。江湖有約閒敎放。歲月爭誰不駐行。願言收拾桑楡界。更與諸君勖此生。</text>
<title>海印寺守歲 二首</title>,<text>大陸蒼茫走壑蛇。悠悠懷緖苦無佳。嗟我𦤎魚無地養。爲誰旅鴈在天涯。時余新經草土。伯兄又遠遊故及之。 世事擾擾棲不定。童年忽忽鬢生華。俯仰良辰何所往。名山深處訪藍迦。水陸沙門大醮筵。百羣梵唄迓新年。冥王肅肅千魔伏。老佛重重萬燭懸。下界煙塵如夢國。上房鍾磬在雲天。此行不是參禪客。獨向須彌度惡緣。</text>
<title>桃枕二絶 幷小序○戊戌</title>,<text>謹按西厓集。引醫書云戊子日作桃枕。使人聰明。先生嘗作桃枕。有絶句一詩。蓋先生事業。皆從聰明中出來。而其聰明才德。天賦然也。豈有賴於桃枕哉。如我之愚無用者。苟假聰明則自有許大合做底事。造二枕。自枕其一。一遺兒是遠。遂次先生皇字韻二絶以志之。歲戊戌三月戊子日也。平生愚魯苦無長。歎息如今馘已黃。老去更無聰慧望。閒來只自夢羲皇。我有靑氈世業長。勝佗貽汝滿籯黃。願言努力聰明進。無負恒衷上帝皇。</text>
<title>送黃正宥 炳中 金剛行</title>,<text>湖上有高士。聰明定不貧。遊觀皆實地。莫敎名爲賓。</text>
<title>挽李季灝 相淳 二絶</title>,<text>濯濯其英燁燁光。古家風采動南鄕。枉敎生得奇男子。潦倒江湖六十霜。林廬臥病且加餐。落落相期此歲寒。人物渺然公又去。餘生無賴泣汍瀾。</text>
<title>登美崇絶頂</title>,<text>崇嶽崔嵬鎭二州。天長地遠豁開眸。丞相門前山亦幻。將軍臺下石空留。渺渺浮生殘日照。寥寥千古白雲流。艱危歷盡終夷坦。道體須從極處求。</text>
<title>和呂致岳 回文體</title>,<text>城西過雨晩風凉。夢覺閒唫苦夜長。螢流冷屋深橫月。鴈度孤邨曉墜霜。耕釣樂時名姓晦。史經咀處頰牙香。氓俗渾居同石木。腥塵遠隔窈山鄕。</text>
<title>中秋月夜。憶伯兄。</title>,<text>風樹餘生更憶兄。九秋鴻鴈不堪鳴。終南宦逕誰云樂。直北兵塵苦未晴。君臣義重身難退。家國憂深夢不成。最是雲亭山水裏。猿唫鶴嘯喚人情。</text>
<title>挽護軍安公 欽 三絶 己亥</title>,<text>雪嶽何崔崔。雲川碧練帶。無限鶯花裏。日高眠不害。有兒蹈鰐海。有兒幽狴獄。大耋不嗟嗟。方知義訓足。大陸獸蹄遍。令公遽促歸。先契零落盡。餘生復誰依。</text>
<title>挽申外兄仲雍 相穆</title>,<text>黃鵠一徘徊。扶搖摶天路。良騏初發軔。歷落長楸步。弓冶是本業。絳灌亦有文。淸官隕自天。有祖垂來雲。寧自沈郞署。不欲病夏畦。悠悠歲將暮。遊子思凄凄。回看碧山裏。依舊巖間屋。亂代復焉求。高棲將不告。先人遺薄田。絲穀足餘生。有兒能幹蠱。不墜古家型。四郊桑麻熟。一室圖書閒。何似風埃中。白首拜達官。野性無羈紲。游哉以歲卒。誰知金石堅。及此遽摧折。秀質化爲土。壯志消如煙。精靈應不散。笙鶴向雲天。公歸亦何悲。此世渾人獸。獨有天寧弟。瞻望淚沾袖。萬事成陳迹。歎息復何爲。病中違紼斥。慚負此來遲。</text>
<title>冬至日。韓通政舜若 善敎 用杜甫韻寄示。和呈。</title>,<text>靜裏渾忘歲月催。晨雷忽報一陽來。萬國昭回天上線。千門吹動地中灰。品物將萌終碩果。大羹方淡不鹽梅。進退消長誰燮理。吾儕且醉大酋杯。</text>
<title>次默軒集人道心唫</title>,<text>千秋心學肇虞經。一理還殊發後名。私正元非論體用。分開始可曰端情。船因棙柁方能運。珠沒泥沙自在明。歎息氣機侵大本。幾人到此會硏精。</text>
<title>挽再從叔四未軒先生九絶 庚子</title>,<text>大嶺元氣積。先生適來時。先生好古道。倡學東南陲。衎衎冲和氣。休休古朴儀。因心孝且友。應有天翁知。今人但謄口。言行或不逮。魚目本非珠。反躬只自勵。大道承家學。眞工在夜箴。龍門琴韻絶。千載想遺音。一遊天曰明。萬實人皆信。星斗仰嶙峋。帲幪儼作鎭。巖廊道方隆。草莽招隱士。臺官衆所榮。外物浮雲視。國有蓍龜尊。世推金石筆。謙謙不自居。四未名吾室。痛哭山梁摧。皓天將不返。乾坤回首望。人去斜陽遠。小子何夢夢。故山歸未得。餘生更賴誰。歎息冥行埴。</text>
<title>挽再從叔磊蒼公六絶</title>,<text>四未先生家。金晜有玉季。今人薄弟兄。覿德寧無愧。冷櫪殘騏病。寒天老鶴飢。平生拙自守。淸白是家規。竈陘九不煬。隣里未嘗知。我且窺其室。妻孥無怨咨。詩朋推主盟。往往執牛耳。無限牢騷思。消殘寂寞裏。小子昔髧髧。趨隅受古史。深慚不自效。匏落今如此。天欲喪斯文。未翁遽易簀。公胡不少延。門祚日蕭索。</text>
<title>挽金極中 建五 三絶</title>,<text>昔聞詩中聖。今人不借才。黎山鬼不去。淸灞幾歸來。昔我先大夫。愛君如圭璧。緣君命數奇。枉費吹噓力。寂寞靑山路。埋藏一布衣。平生無限恨。誰復慰雄飛。</text>
<title>用先祖文康公畫屛命題。題家藏八帖屛八絶。</title>,<text>三等堦前萬國平。後王何事費瑤瓊。人生最恨生衰世。不與夔龍立此庭。右帝堯茅茨土堦。人彝天理賴誰存。精一心傳萬世源。蒲坂山河琴韻絶。至今胡篴滿中原。右帝舜南薰殿彈琴。雞人籌唱報朝曦。元聖胡爲獨苦思。噫彼跖徒甘自棄。一心尙向利孶孶。右周公坐而待旦。莊壇高處振洪鍾。列侍誾誾睿化中。千載遐荒生我祖。魯邦迢遞恨無窮。右孔子杏壇授受。茅廬終日淨無塵。滿地葳蕤獨掩門。何處何人無此草。胷中只乏一般春。右周濂溪庭草交翠。和風麗日弄韶光。物物天機此樂長。多少名園車馬客。楊花鷰子各紛忙。右程明道訪花隨柳。洛陽兒戲閃相逃。安樂窩中一枕高。覺得世間無着手。恁麽只是死賢豪。右邵康節安樂窩。武夷山色碧亭亭。日月中天萬象明。小子無知猶自勉。先生謨訓足平生。右朱晦庵武夷精舍。</text>
<title>上元夜。李直汝 是榮 庄上。逢李景輝 以鍵 共賦。辛丑。</title>,<text>盤菜油珠送馬頭。逢君忘却日西流。宇宙無人支大廈。江湖何處繫孤舟。平生未試三墳策。老去空懷萬古愁。劒吷無端爭寶瑟。且將心說更歸求。</text>
<title>與李啓道 承煕 往甑峽道中口號</title>,<text>閒中消却一年春。馬上看花歲月新。節物驚心雙鬢白。如何常作恁麽人。</text>
<title>商山道中</title>,<text>商山舘外草連天。回憶前遊二十年。最是當時回馬首。已知今日老林泉。余於癸未年間。以親命赴尙州抄擇。見場屋之間。紛競太甚。恥與從事。因不納券而還。自是廢擧。今老白首無成矣。偶記此事而及之。</text>
<title>登終南山</title>,<text>南來布褐強登山。歎息皓天久不還。萬生皆夢迷茫裏。百恠交馳覆載間。鍾鼎誰知危虎尾。草茅無路拜龍顔。空懷壯志身先老。歸去巖阿任自閒。</text>
<title>挽安華益 英濟</title>,<text>燁燁癡史翁。有德不食報。翁家有肖子。珍重早聞道。行己守三事。承家緬七孝。翩翩遠游志。摧剛極處到。江干踵先築。讀書矢不告。宗族待而食。臧獲忠皆效。生祥董家狗。知恥王里盜。南人皆虛館。英譽日相噪。記昔逢君日。寒門鴈旭耀。早共公車役。晩討天人妙。相期歲寒後。不改松柏操。君年纔彊壯。疾病久纏繞。天胡不假年。一疾遽呼嘯。嗚呼尙何言。北堂親年卲。庭花子所栽。牀書子所樂。嗟君何處去。梁月空來照。牙絃無復續。吾誰論古調。</text>
<title>挽校理金公 煕國</title>,<text>先人有友許牙音。賤子夤緣夙所欽。出處得宜輿議重。淸要自至聖恩深。大夫居巷如寒士。小學傳家見本心。南極祥光今寂寞。此生何處奉規箴。</text>
<title>挽李晩求 種杞 三絶 壬寅</title>,<text>山茶采采似中庸。星斗高名世所宗。漠漠三韓風雨夜。東南無恙豎帲幪。記昔三言贈遠遊。天涯相送意悠悠。平生佩服餘師在。高景微忱老不休。中流砥柱忽傾頹。歎息斯文百六衰。興國談經如昨日。此生何處更稽疑。</text>
<title>挽都禮叔 漢基 四絶</title>,<text>學博詞宏見解高。賢材堪惜屈流曹。世間多少名家子。不識金根也自豪。今人求友不求心。論學還從口耳尋。晩得管軒深托契。仁山秋月照胷襟。七情包得四端微。太極初非雜氣機。雲谷陶山千載訣。與君相駁庶同歸。凄凄䪥露不曾留。白馬山靑水自流。皓首窮經嗟寡助。餘生何處更相求。</text>
<title>挽金守一 萬秀 三絶 癸卯</title>,<text>羲文大易心融妙。王趙法書口受精。通國但知秋奕善。謾將一技誦高名。有生虛死最關愁。滿肚經綸蹔不休。歎息今人無所業。雞鳴喔喔睡齁齁。鬢玉煌煌不救貧。入山耕鑿共吾隣。可憐晩節相期意。斥苦聲中萬事塵。</text>
<title>竹枝詞一闋。和贈宋致車 晉翼。</title>,<text>有客有客歌竹枝。竹枝之歌從古悲。黃陵廟下沅湘水。哀怨千秋斑竹枝。空零月夜孤臣恨。蜀江春水怨女思。別有幽愁人不識。爲君一唱竹枝詞。記昔名區種此竹。淸陰滿地栽培厚。淇園綠簀有斐人。渭川千畝公侯富。世事如花不可期。榮輝幾時蕭索久。饕風朔雪吹不盡。飄颻亂蓬東西走。請君試看枝上鳳。寧飢不欲下啄粟。練實凋零秋已晩。可憐祥翎謀口腹。鴟鶚不肯分餘瀝。敢將腐鼠時一嚇。西周世遠雩壇邈。何處乾坤覽德下。旅燈明滅獨無寐。苦竹聲聲有所懷。淸歌切切若可玩。新期晼晩流光頹。落葉歸根狐首邱。時致車旅食布川。 桑楡晩景邅吾道。黼黻皇猷已無望。箕裘世德寧不顧。悠悠此懷向誰吟。嘔啞衆鳥聲難諧。牆東亦有棲棲客。平生不試凌雲才。堅車躐險憂道遠。窮廬枯落悲時艱。貞心苦節保不渝。與子同期此歲寒。</text>
<title>黃君孟濟 雲河 訪我山居。次吾先祖文康公避世臺韻以眡余。寄意甚重。遂和而勉之。</title>,<text>鳥獸我欲羣。宣尼不避世。汞爐我欲煉。涼蟬未化蛻。大景方西頹。茫茫氣機戾。伊川髮已被。殆哉持句贅。哀彼牛山木。人心日以蔽。芳馨坐消歇。霜花萎古砌。鴻鴈自南來。良宵幸聯袂。願子馳堅車。關梁愼無憇。下達淵泉裏。上薄穹隆際。陰剝陽無盡。科盈水不滯。天下有道日。淮琴招山桂。</text>
<title>挽呂應天 昌會 三絶</title>,<text>浮生本無定。賦命各自異。如何我輩人。老作窮鄕士。今人尙虛文。道學卽傀儡。君能向裏求。知進不知怠。聞子疾將革。馳書慰病情。吾書君不見。凶聞遽先驚。</text>
<title>挽辛亨伯 泳祚 六絶</title>,<text>桓桓武君子。赫赫文承宣。東南澤國路。門衖何暄姸。金晜有玉弟。蓮桂如髭摘。富貴人所常。孝慈天應格。記昔少年時。逢君大洛湄。藹藹天眞色。休休長者儀。蕭寺嶄雲壁。南洋通五洲。與子乘舟去。平生此一遊。交遊三十年。淡泊心如水。人物渺然衰。南望有所倚。吁嗟厭濁世。一去莫余追。此別將千古。餘生獨賴誰。</text>
<title>秋夜無眠。偶成三絶。</title>,<text>秋夜漫漫苦不眠。憧憧萬念却紛然。此時舜蹠爭毫釐。只怕邪心闖一邊。記昔童時不勝眠。每違慈母戒蔘連。如今歲月閒消却。無復靑春更少年。人生百歲半其眠。百歲常爲五十年。終宵不寐如淸晝。却得人生百歲全。</text>
<title>挽敏窩李公 驥相 五絶</title>,<text>向北臣家大義存。隆陵禁牧又賢孫。宦情淡泊身先退。風雨汕天獨掩門。曒日樓中帝若臨。天人理氣細推尋。凝翁啓鑰洲翁闡。上述家庭默契心。束帶峨冠坐蹠危。觀書窮日不知疲。看他學力終如此。筋骨彊於少壯時。箚要彙輯紫陽書。眞積工夫十載餘。枉敎此身終相役。三回五復費分疏。愚魯受知逈出常。傾囷倒廩拜龐牀。臨亡眷眷猶相屬。賤子雖駑敢不蘉。</text>
<title>次李廷彥 相翼 光風臺韻</title>,<text>光風本在我靈臺。此地登臨眼忽開。若識當年吟弄意。許君親見二程來。</text>
<title>挽裵敬魯 相奎 二絶 甲辰</title>,<text>渺渺東牀記昔遊。轉頭三十九年秋。楚山今日前和出。白首懷君淚不收。寂寞全仁山下邨。藤翁遺鬯有賢孫。當年不食天應報。歸去新阡庇後昆。</text>
<title>挽李景輝</title>,<text>幽幽唫老鳳。槖槖騁天騏。泛博通千古。縱橫藐一時。文章應不朽。貧賤又奚悲。興國明招會。來生復與期。</text>
<title>挽后山許公 愈 四絶</title>,<text>氣機充巨陸。大景忽西沉。孶孶后山子。明理獨苦心。紫陽啓羣疑。千載如指掌。守此詭異聞。與天同遊往。懇懇牖羣蒙。抎抎任道學。南人昔始迷。濯濯公先覺。廊廟方招劒。雲鄕遽化箕。平生高景意。何處更相期。</text>
<title>和尹仁載 宅逵 寄示韻</title>,<text>巖雲溪月各殊容。物外形骸以類從。著書我愛羊家鶴。驚俗君應葉氏龍。黃花有約酬佳節。白日無情向下舂。躬逢亂世將安適。南國江山共一筇。</text>
<title>過冬盤龍寺。臨歸勉讀書諸生。</title>,<text>翩翩黃鵠。其飛溥天。我思良人。在彼雲巓。無爾怠荒。歲聿其遒。今辰不力。老大曷追。興也。○右總勉諸生。乃山之陽。君子攸芋。君子有子。躍如神駒。言縶其駒。驅之正軌。甘爾羈靮。無然橫潰。賦也。○右勉李性純 俒。莫栗非玉。莫剛非金。堅爾脊梁。勉爾誠心。率乃父祖。爾維糓似。噫嘻羅八。自古有刺。賦也。○右勉李子乾 基元。嵂彼方壺。鳥獸爲羣。門戶之責。不在爾身。小成匪成。盍大爾志。於皇我祖。範圍天地。賦也。○右勉張大哉 在鵬。南山有木。匪繩不直。北山有石。匪工不斲。朝益暮習。所受不忘。可畏匪勤。鈍滯何傷。興而比也。○右勉柳蘊卿 啓坤。陟彼高山。松柏遲遲。相彼作室。先築其基。不自欿然。心焉日勞。懋學修行。日躋崇高。比而賦也。○右勉陳夏卿 時敎。黃鵠六章。章八句。</text>
<title>贈張大哉 在鵬 五絶 乙巳</title>,<text>昔我彊壯時。膂力將徒虎。年光不相待。窮廬百憂悄。念子初發軔。欲往川無梁。西方有灧澦。北駕風裂裳。人心無定準。天飛又淵陷。所以同安夜。晦父深有感。矧爾庚桑志。方羊行且馳。越雞非伏鵠。拙法愧無施。時光那可玩。聰明亦不貧。有如吾不信。鑑我一陳人。</text>
<title>挽呂南叟 軫奎 三絶</title>,<text>南士何鶬鶬。未翁牖後人。世皆被介畫。子獨保天眞。無憂董釜塵。不恥由袍弊。鬱鬱天山中。看書聊卒歲。萬里腥羶漲。吾生日益孤。玉流春又返。猿鳥自相呼。</text>
<title>過魯峯</title>,<text>人家側掛亂山中。躡幽摩厓路不窮。泰嶽何年登魯叟。崋峰無處訪陳翁。宇宙蒼凉生落日。關河迢遰動秋風。杜門洞裏無消息。怊悵深林一閣空。</text>
<title>黃瀑</title>,<text>溪神掌蹠昔遙遙。萬古奔流似一朝。楚天不斷四時雨。吳壁長驅伍子潮。千忙不作安居計。一怒如將大地搖。憐渠自棄窮山裏。不向豐鄗貴客招。</text>
<title>郡城道中</title>,<text>老去向平了債臺。南方山水眼初開。鴈邊日落行人去。馬首山靑古郡來。靑春舊蹟渾如夢。白首相逢更擧杯。此人不共峨嵋客。嶺樹依依夢幾廻。</text>
<title>黃瀑歸路。用李白廬山瀑㳍詩分韻得看字。擬古。四首</title>,<text>萋萋隴頭草。幽幽谷中蘭。棲棲牆東客。鬱鬱無與歡。盛年劬書籍。遭時又屯艱。良人不可見。淸商發三歎。理我名山屐。徘徊以自寬。南方山水佳。樓閣何盤桓。有客欣相迎。嘻嘻靑眼看。燁燁神駒驤。英材滿座間。猩猩最相惜。願君且加餐。千尺黃溪水。日夜倒重巒。問渠緣底事。恁忙不自閒。且待盈科進。利澤施漫漫。世間沒勇人。請取此水觀。西風吹裊裊。遊子薄言還。嚴霜委百草。蟋蟀鳴空欄。義理無時透。歲月於焉闌。不愁關梁遠。但惜芳華殘。嗟我同心子。努力共歲寒。</text>
<title>挽張景厚 完相 二絶</title>,<text>赫赫新翁宅。肖孫眷峻谷。天山鬱嵯峨。朝暮耕且讀。杖策殊鄕路。問余羈旅苦。申申臨別語。此去遂千古。</text>
<title>次李啓道獄中除夜韻二絶 丙午</title>,<text>邨雞喔喔唱新年。板屋何人苦未眠。遙想金門蟊國輩。紅氍長夜樂陶然。吾人學道遇時艱。慚愧虛生一世間。知有殘陽消不盡。皓天佗日也應還。</text>
<title>挽金文允 聲應 三絶</title>,<text>淼淼象王川。幽幽脩竹岸。岸竹自靑靑。川流去不返。勤勤裕後業。懇懇與人忠。擧世好梔蠟。天衷孰若公。此面人皆有。此心獨貴知。後生無與遠。千古證吾詩。</text>
<title>朴津舟行</title>,<text>三宵寄宿雪山廬。一棹斜陽短髮疎。遠客江湖如過鴈。浮生天地盡磨驢。却看勝地難爲畫。每恨平生少讀書。誰將大鐵長江鎖。塞外蠻夷不敢漁。</text>
<title>合江亭。修契拈韻。</title>,<text>有閣翩翩接翠微。先天風景尙依俙。殘日西馳孤棹下。大江東去白雲飛。草木千山皆有彩。羹牆百世宛摳衣。晩學瞢瞢寧不勉。招招修契與同歸。</text>
<title>杭眉亭</title>,<text>金縷歌中白日流。行人來坐古杭州。睡起天晴楊柳雨。酒醒人似荻花秋。蘇仙故躅遺扁在。老佛恒精此日浮。風騷任與無腸客。蕭鼓年年管勝遊。</text>
<title>觀海亭</title>,<text>吾人迢遰各西東。紅豆江南歲色窮。翩翩老鶴遊雲外。燁燁神駒滿座中。俎豆無徵餘學舍。山河依舊變王風。安得大明周孔道。五洲歸向一胞同。</text>
<title>擬古三首。和河殷贊 述孝。</title>,<text>啞啞夜啼烏。何事在雲端。娟娟東家女。遊子在關山。河梁不可越。千山行路難。昔時明月姿。芳華坐消殘。不怨郞不返。但怨妾命艱。願郞心不改。來世共合歡。騎馬出東門。禾黍正靡靡。睠彼田間叟。煕煕老沒齒。有饁崇其盂。翁嫗坐相喜。不聞世道非。不知王室燬。我田有我黍。此身願無死。靑靑原上草。猗猗澗中英。秋風吹裊裊。大景忽西傾。佳月通宵朗。蟋蟀空堂鳴。撫我匣中琴。幽幽發商淸。知者復爲誰。嗟我念友生。友生窮不食。流落阻音形。佳期嗟已晼。雙鬢又無情。請君更努力。昊天及爾明。</text>
<title>河殷贊見訪</title>,<text>君來曁曁我懷多。歲月爭誰鬢髮斜。身無叨爵難忘闕。心欲乘桴不顧家。魚龍古窟天寒蟄。鳥雀平原秋熟奢。四海同商朝飮畜。肯將良玉向樓何。</text>
<title>贈少輩詩席</title>,<text>雲物凄凄滿眼前。舊時行樂杳如天。老鶴棲遑餘壯氣。羣龍遊戲在芳年。一心思處雲藏壑。萬理明時月滿川。西日怱怱行路遠。無將本業屬芭邊。</text>
<title>挽李貞必 相軫 三絶</title>,<text>北客棲不定。南來此同州。良人定不遠。衰暮喜相求。蕭蕭江上邨。三逕繞松竹。家裏貯經箱。心中守尺墨。亹亹別後書。遽作終天訣。秋夜獨無眠。蟲聲苦不絶。</text>
<title>見李啓道自日獄還共賦</title>,<text>小慧當年欲陟遐。如今潦倒未成家。却看蘇郞成鬢雪。更憐工部攢眉霞。煙塵滿地人皆夢。風雨連天日已斜。吾輩更期寒歲後。請君無恙且餐加。</text>
<title>挽尹忠汝 胄夏○丁未</title>,<text>豈弟其人篤實儀。斯文執耳衆同推。身嬰白刃應難屈。心對蒼穹獨不欺。千聖微言皆主理。一方儒拂可稽疑。平生道義深相許。衰暮那堪後死悲。</text>
<title>挽宋致車二絶</title>,<text>僞者䖃於誕。巧者傷於斲。公山有一士。坦然無表襮。世事云何吁。公歸獨不滓。平生道義心。怊悵送蒿里。</text>
<title>挽宋德懋 浚謨</title>,<text>赫赫倻翁宅。孶孶幹蠱兒。孝友一家本。誠勤百度推。鄕井深相仗。門寮賴以持。最是東門淚。茫茫理莫知。</text>
<title>次菊潭周公戊申倡義韻</title>,<text>王府當年帶礪盟。黃花潭水至今鳴。有生天地誰無義。緬憶前人視死輕。</text>
<title>又次何換亭板上韻</title>,<text>澤國遊觀已隔年。夢魂長繞古亭前。碧沼魚聽辛檻木。靑峰石漬晦庵煙。登樓進酒風生袂。對景吟詩山聳肩。雲物不殊人未返。至今如吼匣中蓮。</text>
<title>次沈泰源 相吉 寄示冬至吟</title>,<text>聖人歎水逝。愚叟欲山移。壯志已消歇。空悲歲暮時。復䨓何處動。泰道吾猶希。幸有同心子。詩中見伏羲。</text>
<title>挽黃宗汝 漢壽 二絶</title>,<text>金玉君晜季。看來託契深。懇懇論文席。孶孶好禮心。孝友兼忠信。桃翁有典型。仁人嗟不壽。天道最無情。</text>
<title>訪呂命九 泰鎭</title>,<text>回首扶桑日正昏。袁生無處淚收痕。一年唫病山中月。落日逢人江上邨。六朝花鳥渾如夢。四海風塵獨掩門。此地偏多亡友感。瑤華采采欲招魂。</text>
<title>挽金聖涵 瀅東 五絶</title>,<text>石門山下水東流。怊悵行人憶舊遊。杳杳靑春渾似夢。此生無處更相求。梅山春草碧如茵。亂代棲遲共結隣。漁釣前溪同晦迹。一竿華髮出風塵。三千三百禮文繁。聚訟家家各立門。參考多年知見博。斂然曾不質身言。含杯聯袂動相隨。坦蕩其心樂易儀。我有詩文君有眼。得君論雹許君知。䪥歌忽動九山陽。底事人間此去忙。從此出門無所適。滿天斜日獨徊徨。</text>
<title>挽金致受 鎭祜 二絶</title>,<text>去年哭膠友。今日又哭公。此哭爲誰哭。斯文日益窮。雅望推儒拂。高標遯世蹤。人亡心法在。留與牖來蒙。</text>
<title>挽宋子敬 鎬彥 二絶</title>,<text>三山秀色赴嘉州。上有祥雲一朶浮。不向人間霖雨作。還從靜裏驀然收。斯文天喪哲人萎。顔短踦殤自古悲。歎息如今何世界。君家兄弟得全歸。</text>
<title>挽李致文 能爀 二絶</title>,<text>文元家裏有賢孫。山水爲隣早著跟。老大風流如少日。東南冠蓋湊高門。人間無處可逃形。法服全歸死亦榮。最恨重陽雞黍約。月城佗日有誰迎。</text>
<title>次李聖汝 冕煕 回甲韻</title>,<text>與子分氈歲月長。音容猶似昔韶光。塤篪翕翕聯衾枕。鸞鵠亭亭繞室堂。山月重圓如舊餠。園潭剩借進華觴。君家孝子吾嘗友。侑此詩歌頌壽康。</text>
<title>挽金泰瞻 魯東 四絶 己酉</title>,<text>洛水流不盡。尼山際天碧。我淚江淺深。我懷山如積。我飽公如飽。我飢公若飢。彼哉交淺者。一飽忘飢時。茫茫山海路。動處輒相隨。卜築梅山下。玆焉歲暮期。去年哭聖涵。今年又哭公。知應歡地下。誰復鎭家中。</text>
<title>挽安羲謙 益濟 三絶</title>,<text>舜仲昌言朝野震。羲謙文墨流曹逃。蒼蒼雪嶽安家裏。南國行人不寂寥。朝廷一命貧無救。人世六旬壽不稱。獨有雲溪漁釣處。淸流如見素心澄。南洋禮席黃溪軸。回首人間迹已陳。域內名山看不盡。白頭怊悵更誰隣。</text>
<title>挽遊軒張文憲公 錫龍 三絶</title>,<text>於皇吾祖德。肧毓始公生。祗奉天王詔。卿家復見卿。達尊誰不仰。大嶺鎭頹波。福澤流無盡。庭前富貴花。邦國嗟無祿。鹵車去不回。遺文牛且汗。謬託愧菲才。</text>
<title>挽鄭誠進 夏默 三絶 庚戌</title>,<text>文華燁燁辯論明。識博才高莫與京。梁楚聲名傾耳久。葭莩欣託晩年情。鬢玉煌煌篆二鄕。朝家應是得臣良。高人解脫田園色。指點靑雲去路忙。悠悠一別歲華遙。帝遣巫陽此遽招。最是蒼凉身後事。不堪回首郭東寮。</text>
<title>次沈應章 鶴煥 樂山亭十詠</title>,<text>天晴此夜偏多月。此月初非分外發。憶曾窣窣無月夜。此月猶在未嘗沒。右梧桐霽月。昨夜掀房吹大風。光風今日驗天功。御風列子知何狀。幻却眞元總落空。右楊柳光風。我愛非松諭爾松。康侯特立耐寒冬。春花富貴誰無念。一夜嚴霜悴悴容。右雪磵孤松。肉食諸人無此竹。春風桃李崔嵬屋。此竹取汗書千古。亂臣賊子誰不肅。右霜園晩竹。歎息人生生落照。三千大地倒蒼峭。盛年未遂平生志。坐此殘陽謾一笑。右雉洞返照。誰敎手抉嶺上雲。濟此衰世天章分。莫向長安蔽白日。山人猶自戀吾君。右鷹峰歸雲。巖花如笑鳥如歌。千古興亡爛一柯。窈亮一聲吹不盡。世間淸福此間多。右雲峀樵歌。神州回首聽胡篴。聖主薰歌千載寂。牧兒爾向南漳路。何處王孫隱者覓。右霧峰牧篴。百囀幽幽林下鳥。有時奮迅入冥杳。休將繒繳近吾身。色擧不曾謀利小。右茂林啼鳥。天有飛鳶淵有魚。一般生意各安居。淵魚活動君知否。請看牀頭述聖書。右方塘游魚。</text>
<title>聞亡國報述懷</title>,<text>江州歸客久虛徐。獨上新亭淚滿裾。將此微軀何處去。永陽千載有先廬。先祖文康公當丙子下城後。以蹈海之義。入永川立巖。</text>
<title>自江陽移寓巖浦。沈應章，周敬一 永直 爲詩來餞。和韻以寄。</title>,<text>亂代棲棲去此鄕。良人迢遰我懷長。欲將一語勤相勉。萬實知爲海上方。右酬應章。歲月參差如過隙。請君遮莫負韶光。柏舟誓死誠堪勉。只怕吾心外誘亡。來詩以柏舟詩矢死。言其自守之意。○右酬敬一。</text>
<title>挽秋岡金公 興魯 三絶</title>,<text>我愛秋岡老。固窮八十年。孶孶爲己問。懇懇推人贒。冷屋殘螢度。寒天病鶴飢。飢寒心不上。手裏卷常持。我自江州返。嗟公遽岱遊。平生知己感。那忍向西州。</text>
<title>次秋山耆眞會韻</title>,<text>遠上秋山共采眞。斷金俱是意中人。羣英洛社年皆卲。勝宴蘭亭歲又春。古洞煙霞堪與隱。昏衢日月也應新。桑楡不負平生志。講道論文此會頻。</text>
<title>南坡金公殉節歌 幷小序</title>,<text>按麗史禑朝。南坡金公光輔知合浦。與倭戰于三嘉栗林坪。力屈遂死之。李陶隱以嗚呼歌一闋贊揚之。今其後孫方紀績于碑。而更求當世知言之筆。以廣其事。遂作此以歸之。合浦江上秋風起。大京城外月如霜。忠魂義魄尙不死。風馬尻輪來翺翔。在昔麗王運不競。封豕出爪島夷狂。將軍奮義擊劒起。疾雷虩虩師洸洸。茫茫南紀倚長城。大垐酋骨高如岡。懸車深入斥堠絶。千丈坡下馬忽僵。將士㺦猭鳥獸散。雕題澀譶如蜩螗。孤臣有國無其身。一腔熱血通穹蒼。叱爾蠻兒如叱狗。口不絶罵身被創。遂使肝腦塗塞草。英眦毅胳何堂堂。鴻毛一死義爲重。辦得熊魚早自蘉。魯無君子斯焉取。圃牧諸賢在巖廊。道義講劘交相勖。滔滔季曆扶綱常。聖朝受命崇大義。閭巷一節靡不彰。興安舊績尙泯沒。山哀水咽古戰場。請君試看今天下。四海淪爲卉酪鄕。廟筭無良綴旒惴。鳥蹄獸跡恣被倡。人人殉國有如公。何患華夷不尊攘。古來有誰作九原。志士仁人空悲傷。臨風一讀嗚呼歌。陶翁大筆千古揚。</text>
<title>挽金舜瑞 鳳鎬</title>,<text>衆萬皆修餙。三吾獨守吾。鄕隣推古老。宗族信良謨。半世將聊賴。一朝遽嘯呼。有兒曾志學。餘慶理應孚。</text>
<title>次李建七 斗埈 栗里幽居韻</title>,<text>幽幽山有栗。寥寥門對陌。閒人無箇事。魚魚我自樂。山河騰氣機。狂風盪一夕。世事滄桑變。歲月馳駒隙。臥看迷藏戲。時人空役役。君看松柏志。歲寒方成績。愛此陶令里。千載尙友益。</text>
<title>挽張進汝 基奭 五絶 辛亥</title>,<text>先王陟降在雲霄。俯視人間憤淚漂。萬蠢夢夢渾不省。眼前朝芧共嘵嘵。會稽唐磚恨無功。千載吾鄕紫下公。假使人人牖下死。不知誰復盡君忠。思叔讀書非爵榮。董生慈孝驗祥生。行年四十頭顱定。鐵漢庚庚孰與京。向我深推一日長。金鍼愧乏度䲶鴦。吾儕幸有斯文託。豈特殘年得輔彊。茫茫下界忽沉淪。帝遣巫陽招義魂。一節雖非君素志。世間猶可起慵昏。</text>
<title>次朴氏雲巖書堂韻</title>,<text>俎豆何年此有堂。煕寧茂草更韶光。君家世世應無忝。錦水傳來海上方。</text>
<title>挽文明瑞 圭漢 四絶</title>,<text>傀儡人皆表襮糚。直情公是木剛腸。嶧陽家裏風猷古。藉藉高談鎭一鄕。梅陽十載我棲遲。牟𡇼相望與子期。慚愧此身何所取。公曾折輩一心推。江州春草碧連天。鴻鴈南來憶去年。樽酒良朋依舊在。座間如見白頎然。八十翁前九歲兒。慈天涵育不知威。老烏忍棄孤雛去。更向誰人託子師。</text>
<title>挽張舜矩 柄志 二絶</title>,<text>早鼓星田篋。終傳甪里氈。猩猩解相惜。同此歲寒天。離離原上樹。零落最無情。請看世間事。生哀死且榮。</text>
<title>次李氏學稼亭重建韻</title>,<text>德嶽崔崔郡郭東。李家亭子翠微中。先生有道興儒拂。後裔殫誠述祖功。千載猶傳寒水月。一堂如坐舊春風。人亡世遠吾生晩。獨倚虛欄恨未窮。</text>
<title>次兢齋從兄 敎燦 旌孝時韻</title>,<text>山南刺史颭晨旌。采采民彝報聖明。百行推移源是孝。一家和樂盡吾誠。斬藤自有神人應。種豆誰欺順逆生。不肖此身觀感久。佛門調達愧無成。</text>
<title>甲朝述懷 十月二十四日</title>,<text>此身何事業。生到始生年。宗祊非舊日。父母泣終天。壽爵止兒擧。遊筇取我便。江州此夜永。兄弟共相憐。念父母不在。宗國淪亡。不欲受子孫稱爵。往秋山。與伯兄偕至江陽。過是日於河友執卿之家。</text>
<title>挽李聖武 承喆</title>,<text>韶華如昨壬申春。十載龍山共一隣。翰墨追隨金斷契。風流儒雅玉如人。關河異域詩名壯。官閣殘年祿仕貧。後死那堪亡國淚。嗟君猶作大韓民。</text>
<title>次辛氏仁山齋韻</title>,<text>仁山春草碧年年。薪火辛家此地傳。十世箕弓餘畏壘。一區花石在平泉。烝嘗不廢追先孝。飮射將看獻士賢。歎息今人多幻脫。勉君無墜舊來氈。</text>
<title>次南村宋公衛聖韻</title>,<text>危城出出隻身孤。不報宣尼肯服儒。壬辰島訌。火及知禮聖廟。公突入火中。負五聖位版。權奉於淨處。自奉祭享。及亂定。還奉校宮。 茅屋三間徵舊禮。藝林千載起吾徒。秦炎不及笙簧壁。漢制重新錦瑟區。蹄跡縱橫庠序廢。今人寧復有夫夫。</text>
<title>漢陽懷古三絶 壬子</title>,<text>萬戶千門耳目新。滿城非復舊時人。勳章侯伯車中客。盡是吾王寵遇臣。總督旌旗耀日高。長安士女赴如潮。可憐德壽宮前路。只有寒鴉朝暮朝。羽介鱗毛萬族蟲。形形羣處古王宮。嗟嗟微物寧無念。爾亦先王化育中。</text>
<title>漢社旅燈。次寄李聚五 奎煕 回甲韻。</title>,<text>華觴崇得腹便便。爲待佳期許不愆。旅鴈何心飛北地。故人相憶隔南天。劬勞是日誰無感。仁孝其家爾介年。漢社殘燈遙送祝。蚿風爲我也相憐。</text>
<title>松京二絶</title>,<text>緬仰圃爺宇宙梁。獨留遺像在崧陽。竹橋千載淋淋血。不與吾東共滅亡。我祖忠貞尙有邨。寥寥百世過孱孫。三韓片土今無地。何處靑山可杜門。</text>
<title>鴨綠江三絶</title>,<text>天限長江畫一區。鯷邦已歷四千秋。陽侯不識人間事。日夜滔滔去未休。行人東望大江湄。聖朝當年駐六師。寂寞王春餘古島。新蒲細柳泣遺黎。記昔崇禎字一家。幾人到此賦皇華。萬疊西天雲霧裏。泠泠布褐我將過。</text>
<title>安東縣。逢故國人盧致三 相益，致八 相稷，孟士幹 輔淳，李大衡 斗勳 共賦。</title>,<text>腐儒衰暮學天遊。遼薊茫茫眼欲流。有地君逃薙白髮。讀書誰敎濟靑邱。百年父老思王室。萬里風煙接帝州。最是玉笥峰上客。天涯淪落古今愁。</text>
<title>見間島流民有感</title>,<text>西方有一島。俗呼爲西間。久爲佗人有。吾疆久不還。山深土地肥。云是別有天。誰敎不祥訛。人心湊如川。此地可避兵。此地可保家。一傳又再傳。千傳又萬播。在車車不容。在途肩相磨。大方傾其里。小方空其方。提攜二千里。渡江聯負襁。資粮已告乏。丁男不充腹。北風吹寒雪。老弱如猿哭。屈指計前程。尙有千里賖。官軍戰敗績。梁山竊發多。更欲還故國。田宅已盡賣。又欲前進去。舟車無錢買。皇天生我民。困厄胡此極。先王不血食。民命宜共國。于時我北征。滿目思忉忉。作此西間歌。告我諸同胞。</text>
<title>遼東五絶</title>,<text>生長偏邦六十年。區區身世付殘篇。如今始覺乾坤大。四顧茫茫只有天。故國蒼茫隔海巒。天涯回首涕汍汍。山如白帽峨峨立。擧手招招管幼安。瀋陽佳麗冠遼東。帝業興隆肇此中。後辟無知天命去。可憐今日閉深宮。東來鶴駕久西遊。天地難忘丙子羞。緬憶當年三學士。精靈如在暮雲頭。胷懷曠漠九愁飛。我欲攜家此地移。待得河淸天定後。子孫猶見漢官儀。</text>
<title>長春車中。和贈山東文士張羽臣 鵬𪂶 二絶。</title>,<text>男兒立志體天強。何必區區戀故鄕。萬里行人聲氣感。淸詩一讀一悲傷。星槎門閥耀中華。翰墨看來亦大家。三韓遠客逢花樹。上有仁鳩視不差。</text>
<title>宿管城</title>,<text>浿江朝渡長春夕。萬里中州一日馳。雲中樓閣連天起。塞上風煙撲地迷。三國車輪爭上下。百年邊戍壯威儀。明朝又向荒沙去。此地還如故國離。</text>
<title>俄國江東地。逢金君子中 正默 寄贈。</title>,<text>全球無計混書車。今古興亡柰爾何。江東落日韓人聚。嶺上愁雲宋帝過。江東有宋皇嶺。卽徽欽所過之地。 我似袁安空灑涕。君從方叔久浮河。羽重金輕隨處異。休將聖訓却求多。</text>
<title>上新峙。待李啓道不至。次其去年重九韻遣憫。</title>,<text>湖山春氣冷於秋。此夜懷君白盡頭。杳杳行雲隨處住。滔滔逝水競誰流。大義無私妻子棄。窮途有意友朋求。遠憶三韓風雨夕。幾人歡樂幾人愁。</text>
<title>又吟一絶</title>,<text>風雨蕭蕭夜未央。天涯愁思正茫茫。枕上翩𦒘春夢裏。不知身在北胡方。</text>
<title>餞春日。登上新峙前山。獨坐述懷。</title>,<text>良辰無伴獨登臨。又是春光感客心。荒沙萬里家鄕遠。芳草千山歲月深。落日迷茫人欲老。殘花的歷鳥相吟。思量萬事無佳計。行與韶華故國尋。</text>
<title>留江東四朔而還。還家日謾吟三絶。</title>,<text>黑龍東北狄人居。王儉山河萬里餘。願得明王尋舊域。和渠共讀孔周書。歸來杳杳憶黃沙。滿目關山道路多。晨月依俙囱欲曙。却疑身在北胡家。靈均返楚欲奚爲。遼野幼安可與期。將此苦心誘後輩。誓令吾道不全迷。</text>
<title>再書中華政府。感吟。</title>,<text>直北歸來路八千。再將懷抱寄幽燕。非敢妄言當世事。只爲扶得聖門傳。天涯渺渺相思鴈。庭畔凄凄未蛻蟬。袁家老子如相信。晩入中州借一廛。</text>
<title>是歲夏。與伯兄及李公玉 達煕，李學魯 萬暢 聯搭一圖。名曰星山四皓。分韻得皓字。</title>,<text>吾人生幷世。荏苒今皆皓。靑春難再期。長夜無時曉。蚷蟩自相憐。殘年共對討。後屬寧無蘉。此圖可鏡考。</text>
<title>次甘氏龍山齋韻</title>,<text>緬仰先楸此肯堂。天慳勝地百年藏。慈孫有道箕裘繼。名祖垂勳帶礪長。詩書滿架羣英聚。龍象盈庭大力香。山河擧目今何世。將此三全老一方。</text>
<title>挽沈義瑞 相岳</title>,<text>鬱鬱靑松宅。粲粲白華披。世世課忠孝。鄕井耀高楣。謂子赳赳武。看來有古儀。煌煌鬢上玉。坐鎭一家宜。江州我漂泊。衰暮與君知。名樓一尊酒。無處不相隨。自我狐邱返。晨星忽參差。怊悵江湖夜。思君政難爲。虞淵殘日馳。人生且幾時。嗟君不相待。招搖遽乘箕。大良風流席。牛耳更誰推。短章言不盡。無復與子期。</text>
<title>挽李公玉</title>,<text>靑靑園裏葵。春色似去年。娟娟浦上月。天心夜夜懸。嗟嗟李司馬。此行何日旋。其人如不見。請看溫其玉。其家如不見。且看根深木。凝爺正家訓。敏翁晩劬經。勉勉思無忝。名家有典型。田園寧不樂。靑衫老碧嶂。靑春我與知。殘年喜無恙。謂與餘生共。嗟君遽先背。明年上元會。遺像那能對。先公臨沒託。遺文不繡棗。門寮誰與鎭。古家無耆老。雲齋風雪夜。㷀㷀獨無寐。尻輪如可親。說與無窮意。佳城忽入望。爲君歌斥苦。嗚呼李司馬。此別將千古。</text>
<title>挽金忠擧 華埴 二絶</title>,<text>百世宗師敬祖謨。二邦民命佩君符。林間有翮歸來早。無復天津聽亂胡。少日相知老不渝。雲泥休道所求殊。西門自此何心向。直友無人砭我愚。</text>
<title>挽沈贊益 相麟</title>,<text>貧窮安素地。忠厚保眞天。共此桑楡景。相期蚷蟩憐。齊海吾將返。緱山子已仙。此去知何恨。賢郞幹舊氈。</text>
<title>雲陶齋。校印春秋集傳。贈同苦諸君。</title>,<text>天相斯文有素臣。雲齋梨潔古經新。魯麟不返悲時事。齊鳥高飛憶遠人。萬世無窮夫子土。六洲那共一王春。諸君莫歎生丁晩。此座如聞聖誨諄。</text>
<title>挽徐德一 鴻烈 二絶 癸丑</title>,<text>平生土炭在詩文。左國書中晩益勤。欲向古人窺閫閾。世間啁哳不堪聞。碧海桑田淚不收。萬生冥默睡齁齁。遼陽舊約君今負。白帽吾行孰與儔。</text>
<title>挽凝窩李定憲公 源祚 三絶 改葬時</title>,<text>孺齊戚戚士林嗟。毫宇先生出地和。安得先生枯骨肉。更留人世鎭頹波。賤子當年未及門。至今悽悵讀遺文。正憶百年南服士。天人理氣自公聞。丹旌猶帶故王春。曾是明時老宰臣。擧目山河非舊日。尊靈何處泣尻輪。</text>
<title>挽李應賢 鉉汶</title>,<text>衎衎慈良志。休休老宿儀。藹藹推人望。孶孶謹己持。興國談經夜。先天少壯時。世事今如此。那堪後死悲。</text>
<title>挽三從兄丕兼 錫贇</title>,<text>詩禮家傳舊。孝友已行推。古朴天衷保。勤儉古寮持。款款賓朋接。孶孶族戚施。矢心無大過。未翁有肖兒。記昔同堂裏。全盛問何時。我作離鄕客。簪盍每歎遲。世界桑田改。年光隙駒馳。先齡零落盡。我輩年皆耆。故山靈光在。遙遙慰所思。一嶺牟𡇼近。餘生共蚿夔。送公遊岱去。怊悵更與誰。古宅今寥落。身後正堪悲。里巷無人管。後生孰提撕。丹旌挽不得。回首獨凄其。</text>
<title>挽李景猷 相翼○甲寅</title>,<text>業文良冶繼。治己軌塗求。記昔分氈日。悠悠四十秋。先公遺我惠。此意與君酬。晨星嗟不俟。皓首獨夷猶。</text>
<title>紫陽齋講會日。次朱子鵝湖韻。勉進諸生。</title>,<text>偕偕人士禮容欽。尊俎衣冠見道心。碧海狂瀾何世界。紫陽遺韻此溪岑。中天日出千魔伏。大地雷藏萬象沉。莫把時糚違素志。爲顔爲舜古猶今。</text>
<title>挽韓通政舜若</title>,<text>離離原上草。鬱鬱隴頭松。而我獨何人。怊悵憶松翁。松翁是長者。傑氣動熊熊。土炭在文墨。至老易經窮。款款盈戶屨。鄕里挹高風。隻手持門戶。誰知積累功。昔我泉上居。翩𦒘日與從。有詩必欲訂。無酒不共供。我飢公如惄。公病我若恫。悠悠四十載。甘苦必與同。世事初無定。歡娛鮮永終。革君嗟短折。視天何夢夢。我作江州客。流離似轉蓬。晨星忽落落。歲月又悤悤。宗祊嗟已壑。吾行誓蹈東。有身公不翮。病枕泣靑矇。有懷不相及。公遽向岱宗。三品官非卑。九耋壽踰中。此行奚所憾。歸歟伴太空。獨有鴻爪印。遺文棟且充。敢忘梳洗託。聊以盡吾忠。</text>
<title>和贈文士憲 鏞</title>,<text>灧澦舟方共。淤泥玉自明。莫愁西日暮。努力向前程。</text>
<title>挽張懿文 奎澤 二絶</title>,<text>記昔分氈日。迢迢我轉蓬。有狐邱欲首。此別又悤悤。素履吾生畢。全形此世歸。有兒方績學。君去莫須悲。</text>
<title>挽三從兄希兼 錫賢 二絶</title>,<text>昔我少年日。緦親十九房。謂是魚共隊。於公最相將。老宿今皆落。門寮誰復持。止君能述事。先業庶無隳。</text>
<title>次李氏內谷亭韻 乙卯</title>,<text>當年儒望在評林。星斗新亭景慕深。萬國兵戈沉白日。四時絃誦集靑襟。庭花留帶田園色。江月遙懸道學心。勉與諸君努力做。吾家路子古猶今。</text>
<title>挽甘昔友 在奎</title>,<text>我愛龍山老。仁門福澤綿。家風承祖烈。儒學敎兒賢。鮑管終無面。參辰忽異天。平生相好意。留在後人傳。</text>
<title>挽張武仲 柱翊 三絶</title>,<text>苟完荊室善。無恙石君行。衖陌春長在。風流足一生。懇懇追先孝。孶孶濟衆情。有不吾言信。且須輿誦聽。人間能事畢。天上巫陽招。最憐江左右。吾族更蕭條。</text>
<title>挽辛士衡 奎燮○二首</title>,<text>穢植西園漢德嗟。夫夫自靖未嘗差。杭湖鷗𪆽悠悠老。笁嶺煙雲淡淡斜。縱橫史學論千古。點檢儒謨鎭一家。晨星落落猶相望。此別人間柰爾何。交情不啻託姻親。追憶前遊感慨新。拱北樓前同灑淚。龍華江上共尋眞。歲暮將期鰕待母。時違忍見獸混人。芳草年年司馬墓。靑山猶記舊王春。</text>
<title>海印寺</title>,<text>五洲風雨一靑山。點得叢林歲月閒。煩誰有力敺仙佛。同我歸仁學孔顔。孤雲不見川聲裏。落日行吟岳色間。烏絲布刊今如許。歎息皓天不欲還。</text>
<title>挽琴景涵 海圭</title>,<text>江東有一士。窮約好修能。衣冠三古反。庠序四方來。蚿夔方欲賴。龍蛇遽興哀。有兒賢且述。遺恨可恢台。</text>
<title>挽崔叔度 憲植 三絶</title>,<text>嶷嶷西山叟。英材樂有歸。侃侃息軒子。明囱早蔽衣。千邪斬利劒。百度鍊精金。窮陰九野閉。陽德在吾林。經說終歸爛。禮書共勘疑。獿人嗟已沒。斤撤復何爲。</text>
<title>挽金文擧 龍淳</title>,<text>提學邨前有古家。南來門閥世承華。當年翰墨交神馬。晩契江湖待水鰕。黃瀑山深盟自主。靑雲歲暮夢猶遐。同來一歲君先去。絃絶人間柰爾何。</text>
<title>挽鄭君彥 邦鉉</title>,<text>皎皎江頭月。悠悠隴上雲。月明還爲虧。雲來遽相分。人生有如此。歡娛不可住。嗟我同心子。江州晩相遇。名山聯杖舃。黌堂共文酒。自我狐邱返。夢中猶識路。寒天遠相訪。兩鬢氷礌礌。衰顔長在目。一別今三歲。噫彼靑山裏。埋却豈弟人。重泉一以隔。千載更無晨。江月虧還滿。山雲散復來。凄凄送君去。君去何時回。但念平生事。那堪後死悲。願君無相忘。來生復與期。</text>
<title>挽李啓道五絶 丙辰</title>,<text>東人主氣百年餘。理學家中讀父書。幹父治家經國志。平生事業有如如。箕聖東來子向西。明夷行色正凄凄。時人不識經綸志。但見齊溟鳥去迷。關山漠漠草離離。九死孤臣天一涯。中國士林尊正學。燕雲遊轍坐臯比。紅河萬里我行遲。白帽遼陽與子期。早晩移家家曲阜。送君今日我安之。君去靑山不復還。獨留心法在人間。誰敎後世傳心法。天下皆令學孔顔。</text>
<title>挽李伯汝 驥埈 三絶</title>,<text>巖花春已返。巖月夜還圓。歎息東隣友。何時共此筵。嶷嶷徂徠叟。來升我祖堂。後人寧敢遠。寅夕與君蘉。送君泉下去。里巷嗟無人。友生吾豈乏。無復子淳眞。</text>
<title>次李氏三斯齋韻</title>,<text>月城喬木老宜陽。畫裏溪山倩顧康。案上儒珍嗟已遠。庭前書帶獨留香。新亭不染紅塵色。恩誥猶霑紫籞光。來裔無窮良冶勉。柏川春水驗流長。</text>
<title>挽都河應 淸一 三絶</title>,<text>漢節曾聞海窖幽。秦金又見阜亭投。巫陽夕降招招去。人世淆淆不可留。少日文名梁楚重。老年經笈孔顔尋。尙有犴錄傳人口。鼓起三韓已死心。殘花衰柳白川湄。追憶年年送別時。渭北江東文酒會。此生何處更相期。</text>
<title>挽李舜伯 益煕 三絶</title>,<text>子志淸明常杜德。不將表襮似人看。紇干山雀飛無地。與子同期此歲寒。少日榮名如拾芥。晩來閒淡世無求。十年自靖無人識。歸與剛公地下遊。家有神駒蹄欲展。不成千里不敎休。渠爺至意渠應念。莫向冥途戚戚愁。</text>
<title>挽沈泰源</title>,<text>十載伊陽見玉人。儒家古色照鄕鄰。文華肯效時賢態。謹拙常持處女身。我似高生長有夢。君如平仲久相親。江州山水今無主。南渡何心向泗濱。</text>
<title>次南聖行 健 述懷韻 丁巳</title>,<text>魯叟棲棲轍。夕陽問河津。齊溟渺渺鳥。飛去不帝秦。吾儕早懷寶。魚目不是眞。楚囚相對泣。空懷志士元。記昔少壯日。雲齋有道尊。與子羶香逐。游揚共雪門。山河今古異。歲月奔波同。晨星遙相望。白首耿丹衷。聊將歲寒志。寄與紫海東。</text>
<title>挽安舜仲 孝濟</title>,<text>霄壤蒼蒼直氣橫。張輪孔笏古今鳴。楸雲渺渺孤臣去。遼日晶晶大義明。千載史家應有筆。中州士女亦知名。鴨江春草年年綠。華鶴何時返古城。</text>
<title>挽巖下宋公 祺善</title>,<text>巋然忠肅宅。震鬯有賢孫。隱德人誰識。良姿玉自溫。門外嗟何世。鄕間哭達尊。郞君方善述。天報諒流根。</text>
<title>次張處洪 志玉 風詠臺韻</title>,<text>一出狐邱未記年。如今寄在武山邊。閭閻淡泊似僧舍。原野蕭條生暮煙。富貴在天飢不怨。琴書滿架樂相宣。雩風沂詠君知否。緬仰千秋聖喟然。</text>
<title>朴君而貞 正善 有詩求和。次其韻以贈。</title>,<text>年老始相見。慙愧負先人。爲君何以贈。萬實是吾眞。</text>
<title>浩然亭講席。拈韻示諸生。</title>,<text>一片江頭月。曾是三五天。萬朶園中花。芳馨坐蕭然。吾人寧不勉。功業在盛年。千聖爲我憂。心法至今傳。耄言如不信。歸讀遠遊篇。</text>
<title>挽尹謙汝 坪夏 二絶</title>,<text>大陸今何世。峨冠鎭一鄕。休道膠翁死。翁家有季方。噫彼瀯湖水。無情日夜流。回首蘇亭路。遙遙憶舊遊。</text>
<title>挽鄭孔厚 載善 二絶</title>,<text>茶老常吟病。膠翁已土中。巢公猶且健。殘歲所懷同。工夫存實地。儀像出風埃。晨星胡不待。此別諒堪哀。</text>
<title>挽金聲大 駿遠○戊午</title>,<text>漢師風雨裏。席帽始相憐。女笲親幸忝。父契世猶傳。朋徒嗟不祿。長德遽升仙。先文謬有託。慚負正烏焉。</text>
<title>次贈文季章 定漢 壽其王大人韻</title>,<text>爲君歌白華。花枝筭歲年。君家酒且旨。佳客滿高筵。仁人自有報。福履何其全。及此同衰暮。風目共相憐。爲作祈耉頌。遙博一囅然。</text>
<title>挽鄭應烈 鉉</title>,<text>梅花山下我棲遲。翰墨當年與子知。古史今文時捭闔。東阡北陌日徵隨。風塵滚滚離家遠。雲樹迢迢入夢思。最是去年臨別語。哀詞一幅豈攸期。</text>
<title>挽張公裕 承遠</title>,<text>家聲鄕國赫。福祿古今稀。胷懷文藻美。身著聖明時。雲泥雖異趣。囟角已深知。王章天下絶。此別使人悲。</text>
<title>挽張姬伯 永奭</title>,<text>燁燁花山樹。門楣耀鄕陌。鶴山何崔崔。中有一樵客。爾雅蟲魚博。詩家執牛耳。窺室無餘粟。幽興獨未已。靑春始相見。寒歲更爲期。如何千古別。又是亂離時。</text>
<title>挽張景烈 啓承 三絶</title>,<text>南川橋下水悠悠。一別居然四十秋。城郭樓臺無恙否。夢中猶記舊時遊。玉貌氷姿迥出塵。天涯萬里隔參辰。可憐明月靑州夜。頭白何人憶此身。笙鶴飄飄去莫追。此生相見更無期。關河春草年年綠。正是懷人腸斷時。</text>
<title>過軍威冠洞。見張義士 士珍 戰亡碑感吟。幷小序</title>,<text>張士珍以十九歲童子。當壬辰亂。倡鄕兵百餘人。大殺倭兵。爲小卒朱孫誤偵。賊大至。義士在圍中斷一臂。尙格殺數十人。竟死之。事聞特贈水使。至今隣里春秋享祭不愆。不祭則必有大風爲灾云。宣尼不許汪踦殤。百世猶傳古戰場。憤血不銷春草碧。英靈應駐曉雲蒼。朝廷有道官猶薄。里社崇功祭不忘。吾輩胡爲生此世。行人羞殺古碑傍。</text>
<title>高山講會時。用大山先生集中韻。示諸生。</title>,<text>一夢長時繞土坡。尋源直欲泝洙波。晩生敢擬臯比席。異氣猶欽道學家。是日日官吏一人來請聽講。甚有欽慕之色。故及之。 海內風埃迷正路。山中煙月動絃歌。湖翁格訓垂方冊。莫向佗歧做飯沙。</text>
<title>謁陶山書院四絶</title>,<text>壇高古址傳崇典。山對澄江見道心。至今一草一花石。海內含生誰不欽。平生敬讀先生文。爲拜先生始及門。賤子進前疑欲質。先生巾几寂無言。東方理學賴誰明。爲有先生集大成。歎息後人謾出入。山河全陸氣機橫。同堂何事久操戈。公眼看來堪一嗟。打得如何成一片。斯文永使大羹和。</text>
<title>高山歸路。與花山諸友遊孤雲寺。</title>,<text>生老東南此會今。六洲風雨一山深。歎息斯文何世界。還敎樂事在䕺林。巖巒盡帶如來氣。草木猶存太古心。最是王朝千諫議。禪門寂寞淚相尋。</text>
<title>鄭純可 敏錫 送一絶詩。謂行書贄。步其韻以寄。</title>,<text>子襟靑似染。慚愧我非藍。說與吾家敬。要須不北南。</text>
<title>次呈黃襄仲 贊周 寄示韻</title>,<text>憶昔三輔同遊時。先天風光夢裏疑。萬業蹉跎漢門策。西暉荏苒虞淵湄。此世焉知戶外事。平生只有卷中師。白華山色雲端碧。膏秣何年與子歸。</text>
<title>挽李大衡四絶</title>,<text>往年溪翁哭。今日又哭君。茫茫寰宇裏。踽踽此何人。經綸絲有理。操履玉無玷。吾黨推輿望。靈山可擧拈。一生生樂國。殘日忽凄凉。昔我送女日。尊門擇佳郞。家人方哭擗。有子乃談笑。嗟君胷裏錯。百鐵應難造。</text>
<title>崔景蘇 鉉軾 庄上。與崔羲吉 鉉弼，孫孔煕 默永 諸友共賦。</title>,<text>東南形勝攬吾行。鐵步猶傳八恠名。秋草萋萋三姓去。天風獵獵一樓晴。落日相逢員外宅。三宵寄宿始林城。紫極多年消息絶。星臺瞻望感人情。</text>
<title>延烏望洋</title>,<text>記昔歐毬轍若飛。望洋駭矚似今稀。嵩邙玉牒俱無地。秦漢樓船久不歸。鶐婦相思何處嶺。烏郞虛送此江磯。一身堪愧混蹄跡。幾日乘桴振我衣。</text>
<title>敬次孫襄敏公御賜三寶韻</title>,<text>直北歸來爵土分。煌煌玉硯降蓬雲。宸心不啻推恩典。爲與良臣共右文。右玉硯滴。華纓若若鬢毛斑。咨汝憂勤矢石間。聖渥如天臣莫報。餘生秪有寸心丹。右珊瑚纓。文章寶匣鬼刓如。宣賜當年契水魚。歎息今辰何世界。先王舊物此猶餘。右文章劒。</text>
<title>挽趙景善 鏞應</title>,<text>南方卬有友。十年此心傾。其人孝且悌。其人溫且明。愧我愚陋甚。煩君一事生。但期寒歲後。磋切有所成。子年今未艾。云胡遽此行。九原難可作。何日更逢迎。</text>
<title>鄭國卿 鎭韶 爲我題遼左記行後。和其時字韻以勉。</title>,<text>萬業嗟違少壯時。吾人囊括此何時。斯文大事爲君託。勉勉終看水到時。</text>
<title>挽崔子順 旹敎</title>,<text>弗翁謨訓正。儒拂世其門。藹藹天眞色。峨峨士望尊。百看猶不斁。一別若相諼。鷄黍當年約。嗟今哭九原。</text>
<title>挽李致幹 根煕</title>,<text>古貌心尤古。今人亦古人。山澤追先韻。林亭款衆賓。白首同衰暮。靈衿久許親。今君先脫屣。誰與共鄕鄰。</text>
<title>次竹塢李公 覲吾 在川亭韻</title>,<text>聖代名臣著小坡。宋時諫官謂之小坡。 石川漁釣一竿斜。臨軒灑落長江月。對岸玲瓏萬樹霞。北闕風雲辭衮職。南州山斗振儒家。綿綿峻葛垂餘蔭。夢質黃神坦道遐。</text>
<title>哀金方叔 榘</title>,<text>慽慽秋風起。顔生不茂蘭。佳苗未易秀。今古所共歎。爾胡受命薄。虛生此世間。茶門士如雲。相吊不成懽。最是君家老。無辭可與寬。</text>
<title>獄中吟五絶 己未</title>,<text>妄擬江南明社復。徒然海北漢旄呑。室家妻子都忘却。阿鼻舂磨亦自安。三載文山柴市住。十年洪佛冷山遲。吾今老矣生無益。苟活牢中愧望之。匹夫爲諒本非當。父母遺體况可傷。追憶古聖求仁地。獨有夷齊餓首陽。吾人大義不曾隳。生與同生死與歸。佗年我有東門目。會見韓人自立時。斯道平生我自任。禮書勘覈尙餘今。直卿不見身先死。後輩何人述此心。</text>
<title>挽黃性五 壽基 四絶</title>,<text>南方多豪士。卬友問是誰。曼卿隱於酒。惟有永叔知。我本寡諧人。惟君奚所取。音容阻一方。念念欲相厚。捺却牢騷氣。包藏耿介心。韓窮雖有命。敖餒諒難堪。黑山吾不死。歸見故人書。凶音書共至。此恨更何如。</text>
<title>挽張其玉 琪遠 三絶</title>,<text>天心好往復。公生戀美家。事業生無忝。貧窮命柰何。一命官雖卑。門楣聖渥新。此心深與契。知仲我其人。鬼關吾不死。公不待吾歸。公去應無憾。難爲後死悲。</text>
<title>挽張達卿 志求</title>,<text>赫赫先吏部。嶺外耀門楣。孤鑑藐承緖。靑紫可摘髭。靑春如昨日。皓首世事非。仁人遽乘化。門祚又何衰。念我先契厚。此別益堪悲。</text>
<title>挽周益初 東會</title>,<text>休休長者儀。斷斷古人心。我作江陽客。殘年託契深。年年多士會。何處不相尋。我有名理說。君獨不厭聞。阿咸負笈來。愧乏金鍼紋。有生胡不辰。靈均願度世。今君不相待。翩翩先自逝。此身與時違。阿鼻九死歸。友生皆可見。嗟君獨何之。臨風寄楚些。人間我獨悲。</text>
<title>挽郭鳴遠 鍾錫</title>,<text>洲翁承道衰。理學光南服。徵君早受鉢。五祖明夜燭。文章跨兩漢。心法祖雲谷。祥禽一出世。神光耀耳目。齊孺皆識名。襟紳共湊轂。天王下旌招。九重宣對獨。萬生憔悴甚。雲天望霡霂。巨渾孰能救。歸臥窮山屋。王綱遂隕地。老臣哀哀哭。大義何處伸。歐西送尺牘。精誠動天地。不死阿鼻獄。晨歌忽悽悵。斯文竟不祿。人間能事畢。歸去不自恧。我生寧不悲。𨂙𨂙輿脫輻。靑春交以道。白首心彌篤。剛君不復返。此行又何促。我身如可百。君死寧不贖。混沌久已死。何人斡地軸。後生無所歸。何人可亭毒。我自黑山歸。窮廬病久伏。緘辭違執紼。慚負知仲叔。來生如復見。此懷猶可續。</text>
<title>挽安吉叟</title>,<text>巖廊早揚名。林壑又劬經。休道雲泥遠。皓首篤舊情。音容阻一方。戚戚共餘齡。老臣陪仙仗。招招帝遣巫。淵亭春又返。猿鶴謾相呼。</text>
<title>挽安致行 鍾彰</title>,<text>氣貌良如玉。言笑藹然春。吾林日蕭索。憑君作望洋。天胡生美質。大命及中身。同志俱零落。踽踽此何人。最是東門淚。君家有耋親。</text>
<title>挽河殷巨 龍濟○庚申</title>,<text>赫赫晉陽世。軒裳耀高門。在家張仲孝。需世吉甫文。王鍾馳名譽。鐵門人似雲。靑春早相識。雙鬢已白紛。茶翁去不返。今日又送君。嗟嗟後死者。踽踽無與羣。</text>
<title>遊雞龍山</title>,<text>掌蹠神成地闢初。千秋傳說帝王居。周家寶鼎年占郟。周武王定都郟鄏。卜年八百。俗傳雞龍八百年王都。 漢代眞人錄有書。漢光武稱白水眞人。見錄圖書。 南蠻桀傲蒼鷹奮。鷹峰應對馬島。雉形。 舊國蒼凉弊寺餘。東鶴寺。奉端宗神位。 假使當年仍駐蹕。太祖大王爲定都。駐蹕於此。 不知邦籙更何如。</text>
<title>過論山江景</title>,<text>記昔遼陽此眼過。老來重見大山河。雞龍北踞天王拱。錦水南流地軸賖。納納乾坤開鉅野。悠悠原隰足生涯。名區倍切滄桑恨。耕鑿何時帝力歌。</text>
<title>從曾孫炳驥承宗告廟日。次伯氏志喜韻。</title>,<text>天上抱送麒麟兒。祖宗餘慶今在斯。旁流合爲大幹水。寸木竟作干雲枝。傳家縱喜列峙鵠。有德方可稱良騏。誡爾從玆勉子職。生祥下瑞胡亶時。</text>
<title>挽甘致律 在元</title>,<text>燁燁三烈宅。肖孫大其楣。斷斷一介心。揭揭丈夫儀。擧此幹家術。治平亦可爲。我友賢郞輩。夤緣晩暮知。冄冄桑楡界。相期共餘曦。鬼關吾不死。歸對故人面。上馬生腰坐。大耋何其健。此行今遽促。老淚如泉濺。</text>
<title>至月一日夜夢。見賊臣等正刑。快成一絶。覺而記其詩。</title>,<text>喜看武穆斬檜擧。更願神州復漢都。寄語吾東千萬族。太平同我共歡呼。</text>
<title>次郭鳴遠獄中韻四絶</title>,<text>報國初心死與期。死安猶勝苟生非。我死君生猶補世。今君先死正堪唏。雲天拜先帝。應斷舊臣腸。下界餘殘命。瞻望涕淋浪。歲去人不返。重回去年天。忍見鞦韆索。翩翩過眼前。海上天來響。招招擧國魂。度世知應見。無由共楚原。</text>
<title>挽李公 昌淵 二絶</title>,<text>自我泣風樹。先齡次第零。先君有祝弟。瞻仰倍關情。蓮龜健千歲。篇蠧寓一生。良玉溫其美。身兼好德寧。</text>
<title>挽辛懋馨 泳學 三絶</title>,<text>大東天子朝元日。翰閣淸班宣詔麻。碧海桑田嗟忽變。王春猶在老臣家。七旬人世能事畢。帝遣巫陽遽招招。金玉精光銷不盡。知應陟降在雲霄。我忝姻親三十載。雲泥雖異寸心通。相思病枕違相訣。泉下人間此恨同。</text>
<title>挽孫禮卿 昌鉉</title>,<text>南遊耳灌澹山翁。傾蓋當年氣類同。歲晩嗟遲雞黍約。各天今日恨無窮。</text>
<title>挽李見九 尙厚</title>,<text>浣石先生百世尊。古家傳鬯有賢孫。鄕隣世契平生意。此日那堪送九原。</text>
<title>和呈家伯九日憶弟韻</title>,<text>兄弟今爲百五旬。山茱采采首回頻。旅鴈橫天愁歲暮。老龍潛壑俟時伸。音書久斷先危懼。魂夢相交訝假眞。故里靑春如昨日。梅花更憶各天人。仲兄梅宇公不幸短命。故尾及之。</text>
<title>過冬於獨修齋。將還送張尼叔 麟相 歸湖陽。</title>,<text>今人窄窄井中天。副手誰敎利涉川。浮思斷送塵埃外。至樂常存苦淡邊。猿禽送客山中雪。鴻鴈懷人塞上煙。歸去更須尊所聞。明招佗日續玆筵。</text>
<title>挽李舜則 晩煃○幷小序○辛酉</title>,<text>頃年余在黑山獄中。從穴壁中望見公句贅徒跣過。竊悲之。後從李能學丈聞公不屈而歸。且以不見我。歎息未已也。嗚呼。竟不得一覰。遂成千古之別耶。作一絶詞道所懷。乃若公志節行誼。無愧爲響山翁難弟。其必有尙論者之述之也。葉責曾多愧。楚囚所共嗟。河山何世界。此哭又非蛇。</text>
<title>挽裵子益 相禹</title>,<text>鴈陣秋天迥。雞聲曉月懸。何人失其侶。耿耿獨無眠。記昔逢君日。居然六十年。論心自通犀。同學幾分氈。愛君良玉質。身心不餙邊。從今誰與適。鄕井更蕭然。送子靑山裏。餘生正可憐。</text>
<title>挽金子卿 在序 二絶</title>,<text>聖代君恩重。名家祖訓傳。前行千里遠。何事遽升仙。兒學勤相托。父書再掃塵。平生無一面。謬愛我何人。</text>
<title>挽李慶五 大馨</title>,<text>源泉亭上山蒼蒼。源泉亭下水涓涓。亭中主人李上舍。一生安樂淸如仙。昔我騎驢南渡日。與子相期共晩年。西暉冄冄不相待。嗟君此行奄各天。文郁弟兄遺型在。老夫餘生共勉旃。</text>
<title>挽李學魯</title>,<text>有鳥在彼阜。翩翩比其翼。有魚在彼梁。油油隊相逐。天遙鳥失侶。水去魚無迹。人生有如此。踽踽何所適。娟娟松下月。依舊返初魄。幽幽漆燈國。去作何處客。談笑渾如昨。儀容不可覿。賓朋失益友。鄕隣無長德。十年膠漆意。千古幽明隔。</text>
<title>鵝湖同泛 幷小序</title>,<text>是歲暮春。余游南方。周時敏，甘濟鉉，安鍾斗，金鍾澈諸君。聞余行跟到。自朴津乘舟至朝陽齋。會者凡十八人。訪安上舍父子故躅。因回舟下鵝湖亭。江山之勝。盃酒之歡。蓋盛會也。咫尺龍華。曠感二先生故事。遂錄十八人姓名。名曰鵝湖同泛錄。用板上韻各賦一律。安家三世遠追先。人去亭空一悵然。龍嶽同舟牆慕切。鵝湖講席地名傳。心與浮雲遊物外。身隨白𪆽下江邊。吾行不是耽遊賞。願得諸君勖暮年。</text>
<title>挽李廣初 中業</title>,<text>九野羣陰閉。君家一雷鳴。九天風雨晦。君家一星明。忠家有孝子。一天那與同。寧爲烏鳶飽。不餉妻兒供。蜀中棧初絶。隴山耟誰撤。宜陽喬木淚。何人不相恤。義理通金石。文華燦奎璧。殘年卬有友。遙遙輸悃愊。斯文日以喪。歎息復何爲。人間何世界。後死諒堪悲。</text>
<title>李明可 能學 贈以生挽二首曰。吾年八十一。幾年後將無吾。吾於兄不可無挽語云云。步其韻戲呈。二首</title>,<text>早年枉讀三墳籍。妄擬明時聘席珍。回看天下無佳事。更向山中作隱倫。塵沉大陸難經濟。雲盡何天見本眞。歎息吾人歸去後。斯文一脈有誰伸。吉子山前有一老。牀書瓢飮不求知。三韓風雨人皆夢。十載江湖我有思。蠻貊猶欽幽犴日。身家獨善蟄龍時。來生願脫泡花界。與子雲遊不暫離。</text>
<title>挽李輔兼 鍾祿 二絶</title>,<text>風儀燁燁志庚庚。晩脫名韁做學生。嶺月湖雲千里遠。年年一度喜相迎。世事如花不可期。嗟君此別此胡爲。賢郞若識阿翁意。相愛還同父在時。</text>
<title>冬夜偶唫</title>,<text>夜永頻拈爐。爐中火復發。那將世人心。拈得此火活。</text>
<title>挽李聲若 鐸遠</title>,<text>娖娖常持操。休休不餙儀。芝蘭同此志。松柏晩相期。世事今搖落。人生又別離。天山多士席。尊酒更何時。</text>
<title>挽柳世卿 喬榮</title>,<text>堂堂忠孝宅。賢鬯重吾林。蹶里前遊遠。河梁舊約尋。追惟十世契。輸寫一腔心。此別云何遽。秋風淚不禁。</text>
<title>挽金文若 昌鉉</title>,<text>金華蘭溪不出疆。故人何事死殊方。紇干凍雀生無樂。羨爾當年色擧翔。</text>
<title>次李明可余湖八景韻</title>,<text>大陸沉沉萬象寥。仙筳迢遰響雲霄。宣尼玉振無人聞。吾道如今一斷橋。右桃庵曉磬。河上重重萬疊峰。瑤臺擎出一輪紅。那將喚起羣生夢。九宇文明淸晝同。右河峰朝旭。月色湖光兩合宜。胷襟方是洞開時。人心本自明如許。唉爾禪家甁子璃。右余湖明月。瞿塘十二眼前流。歎息吾人不繫舟。却羨江南商販客。民憂國計不關愁。右龍津歸帆。勉勉眞工莫暫休。辰光曾不爲人留。千乘富貴知何物。齊淚牛山謾自流。右鶴山落照。西塞山前細雨時。誰家白髮弄風絲。文王不作終漁釣。肯向東華怨數奇。右汶浦疎雨。落落金烏吉子山。薇歌如聞白雲間。三韓天地今何世。山上白雲猶自閒。右烏山宿雲。湘瑟凄凄湘岸苔。蒼梧象迹不曾回。湘靈有恨無相伴。淸夜應須待爾來。右平沙落鴈。</text>
<title>挽李準可 相標 二絶</title>,<text>燁燁廣陵樹。佳花一朶紅。花老無成實。春風亦不公。謹拙如寒士。淸貧慕古人。衰年相與意。從此隔參辰。</text>
<title>挽李明夫 啓煥○壬戌</title>,<text>溫溫良玉質。坦坦古家儀。念昔追魚隊。靑春復幾時。吾林胡不淑。橋折梓隨萎。病枕不相送。江雲爲我悲。</text>
<title>挽徐叔信 廷玉</title>,<text>一面飜電掣。高名灌䨓聞。禮經勘盡未。人世撤吾斤。</text>
<title>挽李宗武 萬成 二絶</title>,<text>心情良玉色。翰墨擲金聲。海函不怕死。胷中寸鐵明。吾林日蕭索。何處更得君。我今狐邱返。回首淚沾巾。</text>
<title>立巖亭講會</title>,<text>千古空江數笏椽。何人不肅此巖前。眉端欲補媧天石。腳底如登架壑船。郡國蒼蒼芳草外。人生漠漠夕陽邊。尼門卓立君知否。吾道須看彼逝川。</text>
<title>盤龜臺</title>,<text>朱塘一夢尙依然。此地登臨瘴海邊。林壑龍唫秋九日。圖書龜伏石千年。摳衣如侍函間席。回首行吟花落天。南國士林扶氣數。至今持護好風煙。</text>
<title>次李氏慕隱亭韻</title>,<text>碧磵蒼崖無古今。李家亭子此登臨。傳來退祖勤王績。曠感圃翁去國心。勝地先占分華嶽。良朋相會一苔岑。請君更篤先公志。谷葛萋萋墜緖尋。</text>
<title>次崔氏潄玉亭韻</title>,<text>泮水芹靑采采回。陶翁高躅有亭臺。川聲繞枕鬚眉冷。嶽氣橫霄掌蹠開。茅嶺閒雲堪自悅。淮山叢桂托幽懷。三淸世界應如此。不省人間歲月催。</text>
<title>次金氏觀逝亭韻</title>,<text>南方山氣此儲精。觀水今傳鐵步名。道體無窮如彼逝。鴻濛將判最初生。嘉亭不是耽遊賞。學海元來有法程。百世遺雲追遠孝。勉修先業敢忘情。</text>
<title>和寄李子彥 永基</title>,<text>有客自南至。靈犀照兩襟。請君更努力。無負歲寒心。</text>
<title>挽李聖謹 相慤</title>,<text>未翁豎士拂。負笈誰先之。孜孜向善做。娖娖謹身持。草車窮不送。齏甕命胡奇。嗚乎千古別。又是亂離時。</text>
<title>挽李姬八 相洛 二絶</title>,<text>謹拙存儒範。精明守本衷。推吾幹蠱志。努力保全宗。藐少曾相識。追隨六十年。嗟君先脫屣。後死諒堪憐。</text>
<title>挽郡守再從兄 敎駿 二絶</title>,<text>威鳳山中一老人。明時曾是佩符臣。君亡國破將安適。百死窮荒不顧身。叱却秦金掛阜亭。一聲䨓吼衆蠻驚。世間誰是廬山筆。野史應傳赫赫名。</text>
<title>和朴周範 尙烈 寄示韻 癸亥</title>,<text>梅鶴山人志有爲。逢君遂與歲寒期。沙蟲盡化今何世。瑞鳳嗟衰不復儀。吾輩已違酬壯志。此生只可晦明夷。行尋正路寧無勉。事我天君自有師。</text>
<title>觀術亭講席。與趙應章 昺奎 共賦。</title>,<text>千里神交一面新。靑襟白髮意中人。楚囚相對湖亭夕。魯俗猶傳講樹春。風雨連天雞報曉。淆泥滿地玉無塵。采采瑤華寄所思。勉終令德不孤隣。</text>
<title>挽金國卿 觀埴 二絶</title>,<text>赫赫名祖裔。休休古人心。非君深愛我。劒吷孰知音。善人天介福。安樂孰如君。如何謝此樂。歸臥碧山雲。</text>
<title>安衡允 商正 以詩請益。和韻却寄。</title>,<text>律己天及往。持心括如張。欲知吾家路。初不在詞章。我聞鄒夫子。博學說欲詳。爲君贈此意。努力共楡光。</text>
<title>羅君永弼 甲淳 請一言以勉。步其韻以贈。</title>,<text>吾人行路正悠悠。一息存時未便休。千般日用無非學。莫把身心理外求。</text>
<title>挽徐玉汝 章杰</title>,<text>南遊傾蓋已心通。又向名山契事同。一別遂成千古面。玉人何處更相逢。</text>
<title>回昏日。憶故室有感。十月二十八日</title>,<text>六十年前舞勺時。玉人今夜父天移。身爲寒士令君餒。家有良妻補我癡。華燭同歡渾似夢。靑山一別更無期。終宵耿耿無窮意。佗日泉臺說與知。</text>
<title>次寄鄭文仲 世煥 請益韻</title>,<text>吾輩同遊道德林。幾人努力向前尋。憑君欲度䲶鴦繡。千聖相傳只一心。</text>
<title>挽張順正 珽遠</title>,<text>山南春色早。華萼何韡韡。芳馨易消歇。秋霜次第萎。孝友根天性。文華有家氈。先堂賴誰肯。先文正烏焉。悠悠江上別。千載諒堪憐。</text>
<title>挽李聚五</title>,<text>出門遙遙望。靑山冢累累。歷數平生友。遽遽盡在此。惟君不棄我。相守共沒齒。牟𡇼居相近。蚿夔勢相倚。汕天風雨惡。有生亦堪恥。歲月如飛轡。今君又脫屣。嗟嗟我何人。踽踽塵寰裏。無人更直諒。誰與爲知己。後屬無相遠。永世式糓似。</text>
<title>挽黃夢汝 煕壽 三絶 甲子</title>,<text>南洋佳會杳如天。芳草凄凄丙午年。翰墨風流曾與子。武陵山水夢長懸。世事參差不可期。貂裘敝敝久棲遲。歸來收拾圖書架。付與庭中克幹兒。東天風雨夜遲遲。吾輩堪嗟遇此時。今日送君先脫屣。有生何似死無知。</text>
<title>孫君錫汝 晉蕃 寄一律詩。示意甚勤。步其韻。作古意一篇。</title>,<text>娟娟天上月。夜夜窺簾幃。裊裊庭中花。開落自天機。中有一老翁。悄坐奮不飛。世事嗟桑變。人情苦衆誹。我有同心子。遙遙寄瑤徽。一唱復三歎。西山頹楡暉。吾人今安適。山中且遯肥。勉修周孔敎。天下與同歸。</text>
<title>挽李敬文 明均</title>,<text>猗嗟湖上老。當谷有佳兒。念我平生契。此行寧不悲。</text>
<title>次遯齋河公文集告成韻</title>,<text>烏絲新刊奏功成。襟佩秋秋拜獻觥。雲谷藁焚觀世變。天山尾厲協幽情。鳥啼晴晝圖書靜。雞唱淸晨善利明。千古紅流溪上水。至今鳴送洗衣聲。</text>
<title>挽崔大圭 性奎</title>,<text>尺書珍重許心交。已識君非末俗高。歎息此生違此面。玉京佗日儻相遭。</text>
<title>挽徐仲蘊 錫華</title>,<text>有生生此世。天地夜何其。我有同心子。此心歲寒知。亹亹名理說。大原不參差。有書筍如束。磋切共餘曦。此別今胡遽。人間我獨悲。</text>
<title>挽孫孝三 晉弼</title>,<text>海門傾蓋許心同。帖送佳兒愧伯恭。一面遂成千古別。歲寒何處更相從。</text>
<title>挽李明可三絶 乙丑</title>,<text>落落丈夫志。休休古老儀。胷中一寸鐵。非我更誰知。巴洋朝發書。蠻卒夕臨戶。大義明天下。鬼關如樂土。昔公生誄我。謂我後公死。今公死無知。知否我有誄。</text>
<title>挽柳景深 淵博</title>,<text>宣福堪嗟異古今。定翁家裏典型尋。湖樓一別今千古。何日重逢更說心。</text>
<title>挽徐德雲 相晙 三絶</title>,<text>孝友溫良展也人。六根淸淨不留塵。世間多少廬山筆。誰敎長杠寫爾眞。孺子文章人所仰。由吾梳洗敢言勞。寧飢不欲先徽泯。力竭誠窮兩世稿。龍興洞裏身將隱。金鳳山中廟未成。人世營爲勘不盡。九原遺恨也難瞑。</text>
<title>爲許聖昭 宣 次其大人竹史韻</title>,<text>章山有一老。此地此君宜。不使蘇家俗。難諼衛澳詩。衆芳春後盡。高操歲寒知。人亡餘古竹。三歎復何爲。</text>
<title>挽周殷翊 時敏</title>,<text>沂水悠悠沂峀碧。巫陽何事夕招招。老夫不死滄桑世。送我平生直諒交。</text>
<title>盧誠之 普鉉 以詩贄見。步其韻以寄二絶。</title>,<text>出門一騁目。畏道何巉巖。壯志嗟無及。吾生筮遯庵。故人自遠至。何幸照同明。共期寒歲後。此意諒非輕。</text>
<title>次郭氏追遠堂韻</title>,<text>驗得人情遠莫追。哀墟欽廟豈無時。俎豆家家民德厚。箕裘世世祖謨垂。江分異渚推源本。木有深根茂末枝。吾行久作峨嵋客。樽酒名樓一陟遲。</text>
<title>次李氏敬慕齋韻</title>,<text>空山春草碧年年。遙憶前塵縹渺邊。萬里干戈沉白日。一區猿鶴鎖蒼煙。過客幽懷逢醉石。孱孫遺業戒袽船。桂樹招招君不見。賢人薖軸至今傳。</text>
<title>病中見晩棲亭成。感吟一律。丙寅</title>,<text>墨突居然六十春。故山深處晩棲身。童遊歷歷前塵渺。先躅悠悠舊感新。無復可言天下事。有時相與卷中人。此間幸得龜藏屋。講道餘生報佛恩。</text>
