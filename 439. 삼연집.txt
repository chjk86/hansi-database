<title>暮入俗離山。路中聞鐘。癸丑</title>,<text>不言靈境遠。騎馬獨來尋。野曠初歸鳥。山空半夕陰。無人問古寺。有路入寒林。隔水鐘鳴處。蒼茫洞益深。</text>
<title>白馬江懷古</title>,<text>扶蘇王氣杳秋天。白馬江流古寺前。花落千年何日發。臯蘭歌曲繞山川。</text>
<title>巫山 甲寅</title>,<text>巫山東去意悠悠。却望箕城是別愁。惟有澄江通一道。春光流入降僊樓。</text>
<title>新决泉入池。爰有孤鴈在中。</title>,<text>嗈嗈孤棲鴈。在池不濡羽。池枯安所游。哀鳴散其步。有客集谷口。擧鍤水若雨。泥濁掘數斗。水始入池注。池中生弱藻。池上覆嘉樹。朝日旭其輝。鴈戱自沿泝。新水與孤鴈。樂哉兩相遇。</text>
<title>嘉木 乙卯</title>,<text>近屋皆嘉木。開門花亂飛。看花成並坐。蝴蝶上春衣。</text>
<title>寒溪瀑</title>,<text>見山必其峻。見水必其瀑。危哉寒溪瀑。起自萬丈壁。壁高不著水。蒼蒼竟一石。輕風拂中流。霧散飄南北。餘沫久徘徊。颯颯吹楓栢。楓栢結陰深。不可窺中谷。西峰日旣隱。東臺坐不得。將以問上源。夜爲招提宿。</text>
<title>別李尙卿 聖佐</title>,<text>瓜生蒙葛上。風至蔓葉傾。與爾昏姻故。八歲與同堂。憶我初娶時。見爾始扶床。今日爾能騎。撣馬送我行。送我亦不邇。摻裾及漢陽。滔滔彼漢水。朝濁暮或淸。人生易會合。長路孰屛營。惟願愼優游。努力慰遠情。</text>
<title>黃鵠歌</title>,<text>亭亭靑梧樹。端坐鳳凰雛。俯視烏鵲羣。高鳴跂我儔。可憐江都王。少女遠嫁胡。烏孫馬千羣。漢家多名姝。名姝在後宮。細君發江都。平生金屛內。今日踰門樞。爺孃閉戶泣。兄弟送上車。前車連後車。齊拂紅氍毹。靑駹顧白馬。齊飮黃河流。下車問室宮。導我入穹廬。入門求水漿。勸我野羊酥。烏生野中兒。顔色與人殊。大王年太老。髮白坐垂頭。屠耆面太麤。深目多黃鬚。徘徊兩廬間。惟願別處居。</text>
<title>君馬黃</title>,<text>君馬黃行步良。勒以靑絲奮四方。奮四方。我馬欲追跛哉僵。不之南不之北。不之東不之西。但當在吾郡府中。冉冉曳衣裳。歇馬呼牛墻下桑。君馬黃行步良。行行不歸武溪南。思我駑馬泣數行。</text>
<title>天馬行</title>,<text>大宛出善馬。權奇中國無。龍身高纏鬃。驤首吐長呼。善馬喜水草。胡人喜馳游。紅鞚間靑絲。金羈錯明珠。漢使願買此。萬金頗有餘。金多馬不得。貳師更西驅。一戰度玉關。再戰越令居。收馬涉黃河。頳汗縱橫流。邛竹折作鞭。蒲萄駄千壺。東入閶闔門。𨇾蹀飮御溝。漢宮三十六。鬱鬱到雲衢。東西種苜蓿。花葉過馬頭。左右起玉臺。絃吹奏新謳。天子見此馬。逝將宴崑丘。猛將見此馬。願騎擊匈奴。太僕牽玉勒。大奴夾鞍趨。觀者齊揚聲。但道此馬殊。美彼大宛種。今爲天子駒。</text>
<title>竇廣國</title>,<text>廣國生五歲。賣爲宜陽兒。有室在淸河。東望何纍纍。有姊西入宮。當誰補我衣。春秋牽賈車。南北遠往來。來歸未休息。臘月上高山。高高伐山木。作炭巖石間。風來岸崩墮。卧岸死百人。百人一人生。廣國能復存。心驚坐念之。便自擲我錢。開繇視吉凶。逢吉數日間。其吉復何如。肉食千戶君。投斧下高山。西步長安市。人言漢皇后。家趙姓竇氏。髫童別家去。長大識州里。千門未央宮。峩峩雙闕起。上書到闕下。直說見我姊。閽吏相顧呵。問是誰氏子。淸河水北流。竇家門向水。嫋嫋河上竿。躍躍雙游鯉。雙鯉入深淵。釣竿隨魚尾。生小父母沒。貧賤有一姊。漢宮亦有后。廣國亦有姊。且速通語言。勿復使留連。皇后得聞之。天子同驚歎。說有親父子。生離遠隔鄕。自我入宮後。不復聞存亡。且試見顔色。孰知非同形。傳敎整步輦。絡繹嚴具張。葳蕤被珠襦。蒙以九華裳。龍盤七寶床。移出殿東廂。東廂對林苑。珍木自成行。桂樹枝相樛。鬱鬱周阿生。白鹿下羣游。孔翠上徊翔。徊翔脅左翼。九雛齊首鳴。中池芙蓉華。一根千葉香。交語召廣國。廣國入蹌蹌。著我弊縕袍。步上黃金堂。謁者前鋪席。奉箒趨中唐。婕妤排箱簾。羅立明月璫。皇后垂素手。美目騰淸光。擧聲謂廣國。少前近我床。頭目頗相類。且欲聞音聲。廣國再拜言。皇后寧不忘。終年伐山木。作炭面黎黑。面黑尙自可。身高誠難識。貧家春三月。養蠶倉庚鳴。提籠逐姊去。上樹伐遠揚。枝▣傷我體。顚倒棄筥筐。皇后聽未卒。悲淚下承眶。廣國長跪告。言談尙復長。念昔與姊別。西上入紫宮。追持繡裌裙。屛營空舍中。悲號願須臾。撫摩不自發。西隣乞斗米。持飯塞我泣。東家掃粃糠。雙手沐我髮。髧然額上毛。披拂兩耳傍。今已如雲長。髭鬚俱蒼蒼。昨日伐山木。作炭風雪時。北枝苦風寒。南枝或不知。相忘以百年。相離以千里。不聞代王姬。寧識漢皇后。皇后日深居。誰告弟生死。天屬易合幷。久久會有緣。皇后大摧傷。流淚承羅巾。羅巾左右揮。淚下何連連。嬪嬙梳墮馬。齊伏垂雲鬟。雲鬟顚倒落。哽咽聲悲酸。皇后拭涕淚。重呼廣國言。纍纍聞汝談。不復視汝顔。尋念爾生後。惻惻常饑寒。初年父母葬。瓦柴覆兩墳。明年五歲兒。出賣棄他人。深宮獨來處。繞身綺與紈。溫飽莫揚眉。悲思腸肉間。生人則有逢。亡者莫報恩。先貧適後貴。便可同榮身。哀極樂相樂。相見誠爲懽。中官發內府。雕盤捧金錢。天子弄黃印。綠碧靑緺穿。揄揚曳麟帶。冉冉出宮門。長安列東第。好畤起田園。田園極膏腴。高蓋夾朱軒。先貴死粱肉。晩貴不居尊。巍巍章武侯。慊慊德高遷。漢家衆貴戚。竇氏宜子孫。</text>
<title>秋胡</title>,<text>種桑深園中。三年不踰墻。蠶眠百餘箔。出郊遠採桑。採桑欲何爲。織我絲玄黃。秋霜持刀尺。遠方寄衣裳。東家妖冶娘。發艷大道傍。行不結伴去。低首携金筐。携筐垂素手。儀態一何盈。羅襦從輕風。擧體葳蕤香。適逢車馬客。珂蓋爛生光。中林馬嘶立。下車拂巾纓。欵欵前致辭。綢繆兩相當。行人苦獨宿。春女苦悲傷。黃金駄後騎。出置見丁寧。金多不回眄。背立默無聲。亭亭含怒怨。但自折遠揚。軒騎空躑躅。馳去以相望。晻晻日西夕。下山見牛羊。還家故夫在。秋胡自有名。中庭新繫馬。道上靑絲繮。三旬樂琴瑟。三歲各異床。道逢爲新面。還家慚且驚。新婦謂秋胡。恨君兩心腸。春桑實離離。靑鳩上桑鳴。春游諸女兒。絡繹多紅粧。招挑寧獨妾。處處住彷徨。念昔初婚別。持燭卽幽房。交頭結信誓。長命無相忘。纖羅合歡帶。爛然五文章。千回約同心。雙手對結成。紹繚以明珠。藏在金縷箱。持帶裂君前。與君訣平生。開門沂水流。中泛雙鴛鴦。鴛鴦莫成匹。願爲單鳧翔。褰裳墮水死。生死兩絶情。</text>
<title>龍江贈金顯甫 克光</title>,<text>山南有桃樹。山北有李樹。貴其爭時發。何論植異所。與子各天末。相逢西湖路。龍江識君家。繫車長城下。長城有別歧。馬瘏苦天雨。蘆嶺况多石。行者側足度。新交恩亦深。贈馬有好步。庶無中道蹶。期以皓首遇。</text>
<title>島竹寄士興 族姪時傑</title>,<text>我陟西湖亭。日望島上竹。島竹遠如簀。我欲伐爲篴。松舟旣鼓楫。潮大抗不得。潮深尙自可。潮去泥滑濁。蒼蒼沖霄簳。棄置復可惜。寄言好風至。惟使聲相屬。</text>
<title>別仲氏之洛</title>,<text>兄摻阿爺玦。七月鳴鵙下江南。弟脂阿母車。九月木薄到鳩林。鳩林左右竹叢生。交葉布枝自相當。高堂宜笑復宜舞。未覺歡會異我鄕。兩月初飽德津魚。兄何復問門外程。如彼白鵠顧妻病。欲往路遠且徊翔。新城古城蘆嶺長。阿爺勸早歸。阿母惜衣單。南州黃檗苦多風。蘆嶺北去更天寒。夜中持飯半成氷。馬上內手屢抱鞍。歲暮此行莫倉卒。長路遠近無不艱。嗟哉漢氷屭奰塞玄坤。敎人愁望洛北門。北門雨雪紛盈盈。兄乎兄乎平愼行。</text>
<title>嘗夜登西湖亭。潮水與月俱滿。島竹沙鴈俱凄寒有響。心悲。遂作海潮歌寄士興。</title>,<text>江南竹門臨水開。出門夜夜見潮來。潮來自有路。潮盈亦以時。東山月出漾西浦。潮水將月與上下。但見波搖起沙鴈。不分風漂到竹嶼。灧灧連海無窮極。誰能朝暮問來去。嵯峩夾石駐龍渡。渡西是向漢江路。漢江潮入過誰家。可憐今夜兩道波。潮來不能寄相望。只懸明月畏西斜。</text>
<title>石門 丙辰</title>,<text>月嶽東南隅。連峰騖不休。折爲雙石門。流水貫其幽。千巖皆怪石。春至翠靄浮。邪逕人上慄。下窺竹脩脩。行行少復前。乃造窟下廬。其人形槁木。其地風肅如。鳥獸竟難託。何以永夷猶。再掬甘泉去。僧言壽千秋。</text>
<title>病中略倣選體。寄士興昆季。</title>,<text>我病連旬月。昏墊卧終南。掩關從草滋。塞牖畏風侵。卧坐惟一室。襞積繞枕衾。高梁聞乳燕。屬耳卽新音。冥卧苦無悰。徂節邈難尋。木蓮委素萼。山棠耀高林。樽酒逐芳物。爲樂苦未湛。奈何抱幽蘊。庭砌易改陰。喜跫徵索居。聞濤佇沃心。親友曠惠綏。寧復簡所欽。興文貽篤愛。擲筆吐幽吟。</text>
<title>浚谷三章。贈韓汝重 㙔 昆季。</title>,<text>有浚者谷。曰左華嶽。叔兮伯兮。下上其宅。漼彼長淵。不亦西東。淵名伊何。維龜維龍。龍之潛矣。載戢其鱗。君子以之。遵養厥身。維東理田。則百其畆。維北築室。不盈十堵。乃攘乃剔。乃瞻原隰。松栢啓矣。其下維宅。慶旣安宅。厥游維寬。酌彼洋洋。式祈永年。泉有游魚。侯鰷侯䱔。子有湛樂。侯琴侯書。載考載歌。宜爾弟兄。兄弟洽矣。爰及友生。速以酒食。或携在林。匪則游敖。以永德音。</text>
<title>九日會講楓溪</title>,<text>秋節人所悲。九日爲嘉時。出門步逍遙。招我由三池。峩冠曳長帶。同聲諷書詩。俯視高堂南。溪水下流離。誰謂秋無花。叢菊發葳蕤。酌我朋樽酒。願以置路歧。靑靑君子衿。豈敢憚山陂。春蘭與秋菊。來會每如期。</text>
<title>寄隣</title>,<text>隱几終南下。好人爲我隣。卜隣不卜宅。古人亦有言。裹糧游四海。傾蓋良獨難。况我棟宇接。情好日以新。晤歌爲德音。樂甚吹箎壎。沖情相投分。寧論髮齒間。如彼江湖魚。相忘以究年。</text>
<title>北征値雪</title>,<text>冬雨息滂沲。作雪來蔽天。同雲自錦山。霰集皓中田。羣鴻悲野宿。齊叫以遠遷。宜我遠征人。重裘莫禦寒。寒甚能自進。所憂馬僵顚。僕夫告手凍。往往落馬鞭。風霰赴懷袖。南首眄朗山。朗山不可見。流淚下汍瀾。</text>
<title>上元夜。終南獨眺。丁巳</title>,<text>終南松樹月迢遙。下照長安通九霄。今夜少年金鳳曲。誰人先踏錦川橋。</text>
<title>頃往楊山。仲父使之留宿。出次于川上。亦有溪叟隨至。有漁者有鷹者。設酒以觀。旣夕乃罷。賦詩以上。戊午</title>,<text>鬱彼川柳。下潛其魚。川之注南。魚或北遊。谷風旣漣。陽日其舒。亂其淸沚。下上施罛。收之有牣。言屬我廚。其二鬱彼川柳。有貫其鱗。斑斑黃白。濯濯其鮮。升之釜錡。湘用彼川。祈祈野老。維以佐酒。歡言登席。獻我仲父。其三仲父曰醉。小子其屬。我顔旣熏。我馬攸縶。山有芽蕨。花有未萼。衆言其夙。我曰孔時。思樂迨暇。實不易哉。</text>
<title>曰歸</title>,<text>曰歸復曰歸。有宅在永平。嶮巇彼居世。阪田可爲耕。朱門無安枕。其憂在高明。念我遠流竄。氣結悲南方。菰蘆鬱蒼蒼。梓楡道脩長。鱒魴離九罭。鴻鴈集枯桑。粱稻峙中廬。我親安所嘗。廣覽陰陽馳。變化不故常。南風將夏發。草木春已昌。長當一來歸。呼咷復誰忙。</text>
<title>過峒隱舊居</title>,<text>赫赫山上火。毋近谷中栢。所謂者好人。居此致獨樂。深淵有潛魚。中林遊麋鹿。聞昔靑雲友。招招拖羽翮。飮水挹其濁。寧復縻高爵。逍遙川上觀。多獲我心欲。慕君善窈窕。百歲斯躑躅。人苟崇令德。高朗豈終極。</text>
<title>萬德寺</title>,<text>松湖廻出石門橋。驅馬悠悠傍海遙。暮雨上尋靈鷲寺。高樓南受合肥潮。牕連梧竹浮蒼翠。鐘合波濤撼閴寥。今夜定應高處宿。細看雲物漲晨朝。</text>
<title>石門合掌窟</title>,<text>靑霞淑氣日南浮。浴海歕天鬱未收。卓犖玉成千嶂峻。濎濙珠逬細泉流。石橋宛入天台度。冬栢疑攀桂樹留。向夕步從雲際降。回看半似夢中遊。</text>
<title>念行 議政公自靈巖內移</title>,<text>朝采山上杞。悠悠憂我父。道路千餘里。山川阻何許。遠望浮雲間。無乃困陰雨。軒車在中逵。方舟遺錦浦。飛觀鳴不息。鴻鴈遵洲渚。綿綿懷我勞。安敢入室處。獨有東山詩。三嘆起延佇。</text>
<title>初至東州。敬次家君韻。</title>,<text>昨傍魚龍國。今將木石居。窮陰寶蓋麓。遺堞泰封墟。夕雪天幽晦。邊雲野莽虗。羇懷集遲暮。舒憤賴詩書。</text>
<title>奉別族兄 盛最 鶴林使君</title>,<text>歙谷太守善鼓琴。郡中鼓琴不下堂。過我東州飮酒醉。高軒論琴白雪雱。愛兄三十金吾子。白晳駿馬遊帝里。紫綬東臨問何樂。上嶺氷雪何艱哉。梧桐作琴五馬載。言欲奏之侍中臺。臺下澹澹海波揚。扶桑照檻日出光。丹書縹緲永郞湖。聽琴徘徊四僊徒。昔聞蓬萊移形素歸來。爲▣彈出水僊操。問何樂一作亦勞我。何艱哉一作何崔嵬。</text>
<title>龍華感興 己未</title>,<text>春風東方來。吹我龍華山。雲霞興千嶂。遠望何斑斑。我入自谷口。花發靑溪間。靑溪向我來。飮馬聊盤桓。春興詎不屬。獨吟成流歎。去去含孤意。終當悵恨還。誠不及林鹿。援戱相拘攀。</text>
<title>華山</title>,<text>華山阻四方。回回百千成。人來未有路。左顧瀑布行。行行桑土出。中有數廛氓。試往扣柴荊。雞犬爲我驚。向我指靑山。斬木火其耕。黃粱獨有年。谷飮泉水淸。登山採蕨薇。當歸山芥靑。中言我心樂。巖棲一朝營。相隣何所談。葛天與大庭。</text>
<title>三淵新構</title>,<text>雞犬人煙瀑布東。白茅爲屋據穹崇。千巖映發秋冬際。一逕盤紆雲霧中。削玉蓮花峰秀出。彈琴鬼谷水回通。此中洗藥兼風珮。未必僊居讓葛翁。</text>
<title>敬次曾王考三釜瀑韻</title>,<text>新構茅茨處。秦餘古有村。桃花迷甲子。瀑布界乾坤。積石遊人斷。繁雲老木存。悠悠我先祖。曾一溯眞源。</text>
<title>秋寺</title>,<text>古寺多風風入衣。寺南寺北葉飛飛。擧頭山氣雲霞罷。側耳禪音鐘鼓稀。僧引淸溪前砌過。虎乘新月後林歸。莫言窮谷彌蕭索。終覺端居可息機。</text>
<title>和士敬 族姪時保</title>,<text>東北有穹谷。窈窕不可測。重峰參白雲。靑溪百餘尺。中有彈琴人。女蘿爲被服。躑躅凉風至。靈波日漣漪。思爲雙潛龍。千歲不相離。</text>
<title>洪海州 錫龜 挽 庚申</title>,<text>我有一束芻。公實美如玉。峩峩丈人行。愷悌君子德。游戱六藝林。蔚然游夏學。精意妙入神。圭臬丹靑博。堂挂石鼓文。几積華山璞。琅琅禮樂器。聊以澹留客。博文豈獨偏。雅操不溫蠖。歸哉漢濱卧。華纓淸斯濯。不問城郭內。萬事有回薄。寂寞太玄經。千秋空故宅。其二目極望江南。江南春可傷。念昔長城郡。杏花春飛揚。掣彼閣下鈴。始拜公之床。瑣尾流離子。蔽芾嘉樹傍。高館授我餐。薄言勸壺觴。憐我車軸折。送馬有驌驦。高義不可諼。尙爾中心藏。逝者非舊春。四載爲千霜。流凘江漢水。素幔水中央。泉路在汎汎。新阡去日長。興文泣已洒。嗚呼不成章。</text>
<title>伊川浴 近宗居駱山者有沐浴之行</title>,<text>步出豐田驛。皆望駞山君。駞山君顔如丹。令馳車騎。一何軒軒。太醫提藥囊。出入車後前。公子北行去。有病浴伊川。伊川出神泉。蔚蔚光澤鮮。上湯浴公子。下湯浴少年。少年羽林郞。窈窕其數千。關弓皆破的。將射上林西苑鹿。上林鹿未可蹤。敦化擊鼓暮朣䑃。</text>
<title>自三淵穿峽向鷹巖</title>,<text>秋晩行幽峽。心閒興有延。石泉人面洒。林果馬頭懸。暫失藤蘿路。頻逢黍粟田。聞雞時攬轡。蒙密見孤煙。</text>
<title>夕望</title>,<text>曖曖墟中望。前溪忽後峰。煙霞氣色滿。粱黍興情濃。雀噪投田樹。牛來度壑松。衡柴從此掩。吟嘯且從容。</text>
<title>病中送李子文 之星 歸白月 辛酉</title>,<text>北園采艾艾葉長。賖酒欲喚病在床。昨夕天晦聞兒言。白雪飛絮漫池塘。終南嶽麓皎寒色。不見終日映我傍。幽蘭澗道雪應深。白月歸人倚陰岡。</text>
<title>黔山寒食</title>,<text>松風滋雨我心傷。那忍春原細草芳。母氏高堂今伏枕。哭君歸去淚偏長。</text>
<title>哭黔山</title>,<text>再哭黔陽春。終疑若人去。一往苟不返。三年便千古。纍纍母將子。春草生同土。暝息依松栢。微月一何苦。嬋媛存營魄。眄睞忽無覩。每歸若相棄。胡寧不延佇。上馬淚如綆。黔山正飛雨。</text>
<title>李子文園亭</title>,<text>嘉卜不出闉。重基特穹崇。維北負砑𥓂。眷西挹靑蔥。列墉旣壁削。方沼聿鑑空。庭砌汛遂淨。果卉匝以重。撝玆無爲業。習成靜者功。奧曠孰偏廢。華館復園中。崇檐棲弱雲。疏牖納善風。流矚豈停目。散跬不輟筇。巖鑱契滋蘭。谷籟寤聆松。景古亮有會。引調詎無同。試推忘適術。用晦大隱蹤。</text>
<title>秋夜寄大有 弟昌業</title>,<text>洞裏彈琴溪水流。松風吹入水西樓。明明有月同良夜。猶自中林阻樂游。</text>
<title>族會日留宿楓溪</title>,<text>長筵設豐膳呈。齊顔等色合懽情。將進酒酌兕觥。諸父昆弟以次行。飮言酣杯未停。日旣西藏月未生。高弁轉紛若星。雲散下山退紅亭。醉者歸留者醒。池塘觀榭水淸泠。明燈出光燭堂。皎如白日重舒光。坐須臾玄顔發。千歲爲懽遽何央。</text>
<title>三田碑</title>,<text>朝出廣陵津。西睨三田碑。石闕抗嵬嵬。上有刻龍螭。炳烺曜朝日。丹靑一何奇。借問何年代。誰爲建植斯。嗚呼所可道。涕出復何爲。默默顧南漢。烈風吹我衣。立馬竦長劍。凌厲心摧悲。中原方遘患。飈塵縱橫飛。多謝一扁石。安可萬世期。</text>
<title>哀壯士 張後良</title>,<text>立矛萬人悲。伐鼓露梁津。鼕鼕鼓音入城闕。中軍枉殺如虎人。山有藜藿亦有虎。水有蛟龍尙可禦。但得長刀奮如湍。從汝錦帆交中浦。嗚呼未擊胡。壯士郭南死。空留可憐流血處。白沙回風露梁水。</text>
<title>新歲歎 壬戌</title>,<text>四時行成有名節。舊俗最愛三元日。可憐送舊迎新樂。出門行遊三日畢。家家椒酒酒千壺。牛炙羊烹爆竹俱。老者斑白耐屠蘇。少年意氣覓呼盧。都人士女途中賀。是日顔色兩敷腴。靑樓鼓瑟錦川橋。朱帕蹋鞠鐘樓衢。拜闕千班去如流。火城平明散宮烏。別有街東沁園宅。後堂置酒飮貴客。貴客朱輪寶馬駐。黃金爲門畵關羽。城中效之門畵新。却令遊者左右顧。薄暮來歸袵成帷。狹邪相撞醉者遇。嗚呼是事在兒時。顯宗初年我所知。自經辛亥鬼車出。只今齊民但憂飢。冬旱無雪大麥死。騎馬三日少游子。慊慊筭緡急生理。已聞日中爭開市。</text>
<title>哀痛詔</title>,<text>甲寅以來豐歲少。彼蒼回斡人得料。萬民喁喁衆魚急。布路狂走或悲嘯。聖人罪己不罪歲。昨者又下哀痛詔。心非木石見者悲。讀之未半涕漣洏。我王豈非萬世聖。喪亂未見十年定。羌夷接軫謂今日。東飛梟子西走獍。只今沴氣鬱參錯。或云因此致蝥賊。山河千里八蜡閉。大庖不盈天馬瘠。况乃東朝萬歲杯。法酒寂寞聖語哀。極知損上是上策。每對羣臣勸减裁。正殿論賑玉食寒。白日移景通天臺。又聞秉燭讀姚姒。達曙西銘誦幾回。天高不邈大聲呼。民碞寧拒赤心敷。大老東來野無人。猶自丘園走蒲輪。轉災傾否望公輩。一言興邦我王在。君不見昨夜東風退雪霜。弱草荑柳滿漢陽。靑丘月表問幾尺。老農延頸梅雨祥。歸哉小民且按堵。含哺今秋萬斯箱。</text>
<title>折梅曲</title>,<text>江南嶺外多翠樓。樓上女兒北望愁。遙念蕩子早行苦。恒抱空床夜眠羞。夜悲朝思易驚年。小苑新梅已可憐。可憐梅花繚亂時。驛使飛鴻靜春天。三分菸䓃留枝上。屢度攀援置牕前。愁隨皚雪合消鑠。忍將明月鬪嬋娟。明月嬋娟暫同色。那能留遲艷陽年。願得晨風九萬里。持寄懷袖所懽子。黃沙磧裏尋豈見。嫣氐山下採誰似。徒言羌笛馬上吹。春在江南君不知。</text>
<title>芳樹曲寄士興</title>,<text>芳樹上春日。迢迢映海門。自君愛梅建芳馨。茅山喚作梅回村。笑聞南隣夜移去。小艇風雪戛極浦。移入幽軒窈窕處。煖酒銅鑪鸜鵒舞。我在此間問芳樹。季子來後花無數。無數奇花正旖旎。可憐透簾復燭戶。凌寒未讓桂。驚時早勝柳。君不見淵明把酒黃菊叢。子猷招風翠篁中。往者二賢興不低。只今桃李但成蹊。霜華霜質辨者寡。榝幃艾戶竟天下。君曰愛梅何爲者。</text>
<title>孤鶴</title>,<text>古道無氷石無數。綠蘿裊地春風擧。赤松王喬上太華。伏枕細思雲興處。東南孤鶴西北顧。翔下庭中不歸去。</text>
<title>露津</title>,<text>寒食香火我出郭。露梁津上長風色。飄飄不斷海門遠。燕尾楊花黯且黑。鴇鷁鵁鶄亂叫人。撼撼楊舟在險津。淚洒中流去年心。宿莽靑靑漢陰春。</text>
<title>玉流洞</title>,<text>自我逢春未出遊。及今春歸但懷愁。新第閉門洞陰薄。麗日悠悠松林幽。城中桃李落誰家。望帝閒花映玉流。此時兄弟寂寞同。有酒不坐看花樓。</text>
<title>春遊松川</title>,<text>歸馬日欲西。自此步松川。川回石崖斷。瀑布忽已懸。飛流向日落。遠望皜皜然。金潭寫靑天。素沫紛回旋。傍有山杏花。婀娜長松前。羣影久相蕩。與之媚淸漣。却顧同遊者。無不似眞僊。</text>
<title>妙峰寺滯雨</title>,<text>道峰有好期。東西共陰雨。溶溶階下雲。霏霏上承宇。須臾靑蓮界。氣色滿牕戶。幽尋阻雲蘿。孤興滯芳杜。開軒久東望。翳翳遂過午。披簑舞雩間。無乃待我苦。徘徊兩不知。一夕如千古。</text>
<title>又賦</title>,<text>夜雨連禪梵。溟濛霧色齊。誠知山吐旭。復忖水增溪。寺鴿靑毛濕。天花絳萼低。東踰未可討。開戶眄雲梯。</text>
<title>失鼎歎</title>,<text>急風磔磔衆虹匿。春天霮䨴月無色。慶殿古垣夜向深。西林老友來相卽。呼燈相延慰菜色。問子朝飢夕不食。答云家貧徒一鼎。見失前夜風雨黑。尋之不得仰天笑。向來饘粥擧火少。鼎乎鼎乎焉汝用。塵鉉苔足長相送。原生故自耐顑頷。子桑猶不廢嘯詠。坐中士敬與德以。且爲善謔休惆悵。貴不必五鼎養。貧不必牛衣傷。人生有涯可奈何。楚弓塞馬兩茫茫。君不見九牧收金禹作鼎。泗水驚波鼎亦亡。</text>
<title>明星曲</title>,<text>明星出漢北。夜夜光如一。龍辰正磊落。萬里見行列。玄雲絶北斗。赤月跂西畢。牽牛不可農。織女望愁絶。君王拜廟歸。淚下明星出。星稀鳷鵲曙。赩赩東南日。</text>
<title>君子行</title>,<text>君子不出位。敦仁在安土。梓人不代斲。祝人不踰俎。園桃苟無實。不如播嘉黍。華言盈庭戶。於道亦何補。不見漢西京。反素務朴魯。張公論嗇夫。太史嘆其語。</text>
<title>隴頭水</title>,<text>隴水聲哀哀。劇於悲鳴猿。由來下秦川。流我故壘間。軍行聞此水。健兒不能言。磨刀隴中石。失馬隴上雲。呑聲起夜去。忍渴行泉源。男兒早負韊。寧歲三從軍。東征屯上谷。直北出鴈門。頭白自今夜。淚出腸與肝。</text>
<title>瑟歌</title>,<text>挾瑟覇陵上。使妾望故鄕。君有四海樂。妾有短衣裳。絃歌相向起。誰爲愴中腸。新豐道何闊。直哉邯鄲路。北山自有石。未及南山固。同君萬歲後。滴滴去安駐。我欲竟此曲。此曲悲日暮。</text>
<title>走馬曲</title>,<text>弱柳靑靑絲。春月章臺垂。張公朝出上馬時。誰其愛者市中兒。他家馬煩不能驕。君馬何能如電馳。馳過楊柳下。堪言如龍飛。情憐白雪毛。眼偸黃金羈。楊花風亂相逐去。急應登樓論畵眉。</text>
<title>燕臺曲</title>,<text>君有欲報仇。我有欲報恩。與君飮酒華陽臺。黃金爲砌碧玉軒。麒麟錦席重玳筵。金盤豹胎炙熊踏。炙熊蹯膾鯉魚。執君杯將何言。東胡駿馬身是龍。北方佳人歌入雲。歌鐘鏗嘈飮健兒。千載爲樂白日馳。下臺西往易水駛。君謂荊卿死爲誰。</text>
<title>巫峽吟</title>,<text>古稱巫山高。巫山兼三峽。行舟上巫峽。使儂損紅頰。生長江陵未嫁君。巫峽漁歌屢已聞。巫峽下爲朝宗水。長波淸瀉竹箭奔。連峰糾紛攢蜀天。竹樹櫹槮逗楚雲。千里日曦少。兩岸石貌分。瞿塘西望灧澦浮。五月難行復淸秋。霜天九月吟夜猿。三聲流淚雨中流。從君舟如馬。遮莫過黃牛。君誇白帝賣錦好。妾論江陵養蠶早。明珠寶繭脫纖手。令君日醉宜城酒。象牀瑤席翠羽珍。南塘雙鯉發我笱。維君桂棹楊柳東。緩聲菱歌遣秋風。</text>
<title>送成伯圭 琬 之日本</title>,<text>成子好讀書。讀書自妙年。十五南華經。二十至大篇。浮浮芥爲舟。汎汎五石瓠。臨書再三歎。俛仰撫八區。心中東海樂。夢中大鮫魚。鮫魚在枕上。忽覺望海水。仍更試下筆。溟漲闊涯涘。中年水僊臺。濯髮向窮石。酣歌間水操。自名爲海客。伊優引高蹈。振翅戱京洛。洛中風流士。觀子騁文墨。中堂置樽酒。牋繒連闊幅。初筵勸羽爵。樂飮過二巵。敷腴面欲紅。輒已揚其眉。連呼百千字。汩汩如流注。如彼噴唾者。雜下珠與霧。如彼大冶者。金鐵一爐鑄。隨語自成韻。隨韻自成調。一日掃百篇。眄睞故嫌少。腐毫揚馬徒。咍爾徒勞苦。七步亦太遲。八叉安足數。小兒車五山。大兒李奎報。問君何能爾。靈蛇自盈把。的皪滄海珠。無非夜光者。倐然騰豐價。名聞大司馬。偉哉藝林匠。一代攬魁柄。召見乃大悅。嗟歎日域詠。朝家通日域。遣使一葦杭。其國日出處。其俗喜文章。伐木必秀翹。選材必其良。司馬謂成子。惟子爲行人。登時詣九重。伏檻前自陳。云有成氏子。雄驁世無雙。才高又神速。足以華我邦。爲人潔白晳。良合使南夷。上曰得其人。便可速遣之。金錢與雜綵。九府許齎持。裁縫造錦衣。絡繹裝爲行。行行將復行。但自東南征。東南大瀛海。赤日從中起。是注八紘水。是通銀河水。是爲無底谷。不知幾萬里。靑絲爲君笮。白鵠爲君船。琴瑟爲君載。羽旗爲君翻。東皇爲君導。川后爲君先。何以駕波浪。颶風御君行。何以定東西。北斗爲君衡。中流上水牕。承浪騰龍螭。長鯨奮其脊。鬚若蒼松枝。離褷分巨細。進退雄與雌。恢奇復譎怪。宿昔夢見之。心中東海樂。壯覿今乃爲。男兒可憐蟲。足不踰邦畿。生平適我願。此事詎非奇。弭棹卧老舘。始得接卉衣。候風更復進。喝流望壹歧。磊磊向曙星。七島竦而羅。須臾失大洋。浩溔入于河。颿欐與潮上。實維果布湊。兩岸信美美。高下被文綉。當樓小垂手。紅粉翳羅袖。枇杷自映竹。碧櫾重橘柚。物物多珍異。事事誇豐富。仰頭左右望。錦纜爲回還。前未至江戶。斜眄皇都間。長城度大板。淸伊弄如環。箱根抗巨嶺。自此登羊腸。神瀵溢爲湖。無乃帝臺槳。三朝望高頂。踰越路何長。葦原六十州。關白自言尊。烜爀盛意氣。借問其姓源。雄都日光鎭。奇麗殊赤縣。崇墉積萬雉。九橋虹霓轉。閭閻驚畵裏。板屋稠如毛。居人賤黃金。遊者貴寶刀。寶刀轆轤名。犀渠各在腰。傳有朝鮮使。車蓋遠如雲。關白自上樓。五層御欞軒。朝鮮文章子。指點以望君。長揖上金堂。抗禮向殿陳。蘭房闢邃宇。金繡重玳筵。髹盤無上味。橙橘吐芳芬。飛肉奏靺樂。嘈嘈一何喧。穆穆賓主顔。行酒榴花樽。樽前作使者。如花三千面。三千素手中。皆持孔雀扇。秦娥乘鸞畵。班姬明月規。盈盈向君前。皆願得君詩。君詩故自好。易就復難遲。三千手中扇。一寫不移時。關白大驚歎。舌擧以爲神。朝鮮文章子。果然非常人。金帛手自奉。寶硯玉蟾蜍。紹繚大秦珠。璀璨靑珊瑚。雜然頗羅列。棄去如塵沙。鄙哉陸生槖。奇哉博望槎。扶桑問要領。經歷詢遺俗。飄梅北野廟。垂柳晁卿宅。豐聰勝鬘經。花雨暗天落。希有資博奧。土風該商確。臨當欲還歸。上謁徐福祠。茫茫海風波。愁殺秦帝時。君行萬里外。一朝見三山。三山竟何如。葉葉紫煙間。金銀晝日流。霜雹夏月寒。遙望但皜皜。飛來衆白鷴。紛綸雪色鹿。騎之多神僊。長耳白箸翁。不壽乃千年。靈芝自有荑。不减綏山桃。辛勤善採來。一擧越雲濤。無若彼徐福。獨爲島中豪。</text>
<title>我辰</title>,<text>我辰安在在今日。今日斯何七月五。凉風入樓雲欲素。仰首萬里見天宇。懸弧太平今三十。曷不控揣以歌舞。客至酒薄肴核少。綠瓜紅子散如雨。今年學琴忘髮素。與君相向一再鼓。</text>
<title>出郭</title>,<text>衆雞下我庭。初鳥翻遙樹。我駕動此時。不憚彌天霧。冥往莫我知。高興默有注。悄悄大寺街。市聲不載路。駑馬謝黃棘。流邁忽如雨。送身出埃壒。如假肅肅羽。其二朝日夫如何。半景蒸玄顔。東南衘川原。西北閃林巒。羣態倐未定。瀾漫更我觀。撫馬露草中。載笑瞻華山。空靑唯古色。秀氣若在鞍。霽目入無倪。遐意溢未攀。飄飄頭上雲。百憂寄其間。其三奕奕心內憂。終歲未云絶。勃谿守一室。無幾髮如雪。蕭辰奮逸駕。庶往瀉忡惙。無何背城闉。倐忽度嵽嵲。岑崿備幽▣。湍瀨足淸冽。泠風假余善。逸雲任爾洩。舋舋 遇可淹。造適誠一咥。匪直神不勝。亦由境有別。靜然援巖蔦。賞心窅如結。</text>
<title>新興寺</title>,<text>雄構宜崇基。人天著▣𡵉。窈窕地靈謐。交互峰勢迭。布金園已廣。散花㙮欲列。峻樓敞南向。誠以延明月。三五矧伊夜。我興斯超忽。興言溯微白。桂華逗幽樾。餘淸赴懸鐘。極明抵數髮。亭亭羣寂內。素瀨鳴不歇。高詠返冥默。單坐遂如兀。</text>
<title>夕樓</title>,<text>僧汲石流泉。吾以漱吾齒。漱齒取斯潔。濯心詎無以。所累非諸有。太沖乃在己。高樓了然久。山暝意何似。玄蟬去松杪。相繼暮鐘起。歸尋攖後寧。林籟不盈耳。</text>
<title>步虗閣</title>,<text>咽咽待霜蟬。摵摵感風林。緤馬余有歌。抵節歌古今。步虗峩閣昔雲起。激楚行樂未盡心。綠蘿綺樹翠幕風。瀑流瀉入金罍中。濯金罍笑相向。五陵豪客邯鄲女。日晩下山殷淸吹。寶馬香車竟一去。萬古消歇北邙對。二地咨嗟駱山在。汲井徒爲少年賢。駕龍誰其八公僊。八公桂樹老遂死。垝垣飄瓦落松子。秋草復春色。相送斷腸水。</text>
<title>風帆</title>,<text>快帆須長風。帆高風在中。西流之水東騖風。峩峩百幅翻向東。前帆及後帆。齊上斗津者。嗟哉大灘每愁人。朝雨不見石如馬。船頭各各見五兩。夜泊驪江孰下上。</text>
<title>谷雲九曲圖歌</title>,<text>東方畵者國能死。嗚呼無人畵山水。曺生學華體。倣畵得形似。古來成虧取一長。是如江淹擬蘇李。試看谷雲九曲圖。我怪彷彿能如此。伯父泉石痼。嗜畵亦復爾。曺生初自西來時。聲價藉甚喧京師。千家屛障風雨集。伯父奪取山中歸。白雲嶺高竦華嶽。坐來盤石赤足垂。松風解衣急呼酒。把毫四顧來淸輝。傍花溪頭始下工。泝到疊石臺下窮。攢蹙高深豈一勢。采色不定九回重。春萼秋楓點綴殊。雲興霞蔚霜濃濃。削玉靑峽神女廻。雪雲飛沫何其雄。明月溪隆義淵。玉瀨更復幽棲東。卧龍無恙積水曲。牽牛宛在衡門中。遶屋喬林株可數。綠蘿垂裊森森松。桃源父老雞犬近。武夷先生舍宇同。亭高政與華嶽對。橋小是向雲嶺通。雲嶺蒼蒼望之盱。伯父今在負郭居。隱几終日兀送神。二年屢作籠水夢。可憐新障好見隨。向來遣畵此爲用。宗炳老矣足卧游。耐可彈琴衆山動。輞川見畵去沉痾。我聞其言謂之過。曺生此圖不蕭條。谷雲漸近城市遙。乃知繪事未可廢。曺生亦可稱善描。</text>
<title>族會</title>,<text>良會選秋日。采菊斯澗濱。羣來無大小。各言展情親。連翩休古亭。徐步躡淸塵。華筵秩鱗次。綺饌紛星陳。樂飮用大斗。斟酌見天眞。請說瀨下水。源波自相因。持以喩同席。誰復爲他人。遠之則行路。近之則一身。常願保玆善。歡笑歲以新。</text>
<title>信宿楓溪。將別士敬。</title>,<text>下山在城闕。頻頻懷百憂。故人幸不歸。嗣我西山遊。淸庭絶塵滓。華榱竦我樓。蘭房多珍觀。床簟使人留。良時休宴飮。信宿委枕裯。談讌寄夜永。燈火熺中丘。黃花何寂寞。蒼檜晩脩脩。回風赴三池。聆彼淸激流。覽物方蕭索。寤寐起別愁。</text>
<title>和士敬所投六章。仍以贈邁。</title>,<text>之子告誠歸。乃在孟冬天。繁霜紛無垠。北風鬱回旋。行役亮非時。離別信亦然。朱顔誠芳辰。緩帶在盛年。有往苟不淹。誰禁情愾焉。秋鴻翔遠陸。冬魚歸舊川。和樂嗟在彼。齊榜島中船。其二鼓琴亦有緖。原田亦播耕。奈何華屋處。旅葵生中庭。苦心有之子。存古奮奇情。悲音激斧斨。壯規綴軒楹。新營煥若神。故物依平生。無汚我泉池。我池日淸泠。無折我樹楓。我楓森菁菁。其三良會不出門。同人在中丘。綺筵依崇岡。金罍薄淸流。變色御肴饌。殊等通獻酬。嘉時適已遘。勝寄一何稠。前臨古亭存。仰觀翠屛幽。君來逮爲樂。欣慶在春秋。終宴未云斁。後夜申綢繆。其四陶陶蘭蕙月。莫忘蕩遊時。嶔嶔道峰山。水淸石離離。提手嘆奇麗。濯纓振戱嬉。明燈止佛字。豪竹與淸詩。歸來若俯仰。寒暑屢推移。人生富別日。勝事誰長持。回首東郊道。與子悵依依。其五鵷雛飛南海。不顧鳶與鴟。鼷鼠穴神丘。不爲衆所窺。君子以此觀。與世安是非。和光道不煩。默默復奚爲。門機一爲闓。駟馬馳不追。親交今在別。忠勖豈捨玆。去去莫復嘆。江湖可振衣。其六自君爲西蹈。巷中無居人。豈無悠悠者。鮮我平生親。相望室是遠。溟瀛不可隣。翩翩時惠來。投分慰我身。談讌叙商參。相命爲嘉賓。高亭臨廣路。殊軌起飈塵。安得驂與服。齊首共車輪。</text>
<title>寄士興</title>,<text>仰鴈莫彈棋。求魚莫捨筌。窮深在致志。不積道豈宣。惟昔董春秋。下帷聿三年。寥寥揚子雲。皓首卒太玄。沈潛踔高明。志士誰不然。振振我嘉友。遵海邈以綿。濡翰互相望。嘆息未比焉。明珠苟可索。莫憚九重淵。詎聞珊瑚樹。生在野中田。</text>
<title>遠遊</title>,<text>明月照千里。白鶴東向鳴。淸聲順風至。引我遠遊情。遠遊欲安之。登擧出九紘。朝馳太華山。夕息衆香城。東皇與四僊。夙昔勸長生。忘言存谷神。服食兼黃精。受訣逾十載。歲暮未合幷。玄氷結玉樹。素雪漂瓊英。天津路窮絶。雲漢何逕庭。訾黃苟不下。岱宗安可征。恐懼失所欲。延首淚沾纓。</text>
<title>夜步</title>,<text>深夜定寢畢。步自北堂歸。應門寂已出。高月照我衣。皛皛阡陌上。曠矣行人稀。良驢齕南廂。守犬吠東扉。獨吟迨未睡。兒女莫我知。夜色孰商確。鐘漏方微微。</text>
<title>除夕</title>,<text>析薪在我庭。薰竹徹遠天。嘉友赴今夕。秉燭酒如川。童弁以次進。嘯唱起四筵。人生信忼慨。同聲嘆逝年。撫往鮮能驕。誰爲高枕眠。滔滔求榮名。歲落亦已然。</text>
<title>除夕感懷</title>,<text>今夕何短易曛曛。西樓少弟爲新婚。瓊弁象珥秉高燭。昨者方是竹馬奔。人生衰盛咄見逼。倐忽相踰去如雲。歸入新齋急喚君。九街鐘動對椒樽。</text>
<title>西溪小酌 癸亥</title>,<text>人生老抱子。百憂漫無涯。出門每相失。進退東湖期。日暮偶然來。淸樽靜在玆。秋來一會闕。秋去百卉腓。黃花委池館。寒月在軒帷。北風攪天籟。松嶺無定枝。齊心萬世上。蕩漾終安之。抗言論古史。歷歷興與衰。舍旃莫談今。浮世信多歧。</text>
<title>和士興夢遊江樓吟遊僊詞</title>,<text>往者西林結君初。古文龍虎手中書。共道高天未蒼蒼。不然采芝崑山隅。浮家一往君不歸。髮短心長兩何如。寒濤浩溔且空闊。遙夜茅島枕席虗。飄飄吾已往來焉。夢中各自稱水僊。詎知天飛復淵沒。惆悵玄感使之然。赤虬黃鶴今何處。漢南危樓白雪天。</text>
<title>趙參議 世煥 挽</title>,<text>蘧廬寄玄宙。古今若遞易。濛濛風中塵。誰非暫時客。理悼有太甚。情慟兼酸惻。高明嶽山麓。晻曖幽蘭谷。一出爲遊魂。平居遂滴滴。飛旐映氷雪。家人野中哭。其二嘉樹生平臯。蔭者忘炎凉。孰知是勁幹。終復凌風霜。趙公高直意。含含形骸裏。耦俗乃其迹。和光有妙理。在古我延頸。何况依仁里。大眞卽焉在。厖貌日耳耳。赴闕欵段馬。驚歎里中子。一朝巷無人。牢落淚如水。其三逝者陽春月。公來造我軒。長嘯入不言。高天晩鴉翻。奇孫來在抱。妙吟馥春蓀。善謔倚此騰。嘻嘻至日昏。此事爲疇昔。松聲起古垣。</text>
<title>國哀</title>,<text>昨夜人出二更來。欲眠叫聲聞國哀。竟是王母厭世矣。蒼天蒼天我安恃。燈明相蹴起相看。面面無言淚汍汍。吾王罔極可奈何。長夜風悲聖體寒。其二甲寅天崩今地拆。百姓何至此無祿。兩日大臨哭聲起。叫自閭閻響山谷。王灘古梁氷水白。過眼崇陵涕淚落。嗚呼弓劍爲十年。瞻彼松栢萬哀積。</text>
<title>雪夜愴懷 甲子</title>,<text>玉衡貞孟陬。天道斯在東。明陽征以漸。涸陰滯未融。素雪淹兩夕。瀌瀌彌層穹。散漫旣停留。千里皚已同。夕飈振纖檜。宵月映脩桐。皎然出徘徊。愴怳切房櫳。旬五竟無返。萬歲遂成空。形變曖行雲。情感鬱回風。良非服理人。何由遣無窮。</text>
<title>朝哭</title>,<text>脉脉星欲沒。悄悄雞旣鳴。皚皚霜塗庭。閃閃月耀楹。婢來召我去。我睡未甚醒。踽踽至西廂。而無我同生。虗衾覆一魂。深帷隔前形。憶昔喜晨讀。素書今無聲。憶昔喜夜飮。夕酒徒自淸。燈燭吐如月。果肴列若星。驚吁爾焉在。進退失生平。神掉難克斂。涕淫易爲盈。高堂在載寢。呑泣乃下庭。</text>
<title>感懷</title>,<text>冬雪爲春水。玄池鏡色淸。嘖嘖樓東草。今年已復生。</text>
<title>哭弟 昌立 八哀</title>,<text>大塊邈茫茫。忽然爾爲人。旣來若有爲。天畀未始貧。瑤林逈擢標。玉雪內凝神。奇志獨不羣。邁邁至雲旻。蘭臯縱逸駕。秣馬待天晨。嗚呼萬歲願。竟止十年身。其二喞喞高堂上。爺孃病四年。阿妹去如昨。積哀黔陽天。天心竟不悔。汝豈慈愛捐。一者尙可言。理譬今何以。任其晝夜哭。不敢仰而視。謂爾厭斯世。何獨忍乎此。其三爾婚如昨夕。爾逝何悤悤。胡令窈窕人。棄捐委霜風。低徊海上別。琴瑟感寒空。蓬蘿遂焉絶。痛矣顔方紅。哀哀黃鵠寡。胡爲我家中。其四孑孑復欹欹。出入但廓然。瞿然顧我後。零落忽我前。蔚蔚六靑軒。曾是聯我肩。風霜入深園。弱枝有摧顚。相代豈無願。已矣奈何天。庭有六樹冬靑。數與鴈行相儷。故甞以名軒。其五詩亡自聖言。千古遂茫茫。何况守海國。榛路久已荒。小知信多怪。大惑固迷方。繁哇久余歎。頡頏爾在傍。遵川濬千注。吹谷鼓一陽。試爲朱絃唱。玉珮何鏘鏘。惟天閟正聲。宜爾遄云亡。惻惻永長暮。天籟咽白楊。其六自我有歌詠。靡不與汝論。精言每纚纚。商確造天根。相說輒獻笑。以玆解朝昏。天倫得郢質。斯樂洽箎塤。庶令百代人。知有我季昆。嗚呼不可知。存沒萬事翻。濡翰向何人。我歌自此呑。其七覽爾海上作。發篇盡老蒼。風格信崢嶸。忼慨一何長。煙臺放悲歌。海堂駐羽觴。歸來道魚龍。壯情久激昂。于今我知之。世促意已忙。的皪明月珠。身死留夜光。收來入我室。惜哉不盈箱。其八屹屹我樓側。東齋起新土。問爾意何勤。云是六藝圃。朋來菀如茅。實以汝爲主。團欒雖百年。振耀庶千古。成毁理太遽。有散豈復聚。空簾映西月。暗牖洒北雨。駸駸春草時。哀緖裊萬縷。但看路人泣。毋問余肝腑。</text>
<title>出郭</title>,<text>出郭始何見。靑靑水芹草。采采我未暇。驅馬放周道。王畿信百里。民麗久相保。鳴牛上南畆。春麥啓秋稻。思遠非良圖。飽食獨爲寶。大車秪自塵。毋以憂自搗。時有騷繹故云</text>
<title>北斗川望江</title>,<text>馬首澄江去。溶溶見半流。沙圓爲曲岸。山斷復長洲。風色商帆落。波文浦鳥浮。託言紅日暮。眞愧未優遊。</text>
<title>栗寺悵返</title>,<text>寫哀待佳境。騎馬我有求。栗寺喜人指。嵐翠赴我眸。介然小蹊盡。登來暫夷猶。人天黯春陰。鐘磬閟藪幽。晝閴細泉涌。山高遠江浮。興會非外助。悲緖故內抽。薄言袂已投。老僧莫我留。春蕪被下逕。又復出林愁。</text>
<title>山上有小屋。與村邈絶。問是士人所棲。</title>,<text>獨往越平林。矯首暫馳神。有室若燕巢。何時寄嶙峋。迢迢雞犬影。高出野馬塵。誠有所好存。取笑山下人。霞意我有契。厭喧亦天眞。自此三淵子。遙與爾爲隣。</text>
<title>夕望愴懷</title>,<text>夕望夫何遠。遊魂似可求。松平衆陰厚。雲拆數星流。誠有幽明者。其來寤寐不。暗收無限淚。回向枕中謀。</text>
<title>哭返</title>,<text>來無一笑握。去有獨號哭。百年長謂兩相可。今日伊阻誰厚薄。試看斑斑草。怒生淸明寒食中。金臺雨垂自北雲。栗林鳥吟從東風。紛綸相感物皆然。胡獨幽明路不通。如乳綠酒昨委地。是在雍門千古桐。</text>
<title>大麥行</title>,<text>大麥靑靑小麥同。淸明雨後春土濃。村村視日牛得牽。路人稀少我自東。有田莓莓太華峭。誰道山人愛明農。朝憂暮哭負杏花。北斗川邊面發紅。</text>
<title>登尹氏亭</title>,<text>王灘綠水流泱泱。未至渼湖而回翔。灘西湖北純是野。廣陵行人津路長。乃有高亭逈臨水。側岸欹石長風起。華嶽三峰不期來。却立靑天竦然峙。水落與峩嵯。蒼翠具在是。未可斂一望。居然勢萬里。馬渡王灘屢此經。今日登亭乃淸明。淸湖鏡面遠帆來。翠松苔皮好鳥鳴。鳥鳴嚶嚶復細草。向來歌鐘極勝情。東山風流非所擬。金谷驕奢豈無評。眞成道傍惡木陰。誰歎庭中旅葵生。不如綠灣上。爲爾一濯纓。猶然感慨切興替。一曲長歌曲池平。</text>
<title>與士敬聯枕話別</title>,<text>弱念淸明後。嗟君又莫留。深更淹履舃。長淚泫衾裯。鳧鴈分天別。龍蛇近海憂。春風徒自迅。梅柳暗西洲。</text>
<title>寄士興</title>,<text>自君之去屢春風。漢陽十年花且紅。握君前書怨君欺。北風雨雪夢徒通。折麻樹萱捴虗設。何如一會在未翁。江湖綠水漬蘭臯。君看百鳥萃蘋中。其二我袖泫然五年濕。一妹一弟委原隰。是日東風髮亦華。去日已矣來日急。把臂相會一面艱。三池樂事嗟何及。淸明出郭還入來。眼中西山雪余泣。其三瀉水東西不一流。浮雲南北莫之由。上都煙火久平樂。我生之後鬱百憂。小白山高士敬歸。百口安危在茅洲。呑聲躑躅今一別。何以能爲後會謀。</text>
<title>三月三日</title>,<text>嘉月嘉辰不愆名。濯濯雨過漢西城。日出天東麗新霽。淑風淸雲使人輕。小苑柔草錦紋舒。九街芳樹遊絲縈。此時愁哭未相當。妙物滿眼增不平。未知歌酒讓于誰。北里少年春臺行。</text>
<title>春夕愴懷</title>,<text>朝向終南把淚廻。數家墻側杏花開。縱捐春物繁如錦。却有西廂片月來。</text>
<title>過佛巖有感</title>,<text>春氣滿北里。出門亦復然。未遠桃李蹊。仍逢澗花燃。靑松覆蘼藿。白石抱芊眠。晴霞華頂來。暉彩我馬前。宛然過佛巖。山鳥鳴可憐。宿遊倘可續。斯路漸松川。吹笙在何處。芳物獨三年。流淚下綠水。慷慨我其旋。</text>
<title>紅杏吟示夜會諸子</title>,<text>滌滌間何闊。今夜忽復得。兪子我嘉隣。相過暫同席。洪生下馬爲我宿。崔君到時纖月落。月落星森夜氣變。百花春暮照芳甸。此家紅杏未寂寞。戶外燈前爛如霰。莫言花開每相似。去年落花千年委。人生有甚焉。慷慨無所比。直置有死生。散合何時已。哀吾淚盡朝露葵。別君歌動江漢萍。不知今夜作何夜。握手難均哀樂情。桃花春水來滚滚。上峽扁舟遠帆開。悠哉不可繫。且有此低徊。洛陽對門可奈何。小齋草沒君其哀。</text>
<title>送兪仲强 命健 昆季之淸風</title>,<text>好人初來時。我樓始翼然。來倚亦何言。婉婉卜隣緣。雙鷺暮過墻。鳴我池中蓮。良夜月散華。譚話繚紫煙。淡味寄通井。疎襟越分川。有時懶蹝履。良謂有百年。一爲同聲哭。未繫長往船。搖裔碧樓薄。蕩漾丹丘沿。春浪豈歇時。渚花亦云姸。送君渺自崖。閉門私自憐。其二活活江漢水。春魚曝沙渚。我有長長綸。不知投何處。方舟采杜若。願子且容與。所乏樓上酒。徒有別淚湑。潭潭竹嶺北。君子樂安所。淸琴莫疏節。好歌可屢擧。隨時察春華。是我平生語。</text>
<title>傷二毛</title>,<text>迅商無靑草。繁霜悉玄林。盛謝理固然。紛披誰克禁。獨有倍時至。賢達每驚心。自從潘郞來。吾衰早已深。春風池上沐。有髮皓映簪。此物奚所從。似因積哀侵。旣來永難變。徒爲淚沾衿。丹砂稱大藥。未信化黃金。嗟爾羨門子。欺我崑山岑。</text>
<title>豫章行</title>,<text>山有豫章木。崔嵬拂靑天。上承三足烏。下蟠萬仞泉。奇禽東枝棲。靈鳥西條攀。霱雲護其頂。甘露潤其身。翠葉茁鳳翼。黃腸蘊龍文。昂藏豐尺抱。偃蹇度歲年。大車一朝來。截我千金根。願享丹靑樂。甘心柯葉捐。搖曳入中國。顚倒越山川。經歷萬餘里。路人謂我賢。本擬洛陽樑。終爲盧門椽。得託一何鄙。惆悵竊自憐。早知我如此。枯死窮山巓。</text>
<title>猛虎行</title>,<text>猛虎稱至仁。斯言何以生。俯視歲暮人。傷彼按劍情。傍能行仁義。莫若不下庭。論交指金石。焉知後不爭。荼梁生田中。遙望蔚靑靑。蘭蕭九畹內。同傷九月霜。惻惻我耳聾。彷徨安所征。且復日飮酒。高吟猛虎行。</text>
<title>黃雀行</title>,<text>局局嘆何物。黃雀聚藩籬。曠然六合內。圓方詎周知。啁啾盈庭牖。愁我桑楡時。舍旃遠方遊。駕我四牡馳。荊林閙百舌。蜀樹繁子規。獨有雲際鶴。含唳下來遲。</text>
<title>堂上行</title>,<text>靑靑堂上葵。誰鋤野中蕪。飄飄風上花。吾知去根株。衆不可戶說。悠悠却長吁。鴻荒其緬矣。頹波互相踰。朝見聯袂子。薄暮不回車。英風激縫掖。素塵淹詩書。滔滔來往是。紛吾有端居。丈夫處其厚。焉爲工言儒。</text>
<title>杜鵑行</title>,<text>杜鵑字蜀魄。蜀中之哀禽。不自道寃恨。但有平生音。濯錦江流春始漾。女郞祠前夜自吟。夜吟何磔磔。西天苦雲深。山高草沒臣妾空。飛去萬樹非故宮。回翔躑躅何枝安。平仲綠兮橦花紅。漫爲百鳥送。張翅度東風。東風萬里入蒼霞。忽逢精衛於若木之朝華。蓬山八桂摧。巨海涵三光。蒼茫炎帝時。欲問不能詳。淚如紫波翻。羽如枯蓬飛。萬世一回顧。心是而身非。我行見之却沾衣。念此死生變化多然疑。但使人生盡如此。誰恨黃泉路玄微。</text>
<title>短歌行</title>,<text>背春望秋節氣遒。綠樹日茂黃鸝留。有酒不飮鶗鴂來。百年之命未悠悠。東有扶桑西濛汜。我思僊山日白頭。終遠兄弟泉路敻。安得招來洛誦樓。其二北山有李南山桃。昨日花盛今日無。我非金石住其間。安能意氣久敷腴。菁華將竭褰余裳。夜夜思古淚自濡。以名爲貌可長年。嗟嗟吾誰與之俱。其三金石漻然扣始鳴。百事存人有汚隆。古稱白雪今折楊。長夜漫漫足繁風。胡笳燕筑鳴赤縣。安知吾道不在東。萬古千秋浿水淸。吾令華岳增靑蔥。</text>
<title>燈夕感吟</title>,<text>在天爲嘉節。在人無懽日。淸明上巳更燈夕。他家歌笑我每失。庭前奇樹小靑桐。哭罷鳥啼紅藥東。其人不在坐自吟。今之隱几非昔心。</text>
<title>耳聾</title>,<text>志士意氣何時豪。兩耳日聾鳴嘈嘈。嘈嘈不絶心已亂。有時自驚聞陶匏。平生洛樓朱夏中。不復遠招長松風。獨可深居靜不起。客來千叫但任爾。啾啾喞喞於我何。亦不必脫巾洗耳穎川水。</text>
<title>仲氏以王命往謁尤齋。憑有私乞。臨行。抒哀以贈。</title>,<text>我兄自公退。征駒在中門。王命越原隰。柔腸可斷魂。高堂興歎愾。虗廂積煩寃。是日紫荊花。夫何發幽垣。綠葉與紫莖。雲雨浩翻翻。相送在其畔。相泣亦有言。緬矣六轡柔。去來多晨昏。皤皤華陽叟。可慰白楊原。積一作結。雲一作山。</text>
<title>黔山端午愴懷</title>,<text>橫舟漢廣涕漣洏。積歲猶然朝暮悲。風雨天中沉赤日。松梧原上止黃鸝。千門結艾爲人易。五色連絲續命遲。不見楊山蕉荔地。生哀死怨合如玆。</text>
<title>送南相 九萬 赴燕</title>,<text>我東何多事。相國重行行。行行將萬里。飛蓋在炎程。念彼不停軌。憫然居者情。依遲拜龍闕。迢遞向鳳城。夕餐已添氷。晨旌每凌星。吸醋未爲酸。辛艱悉難名。安危夙所佩。忠信利斯征。神夷路無險。憂重身固輕。遄歸仲山甫。王心賴公寧。其二五月龍火貞。雲雷正塞天。君子舍鼎鼐。信邁未息肩。舟楫任一身。經綸寄遠鞭。駪駪肅時命。勞汗洒山川。遼東鉅野間。望海危譙邊。鯨波吼濁潦。中多不測淵。投金抵幽壑。誰能見其塡。珍重山嶽軀。百爾善周旋。其三西山有柔薇。北海表孤竹。淸風洒在玆。崇廟氣甚肅。灤河不可唾。源淸宜泂酌。下有玉帛路。彭彭走毳幕。古人穢周粟。哀今但感激。其四燕家黃金臺。初爲報讐開。臺高接靑雲。金賤奮龍媒。壯圖逮金丸。豪歌易水哀。成敗不必詳。餘烈動風雷。去去憂憤際。危涕逬草萊。其五秦王昔築城。所防意如此。蒼蒼大漠氣。今不礙萬里。萬古扃鐍固。衣冠此中跪。重陰霾六龍。玄雲方鱗起。漠漠后土泥。大運固亦爾。東藩豈偏弊。四海無烈士。撫摩北平石。安得射虎子。</text>
<title>一絲亭 伯父谷雲先生亭名</title>,<text>德津滄波瀏且淸。高亭何以一絲名。夢中煙雨本蒼茫。秪今人卧一絲亭。桐江釣絲脩幾尺。能令伊時萬乘輕。釣魚不得得不賣。方平頗得嚴陵情。靑靑竹竿委虗舟。相忘江湖濯長纓。東洄西▣何不可。碧樓丹丘通月明。我來一宿遙心生。</text>
<title>題洪生世泰日本所得獨釣寒江雪圖</title>,<text>滄浪子心愛滄浪釣魚翁。粉圖白雪雪漫空。瀌瀌浮浮衆山同。谷沒徑沉通萬頃。漁舟泱漭氷凘中。檜楫蘭橈白皓膠。其釣如何坐迢迢。行人不來魚鳥寒。白雪滿眼終日飄。伊昔詩人直漫吟。畵者可謂能苦心。日本滄瀛越來遠。知君不重槖中金。富士山巓四時雪。琵琶湖水千丈深。舟中往往笑披拂。舟下鯨龍鬱飛沉。西塞東津咫尺闊。浩蕩歲暮非古今。我亦不淺箬蓑懷。遲君抱圖向余開。高高一挂北山樓。吾豈憂六月炎蒸如火哉。滄浪洪世泰自號。</text>
<title>出郭</title>,<text>出郭翩冥冥。輪蹄莫我先。據鞍天凜寒。霜露湑長鞭。澹澹東方星。飛鴈過瑤躔。鏗鏗南遊響。夕宿乃吳天。晨雲方萬里。遊子揭竹川。神轡任揮霍。不知何時旋。</text>
<title>哭亡弟墓</title>,<text>蕭蕭栗北原。霜果隕道上。果隕尙可拾。葉落徒飄颺。憀慄若遠行。撫墳告東向。三人實同行。二子翼我杖。山高水湯湯。無爾凌雲唱。長哀應日携。薄興何由壯。</text>
<title>屈雲村</title>,<text>馬病車踰嶺。日暮爲後旅。獨立野飈急。回首冥雲去。莽莽靡可程。眄眄以久佇。攀林至別村。皬然白首女。一飯秫米香。新月皎井杵。木落馬翹陸。床寒蟲感序。逈江殷山趾。時時響乃擧。秋聲難殫數。夜思爰多緖。滅火誦楚辭。倚籬念玄渚。</text>
<title>曉霧</title>,<text>夙余問星河。主人言無雞。起來渺所蹠。凌兢下脩堤。巨霧閟晨物。霜液兼凄凄。澎澎是何物。江水曳素霓。寒狵吠江東。宿鴈翻江西。行吟此江遠。濫觴蓬山倪。蜿蟺幾湍瀨。吾行默相携。神暉鞱彌章。亮節激難低。杳杳以東行。駑馬見日嘶。</text>
<title>昭陽亭</title>,<text>君不見昭陽亭子奇。大江之源俯在斯。白皪明波千載魚。紅壁沙版古人詩。悲吟吾祖翫江春。不見桃花杏花飛。江流悠邁野色寒。霜風捲我登樓衣。百年往事已翳如。莽莽貊國誰遠思。</text>
<title>西泉月夕</title>,<text>淸平有奇岫。慶雲與芙蓉。雲歸芙蓉峰。月臨香爐峰。雲月我何宿。濺濺古時水。山木鬱穇穇。女蘿屢枯死。瑤華山下飄。石蘭露上委。松杉與誰玩。夜風其吹矣。陫側整塵衿。曖曖增想似。</text>
<title>僊洞</title>,<text>淸蟬吸湛露。靈蛻委高林。玄鶴矯雲表。一擧遺飛音。峩峩乃如人。精爽逝不沉。碑版旣森朗。臺庵故嶔岑。西躋寤僊洞。北溯揭石龕。循蹟似易掇。存期竟誰尋。松危石磊砢。林密澗淋涔。蒼蔦扇荒基。絳葉委稠陰。翔徉遂不倦。永獲過江心。淸泠苟無恡。余有未濯襟。是求謇有意。玆道何以任。終愧菲薄甚。倚石涕淫淫。</text>
<title>出山</title>,<text>山雨罷如洗。淸雲妙爽節。雲碓知水急。萬壑增淸冽。遊人整歸袂。戀勝徒虗說。維山芙蓉秀。維水龍潭潔。橋行出泓崢。悵恨兼搖悅。延佇及㙮嶺。天路饒曲折。山僧紛相送。此如虎溪別。仰折九松枝。黃葉滿一襭。</text>
<title>遇風</title>,<text>夫何下山時。發發回飇亂。倐吸非一勢。應自萬穴散。長江感吹萬。水物駭鳧鸛。奔揚及危磴。驚澇亘絶岸。逶迤彼素渚。初路嘆淸晏。天暉莽以變。曾是未申朝。憑心喟歷玆。竦馬頓長絆。誰使去來煩。閱此靜喧換。飛來逐風葉。滚滚下淸漢。嗟我傍江心。如繫慶雲畔。</text>
<title>五歲童子遺基</title>,<text>維東靈淑囿。佳者列如碁。我行未其半。投足俾忘饑。慶雲朝濯髮。華陰暮振衣。山高澗何濬。日落雲彌馳。淸源下昭陽。宛轉此靈基。餘響感余策。延首溯淸暉。莽莽欲詢古。道荒漁樵稀。霜崖惟落葉。何處問柔薇。</text>
<title>伴睡菴</title>,<text>華山深逶迤。雲生幾處所。日沒餘輝存。崢嶸訪且去。歸鳥拂驚湍。鳴馬遶幽楚。旣至爲微月。孤禪歇琅鼓。默默麻衣徒。菴名亦云古。</text>
<title>暮入龍華</title>,<text>蘿月滿空峽。是吾華山谷。山光曖冲漠。夜氣分喬木。來時赴叢雀。坐後曳柴犢。荒蹊寺東橋。新茅瀼西屋。歸休我何晩。萬感縈今宿。含玆躊躇意。豈以此地薄。聊且步前囿。指點覽有無。寒泉烱町疃。歷亂滯穗餘。嚴霜凡幾降。望星語農夫。羞問玉女潭。三稔豆田蕪。</text>
<title>石泉寺</title>,<text>經歷石泉寺。逍遙下西南。巖泉百餘尺。靈液飛松杉。緣流行濯纓。前有淸泠潭。潭名誰所興。宿昔鑑我心。踟躕就盤石。長嘯憶春林。俛仰景氣變。寥廓見崖岑。日晩起西風。飂飂振衣衿。</text>
<title>石泉寺感懷</title>,<text>吾人到石泉。復携南來子。數往今三霜。楓樹向我紫。高登紫雲臺。細聆玉乳水。山川每在而。我懷感太始。悠悠勞俯仰。孤倚暮將徙。窺淵忸二毛。撫松美眞髓。千尋葛漠漠。卒歲石齒齒。壑深舟豈存。谷虗神不死。王喬不我速。荒靄湑幽履。靈溪倘可溯。糗此晩菊蘂。其二翐翐晨飛雀。翔自野田來。山深廓何求。唼喋澗底苔。纖鯈出浟浟。身微若浮埃。有營苦界窄。無適樂天恢。幽人靜有見。外物緬西臺。澹澹白雲往。丹丘此可媒。</text>
<title>靈泉</title>,<text>天下嘗泉水。未至鳴城山。誰謂帝臺漿。不遠在此間。衆夫所希見。山僧獨嗟嘆。高槽承靈液。淸澍激細湍。涓涓來不息。千載未始乾。挹彼漱我腸。泠泠徹心寒。人倘欲神僊。因此生羽翰。</text>
<title>遇雨</title>,<text>密雲朝入谷。零雨沾高樹。川水聲自急。潺湲溢豐注。大麓黮且黑。遊者眩天路。請看爐中煙。散爲山上霧。變化在斯須。回薄不可數。</text>
<title>月夜</title>,<text>神霞啓明月。月出松風吹。微星澹在西。行陰無停機。羣品受冲素。餘者混翠微。采菊起彷徨。金波露沾滋。苔竇耿濎濙。雲崿含淸霏。容光獨奚宜。蓮宇半掩扉。灝氣不盈掬。猶自潤我衣。神超象緯近。坐久鐘唄稀。誰爲不寐僧。吾與分淸輝。</text>
<title>白菊</title>,<text>白菊誰同色。盈樓霜月輝。山高石梁絶。終是醉人稀。</text>
<title>石泉寺待月</title>,<text>冉冉月生未。人看西嶺白。松風如有催。蕭瑟澗中石。其二玉乳鳴泉墜。鏘鏘響有神。昭回中夜氣。持勸蔭松人。</text>
<title>下山</title>,<text>彼月明如昨。人今野宿寒。盈虧非所惜。嘆此下山看。</text>
<title>別士敬。兼寄士興。</title>,<text>山月楓林杪。水月蘆之漪。搖曳素練輝。浩蕩破鏡期。破鏡圓珪各自知。手持瑤華向盈虧。正爾延脰夕。却又秋風吹。秋風吹征馬嘶。輾轉不寐晨月垂。</text>
<title>洛誦樓小飮。答士敬。</title>,<text>霜芐爲樽淥。留君凍飮之。鐘鳴寧視夜。言永竟成詩。其二靑雲起池上。伯也已先驅。寒夜論龍蠖。江湖意有無。其三溪東惟此夜。樽酒隔楓林。風瀨晨應甚。增君病鵠吟。其四分夜衾裯徙。于玆感一觴。深朋與宜弟。天地半參商。</text>
<title>楓溪朝起</title>,<text>寒雨凄凄十月交。雨來旣霽風蕭蕭。淸風池閣與子語。薄暮通夜至晨朝。西山鳥啼林色古。東方日出池面搖。庭畔高檜復茂松。落葉無數向軒飄。徘徊感歎黃菊衰。朝酲未析思酒瓢。</text>
<title>楓溪遇雪</title>,<text>山氣晩如何。無聲下微霰。寥寥芳酒登。蕭洒此相見。其二短景歸還懶。堪歌桂樹詞。開軒第一雪。牽率坐三池。其三君看白雪暉。緬擬茅山鶴。默默我傾神。瑤林亞虗壑。其四燈前何瀏亮。氷澗逬松風。深心語風雅。歲暮葯房中。</text>
<title>衆妙軒 李進士奎明軒名</title>,<text>君家三面豁。不盡是靑山。古木雲嵐接。平臯鳥雀閒。簾垂惟白室。門掩卽玄關。獨有滄浪子。相看暮未還。</text>
<title>與洪世泰聯枕</title>,<text>明月來高檜。長廊夜坐深。屛風輞川畵。擁雪郢中吟。竹葉吹華酌。梅花望遠林。今年亦超忽。珍重我知音。</text>
<title>喜洪世泰來宿。與李瑞卿 奎明 對酒同賦。</title>,<text>扣門夜未半。君從何家來。九衢狹巷人如雲。出門山高水湝湝。歲暮君且鱣鮪潛。黃鵠一去何能廻。惜君之袂願須曳。南隣佳朋與之偕。三人於此燈下坐。燈明爛爛翠帷開。高樓欲飄沆瀣雪。半嶺已挂崢嶸月。一榮一辱古人有。有才如君竟奇絶。天驥側側朱蹄踠。豫章鬱鬱霜根裂。凍飮三杯擊瓦壺。此歌有意廣柳車。洛陽賢豪其誰人。夜夜三諷龍門書。男兒結交金不足。終是悠悠棄路衢。</text>
<title>病夜悼懷</title>,<text>玄夜閉脩廊。遙遙二更餘。淸燈獨在左。人迹久已疎。輾轉枕上叫。肝腸默相於。慟甚一身疢。神去五蘊虗。忽忽却不省。謂伊在平居。不知爲誰故。零淚屢沾裾。沾裾心始驚。痛毒實難除。斯心亦須臾。㗳焉復如初。夢覺特未定。天淵渺鳥魚。爲問逝者心。于今定何如。</text>
<title>雪後</title>,<text>明月照庭宇。素雪以爲藉。暉素皎在玆。惜哉共誰把。淸風起悽愴。我淚映襟瀉。多謝居懽子。何以徂斯夜。</text>
<title>淸城府院君 金公錫胄 挽 代家君</title>,<text>名門間氣篤靈休。文武周邦吉甫儔。寵擢非關依日月。忠貞元自襲箕裘。扶持國步苞桑固。掃盪天衢積祲收。鐘鼎旂常從古有。獨看功烈耀千秋。其二邦家艱大久無津。神理胡然奪若人。鉅谷陰林思虎豹。中天畵閣仰麒麟。氷髯送紼君王淚。玄甲成山壯士顰。最是五湖舟未放。角巾軒檻鎖煙濱。其三不盡危途事可驚。同寅相勉二人貞。陂平實藉回天力。吁咈終均捧日誠。鳴鳥憂深君奭誥。騎箕痛結傅巖征。北風玄武迷霜霰。孤坐籌司淚墮纓。</text>
<title>伐氷歌</title>,<text>君不見國之大事在藏氷。用之元祀頒在位。每年江漢二之日。水渴不流氷大至。于是斬氷萬夫出。斲之如山江上置。江上兩氷庫。相望十許里。砰訇散斧斤。皓膠雪雲起。深波爲蕩汩。如裂半江腹。蛟龍走逸畏相及。水神愁懼魚鱗屋。削鐵獻玉官長臨。堆着一處高百尋。屭奰天回沆瀣氣。合沓地畜玄冥陰。陽春羔韭順時發。夏陰冬陽此以節。奈何今年冬。日暖愁有司。周時豳風魯春秋。此理紛糾秪今疑。吾家老兄職斬氷。與論天時起嗟咨。</text>
<title>除日道感</title>,<text>露津無行舟。長氷白如石。鱗鱗絙龍山。皓皓彌銅雀。半渡含危慄。人馬共躑躅。默哂小狐涉。沉念巨魚寂。流波放何時。鬱鬱萬折綠。玄穹晩氣邃。北風度寥廓。悠悠千愁餘。今歲寄一夕。行盡已如馳。奚須晩嘆息。高人卧曠原。降馬問大易。</text>
<title>寒食七思 乙丑</title>,<text>我所思兮思阿爺。今春寒食曷以過。駟馬高蓋洛陽道。蹙眉歸家哭滿家。思翁之歌悲若何。山中遙望鬢欲華。花開滿枝玉流洞。誰勸美酒使顔酡。其二我所思兮思阿孃。十年嬰疾苦在床。生我七人鳳養雛。文理纔就有殞亡。靑精細飯杏酪粥。小婢裹出兩白楊。雞鳴倚欞號至今。遺稚瞳瞳坐其傍。其三我所思兮思黔陽。其人非生久已亡。年年寒食江漢綠。每於中流涕漲裳。到處春風今復爾。汝魂何歸我魂翔。山高野闊望東州。三星羔鴈昔此鄕。其四我所思兮思栗北。嗟嗟我季此寒食。去年酒滴淚落處。應添幽草滿原碧。東來採藥身半朽。遙令一抔更寂寞。紫雲臺上一放神。風吹南雲莫相隔。其五我所思兮思兩兄。聯翩衣馬仕王城。朝回入室意如何。樂中深憂每若驚。春陰在天麗日稀。泥路漠漠恐難平。鷹巖白雲人少猜。願奉家翁風珮淸。其六我所思兮思兩弟。三人惙惙命若綴。身將藥餌問同氣。念凋琴書耀一世。別來幾日阻瘦容。春心春夢兩無際。鴒原紙錢爾誰往。側身佇眙面生涕。其七我所思兮思茅山。百爾所思毒心肝。宿昔論心兩人已。存沒今在怳惚間。魚龍海國風樹驚。池臺城西酒肉乾。巖居莫得聲息眞。山路嶔嶔海路漫。</text>
<title>東谷尋瀑。兼尋花信。</title>,<text>山居日養恬。飯後生幽心。三子已揚策。步隨東向禽。路屈入晻靄。崖回遞嶇嶔。石梁瑩餘雪。雲梯潤新林。周回觀金潭。薠莎靑欲深。雖無花似繡。辛夷可安簪。芳蕤垂半播。暢樂佇後尋。朝霞漾人影。牽率逗淸潯。采采石間髓。永懷駐春陰。偶於石間。采得雲母。葢道其眞也。</text>
<title>石泉寺夜雨</title>,<text>簷鈴混石瀨。竟夜聲無已。松牕紅旭來。又別淸溪水。其二衆壑喧蘭若。千花奮翠微。疲人深一卧。靜失春風機。</text>
<title>雨後望瀑叫奇</title>,<text>萬壑喧相閧。深房類在船。起望南峰瀑。何其壯倍前。其二竹箭勢浸急。松林聲不乾。相承下潭潏。更欲就西看。其三白雨正的皪。飛虹空裏生。鐘鳴休暝色。通夜見鳴城。</text>
<title>連有淫雨。坐念瓦壞。慨然興嘆。</title>,<text>風雨如相攪。終宵瓦解憂。隨分白茅室。蕭然吾可休。</text>
<title>二子觀瀑。悵莫之從。</title>,<text>臺西素雲瀑。今雨幾尋垂。煩君傳若畵。無使我神馳。</text>
<title>十二日風日甚恬。崔李與姜也。愛其景美。出遊寺南潭曲。病余未之偕。望于樓上氤氳空翠間。見其列坐揮毫。若一障畵洞僊者。聊飛一詠。</title>,<text>僧就東崖汲。遊人復水南。方同折翅鶴。欹立望松楠。其二山光美非一。春服妙成三。明滅柔毫擧。微波漾下潭。其三魚鳥金潭曲。春雲目下飛。終成表獨立。所未詠而歸。</text>
<title>西臺遣興</title>,<text>雲山雨三日。霽晏淸暉來。奮我負床身。一擧矯西臺。如挹赤松袂。何羨謝眺才。曾遊亦屢矣。玆賞蓋優哉。景美若天降。興驟非吾裁。松風數聲到。遠瀑石門雷。林疎透碧潭。霞蒸曜紫苔。新花日下盛。瀾漫疊蓓蕾。此物昨所稀。遊蜂亦徘徊。未怪會心處。諸君念金罍。澹泊我偏甚。遇樂只忘廻。却顧山外野。愈喜遠風埃。</text>
<title>春夜</title>,<text>春月生晴夜。華光團遠林。東源遙隱見。斟酌露花深。其二濯濯淸溪月。何須丈室燈。春衣滿襟白。持以詑高僧。其三病欲焚吾筆。春深若有牽。今宵困花月。搖動石間眠。</text>
<title>煮杜花</title>,<text>春芳爾居初。好事投煙火。擧筯望高林。餘花留幾朶。其二啜花飮素泉。晩飯樓上歇。不復有一爲。松杉坐生月。</text>
<title>漁獵未獲</title>,<text>駭網魚潛黑。欺鷹雉子斑。飛沉了無得。猶不廢看山。</text>
<title>自石泉還龍華。流憇九疊屛上。</title>,<text>春鳥聯羣出樹飛。山僧送客拈花歸。南峰瀑布歸迢遞。猶恐餘波拂我衣。其二十日回筇春盡還。與君申憇此松間。摩挲老幹心千古。非不煙花滿四山。</text>
<title>望金剛山</title>,<text>數見物不鮮。屢度情易疲。夫何此楓岳。令我三來爲。塵區積百憂。出門偶及玆。自下斷髮嶺。屢叱我馬遲。新院暫流憇。午飯白沙湄。杏花照綠野。瑤草被漣漪。於焉已堪棲。進路轉懷奇。高飈褰晩靄。半山出雲馳。崢嶸積玉標。勢將逐風欹。臨當九渡水。氣狂不自持。</text>
<title>入長安寺</title>,<text>望寺石上坐。心樂漱前川。方將且踟躕。聊復此周旋。輕輿古道出。塵鞅棄水邊。不知松檜陰。身已近眞僊。長橋架丹壑。此水萬瀑連。烱晃彩殿大。離列白礫圓。矯首望積翠。滿眸悉如前。婉婉奇麗物。夢爾曾幾年。靈源片雲歸。長影倒淸漣。日暮更步橋。緬矣區中緣。</text>
<title>過鳴淵</title>,<text>一宿起能早。神宇恬且閒。肅我同遊子。子興視靑山。朝暾蔚舒霞。金碧滿長安。覽周吟東濱。邐迤入花間。一路盡蒨潤。春衣殊不乾。好鳥隱芳杜。嚶鳴激巑岏。竹密百川翳。石出諸菴環。新龕浮水月。少歇觀潺湲。淸輝溢眄睞。催我渡玄灣。危棧俯陰獸。知是鯢桓蟠。一笑過飄然。跬步改心顔。</text>
<title>望高臺</title>,<text>天險不可升。高臺薄層旻。攀援由鐵鎖。裊裊以致身。長風萬仞積。降望生蒼塵。白日漏光急。雲影走如輪。神搖久乃凝。目眩轉能醒。萬象歸孤峭。千念委太淸。悲生人世小。笑發身軀輕。</text>
<title>新羅太子遺城</title>,<text>靈山多所蘊。冥探苦無際。足及靈輿宅。神投應眞契。從容方未央。忽此感睥睨。蒼莽雞林人。覇氣昔來滯。顚木有由蘖。宗城非自衛。蜀諶背壕憤。齊橫就島計。廣傷主器覆。偏圖一隅閉。想其操鍤初。起躬士血涕。將無萬夫地。倐起帶天勢。轉石玉山雷。雲物入包係。經營今可見。事遠終昧翳。赬糊反故隍。素雉宛半制。靈溪不復池。寂寞以淸逝。松林氣屈强。老藤絡蒼荔。千年鳴鶴集。僊侶惋興替。朝從望高道。歷時山雨細。永歌危石下。鬱然雲沾袂。</text>
<title>楊蓬萊大字</title>,<text>奇哉蓬萊老。落筆萬瀑中。巨鑱入盤石。勁然氣甚雄。流水浸將半。繞字走驚潨。偪側雷雨淵。變矯通遊龍。竦杖挹奇韻。斯人倘僊翁。</text>
<title>金剛臺</title>,<text>飛來雙靑鶴。飛去故巢落。崢嶸百餘年。遊子仰苔壁。桂樹幾株遷。玉乳他巖滴。靈源窈窕處。復聞出奇翮。天晴傍僧飛。盤舞小松蘿。隱見窅誰測。靈壽好已多。但問背上翁。眞興竟如何。浮遊凌海月。出入擁彩霞。今我來躑躅。足繭臺下過。</text>
<title>普德窟</title>,<text>大士昔浣紗。巖在迹不迷。楊水渺千春。時禽石上啼。更問華人沉。溯洄羣龍溪。樂極易忘死。意會眞無睽。循岸將距源。抱林屢問蹊。目驚石鷹側。飛閣駕風霓。嵌空蘊金竇。礧硊露雲梯。鐵鎖拖銅柱。橫竪力與齊。勢危洞不測。功詭入無倪。莫詰鑿虗意。沉吟撫靑藜。金潭噴沫高。畵簷欹影低。空水結玲瓏。遊人赤日西。仰之妙一望。登之詎久棲。</text>
<title>摩訶衍</title>,<text>言觀曇無竭。行息摩訶衍。林閒有靜柯。溪平少驚濺。窈窕境自別。眞興不可選。蒼蠝對我蹲。靑鴿晝稀囀。已有冥樓僧。客至湛相見。無言能感余。暫欲忽纓弁。蕭條害馬去。滅沒諸有遣。山牕風以開。衆香若披面。信宿度晴雨。心依悵身轉。將去捫老木。此桂誠可戀。</text>
<title>九龍淵</title>,<text>初淵瑩開鏡。水石均淸圓。岸危乏樛木。何由恣蕩沿。其二二淵懸瓢似。瀑流喧吐呑。誰知呀然小。逈洞摶桑根。其三三淵蕩潏潏。黛綠徹中深。神奇不可狎。默躱遙崖臨。其四四淵勢舒緩。聲色稍愉人。凌兢借下瀨。半涉回頭頻。其五五淵急回軋。南岸側成釜。馳波迭後先。赴隘徘徊舞。其六六淵美如璧。淸涵石紋粹。竦髮注眸深。高雲正泛翠。其七七淵幅圓小。寂寥承淸漉。河車三鼓輪。轉入魚鱗屋。其八八淵淺堪漱。潛龍易出身。日靜玩澹瀩。眞爲遭睡人。其九九淵落山外。繘引千尋湍。連聲日夜搗。神物中自安。</text>
<title>九龍淵歌</title>,<text>水落毘盧峰。鍧鍧萬仞壑。東兼九井峰下溪。流向海門石壁隘。西來五十有三佛。夜半驅龍以金策。龍失宅叫其子。雲亦片片與龍徙。淪洞百丈龍實都。環以揷天雲錦壁。九淵上下白石素。明鏡爲底水銀滴。鼓鬐磨鬣石痕古。龍之爲變見佛力。初淵觀者慄未逼。及至終淵髮皆肅。髮森森步躩躩。松林倚身足底瀑。冥游諸僧歌霽日。爾忘風雷閃不測。滄瀛苦闊巖竇小。淵雲爲雨沛東國。誰知淵龍非海龍。誰知九淵非一宅。</text>
<title>百塔洞</title>,<text>經險九龍淵。樂餘神猶奔。遺想在百塔。往踐高僧言。飄颻金策先。颯纚蘿衣翻。氤氳登一路。屈折訪渾元。翠壁多瑩秀。丹嶂互飛騫。寺遠棧梯斷。莓莓怪石 缺。厲澗隨飮鹿。攬蔓擬騰猿。屣滑柔林荑。帶掣老樹根。屢坐非息疲。多愛玉溜喧。披煙摘潛穎。順風馥幽蓀。采藥心無限。高視白雲屯。曜靈將半規。每懷未窮源。山霾雨將結。嶺極雪猶繁。終然諸景萃。惡睹列塔存。三車數歸一。得魚筌可諼。誘興興已暢。遣有復奚論。</text>
<title>登衆香城</title>,<text>朝霞衛一路。路絶香城起。冥游隨目朗。竦體以高跱。折桂掃紫芬。搴芳藉素髓。寥廓正氣由。端緖久在是。團天積蒼蒼。上下參萬里。將身混沆瀣。不知氣表裏。長嘯漱九陽。神明溢皓齒。至道淡不煩。奚必廣成子。雲將倘相問。曰我友太始。</text>
<title>伽葉窟</title>,<text>携僧將索秘。逾往涉幽昧。捫蘿拂厭浥。降壑貫靉靆。神恬忘積疲。境遞生新愛。空靑散輕綺。淸涓續鳴珮。磴轉絳氣拆。風蘿儛肺肺。靈窟棲淡泊。幽龕寂相對。邃然麋鹿寡。守玆誰能每。僧夏蘿壁頓。佛影葯房晦。環簷山影厚。瓊峰皓以戴。瓌奇竦物象。淸鬆秀天態。晨登豈不峻。半入高雲內。振衣恐非余。惝怳使心曖。一身有升降。妙物趁身在。鳶高暢不閡。魚淪悅無礙。竟皆人外樂。畢命吾無悔。</text>
<title>須彌臺</title>,<text>摘花須窮百尺枝。探珠須沒九重淵。登山不深入。妙境胡得焉。我從圓通問邪徑。云從若士與列僊。朝登船菴北。皓若重帷褰。戌削崢嶸復卓犖。聞名千峰皆積玉。望望秀色去忘足。捫斷幽蘿玄雪落。蘭林婀娜閒自扇。白日氤氳漫山栢。淸泠之水來一抱。白塔自起非人造。毘盧西轉永郞岾。異氣盤紆積來早。寥閴怳惚天地戶。寂寞恬愉采眞道。徘徊欲起復不起。更望瑤臺奇絶倒。東皇膏澤靑瑤流。永郞氣息金光草。吾將命此爲瑤圃。吾將與君稱三老。淡泊神明永相保。遂令白雲騰。往求三靑鳥。雲亦不復來。鳥入寥天渺。羲和倚崚嶒。告余以忽忽。玄熊食草走漇漇。將欲歸來恫恍惚。</text>
<title>蓬萊歌</title>,<text>蓬萊羣峰羅碧天。世人强名萬二千。往昔傳在渤澥中。何時移來渤澥邊。赤縣羣主輕五嶽。願登此山爲神僊。鯨翻颶作經幾載。出門西來山崒然。是何山高氣太淸。使我起疑鴻濛前。長安谷口列栢森。香爐峰前萬瀑深。氤氳古道走瓊窟。合沓穹林遞碧岑。此是松喬出入門。餐霞茹芝道不煩。行掃白雲捫石髮。九淵蕩碧三花春。嘈嘈天籟矯游龍。翳翳菌桂醉幽人。別有高明天逸臺。歸來倚策重徘徊。徘徊東望山滿眼。一一乃見眞蓬萊。蓬萊復蓬萊。刻削以崢嶸。物類之所象。竦跱或若驚。隱隱煙雪。的的羅星。靑靄倐忽永郞岾。白玉錯落衆香城。香城灝氣結繁霞。一鶴高厲雲路賖。因憶蓬萊落海時。銀臺金闕坐來疑。扶桑日紅波雪山。衆岫復似驚波馳。山高海闊變化通。太一下顧增嗟咨。人間何地擬此山。天上何僊不往還。我奈蓬萊三入何。空花飄眼玄鬢斑。留亦不可久。興亦不可闌。臨當下黃塵。更奈毘盧何。天台四萬八千丈。興公獨不負嵯峩。登高能賦後人多。我姑采藥於香城之陽阿。</text>
<title>雨中靜意示敬明 弟昌緝 要和</title>,<text>佳雨宜靜者。淋浪逬軒除。雜響餘簷雀。浮埃息巷車。東牖生小白。偃身委空虗。潛知紅藥潤。細忖靑梧舒。暫移愁哭情。兀兀隣太初。一睡思逾玄。傍有猶龍書。</text>
<title>待兪君四 命岳</title>,<text>夕映逗東浦。朱霞照我袍。卬友久不來。俾我立江臯。娟娟望三星。月出皎已高。餘輝近獨宿。拊衾盈煩勞。歸舲聊▣岸。須及豆浦濤。</text>
<title>放舟</title>,<text>映泫下東澨。孤舟自玆放。輕纜旣颯纚。大汎信歸向。紛披碧絲藻。進退蒼霞嶂。篙師畏高旭。鳴楫起亮唱。搖入萬丈淥。浼浼忽汪汪。我身不自有。我心與之漾。誰謂方寸襟。展以千里曠。新亭緬然去。回脰盈惆悵。懷哉我信宿。江月後難忘。</text>
<title>渼湖少泊</title>,<text>弭棹渼湖間。優游亦是戾。洲渚饒應接。晞目曬淸霽。朱霞漲桑柳。江色少凝滯。瀺灂水蟲吪。蔽芾林蜩嘒。漂女履一石。釣兒竿何細。潭潭結綺閣。臨水獨豐麗。江湖豈不大。物意紛涯際。扁舟可以下。淺深吾何泥。</text>
<title>驟雨</title>,<text>涷雨白山來。沾我滿樓書。卷書以淸坐。流目眄太虗。縱知未終日。且喜一颼疎。幡幡屋上瓠。焦卷可以舒。長雷過古木。遠接靑郊鋤。東南偏黯黑。延跂反三隅。雲龍意難準。澒洞俯前除。</text>
<title>七夕</title>,<text>唶唶雕陵鵲。啞啞終南烏。叫上天潯千萬點。九鳳羣飛蔽白楡。騰駕渺相從。隱當在中梁。每年零雨世間疑。飛樓月華今如霜。月出橫天星入霞。萬古此情誰能詳。</text>
<title>乞巧夜。與洪世泰會于妙軒。當月留話。余適以故徑歸。聊抒一悵。</title>,<text>黃姑織女乘秋風。故人十日一會同。乍去乍來北山雲。夜凉月出連初鐘。庭柯寥落三匝烏。銀渚徘徊兩飛龍。爲君擊扇談古人。萬代雖闊一言窮。我忽徑歸月滿陌。可見離合須臾中。</text>
<title>北山歌</title>,<text>北山秀極靑天中。白雲壅漢何逢逢。山出雲雨積氣久。根自道峰三角雄。萎葳蔥蒨文物宅。山下聖人深紫宮。紫宮朱城象昭回。長衢夾巷煙火通。鳴鐘鼓瑟巖岫響。弱柳高槐連靑松。浮舟漢廣宛漾搖。走馬陌上復岹嶢。陌上城隅日相見。願接秀色千年遙。君家妙軒洞開豁。對山勝我高樓多。宜爾先爲北山歌。</text>
<title>十四夜。平臯獨立。忽逢兪君四。步月而歸。</title>,<text>鵝鳴墻月出。落落東家檜。平臯立超忽。霜露遠山大。暮景不可形。商飇復凉籟。倦樵與忙禽。從容我游最。長嘯立如忘。村墟幻人外。沙路有歸伴。金波泛縞帶。</text>
<title>洪世泰來過</title>,<text>黃河逈莫測。白璧出崑崙。虹精燭天地。漾彩萬里源。此寶罕人採。君嘗造天根。北風吹狹巷。蒼茫卞氏門。志士有蓬累。由來淚沾巾。往歲扶桑舸。明朝赤水濱。夜寒我杯深。慰子被褐身。</text>
<title>感興</title>,<text>北風感我耳。何須入我帷。天曛虗室白。山寒到人稀。玄雲先雪飄。玉衡背日馳。萬化貞夫一。羣動默有歸。如何慕類鳥。夜永不安枝。其二堅氷古硯上。厚霜兩壁間。今夕未出戶。坐知四海寒。一寒復一暑。六龍何時閒。思之恐惆悵。置之滑疑端。童子默相對。坐久遠鐘殘。室闇莫呼燈。冥昭我均觀。其三王子卧山陰。起來弄白雪。搖曳剡中舟。綠竹影披拂。逸韻敻千載。風雪每蕭瑟。悵望我多愧。歲暮將何悅。北林夜犬吠。瓊樹璨誰折。袁生閴其戶。窈窕亦吾匹。</text>
<title>贈智霑上人</title>,<text>淸夜懸燈語碧山。誰知野縣異禪關。朝來白雪迷空色。萬樹如花何處還。</text>
<title>白馬篇</title>,<text>白馬龍爲友。上有邯鄲兒。邯鄲重意氣。善射且能騎。騎來將北征。愈覺馬權奇。纏星寶校鞍。照日連環羈。前見絡黃金。後見曳靑絲。馳上代雲中。瀏瀏度如飛。邊沙行且靜。胡騎匿已稀。飛狐生北風。白雪下霏霏。軍中無夜警。行獵示輕肥。鳴弓磨笄山。據鞍鴈門陲。雙雕驚且墜。左顧殪豹螭。凌厲萬餘里。復渡漳河歸。歸拜武靈王。獻以赤虎皮。朝賜曼胡纓。暮賜短後衣。</text>
<title>詠金明國山水圖</title>,<text>石林坱軋山曲岪。白雲層出何飄忽。瀑水下來又有瀑。隱隱如雷雜煙雪。蓮潭豪筆乃如此。十年一披叫奇絶。細看了了遠近勢。縈紆一氣如長葛。長松茂陰千尺蘿。根抱幽石欹嵯峩。中著兩叟霜毛皤。松風颼颼衣袂波。岸巾迢迢紫芝歌。紫芝歌聲入杳冥。但見水落騰盤渦。末勢逶迤山脚斷。凌流也有騎驢過。淸溪水闊左右瀉。白波漲我東牖下。滿堂觀者問空翠。君但卷來不盈把。</text>
<title>贈尹體元 以健 之任珍山</title>,<text>傲吏淳民得。摽枝野鹿如。淸琴月軒酌。疎網玉溪魚。紫綬苔塵近。靑山簡牒餘。陽春今日動。流脚趁行車。</text>
<title>送崔參判 錫鼎 赴燕 丙寅</title>,<text>憑軾西行異古風。我東杼柚近來空。譚人葛屨繁霜下。葉子氷餐大野中。潞水深波愁飮馬。長城遠勢望如弓。平生三百憑誰誦。萬事呑悲拜毳宮。</text>
<title>李瑞卿挽</title>,<text>樂莫新知樂。哀莫死別哀。新知而死別。曾未三年來。高樓昔有言。永圖寄崔嵬。蘭圃歲晩期。初用芙蓉媒。方將通氣息。播芬靑丘埃。風雅默有仗。古道庶不苔。同病面時疎。閉門交彌諧。東臯採藥歸。暮雪賦君梅。花盛月將朗。便見繐帷開。君先花隕謝。吾與月徘徊。其二天道浩且渺。人生每自勤。長懷黃鵠志。未定芭蕉身。羲和莫弭節。半途或黃曛。褰裳若不及。日盡五車文。業崇故晩成。命舛遂無聞。驚君雪夜歎。赤松在浮雲。惜哉衆妙軒。果非無窮門。其三人有贈我寶。千金與拱璧。不如同心言。半日瀉襟臆。人情足鬱悁。物理利揚搉。不見據梧人。誰共濠上樂。哭君未數日。多見鄙懷窄。洛中人如霧。開口水投石。山峩淵亦深。絶絃琴自默。冥思繹前語。可憐半歷歷。其四憶君步屧處。繞我宅前多。俄然忽不見。豈可復來過。春序已及玆。新物湧如波。東隣柳新移。天雨戱白鵝。寂寂擁孤襟。兀兀呑高歌。携手滄浪子。淚集將如何。其五列火巷出車。翩翩引丹旌。高林起夕宿。朋鳥觸軒驚。春天草千里。漠漠蘆原平。忍爲薤露唱。催君夜臺行。</text>
<title>春夕散步。憶華山。</title>,<text>步繞華池芳草中。徘徊轉向洛樓東。百花將發生明月。雙鶴時鳴洒好風。淑氣簾前春服潤。道心鐘後巿聲空。泠泠僊峽吾歸晩。誰是三淵洗藥翁。</text>
<title>和拙修齋 趙公聖期</title>,<text>寒食春陰囀百禽。終南高閣隱幽深。簾垂一院盈庭草。詩戛千年捨瑟音。桃李將開無半月。嘯歌相得抵千金。佳期進退隨花信。無乃風流俠少心。</text>
<title>水聲洞。遇李子文晤語。</title>,<text>朝出信我步。不知入此洞。入洞鬆鬆茂松林。射夫浣女遊者衆。溪南小廬茅始誅。好人正在溪北呼。杜門三春始逢君。人生一笑百憂無。西山旣雨翠未了。白雲如花度天表。是何煙火囿。遣我坐迢遞。雙梁苔石橫百年。勝寄未絶靑虗際。暫時離宮擬葡萄。卽今雕墻頓薜荔。不見風泉水雲遊。蘇公鐘鼓今何求。此中相看足感興。坐來百鳥聲啾啾。春花委地靑樹多。願君捨舊新其謀。</text>
<title>與敬明遊水聲洞。覽物興詠。書寄舊洞主李子文。以慰猿鶴之戀。</title>,<text>入谷尋餘春。携手杏花岸。花飛冒金堤。半爲松風散。夤緣芳杜平。蔭映綠溪渙。白雲久悠悠。晴峰出霄漢。行疑風珮淸。坐思樵柯爛。俯仰暫自得。芝歌正凌亂。故人茅堂廢。風流眼中斷。洗幘復誰爲。浣紗今爭畔。萬事難久託。聊寄半日翫。</text>
<title>盤溪感興</title>,<text>獨樹老閒閒。鵲乳其高枝。新雛坐能啼。柔葉復靑蕤。偶來春夏交。嗟我茂對時。長江羣象牣。高原百昌滋。乾坤化已普。人生難自私。長吟而永嘯。便與天委蛇。其二桃花東籬發。灼灼明堂闈。玄鳥附高簷。黃蝶越遊絲。登林顧我室。廚曰晝依依。病親倚杖步。愛江臨雙扉。怡愉斯爲足。一笑向亦稀。薰風自南來。微覺漾彩衣。其三朝聞金鼓聲。遙望露梁沙。千騎往往聚。塵上知奔車。魚麗橫赤日。龍旂貫彩霞。彭彭臨大江。進退與層波。軍容豈不盛。山河本嵯峩。驃騎苟不在。士馬難私誇。劍歌南漢城。吾末如之何。其四亭峻以臨水。野闊自成道。朝暮望悠然。行人滿碧草。明滅去如煙。遙波馬影倒。搖影白日下。息陰誰能早。軋軋上瀨船。滔滔亦忘老。其五至道惡乎在。爲學苦多歧。大塊賦羣形。於我厚支離。歷落早無成。猖狂暮何之。羲農聖徂落。伊傅非吾期。臨江負老木。月出不知飢。虗舟寄遠眸。秋水來何時。其六江日照蒲柳。渼陰薄言旋。中原人歇耕。晝牛偃靑田。饁女采采還。好歌起芊眠。原蒿已抽筋。渚蘋將布錢。藹藹北垞村。樓臺忽嬋娟。沙暄紛野馬。浪恬多遙船。維南我佇立。物色與衿連。居閒忘所坐。入望俱依然。白鷺落牛前。俄復歸江天。其七開戶見滄浪。闔戶見虗白。起居用一天。淸風掃床席。時偶心未懶。開經細聲讀。羣聖歸碧虗。菁華森我握。其八玄天含衆妙。沕穆泯臭聲。忽兮露其機。神氣載風霆。蒙民久顚顚。趾目迷所征。聖人握瑤鏡。天與啓物情。吾知仰察初。若有左右呈。河圖晩來至。靈畫久心成。參摸雖本天。旣畫天亦明。神易默相倚。道器昭乎形。推之上原原。引之下生生。其九田翁夢旐旟。夢後江雨盈。起舞銚鎒去。靑疇水將平。煕皥何時還。望遠憑虗楹。天民無善惡。雨露變其情。其十瀏瀏江漢水。不以新雨濁。淸源來不息。長風過難涸。我欲鑑其波。多媿心量窄。漁歌能起人。博我滄浪曲。其十一江漢澹自流。舟楫含生死。君看暮渡競。何似日中巿。行人禮讓絶。要津乃如此。誰能不繫篷。宛在水中沚。其十二朝爲魚沒淵。暮化蝶飛林。一心使之然。收之還一心。念此眞可驚。時令我髮森。庶物無兼能。靈妙在人深。迢迢無古今。忽忽起陽陰。其十三炳炳山下火。火燔裂山石。靜賾賁剝際。廢易爲不讀。神明本存人。三正持損益。聖遠法生蠱。道漓物忘樸。周公豈不盛。末弊漲文郁。沖如柱下叟。救時言有激。絶學眞妙論。腐儒太詆斥。其十四漢高溲儒冠。蒼然大人情。自從挾書來。無復泰階平。崇文敎滅質。尙賢勸爭名。腐儒滿季世。是非以資生。春風東海上。啾啾蟪蛄聲。其十五靑萍含赤實。生在楚江淵。不學高園葵。傾身太陽前。長言託綠水。與之將百年。美人蘭舟及。玉手忽惠然。煙波悵已矣。金筐上紫天。其十六翛翛喬松栢。中藏一條桑。幽陰結古苔。白日寂已長。靑陽迫蠶節。倉庚來滿墻。多謝採桑人。採桑畏松傷。採桑但採桑。好爲君子裳。其十七垂釣漢江上。濯足唾滄洲。搖蕩綠柳影。誤窺雙鯉魚。收綸來白鯈。歎息非所求。隨分且實腹。富貴古難圖。其十八隨求未必獲。不召或自來。天道可闚矣。人願多交回。不知爭塲士。喁喁獨何哉。人繁生路阨。世衰禮讓頹。要津沸如湯。大火鬱生槐。揮汗臨淄雨。鬪轂閶闔雷。不自貴靈龜。爭欲饗春臺。靑雲殊滅沒。誰爲命物媒。滄海正橫流。人生知無涯。其十九達人樂無際。所寄一何小。放神連雲鵠。斂迹向籬鳥。蕭條蓬艾間。生理苟已了。淵明北牕風。晩來解意表。其二十憶昨膠擾中。身若坐奔峭。過江意如洗。觀物有餘妙。芸芸分庶品。亹亹養炎曜。溪林換幽葩。浦月吐圓照。寢興物化流。靈雨潤農釣。行爲抱杖吟。歸作掩書嘯。此情有難勝。引之寄遐眺。形神憺始親。天物靜相肖。遲遲簷外晷。撫年若再少。其二十一遠望何所感。年年江岸變。涯涘非故道。風沙屢回轉。正如黃河水。奔流裂淮甸。高田落雲灘。崩浪方馳箭。童時臨此水。十年幾難辨。不知從玆去。頭白更何見。漂淪大運中。世事幻貴賤。麻姑一拍手。蓬海幾淸淺。</text>
<title>一絲亭</title>,<text>東津日落一絲亭。水上孤霞似洞庭。過盡風帆餘小艇。浮來山月帶疎星。丹丘送鶴遙馳目。楮島追鷗不繫形。濯熱何須河朔酒。氷心夜入水晶甁。</text>
<title>拜別伯父溯上淸風下歸楮島</title>,<text>石室閭中再拜遲。一絲亭下轉難離。波光夕變叉魚浦。檣影晨迷弄月涯。望望靑山先繫汰。悠悠皁蓋此分歧。秋來白露蒹葭滑。敢請雙鳧下峽期。</text>
<title>楮島往返</title>,<text>寧買江上船。不買江畔樓。買樓坐一處。買船放遠遊。江湖如許大。散髮宜滄洲。浮世繁華子。誰能愛白鷗。丹靑侈結構。備物競風流。牕栱倚雲水。隱若神僊留。生無濯纓暇。沒令花鳥愁。人生如寄耳。身計等蜉蝣。浸假化余神。以爲木蘭舟。沿洄何不之。浩蕩何所求。不然夢爲魚。洋洋月下浮。其二驅馬將遵江。誤上女郞祠。雲木連二陵。壞道下參差。欲喚楮島船。江風忽我欺。目送龍鱗波。心搖蘭杜期。遙榭不挂簾。虗渚無釣絲。日暮悵歸來。凡百與心違。時與洪世泰約遊未就。獨往故云。</text>
<title>一笑</title>,<text>至人不留迹。時來或從祿。園吏甘陸沉。柱史樂雌伏。大道若委蛇。玄覽存於獨。曰余秉偏操。龍伸所未卜。寤寐嵁巖下。畢命侶蒼鹿。古人不可準。宿心且無忸。歲暮鶗鴂過。風霜紛我目。甘瓜抱苦蔕。此憂念之熟。</text>
<title>任正 座 挽</title>,<text>天地有至賾。探元待淳厚。公以伏羲民。孤寄萬世後。寂寞土木形。沉邃遠近取。圖書洞表裏。袵席逢六九。功名非故輕。意得忘纓綬。一卧枕長江。天光注虗牖。弄丸有餘暇。玄酒淡盈缶。客來但指胸。曰此不可受。俄然乘化翔。嗟我失深扣。陰陽大觀罷。死生眞尻首。蒼蒼聖嶽根。路接無何有。咫尺花潭叟。冥冥日携手。</text>
<title>李飛將歌</title>,<text>月盛右北平。燕歌淚如雨。秋來角弓良可鳴。夜久刁斗何須鼓。依倚平生善騎射。焉知封侯亦有數。少年虗出馬邑城。皓首未繫龍城虜。射殺終南猛虎盡。邊城白石能爲虎。君言丈夫無寸勳。北平數歲絶黃雲。胡兒大驚生李廣。醉尉何輕故將軍。從弟功名紫綬拖。諸校賞賜珠勒馬。一自公孫雪涕後。漢庭誰惜猿臂者。</text>
<title>趙正夏內挽</title>,<text>趙子眞祥鳳。凰亡良可悲。莊周猶暮境。潘岳奈芳時。醮席驚風掃。琴牕缺月窺。山丘雲雪晦。何處像蘭姿。</text>
<title>春日望衆妙軒感懷 丁卯</title>,<text>高山漠漠水流廻。衆妙軒中起七哀。春色自棲庭畔木。九原誰見杏花開。其二花開花落每空軒。爭忍看春上後園。目極蘆原人已古。驅車將出上東門。</text>
<title>楮島</title>,<text>沙漵正紆回。二陵松栢隈。浮舟擬元禮。望島像蓬萊。含雨洲雲落。凌波野草開。悠然鏡中度。過眼幾樓臺。</text>
<title>與許滄海 格 登水明亭</title>,<text>晨逢滄海叟。步上水明亭。沙嶼高牕白。雲帆古檜靑。嘉魚依浩蕩。美酒壓淸泠。顧惜東歸纜。樵風何以停。</text>
<title>望陵</title>,<text>汛掃趨方伯。齋明跪直郞。祥雲 缺 焄氣。淸漢渡燒香。丁字幽簾影。龍紋列栢行。文孫無盡思。春露與秋霜。其二外護恒沙刦。連岡百濟城。方中儼拱抱。象設妥崢嶸。好鳥依林宿。歸人下馬行。滄波山外轉。頗似鼎湖淸。</text>
<title>夫人祠</title>,<text>百濟曾開國。夫人自有祠。江湖留坎鼓。男女重虗帷。涷雨遙瞻彼。輕雲暗逐誰。鸕鷀啄魚去。飛落汚靈旗。</text>
<title>送許滄海</title>,<text>短髮心千里。行歌白石城。蒼蒼解纜色。悢悢倚樓情。煙雨樵靑立。沙灘洗耳淸。平生志蹈海。應不厭江聲。</text>
<title>杜鵑</title>,<text>來從二陵邃。啼向大江深。不盡經春怨。終然望帝心。疎星雲曳影。稀雨樹連陰。淸切燈前聽。非愁淚下襟。</text>
<title>送洪仁甫 有人</title>,<text>江水不自息。於焉迎送君。靑騾君可去。白鳥我猶羣。眼觸淵魚理。神紆藻繢文。山泉終寂蔑。心媿匪多聞。</text>
<title>與仁甫同舟至纛島而回。中流光景蕩漾不可狀。試令仁甫呼韻口號。</title>,<text>送客江有渚。漾舟波不風。樓臺雲影幻。魚鳥鏡花空。華嶽浮天際。新川忽我東。於斯奇麗最。高興九州通。</text>
<title>送仁甫回舟獨歸</title>,<text>茸茸草覆沙。湜湜江分渚。瞻望人已遐。歸舟背平楚。</text>
<title>獨夜</title>,<text>暝色他山翳。孤光表近洲。蘆間明滅火。鐘後去來舟。扣寂詩情會。含淸夜景遒。佳人歸北渚。別思澹盈樓。</text>
<title>送客</title>,<text>所謂黃江客。煙波宛在船。樓前笑語斷。蘆外挐音旋。水遠丹丘峽。人危舞島僊。天長帆影匿。漁舸復山前。</text>
<title>栗北端午</title>,<text>哭返山簷卧。松風繞壠丘。天空赤日昃。心永白雲遒。人鬼依違忽。炎凉代謝悠。詩成迷所寄。林鳥暝何投。</text>
<title>雨中</title>,<text>麥氣洗歊蒸。炎天一半澄。江空纔送客。林靜欲尋僧。浴浦雲還郭。鳴松雨入陵。盈前多散漫。引內保淵凝。其二山水含昭曠。新樓氣像佳。迎帆風拂枕。看麥雨橫階。魚躍依靑藻。蟬啼抱綠槐。攝生知有理。輕物在澄懷。</text>
<title>楮島漫詠</title>,<text>長湖淸宛濫靑臯。嘒嘒鳴蟬亂樹高。落景雲投南漢郭。平沙煙抱廣陵濤。閒看舴艋隨峩艑。笑指鰍鯈擬巨鰲。眼底浮沉無適莫。滄浪眞是使人豪。其二夫人祠北洩雲停。南漢城西過雨靈。無數船來皆着島。有時波滑欲通庭。滿園戱蝶欹僊枕。近浦鳴鵝對道經。細覺江潭心易息。百年塵事遠吾亭。其三五月玄城草樹熏。凱風時自扇淸濆。歸舟目送思秋水。高閣心閒看夏雲。南郭已能都喪我。西河何恨久離羣。優遊興極仍忘適。城市江湖杳莫分。</text>
<title>將赴外王母壽席。行値江水大漲。不利行船而强自放溜。</title>,<text>雨下屯平陸。人來涉大川。安危倚豪興。闊狹準遙船。草樹熏黃浪。魚龍氣赤煙。辛勤洲渚事。謀醉萬年筵。其二赤浪高軒及。烏紗好客留。葡萄半簷濕。苔草捲庭浮。自在臨池戱。蕭然滅木愁。停橈欲有問。君豈異人不。舟度氷湖濟川之間。觸眼村家太半盪析。或至沉竈而剝床者。見一土人家水與堂平。滾滾不及簷者數尺。方於其間整襟揮毫。神氣甚閒靖。若不以風濤嬰心。非有所寄之深而能是者難矣。頗欲停橈問操。而舟忽駃過其半壁▣書一架葡萄。回首映蔚而已。其三雲電長津合。風沙急浪淘。投身與齊汩。决眥杳亭臯。地狹三江闊。天低一棹高。瓠樽萬里慮。深見漆園豪。其四不盡長江水。年年赴宴來。堂萱甘雨洒。庭栢凱風廻。授几瞻黃髮。添籌進玉杯。終筵加一祝。舅氏遄歸哉。其五良夜仍澄霽。懼餘好月來。析酲氷椀凍。遷坐玉山頹。彩婺窺虗席。明河照罷杯。醉歌靡定節。猶不外薹萊。其六泱漭松林曙。光風到可欣。鋤瓜草頭露。荷蓧壠邊雲。水驛頹橋遇。喬陵濕路分。忘飢耐披拂。霽目忽淸濆。</text>
<title>關王廟</title>,<text>公推扶漢義。陰祐海邦危。寤寐吾延頸。江湖路入祠。丹靑冥雨壁。精爽颯風旗。信美髯之絶。英雄此外誰。其二赤馬長纓縱。駸駸近許州。中原遙卽鹿。暗渚忽呑鉤。竪子成名暫。英王聚魄悠。千秋鐵衣挂。一拂海雲收。其三左右蛟龍雨。交回熊虎風。忠勤終日侍。生活百年同。荊益乖掎角。劉張孑半躬。東征皦日義。恨接永安宮。</text>
<title>觀漲</title>,<text>積雨昭陽江遠漲。洪波楮子島孤浮。星河皛皛開天景。潬瀨沄沄響我樓。風腋若懷姑射雪。鷺濤先奪廣陵秋。區中萬慮纖如髮。冥入今宵凈不留。其二天上投壺喧玉女。籬間繫舸急漁家。桑田淪入麻姑海。山木漂連博望槎。遠岫搖搖萍着渚。回塘漠漠浪無花。靑丘十載愁雲漢。今日翻成洚水嗟。其三身外煙波際太虗。雨牕終夜夢爲魚。涇流牛馬難分岸。滿地蛇龍孰放菹。思入雲雷吟大易。慮深巢窟撫新廬。茫茫積水來何極。一半西歸補尾閭。其四終日憑虗雨脚斜。還同苕霅坐浮家。床前雲起看連續。楹外雷過問近賖。竹箭波高禁去鷁。銀河梁拆斷歸鴉。東方沙界元泡幻。莫以無涯送有涯。其五滄浪水濁斂吾纓。卧待滄浪水復淸。心懶何嘗辨涇渭。天高不敢筭陰晴。蒸藜小竈孤煙逗。讀易閒帷遠鼓鳴。南有喬林堪避漲。世間夷險付無營。</text>
<title>又賦</title>,<text>高樓聞雨睡。推枕赤波深。野入無涯漲。天添不日陰。船飛超下瀨。魚躍抵喬林。君子觀瀾是。憑欞萬里心。</text>
<title>與伯氏仲氏過楮島。亭上作半日淹。</title>,<text>城郭經旬夢大川。復來高閣望悠然。遙山霽色分靑柳。曲岸波痕上綠田。繫馬影流軒外日。鳴蟬響入鏡中天。三荊興會紆淸境。遽勝孤遊永百年。</text>
<title>楮島贈士敬</title>,<text>蒼蒼高園木。薜荔網松栢。啾啾蟪蛄聲。鳳鳥在寥廓。故人茅山來。三年不爲樂。好樂將自今。長吟過江閣。上陳大雅隆。下嘆哇音稠。金石論未竟。白日隱靑丘。俯仰感在是。微茫欲何求。師襄入于海。孔聖乘其桴。古道良已矣。悠悠此江流。其二昨日摘靑瓜。今日摘靑瓜。寒廚日如洗。此物供咄嗟。故人强匕筯。我實無漁舟。落日魚鳥留。淸江堂下流。眞意一如此。戶庭千古悠。如何淡水契。獨未忘去留。其三江上起煙霧。不復見島嶼。羃羃蘆中人。舷歌隱何渚。星河忽寥朗。鳧鷖起羣鳴。故人善識曲。會之滄浪淸。</text>
<title>聞士敬與大有遊曹溪</title>,<text>憚暑豪人白紵衣。出門晨遊暮來歸。狂歌轟酌在一往。人生偸懽詎卜時。曹溪白石亂銀瀑。春遊余伴悲長笛。舊曲新吟夕雨濛。華山雲霓安終極。</text>
<title>雨中漫詠</title>,<text>雲雷逗丘壑。悁鬱擁閒扉。藥院聞稀滴。書樓見細飛。池渾魚自落。山濕鳥何歸。寄興冥濛際。城中可息機。其二漠漠將彌歲。淋淋已逼秋。溪奔深轍壞。雲擁掩門幽。敗稼思遙野。虗舟阻遠樓。冲心聊爾爾。伏檻見浮漚。其三燕坐唯多感。重陰豈一朝。庭苔上松篠。簷溜近梧蕉。興入煙中邈。心於沼上超。朱明看未厭。流火忽非遙。其四散帙樓居敞。煩襟以此聊。新泉下山疾。永日入雲消。陰雨一如此。衆芳無已凋。彈琴子桑戶。懷古意遙遙。</text>
<title>楓溪雨後</title>,<text>積雨開天少。今朝日照衣。鳥聲乘霽樂。龍火入秋飛。定水淸庭滿。輕雲古木依。陰晴紛未了。塵事轉多機。</text>
<title>過楓溪。與仲惠兄 盛迪 士興昆季同賦。</title>,<text>平陸停雲抱思幽。暫來池上勸君游。鳶飛遠宇晴光晩。蟬噪高桐露氣秋。茅島三年悲廢樂。楮湖何日醉同舟。琴書宿志均華髮。門外頹川逝不留。</text>
<title>七月五日夜。坐淸暉閣。</title>,<text>幽泉瀉穹石。且復草蟲鳴。散髮中林暝。委蛇方寸淸。明星含露氣。蒼靄斷山晴。了自沉吟久。彌延遺世情。其二仰視天河久。低頭復倚欄。新凉産巖木。多雨損庭蘭。起撫川流速。行知世路難。梧桐有投翼。每夜一枝安。其三秋風生晬日。夜坐復茫然。逸想爭馳景。名山與大川。紫芝翻遠谷。黃鵠戾高天。歎息三淵子。駸駸四十年。</text>
<title>淸暉閣夜吟屬士敬</title>,<text>林亭散髮蔭淸渠。暑氣廻凉積雨餘。纖月自生雲木外。長河如濯斗牛墟。桂華山上思招隱。鉤影潭心憶釣魚。萬事悠悠徂此夕。故人西澗竟相疎。</text>
<title>七夕過楓溪。士敬出去坐久乃至。</title>,<text>隔嶺娟娟馳我神。孤懷澹澹悟良辰。如何銀漢相逢日。不遇楓溪所謂人。桐雨池臺留筆硯。松風門巷整衣巾。終然含思增延佇。烏鵲歸雲晩景新。</text>
<title>又賦</title>,<text>池上留爲主。君來旣夕陽。松風誦詩畢。石瀨洞心凉。烏鵲天河事。樓臺練月光。誰家成乞巧。得意醉僊觴。</text>
<title>和士敬韻</title>,<text>烏鵲歸飛後。高天脉脉靑。中林撫淸夜。半嶺挂遙星。落落同心酌。寥寥各倚亭。夷猶緖風及。桐露向簷零。</text>
<title>送士興歸茅山</title>,<text>三年不見會崇朝。婉娩幽期芳杜凋。我有一樽看嶺月。君今匹馬上河橋。靑雲石室紬書懶。白水茅湖把釣遙。定被蓴鱸留不放。得無楓澗久蕭條。</text>
<title>楓溪送行。悄有餘懷。探唐律。得早秋天字韻。</title>,<text>晴日輕商白露天。行人去後思依然。川途渺渺長亭樹。車馬悠悠夾路蟬。聖住山前多白鳥。華陽洞裏足淸泉。如今入洛非高計。惟有壺中可度年。</text>
<title>淸暉閣夜坐</title>,<text>弼雲山阿衆谷幽。月明洒落靑瑤流。楓溪士敬堪相憶。昨送鴒原閉戶愁。其二浮雲鱗起度銀河。山月將高奈此何。歎息蒲萄簷下坐。草蟲幽怨赴騷歌。其三蒼蒼谷口浣紗聲。羃羃松陰坐濯纓。明月曳雲窺玉洞。碧溪鳴瀨下朱城。</text>
<title>白鵠</title>,<text>東方暾出漏聲希。白鵠聯翩何處歸。夜夜護宮依樹宿。朝朝退食望江飛。蓬萊咫尺千年託。天地圓方再擧違。願使金風吹瑞羽。爲君變化菊花衣。</text>
<title>玄城雜詠</title>,<text>古城白石爛。新城白雲浮。百濟旣莽蕩。南漢尙餘羞。惟有碧流水。日夕向西流。志士混鷗鷺。悠悠將白頭。其二五湖何茫茫。鴟夷遠名利。韓相舞島間。倘亦五湖意。人往水有魚。故情存一二。至今島棲人。垂竿以爲事。其三昨日水滅木。今朝水歸澤。暄風紛消散。火雲卷六幕。萬有皆住常。天地將恐拆。人生且隨緣。秋衣未可薄。其四夕風淸書帷。寤言撫衾裯。江湖揚素波。天地轉向幽。嗟我慕古人。冉冉豈無愁。蟪蛄啼一時。今秋非舊秋。其五江居坐成趣。結構愜心目。奄有魚鳥藪。將起凌波閣。江叟暮過岸。勸以買漁舶。悔吝生浩蕩。兒時常無欲。其六楚楚蜉蝣羽。振容落日時。人生千歲憂。何以異於玆。所以漁舟子。滄浪無慮思。我欲從之遊。逍遙大鵬池。其七古書無不可。周詩意難忘。豈無少時習。繕思每冗長。江樓讀三日。金石韻昭曠。歲暮永有資。持此間漁唱。其八黃瓜纍古木。摘來綠蘿紆。江雨濡晩圃。雲氣生淸廚。遙船在天際。泛泛知東漁。周詩日三復。素餐吾免夫。其九歸洛我無馬。溯峽我無船。迢遙風雨軒。擁書遊太玄。知音不在側。寂寞亦己焉。淵有載沉魚。林有希聲蟬。其十烏啼歸二陵。山木氣黯然。招提西北隱。沙渚東南綿。島人不可見。煙臯橫眼前。寂寞向水曲。吾與魚忘筌。</text>
<title>初秋晩眺</title>,<text>寒露秋江夜。徘徊煙景沉。歸舟小嶼出。叢樹近鐘深。螢火凌華鬢。天河洗素心。今年身計定。蓋欲老淸潯。</text>
<title>狎鷗亭</title>,<text>逈出亭臯夕。孤霞與太虗。樓依北垞滿。帆向上津疎。煙樹初迴鸛。風瀾未定魚。徘徊了暝色。歸興曉何如。其二楮島多留興。鷗亭望眼稠。長風方扇浪。與子忽忘舟。蘆上無魚飯。煙中有酒樓。單衣怯晨起。沙月度悠悠。</text>
<title>渡東湖</title>,<text>引纜從高放。船看北岸迴。新晴繁鴈。落日盛樓臺。洲渚心紆直。雲濤興闔開。浮游乘物妙。宛在復誰催。</text>
<title>朝發南漢</title>,<text>晨興南漢寺。月明誦孫吳。明月照武庫。微霜結戈殳。鐘鳴起旋歸。我馬以踟躕。依俙抱關子。泱漭啼早烏。崇墉何屹屹。長風起層隅。古來存此器。豈不以備胡。往者不可詳。來者猶可虞。大江走茫茫。秋氣布寒蕪。感慨亦徒然。登降惟脩塗。三田有胡碣。玄城有腐儒。</text>
<title>江上漫吟</title>,<text>天水澄鮮漾一軒。湖中樹影是遙村。淸蟬亂噪玄城晩。心在虗舟靜不言。其二暫出玄城駐景多。觀心觀水兩如何。微風日暮靑蘋末。隨意平湖小有波。</text>
<title>聞砧</title>,<text>江上蟋蟀征。商家兒女驚。朝看浣紗去。暮聽遠砧鳴。玉露霑身重。金風擧袖輕。愁繁調不細。隔浦短長聲。</text>
<title>秋懷</title>,<text>江山旣搖落。余若不勝秋。眼引無窮興。心棲未了愁。霜淸鐘動浦。林薄月通樓。步入蒼蒼去。禪房卧處幽。</text>
<title>舞島</title>,<text>朝霞舞島沒。夕霞舞島明。樵舟曳孤影。彩翠與船平。</text>
<title>高林</title>,<text>高林葉日離。淡洒淸湖際。正爾自歸根。霜風無太厲。</text>
<title>煙景</title>,<text>煙景暮難定。歸禽投白蘋。月明櫓聲續。江裏多行人。</text>
<title>望陵</title>,<text>白雲雖萬載。佳氣使人嗟。陵樹靑蕤落。依俙斂翠華。</text>
<title>望新川</title>,<text>新川渺余目。映遠波粼粼。落景煙散塢。未嘗無居人。</text>
<title>重陽日訪許雪峰 烘。飮于菊叢。</title>,<text>登高作賦古重陽。雲澹天淸今日良。白石城寒孤鴈度。黃花酒熟大江長。筵圍蓬草情眞朴。歌入漁樵興香茫。醉向籬間拾短札。海翁聲息動滄浪。其二秋風吹帽有餘凉。葉下寒原百尺桑。茱佩村村臨遠嶼。漁歌處處送連檣。雪翁能使賓來醉。叢菊胡令酒發香。擧觶洒山聊一謔。溫王何日宴重陽。</text>
<title>漫詠</title>,<text>漢之廣矣水回環。岸綠沙明楮島閒。安得風吹奉恩寺。中流移去敵金山。其二江圍松栢月爲洲。戶種櫻桃花覆舟。韓相故輕鐘鼎貴。沁園曾縱鳳凰游。其三狎鷗亭前戱漢槎。靑丘原隰被光華。煙波咫尺辭題品。羞比西湖與若耶。其四誰道江湖淸且豁。千艘衘尾劇憑陵。或從舞嶼沿根島。半自新川出廣陵。其五檣行如竹櫓如麻。摩軋煙灘月晃沙。驚起鳧鷖離水去。高飛衝却二陵鴉。其六逆流峭帆歌自勞。一聲二聲帆稍高。舞島洲坻苦紆曲。三田以上長風豪。其七沿沙牽笮夜霜深。直直高檣星月臨。島上煙家有酒否。手寒船澁繫淸潯。其八昭陽江水凍不遠。通夜嘈嘈黃帽郞。此去層灘饒險易。月明呼侶細商量。其九郞誇善賈愛煙波。行傍柴門不顧過。自棹扁舟樵遠岸。一擔黃葉望郞歌。其十濯帛淨令江水濁。練絲曬向野雲明。淸砧夜夜煙中發。一一愁風愁水情。其十一舞島漁商三十戶。入來饒富勝前時。誇客島中風水好。舞巖奇㨾似龍龜。其十二飽食雕胡玉粒香。豪靴廣帶好衣裳。年來慣射東湖鴈。願屬期門夾輦郞。其十三表裏靑山漢水池。龍蛇覇迹問諸誰。秋風浪疊城隍白。吾勸漁郞引竹枝。其十四夫人古祠臨北渚。百濟人空誰慕汝。新川遠木舞洲煙。試問餘情逗何處。其十五浸碧亭前蒼岸斷。千帆撑入鏡中迴。迎來轉與層軒近。又擲天邊列樹隈。</text>
<title>寄許雪峰</title>,<text>江湖誰與靜相尋。許老無心也會心。近日水寒魚得否。魚如不得且彈琴。其二玄城朝出每遙看。下渚微波裊一竿。唱送滄浪聲不達。白鷗傳意舞沙灘。其三西塞漁人靑蒻笠。東籬處士白醪杯。何如許老兼高興。醉嚼黃花卧釣臺。</text>
<title>感興</title>,<text>酌酒招漁父。人生長在無。山陵雲自出。城郭草頻枯。鳳去樓臺緬。鴻歸島嶼孤。韓公垂釣處。朝雨潤平湖。其二天機和漢水。靡日少停留。霜葉飛將盡。暄簷負却幽。片煙棲別浦。文雉矯中洲。遭物延淸玩。逍遙與歲遒。</text>
<title>洪世泰將往沁州。留而夜飮。</title>,<text>東園落木望堪悲。西澨游人去暫遲。送盡羣鴻霜入幔。折來叢菊雨連籬。江湖浩曠同舟少。天地蕭淼列宿移。到曉一杯君且勉。明朝馬上勸君誰。</text>
<title>秋興雜詠</title>,<text>古州天險壯城池。城下盟成舞虜兒。曰馬飮餘淸漢濁。蒼雲壓去華山卑。臨江節士今難得。蹈海高人更是誰。不分吾樓憑眺廣。三田渡口望中碑。其二溫王蠻觸在何時。設國蒼茫大水湄。樹古雲靑長翳翳。壕平石白自離離。靈旗日夕夫人降。龍氣天寒釣叟悲。一曲菱歌吾欲竟。人生行樂可徐遲。其三昨送滄浪之沁州。沁州天闊水浮浮。揚帆的皪摩尼月。衝雪蒙茸季子裘。黃菊一樽吾欵欵。朱絃三唱世咻咻。妙軒好友論文細。今已蘆原宿草秋。其四臺山月嶽遠江通。揚子金山大勢同。三島晩沙彌岸雪。二陵秋雨滿帆風。韓公軒冕漁竿遣。沁水樓臺蜃氣空。不願吾身生赤縣。來游此地興無窮。其五今人不見昔人游。撑著虗舟倚渡頭。潮到廣陵隨月退。村臨舞島捕魚留。連山龍翥先王葬。法鼓雷 缺 古寺樓。行閱秋冬搖落際。興來無幾輒生愁。其六日日登樓水物紛。眼中相接使心分。夷猶漁釣非高致。蕪沒圖書廢巧文。霜落林無相命鳥。天淸江抱欲停雲。茅洲尺素終年絶。眼送商帆下海門。其七零落山丘竟未來。蕭條江閣向誰開。煙飛細谷層城峻。水遠蕪湖枉渚廻。蔣氏淸溪思作廟。王家玉樹恨還臺。鳧鷖浴罷駕鵝叫。弟妹難逢豈不哀。其八蓬萊上謁動經年。秋盡玄城慕列僊。靑鳥不來誰取食。丹砂難化豈空筌。銀臺金闕迷遐矚。琪樹珠花隔暮天。謾說虗舟溯無礙。東瀛不與此江連。其九三淵遙謝草堂靈。此地吾猶夢翠屛。初服蘿衣無點染。新開荷屋卽淸泠。桃源事異迷津軌。橘井愁爲化鶴形。桂樹巖阿幾許長。一枝分得造漁舲。其十大運波奔物自忙。箕風蕭瑟逗淫傷。梧臺十襲千金石。牛斗雙虹半夜光。世乏知音吾亦罷。天慳正始道云亡。任公巨釣猶堪學。歸對滄浪萬里長。其十一孟冬初吉立江門。忽憶櫻桃開滿園。卽物吾知天地節。有生誰免去來煩。樵歸小舸孤雲逐。穫後寒田落照翻。昨日深愁樓不起。樓高無與共琴樽。其十二古木龍挐色不鮮。風連雨葉洒江船。山含白日休羣動。氣結玄陰靜百川。是以高樓深塞向。終然萬感耿無眠。文章小藝心零落。慰我遐情有列僊。</text>
<title>又賦</title>,<text>枕衾猶白社。臺榭半玄城。卧月圖書夢。看雲嘯詠行。漁梁煙柳逈。浦日鏡花平。勝事無人說。徒爲獨往情。其二玄城三月住。風物接初冬。凍雨非關穀。繁霜不奈松。倚江時傲兀。歸寺每從容。閱化吾將老。從人喚釣翁。</text>
<title>寄許雪峰</title>,<text>洗耳筆村叟。徘徊桑樹陰。沙邊釣有處。城下卧無心。簷雪黃花滯。琴風綠水深。悠悠此意古。吾所願追尋。</text>
<title>崔兄擎天 柱岳 挈家溯驪江。遇於江岸。携至新亭少憇。仍往報恩寺聯枕。</title>,<text>日暮歸舟盡。沿江獨往時。相逢岸巾子。果若玉流期。缺月亭臯眺。蒼煙寺路疑。燈前問解纜。鐘後送君詩。其二雙樹夜風急。千層楮島波。猶然挂帆否。奈此解携何。漁浦黑雲擁。虎溪黃葉多。石尤齊酒力。欵乃莫離歌。其三湖色本澹蕩。天風殊渺茫。魚鱗雲族族。鷁首路蒼蒼。指點非誇境。夷猶爲送檣。寒洲可歎息。欲贈少蘭芳。</text>
<title>別後悄懷</title>,<text>去者前宵好。來玆百感盈。那能長有客。了自獨含情。纖月陵西匿。微風梵後淸。東湖深日夜。樽酒幾將迎。</text>
<title>暮歸禪房</title>,<text>送客帆何遠。歸山路欲氷。今夜梅花院。誰爲可語僧。其二孤行忽惆悵。屢住看寒山。恨不留吾客。相歌此水灣。其三商帆抱岸宿。上有砧杵鳴。歷寂迷人色。煙波下古城。其四木落禪園曠。長湖不在遙。鐘聲自數日。容易過漁橋。其五沙鳥翻纖月。樵舟向薄煙。各有歸來意。江山爲暮天。其六鳧鷖長潑潑。暮泛至朝霞。遲遲岸上屋。愧爾水爲家。</text>
<title>禪房月夜</title>,<text>視夜僧風在。披衣客睡難。蓮花更漏永。楊柳水甁乾。金地霜全布。燈天月復團。湖龍應返鉢。林外卽淸灘。其二諸天連有月。月彩湛心源。獨立無分慮。超懷不二門。塔陰欹玉井。旙影曳金園。閴爾爲眞際。何須鐘鐸喧。</text>
<title>釣叟</title>,<text>荒城臨白水。古木迷前王。下有垂竿叟。觀魚五十霜。</text>
<title>望南漢曲</title>,<text>孟冬雪屭奰。西壇吾一臨。秋江此搖落。慷慨激初心。其二不聞城中角。遙觀壯麗形。雲蒸千井湧。天繞萬薪靑。其三可汗偶得意。初非秦無人。石闕三田渡。銜碑望欲嚬。其四隱忍五十春。隍池頗自新。防虞萬事備。加念守陴人。其五土城易覆隍。人城勝似鐵。此語雖平平。猶堪九重徹。其六設險山溪意。先危圖所安。新猷轉克壯。舊恥翻堪歎。其七緣城三十步。一一造軍廊。燕弓與韓戟。照耀著中梁。其八地雷赤火砲。天雨碧油帳。胡來大張設。聲色駴魍魎。其九八寺僧精勁。雄爲百夫長。春秋行授矛。佛力走龍象。其十東西惟七里。南北半十里。蜂巖舊瞰城。新屬樓譙起。其十一逶迤半天出。勢如山月輪。斗折浮雲北。江流銀漢奔。其十二蒼煙積深壕。返照女墻紫。樵門呀其間。李公夜戰是。其十三城堅饒土木。百二擬雄高。松坡引飛輓。正如河渭漕。其十四霜刀揷千雉。白日流金城。華山答遠鼓。沁水蘸危旌。其十五長江環大陸。檣影與車聲。古來有志士。回頭論此城。其十六城高帶積恥。登者意蕭條。江漢茫茫去。西流何所朝。其十七莽蕩三韓物。因循百濟故。躍馬事悠悠。飢鷹落秋樹。其十八山河列陽險。豪傑高麗多。漁舟願借楫。一激祖生歌。</text>
<title>望南漢</title>,<text>城峻且一望。城危思昔年。長歌當鴈。短策按山川。笳動三田樹。雲浮八寺天。帆歸渡頭靜。彈劍北風前。其二志士無窮慨。由來涕古州。長江未流惡。飮馬有餘羞。板蕩迷中策。儲胥壯後謀。中原人亦少。天醉莽悠悠。其三憶昔西壇倚。僧來戰事傳。黃雲城出沒。白馬野回旋。鰈域方千里。旄頭半百年。寒天正奰屭。無計猾胡懸。</text>
<title>悼許老寄其叔滄海</title>,<text>嘉魚依舊碧流中。溫祚城邊葬雪翁。悵望鵝湖傳涕淚。廣陵琴曲罷江風。</text>
<title>憶三淵</title>,<text>萬事皆能忘。三淵著意端。思激東湖水。承來谷口湍。其二終年睠東顧。悠忽至寒天。白雲好留住。無遠茅茨邊。</text>
<title>哀許老</title>,<text>許老日垂釣。投竿歸九泉。提筐小童在。相遇涕沾船。其二玉軫空流水。煙波漾日痕。濠梁愁獨立。誰與盡吾言。</text>
<title>三淵悵返</title>,<text>暫來猶過客。歸去又空廬。馬足荒塗熟。雞聲絶壑虗。參差小山隱。惆悵武陵漁。煩爲淵龍謝。何時對爾居。</text>
<title>冬雨過銅雀</title>,<text>方冬日候暖。幾日雪花飛。白雨漫空洒。玄冥用事微。陰陽民有憾。動息我多違。百感煙波內。停橈攬製衣。</text>
<title>楮島春帖 戊辰</title>,<text>高樓啓幽鎖。春望滿蘋洲。讀書餘暇在。坐數往來舟。其二大兒讀書軒。江水來活活。春波躍魚聲。打破胸中拙。</text>
<title>浣花堂趙公 景昌 營京第於大隱谷口。將下湖中。爲搬徙擧。臨別吟寄。</title>,<text>丁丁伐木自湖鄕。新第春城海燕翔。棟宇如飛風雨待。鶺鴒相對酒琴將。龍鱗古物雙松密。玉瀨淸源萬里長。歸語杜陵花鳥道。洛中今有浣花堂。</text>
<title>楓溪。與士興昆季同賦。</title>,<text>山嵐和澗霏。溟濛入迢迢。中林有淺酌。留客自淸朝。芳草不擇地。春風不待招。其二淸池雨汎筧。主人夜問魚。魚流逸千里。何由反石渠。於焉解留客。燈酒以牽裾。其三春林未開花。蝴蝶若無依。池藻未蓋水。魚子苦不肥。客來淡無求。風雨宿翠微。</text>
<title>初四日寒食。發船德浦。至馬灘挂席。</title>,<text>靑靑江畔草。汎汎溯花灘。勝事連沙熱。芳辰又食寒。春陰煙火遠。日暮酒船寬。挂席鳴渦裏。帆風欲墮冠。</text>
<title>月溪暝色</title>,<text>遠岫春陰澹。高林夕鳥鳴。帆前收衆色。篷底抱孤淸。寂歷逢鷗宿。虗明望兎征。浮舟方畢景。備見水鄕情。</text>
<title>暝抵黔丹呂家村</title>,<text>暝入月溪轉。蒼茫迷所之。漁歌來黑處。村犬吠淸湄。魚躍行廚逼。星羅遠燒疑。停橈移散帙。瀾漫在船詩。</text>
<title>初五日曉發</title>,<text>雲木連綿後岸微。遙船已復映天歸。滄波迎棹靑山退。彩鴨沉淵赤鯉飛。</text>
<title>遇一下瀨船。云是忠州官舸將迎太守弟爲丹丘之遊。</title>,<text>來去船逢煙水中。停橈問答上游風。忠原太守遙迎弟。無限春波此意同。</text>
<title>老溫灘</title>,<text>船觸驚湍上老灘。跳珠浹疊浪花寒。呂家樓逈回頭好。盧老詩奇添足難。蘇齋有愁巖老溫北問站大灘西之句。</text>
<title>過楊根縣</title>,<text>龍門山色隱蒼煙。水闊楊根古縣前。騎馬行人靑岸去。片帆隨爾汎悠然。</text>
<title>過葛山。風日甚美。</title>,<text>水滑琉璃漾玉沙。鳧鷖晞日踏輕霞。中流閒歇篙師手。笑指龍門塔影斜。</text>
<title>挂帆</title>,<text>旛旛飽受長風力。側側偸來半月形。劈上層灘波滚雪。回頭超忽鳳頭亭。</text>
<title>望陵</title>,<text>雲木微冥曖翠華。重岡逈接太淸家。春江和恨流千古。落日衝帆過萬鴉。</text>
<title>暝泝燕灘</title>,<text>風鶴和鳴過綠蘋。煙波琴酒興相因。微茫燕子灘含月。縹緲淸心樓待人。</text>
<title>甓寺</title>,<text>淸心樓上東北望。鬱彼神勒之諸天。浮舟將卽塔勢湧。百丈晴波寫半甎。雙林鳩鳴雲日靜。古岸委舟芳草鮮。東臺之石可安禪。龍潭漠漠雲根纏。普濟奇蹟一葦遠。韓山高文筆如椽。春衣試拭古碑讀。土花蝕字松塵綿。宇宙一彈指。惆悵壑中船。同船恨無翠軒翁。與之酣歌枕月眠。瓊藻璀璨盈我掬。事往可徵維舟年。古今相接不相待。會之以神猶比肩。前人不見後人來。後人可和前人篇。牧老不把翠軒觴。懶翁豈聽吾談玄。天花歷亂非我春。逝水汩急不歸淵。新波魚擲馬巖下。遠煙鳥沒龍門邊。百刦成灰灰易寒。三界如泡不可堅。萬事只可充俄頃。及時春賞催鳴舷。</text>
<title>驪江</title>,<text>擊汰梨湖山四低。黃驪遠勢草萋萋。婆娑城影淸樓北。神勒鐘聲白塔西。積石波侵神馬迹。二陵春入子規啼。翠翁牧老空文藻。如此風光不共携。</text>
<title>抵可興</title>,<text>夕飯檣下煙。散爲陰霞去。飛去羃平臯。水物方容與。魚何跳淺渚。鳥何歸平楚。淵光澹瀩瀨聲長。暝棹相撥若相語。但見船隨江百轉。未覺塵世千重阻。遙天月出柁樓白。桂影相隨宿何處。</text>
<title>夜泝靑龍淵。灘潬澒洞。不辨沙水。微月乍明乍翳。依篷而坐耳。節櫓聲鴉軋。</title>,<text>朝先江鴈興。暮後野雀棲。未到可興洲渚晦。冥濤合沓船東西。揚舲直衝龍睡去。百丈潭黑畜雲霓。夢中三峽正依俙。兩邊靑嶂冥煙霏。飛星晃晃驚水族。遠燒兀兀照行衣。遙聞狵吠連水聲。負岸煙村是也非。</text>
<title>金灘</title>,<text>逆浪日溯東。春風生處近。路永春與深。高興不可盡。靑陽沿帆流。柳岸連桑畛。曖曖負崦村。雞犬堪采隱。懷玆越重峽。玩索日紆軫。玉江浪淪綺。琴臺石縮菌。峰爲騎鶴迎。瀨作鳴玉引。空靑若翳路。縟翠忽破蘊。畵舫雲卧逸。栩栩養玄牝。帆驟恐漏奇。棹緩獲無悶。篇翰聊散漫。龜鳥不猜哂。懸悟是身浮。瀉去塵慮泯。委舟無窮門。探元萬化眹。</text>
<title>彈琴臺悼國殤</title>,<text>行舟琴臺下。棹歌忽變曲。悲吟溯㺚水。水急浪層複。輪旋正眩目。矢激欲漂礫。欹崖生怒草。過鴈拂危木。蒼茫於此乎。撫爾國殤迹。邦國將非人。猛卒棄與敵。鳥嶺旣失險。此江無氣力。韓信竟誤人。哥舒同敗績。哀哀同日魂。永淪無窮碧。裹尸異馬革。飮恨在魚腹。春風來無賴。古水愁煙積。滿船涕濺棹。哀咤滿寥廓。去去且疾棹。此曲使心惻。</text>
<title>夜坐寒碧樓</title>,<text>楊驪東溯越忠州。到後扁舟委晩洲。晴月滿江通四郡。春風生穴入南樓。王喬白鹿龜潭宿。玉斧玄芝錦岫幽。卧聽鳴灘如度曲。夜深高興寄簾鉤。</text>
<title>初九日郡齋雜詠</title>,<text>靈竇洞玄古。濎濙金乳滴。白鶴晩飮罷。亭亭月映壁。其二淸輝了無著。遠籟非一聞。郡齋如是寂。相對屛山雲。其三峽山紆萬盤。江流出幽藪。泛來千里春。靑着樓前柳。</text>
<title>寒碧樓月夜。聞笛聲在船。</title>,<text>幽灘泛月彩。空響生船舷。吹笛人自泛。飄颻風穴邊。其二高樓聞裂石。望望遙船人。莫惜江梅落。源花無盡春。其三沿沙二更笛。寥朗釣船寒。月出轟初放。風飄裊遠端。其四笛罷愀空峽。亭亭春水流。明月孤舟滯。餘輝半碧樓。</text>
<title>忠原守李伯祥 徵明 率其弟季祥 徵夏。同舟而至。將游丹丘。遂與方舟而發。或先或後。挐音笛聲。迭相騰奏。歷鶴棲巖。溯花灘，楡灘。左眄桃花，凌江諸村。幽曖可棲。亦有七松亭森蔚可蔭舟。無何玉筍峰出焉。霞標聳秀。矯若鸞鶴翥然。是爲丹丘洞門。入洞而轉右曰龜峰特立。左曰玄鶴，彩雲，五老，可隱諸峰。次第見焉。中間行舟處。謂之龜潭。勝槩大略如此。興會之繁。不可盡述。</title>,<text>我來溯嶺水。風帆到無恙。碧樓暫閉戶。遐興數日養。灘瀨聒枕席。催我動煙榜。月出照江城。龜潭誰與訪。茂宰蘂城來。笙歌載一舫。蒼霞爲君笮。碧波爲君釀。行廚錦鱖腴。羽觴泛汪汪。張燭迓暝渚。齊橈泛曙漲。不期也冥會。當興且無讓。倚船八九人。湛樂笑相向。文藻競璀璨。杯杓詫洪量。春繁花萼叢。浪激壎箎唱。人風眞可樂。山水滿俯仰。貪前掠鮮美。戀後恐漏忘。衘尾魚隊進。驤首鷁身颺。屈曲挐音通。豪笛夾五兩。屛山忽退飛。遠畵卷綵障。鶴巖聳高標。雲根倚滉瀁。宛孌羽化迹。因之憶玄閬。眷彼桃花谷。堪理綠玉杖。花灘水盤渦。木道雲沙盪。砯衝輾雷轂。劃漩沸甕盎。壯哉荐至險。僊凡此其防。遮莫惡溪惡。沛然誰我抗。濡毫我傲兀。撑篙黃帽仗。世路足湍險。西江久風浪。丹丘映眉睫。勸君肆跌蕩。調刁終夜風。靈穴鼓怒壯。秪今萬竅虗。蘋吹息纖纊。擧酒囑飛廉。周旋朝日亮。豐隆暫低昂。天意看弛張。奔峭勢稍殺。洲渚渙以暢。新肥穀雨水。活活溢晴望。淸爲文縠淪。滑若琉璃曠。威紆七松岸。隱軫五老嶂。亹亹玉筍逼。船入雲蘿帳。相見何太晩。一笑遣塵妄。默尋玅有運。融結壯肇創。雖非神禹迹。亦勞巨靈匠。削成萬玉攢。奇詭紛色相。飛來鸞鶴侶。欲集駭同㨾。我非謝康樂。焉能强名狀。但覺世情遠。冥心起惆悵。神襟契元化。身界寓蕩漾。卷篷呼季祥。此游信天放。滅沒浮雲名。君須齊得喪。王喬兩兄是。我輩亦禽尙。</text>
<title>石門隱舟巖</title>,<text>藏山水底也孤浮。壑裏猶藏今古舟。棹進探玄金竇敻。天高漏白石門幽。笙歌龍抱驪珠避。乳髓僊騎蝠翼留。薄暮怪禽鳴列缺。半巖雷雨洒人頭。</text>
<title>到拆浦。捨船向雲巖。</title>,<text>兩船齊閣沙。細問雲巖路。莫愁綠溪深。寧無笙鶴遇。其二雲巖行未究。山氣照人明。歇鞍桃李谷。將去愛雞鳴。</text>
<title>夕景</title>,<text>風泉淸且聒。玆境未全靜。我亦不奈何。笙歌翔落景。</text>
<title>題名</title>,<text>松高碧翛翛。潭停淸瀏瀏。丹書九僊名。分付白雲守。</text>
<title>下山</title>,<text>竟日穿蘿密。僊巖到却非。此路深終古。游人愁暝暉。</text>
<title>龜潭</title>,<text>五老龜峰揖。相看夾水蟠。船行人影小。石峻鳥飛寒。造物爐錘險。神僊窟宅安。停橈問可隱。有意此盤桓。</text>
<title>十七日忠原守還歸。倚樓惆悵。</title>,<text>淸曉歸舟下北沱。碧樓虗曠片雲過。望君不見笙歌歇。其奈龜潭積翠何。</text>
<title>十八日夜見叉魚</title>,<text>屛風山前嘉魚穴。日暮瀺灂衆魚游。太守觀魚心自閑。漁人却爲廚具謀。昨夜月朋未叉魚。今夜風靜魚可求。爇火照江郡齋紅。知是煙艇過別洲。眼前得魚不在多。莫窮驚鱗竄巖幽。高軒琴罷魚在盤。潑刺燈前片雪留。君不見啄腐呑腥滿京華。此中魚味有知不。</text>
<title>寒碧樓</title>,<text>憑軒每幽意。下有古來舟。冥雨全峰隱。淸沙一瀨流。雲歸心與息。鶴逝夢相求。始至令人遠。終然竟日留。</text>
<title>次屛間晦翁韻</title>,<text>峽深別有春。塵遠花草閒。淳民如野鹿。飮食白雲間。其二朝登寒碧樓。暮宿凝淸閣。人問無爲政。風琴響寥廓。其三四山積翠同。雲英散成滴。起向水穴窺。瑤流可洗幘。其四洗藥葛洪井。弄波琴高川。心迹合已冥。塵勞無復然。</text>
<title>二十二日</title>,<text>嶽瀆東南湊。扶輿勢所盤。于筒騰觱沸。小白騖巑岏。綺繡分州錯。雲雷洩氣漫。表靈天骨崒。蘊異地文蟠。騈秀蓮跗萼。層鳴竹節灘。新安佳可匹。巴峽險相看。玅有斯凝運。鴻濛粤造端。淸風超四郡。方丈落三韓。天設淸眞府。兄趨碧落官。僊緣冥受籙。君寵洽營丹。是近楊州鶴。何關枳棘鸞。紆情叢桂樹。限世一泥丸。奕葉靈區擅。全家道氣完。茅龍覺天近。畫鷁趁春蘭。一葦忠驪貫。千篇水陸攢。纜莎袍動色。檣颶酒翻瀾。虎眼驚回洑。蛟珠碎急湍。乘凌猶縱體。攬閱或忘餐。世路曾非坦。舟行亦所安。來憑花滿閣。卧對錦爲巒。是實僊相似。夫何物或干。煕煕衆甫閱。穆穆我生觀。蕉鹿分民夢。蒲鞭示吏寬。隨車桑雨沃。迎蓋柳陰團。操縱看疎網。成虧付緩彈。凡今惟棣萼。有美亦芝蘭。草渚歸遙艇。煙城歇暮鞍。虗無存宿約。驚倒罄新歡。問葛從騎馬。依劉借倚欄。江將樓蕩漾。春與客盤桓。曉幔霏紅斂。晴筵滴翠漙。紗籠添八詠。朱瑟耐三歎。賞質呈文墨。嚶鳴亮肺肝。吹心天籟吸。灌頂帝漿寒。石老黃楊厄。沙鮮白鳥衎。岑縈霞抹黛。瀨曳月流紈。玉筍初眸聳。丹門屢棹難。次鱗追謝客。交躅訪陳搏。緬彼芝重秀。嗟吾腋未翰。半生鉛槧倦。餘氣鼎鑪乾。桑海簸銅狄。鰲山倒釣竿。花飛桃向熟。柯爛局猶殘。張志浮無宅。麻姑降有壇。壺中更進步。方是大團欒。</text>
<title>始入凌江谷。得一勝處。潭水漾綠。好花相映。相與跂石而坐。觴詠遣興。</title>,<text>花醉禽歌與我同。各將眞意獻春風。悠然去入無言契。饒舌濠梁齊物翁。</text>
<title>鶴巖廻船</title>,<text>鶴巖歸騎送金鞍。坐著輕舟下急湍。不辨僊樓吹角處。暝煙凝與百花團。</text>
<title>送洪生世泰孤往二潭</title>,<text>晩爾求潭島。幽歌獨往時。花繁船路泥。雲合洞名疑。未冷初攀桂。應肥後秀芝。聊呼天際鶴。代我與相隨。</text>
<title>過葦谷。望花下人家。</title>,<text>鳩鳴杏花白。花下隱人煙。石蘿繞爲籬。芳术紛盈田。曖曖雞犬事。生理中自全。兒驅牛出松。翁隨鹿飮泉。其行正泄泄。其視何顚顚。夜來葛天夢。接目頗依然。嗟爾淳朴俗。蓋亦由地偏。藏山玉壺中。不受萬化遷。春風遲在玆。舒日度如年。此時山外人。膏火日以煎。駐馬亦何人。踟躕懶涉川。</text>
<title>問路</title>,<text>峽深易爲霾。煙雨暗荒榛。羃羃十里征。身外無餘人。巖泉多歷古。鞍馬屢懷新。頹沙有斷橋。欲涉心自詢。微聞耒耜聲。草深隴上春。囂囂沮溺徒。未解答問津。悵然失所適。白雲來繞身。</text>
<title>登錦江亭</title>,<text>錦江江上洗藥人。來與高亭閑自在。東南日出錦水碧。晴渚雲容捲靉靆。幽灘瀉作小溪響。憑崖倚松多可愛。靑山滿越衆禽鳴。紅樹迷秦一犬吠。會稽蓬萊名恍惚。此亭恐非人煙內。明朝歸卧寒碧樓。錦岫屛嶂少意態。</text>
<title>緣江訪紫煙巖</title>,<text>紫煙之巖天下奇。歷盡四郡所見稀。三星落地峰勢成。太華蓮峰水中非。東峰瑩潔白沙團。西峰幽峭松爲衣。高花側生自相當。閒雲替棲自相依。中峰坐處下嵌空。暗呑羣浪水聲微。玄歸雷窟接太冲。白旋瓊潭受晴輝。神龍正深赤日睡。羽客初洗紫芝歸。我是何人太唐突。已從下流濯塵機。此中豈是屢到處。旣到便思凌雲飛。</text>
<title>又賦</title>,<text>奇巖何在紫煙迷。船犯喬松出入蹊。台洞胡麻杯遠近。武陵花樹水東西。潭龍睡淺聆風珮。木客身輕倚霧梯。景仄源長搖櫓返。錦江亭下子規啼。</text>
<title>子規歌</title>,<text>錦水沄沄流向西。西來一鳥字子規。問爾前身定爲誰。望帝形容今若玆。問爾言歸欲何歸。越中春草每萋萋。靑山多樹樹多枝。東枝不安復西枝。君臣禮數休劍珮。竄枝嘵嘵衆翼隨。三更啼上魯山墓。四更移下六臣祠。五更聲絶可奈何。錦水嗚嗚血添波。游人驅馬夜莫留。此中哀怨明月樓。</text>
<title>凝淸閣得壺字</title>,<text>瀲灧僊樓落日壺。卷帷樓影入虗無。屛山雨足穿花靜。鶴嶺雲衣曳石孤。倚壁幽琴承地籟。面江淸話破河圖。金丹晼晩靑陽老。勝處依遲我思紆。</text>
<title>初三日獨往淨方寺。涉江北行。取道桃花洞。</title>,<text>由來一派水。千古幾迷源。始至愁多路。深窺喜得門。花留不風樹。山抱有雲村。轉向招提去。猶嫌雞犬喧。其二不見飮牛叟。自來牛飮溪。於心有所悅。玆路豈長迷。歇與喬松立。吟連怪鳥啼。從吾無盡興。寧不過雲梯。</text>
<title>到寺</title>,<text>層巖欹欲倒。撑拄片雲紆。雷雨經人久。鴻濛出世孤。泉肥白蝙蝠。石老綠菖蒲。乍起長生念。翻慚墮有無。</text>
<title>初四日晨起</title>,<text>暝卧只石上。起來猶檜顚。子規聲已矣。塵世夢悠然。鼻白雲生曙。身明星滿天。老僧深有勸。金液汎初泉。其二禽鳴牕半白。山氣藹新新。雲失中峰昨。泉歸下界晨。心於人作主。名在我爲賓。一笑看庭栢。靑枝挂勝因。其三潭漵沿洄倦。招提寄宿閒。心中一如水。身外莫非山。空色花開落。機緣鳥往還。徒然詩滿袖。騎馬下人間。</text>
<title>下山</title>,<text>驅馬復登舸。行身非薜蘿。方疑一夜宿。敢擬後來過。上界人天樂。中流欵乃歌。層顚如答禮。送出白雲多。</text>
<title>白蓮菴</title>,<text>於焉白日永。應以白雲深。山外無窮事。林中獨見心。猿歸依晩磬。龍徙曳春陰。得句忘言處。依俙空樂音。</text>
<title>解纜</title>,<text>水穴風巖左右縈。長江淸宛抱樓聲。屛山不與扁舟往。長慰吾兄獨卧情。</text>
<title>曉聞子規</title>,<text>扁舟繫有時。子規歇無時。淸切隔江聲。聲乾知倒垂。晨雲暗遠嶺。定在何樹枝。雞鳴可以休。水客多所思。</text>
<title>甕巖</title>,<text>自出甕巖口。稍覺奔峭少。蒼山開九面。鷁路與繚繞。朝津簇漁商。我舟虗無擾。散帙壓淵魚。凝毫望沙鳥。日出波澹沲。花明岸窈窕。和風漾𨤍醁。杯底天光小。丹丘雖已遠。遐寄猶物表。</text>
<title>奈後泊舟</title>,<text>維舟蒲柳深。篙師上樵逕。落日取薪遲。煙濤寄孤興。蟾江望猶逈。漆巖到應暝。西船正挂席。笑我候風定。</text>
<title>東臺歌</title>,<text>古人多游神勒寺。今人繫舟有古意。古意悠悠水增綠。杏林翳日松掃地。懶翁禪蹤沙鳥啼。牧老酒痕巖花醉。請君試問潭底龍。應知東臺石上事。</text>
<title>暝下曲灘</title>,<text>曲灘多石石礙舟。日暮浪暗篙師愁。楊根縣前遠犬吠。隱隱煙村不可求。軋軋雙槳有餘力。正好前進不宜留。星羅月出照篙師。石見累累盤渦幽。遮莫潛蛟負我舟。散髮凌波且悠悠。</text>
<title>月溪</title>,<text>扁舟見月泊。復戴明星出。朝霞何如暮靄佳。舟行取適非取疾。月溪兩岸綠樹合。偸眼鶯花趣非一。丹丘溯洄歷幾回。寒食辭家度幾日。雲山亦頗困我筆。流形篇章十六七。渼湖漸近歌嘯高。丹丘之游能事畢。妻兒倚門候顔色。知我僊山飽芝朮。</text>
<title>斗尾</title>,<text>莫歎丹丘緬。歸舟興浩哉。名懸靑籙遍。袖拂碧樓來。倚薄隣沙月。乘凌駕峽雷。僧浮看甓寺。僊墮挹琴臺。跌蕩齊橈樂。低昂異代才。芳洲行有採。篷屋卧成頹。路卷牛川豁。山停斗浦開。雲霓酬酢倦。花鳥送迎催。决眥遙村見。隨身別岸廻。望家顔欲破。撫節感難裁。未歇淸和草。相仍佛日杯。江窮餘好事。卜夜彼崔嵬。</text>
<title>池上晝暝</title>,<text>千古巖泉靜。兩人吟卧幽。脫然賓主禮。疑是濮濠游。樹密窺人嶂。池淸倒地樓。誠知夏日永。到此益悠悠。其二溯溜成幽討。源窮見翠屛。人閒澹花草。山晩儼丹靑。蘚广經安佛。蘿壇廢拜星。朝眞倘君意。胡不著茅亭。</text>
<title>寄仲惠兄</title>,<text>懶慢秋園澹宦情。罷官猶自卧京城。囊收諫草忘言久。案有唐詩得句淸。翠栢蕭森終古直。白雲興滅幾時平。巖泉秪足供幽聽。身上今無可濯纓。</text>
<title>去歲仲冬。仲氏過聽澗堂。與其主人探龜峰楮島。詩而和之。亦有屬意於余而遷就未續也。旣幽憂半歲。秋興惆悵。於是乎和。</title>,<text>江樓寄虗曠。潭島屢飛花。好夢通沙鳥。幽憂礙釣蓑。煙濤經漲闊。弦月倚秋斜。苦海元無岸。吾生易有涯。</text>
<title>淸暉閣夜坐</title>,<text>梧桐月出皎東枝。忽復西枝急雨垂。隨分夜牕聽淅瀝。人間難得月明時。</text>
<title>中元次夜</title>,<text>捲幔高齋夕。巖泉啾百蟲。憂心度明月。世路入秋風。落落何山桂。冥冥萬古鴻。鳳歌聊激越。此意古人同。其二紈扇收徂夏。葭灰悟早商。天高開鴈路。水潔露魚床。一作天開來鴈路。風滿聽蟬堂。 憂樂人將老。炎凉他自忙。寒泉終可食。晩菊豈無芳。</text>
<title>又賦六言</title>,<text>溪水載淸載濁。天時乍熱乍凉。林外蟬啼耳順。雲邊鳥去心長。其二楮島白鷗相待。楓溪明月虗過。薜荔林中鶴立。梧桐樹下鳳歌。</text>
<title>玄城漫詠</title>,<text>虗樓蘆荻上。淸曉望悠哉。宿月漁舟滯。牽霜菊雨來。秋光湖外岫。人事樂中哀。白社幽期在。經過定幾回。其二高卧是吾能。此心何損增。論文船有客。分飯岸歸僧。雨木森孤島。霜鴻宿二陵。山川與節序。危檻耐頻憑。其三賣彼長安宅。買來苕霅船。爲心近達者。玆地益悠然。喚友渾樵釣。看書半老禪。秋風徒淅淅。無奈我忘年。其四玄城休外誘。蘆月照生平。夜氣盈樓足。秋光觸雨生。髮臨深水白。目送遠鴻明。漫詠聊宣鬱。非關九辯情。其五嘆息復嘆息。西流無復東。生年百不滿。秋序九爲窮。姹女淪河上。童顔失鏡中。終當歸白社。頻喚主人翁。其六 屬仁甫晩移江上菊。靑蘂杳難舒。日月行無待。詩書功可疎。看君方騁驥。愧我老觀魚。永矣高秋夜。愁人志士於。</text>
<title>宋希文 晦錫 挽</title>,<text>天賦圭璋特。生熏詩禮香。得師非就塾。聞性早升堂。孔伋書將就。顔回命太忙。崇蘭嗟委質。老栢立蒼茫。其二爲尸抱有道。以義敎多方。君子無窮託。斯人不幸亡。天寒埋玉厚。世晩哭麟長。莫比西河叟。徒然骨肉傷。其三丹旐南來遠。松楸短景悲。高山曾此仰。立雪見君姿。愷悌宜眉壽。存亡忽薤辭。寒江拈凍筆。淚向萬村滋。</text>
<title>僊巖途中 己巳</title>,<text>長城春雨馬前收。路轉僊巖散旅愁。萬竹東邊紅日吐。亂雲千片斂光州。</text>
<title>詠北鴈</title>,<text>冥冥委羽客。得意好歸北。江南矰弋地。怪爾保羽翮。仰視不可及。淸淚落海國。蕭條稻粱餘。拾來備旅食。其二苦哉滄海深。不見魚浮沉。春鴻捨我去。安所寄孤心。緘書附輕翼。恐未有回音。悄悄送鴻罷。鷓鴣鳴竹林。</text>
<title>碧波亭</title>,<text>身爲一葉泛滄瀛。却羨沅湘渡處淸。金骨山前愁日沒。碧波亭下感潮生。帆風天闊南桃浦。兵氣雲長右水營。洒泣登舟心折盡。棹歌非復北人聲。長一作屯</text>
<title>次碧波亭題詠韻</title>,<text>滕閣岳樓元小亭。紫淵丹水此爲庭。茫茫倚柱渾元氣。的的開簾見老星。闊勢全呑雲夢大。寶藏無盡介鱗腥。六龍黃道非南戶。大鳥靑天自北溟。水府端倪春瘴擧。帝軒音樂夜潮聽。虞淵若木通呼吸。鬱島扶桑對薺萍。世事浮漚頻起滅。此身風藿又飄零。回看故國雲山紫。所謂伊人橘柚靑。蜃閣拖虹橫遠嶠。蠻船逗月艤虗汀。一作魍魎捎過煙暗浦。鶺鴒飛急草連汀。 江潭芳草離騷盡。收拾蛟螭補海經。</text>
<title>沃州雜詠</title>,<text>海天雖闊戶常關。開幔時時見碧山。物候侵尋三月半。鄕園離合寸心間。春陰一鶴挐雲倦。日暮繁花倚竹閒。寂寂詩成棠棣遠。不知長短聽誰刪。其二愁來爲海漲遙天。莫問家鄕若箇邊。晨瘴暫開靑草見。晩潮將到白鷗先。江南禦濕桄榔在。淮北無媒橘柚遷。渫罷寒泉心惻惻。向來埋翳一荒田。其三今朝纔破又明朝。憂與憂交不自聊。海國春生秋一色。鄕園夜近曉還遙。衆芳藹蔚蘭何晩。羣動飛奔燕最驕。遭物不須觀變態。向來容鬢此焉凋。其四梅花落地紫蘭生。欲寄無因淚我纓。孤鳳愁風鳴遠海。亂鴉乘暮入高城。九州浩浩其何往。萬代悠悠同一情。畏有漁人相問姓。月明門掩夜潮聲。其五大易之興其有憂。乘流遇坎信悠悠。沿途昨問林宗宿。絶海俄驚魯叟浮。萬里瀛山崇讓座。三更壽曜影添籌。要知至道行無外。天欲斯文煥此州。憶尤齋謫居</text>
<title>踏靑日感懷</title>,<text>滄波目斷故園春。那有淸樽慰我親。浦口綠蘋誰解踏。晩潮來往拾蠔人。</text>
<title>十一日行吟</title>,<text>梧桐生夕陰。羣梟所啾哢。滄海日蕩潏。飄颻唳孤鳳。古來芳草路。屈賈更相送。玆島亦何陋。猶夫我簷棟。蕭條竹牕東。曉簟占我夢。我夢夫如何。斑衣舞玉洞。默默倚伏門。離騷豈長諷。</text>
<title>淸明夕望</title>,<text>旅思添將夕。山川望若何。浦村漁是半。農地麥爲多。花竹荒荒立。淸明脉脉過。答春寧有酒。當泣秪成歌。</text>
<title>寒食感懷</title>,<text>不知今日是何辰。但感他鄕非我春。島俗蒼茫登壠少。客心愁寂卷帷頻。原烏挾子歸蒼竹。水獺驅魚上綠蘋。石室金臺方落照。弟兄鞍馬北川濱。</text>
<title>又賦</title>,<text>東風吹幔落花頻。寒食春陰澹四隣。惆悵獨松東畔路。日西疑有漢陽人。</text>
<title>夜坐</title>,<text>日暮啼鴉歇。人歸壠下家。於焉鄕思黯。畢竟海天賖。燭影含虗竹。簾風進落花。蛟珠添淚盡。淸怨結春華。</text>
<title>寒食後</title>,<text>淸明寒食沃州過。畢竟窮愁無奈何。隣舍初顔包橘柚。海天頻雨散魚蝦。殘花不復杯中用。幽鳥何須幔外歌。縱使懽歸有一日。作心應待鬢全皤。</text>
<title>曉吟</title>,<text>愁心寒食下。易破竹牕眠。蜃氣回星月。雞聲隱瘴煙。潮來定何岸。雲發只前天。卧羨南隣叟。牛歌欲向田。</text>
<title>蒼蠅</title>,<text>果是南方熱。方春乃産蠅。蒼爲天所賦。白者爾何憎。逐逐元成隊。營營自以能。焉知卞和玉。三點價愈增。</text>
<title>見山茶憶弟</title>,<text>山茶奇樹海雲隈。嘆息幽芳委綠苔。病弟花園應少此。折來遙憶洗心臺。</text>
<title>雨中漫吟</title>,<text>潤聚滄溟應半夜。雲生金骨不崇朝。非關舞石能飛動。自是潛龍未寂寥。泥汚桃花違霧樹。寵光楊葉媚煙橋。故園正屬蒼茫際。愁內添成萬里遙。</text>
<title>霽後晩望</title>,<text>海上雖佳節。而無淑景融。鳥驕煙瘴上。花困颶風中。感物千愁漲。瞻天一色蒙。何因得美酒。暫醉竹園東。</text>
<title>得京書</title>,<text>不見故鄕書。懆懆熱肺肝。旣見故鄕書。忡忡慮多端。不知書來後。江漢幾波瀾。念玆容鬢凋。坐使芳月闌。無以寫悁鬱。幽園時整冠。海國多滯陰。芳樹怯春寒。何時舒瀾漫。好鳥得所懽。靜感物意滯。深悟人生難。日暮思駕言。煙潮往可觀。</text>
<title>雨後</title>,<text>春雨濃濃過曉城。捲簾初見杏花明。山風搖綠蘼蕪長。海日開紅翡翠鳴。兩地參差看物候。百年波蕩感生平。羈魂少有隨身日。多在層濤以北行。</text>
<title>聞右水使聚軍發船。赴統營合操。</title>,<text>海天明月水犀寒。橫海將軍夜下壇。萬里鯨鯢收氣息。碧波亭外可垂竿。其二千艘龍雀下如雲。金鼓喧天遠島聞。行過鳴梁須作氣。沉牛先禡李將軍。其三赫赫三南都統營。洗兵高館海雲生。砲騰紫電扶桑沸。劍拔靑蛇南斗平。</text>
<title>北懷</title>,<text>西山積翠養幽姿。濠濮遐情坐自知。雲物去來新鳳闕。雨聲高下古龍池。辛夷塢裏斑衣並。鸂䳵闌頭退食遲。流落天南回首泣。可憐歸聚定何時。坐自知一作靜在玆右玉流洞維楊石室我松楸。數曲紆回得某丘。木食名佳於道愜。巖居志决與時休。千株杏熟親僊宅。五色瓜肥擬故侯。駟馬高車還爾輩。不須猜我菊花秋。右木食洞韓公散髮有芳洲。天水冥冥萬古舟。櫻樹赤圍魚潑剌。荻花明引鴈飛浮。阿翁意倦調鹽鼎。小子心長掃釣樓。惆悵雲羅江海闊。沃州城外漲春愁。右楮子島漠漠高山生白雲。白雲遲暮待家君。晴池洗藥顔應駐。春瀨觀魚樂自分。終古難諧蘿薜願。一丘虗老鹿猿羣。黃茅苦竹今何所。風珮天長不可聞。右風珮洞</text>
<title>仲氏行夕至</title>,<text>晝院頻烏鵲。昏牕果鶺鴒。相思如隔世。及至便連形。淚結蒼黃色。心寒次第聽。安親無上策。愁坐海冥冥。</text>
<title>夕望</title>,<text>兀兀倚楹立。城陰生晩寒。平蕪悄無色。倦翼欲何安。野燒登山易。園花滯樹難。蕭條眼前景。强自整吾冠。</text>
<title>落花</title>,<text>朝來蝴蝶意。懶向小園東。在地深爲綠。漫天半是紅。感纏新間舊。愁破色還空。也有芳洲歎。幽蘭困早風。</text>
<title>朝吟</title>,<text>暄候正陰淡。鳥鳴新綠間。橘煙蒸曉海。桃雨淨春山。比舍農歌緩。遙林寺路閒。小詩非盡興。要欲解親顔。</text>
<title>十四日夕望</title>,<text>長安憑日念。日落悵何如。渺渺淸江使。寥寥越海書。窮愁向兄說。白髮避親梳。惆悵爲今昨。幽篁冥雨疎。</text>
<title>十五日朝</title>,<text>麗日非無彩。春陰故自凝。九愁滄海大。六氣沃州蒸。拍拍潮盈浦。驕驕草積陵。决雲孤劍在。天外欲高憑。</text>
<title>又賦</title>,<text>滄海無邊天有倪。沃州城外見身低。雲煙浩渺時趨北。島嶠微茫半落西。客思鵬前看道路。人家鰲背起耕犂。春陰忽復崇朝雨。苦竹黃茅坐却迷。</text>
<title>十八日</title>,<text>永日駸駸幽戶北。滄溟澹澹淺山南。鄕書得後眠虗室。樵子歸時望遠龕。靑草晩風高越燕。翠桑晴葉大吳蠶。年芳物意他相得。曾謂羈人可復堪。</text>
<title>十九日</title>,<text>荏苒芳華事。猶殘小圃春。愁中紅日駐。睡起綠陰新。樊竹通雞逕。蔬花化蝶身。靜看機出入。忘却我爲人。</text>
<title>二十日</title>,<text>寥落春潮帶晩風。漁村落日島門紅。遙山極浦看無盡。猶是重溟疊浪中。其二孤城欲閉暮山賖。浦口春暉滯碧霞。一片歸心無住著。數行飛燕落漁家。</text>
<title>泠泠亭 辛未</title>,<text>亭子新成朗月來。弟兄秋夜起徘徊。空山風珮那能聽。霜露沾人永世哀。</text>
<title>李判書 翊相 挽 代伯父○壬申</title>,<text>牢落乾坤後死悲。更無餘淚及親知。靑山好葬如公少。堪向駒原作賀詞。</text>
<title>不知菴 以下十四首。係谷雲雜詠。</title>,<text>伯父寒棲不知菴。浹月乃出峽。輒命小子以攀和籠水亭額上韻。余小子蓼莪以來。謝廢聲病。今於命下。强欲應副。而神不偕來矣。然念是役也。先仲父與先君曾所不免。昔之壎箎迭宣。澗阿是廣。所以慰伯父之幽獨者盛矣。嗚呼。而今乎伯父之塊處空谷。牢落益甚。其誰復解其壹鬱乎。今儻以二十八字。博伯父一粲。則有以神弊。非所敢辭。玆乃竭扣寂寞。聊以應敎。韻雖本諸籠水。意實歸宿乎不知云爾。不知菴起更重巒。籠水亭深猶世間。一榻移來寒暑易。風湍寂寞雪封山。寂寞一作已寂</text>
<title>谷雲五曲鳴玉瀨</title>,<text>五曲溪聲宜夜深。鏘然玉珮響遙林。松門步出霜崖靜。圓月孤琴世外心。</text>
<title>明地峴</title>,<text>古道紆巖一線微。藤梢槲葉暗煙霏。中林剩有燒畬地。半嶺多逢晝虎歸。</text>
<title>神秀菴</title>,<text>幽期山北小招提。木蕨春肥靑鴿啼。藜杖沿源無幾步。雨花浮出石臺西。路由疊石㙜故云</text>
<title>寒泉井</title>,<text>泉冽可飮食。古心卽新井。五更金液浮。山月映素綆。</text>
<title>不可不知圃</title>,<text>歸來老圃意。此味知逾深。均肉我無力。咬根獨初心。一作灌畦猶素心</text>
<title>朝暮門</title>,<text>幽扃掩山月。早晩許誰敲。浩蕩若有接。於焉得神交。</text>
<title>冥棲塢</title>,<text>雲蘿窅千古。卧覺此身深。應須進一步。减却去來心。</text>
<title>蒙泉</title>,<text>孰知放海意。一勺靑林下。東西隨所導。主人愼疏瀉。</text>
<title>梅</title>,<text>久矣林下卧。不復夢蝴蝶。歲晏孰華予。寒梅映空峽。</text>
<title>短檠</title>,<text>古松斲數尺。親近藏書壁。山寒牕有雪。用爾宜此夕。</text>
<title>對月</title>,<text>掩門莫與偶。寥寥西澗鐘。忽復月已出。徘徊叢桂峰。不嫌到天遲。幽輝且杉松。</text>
<title>管雲山</title>,<text>散漫花溪玉瀨筇。白雲相伴最從容。隨緣起滅應無妨。歸宿亭南數疊峰。其二長松落落女蘿閒。雲在其間懶往還。咫尺玄潭龍亦卧。不敎受用過他山。</text>
<title>外從祖母李孺人挽</title>,<text>洞屬承尊敬。熏融類我仁。羅門有順婦。吾舅得慈親。告訖昌家績。辭爲晩福人。甁罍恨不盡。孝子血汍身。其二小子聞之母。惟靈善養姑。朱鉛抛侍疾。簪珥賣歸廚。不愧張林筆。應添列女圖。崔門長孫報。徵慶在雙珠。</text>
<title>哭妹婿李汝楫 涉</title>,<text>吾何木石頑。君何琉璃脆。神理劇蒼茫。人事莽回戾。其二大地政缺陷。重泉反寧淨。宜爾淑郵人。蟬蛻永超敻。其三僊中杜弘治。脂膚眼點漆。吾家玉映心。千古結靈匹。其四乘龍洽家慶。常棣佐燕爾。追思我生後。樂日惟有此。其五東州合巹席。宛若夜來事。賡篇在塵篋。歷歷鴈成字。其六阿妹棄世來。對子輒涕泗。存亡到今日。哭君不成淚。其七哀哀雪谷陰。望望細洞幽。蒿莪曠歸侍。氷玉冥相求。其八人間無極哀。及泉斯樂已。懸知厚夜會。悼我半生死。</text>
<title>伯父壽席。伏次下示韻。癸酉</title>,<text>深堂春酒晩寒輕。繞膝杯行各盡情。石室山高持作壽。華陰洞裏可長生。其二百年人事海桑餘。鶴髮欣瞻魯殿如。十廵觴過猶堅坐。三疊詩成卽戒書。其三秉德平生不忮求。終筵諄誨亦淸修。承來不以銘肝腑。可道怡顔在酒羞。</text>
<title>伏次伯父梅花問答詩韻</title>,<text>峽裏孤生鬪雪難。先生又不住其間。思憑雲鶴傳招隱。叢桂峰前地最寒。右石室梅問讓爾舒芳今瀾漫。牽留杖屨斗川濱。但令一有還山日。受謝吾其臘後春。右華陰梅答伴睡菴中寂寂花。月牕鐘後數枝斜。蕭然逈脫根塵累。一段奇香不著槎。右華陰梅問徒爾空林冷淡魂。雪山千疊閉禪園。風流竟屬隨緣地。香滿先生壽會村。右石室梅答</text>
<title>有知堂。次晦翁二詩。應伯父命。</title>,<text>玄潭含萬古。不受人濬鑿。蕭條我來晩。感名意廓落。彷彿抱膝翁。其來此丘壑。一心有相契。千載便是昨。深深濁世感。思見禮樂作。松風詠二表。溪月酹一酌。淸高忽我右。眞成比肩樂。此意與者誰。山空水漠漠。右卧龍潭韻廣而四海內。遠而百世前。古人豈不多。尙友惟其賢。歸來碧潭月。有懷不能眠。嘆息五歲迹。遺墟久荒煙。山有可採薇。谷有不食泉。以玆奉淸像。相守可終年。曠感視朝暮。同調寄潺湲。堂淸更何設。楚騷只一篇。右醉石韻</text>
<title>四嫂李孺人挽 甲戌</title>,<text>吾弟大有旣喪室踰月而悼愈甚。旣而授紙于兄弟而泣曰。非挽之謂也。願得數言若誄者。以慰逝者。吾所以塞吾悲。非是則無可用情。惟兄弟之圖之也。嗚呼。誰無兄弟。誰無嫂叔。使嫂而不賢。今日之可悲者。猶爲無窮。况以我平生所感服。而其愛一言於斯哉。誠則然矣。文有未逮援筆。涕盈咽促不成辭。深知不足以有慰吾嫂。而冀大有之猶曰生於情云爾。膏粱性難正。紈綺意易驕。男兒廣讀書。此習或未消。王孫有我嫂。若自圭蓽來。低顔執謙素。洞屬若將頹。尊章仰大燾。娣姒視同胎。漿酒是雅議。鹽絮敢逞才。如何百順秉。不爲萬福縈。惻惻蘋藻晦。哀哀黃鳥鳴。其二我弟頗介烈。出門寡朋知。歸來樂我員。閨閤好襟期。醎淡和得中。廉肉諧無虧。鏗鏘車舝韻。洒落雞鳴規。艱難荼是薺。憔悴竟爲誰。當言未及言。已訖百年期。長簟古亦有。斷絃獨我私。三年與經焉。最爲沒身悲。其三自嫂入我門。苦少平樂時。箱委嫁時衣。畵休十年眉。西林鳩欲定。半巢滄桑移。荒天望海哭。苦峽拾橡悲。嗚呼可忍說。存沒竟如斯。潺湲白雲川。井臼猶在湄。其四阿孃閱人多。簪珥少可許。阿妹難再得。於嫂視孝女。蒙愛喜不忘。敢自惰其躬。益進婉愉誠。不設我慢容。淳熬每絡繹。一一見其忠。純愨著終始。况玆伶俜中。竟留臨絶言。感結我慈胸。堂萱爲誰悅。菽水木洞空。其五大兒長如棘。迎婦纔入室。小兒脆如卵。遊不遠離膝。辛勤以鞠養。惻愴以訣絶。呱呱彼黃口。永留可憐物。偏慈委我弟。眼枯於提恤。空閨曖誰守。季女夜幽咽。其六昔讀棠棣詩。感我莫如情。壎箎翕而後。琴瑟致其平。今於我嫂賢。深見相須樂。琴瑟協而後。壎箎益無斁。父母其順矣。歌笑生酒食。平居則如此。患難恩彌積。長悲撫短服。猶疑古人薄。其七杲杲其白日。夢夢天愈昏。安能久此世。逝矣侍九原。窮天我雪谷。淺丘猶戴盆。春風翠栢枯。子規淚至根。新墳近如願。庶幾日源源。依違木洞夕。應有左右魂。嗚呼忍多抒。生死俱煩寃。</text>
<title>檗溪雜詠</title>,<text>六載氷魚命。哀哉已白頭。人間無面立。林下以身投。月逈蘆門夕。風高檗水秋。流光又如此。俛仰欲何求。其二井上婆娑柳。秋風南向扉。生涯知有定。歲晩願無違。碧嶺遙簷對。寒灘闊圃圍。家人來試爨。滿谷暗煙霏。其三家人徙宅日。日氣暖如春。井臼從心在。桑麻滿眼新。今成百年計。永不四方人。緩步廵籬落。吾廬事事眞。其四衮衮龍門勢。扶輿到我家。園高用幽藪。川轉得明沙。釣渚移濠濮。禪廬擁若耶。西灣最幽媚。準擬種桃花。其五不寐衰應甚。高秋夜亦長。披衣霜滿峽。倚木月流岡。暗淚沾雙劍。危腔激九章。無情惟老昊。六載但蒼茫。其六濁世靈均怨。荒山杜老愁。星搖三峽曉。風颯九歌秋。今古相爲接。乾坤一以悠。永懷誰與語。激激但寒流。其七秋氣凄幽峽。蕭條坐苦菴。蟲聲依老木。螢火過寒潭。道業心消長。田園計二三。無成乃至此。中夜撫心慚。其八天地無情極。徒然霜露深。推遷自四節。悽慨每孤心。木落愁無那。宵長淚不禁。懷玆蓼莪怨。長卧檗溪潯。</text>
<title>秋感</title>,<text>今年八月早霜風。况復楊根衆峽中。月谷蕭蕭凋綠蕙。鵝湖澹澹倒丹楓。千秋曠望同騷怨。萬化相尋自歲功。臨水登山非得已。長歌痛哭恨難窮。怨一作意其二吾生懷抱與誰同。吾復胡爲在此中。天路孔艱將落日。人間何世尙回風。層雲絶巘愁僊鹿。古木寒潭過塞鴻。耿耿長宵三五起。緯星寥落滿天東。其三 屬伯氏嗟吾兄弟合相依。酷閱人間死喪威。海島天風號遠櫬。山阿蘿薜護孤闈。殘軀滯世相看老。遺訓藏心可忍違。木谷蘆門四十里。天寒思問伯康衣。其四 屬仲氏先人穎上屬吾兄。了得雲菴送老情。滿谷松陰開産業。隔溪風珮奏家聲。居幽更願觀心密。世晦應須作譜明。小宛吟來增悵望。檗溪西畔暮屛營。其五 屬大有君頰黧枯我鬢蒼。含哀茹憤六年强。雲菴泣月星圖小。雪谷留燈劍說長。烱烱心肝猶耿結。悠悠時事但低昂。吾儕日月知餘幾。莫以無裳怨夜床。其六 屬敬明憐君肺病値秋衾。悲憤中來病轉深。鬱鬱埋泉蟠氣劍。沉沉藏匣隔風琴。兒時丹竈同歸願。喪後朱書獨究心。日邁月征吾有愧。高堂溫凊曠如今。其七 屬伯父寂寂寥寥華嶽陰。避喧猶問太初深。千峰萬壑屛營迹。五柳孤松繼述心。帶性淵明空詠史。忘情王子亦投琴。蕭條濁世誰知己。梅月堂中梁甫吟。其八 屬仁甫惻惻中宵涕自洏。悠悠天道可悲疑。風霜輒委崇蘭質。雷雨猶存惡木枝。邵易携來燈下坐。牙琴彈向世間誰。溪牕乍入藤蘿月。宛是楊山對榻時。其九 屬三金淵一幅丹靑曾祖樓。玄潭鉅石嶺西幽。迷孫邂逅雲間築。盡室怡愉雪裏遊。往復千篇村字起。存亡百變瀑泉留。碧紗紅壁紆初計。悔把名區博一牛。盡室一作諸父其十 屬楮子島蒹葭白露逈蒼蒼。所謂名亭水一方。簾外虗明迎月速。枕邊伊軋送船長。漁竿金鼎方將換。滄海桑田若是忙。忍作秋風放溜計。沿流哭斷百年腸。其十一 屬雪嶽山寒溪一道曲淵通。雪嶽雄開萬玉叢。鳳寺岹嶢雲在下。鯨波滉瀁月生東。捫蘿獨造千尋瀑。折蕨遙瞻五歲童。信合伊時仍落髮。胡然復墮苦塵中。</text>
<title>檗溪漫詠</title>,<text>土銼松燃坐夜闌。老農談罷靜相看。如今京野無淳俗。願欲從君至歲寒。其二山昏籬落但聞溪。時見疎星亂木西。莫道霜田收穫少。夜舂常犯五更雞。其三嚴霜暴雹逬嘉田。蕎麥綿花不復全。沒世爲農聊復爾。頑生不欲受天憐。其四山奴刈稼隔疎籬。兒亦抛書出見之。老子年來農興薄。却來川上歎如斯。其五山氣巃嵸紫靄多。碧溪西下又微波。鵝湖日入嗟今夕。歸掩荊柴意若何。其六老疾俱來懶遠尋。聊棲此地亦雲林。靑華山色徵佳夢。黃檗溪聲會苦心。其七棲鳥投林稍覺多。山空水暗但雲蘿。荊柴欲返迷趨向。蕎麥田頭有杵歌。</text>
<title>送士敬之湖中</title>,<text>松楸多落葉。晨起問秋聲。我有平生淚。君將明日行。賓鴻盈內浦。別馬背東城。預恐前期闊。高情懶就名。其二度盡山牕月。離言入夜分。心肝長歷歷。歧路幾紛紛。去作龍歸澤。留爲劍射雲。重陽在別後。何處望夫君。</text>
<title>山居感懷</title>,<text>悠悠世路廣。嗟我勢窮絶。滄波未能蹈。寄顔在巖穴。山深春亦至。紅綠萬壑纈。駸駸見爾欺。踽踽向誰悅。秋來喜調同。衆芳隱霜雪。榮華豈非夢。瀾漫會寂滅。蒼松獨偃蹇。夜風尙凄切。其二山木綠已凋。玄蟬去何歸。江湖風且寒。孤鴈亦無依。寥落龍門下。薜荔網我扉。嵐陰翳窮岡。白日到簷稀。登高望大荒。但見繁霜飛。於焉天路窮。撫臆淚沾衣。其三靑溪數曲幽。不復有蹄輪。種檗百餘株。蒼然自成隣。翳翳景將入。霜雪耿相親。苦情一如此。芳意莫復陳。村翁倘相憐。呼我檗溪人。其四新漉柳下井。水深隔月光。沉沉更誰汲。欲唾我心傷。蒼天蓋謂高。窮谷有彷徨。嵐陰山氣晦。木石夜風長。明月幾千古。美人杳西方。其五今日山又昏。暝煙處處生。漁樵不復行。澗道存虗明。望望逍遙谷。幽哉女蘿縈。山居五六載。灰慮謝將迎。入獸豈亂羣。有客時復驚。人生信可哀。寂寞以慰情。其六長夜何時朝。雞鳴庭樹寒。霜月似已高。蒼蒼翳四山。呼童起飯牛。參昴挂何巒。曖然向東牕。百慮浩翻瀾。已驚夜夢非。重嗟百年艱。古人有悲歌。憂存窮達間。爲農畢余分。坎壈腐心肝。其七日夕遊川上。徘徊如有求。靜觀山木凋。遠挹嵐煙收。雲雷如昨日。流凘半江流。萬化信坱軋。至人與沉浮。玄通恨不早。事往爲誰謀。其八寒候何以早。薜蘿連茅茨。蟋蟀已在堂。歲華亦云衰。驚飈鼓八荒。撼我黃檗籬。惋惻百年命。蹉跎三秀期。霜寒澗水落。夜永山月遲。人間有歌笑。窮寂爲我時。但見萇楚樂。誰聽蓼莪悲。其九溪水始微凍。風灘有時鳴。星月皎四山。牕燈耿猶明。覽物有難平。浩然百感生。俛仰則萬古。悠忽已三更。寒松韻層巘。無乃遠琴聲。惻惻以徂夜。雲河亦西傾。其十東方荒亭亭。北陸堅氷至。翩翩山外烏。去去落何地。良辰不可思。幽壑萬行淚。天高安敢怨。顯晦看人事。好名自東漢。務實惟五季。能辨必有人。嗟爾靑與紫。其十一寒雨暗天象。牕帷雲霧深。人寰誰不睡。阡陌月方沉。繁辭無與訴。沉嘯以幽吟。黯黯見在身。忽忽過去心。雞鳴何所之。擁恨惟雲林。其十二聖人難語默。利弊皆我啓。秦火旣短氣。莽經可釀涕。皇極演中字。貽禍千載底。暖姝與凶猾。孌如實昆弟。胠篋必仁義。金椎亦詩禮。眞僞自人情。古今浩一體。其十三崑山有烈焰。球琳在風前。魯郊有殺氣。麟兮百獸先。河源得無涸。洙泗空潺湲。古之百六會。興受乃忠賢。便娟靑紫子。龍斷計百全。泫然歌兎爰。王風日蕭然。其十四砥柱屹千仞。猛河爲倒回。鳳凰翔其間。一逝曷云來。仁義道方消。勢利日崔嵬。肉食余何誅。菁莪塗草萊。四維今如何。管氏其小哉。其十五梧桐綠萋萋。美哉朝陽暉。嚴霜驟黃隕。一與衆卉腓。鴟鴞迭來噪。焉知鳳凰枝。夜蚤與腐鼠。啾喞方得時。怛怛我何恨。一葉乃表微。其十六天地喟然風。松栢在須臾。龍顚崖谷裂。石蘭下萎枯。草木有相關。人生頑且愚。兒時讀孝經。壯大談孔周。滄溟六年咽。食稻我顔腴。步出上西門。遙望秦女休。眞如古人說。五子不盈隅。其十七大運坱無垠。爲物誰能壽。人生信泡幻。哀樂亦時有。荒天與苦海。如何我生後。羲農日月閒。姚姒風流厚。冥棲感鴻濛。白雲自悠久。其十八乾元正性命。純粹其如何。蒼蠅傅其羽。猛虎利其牙。夭矯五龍勢。羸豕一爲多。窮人能無怨。天道乃爾差。鴞鳴月且黑。豺虎非咄嗟。周公善安命。東山悲太過。其十九世無諸葛亮。誰知漢與賊。嗟嗟荀華徒。能事在破壁。忠義我所安。成敗爾得得。千秋深山中。遺表有生色。村童五更誦。燈火在我側。一聽再三嘆。浪浪淚沾臆。風悲入灘瀨。雪暗連松櫪。此意轉蕭瑟。掩卷且使寂。永望華陰祠。淵龍更幽默。其二十白日晩回光。明月出雲間。滄溟蕩圓暉。魚龍舞波瀾。物大有可觀。玄黃更造端。焉知西南風。邪沴來相干。陰虹侵白道。蟾兎爲誰安。吳質獨不寐。抱斧增長嘆。其二十一盲風自南來。萬象閉愁煙。登高望蘭澤。莽莽盡茅田。覽察豈未得。時運有使然。廻車入中谷。惡木壽千年。楚老泣何及。鳳歌空怨天。其二十二正直自人性。天命定乎早。世運所淪胥。誰能免顚倒。命物若無權。人心方浩浩。投膠濁河中。未淸髮先皓。風海蕩未央。驚鱗苟自保。其二十三平生綠綺琴。蓼莪廢七絃。歸來龍門北。山水自相連。蔥蒨叢桂幽。瀏亮松風前。煩寃成苦調。生滅口耳邊。人間無此曲。日暮誰爲傳。嗒然時遊目。蕭蕭鴈流天。知音已矣哉。湘水遠潺湲。其二十四少時喜服餌。遂求神僊道。丹書吟素月。夜氣來鮮灝。飛步蓬萊山。東皇識名早。未託泠風便。翻爲抱霜草。望望雲海泣。瓊樹老圓島。其二十五神人在姑射。縹緲氷雪顔。窅然黃屋尊。焉有夔龍班。莊生爲我言。勸我出塵寰。上可隣太初。下可戱雲端。欣然風腋輕。軒冕如等閒。焉知世界陷。窮谷泣血斑。悲歌荊聶徒。歲暮可往還。箕山與穎水。白雲其何攀。其二十六西方有聖人。其言乃西方。空色冥一眞。緣假中銷亡。八池湛琉璃。玲瓏寶月光。濯此蓼莪身。片時獲淸凉。非謂道無上。知爾爲醫王。其二十七歸來已遲暮。俛仰將何俟。霜雪是懷抱。山鬼乃知己。有時忽狂瞿。出谷迷所止。願隨孤飛鷗。遊戱寒湖水。畏有漁父來。問是誰家子。其二十八臨江以北望。我思何茫然。逝川不可淹。洲渚更聯綿。蒼蒼蒹葭色。去入龍山煙。江湖亦云廣。日夕少虗船。極目遠潮至。歸鴻已沒天。悠哉好形勢。定鼎三百年。其二十九昔我不勝秋。狂顧以東行。捫蘿上雪嶽。巾屨白雲平。松杉秀大壑。瀑布左右鳴。放歌忽痛哭。不忍見滄瀛。下弔梅月基。如見採薇情。夫君尙如此。何以置殘生。其三十昂昂慶雲山。再宿愛境淸。雲蘿九松暗。霜月西川明。其人信可慕。紈絝契高情。沉吟撫史牒。知爾懶簪纓。攸緖愧同汚。向牛歎無兄。感憤或淺深。俱使身名輕。古來巖穴士。心迹不盡幷。誰知息菴樂。中自帶不平。</text>
<title>草木齋漫詠</title>,<text>虗廓松楸側。蕭條萸菊前。來非燕雀賀。坐卽弟兄聯。稻穫看平野。荷凋聽細泉。留連得今日。所以永殘年。</text>
<title>渡鵝湖</title>,<text>來往何蕭索。秋風意自殊。家深黃檗谷。船小白鵝湖。暮嶺孤雲往。霜洲宿莽枯。高深捴搖落。興歎此窮途。</text>
<title>曲橋村夜吟</title>,<text>村店煙將歇。征駒秣有聲。長江背後浪。南漢眼前城。氣欲逢秋烈。愁多見月生。含蘆孤鴈過。知爾不平鳴。</text>
<title>盤溪感懷</title>,<text>亭臯老樹尙婆娑。上有危巢護我家。半日彷徨猶露草。百年嗚咽在漁簑。江移桑土來帆逼。潮滿楊川去鴈斜。聞說前溪魚蟹賤。隣家有樂莫相誇。其二春江色綠映牕紗。乳燕交飛桃始華。往者怡愉將母樂。今焉蕭瑟使人嗟。年深壁溜圖書雨。秋晩堤枯蓼葦花。北望層陰城闕大。含悲目送上林鴉。</text>
<title>又賦</title>,<text>已無如意事。惟有不平鳴。松菊滋淸淚。蒹葭駐遠情。江山萬里勢。車舸幾人征。坐覺秋懷變。方看雨雪盈。其二逐望煙江闊。淸愁水上盈。驚知賓鴈散。忙見賈帆輕。落景龍山紫。寒沙鷺渡明。彷徨如有待。稍見暮潮平。其三宋玉漫九辯。梁鴻胡五噫。終看此身苦。頗怪古人悲。落木浮江遠。孤鴻向楚遲。漁歌頻入耳。不敵蓼莪詩。</text>
<title>明村見楮島舊梅有感</title>,<text>江湖吹笛落梅天。人與梅花兩箇僊。黃鶴不歸樓已碎。羅浮一夢月空圓。那無健步移林下。未忍孤芳著淚邊。無限山川與氷雪。何時重續舊因緣。</text>
<title>曉雨</title>,<text>冥冥犯曉雨。應自海門西。滴瀝無邊木。蒼茫不已雞。霜江添改岸。霧港咽平溪。未定高樓寢。遙船念却迷。</text>
<title>霽望</title>,<text>霽曉看洲渚。江流深幾篙。依沙千纜靜。裛霧萬樓高。呑吐猶西澨。森羅自北臯。碁汀添冷落。一倍鴈嗷嗷。</text>
<title>暮登亭臯</title>,<text>若有感恨至。徘徊多在斯。江天每落日。洲渚更須誰。夕鳥蘋中息。陰霞水面移。明星仍可步。惆悵度崦嵫。</text>
<title>與族孫明行次杜律韻</title>,<text>白蘋花落白雲飛。逈立亭臯共振衣。漢地山川如此美。吾宗孫子似君稀。西江舟楫煙中細。北垞樓臺雨外輝。畵角一聲生極浦。日將暮矣悵忘歸。</text>
<title>曉吟示敬明</title>,<text>杜枕江聲遠。姜衾曉月高。衰深知愛至。睡淺覺神勞。夜氣存如線。秋懷起似毛。行年四十二。萬事亦滔滔。其二卧知江浦近。凉氣半簾通。星月雞聲變。煙霜鴈叫同。澄心空宿計。觀物豈新功。又復楊根去。飄颻幾歲蓬。</text>
<title>盤溪雜詠</title>,<text>寒牕逈對越江山。松菊園荒掩淚看。采采旅葵羹欲熟。澹然煙火柳楡間。其二先人愛此懶簪纓。詩與高樓一並成。童稚眼中春帖子。盤溪二字滿牕楹。其三垂柳婆娑老漢南。樹猶如此我何堪。兒時喜逐雙鳧戱。誤墮前溪第幾潭。其四盤溪百曲半爲磯。海氣衝梁紫蟹肥。叉得寒魚宜老母。應收血淚補簑衣。其五風簷雨壁半樓欹。斫取園松歲暮支。惟有靑芹田上井。猶含古色映疎籬。其六龍山西望夕波紅。層疊樓臺出霧中。舊種蒼松今百本。已遮銅雀數帆風。其七返景微茫月欲生。秋陰靉靆漢陽城。高鴻半落楊花渡。脉脉寒鴉向北征。其八彭蠡湖邊去思長。如何淺渚尙徊徨。山哀海怨吾兄弟。可有餘心戀稻粱。其九浪梗風蓬未定身。長歌短劍不平人。憧憧鹿豕深山宅。默默魚龍大澤隣。其十鶴髮高堂泣素裙。檗溪寧可久違親。深山作炭餘錢息。買得扁舟下瀨頻。其十一飛藿飄零野欲淸。霜畦又見麥靑生。悠悠物化無時息。注目長江聽櫓聲。</text>
<title>盤溪十六景</title>,<text>三峰高挹閬風遙。自起層霞萬仞標。散影京江波似綺。漢陽佳氣自朝朝。右華頂層霞天邊鼎嶽屹相逢。老樹西南亦數峰。不盡陰晴呑吐意。歸雲往往挂層松。右冠嶽歸雲蒼蒼入目遠松林。牛背蠶頭萬蓋陰。安得長靑滋覇氣。千年不受斧斤侵。右木覓松林高低捴是好樓臺。落景晴天滿岸開。倚檻鉤簾人悄悄。望中遙會笛聲來。右濟川樓臺江邊古意藹千桑。漠漠春陰嫩葉長。采盡靑蘩蠶妾懶。滿林黃鳥勸移筐。右蠶野春桑蘆花雪白小沙洲。叢鴈來來唼喋留。彭蠡歸心應浩蕩。夜天時有數聲流。右碁洲秋鴈銜尾千帆泝碧流。江回時復偃沙洲。悠悠物役灘聲遠。風送魚鹽水上州。右東湖上帆拍拍楊花渡口風。須臾已白露梁東。古來無限盈虗說。注目長空月似弓。右西浦來潮無限雲雷草樹前。矮簷終日雨聲連。江南溪北靑郊蹙。俄復漫漫合遠天。右盤溪潦漲亭臯逈望在寒晨。下渚蒼茫凍合津。沙際凌兢驢馬小。雪風吹倒買魚人。右露梁氷雪落日乘波長岸紅。樓臺明滅萬帆叢。江山形勢非搖動。捴爲頹霞媚遠空。右龍山落照寒葦風高日欲橫。煙波兩岸馬嘶聲。誰能逼水方垂手。稍見登沙有緩行。右雀津爭渡男歌女饁午時田。浦黍央央欲過肩。橋北一鋤來驟雨。短簑輕笠就漁船。右近郊籉笠江天無月閴煙汀。水面浮來數箇星。斟酌漁船篷底事。得魚將泊濟川亭。右遠村漁火護壑藏丘特地垂。數株門巷靜相宜。微風邂逅來人面。多在炎亭枕簟時。右柳巷微風半畆蓮池澹不深。碧莖淸露洗孤襟。三更霽月來相照。雙會濂溪一段心。右蓮池霽月</text>
<title>續題</title>,<text>先子巖廊夢思分。經綸一半落江雲。風花雪月空心草。未判當時訣聖君。其二十六篇成淚血斑。江山如右好誰看。百年繼述惟題品。吟卧高亭覺我頑。</text>
<title>盤溪呼韻</title>,<text>亭臯憑落日。江盡海迢迢。暮氣歸高鴈。秋聲進遠潮。重携聊破涕。極望易生謠。不盡煙波意。寒樓更卜宵。</text>
<title>暮叩李子文白月亭</title>,<text>煙水東西合。舟移岸是非。寒魚驚叩枻。暝鳥散敲扉。入室篝燈在。論心渚月微。追來兩郞笑。沉網始言歸。</text>
<title>玉流洞愴懷。以淸暉能娛人分韻。得五律。</title>,<text>孤兒滄海淚。流入漢陽城。畵閣名仍舊。靑山氣益淸。闌干蒼鼠出。泉井紫苔盈。鐘鼓今何在。松風卯酉聲。其二在昔繁華際。承顔擁翠微。鳩車遶池緩。雛戱下樓稀。客散門如水。朝回花滿衣。苔階淹日影。小吏玩淸暉。其三過門人有弔。忍淚我偏能。滴滴看桑海。靑靑撫栢陵。霜淸園鳥叫。潦盡石潭澄。一作鳥啼霜葉積。蓮盡石池澄。 邂逅逢搖落。啁啾百感仍。其四玆區兼奧曠。爲勝冠京都。溪邃淸風會。巖高大隱俱。洛園存獨樂。韋樹盛羣娛。觀漲繁詞翰。雲雷散萬珠。其五直不傳舍閱。終然門巷陳。柳深堪鳥宿。松老已龍鱗。黃鵠霜閨月。紅梅露井春。淸暉滿眼在。那可更娛人。</text>
<title>白月四時詞</title>,<text>烏紗高閣晩。簾外問如何。草色汀洲合。江光穀雨多。魚依花岸躍。人在柳陰歌。更向垂巖立。漁舟潑潑過。右春茂樹東西岸。中流亦綠陰。炎烝人世遠。床簟晝軒深。酒席移荷院。茶鐺過竹林。微茫鵝浦雨。天際以爲心。右夏庭宇生秋易。臨江種有楓。霜連紅蓼浥。風入綠蘋空。度枕流寒槳。當軒泛夕鴻。煙洲聞楚詠。人自檗溪東。右秋暮天風幔急。雲雪一江寒。積素平羣峽。殘流響數灘。龍津灞水意。牛渚剡溪看。酌酒遙招喚。漁簑到竹欄。右冬</text>
<title>檗溪四時詞</title>,<text>莫言春到晩。山靜占春多。聽鳥知花拆。看蜂愛景和。高巖桑婦歇。深嶂朮人歌。一雨殘燒淨。靑薇長幾何。右春太古陰崖雪。山居不啻秋。松雲虗把扇。溪月靜流頭。熱客千峰外。凉牛萬木幽。羲皇隨處是。不向北牕求。右夏松桂凄疎薄。高風月谷西。楓明潭徹底。橡落葉平蹊。遠鴈應鵝浦。疎鐘自虎溪。牛歌更迢遞。晩穫下雲梯。右秋寂寞圍爐坐。柴門用汲薪。檗風知冷苦。松雪見淸眞。時節休他籟。乾坤謝外塵。冥棲一如此。無夢到陽春。右冬</text>
<title>哭洪仁甫</title>,<text>嗚呼我仁甫。爾胡爲止此。嗚呼我仁甫。爾不宜止此。爾質蘊百善。爾志浩萬里。祥麟不折草。怒鵬將擊水。誤落缺陷界。仁壽豈定理。無知見伯道。不幸在顔子。皓天其衰矣。湘水咽未已。其二悠悠湘水曲。丘木翳紺嶽。嘐嘐古之人。奇志守窮寂。盡懽菽水間。淨心淤泥側。人亡霽月留。堂靜露蓮落。魂筵返靑嵐。未改舊城郭。伶俜夜哭人。顧影將焉託。天寒橘井陰。白鶴在寥廓。其三曇華並蔕生。人覩瑞世香。崇蘭連畹滋。天隕隔夜霜。事往嗟我季。蓬蒿沒詞塲。人琴我悽慘。樑月爾徊徨。呑吐十年哀。向隅眉不揚。忘形或笑語。我季宛在傍。風雅今則亡。古道孰相將。其四欲知爾造道。中間懶作詩。漻然待扣鐘。漫興或有時。掀簸白雲嶺。俯仰梅月祠。魚郞拾遺草。拆壁乃得之。龍潭碎珠寒。鳳霄零羽垂。偉哉若人志。其將考於斯。蕭條不忍汰。撫摩涕漣洏。魂兮願勿愧。庶有知者知。其五羅浮有春秋。百源有圖書。林下十年計。惟爾可從余。余以蓼莪身。殘喘若氷魚。窮途又哭汝。風味其何如。論才宇宙空。撫己吁嗟殂。歸來檗溪靜。頗怪音徽疎。推枕忽復驚。頭邊有訣書。牙琴碎巖壑。永夜松風虗。</text>
<title>次敬明有懷韻</title>,<text>亭臯獨樹暮天心。嗟爾徘徊念我深。休向蒹葭勞遠目。應從鴻鴈覓同音。江湖分合三更夢。岵屺凄凉一半吟。木谷緘書心緖亂。檗溪深入倍窮陰。其二十里已如千里睽。心懸親側劇悽悽。寒閨唱喏君身病。晩渡呼張我馬嘶。木谷數行辭墓淚。盤溪十景背江題。小山叢桂非吾事。已判殘生守虎溪。</text>
<title>寄盤溪</title>,<text>巖穴來孤卧。悁悁只抱愁。思親萬木裏。憶弟兩溪頭。倍覺晨眠少。難爲暮景遒。頻頻鴻鴈夢。枕席密棊洲。其二山阿稍陰沍。江上更何如。凡事綢繆未。諸房冷落初。氷湖風到幔。露渡雪侵除。試向魚梁覓。寒灘或有魚。侵一作翻其三山中送歸使。意與遠江深。載炭玄黃馬。傳筒雅俗吟。浮沉恐中路。披瀉待回音。不盡蘆洲鴈。如何曠至今。其四多少盤溪事。殷殷百慮纏。雪風無四障。薪炭抵千錢。漸革頑奴面。徐還暴客氊。休令板輿數。日哭渭陽邊。</text>
<title>漫吟</title>,<text>昨日非今日。千山更萬山。徘徊或藜杖。畢竟復荊關。皓雪漁樵路。蒼煙薜荔灣。窮陰兼薄暮。幽悶作何顔。</text>
<title>玄欽甫 若昊 歷險遠訪。至意不可以言謝。輒以一詩剖懷。</title>,<text>拭淚方同席。明燈宛舊顔。故人千里駕。今日萬峰間。煙雨非京洛。松篁問月山。從來離合際。都作夢中看。際一作意其二往事無涯淚。南中可忍言。比隣猶萬里。識路有殘魂。暮雨君何至。窮山我獨存。論心燈欲晦。氷瀨半溪喧。</text>
<title>晨步川上。戱賦所見。疊看字。</title>,<text>巖扉風味少。留客作何顔。引袂霜溪側。移筇雲壁間。炭煙延別澗。汲路到高山。滿目非人事。君應麋鹿看。到一作挂。事一作境。</text>
<title>同步溪邊。見山僧來過。</title>,<text>松門散步愛雲嵐。何處僧來度石潭。更就君邊看月出。水南梧竹到深菴。</text>
<title>夜深後步月籬外</title>,<text>寫盡江南札。携君步壑幽。但聞空峽響。不見有溪流。過霰松林淨。侵晨月露浮。星河易荏苒。來夜與誰遊。其二遮莫猛虎嘯。堪憐淸夜幽。山空人偶立。天闊月同流。不有睽逢數。焉知世界浮。江南梅橘地。已矣少年遊。</text>
<title>寄學古</title>,<text>與爾賦詩處。亭臯多北風。玄陰老樹獨。素地萬帆空。悄悄門空掩。悠悠信不通。洲鴻看亦少。似已漸湖中。其二別後爲何業。無由一一聞。黃鐘氣朔妙。靑史是非分。溫故須寧靜。觀心以曉曛。君詩欠淸婉。恨未細論文。</text>
<title>復疊中字</title>,<text>俛仰堅氷至。今非黃葉風。光陰爲可惜。離合本來空。卷裏師應足。思頭鬼自通。長吟嘉橘頌。致意竹林中。</text>
<title>趙正郞 景望 內室挽</title>,<text>淸幽聽澗堂。閒靚牡丹庭。閨儀靜相得。琴瑟和且平。梧桐含晩陰。忽爲死生枝。由來長簟恨。早晩無可時。年深見恩長。老懷應難持。誰知莊叟歌。情甚扣胸悲。其二滄桑有殘魂。憶昔梅花開。閒香引疎酌。內集何幽哉。溫儀眉對案。芳羞客添杯。存亡萬感紆。天地一陽回。風燈耿虗幌。雪爐黯寒灰。周章檗溪人。身豈弔鶴來。揮淚寫薤詞。復疑詠新梅。</text>
<title>出城</title>,<text>蕭條欵段背京師。擧策寒空一望之。雪滿靑坡經晛久。風吹華頂散雲遲。長安古語疑西笑。梁子悲歌味五噫。造次窮途還目下。栢舟傾側半江澌。</text>
<title>到盤溪</title>,<text>寂歷江山勢。今來雨雪霏。蘆洲鴈何去。氷渡舸猶依。俯仰存千感。陰陽自一機。摧頹燈下業。秪欲奉孤闈。</text>
<title>次李君必升韻</title>,<text>江干氷雪正交加。萬化歸貞久斂華。短晷養簷添幾分。長風怒竅待誰譁。細觀物有難平勢。默察心非未發差。鏡裏形容何足道。皓天衰態不勝嗟。</text>
<title>詠鄭龍川 時凝</title>,<text>東湖壯士錦鞍韀。老驥柴門古木前。臘日悲歌兼虎說。暮年知己獨龍泉。江邊雪似陰山積。沙上天疑大漠連。末路相輕多醉尉。莫將高姓向人傳。</text>
<title>盤溪詠雪</title>,<text>氷雪盈川接海天。微茫一半是空煙。漁人正掩龍山戶。行子相忘雀渡船。江漢風流歸太素。蓬萊消息挹羣僊。徘徊老樹瓊枝側。洲鶴無聲朗月懸。其二目短深山蘿薜叢。江湖觀雪意何雄。樓臺生態千家變。洲岸無縫大地同。埋沒寒梅香欲寂。徘徊曉月色還空。風流獨有蒼松子。欹蓋高簷舞不窮。</text>
<title>感懷示敬明</title>,<text>夜氣存何處。晨光感此生。牛羊千木剝。舜跖一雞鳴。最急惟誠敬。交修卽弟兄。披衣步江月。松雪亦同明。其二大學誰無講。悠悠說食人。正心終在口。誠意不干身。世弊仍吾病。年侵急日新。須恢丈夫志。凡百戒因循。其三心爲萬事本。本立道方生。鏡待磨來瑩。鐘非扣後鳴。致中終位育。推愛自親兄。畢竟天人合。皆由反照明。其四仁天不愛道。倘亦惠窮人。縱有相論學。終當各反身。淵源千聖在。日月五經新。刊落繁枝葉。歸來一本循。其五道廢由來久。狂流汩醉生。難逢麟一角。那有鳳齊鳴。孟氏惟慈母。河南亦弟兄。男兒能自立。孝友到高明。其六曾謂箕封地。而多僞學人。虗培稂莠種。乾死蠹魚身。捴被浮心誤。誰存浩氣新。鳶魚契日用。天訓本循循。其七人道心爲兩。隨時互發生。休將形氣感。誤作天機鳴。理慾看賓主。知行等弟兄。孤燈堪取譬。一剔一回明。其八天以仁生物。爲仁却在人。油然看此意。寧不愛其身。我相空來樂。乾元繼者新。西銘嗟晩喜。霜髮不堪循。其九論語燈前讀。宵長意味生。微哉紫陽訓。大矣孔徒鳴。洙泗來函丈。顔曾儼弟兄。要令書我合。可但說分明。其十爲仁須猛士。知道豈文人。以有多生習。居然百化身。秋風感亦屢。子月悔方新。默坐存玄覽。貞元本自循。</text>
<title>檗溪賦雪。用盤溪韻。</title>,<text>丈室存吾虗白天。檗溪淸夜竹爐煙。已將煩惱投銀海。宛在空明泛鐵船。興活詩非資粉澤。境澄言有涉神僊。雪中離合風花月。風颺花時月亦懸。其二决去煩襟藤葛叢。將因大雪鼓豪雄。潛峰赤脚狂難學。衡岳三杯興欲同。浩氣貫冬無斷缺。道心和境暫澄空。登高撫掌明光裏。魑魅投幽伎倆窮。其三舒慘奇觀莫雪如。玄雲同後散霙初。埋連木石飢山鬼。漲合玄黃沒日車。白屋無煙圍正密。朱門炙手到應虗。元規塵遠方超脫。却笑袁生卧洛疎。其四莊生此日意何如。衆萬歸齊是一初。混沌未嘗開竅穴。軒轅安所著舟車。平來凹凸高低失。泯却姸媸愛惡虗。忽有孤光生轉相。飢烏落處凍林疎。其五作詩奚必漢唐如。陶寫天眞是返初。依㨾葫蘆非活畵。閉門輪輻會同車。乾坤一雪堪醒世。哀樂惟詩貴出虗。此意蘇黃猶未透。寒山禪子不吾疎。其六高齋淡泊坐微曛。表裏山川淨世紛。夜氣倍增前夜澹。天光不落後天分。爐寒欲進燒丹火。筆退思休戰白軍。捴爲身邊渾是雪。尋常咳唾亦超羣。其七新得天光徹曉曛。下簾心影白紛紛。歸來昭曠乘機急。牽率詞章用志分。斷習豈無新淬劍。戰胸猶有未收軍。靈臺雪月周旋久。一轉詩流卽道羣。</text>
<title>路中遇雪。又疊前韻。</title>,<text>可是容姿玉羽如。千秋摸寫孰爲初。幽蘭同調登歌扇。春柳相形映戍車。冉冉征途經歷亂。悠悠古意寄淸虗。行吟稍覺城塵逼。莫以回風洒作疎。其二山外微陽閃隙曛。空花弄得態紛紛。飄旋似與天俱往。合沓俄無路可分。自是雲君能出化。非關風伯善麾軍。平郊貪閱千姿巧。已絶翎毛伴作羣。</text>
<title>楓溪詠梅</title>,<text>客到西山山欲昏。張燈忽復造梅軒。已憐點白生新蘂。更認全春在老根。遠韻松風同一壑。高情竹葉對雙盆。塵中大隱人如玉。不到孤山坐避喧。</text>
<title>又賦</title>,<text>湖外來應遠。溪中養却奇。添枝影得燭。倒水勢臨池。萬慮收淸對。羣氛遠素姿。君能秪閉戶。一格長新詩。</text>
<title>又疊喧字</title>,<text>朝來素彩倍黃昏。夜雪飄深亦滿軒。冷挾三池呈氣運。淸超一世淨塵根。悠悠臘盡非衰蘂。衮衮春來不囿盆。好與主人成淡友。靜中惟許綠琴喧。</text>
<title>氷湖與最良兄 盛最 李子東 海朝 同賦</title>,<text>北陸氷初納。南樓雪欲來。門多向江閉。酒有待時開。短景難延興。長歌易惹哀。風流子東氏。世誼講深杯。</text>
<title>次鞍字</title>,<text>靑絲挈酒帶銀鞍。遮莫長湖沆瀣寒。天馬懶騎還雪馬。氷官無事却僊官。梅花北岸詩先就。竹葉南軒坐更團。慚愧主人風韻少。竟無家醞繼淸歡。</text>
<title>次仲氏會石室韻</title>,<text>促膝今何夕。臨觴更若驚。山川淚痕積。氷雪酒功輕。往事渾蕭瑟。餘年幾合幷。休令歸騎遽。搖我隔江情。</text>
<title>又疊鞍字。却寄氷閣。</title>,<text>別境江頭悵暮鞍。夜來春意又排寒。炎凉有待氷歸室。顯晦隨緣子就官。蕭瑟竹樓餘麈尾。孤淸檗水一蒲團。空來萬事詩難廢。此是前人所合歡。其二夜夜東城帶月鞍。先人多醉竹亭寒。陽春曲妙愁凡調。白雪樓高屛達官。迹在淸時雲羽遠。唾留陳卷寶珠團。論交四世猶雙鳥。歲暮尤宜講舊歡。其三何處鳴珂白玉鞍。鳳城銀燭曙光寒。揄揚雲陛承恩客。傲兀氷倉把酒官。眼闊江湖隨硯小。心虗塵世入壺團。藍田公事知多少。吟倚風槐獨也歡。</text>
<title>復疊前韻。求敎氷閣。</title>,<text>僊鹿何嘗肯受鞍。嘉陵江月照心寒。人間路有千層險。醉裏君當幾日官。芝洞靈華閑自秀。竹亭淸露靜仍團。招呼樂甫隨同甫。料理新歡繼舊歡。其二靑牛杳杳出關鞍。僊李風高紫氣寒。玩世君將隱金馬。投身吾欲遯王官。神超顯晦應同照。迹到江湖偶一團。更待莊生瓠可泛。溯窮鵝浦任情歡。其三尻輪神馬八風鞍。倐忽崆峒倚劍寒。喝退嫦娥修月殿。呼來少昊復雲官。東溟水靜扶桑秀。北極天成倚蓋團。然後與君歌大賦。太和湯裏浩然歡。其四半生徒步謝高鞍。行踏龍門澗道寒。喜菊嘗能友陶令。問松何事受秦官。時來嚴子灘中哭。終與要離葬處團。碎却瑤琴增掩抑。隔山歌笑外人歡。其五時將漢史挂牛鞍。扣角歌悲裂石寒。尙愧淸寒終養髮。每憐眞樂早逃官。篔簹壁暗芝頻秀。虎豹林寒桂一團。幸有河汾兄弟在。買酒西下暫開歡。</text>
<title>昨日乃立春也。延望江干。懷不自聊。偶成兩律。並以錄呈。蓋欲惹端以來瓊琚也。</title>,<text>玄臘包靑節。年華忽復新。望中江動夕。身外地浮春。液到臨池柳。芽長度雪蘋。爲心不相似。愁坐理欹巾。其二何處春來覺。南湖瀨坼氷。遊氛沙面漾。淡靄海門蒸。野養千萌意。船含萬里能。迎新紛物態。舊恨只因仍。</text>
<title>復疊前韻</title>,<text>不意朝來飯。登盤細菜新。坐知江水動。愁見漢山春。鴈響含遙塞。漁歌動早蘋。年光多引感。今古一沾巾。其二虗佇氷湖約。君來可迨氷。樓因別後冷。爐有酒痕蒸。春氣方無礙。詩情可與能。何須出新令。前韻合相仍。</text>
<title>追挽拙修齋趙公</title>,<text>間世圓機士。平生獨見人。眼中無理遁。心上得師新。豈但論時快。終應用處神。雲雷空壯志。龍蠖只存身。其二頹然安樂法。病久洛陽居。少日猶高枕。春天懶小車。空樓橫運世。暗牖挂鳶魚。雪月風花韻。遺篇見卷舒。其三石透爲功猛。錢流運思專。論深朱陸際。目逈漢唐前。帝覇看非混。知行說欲圓。休憂千載後。人有比龍川。其四撻市中心恥。塡溝每食憂。經邦自素計。無祿是靑丘。未發明王夢。難參肉食謀。嘗論蘇綽遇。有取宇文周。其五直置通天學。看他愛士風。搜才窮死馬。取節在雕蟲。權力衡門窄。招延輦轂空。平生吐握願。衰夢幾周公。其六憂時賈太傅。識務陸宣公。國策隨才見。文心與理通。波瀾尺牘盛。堂奧小詩雄。不是流胸出。焉能信手工。其七常怪伊川子。先天不學隣。堪羞如我輩。當面失高人。紫氣瞻如昨。玄經授未親。蕭條道所在。書帶洛園春。其八間氣公爲是。通儒世亦稀。丁寧勉我語。洒落見天機。密意和盤託。忠言到耳違。惟應篋裏札。三復永沾衣。其九舍瑟沂雩興。觀魚濠濮游。高情融物我。餘子陋由求。敢曰峩洋契。猶期針芥投。文殊曾問疾。屢點淨名頭。其十事往猶長憶。終南舊戶庭。菊花霜落硯。梅蘂月橫甁。講席容吾訥。吟樽喚客醒。蟬連揮麈久。歸馬每逢星。其十一南郭寥天化。吾方叫白雲。魂從桑海召。覺已死生分。舊謔車三步。陳根草一墳。刪詩悲自語。疑復細論文。其十二返眞夫子樂。銜索此生哀。撫世迷存沒。藏心有往來。江山盈理妙。城郭罷樽罍。泣向氷湖立。終南倚雪開。</text>
<title>哀馬爲虎所噬</title>,<text>禍甚於焚廐。天年死孰悲。寃深只疊嶂。血在尙疎籬。老㹀依風獨。寒鵝警夜遲。何由斬白額。快意寢其皮。其二險困人相得。馴良物罕齊。飢無詭衘轡。疲不卧塗泥。草草花江飽。遙遙雪嶺蹄。酬勞竟落莫。神慘舊行蹊。</text>
<title>趙正郞 景望 挽 乙亥</title>,<text>承家文墨雅胸襟。內外楓溪與竹陰。詩逼倚樓佳胤振。堂高聽澗好人尋。搨來紅洞孤雲筆。和過披香白露吟。宦迹微茫朱鳥下。斗魁聲望竟消沉。其二大巖雲物澗之濱。疇昔陪遊事事陳。垂柳送將旌翣遠。落梅飛赴几筵頻。重泉家合捐孤子。名洞春還失主人。軒側盤松嗟爾壽。薤歌聲裏撫龍鱗。</text>
<title>金參奉 聲大 挽</title>,<text>寬樂鄕居以德聞。半生燕谷鹿爲羣。齋郞官小榮黃髮。進士名成卧白雲。門外良田諸福等。庭前好子五花文。銘旌數字隣人詑。不比劉蕡恨結墳。其二窮途無地寄吾顔。雲峽牽蘿百口艱。長者恩深堪隱壁。先人詩在舊分山。三年魚菽資相續。十畆鋤耰借不慳。白水悠悠有如彼。兩家長願一家看。</text>
<title>金蔚山 灝 挽 代伯氏</title>,<text>一鶚難容百鳥前。春明咫尺海連天。空留折檻橫雲際。信有如絃死道邊。河曲瘴煙蒸旅櫬。漢城牛斗照新阡。魂招不復脩門入。鵩賦吟來未爽然。</text>
<title>送李仲剛 健命 出佐北幕</title>,<text>人間榮辱是非繁。北海前頭未敢言。男子平生自弧矢。山河表裏一乾坤。行期旅鴈辭江漢。宦迹浮雲出塞門。直到鯤鵬初變處。回看南極露天根。其二臨水登山涕淚頻。秋懷滿腹不知春。思將幽澗松枝贈。懶說離亭柳色新。靑海城頭休倚劍。東都門外合埋輪。消魂可但緣離別。須識文通是恨人。</text>
<title>洪正 九敍 挽 代伯父</title>,<text>支離觀世白頭存。哭了君家父子孫。泉下若逢吾宅相。道吾今伴斷腸猿。</text>
<title>追述靜觀齋先生 李公端相○幷序</title>,<text>靜觀先生沒而幾三十年。而凡在弟子之列者。志之不倦。余小子以朽糞之質。亦嘗被其誘掖。而蒙騃時事。知操篲耳。其何聞之可述哉。惟是東岡之陂。先生之幅巾藜杖。尙有森然於我目者矣。蓋小子及門。而先生之拂衣屬耳。衡門之下。煙火蕭然。自外人窺之。只見其難堪。而卽先生偃仰談笑。分明自樂者也。至其俯讀仰思。口講指畫。終日舋舋。使傍人亦忘飢渴。以是餘韻所及。田夫溪童。往往輟耕釣而參焉。周旋出門。頗能道其緖言。則人道之危微。氣朔之盈虗。洋洋乎入吾耳者如昨。小子於先生之門。所可言者如此。及年稍長。閱世多而涇渭熟矣。歷選當世之瓌望卓節。或以廉退樹聲。或以丘園養高。或以臯比抗尊。標致則有焉。求其氣味眞懇。風流弘長。未有如先生者也。小子旣獲戾于天。抱痛蓼莪。雖靦然人面哉。而窮且無歸矣。環顧一世長者父執。無復存者。况如先生之於先人。初豈多人哉。向之疾痛慘怛。未盡訴於天者。今之抑塞憤懣。尤不忍於斯世者。惟先生可以聞此。而今也則沒。嗚呼悠哉。誦張子玉成之訓。感子思素履之旨。而嘗竊泫然撫躬曰。苟有以靖獻先人是則。所謂無忝淵源。庶幾夙夜以了殘願。而惟此日暮之塗。歧中有歧焉。於是乎徊徨慨慕。自不能已。乃或發諸行吟。賢胤喜朝同甫知余感端有始。間以命之曰。子於先稿終始。合有一言之役。而久矣無之矣。今亦非晩矣。余則慨然應諾。遂以比興行叙述如左。而情繁辭溢。未覺紙墨遂多。誠知沓拖冗長。無所發揮。要曰攄感而已可矣。所欲傳寫其氣像之萬一者。則眞所謂遺恨終篇爾。富貴眞吾有。文章亦世傳。肧胎多習氣。蛻脫却神僊。斂迹羣爭地。停身不惑年。潛龍未可拔。進步日乾乾。其二奚其爲解易。進退道偕驅。身已伊川傳。心猶邵子圖。終將與流轉。不欲離須臾。補湊揚雄輩。滔滔是腐儒。其三海鶴輕癯骨。氷壺炯朗神。惺惺那費敬。洒洒自超塵。夜氣棲心久。陳編觸眼新。淸明已在我。玉振待誠身。其四九萬摶鵬路。長圖宦海空。圓方黃鵠擧。一覽性天通。道義存深欲。聰明用鈍功。那聞錢若水。霽月與光風。其五不樂非君子。能行在灼知。人多向外務。誰免半途疲。間氣應淸氣。眞師自得師。膏粱曾所飫。新嗜似過之。其六歸來一大事。功競大丹還。博約抽添裏。身心快悶間。公方倍道進。天竟數年慳。去後山林日。諸儒枉擲閒。其七今古斂休義。傍人知不知。歸時觀所感。歇處問何爲。爵祿辭惟迹。中庸講是誰。丘園眞贗混。重爲我師噫。其八宦迹雲鴻過。人看履歷多。臺風揚謇諤。筵講待溫和。汲黯河南粟。言游武邑歌。羣龍台輔讓。高卧奈公何。其九朱方來赩。花甎所履平。委蛇東郭晩。吟望北風輕。介石仍淸疾。浮雲自世榮。親朋書幾篋。多勸早還京。其十萬曆沙翁帝。三韓孝廟宗。賢孫贊鐵杖。盛際鬱雲龍。羽翼華陽叟。盤桓石室松。海槎詩激越。千古有沾胸。其十一鹵莽靑丘俗。西河講義微。菁莪非國學。楡粥卽山扉。鏡炯寧疲照。鐘淸善應機。猶然王天下。此樂最忘饑。其十二大學留公案。分明十字衢。物知同所到。名理亦相須。桁架爭奇喩。葫蘆笑拙摸。精通類如此。萬化一機樞。其十三太乙靑藜閣。包山玉字書。洪涵胸是海。該載腹爲車。博後言歸約。乘來數待除。韓公文眼窄。斥佛也還疎。其十四少小煙虹藻。歸休菽粟文。雪樓空裏翳。瀛閣夢中雲。直爲心齋急。寧容外誘紛。高林淸露滴。閑坐一蟬聞。其十五了了胸中事。天人與古今。書來筆有舌。談處面猶心。果决蒙泉勢。淸開蔀屋陰。如何更出世。一爲掃詖淫。其十六體物慈良用。知幾炯介存。簞瓢雖獨樂。喬木未忘言。賈誼淸時哭。林宗善類敦。今朝殄瘁痛。泉下定傷魂。其十七適去惟夫子。翛然隱几吟。病時無睆簀。斂日有斜衾。炯炯憂時疏。琅琅訓子音。山頹繞門淚。今作血盈襟。其十八太極亭含象。靈芝洞有名。志隨三秀見。迹抱一圓呈。絶筆池虗靜。傳神月皛明。壯思寧草草。無限啓來情。其十九幽誌先人筆。形容不放題。何曾一髮爽。以有百年携。管鮑知如此。陳徐迹未齊。分山歲暮約。恨滿武陵溪。其二十先生善開物。小子騃何知。矧可追言德。眞如曠後時。天寒三尺雪。日暮萬條歧。更擬成親炙。其惟夢裏期。</text>
<title>還山</title>,<text>還山落日時。馬首夕風吹。積葉非前路。遙峰宛舊姿。溪流明暗見。霜候淺深知。忽已茅茨出。蕭然黃檗籬。</text>
<title>行入逍遙谷</title>,<text>可愛逍遙谷。重來無限心。雲依蒼巘在。水出老藤深。旭日楓千壑。高風槲一林。騎牛賴爾緩。數句向山尋。</text>
<title>自砥平向原州</title>,<text>秋聲感我不平顔。驅馬悠悠東出關。落落世間誰傑士。蒼蒼路上少名山。蕭蘭莫辨風霜雜。粱稻無成鴈艱。天運蕭條乃如此。阮車窮處哭而還。</text>
<title>渡安昌江有感</title>,<text>孤子征衣霜露秋。馬前黃葉下原州。安昌江水澄如練。忍涉先人所釣遊。</text>
<title>雨中望雉嶽</title>,<text>漠漠煙郊信馬行。丹丘驛路一簑輕。遙瞻雉嶽中峰黑。雨氣多從是處生。</text>
<title>驛村夜坐</title>,<text>驛舍張燈黃葉中。九歌吟罷坐秋風。傍邊童子論山逕。一澗沿雲上院通。</text>
<title>與李仲培 𤲸 並轡向新興寺</title>,<text>郡齋西出意飄然。雙馬連嘶度淺川。未到招提詩在路。數叢紅菊野橋邊。</text>
<title>日出菴訪面壁僧 不下山三十年。厥臈八十三。</title>,<text>三十年深不下山。厖眉如雪白雲間。客來無復相言語。黃葉平堦但閉關。</text>
<title>出山</title>,<text>楓落山門赤滿蹊。沿溪數步失招提。諸僧一水情深淺。爭過危橋送馬蹄。</text>
<title>上院寺 唐咸通中所創</title>,<text>桂樹秋風老。蓮花淨界崇。臺危高麗小。塔遠大唐空。名下諧心賞。疲餘得眼通。羞將雙別袂。搖颺白雲中。</text>
<title>又賦</title>,<text>雲山不盡嶺南遙。石塔雙撑世外標。坐覺長風千仞積。壑中杉檜韻蕭蕭。</text>
<title>與仲培分袂悵懷</title>,<text>諸天晩景鴿將棲。風袂飄然東復西。歎息僊凡與離合。各持餘意下雲梯。</text>
<title>踰嶺下靈源洞口</title>,<text>步下靈源倍覺疲。沿流跂石幾回思。歸鞍獨帶蒼山影。隔嶺知君上馬時。</text>
<title>還過龍門山</title>,<text>柴門流水有淵源。穿得雲嵐返遠村。山頂高僧低看客。不知鞍上了龍門。</text>
<title>暮投楊根邑底</title>,<text>無事長于役。嗟吾道若何。詩應馬上得。山或面前過。鳥雀趨林翼。漁樵返邑歌。遙江生暮色。澹澹月溪波。</text>
<title>曉發感興</title>,<text>水遠山長借馬騎。半千程路返如期。龍門曉色開寒霧。已見中峰紅葉衰。</text>
<title>馬嶺</title>,<text>馬嶺已盡未。風高溪見源。方欣艱步歇。不謂壯觀存。鞍馬憑秋色。衣冠上早暾。濱陽眞小境。煙火只山根。</text>
<title>檗溪曉吟</title>,<text>却掩松門迥。溪灘響滿林。四更風雨耳。獨卧雪霜心。夜鹿依羣靜。秋熊得穴深。黃精我無分。家計漢之潯。其二飢饉今年甚。萍蓬幾處翻。生涯也如此。世運更堪論。大地難容膝。何山久閉門。心煩增輾轉。嶺月照荒園。</text>
<title>拾橡</title>,<text>穀貴寧無策。民窮返有巢。雲林筐筥走。田畆銍鎌抛。赤足鳴風葉。寒衣礙露梢。歸來歌嘯盛。失食遠熊咆。</text>
<title>木食洞詠菊</title>,<text>歸來木谷夜。菊有滿堂香。疎態憑燈火。眞風近酒觴。忘憂應此物。蘇世孰同芳。定欲知高節。繁英待厚霜。</text>
<title>冒雨過廣陵</title>,<text>秋雨蕭蕭春草亭。廣陵煙水小漁舲。羣鴻衘我淸愁去。飛到玄城散落汀。</text>
<title>纛島訪鄭龍川</title>,<text>時淸關塞靜風雲。纛島沙鷗也有羣。暮雨漁舟三四泛。一蓑誰是故將軍。</text>
<title>奉贈雩沙李公 世白 赴燕</title>,<text>百感東湖卧小樓。晩沙煙景帶虗舟。羣鴻屢叫蘆洲月。中入燕山萬里愁。其二苦峽荒江見在身。偶來京闕送征輪。窮途轉憶神州大。願作吾兄後騎塵。其三岹嶢華表神僊曲。繚繞長城太史書。吟到白頭勞遠目。雲橫四海冀州餘。其四白堡黃旗新路長。冒寒裘馬黑山傍。若求吾祖看羊迹。積雪今猶滿瀋陽。其五禮義東方乃若斯。冠裳逆順復誰知。渡江試踏遼東野。大地還應未盡隳。其六踽踽朝簪愁待漏。疎疎冷席懶籌邊。不如走馬四千里。觀采文淵鳳閣前。</text>
<title>東州道中</title>,<text>鰈域無空闊。東州野色多。方冬倍寥落。積雪但嵯峩。遠樹看人久。寒鴉傍馬過。回瞻忠烈廟。慷慨欲悲歌。</text>
<title>次韻贈海師</title>,<text>山河雖妄菴猶在。人世如浮客再來。拍手夜來奇特相。滿林詹葍白花開。時大雪其二鳶魚空色豈通融。且置儒禪有異同。但使遠公容把酒。願隨甁錫住雲峰。</text>
<title>明村八景</title>,<text>晩境從容几杖間。高軒一面卽蒼山。朝朝目導層雲出。時向他郊作雨還。右冠嶽朝雲閒牕野史暫停披。翹首南譙有感思。天外夕霞紅彩放。滿城如匝錦旌旗。右南漢夕照芙蓉紅白滿池生。夏院風微露葉傾。不必朱欄偏壓水。濂翁自愛遠香淸。右蓮池夏香霜重先人手種園。晨興紫栗滿祠門。筐來不乏秋嘗用。始許隣童爛漫喧。右栗園秋實漠漠靑畦過一鋤。飛來白鷺意何如。窺魚恐被人嗤點。忽復翻身上碧虗。右水田飛鷺野水平郊壠草肥。輟耕人去一蓑衣。霜村月里微茫路。雨送烏牛帶犢歸。右野橋牧牛傍山煙起逗茅茨。坐識前村麥杵遲。何處停鋤頻起立。饁筐蹉過水雞時。右孤村炊煙隱隱聲來煙外飄。風軒坐向暮山遙。人間惡籟知何限。黃葉空林有頀韶。右遠林樵唱</text>
<title>謹次吳忠烈公 達濟 寄家諸詩韻 丙子</title>,<text>三韓一域大如萍。禮義中華與並行。不有帝功淪卉服。胡令王膝跪龍庭。要看烈士求仁意。先究奸臣賣國情。靑史黃泉相偶處。辱生榮死定誰寧。右次寄老親韻頂立偏邦男子身。神宗皇帝有忠臣。同心吾祖三仁迹。異代文山合傳人。魂度龍灣何處骨。血沾燕草幾回春。觀公始末頭毛竪。淚失終篇訣老親。右次寄伯氏韻丙子今回甲。流年迅若朞。猶留萬折恨。寧復一淸期。世道麟經廢。天心虜運遲。君看忠烈帖。可以勵男兒。右次寄內室韻</text>
<title>大有病榻詠甁花</title>,<text>花揷空甁色不揚。添來活水露凝香。根斷猶資涵漑力。勸君連進地黃湯。</text>
<title>林滄溪 泳 挽</title>,<text>人能弘道道難尋。今世惟君大著心。漢代靑雲玄草起。唐家四傑一楊沉。洪襟淵納羣情盡。平語根盤太極深。進步他時須壁立。天留餘憾在儒林。其二長安陌上竟招魂。滿月臺前病有源。身遇淸時猶闔眼。憂存聖學却忘言。金篦未刮羣盲膜。桃李應嫌萬口喧。已識延平深氣味。臘梅藏艷錦江村。其三晝漏添籌御柳黃。金華春日講筵長。丹旌背指觚稜闕。素駟嘶歸水竹鄕。風逆天池鵬亦夭。波高砥柱鳳先藏。朝班倍惜南金盡。靑紫繽紛滿漢陽。其四生雖曠世願承風。何幸同時落我東。一夜劇談知勝讀。十年重會計淪空。嚶嚶幽鳥春何及。炯炯靈犀海未通。玉洞松雲酬唱是。不堪題挽水聲中。</text>
<title>韓汝重挽</title>,<text>仁里諸賢讓老成。歸鄕猶保善人名。田間未了鋤經業。城裏常稀賣藥行。壽補蹉跎眞謾說。病緣欒棘遂無生。齯鮐金紫輸澆跖。老眼蒼天久不明。其二依然流水與柴門。人去餘情谷口存。春柳貫魚迎客渚。夏葵滋露養親園。他時君有淸樽勸。今日吾慚白馬奔。積雨高陽何以葬。薤詞題寄小鴒原。</text>
<title>追次李子東樂甫 賀朝 入紫煙韻</title>,<text>寥落江居萬念休。懷人流目白蘋秋。人間才子求詩去。海上僊山倒影留。蜃氣徘徊晨霧內。龍流近遠暮湖頭。船廻莫以風波解。閉戶吾猶建德遊。</text>
<title>又次風字</title>,<text>滄洲橫白露。若木振西風。采藥山非遠。探珠海可通。鵬雲秋嶠碧。龍氣晩潮紅。百谷觀輸會。詩源用不窮。</text>
<title>松巖歷宿。被主翁勤勸。謹以一律償債。</title>,<text>晩我來幽谷。衰荷白露時。樓明卧後月。泉入夜深池。水氣琴書淨。秋聲竹栢滋。經過百端感。不忍和前詩。</text>
<title>李子正 成朝 挽</title>,<text>奕世延城種玉田。瓊枝輝映海東天。在君更著淵深度。尺五靑雲步武前。其二吁嗟人物眇然時。魁碩如君若有爲。滿腹才猷無一試。死來人道失良醫。其三華陽亭下閱淸駒。調得千蹄洗御溝。天廐飛龍身自跨。壯心終是困鹽車。其四世道如何可醉鄕。軒歧多事戒深觴。千人活後身還病。笑擲囊中漆葉方。其五氷魚泣血滄溟咽。轄鳳嬰羅塞徼寒。六載重逢城郭在。殘骸俱作異人看。其六琴亡憐爾季方孤。腸斷荊花半樹枯。感念先人疇昔義。每逢芝洞泣靑湖。其七哭君歸後卧郊原。薤露腔成淚更翻。忍說重陽爲遠日。黃花丹旐映秋軒。</text>
<title>石室講堂。敬次曾王考集中韻。</title>,<text>寒江帶高閣。暮雪何可無。炯炯牕間字。溫溫炭上壺。</text>
<title>偶吟示諸生</title>,<text>夜雪茫茫天地陰。江風滚入講庭深。收來積素歸淸椀。洞見當年大窖心。時偶餐雪故云其二病與年侵懶已成。迢迢洙泗怯遐程。黌堂曉月生孤感。雪裏房房有讀聲。其三高齋細講極陽陰。牕外漫天曉雪深。看取半江淸月在。莫敎昧却本來心。其四曙色江光一滚成。石山歸意政迷程。閒牕且復澄心坐。細聽齋童掃雪聲。</text>
<title>石室書院</title>,<text>雲雪渾江漲。孤淸石室峰。庭留碑突兀。席有講從容。夜氣存山木。風襟會澗松。言歸五柳宅。更欲護先蹤。</text>
<title>次仲氏韻。贈別兪君四。</title>,<text>大雪重來動別觴。王灘一路繞微茫。東齋書伴增惆悵。獨愛虗牕夜氣長。其二城市非難辦一觴。九街多路易蒼茫。江山有月天增雪。洙泗風流是處長。</text>
<title>過大谷問姪病</title>,<text>暝色携吾影。輕氷步入林。池平李老沒。園冷海松森。白雪留孤犬。紅爐護一衾。仲容元放曠。寧以病關心。</text>
<title>松栢堂詠梅</title>,<text>城市稀知己。隨吾到遠林。淸高羞對影。寥落以娛心。數萼知多少。澆根量淺深。開時便憂落。於此可長吟。其二幽經曉誦歇。簷月暫徘徊。牕內誰如在。床前眼乍開。無心使人悅。不語喚春來。冷寂存風度。吾其雪裏杯。</text>
<title>又賦</title>,<text>寂寂寥寥松栢堂。寒梅親近讀書床。月明石室誰能訪。雪滿楊州獨自香。落落疎橫超俗遠。悠悠半綻占春長。芬華一念年來薄。桃李開時我不忙。其二玄化氤氳不輟溫。菊籬凋後又梅盆。雪氷滿目嚴威缺。天地無心苦癖存。貞上一元流素蕊。虗中妙色發玄根。深房坐討眞消息。床榻蕭然卽小園。其三龕中淸養好因緣。背臘開遲轉可憐。芳信表明宵燭下。脕顔浮白曙牕前。方知晩世非無友。不恨平生未遇僊。常怪西湖林處士。賣妻收得百家錢。其四還山下馬向簷廵。梅已開乎不問人。經戶寂寥微有嗅。對床親近細論春。緇塵在袖猶頻拂。朗月窺龕又一新。睡到五更魂炯炯。冷襟淸蘂未分身。其五荒江逈野易摧殘。五柳孤松得所安。入室論交君子淡。傳神寫照古人難。影中花逐靑枝動。身外魂和白雪寒。寂寞風流幽巷裏。莫愁長笛到闌干。其六乾坤鍾秀偶然遭。豈待東皇剪刻勞。濯自氷壺成綽約。伴來石室養淸高。生芻一束人如玉。縞袂三更鶴立臯。掃去千秋香粉語。梅兄方許檗溪豪。其七看梅牕裏懶窺園。飮食芳菲寤寐存。素蝶迎春僊吏枕。翠禽驚曉酒家門。塵氛脫蛻身全冷。色相歸空室欲翻。從此萬緣都遣遣。一花忘後返眞源。其八顯晦關心莫與論。氷淸月苦默傷魂。商周筐鼎芬芳隔。唐宋毫煤粉飾繁。畢竟千秋知德少。蕭條一室賞心存。牙琴欲取宣相悅。已有松風滿夕園。其九半綻輕英數瓣懸。冷槎何自著嬋娟。神精不盡枝梢內。影韻常流几案前。遙夜懷羣應大庾。淸晨鍊氣自先天。周旋轉覺吾形穢。頭白相看已閱年。其十虗堂若鏡澹晨光。靜覺梅牕氣味長。素液升枝流至萼。淸雲透閣結爲香。癡童慣報多回燭。姹女纔窺欲洗粧。亦有胡奴能贊化。養芽文火善調房。其十一的的枝頭默默看。已看全體露團團。疑星疎點三光白。减雪奇英五出寒。要欲春光存簡淡。亦知人意厭闌珊。孤吟劣可通酬酢。花若多時應副難。其十二苦竹寒松亦抱眞。猶嫌蒼翠不成春。玄陰拂雪開生面。濁界披塵出淨身。數萼將舒傾萬品。一枝雖折贈何人。幽居但自聊怡悅。隴上高雲左右親。其十三染筆東牕旭日初。臨花方欲著形模。輕綃剪素華而潔。密玉含溫冷不枯。天上綠華猜淑骨。僊中杜子愧淸膚。神情別在忘言處。月曉羅浮影有無。其十四一枝花發犯春天。千句詩成滿臘前。不合天機先漏洩。便敎花意未精專。吟隨鄒律頻頻唱。魂往羅浮故故眠。好把柑醪先酌我。梅兄難拒罰觴傳。</text>
<title>仲氏自渼湖索覽梅詩。步次兩律以寄惠。輒又次呈。</title>,<text>梅爲棣萼與同堂。久矣眞兄未對床。團會若爲三箇影。唱酬聊共一盆香。氷灘玉笛聲應協。雪樹風波思更長。移向渼湖遲健步。詩鳴花笑且休忙。其二千樹花繁五嶺溫。何如冷淡寄孤盆。輕輕片雪疎枝著。盎盎全春尺土存。乍看英華流自內。深知太極妙爲根。垂垂半綻微微醉。此意深長邵子園。</text>
<title>又賦</title>,<text>渼浦書來問答忙。梅花昨已皎盈床。休言一室香多少。千里聞名也自香。</text>
<title>詠梅續題</title>,<text>樵歸鳥息閴村隣。趺坐惟將一樹親。可道維摩無侍者。自知君復有家人。暗中摹色猶爲白。默處聞香始是眞。讀了殘經燈亦入。夜深應復影相因。其二花開可但愛嬋娟。花下淸眞事事僊。漑本甁泉乘月汲。點房松火度牕煙。緇塵歇滅王灘外。瓊藻聯翩渼浦邊。此意外人那得會。緘書悵望谷雲前。其三寂寞幽人枕下開。那堪持此獻春臺。漢濱灞岸收幽躅。却月凌風愧上才。花發有時能引客。詩成於爾恐招媒。風簷往往翔殘雪。看作牕間凍蝶來。</text>
<title>歎一花有缺瓣</title>,<text>喜甚花開睡不成。起來開閤却還驚。半邊月貌輝光缺。一點天心悔吝生。恐是助苗如古語。非緣長笛動新聲。層層換面餘春在。况有輪回未斷馨。</text>
<title>解晩開嘲</title>,<text>條風褪雪報多時。開闔幽龕幾度窺。閱歲交深方發笑。畏寒身縮淺爲知。高情自信塵無染。衰世猶嫌迹太奇。却恐山牕飄盡後。門前五柳未肩隨。</text>
<title>石室除夕。次仲裕 族弟盛後 韻。</title>,<text>雪屋寒生午夜天。風燈倚壁影蕭然。同人會面今年少。及欲論懷已別年。</text>
<title>與仲氏同賞梅。愛其一花孤明。丁丑</title>,<text>獨樹多情久伴居。孤花堪愛不求餘。河圖水點符天一。蓂莢春光競月初。細裛琴書香有在。交輝棣萼影相於。向來篇什飛騰早。畢竟芳言未落虗。其二一閤眞成衆妙關。小盆親切驗春還。根浮冷煖推移上。香出眞精妙合間。詩思詎宜容力就。天機曾不向人慳。都將肺腑輸花內。花外悠悠萬事閒。</text>
<title>淑徽公主挽 代雩沙李公</title>,<text>寧陵慈覆與天隆。盛第連雲沁水中。德備竟無盈眥福。寃深只是閉眉宮。蕭條半樹含霜久。零落三珠掃迹空。鸞輅一臨驚寂寞。鳳簫聲逐此筵終。其二唐棣觀光昔近經。猗歟歸妹卽台庭。氷壺徹底淸三世。銀漢回天爛二星。禁臠偏嘗慚莧胃。芳徽稔挹仰璿扃。潘楊宿感行楸冷。又送雲輧向杳冥。</text>
<title>四友堂留宿。示主人仲裕。</title>,<text>微霰留庭客不歸。九街鐘漏隔深扉。寒生竹砌宜添酒。香動梅房好解衣。月色全應供夜話。詩情半是涉天機。還憐谷口滄浪子。病鶴風頭未奮飛。</text>
<title>次主人梅花詩韻</title>,<text>愧向高齋作上賓。寒梅先已與君親。苔身矯矯癯如鶴。玉手亭亭嫣似人。野雪易驚胡地笛。溪橋猶有馬蹄塵。歸歟小閣藏淸艷。暗洩三淸第一春。</text>
<title>四友堂夜會。口占贈主人。</title>,<text>京闕緇塵奈我何。三淸谷口雪嵯峩。怪君書室增淸淨。云是林宗昨夜過。仲氏農巖公前夕過宿</text>
<title>又賦</title>,<text>移我西山枕。東橋鳥已棲。梅兄鎖深屋。詞伯隔寒溪。墻雪含新月。牕燈待曙雞。寥寥淸坐久。詩亦偶然題。</text>
<title>贈宗姪士修 時敏</title>,<text>三冬映雪苦。喉裏滿唐虞。休將梅作伴。無已太淸癯。</text>
<title>送仲習 從弟昌說 出宰常山</title>,<text>君索吾詩替別顔。沉吟累日攪心肝。滄桑九載殘骸在。去住悲懽捴說難。其二俯仰人間世閱川。槐堂寂寞弼雲前。蕭蕭五馬嘶喬木。故老墻頭或涕漣。其三殘雪堦庭吐翠萱。扶將鶴髮就魚軒。千秋並美東征賦。篇內應添戒子言。其四懍懍憂深荼毒初。寧期花肉映銅魚。瑤環玉珥雙童出。五馬前頭占一車。其五湖魚澤雉率皆無。澹泊淸渠繞孝廚。但使邑人歌麥穗。高堂喜色日敷腴。其六一簡眞能理衆煩。束薪鉤距漫多門。侵庭十畆池如鏡。養得鞭蒲獵獵翻。其七春朝桑野頻頻駕。夜燭官書乙乙詳。遮莫河陽花似雪。定無閒手把深觴。其八廉淸家訓宜持守。嚴穆衙規詎放寬。只可澹臺來讀法。莫敎門有董庭蘭。</text>
<title>渡鵝湖</title>,<text>憂患迷寒暑。春來抱寂寥。梅牕出身晩。檗谷望雲遙。緩轡尋芳草。輕巾倚小橈。綠江來活活。楓嶽雪應消。</text>
<title>忘憂嶺詠餓殍</title>,<text>始自何方至。終迷誰子名。持瓢多若此。蒙袂乍如生。無賴同胞說。誠慚百鳥驚。經過便笑語。行路少仁情。其二一死緣飢凍。窮泉沒姓名。天多從古憾。春欲爲誰生。返舍吾難食。橫途馬亦驚。施仁初不及。掩胔亦人情。其三萬物中爲貴。千秋後立名。泡漚亦易化。醉夢或虗生。感彼悠悠死。循躬咄咄驚。求仁男子事。宜擴此哀情。</text>
<title>伏次伯父下寄韻。</title>,<text>千秋漫說武陵溪。未見他奇只險蹊。天上神僊尊雪嶽。人間殿最小麟蹄。其二桃花暖日漲雲溪。隱約幽期抱犢蹊。一入丸泥封萬古。不知山外沸輪蹄。其三平凡檗澗與花溪。進步丹丘別有蹊。隔嶺閉巖千仞瀑。僊人白鹿不容蹄。隔嶺閉巖。皆在曲淵。</text>
<title>伏次季舅江亭感興韻</title>,<text>落拓胸中事。經綸卽水居。元龍卧床後。西塞買舟初。岸集忘機鳥。灘跳知樂魚。吟餘煙月好。十里散羣漁。</text>
<title>合江亭</title>,<text>邂逅相逢水。岹嶢自起亭。丹靑雲縹緲。琴筑瀨淸泠。春洞遙花出。秋沙片月停。超然上皇意。嘯罷但虗汀。其二迥勢超煙火。翩然鶴立臯。於焉卧傲吏。左右響淸濤。雲觸簾風散。魚驚檻影逃。遙嵐呈雪嶽。更覺水源高。其三萬里蒸湘逼。千亭湖嶺空。吾兄有明眼。荒縣抗僊風。潭影令人淡。灘聲與政通。村氓來畵裏。沙際玩牕櫳。</text>
<title>送尹仲綱 世紀 之任成川</title>,<text>世路秋風蕭索同。悠悠皁蓋峽雲中。降僊樓下江如練。萬事乘除到此空。</text>
<title>喜見東海</title>,<text>忽過明波驛。遵沙馬欲飛。天空百愁盡。海巨一身微。葉舸飄無壁。煙鷗浩不機。高波來犯路。風輒捲征衣。</text>
<title>伏次伯父下示韻</title>,<text>幽期晩踐此山中。敢望巖棲父子同。明月寒潭好行止。爲狂難學採薇翁。</text>
<title>奉別晉州李使君 益泰</title>,<text>遠惡無多地。耽羅若晉州。朝廷有用處。公輩曷嘗求。橘柚經酸齒。桄榔又棘喉。神僊鰲背二。隨遇足忘愁。</text>
<title>喜同大有訪曹溪。亦有隣友相從。長幼凡九人。牛馬騎者相錯。巖也以五歲兒隨焉。巖卽從子信謙小字。</title>,<text>九騎聯翩共向山。看雲牛背小童閒。區中熱惱腸千結。瀉入曹溪一派寒。</text>
<title>示大有</title>,<text>馬首蓮峰碧。搖鞭興在斯。三年爾起疾。萬事我忘悲。雪澗衝陰沍。雲梯傲險危。床衾等蟬蛻。容易二龍騎。其二溟嶽曾無興。壎箎始有詩。助懽仍拉客。聞健始登危。松桂連枝得。溪潭儷影奇。喜過如意舞。終少酒盈巵。</text>
<title>步虗閣感曩迹</title>,<text>依舊雲梯千仞斜。躋攀數步起悲嗟。天寒畵閣憑虗立。石老丹書被水磨。半日扶藜終幻迹。百年傳舍定誰家。前詩欲記蒼茫久。注目陰崖已晩霞。</text>
<title>歎寺殘</title>,<text>歎息人間世。禪宮與是非。食松僧散盡。携酒客過稀。老樹臨溪病。寒烏傍塔饑。苔庭十年躅。重踐倍沾衣。</text>
<title>暮出洞口逢雪</title>,<text>山氣癯然石澗鳴。龍鱗壞木卧縱橫。寒雲擁馬危橋短。微霰沾衣返景明。回首千峰俄黛色。凝情半嶺有鐘聲。溪廻截過長安路。愁逐遙郊暝靄生。</text>
<title>苦檗堂詠梅上伯父</title>,<text>僊標定林下。玉貌却城中。色正長安雪。香高嶽麓風。千秋同調少。一室萬緣空。邂逅水僊子。淸芬交一叢。其二出山猶有伴。相與住人間。擁雪蕭條巷。懸燈寂寞關。花疎仍妙理。槎古是蒼顔。卽此襟期淡。應稀夢返山。</text>
<title>宗嫂柳孺人挽</title>,<text>夫子圭璋望。楓溪特出孫。長途騏驥病。幽匣瑟琴存。不替眉齊案。誠求口未言。眞成彤管懿。有煒孝忠門。其二晝燭經偕老。霜閨又六年。精神花石上。形影栝楓前。故物爲完物。終天仰所天。含飴方晩境。會劍莫遲延。其三娣姒通融意。兒孫一視慈。存時恩若此。身後事因之。北砌寒萱謝。西山短景移。悽然求挽語。深見二郞悲。其四稔聞閨範備。以與二郞游。飽德臨池席。承暉秉燭樓。虞歌今日哭。劉傳異時修。負土楊山願。蒼茫雪滿丘。</text>
<title>送養謙往留麟衙。仍使視谷口板屋。</title>,<text>大雪平千峽。孤尖只一山。雲崖熊館錯。氷棧馬蹄艱。到郡容多日。連床定解顔。伊吾得閒夜。詩在合江間。其二雪嶽新移築。寒溪未絶緣。往還仍父子。幽顯自巖泉。板屋雲應守。琴軒夢有牽。蒼茫鹿門計。畢竟在何年。</text>
<title>乘潮向甘露寺 戊寅</title>,<text>微茫錢浦去。山斷出香臺。興逐長潮進。船令遠樹來。浪花低瀲灧。凘片滯徘徊。澹澹春風色。驚鴻櫓外廻。</text>
<title>登甘露寺樓</title>,<text>萬里江山勢。蕭條此寺殘。成虧麗代了。同異潤州看。護井叢篁碧。當樓古木寒。停船不終日。興慨浩千端。中原潤州有甘露寺</text>
<title>中流望淨土東臺</title>,<text>宛在銀川泛。天磨半晦明。兩州渾雨色。一作交雨點 三寺隔潮聲。舟楫中間闊。鳧鷖上下輕。天機隨地步。觸目興盈盈。</text>
<title>淨土寺周覽</title>,<text>山自他州聳。潮來此岸聞。飄蕭松側蓋。幽潤壁含文。井洞羣龍窟。臺凌一鶴雲。異時乘月至。吟望定超羣。</text>
<title>于多洞</title>,<text>海濱氣坱軋。嵌空怪石稠。路上于多窟。指點竟誰搜。獨含萬古意。開口首陽陬。行人但凝睇。土叟漫白頭。猶云樵火爇。煙氣出他州。玆事理至深。耳目或不周。側想鍾乳滴。宛見蝙蝠遊。人間所不載。別有洞天幽。玉笥倘可徵。吾欲于彼留。</text>
<title>高注坂。望首陽山城。</title>,<text>蒼山諸郡來。氣勢海西窄。將爲首陽屹。平地立額額。遙騖斯弭節。拱衛紛趨逆。千車儼韅靷。萬騎奮戈戟。望之吁可畏。森然武庫逼。駭目自遠坂。欲進悚毛魄。徐徐有指點。麗譙繚遙白。雲扶却月形。鳥斂凌風翮。金湯信天設。怒瀑仍峻壁。浮煙表儲胥。呀然南門闢。借問設此來。曾摧幾勍敵。人和古有說。土崩今見迫。深沉廊廟筭。俯仰書劍客。延賞且一騎。冉冉上千尺。</text>
<title>隱寂菴滯雨</title>,<text>山城據地高。嵐霧滯梵宮。况玆風雨晦。置身泱漭中。枕席大抵雲。攬來雲則空。寤寐非世事。澒洞度曙鐘。東方應已作。遲黑尙牕櫳。開戶悵復閉。屬耳聲不窮。颼爲萬木濕。澎卽衆壑潨。簷霤知瀑布。幾許添雪虹。奇賞滿前程。滯愁結溟濛。呼僧屢倚堞。試看雲行東。</text>
<title>石潭九曲</title>,<text>九曲有源委。循序在徐遵。我來無嚮導。窺深或迷津。嵐靄復氛氳。石門駐馬頻。隱屛蘊幽靚。松厓抗嶙峋。巖泉亦自佳。猶恐媿主人。將非囿形物。不比最靈身。先生於是高。彌恨後淸塵。低徊信忘歸。蔭映戀昏晨。空院披短屛。粉墨會淸眞。繚繞松下道。微茫漸海濱。遍搜則未暇。九歌以暢神。餘韻水澹澹。對岸肅風榛。</text>
<title>過故宅</title>,<text>顯顯在田龍。皎皎空谷駒。先生進退間。靡不與道俱。洗耳豈素尙。松鹿亦非徒。聖主偶許歸。浩然林下軀。乘化忽百載。丘園尙弊廬。曾無半畆田。未朽一笥書。皤皤白首孫。寂寞草潛夫。叩門得遺聞。文獻其不無。鹿車仰同德。棹楔嗟刑于。感慕於玆深。溪堂悵踟躕。循砌跂蒼磯。暮煙川光虗。依依杖屨夕。飯後此觀魚。要識迹所存。一皆道之餘。</text>
<title>架空菴撫迹興感。亦有凌虗臺也。</title>,<text>求觀架空菴。攝衣上迢遞。礧礧石垂崩。古道一線細。崖窮身已高。俯閱大川逝。凌虗豈漫號。縹緲可遺世。悠然招隱詠。暮雨倚松桂。東臯稍霽色。村墟間杳靄。澗道雖曲折。上源無盡蔽。洋洋絃誦所。目下列體勢。高深自巖泉。布置捴經濟。小菴亦崖隙。殘瓦考遺制。玆其鼓篋棲。觀志且游藝。傳說蓋如此。今也則荒替。孤高僧莫守。愀悄吾欲涕。先生所飮泉。缺甃延薜荔。誰能滌以淸。毋使活脉閉。惆悵暮將下。百年樹下憇。</text>
<title>留宿精舍。將發有感。</title>,<text>昨日誦遺書。今日到石潭。憤悱若有啓。怳承金玉音。周旋風詠壇。觀瀾復浩吟。巖流散理妙。齋舍會道心。誠能辦久留。遺緖庶可尋。紛披衆難胸。寂寞獨斂襟。琴灘夜來雨。浪痕蕩花巖。臨橋有嘶馬。回首悵春林。誰能縶我馬。以待紅綠深。沉思柳磯話。復欲戀幽潯。其二晩世師友廢。蕭條此世道。皓天意如何。弟子嗟已老。歸來石潭幽。濯我衰鬢皓。求端庶在此。俛仰感盈抱。循迹亦易窮。會意有餘好。溪雲往來禽。崖雨次第草。藹然滿谷春。先覺玩已早。方嗟來苦晩。又被歸意惱。山門便歧路。欲往泥浩浩。堪羨守院奴。朝夕供洒掃。</text>
<title>五祀</title>,<text>東方有朱子。武夷則高山。神山九折溪。邂逅又同灣。誠明道旣契。仁智樂相關。猶懷逡廵意。退處黃李班。餘師取諸近。歷選亦愼難。陶山氣味淵。靜菴模楷端。宗哲展也備。仁祠啓椽欒。招招坡山伴。講硏迨我閒。悠哉大道源。浩然碩人寬。宮商待細叶。牌拂擬雙安。存沒願雖違。遺規斯可觀。因仍俎豆並。苾芬臭惟蘭。誾然森列侍。紫陽其怡顔。紹賢揭璿題。煥彩發巖巒。道存一壑大。世弊五祀完。能令後來人。戀境久盤桓。舂容棹歌韻。俯仰隱屛間。風流以弘長。氣像如是看。猗歟石潭主。山立不可攀。</text>
<title>神光寺隨喜</title>,<text>天下豈無寺。神光最可觀。可惜鬱攸後。梵宇多未完。猶有滿壁畵。聳動觀者顔。金樓儼像容。寶幢飄堂壇。香雲捧佛日。悅可聞栴檀。隨喜跟闍梨。曲折度雕欄。回廊達幽殿。換面各彩丹。逃燼有數佛。古色結眉端。幽峭羅漢寂。窈窕觀音安。衣波風乍動。握蓮露不乾。種種妙莊嚴。人游兜率間。胡元於此勞。塔刻至正殘。頹院忽惆悵。不見天台山。石梁半月淪。瓊臺死灰寒。由來幻中幻。今已有所還。空理因可討。恨無古豐干。</text>
<title>冒雨逍遙峰</title>,<text>淸泉海西稀。洒落石槽中。漱之仍溯源。披拂向蔥朧。豁然雙樹間。圓秀八九峰。逍遙峰最奇。半身嵐翠濃。玩賞未云厭。姪兒詠而從。散步問峰名。沾體望雲容。雲容紛萬態。窅映蓮宇東。天台山滅處。佇立不移筇。遙菴在別巘。好僧隱栝楓。筍輿欲有往。松雨晩濛濛。悵然面回廊。幽意積萬重。陰淡遂成夕。已有南樓鐘。</text>
<title>文憲書院 麗朝崔文憲公冲饗祀</title>,<text>崇山松櫪根。翳翳出蒙泉。流到文憲堂。演漾爲廣淵。蒼屛俯崢嶸。白石承淸漣。隔岸問揭妥。已有樵夫傳。山雨我馬駐。一蓑廟門懸。趨謁豈敢怠。斯人亦儒賢。勝國旣椎朴。海鄕益顚顚。倐然西河風。墪序破荒天。綘帳捲碧城。鹽戶半誦絃。論其草創功。驅難石潭前。惠訓何可忘。俎豆遂千年。扃除肅弘敞。襟抱納杳綿。長橋度游人。迥漵滯小船。天陰槐杏潤。春意藹將宣。舋舋傍海去。惓惓戀一川。</text>
<title>許亭</title>,<text>知人固未易。山水亦難知。妙賞存不瞬。篤論眞有誰。詞人漫取興。官輩多忙馳。所以許亭名。由來動京師。趨輳盡名賢。品題遍軒楣。贏糧我始到。聞見竟參差。荒藪海色損。醜石潭心窺。危哉老龍幹。一區賴撑持。索莫竟何取。蕭條止於斯。可笑千金價。虗高徒爾爲。驅馬捨之去。東方富淸奇。</text>
<title>三三日在松栢堂。憶伯父入曲淵而恨不得從焉。感興成詠。謹此追呈。</title>,<text>今日憶何處。東望渺煙霞。窈窕萬峽春。幽事曲淵多。伯父方命駕。獨往意如何。筍輿誰導者。山鳥鳴相過。遙探水簾隱。初入石門峩。賞玩隨淺深。曲折入雲蘿。松風吹鶴氅。霜髯向水皤。幽幽叢桂詞。落落採薇歌。已悟塵世隔。更嗟心期遐。撫我白板屋。幾回惜蹉跎。矯首或嵐嶺。倚策乃庭柯。興想松栢堂。一一像婆娑。音咳未始睽。品題豈殊科。丹書八大字。千萬留巖阿。</text>
<title>尹僉正 坪 挽</title>,<text>冥漠泉臺事。眞能父子游。百年難制淚。長夜屢回頭。苦樂無從較。瞻依永此休。嘉緣殘一線。孀女目前留。</text>
<title>續題</title>,<text>世誼蟬聯百載賖。金蘭夙好講婚家。論文例及先風雅。對榻淸陰與白沙。其二朝來繞膝鳳雙鳴。夕已霜庭寡鵠聲。狼狽嘉緣風散燭。說來泉下也魂驚。其三悲中苦語語中情。喪後逢迎眼倍靑。點檢隔年盈篋札。捴緣孀女費丁寧。其四泉臺南面樂無窮。人世西河愛卽空。料理未亡都屬我。哭公時復怨乎公。其五成山埋玉奄回春。墓草萋萋合綠蘋。一道澄江延望思。孝魂應復逐靈輴。其六皎月微霜愴白門。春江欲曙翣旌翻。親朋一哭臨流斷。泉路遙遙卽上源。</text>
<title>三洲</title>,<text>亭成應早晩。高岸且平床。望裏沙洲曠。談間鴻鴈翔。秋風頻老木。落日暫淸觴。坐閱歸舟盡。灘聲滿耳長。</text>
<title>奉贐李仲剛赴燕</title>,<text>忼慨當初意。崢嶸抗疏聲。朝家有驅使。分謗在玆行。其二周粟看如糞。夷齊義若何。愁君玉帛路。無計避灤河。其三僕僕穹廬拜。振振畢使廻。澡身東海在。百斛用純灰。末句一作鶴浦好亭㙜</text>
<title>嵐臺侍坐伯父。値大雪新霽。話及錦湖峒隱二事而亹亹焉。退遂演繹其旨。各賦七言律以呈。</title>,<text>文會湖堂列彦儒。當中豪話獨掀鬚。雕蟲翰墨君曹劣。逐獸山岡我馬麤。櫟火投鮮風味別。壑雲飄雪醉顔蘇。千秋點瑟鏗然後。始見陶山許錦湖。其二蕭條孤寄白雲村。峒老長留卧雪言。白盡千崖餘逕斷。淸歸一室此身尊。疎藩虎迹知多少。虗院松聲任寂喧。便見袁安猶不穩。終煩洛尹暫呼門。呼一作開</text>
<title>檗溪雜詠</title>,<text>峽裏今多虎。新添招隱言。林棲焉可廢。塵世亦多喧。廬岳僊人杏。夔州拙士藩。高低見智術。風雪且關門。其二悠悠去就義。頑自戀東峰。城市談皆虎。雲林卧是龍。擁扉三面雪。吟壑五更松。夷險元無準。尊吾浩氣胸。其三稍稍山光暝。虗牕對遠峰。竟無人渡澗。頻見雪飄松。靜地應書史。寒天尙井舂。衡茅已就理。虎豹肯相容。其四每戀山房燠。求衣罕及星。晨光催櫛髮。夜氣用硏經。處僻何師友。回光只性靈。開門松雪在。於此又惺惺。</text>
<title>又賦</title>,<text>荒山蕭瑟槲籬前。作炭峰峰有暮煙。風雪數番寒事及。閉門將復了今年。</text>
<title>曉吟</title>,<text>山舍無雞不辨更。夢回唯有遠灘聲。參星所到心知處。月峽西南萬木橫。</text>
<title>三洲雪後</title>,<text>黃昏掃雪立亭臯。雪下霏霏又滿袍。積素汀洲形勢幻。憑虗人物嘯歌豪。光中曲折平灘瀉。暝後圓明絶岸高。滯在煙沙是何物。山陰遠興落漁舠。</text>
<title>又賦</title>,<text>雲雪糢糊岸。風灘大小聲。開牕方獨立。視夜定何更。院火疑星點。村狵作豹鳴。靜言生百感。殘臘忽余驚。其二千古興亡事。羣書積此樓。江山夜方寂。兒女話相酬。衮鉞歸閨閤。丘原共帝侯。邐迤當世及。風雪莽生愁。</text>
<title>仲氏念玆寂寞。投示以梅詩十餘篇。其中有以疎影橫斜水淸淺分韻。爲五言古詩。尤堪諷誦。余愁中讀之。爲之破顔。不待索和而欣然於效嚬。蓋不惟繼志。亦以對屬。不可不完爾。</title>,<text>去年松栢堂。梅與共冷淡。單疎數瓣白。炯破一室暗。楓溪遲暮託。永好不爲暫。淸芬眇余福。枯樹抱餘憾。其二憶梅若久渴。詠梅閱舊章。娟娟隔年姿。復接江樓香。人卉兄則同。賓主宅已忘。寧堪愁寂夜。未遑湛樂觴。其三獨鶴叫遙天。弄雪下三洲。氷灘有韻折。素舸夜可浮。迢迢有梅岸。風檻聳新樓。孤山豈待較。古人亦此遊。其四古貌綠苔鬚。鐵骨挺巃嵸。偃蹇萬態捐。沕穆太和捴。暖津所流行。小白千點汞。江風莫助香。往往縹枝動。其五淸祠肅扃除。數松立兀兀。梅來求入社。香爲俎豆發。冷蘂吸江雪。疎梢挂山月。先風敢自墜。氷玉思鍊骨。其六萬象始諸素。文繁乃紫黃。古人品題疎。玆賞氣味長。君看冷穆容。能含萬斛香。西山採薇士。大哉淸徽揚。其七悠悠氣序窮。漠漠世氛昏。孤淸持以立。殘臘驅可翻。蘇世是我師。江樓一盆尊。塵編且暫抛。活機於斯存。</text>
<title>過廣津黃氏亭感懷</title>,<text>風颺川原雪似波。廣陵西去早寒多。微茫遠岸韜朱閣。曲折長灘度白騾。霽目天邊隨汗漫。淸愁鞍上起吟哦。他年玉立人何在。索笑軒南把淚過。其二凌兢氷渡暫時心。立馬江天一浩吟。高閣下簾梅影秘。虗船著岸鯉魚深。廣陵風味凉如此。黃子音塵閴至今。回望峩山顔色淡。晩風殘雪落高林。</text>
<title>元日石室書院會宿 己卯</title>,<text>連床短燭徹晨吟。忽忽其如限古今。倍惜年光應老態。若論懷抱尙童心。欹行江岸聞鴻早。徙倚黌堂聽雨深。此夜村村求酒易。故人牽興又相尋。</text>
<title>又賦</title>,<text>剪燭環床坐。渾如復餞年。神淸吟未了。髮白意蕭然。雨色江鷗外。灘聲櫪馬前。新春第一會。興到各成篇。</text>
<title>石室書院</title>,<text>每憐黌舍靜。冬後有經聲。講席隨時拂。篝燈幾夜更。誰能求道渴。多欲以詩鳴。未暇憂吾姪。循躬惕若驚。</text>
<title>四友堂夜會。呼韻共賦。</title>,<text>城市留堪哭。妻兒對亦愁。徒然天際想。誰與竹林遊。衾枕君家是。壎箎此夜求。春風方浩浩。花樹會應稠。</text>
<title>自石郊騎牛向檗溪</title>,<text>素昧京居趣。况復有不平。低徊靑郊步。率爾還山情。歸牛有緩轡。騎著萬緣輕。路兒或指點。雲山自歡迎。襟前谷風來。眼中車嶺橫。威遲澗道澀。曲折泥棧縈。扣角動高詠。時禽出林鳴。陽阿草可憐。鱗次細菜生。春光雖淺被。我興在深征。檗溪一向幽。茅齋半垂成。涓涓圃可灌。釋釋麥須耕。斫畬易後時。驚聞伐木聲。茫然鹿門計。妻子方在城。</text>
<title>風雪閉戶</title>,<text>數日憐暄煦。深山倐雨暘。煙花春昧昧。風絮雪茫茫。鳥出茅簷少。雲過石峽忙。對時存動靜。幽意一書床。</text>
<title>沁州洗心齋。得池字。</title>,<text>海國茫茫雨。晴來湛一池。閒齋有白日。好鳥自高枝。事外遙山綠。眠中細草滋。蕭然賓主意。漫興五言詩。</text>
<title>和成上舍 璟 松壇夜吟</title>,<text>小齋湛春夜。携君步移時。海月冉冉來。側挂虬松枝。光從翠葉漏。瀲灧目下池。</text>
<title>忠烈祠</title>,<text>憑陵虜騎北來時。提起猶令父老悲。忠烈一祠還大壯。山河小國未全卑。熊魚各自忙中判。俎豆終同沒後爲。若說居留先後務。須知香火急城池。</text>
<title>南門樓</title>,<text>千秋瞻挹此南樓。相國衣冠昔未收。甲子重回神赫赫。金湯猶在恨悠悠。悲騰暮郭煙光紫。淚入春天日色愁。文獻後人成子過。共謀城側屹龜頭。愁一作幽其二南漢江都陷後先。弟兄雙節日星懸。降書碎手城摧哭。高焰投身羽化僊。義熟連床講有素。心符易地處皆然。諸孫若昧春秋義。便是全忘二祖年。</text>
<title>喜晴</title>,<text>今日仍澄霽。年華美在斯。幽鳩聲入院。芳草氣熏池。晝靜留賓好。風恬散帙宜。還愁花柳攪。道意困于詩。</text>
<title>洗心齋夜吟</title>,<text>稍見來山月。遙知斂海雲。餘淸不成睡。高興復超羣。受露池華淨。承風松影紛。阿咸有淸唱。寥朗倚軒聞。</text>
<title>積石寺途中</title>,<text>招提遙入眼。感興馬前生。積石看千仞。高鐘待一聲。僧猶多少在。路自古今橫。半嶺頻休所。蒼煙老樹縈。</text>
<title>寺西臺觀日落</title>,<text>披雲上嶺亦云疲。寅餞虞淵敢自遲。勢迫懸車羣晦急。光搖列島萬紅滋。迢迢倚石將如失。冉冉辭空欲戀誰。明日豈無東旭煥。感深華髮映崦嵫。其二戱將昧谷較咸池。隨處奇觀興一時。蕩潏羣龍含火澤。低昂若木卧雲枝。紅波迹共長潮落。黃道光磨片月窺。黯黯金鴉沉翅後。首陽山影閃天涯。</text>
<title>西樓望月</title>,<text>餞了虞淵悵若愁。下山明月在西樓。光含香海磨尼炯。露濯靑蓮色界浮。花雨滿庭春自霽。鯨鐘吼閣夜還幽。三更散步疑眞夢。莫辨前遊與後遊。</text>
<title>曉望</title>,<text>起望繁霞射海門。夜來無恙日輪存。光陰如許俄幽顯。天水由來互吐呑。萬嶠皆靑分草色。一帆孤黑向雲飜。眼中未改恒河水。三十年前倚此軒。</text>
<title>感舊棲</title>,<text>憶我讀書日。年方阿岳時。排雲千里轡。映雪一冬帷。蹤迹眞如夢。聰明久矣衰。南華百千誦。今日僅能詩。</text>
<title>又賦</title>,<text>少年十八讀書寺。三十年久今又至。入門何限慨前迹。聞鐘不覺潛下淚。天策長老亦亡矣。今夜壇薦正爲爾。雨花飄空風入幡。二更月照紺園裏。梵樂轟轟睡不成。萬感怳惚難爲情。試喚殘僧到面前。各怪容鬢兩蒼然。話深轉成開口笑。魂醒頓還負笈年。北風孤燈兜率天。南華一卷逍遙篇。長廊齋罷或晨衾。多向西樓倚柱吟。庭前老栢幾枝摧。檻外滄溟萬古深。摩尼在南普門西。此日登臨過去心。隨來岳姪與春兒。岳也年方如我時。春遊澹蕩老少同。射日臺高俯崦嵫。紅盆金柱休拍手。飛光欺人易白首。人生一老各有時。讀書無成我所悲。兒曹兒曹其勉之。</text>
<title>下山</title>,<text>僧至山腰始解携。空門別意海雲迷。鐘高樹杪猶吾耳。草綠人間自馬蹄。過去心空何可得。重來期邈不勝悽。烏奔兎走虞淵夕。已悟浮生東復西。</text>
<title>送成上舍還鄕</title>,<text>花拂琴軒霽色寒。一樽傾後望行鞍。已知海國逢人罕。又見春天送客難。浦柳煙和方自媚。池萍風急不成團。懸情故有心齋月。歸去蓮城起夜看。</text>
<title>甲津</title>,<text>冬凘屭奰不須論。方此春和雪浪翻。尙怪龍胡何以渡。可知天塹竟虗言。山河又見新城壯。魚鱉猶含舊鬼寃。章句小儒無遠略。待船聊倚射潮軒。其二沁州形勝玉連環。控絡通津壯水關。樓似層霞騰武庫。城爲偃月抱文山。尋常舟楫咽喉內。緩急戈鋋睥睨間。遍告墩臺諸壯士。時淸莫習晝眠閒。其三沿津布設壯神功。鎭海雲門勢更雄。降伏羣龍歸捴攝。維持百雉借眞空。波濤密邇僧樓下。金鼓尋常佛夢中。隔水文殊山似揖。梵鐘飛越晩潮風。其四粤自羅麗形勝地。古今人見互低高。淸城重此紆多筭。北渚輕時等一毛。株守破津非活法。帶縈新壘或虗勞。墩臺完後猶多說。汊港泥堅易集艘。其五東山勳著薦兒曹。坐遏秦鞭犯遠濤。事或效嚬多敗闕。人惟樂勢素驕豪。兩城一倂牽羊辱。三窟何曾見兎逃。可恨吾東無水鑑。白沙門下此公高。</text>
<title>又賦</title>,<text>胡從何處濟。立馬見潮痕。欲悉周防策。須探利害源。人知前失險。事有後難言。回薄玄天意。微茫且列墩。其二城堅信如鐵。何事我沉吟。人乏憂爲上。糧空慮亦深。船通主客用。江帶險夷心。肉食謀安出。艱虞洁自今。其三寶魏元非險。亡秦可是胡。人謀多局促。天數足艱虞。已矣前丁丑。悠哉古沁都。煙潮含萬變。晨夕撼層隅。其四戰伐舟中語。腥羶岸上聞。東風方淑景。北氣久愁雲。國有終天恥。吾其弔古文。遲回豈有極。倚馬且煙濆。其五凘津正月涉。倚薄勢何如。布地蒼龍甲。轟天白馬車。船停遙避銳。潮間暫乘虗。天賜龍胡幸。難言禦者疎。其六六十年前燼。城池稍葺頹。民方生聚足。歲又丙丁廻。癘疫靡遺孑。兵戈莫此哀。茫然廵堞計。版築漫勞哉。其七金繒六十載。憂在白頭山。越界圖形遍。凌河獵騎還。安危定有事。遠近合修關。不是無天險。朝家且等閒。</text>
<title>送仲氏遊天磨山</title>,<text>差池一騎向金陵。仲氏天磨可獨登。後出芝蘭參興會。曾聯鴻鴈失飛騰。春風浩蕩昇天浦。道伴凋空積石僧。此日分張還此地。百回吟望感仍增。其二興聯棣萼方爲美。搜遍蓬萊未始遊。邂逅一時携手適。蕭條十載繫匏留。紅泉翠壁應仍在。麗日和風可得不。最憶靈通初入趣。澗花爭擲滿晴流。</text>
<title>早過陽川</title>,<text>行到陽川欲問津。淡霞興沒布氳氤。靑山競出蠶頭曙。碧浪遙翻燕尾春。馬上輕風生換服。雨餘平路値無塵。方思往賞天磨者。散入花潭六七人。</text>
<title>又賦</title>,<text>已去金陵遠。行臨漢水悠。船輕紅日照。縣小淡煙浮。僊迹留楊渡。軍功在杏洲。蘭橈方鼓興。津闊更生愁。</text>
<title>渡江</title>,<text>渡江無復興。惟欲步遲遲。一日暫城闕。百年寧路歧。靑山數畆計。白首五噫詩。少小看花陌。笙歌事亦衰。</text>
<title>秣馬</title>,<text>借得村家席。聊爲江岸臨。看帆籬落外。澆飯杏花陰。鞍馬忙猶息。風煙遇卽吟。蠶頭饒勝槩。如見翠軒心。</text>
<title>哭尹壻墓</title>,<text>每過成山淚。芳時更不禁。孤墳只草色。萬恨欲春陰。隙駟三年速。遙帆逝水深。東床初若夢。可復夢相尋。其二再度駐征鞭。孤墳終寂然。蠶頭風水內。馬鬣草花邊。地下無春色。人間足少年。墓門遊騎度。多向汎湖船。</text>
<title>病未歸山。吟成兩律。以寄惆悵。兼慰養兒病悰。</title>,<text>我自沁州歸歇馬。爾留檗谷把持家。書來父子憐同病。春晩京鄕好是花。山枕工夫須素問。峽田經紀可胡麻。鹿門偕隱何時得。杜老同吾屢發嗟。其二冉冉一春今向盡。百年何事不蹉跎。幽期緬矣山薇老。農節居然穀雨過。心厭京居猶附贅。身非物役每奔波。子規元在樊籠外。終日呼歸其若何。</text>
<title>洗心齋漫詠</title>,<text>千愁仍一病。病起失春風。送客殘花外。思山大海中。靜知今日永。深感昨遊空。獨遶方塘久。鶯聲出綠叢。</text>
<title>病中送洪世泰之京。韻用花字。乃心齋所分也。</title>,<text>逢君多少日。開落見梨花。海國風難定。池軒月易斜。十年詩社冷。明日棹歌賖。病裏饒悁鬱。離懷詎有涯。其二老去無新興。君來道舊遊。丹丘常耿耿。碧海此悠悠。萍水浮何著。風花散不收。寒樓三樹賦。各記小詩不。</text>
<title>久患耳痛。將成聾廢。畏風之故。亦不得恣意逍遙。戱吟一律以遣悶。</title>,<text>綠葉紅芳遞眼中。閉門惟欲養吾聰。愁空杜宇啼山月。影靜鶢鶋避海風。最是通宵常作痛。不妨臨老便成聾。陰符善視知欺我。床上羣書久輟功。陰符經曰。聾者善視故結句云。</text>
<title>戱贈朴同病</title>,<text>莞爾初逢處。靈犀意已傳。方知物必對。信有病相憐。寂寂羣囂表。團團四眼前。願携棊一局。消破日如年。聞其善棊故云</text>
<title>神通窟</title>,<text>一石嵌空大。龍堂占二分。簷斜延白景。龕小障幽雲。洗鉢泉非遠。添香壁著熏。最憐羅漢古。蒼貌半苔文。</text>
<title>次仲氏韻</title>,<text>午潮初進白漫漫。稍向船來涌翠巒。僊嶠逃塵應自古。僧家登岸以爲難。松楠護窟幽光蘊。蛟蜃當樓晩氣團。坐覺靑丘非巨物。等將殘殼一漚看。其二天外楞伽逈作隣。空波四面斷來塵。高龕坐佛羣龍伏。陰竇停泉一氣神。帶鎭山門因韻釋。衣留海上亦情人。蒲團劣得今宵借。明日愁爲在筏身。</text>
<title>次仲氏韻。贈翕師。</title>,<text>小島何妨兩翕公。彌天四海笑談中。白雲兄弟逢前後。黃檗襟期迹異同。津筏捨時無此岸。浪花空處更何風。禪牕一拓西方豁。掌內山河捴是東。伯仲氏二十年前。遇師於白雲山房。而纔又邂逅于此故云。</text>
<title>小樓</title>,<text>僧有相傳說。觀音古道塲。一甁泉滴滴。千眼海茫茫。樹杪開樓小。波心送梵長。數峰如可買。長願此徊翔。其二淨界無名久。當由納客疎。海明樓外界。泉潔窟中居。晩境堪棲影。他山浪讀書。留衣珍重意。老釋謂何如。</text>
<title>又賦</title>,<text>西湖靈竺曾勞夢。南海觀音曰此停。一碧圓峰長護佛。數聲幽澗亦趨溟。遙帆數盡雲橫洞。小瀑看廻雨洒欞。便欲淹留共僧夏。環階老樹百年靑。</text>
<title>曉景</title>,<text>晨潮來趁石雞鳴。浪犯諸天白色平。雲自窟中交澤氣。僧從鰲脊汎鐘聲。殘星三五非全濕。列嶼西南便太淸。世界根塵渾若此。不須談了海龍經。</text>
<title>別翕師</title>,<text>高僧看海處。巖窟翳雲松。受月千人石。呈珠八歲龍。客來嘗古井。山動發晨鐘。一宿將廻棹。煙濤意萬重。</text>
<title>廻船向黃淸浦</title>,<text>興圓無適莫。來往一隨潮。下嶺猶空翠。中流更順飈。晴沙鹽戶小。晩氣戍樓遙。壯士紅霞酒。風流佐轉橈。幷浦萬戶携一壺來故結句云</text>
<title>洗心齋遣悶</title>,<text>官園時散悶。吟望迥悠悠。鳶舞天風息。鶯啼海日流。千峰違伐木。百口似乘舟。浩蕩隨緣迹。吾今卧沁州。</text>
<title>靜海堂悼往</title>,<text>亡弟詩中語。頻頻靜海堂。壎箎疑密邇。島嶠迹微茫。惜未天年假。留應地步長。沁園空滯思。花鳥老年光。</text>
<title>陪伯氏還都</title>,<text>赤日陽川野。芸黃大麥傷。風沙隨地闊。魚鳥見江長。實是還都倦。休令喚渡忙。猶憐華岳影。宛在水中央。</text>
<title>送士興出按湖南</title>,<text>西澗陰森欲雨霜。四更淸月動池塘。燈前不覺秋宵短。枕上猶聞別語長。少日何心輕解手。中年百感易沾裳。曾從此閣連床讀。多講周詩蔽芾棠。</text>
<title>邊慶興 是伯 挽</title>,<text>殉國惟名祖。公仍烈士風。忠貞知世篤。氣誼見吾窮。大禍滄溟裏。深恩火色中。論情碧波淺。咽結百年衷。其二投筆猶詩禮。功名鬢易皤。狼居空崒𡵉。鵬路轉蹉跎。局外窮交在。人間債帥多。蕭條玉門滯。生死恨如何。其三薄有靑郊哭。終乖白馬奔。忘恩乃至此。臨挽復何言。大雪誰看葬。遙山獨閉門。紆身一段布。感淚著成痕。</text>
<title>愁坐無聊中。四友詩伯頻來慰寂寞。時聆金玉。半是詠梅新作。諷之。尤令愁眉揚淸。雖欲不詩得乎。玆承授簡。欣然一染而投之。</title>,<text>再遇三淸雪。頻聞四友梅。愁煩能洗發。室陋尙徘徊。山晩看松坐。溪虗送客廻。洪崖深卧意。早晩百篇來。</text>
<title>漫吟遣悶</title>,<text>十日三淸洞。憂衣未解衿。疲餘猶斂膝。忙裏乍求心。暗牖知高月。頹簷覘遠岑。人生半勞逸。慾界免浮沉。</text>
<title>余以病憂囚坐三淸洞者十餘日。其無悰可知。滄浪自柳下來訪。話到良夜。頹簷破壁。燈火淸寂。推戶相送。則皎然雪一澗矣。通宵耿耿。以至明發。吟得二律。輒寄柳下淸案。要和。</title>,<text>丹丘餘韻閴如今。久矣吾人不託音。燈下話長千古盡。簷前霰集二更深。山川蒼白須臾色。文酒盈虗過去心。莫把霜毛頻嘆老。三淸笙鶴亦虗岑。</text>
<title>又賦</title>,<text>逈立頹簷北。超然冒雪身。松間疑羽客。柳下著詩人。淸惜千家睡。虗知一氣神。山陰已陳語。卽事詠來新。</text>
<title>伏次伯父在華陰下示韻</title>,<text>寒梅一樹秘山扃。鶴髮相隣共至淸。更喚東峰論臭味。疎梢曉月半牕明。其二衮衮千愁仍百冗。何曾一步出城門。山林兒女多相妨。緬憶朱陳洞裏婚。</text>
<title>趙定而 正萬 家詠梅</title>,<text>寒梅大巖底。素萼淡嬋娟。風氣元林下。精神更燭前。客來忘笑語。觴至暫周旋。有此淸高友。宜君少睡眠。其二閒忙各心迹。花下到人稀。寂默含風室。淸幽擁雪扉。燭前聊邂逅。吟後便分飛。捴是梅緣薄。休言我遽歸。</text>
<title>赤城雜詠</title>,<text>疲來思歇處。强疾雪中行。路繞諸陵緬。吟憑一騎輕。松溪淸有韻。莎嶺沍難平。抵寺論遲速。昏鴉得磬聲。其二凍路紆枯樹。陵深多積陰。壑風乘病肺。溪雪映淸心。馬怠看看夕。僧遙冉冉尋。天磨披素出。了了數晴岑。其三負笈尋芝洞。兒時屢此行。駸駸衰盛際。忽忽古今情。氣味猶黃卷。行藏且赤城。樵歌兎院側。萬感馬寒鳴。其四招提無特勝。地邃足檀松。偃碓雲和雪。陰簷日礙峰。塔留應浩刦。僧定亦殘冬。寂寂中林事。沙彌報虎蹤。其五東寺隔溪小。海松森數株。白煙知粥飯。殘雪見浮圖。賴爾含幽在。令吾免興孤。時來談雪岳。澄老且須臾。其六短景迢迢匿。遙山盡紫光。烏鴉歸暮氣。鹿豕有深藏。寂寞爲今昨。陰岑只雪霜。硏經功斷續。散步意還長。其七逍遙每晨夕。擧眼卽千峰。老樹橋南雪。寒鴉飯後鐘。孤情看臘逼。萬事對僧慵。遂此聲光晦。荒蹊斷過從。其八大幻無停物。長勤最是人。來時吹面雪。坐後轉頭春。在在經營錯。看看性理眞。名山休費夢。野寺好藏身。其九此意山深寂。蕭然自在人。寒天搜壑懶。衰眼掩書頻。著境誰非妄。隨緣庶近眞。松溪甁粟繼。僧謂我非貧。其十心目居幽別。虗明物候呈。簷暄僧脫定。院晝鳥宣鳴。浩蕩尋山意。高低伐木聲。移筇試東澗。芳菜孰先萌。其十一已謂招提陋。吾仍板後房。蒲團堪展股。紙戶劣容光。皓釋晨同咳。烏圓夜逼床。何由使禮佛。客得嗅名香。其十二今年闕功課。殿臘只西銘。始覺天爲大。仍憐我最靈。狹區看展拓。迷子得歸寧。自顧饒憂戚。其將覬玉成。其十三懇切老婆意。羣頑要一醒。天人非二致。詳略當諸經。不恨冥行久。終期夕死寧。喃喃微覺倦。徐起步寒星。其十四訂頑新意味。昨日獨商量。轉欲看僧密。如何送客忙。齋鐘嗟每飯。壁火耿餘光。悢悢移時念。晨蹊葛屨霜。有兩儒生棲寺未久。別去故有感。其十五不見陽春脚。潛知半壑融。含津應老樹。除雪只微風。一鳥淸齋後。諸僧淡靄中。槽泉謝事久。時至見流通。其十六此理無聲臭。先生何以融。應緣主靜久。默自與天通。韻遠蓮峰下。思玄草色中。於焉方下筆。一幅活鴻濛。右詠太極圖</text>
<title>又賦</title>,<text>招提雖野且相羊。幽意多從緩步長。冷澗落槽源絶巘。怪禽啄檜響回廊。閒來短景舒如夏。老去冥心瞥有光。哂爾禪翁無事劇。養閒仍廢禮空王。其二如何日欲倚禪扉。嵐嶺看看暖有霏。雪自斜崖滲至半。泉循刳木浩然歸。僧齋時刻添蓮漏。旅榻寒暄减紙衣。玉洞紅梅應拆蕾。念中兒女復依依。其三回廊板後小蒲團。棲息剛偸數日安。百歲平分探道急。萬緣融盡遣詩難。禪床寂寂山禽下。樵斧丁丁嶺雪乾。盡日看松吾境界。欲添新語費盤桓。其四年侵臘逼兩蕭條。羈思徊徨不自聊。滿谷玄雲京洛阻。銜山落日沁州遙。啼烏暫止依齋磬。稚鹿潛行度雪橋。捴爲幽居滋感易。我來曾不幾晨朝。其五緣愁短髮不盈簪。古劍遺書捴負心。指上光陰殊倐忽。眼前恩怨竟銷沉。平居骨肉何曾聚。衰世雲林可以深。向子關情婚嫁耳。吾人了此尙沉吟。其六經床閴寂懶將眠。住日無多意悄然。我以還家爲逆旅。僧將過客等殘年。暄禽遶院微鐘歇。弱霰棲林返景姸。欵欵橋南老雙樹。綠陰他日更修緣。</text>
<title>又賦</title>,<text>雪壑氷泉山寂然。僧寒各自掩扃眠。五更覺有隣房讀。月裏徘徊憶少年。其二金丹消息頭先白。洙泗淵源路亦遙。野寺投身非得計。一牕松月照無聊。其三山阿板屋屢經冬。惆悵幽期五老峰。弄月臺前無盡雪。遇風飄洒隔溪松。其四虎託光陵松栢陰。雪天圓迹著來深。西來猛士看如狗。一放雷丸血染林。其五惡虎雙摧處處謳。砲軍功大合封侯。樵兒萬木穿雲遠。僧院三更帶月遊。其六短袖豪軍自義州。尋煙索飯寺門休。松林已有先聲到。粘著蒼崖虎始愁。</text>
<title>木食洞除夕</title>,<text>慈親所在海悠悠。島雪津氷望可愁。愛日情懷深此夜。餞年燈火竟他州。環堂列有斑衣侍。守栢孤將淚血留。荏苒滄桑頑喘老。彼蒼何遽歲星周。</text>
<title>題李德載琴 庚辰</title>,<text>猗蘭在中谷。焦樹卽古心。莫須用煩指。疎汎是希音。抱向送月巖。淵淵綠水深。</text>
<title>明行妻挽</title>,<text>夫子靑霞意。中閨白玉徽。同聲鳧弋詠。新嫁鹿車歸。洗手羹湯潔。沾顔粉黛稀。淸心有如此。湖月想餘輝。其二末流簪珥習。隣嫁苦回頭。是婦忘家得。尊章忍慟不。新墳湖上是。列女傳中求。合有貞珉表。驕嚚爾見羞。</text>
<title>哀族孫健行</title>,<text>若翁積忠信。在汝文雅爲。將期立揚大。何遽至於斯。其二吾宗亦云顯。半體尙偏枯。昌明若將待。頓有鳳凰雛。其三恬雅宜守拙。端恭不懈儀。竹素爲親友。何曾浪戱嬉。其四朝霞滿一面。丰彩婉淸揚。看花里中立。聲價聳東床。其五新居處堂樂。燕舞入簷楹。西房翠嵐裏。宜爾讀書淸。其六斯須合巹席。風燭散靑煙。哀哀麻髽婦。綠髮髧被肩。其七惺惺在床容。婉婉臨纊語。精明可忍忘。失汝方奇汝。其八斷猿夜徹曉。哀鵠晝號天。聲來如刺我。消膽北山前。其九沁州文集役。勤校見汝情。靈筵一部置。魂豈喜粧成。其十楊山埋玉處。白雨散紛紛。欲作薤歌送。王灘浩無濆。</text>
<title>過健行發引。獨坐慘懷。</title>,<text>薤露隣歌遠。餘聲在北峰。雨天微露月。風院自鳴鐘。獨坐神猶慘。誰家睡正濃。人間兒女事。歌哭本相從。其二有子家家願。得懽俄失悲。多殤今日甚。完福古來誰。曾弔西河目。韓爲東野詩。雲山老僧在。初不夢熊羆。</text>
<title>散襟軒漫題</title>,<text>愁哭寰中事。陰晴郭外山。經過未有日。疏鑿忽其間。石面皆農語。池頭又釣灣。風軒登卽卧。眞可散襟顔。</text>
<title>暮景</title>,<text>漸次松橋黑。陂塘暝靄中。荷香猶近遠。魚擲定西東。步圃初滋露。憑軒暫至風。炎蒸滿城闕。看到此間空。</text>
<title>尹達卿 世憲 挽</title>,<text>死去惟頹屋。人來撫柩稀。薑滋豈餘閣。淚染尙縗衣。服位兒啼弱。書軒鬼燐飛。白門旌翣出。孀女始無依。</text>
<title>李德哉 宜顯 內室挽</title>,<text>古人選淸福。佳兒與佳婦。相公則有之。其樂世無偶。和鳴雙彩鳳。婉婉以低首。瑤環更娟秀。供笑膝左右。溫淸映玉心。秉一廿年久。深誠見唱喏。晩頤待瀡滫。情如腹裏屬。恩仍目前厚。何知一息間。璧碎在翻手。命脆可奈何。福缺更完否。巍巍黃閣尊。富貴吾所有。何由賣此物。贖爾數年壽。携持返舊棲。甘作一釣叟。因思遇坎日。窮約喜相守。櫻桃小園紅。湖色澹井臼。魚羹玉手調。菰米雪粉溲。忠養良感人。美播村婆口。卽事便落索。酸噎在卯酉。傳餐稍落晩。朝衣欲滋垢。種種囊篋細。其將問誰某。簪珥曖餘景。下室竟虗牖。孩孫久忘抱。未忍聞索母。不知祖載迫。旋繞繐帷走。萬端若刃觸。一痛定骨朽。平生復眞堂。倒葬嗟北阜。臨穴又未克。仁孝豈余負。空撫雩沙圖。獨卧薤歌後。</text>
<title>中元日。會于宗兄 盛最 潭府伯宅中。有酒食。云是春行嘉禮之餘。而兄方還官。又是餞席也。酒所行令。得秋字。</title>,<text>羔鴈餘尊溢。嘉魚出沁州。迎賓儼三世。燕老屬新秋。棣萼傾懽盡。梧桐感序遒。譚詩少時態。便忘雪盈頭。其二花樹頻爲會。滄桑以往前。頑軀猶見在。把酒此何年。目下兒童大。杯心感淚懸。遲遲五馬役。倦矣向南天。其三豐盈犀角秀。文彩鳳毛奇。爾輩捴如許。吾宗其不衰。最先敦睦義。餘事短長詩。麈尾王家物。吾將燒去之。</text>
<title>哭姪女吳氏婦</title>,<text>迢迢白雲山。澹澹雲在谷。光英化珠露。漾彼石潭綠。吾兄隱求所。晴靄潤書屋。松牕忽取火。寢地女如玉。信是炳靈來。眉間結淸淑。自天錫嘉名。祈汝仍淸福。吾拄太華策。及堂欣拭目。奇愛夙自玆。奄見滅風燭。原反二十秋。回望白雲哭。其二前有杜元凱。後有我仲氏。墳典獨成癖。千古足懶士。百男豈承當。一女偶肖似。沉潛以心傳。朗悟悅心耳。鉛華忽若遺。芻豢乃非旨。起伏鬱古史。穿穴綜名理。亹亹入其中。忘形乃父子。百年未了講。喚汝今不起。兀兀掩黃卷。無復賞音矣。其三爺孃恨不男。爾願寧不然。爲男亦奚樂。奇志竊自憐。巍巍鐘鼎尊。揮手等浮煙。山居白茅室。萬軸擁簡編。望雲以長嘯。如是遣世緣。慨羨竟無那。身爲簪珥纏。金鯉落瓦盆。何日忘深淵。眷言農巖棲。虗擬舞彩旋。淸泠瀨在後。明月磯在前。巧笑與珮玉。魂往始翩翩。其四吾慚謝東山。得有道韞焉。佳爾林下風。敻出蘭玉前。直以憂患故。尋常罕團圓。三洲偶邂逅。內集雪滿天。飄蕭風絮亂。泱漭瓊樹連。辭寄見淸婉。襟情兩蕭然。譚史夜轉深。梅梢月又懸。到今惜斯夜。嗚呼遽逝川。風灘豈有歇。梅月自年年。其五吳郞性眞率。沉默也自持。房中幽蘭操。愔愔閟玉徽。豈無斷金輩。曾未許相窺。鼓盆始有說。吾今喪心期。平生信誓在。金玉荷良規。丁寧不朽業。詠歎偕隱詩。憂大駟馬馳。樂深鹿車歸。榮名誤奇男。閨閤似此誰。蕭條廣陵哭。絃絶結長悲。其六怱怱來而去。去矣復何留。蕭然在世日。不爲粧奩謀。一絲如不挂。蟬蛻高林秋。累輕知氣淸。數局良有由。深心獨萬古。竹素迹未收。彤管委晴牕。綘紗懸虗樓。琅琅尙餘響。晢晢宛在眸。綳孩細眉目。啼作鳳啾啾。珍重讀書種。其尙寄此不。其七嗟爾所嘗悲。沒世名不聞。閨中亦旣邃。何以揚厥芬。文章大司命。所託顯沉分。寧先阿爺沒。以得間世文。玆願實奇特。已遂復奚云。無何琬琰表。定有鼓舞魂。吾詩只遣哀。旌翣寄飄翻。哀哉薤上露。逝矣空中雲。</text>
<title>沙潭</title>,<text>李君在洛下。沙潭入誇談。玲瓏有盈耳。及來如再探。美哉樂飢所。田膏又泉甘。池臺半規畫。隱約澗東南。憑虗擬草堂。小山對松楠。斜帶刳木泉。直臨涵雲潭。高標湧金秀。遠勢空林參。僧過憇翠磴。鳥飛入晴嵐。淸暉蕩上下。軒楹碧如藍。其久如之何。暫住興不堪。緬余五老居。弄月斯有菴。標格略相當。可兩無與三。各擅南北勝。冥棲作善男。但恐境太奇。人自貽林慚。</text>
<title>自空林洞口。沿溪作甁泉行。</title>,<text>蒼蒼俗離道。一踐三十年。於心有耿耿。寤寐往來焉。空林雙樹南。李君沙潭邊。蹊徑到卽是。撫境實恍然。長溪多碧石。流迅老樹纏。藤蘿與之翳。霜蔓拂道懸。馬上摘猴桃。前遊亦秋天。如何又今日。霜毛半余顚。山林豈有無。世故自推遷。空門喩恒河。孔聖撫逝川。悠哉莫能度。感嘆此征鞭。</text>
<title>龍華野望俗離</title>,<text>昔見俗離內。今見俗離外。兩遊覽始周。融峙括小大。龍華野如掌。一溪與紆帶。柔轡較危屐。意適斯爲最。身閒萬峰隨。送逆遞面背。霜空聳石骨。楓桂乃藻繪。明玕煥奇彩。紫蓋閃祥靄。迢迢文壯臺。氣象非埃壒。浩歌欲攀上。汗漫無乃太。將捨輒復趁。隱現間松檜。栗峙見過峽。大哉蜿蟺會。</text>
<title>甁泉</title>,<text>甁泉第一曲。石古而川潔。石古太素凝。川潔百仞徹。自別雪岳來。惟此又可悅。杖藜入疎松。嘶騾響巖穴。盤陀不可選。逐坐境每別。北巖可凝思。重壁帖成列。苔駁或崩剝。楓爛復彩纈。企石送歸雲。高蘿攬成結。俗離來超忽。遙翠動煙雪。俯仰斯爲美。寒流自決決。興注適不瞬。景漾難容說。弘景妙品題。康樂善搜閱。錫爾丹霞號。長留庶不滅。</text>
<title>龍遊洞</title>,<text>龍遊自奇巖。龍所挐攫於。始至心目朗。石皆霜雪如。細觀所噴薄。回軋石貌殊。玲瓏百竅注。含吐玉蟾蜍。展拓有下潭。圓可十畆餘。澄澄鑑燭眉。漾漾風吹裾。煙霜淨松翠。日影隨溪虗。寂寥龍消息。輕浮見鯈魚。淺深賞已殫。蕭條寄太初。</text>
<title>大龍湫</title>,<text>奇哉大龍湫。水勢極奔潨。積蓄萬仞黛。隱隱來白虹。釜仄轉深入。窅黑其何窮。環擁四山急。負勢起攢峰。隘口訝開闢。亘石初無縫。疏鑿不經禹。决裂豈其龍。萬古自窟穴。巖開碧水通。雷雨度炎天。霜崖韻松風。俯臨神猶慘。焉得久從容。落景射下潭。將去戀沖瀜。</text>
<title>宿村氓盧千景家</title>,<text>溪行有餘疲。客睡昧山杵。颼颼四更雨。微覺疑卧處。松火久炯炯。土銼主人語。商量在何物。婦子喜得所。蕭散未掩扃。寂歷半穫黍。雞鳴曖古意。楓落明秋序。臨澗馬已鞅。問津始廻去。雞黍良感余。井臼堪羨汝。遊目復周顧。四山鬱如許。避喧道藏最。云隔數重阻。道藏洞名。可避世。</text>
<title>謁華陽書院</title>,<text>斯文屬末運。鉅人始承當。磅礴間氣鍾。邂逅降偏方。山立仰逾尊。獅吼響亦長。巍巍沙老門。恢恢栗翁墻。深造豈淺測。用處觀文章。大標建崷崒。洪波任激揚。龍門風格整。草廬出處光。丘園半顯晦。進退非無常。天開實龍作。道消竟麟亡。嗚呼寧有此。欹廈斧虹樑。沉霾寧陵雲。淅瀝楚山霜。斯人不可無。斯世日頹綱。繪眞墨彩淡。黌宇野色荒。氣象無髣髴。典刑獨難忘。深洞思進步。繞流以徊徨。</text>
<title>入華陽洞</title>,<text>入谷斂余衿。下馬轉以東。層壁百仞峻。列峙距奔潨。金碧淨雲根。凜然秀杉松。錯愕有未暇。移步換巖容。泉源更紺寒。似自蓮花峰。洒落有玆境。凌踐愧凡蹤。藏修萬石間。自其乃尤翁。魂魄樂思此。俎豆竟野中。嗟爾縫掖徒。不知所奉崇。</text>
<title>訪故宅。只有書室見存。</title>,<text>山空環堵廢。數椽只書廬。蒼蘚上扃鐍。莫窺所藏書。循簷想謦欬。感淚已盈裾。來參恨余怠。長者住有初。巖流良美矣。隨分豈此居。蹉跎紅綠時。撫存風詠於。徘徊欲有詢。所逢捴樵漁。風泉聒未休。石白霜木疎。老梅獨昂藏。儼若護扃除。孤芳歲云暮。寥落翠屛虗。悠哉先生風。延賞景有餘。</text>
<title>壁上閣已廢</title>,<text>高山與深澤。望者知難立。復有嶄絶處。憑虗示階級。壁立固同體。坎荐亦便習。於焉觀氣象。邈乎不可挹。山頹無幾何。榱檻莫修葺。秪今便空基。凄其鳥獸泣。循澗試余策。未蹋足心澁。羽人如可仍。蟬蛻足遺粒。危坐想深衣。儼臨萬仞急。潭月曉幔捲。松風夜絃入。百原共襟韻。雲谷通呼吸。蠛蠓滿世間。薨薨豈此及。</text>
<title>煥章菴</title>,<text>招提捴諸勝。簷牖澹晴暉。幽壁背窈窕。美石下列圍。佳哉道林嶺。擧目對翠微。秋陽曝霜崖。白雲度澗飛。流憇得所愜。欲起復依依。名山費棕竹。斯實所見稀。釋子雅淳潔。韻勝能忘饑。先生有取爾。免夫門墻揮。客至每借榻。夜靜或扣扉。山中無隻雞。淸齋共朮薇。明牕紫陽編。細注發天機。煥章况嘉額。何由永歸依。</text>
<title>崇禎皇帝御筆。刻在溪南蒼壁。</title>,<text>欽惟崇禎帝。萬方所悲慕。能爲社稷死。豈無心法素。遺墨煥四字。孔訓約此句。從容淸燕硯。波點宸情注。事異花鳥戱。如何窘天步。神州亦云大。乃無此可寓。飄落燕市間。朔風卷回互。華陽一老傍。永託金石固。巖簷自天成。竟刦不風露。朝鮮大明私。至恩浹草樹。誰非孝廟人。老臣自肺腑。長溪進朝宗。深洞儼際遇。大義所感激。山僧迄勤護。含淚說洞主。曾此拜跪屢。凌兢石梁厲。導客仍故渡。銀鉤聳淸瞻。洒落卷林霧。森爾百神衛。逈非外塵汙。冥會係至誠。玆事有分付。山中獨此意。世事日云暮。經過更有誰。我策亦暫住。</text>
<title>葩串大盤石</title>,<text>沿溪信亹亹。所歷悉淸幽。未及抵葩串。我策不容休。披拂亦旣勤。豁爾見上游。山開數百步。皓石一勢周。胡牀十八九。未足喩廣脩。盤陀亦有級。停瀉水自由。簾垂或澄映。脉散更紆柔。止鑑在歸泓。變態觀殊流。漱弄有餘玩。興孤始欲愁。洞叟昔流憇。吾兄偶陪遊。品題亦云云。賞廢歲幾遒。遙懷溯長風。俯視水滺滺。聊爲石上飯。未有一觴浮。邂逅景氣佳。奈何楓桂秋。山晩我馬動。颼颼向林陬。</text>
<title>早涉僊遊洞上流</title>,<text>僊遊似夕夢。晨騎悵悠悠。松嶺暫鬱紆。繚轉見回流。呀然洞天白。宛是昨所遊。乍離忽復合。孤笑以破愁。燕潭又新境。惜未下馬休。搜奇意如忙。戀初神亦留。徒旅稍映蔚。去入楓林稠。溪虗人語靜。霜落鳥道幽。微陰澹山容。黃葉下澄湫。高舂景將晣。穹岫嵐猶浮。所畏勝處窮。不爲陰雨憂。長途載飢渴。三日始優游。未知山陰道。淸美等此不。</text>
<title>松林</title>,<text>東行峽氣潔。大抵白沙堆。土燥謝菑畬。人遠少樓臺。萬松所以壽。終古不凋摧。積翠亘岡巒。連抱充隩隈。蕭蕭天目氣。落落徂徠材。僕夫語斧斤。擧策顧徘徊。霜晨來爽籟。我思其悠哉。千秋陶居士。思欲與同來。</text>
<title>不寒嶺</title>,<text>翳翳卯時煙。鐵店依榛荒。行抵不寒嶺。詰道笆籬傍。邪徑迤麥坂。捨之掣柔韁。萬松夾脩岅。嗟我馬玄黃。搜奇亦太濫。湖嶺交此崗。俯視若深阬。回望積蒼蒼。熊熊大冶山。有截淸州疆。金銀蓄氣秘。朝日洩紫光。采鉛竟何術。捫蘿適未遑。山川滿目中。世故慨恨長。十年一浪游。終是我行忙。</text>
<title>外僊遊洞</title>,<text>野人輕妙境。凌踏白石行。問以外僊遊。往往不知名。山僧獨了了。擧錫蹊逕呈。童童老櫟南。歇鞍秋草平。披得白水淨。繚以短翠屛。堂設儼重級。槽瀉殷細鳴。悠然顚委長。斗折下潭明。隨流足力煩。興止景猶盈。維北五峰頂。晻藹高霞縈。瓊芝山上秘。松芝路傍生。開飯火松芝。送以石泉淸。神僊殊恍惚。聊此遣世情。</text>
<title>望曦陽山。都是一峰。</title>,<text>秋穫滿南紀。遇斯問山程。指點亦云邇。瞻仰忽復驚。圓碧屹一峰。峰乃大岳成。如壓嶺南盡。似撑天柱傾。磅礴乃爾壯。鴻濛始何營。金骨脫渣礦。秀極隣太淸。未盡蜿蟺氣。層靄湧靑冥。黃鶴仰不逮。朱鳥側其翎。金剛碨礧湊。徒擅萬二名。仁壽壯神京。比此猶孩嬰。獨立更誰侔。勁氣凜秋晴。懦夫知所立。寧可低首行。忽思長劍倚。衰興抗崢嶸。</text>
<title>幻寂菴</title>,<text>大寺足隨喜。小菴擅幽寂。白雲爲上乘。遐哉限石壁。循序至幻寂。喜與名僧覿。境妙了無染。井竈見淸歷。孤磬赴泓崢。一燈破羃䍥。庭小碧峰圓。栢森微雨滴。未繙華嚴義。禪機坐已閴。去住以迹言。已了吾何適。</text>
<title>望彈琴臺</title>,<text>險途漸無石。磴轉復東向。山址鳥嶺截。野面㺚川曠。終朝困羊腸。坦驅神始暢。霜原穫已半。空闊來漁唱。森森側岸楓。琴臺亦在望。僊眞迹有無。戰伐事悲壯。玉徽溯遙風。金鼓憑頹浪。萬事良回薄。百齡故蕩漾。有懷汎舟役。丹丘興悠颺。千篇花鳥繁。歷玆方鼓榜。事往此孤征。吟嘯爲誰放。毋論懽慽殊。殆迷山川狀。臨流撫霜鬢。復嗟老多忘。</text>
<title>月灘</title>,<text>沄沄月灘西。層塔百餘尺。古今盡於此。來往遞多客。嗟我棠棣遊。俛仰若晨夕。煙波不可望。滑流豈滯迹。玉江與荷潭。移步岸勢易。綠蘋舊齊葉。搖落葦花白。笙歌丹丘緬。愁哭白門窄。蕭瑟乃爾甚。旅思亦何適。日暮有歸鴻。嗷嗷叫霜澤。</text>
<title>李樂甫挽</title>,<text>末路都嶢險。惟君秉吉祥。惜哉天地紀。哀此鳳麟亡。莫以多身贖。終輸二竪强。人將爲善倦。滿目足豺狼。其二篤厚西京意。沖謙氣味長。詞壇猶大樹。榮路固循墻。草草牛刀試。冥冥鳳羽藏。誰知眞國器。不只是循良。其三牢籠慚長厚。含默託龐敦。閱世憎其僞。知君善有根。能持柳下介。不欲太丘渾。慷慨倫常際。於焉黑白存。其四四世交情淡。百年團日稀。薄言同筆硯。多是間音徽。醇醉猶淪髓。蘭熏久在衣。輕儇終我病。無地仰絃韋。其五沁州臨別燭。顔面耿晨暉。嘆及菟裘晩。愁連雨雪霏。碧城非上策。芝洞有初衣。欵欵伊時討。嗚呼竟死歸。</text>
<title>許斯文  挽</title>,<text>滄海以爲父。可兒非俗兒。高談依大義。浩歎入淸時。宇宙名何用。江湖葬在斯。漁磯昨相遇。奄見尺波移。</text>
<title>謁花潭書院</title>,<text>東方實鹵莽。一有英邁士。玄通自髫齡。妙契羲邵旨。周遊六六宮。斂以一榻跪。資深始居安。忘飢卽林水。天磨有餘麓。窈窕小山峙。金潭匯澄碧。野色限於此。玆爲考槃所。浩然以樂死。黌院舊窩仍。有過輒仰止。霜天肅余衿。石瘦老楓紫。臨川想寒瓢。蔭丘撫幽履。墳高白雲上。碑古綠蘿裏。低徊未云已。小磯屢臨跂。淸虗澹無眹。瀯泠會眼耳。存期逝斯亭。有客亦千里。靜數潭中魚。寧知我非子。先生其緬矣。餘玩則斯理。</text>
<title>大興寺</title>,<text>昔我到大興。春林百花紅。今我到大興。霜崖隕丹楓。時節則回換。杖屨老兒童。森嚴武庫氣。胡乃翠微中。設險蓋有由。護國唯天龍。金湯用絶壑。戈鋋寄禪宮。松林羅狹巷。村女散汲舂。依俙桃源幽。參錯潼關雄。遂令再到人。巖壑訝異同。眞如帶淨染。萬法未始空。興廢與悲歡。世故莽何窮。俛仰去來今。僧謂我衰翁。鐘鳴遊侶息。暝靄留一峰。徘徊寺樓南。有無石門松。惜哉大盤石。垢厚失玲瓏。</text>
<title>朴淵</title>,<text>長溪到絶壁。噴作上下淵。聖居與天磨。分野萬峰纏。粉堞所不續。飛流白雲穿。緣磴始凌兢。抱松復徊邅。龍潛千歲舊。瀑落萬人前。飄洒或遠潨。端直自高懸。委策泛槎臺。叫奇又坐遷。造化堪一歎。賞玩足百年。山夕有餘照。紫翠閃虗煙。回頭積雨夏。送神圓月天。惜無松間笛。高吹激潺湲。</text>
<title>觀音窟</title>,<text>崖寺故多奇。隔溪已幽意。東西鈷鉧潭。映帶雲興寺。逶迤杖始及。妙處觀位置。塡壑砌虗無。倚广牖蒼翠。悄蒨楓栝間。泉向石槽墜。觀音面有苔。塵刦自萬事。昔遊年雖久。溪月朗可記。聞鐘太宗臺。歸傍雲竇睡。再來莽如許。翳迹存一二。庭虗塔陰直。洞凉花雨閟。依遲別寺投。感歎是身寄。蘿磴遇棲鳥。暝色悄已至。惟昔海松林。此路最森邃。</text>
<title>寂滅寺</title>,<text>城巿半喧靜。上源唯密林。歷夫懶翁潭。始欲窈而深。筍輿委蒙密。藜杖就崎嶔。山秋霜葉積。女蘿挂空岑。護寺百丈栝。麗代見銷沉。年久復自朽。誰見古僧心。幽苔眢井窺。衰草小壇臨。層峰似諸佛。斯境信蕭森。曖然覺山暮。經牀來怪禽。注目梵字墻。將起復沉吟。</text>
<title>萬景臺</title>,<text>天磨有表裏。中爲萬景臺。萬殊歸一統。收攬有綜該。峰峰競負勢。普賢特崔嵬。紛披靑蓮朶。似從兜率來。低昂以次降。勢止他山陪。循巖臺不盡。每進覺胸恢。靑冥送呼吸。大地俯堁埃。蒼蒼豈有極。實有厚風培。寧知質菲薄。爽欲超九垓。寥廓眼中物。大瀛僅如杯。遙爲靑州拆。近是碧瀾廻。潮嵐有吐呑。靑白互際涯。求其融峙初。蕩軋妙有開。高崖著蠔甲。玆器來悠哉。人生良自勤。元會驟交回。求名百年間。倚石始一咍。是時天宇淨。霜日照高苔。冥鴻噭噭去。石林颯以哀。知足圮道塲。挹翠朽僊才。幻化一如此。誰爲曠士懷。</text>
<title>寂照菴示明行</title>,<text>招提有曉月。呼侶起徘徊。徘徊在危石。繚繞紺園隈。深藤積露懸。刳木暗泉回。虗明惟上頭。列峰儼崔嵬。金蓮礙玉繩。疎密天光開。澄灝溯可挹。琬琰流入懷。人寰有深睡。四顧亦悠哉。由來淸妙境。非可屬如來。性源本眞靜。夜氣待涵培。學易今晩矣。曾未洗靈臺。願借文殊菴。同君卧雪崖。</text>
<title>文殊谷。與姪輩同賦。得樵字。</title>,<text>龍宮武庫半喧囂。步入東林境始超。瀑作涓流蒼蘚活。霜留側壁紫楓凋。文殊不識何年佛。檗老堪爲是谷樵。咫尺蓮菴忘一訪。高情只自望雲遙。</text>
<title>滿月臺</title>,<text>黯黯萬家煙。松岳又夕陰。馬嘶向荒臺。寥落且登臨。玉砌有高下。輦路草交侵。悠悠五百年。每秋霜露深。萬事在靑史。城郭對蕭森。日沒歸鴻遠。烏啼舊上林。四顧淚欲落。不知我何心。</text>
<title>又賦</title>,<text>天磨雲月罷奇遊。降入松都始欲愁。丘墓蔽山同萬代。黍禾埋國又窮秋。庾姜勳伐彤弓朽。稼牧文章彩筆休。反憶前人無事日。雞林黃葉到吟謳。其二蒼山無力但周遭。宿物何能更作豪。堂陛初因千乘設。池臺足見庶民勞。螢飛輦道秋煙冷。鹿下毬庭夜月高。已是寂寥猶有事。牧樵人遇挈壺曹。其三荒臺嘶馬後歸樵。向晩登臨不自聊。霜葉亂飛靑木古。洞陰寥朗紫霞消。叢祠鷺羽無冬夏。敗堞烏啼以暮朝。毬馬燈僧無限閙。至今猶似有餘囂。</text>
<title>嵩陽書院</title>,<text>圃隱先生如不死。祠仍故宅巷園幽。幾間燕室嘗深念。七分圖形尙滯愁。滿地麥禾身後事。飽霜松栢廟前留。斯文源末隨時節。箕聖東來亦避周。其二先生聲望在神州。間氣東蟠鬱未收。學啓羣蒙箕子活。時來一死褚淵羞。國隨性命看遲速。名與乾坤較促脩。異代同祠還我祖。鼎山松岳碧悠悠。</text>
<title>哭崇謙</title>,<text>嗚呼海島中。末音謙諸兒。丁寧文獻託。乃令一死遲。苟完覆巢卵。荒峽作生涯。求橡霜雪下。松火燎鶉衣。伶俜一紀來。鬻子勤閔斯。弱羽亦文理。習習將高飛。夭椓乃爾酷。噫其無孑遺。徒勞錫佳名。慟哭仰危祠。蒼茫禍所從。天乎余莫知。其二昂昂千里駒。照夜五花文。嘶來萬鬣愁。躡影顧靑雲。千金衆論價。其家未始聞。尋常庭下物。在眼只欣欣。遽然哭駿骨。虗廓見衰門。其三靑田有奇翎。自名爲胎僊。飢啄紫巖苔。倦棲瓊臺煙。骨淸反多壽。頂丹壯千年。時來濁界遊。往往不能然。惜哉吾家養。淸唳早聞天。應宜閟其聲。珍重老林泉。其四千年少全才。百年或晩成。夫何爾卓犖。弱齡大其鳴。俊健自風骨。沉鬱用性靈。師門杜草堂。輒爲夔後聲。闢來儼堂奧。稅後何路程。惟俟篇什積。不容更鍊精。蒼然傲兀語。憂世又賈生。紅顔攀枯株。桑楡暮雲橫。蕤賓急羽奏。密翠應霜零。遄化豈坐是。漠漠鬼神情。其五懷哉我卓爾。不復眼中見。峩洋久冥漠。竹林得宛轉。詞壇舊旗鼓。重整壯爾殿。馳驟隘三韓。銓衡集羣彦。斯其氣調同。各以英妙擅。風雅粤刪後。唐宋互正變。世眼自高下。家庭百代選。微在寸心端。犂然已當面。風月見談笑。百愁對爾遣。今又我質亡。密意向誰薦。當時澤齋壞。早宜埋筆硯。其六五岳羅赤縣。八風會中都。人生不此遊。無所貴丈夫。淵明紫芝吟。隔江恨有餘。兒童復永慨。奇志陋夷居。文章興亦懶。名短鴨江隅。腥羶汚文物。觀樂又失圖。低徊九萬翼。闊狹四方弧。宇宙幾滄桑。風雲驟慘舒。今年火入斗。應象倘老胡。文軌待河淸。天意或不無。嗚呼汝輒死。曾不少踟躕。其七天磨朴淵奇。廬鴈落吾東。汝以彩筆往。欲與敵其雄。詩成慘雲雷。白日吼潭龍。沉觴酹朴生。虗籟石門風。登高復遠目。暝靄連鴻濛。神交挹翠軒。詩律步驟同。不作小兒語。何妨兩稱翁。徊徨知足菴。凌厲普賢峰。下山便長逝。其迹挂雲松。金剛六如誦。誰遣豁我胸。其八離矣洛陽社。往否渼湖亭。天高香燭微。室虗聲淚盈。魂飄竟何安。冉冉應太淸。阿姊倘相邀。白雲乃生平。淵明歸去來。杜子將北征。齊吟過農巖。桃樹憶雙行。稀疎月磯影。莫作風珮聲。踽踽衰白親。遣哀此屛營。其九吾兄已桑楡。早晩白雲人。汝亦所之倦。豈以詩終身。霜降水歸壑。稍稍洙泗濱。斐然聖門狂。點也爾其隣。一笑落華芬。反經其淵醇。氷壺貯秋月。初不帶滓塵。鳶魚以玩心。山雷且頤神。人間父子樂。林下道義眞。將非事太奇。故有天不仁。寂寥竟詩魂。郊島與沉淪。</text>
<title>士興挽 辛巳</title>,<text>昨日楓林靑。今日楓林紅。楓靑蔚蔚谷鳥呼。楓紅摵摵驚霜風。黃庭陰符參同契。朱鷺上陵思悲翁。喬松冉冉來眼前。漢魏駸駸在海東。少年志高意復廣。何事不講楓林中。靑楓樽酒幾日醉。奄見丹旌倚丹楓。三池今作嗚咽水。流到西溟鳴始窮。滴滴朝暉谷。士興埋矣風流空。</text>
<title>靜觀齋夫人挽</title>,<text>昔我供洒掃。靜觀先生門。敎誨與飮食。實被內外恩。猗歟齊德美。琴瑟在丘園。自抱山頹慟。愈仰壼儀尊。周旋二難後。情好通箎塤。深知義訓高。考則惟古媛。名家尺五天。奕葉金紫繁。桂林卽爨薪。玉署連堂垣。慈專慮苦深。顯要非思存。淡然謝牲鼎。聊爾寄魚軒。無災爲私福。莫離實恒言。天意亮至心。終慶北堂萱。寧知護巢鴉。竟作斷腸猿。腸斷續無方。尙寐失煩寃。冥塗定團圓。哀苫獨晨昏。風庭不定樹。霜澗舊采蘩。薄言靈芝殯。夷體迫壽原。邂逅靑烏說。咫尺眞龍蹲。嘉陵啓衣冠。極亭會乾坤。神道則無憾。德音焉可諼。門徒斬板役。病余愧未敦。悲吟鳲鳩章。斷取薤露翻。緘辭跪送之。慟哭蒼煙根。</text>
<title>李判書 世華 挽 代伯氏</title>,<text>兩曜浮雲隔塞初。身投鈇鼎血爲書。三忠迹異殷仁似。一老天存魯殿如。險處誰能輕禍福。完人偶自得熊魚。淸時月馭賓天忽。不惜餘年扈後車。</text>
<title>仁顯王后挽詞 代伯氏</title>,<text>景命啓驪源。斯文會德殷。肧胎騰日月。簪珥出華勛。孝著周姜媚。慈看馬后勤。端貞應一德。否泰自朝曛。其二宋有仁宗聖。瑤華事愧今。巽非虧地道。復乃見天心。玉瓚光初薦。黃裳儼再臨。晴空俄落月。桂殿結長陰。其三沉綿歡慶寢。閱歲至於斯。莫賴山川禱。寧容緩扁知。春秋王有討。日月葬如期。普慟傾東海。哀波豈歇時。其四鮒隅惟聖卜。琬琰亦宸辭。終事情文盡。來芳竹帛垂。仁歸太常議。儉損大農支。末命憂民在。斯爲沒世悲。其五旣鳴雞報曉。淸蹕亦雲霄。鷖輅逶迤出。鶯峰指點遙。天容慘當宁。雨泣擗羣僚。夙退初年事。長懷翟茀朝。</text>
<title>芳谷主人淸風南使君戚兄 宅夏 許以黃檗溪廛土歸于愚弟。永使食息于玆。惠書珍重。所陳授受來歷。古意深長。藹然仁者之意。其爲尋常約券也。雅且重矣。區區銘篆之餘。不能忘言。輒以兩律。攄申感悃。亦以仰博一粲。壬午</title>,<text>思菴老相舊菟裘。捨與東岡許久留。此意巖泉視公物。古人授受有風流。唐虞已遠誰能禪。花石相傳各自謀。今日賢孫高世誼。勖余無俾澗林羞。其二欹巢飄迹梗蓬如。靈野西南始僦居。一半華山元夢賚。有如白水豈文書。此疆爾界誰爭所。前圃後園吾有廬。食土從今至死日。桑麻雨露捴君餘。始求田也。夢見芳谷。許以分山。指示其南嶺崔嵬者曰。是靑華山也。覺而異之。遂仍其號而喚之。故頷聯及之。</text>
<title>鄭載文 龍河 挽</title>,<text>靑靑神岳松。丸丸萬株立。蔥鬱氣斯鍾。勁直衆所挹。咄唶比年凋。葉盡蝗愈集。無幾萌蘖生。復有斧斤入。孤穉自奇種。昂藏寄石級。排雲將百尺。忽此曉風急。摧折倒霜壑。下有匠石泣。其二東方模楷尊。松老抗龍門。廉淸懦者立。孝友薄夫敦。孤忠昧自謀。危行任衆喧。能爲栗翁畏。不哭宋家墳。金莖一氣爽。沆瀣流仍雲。五世見秀骨。之子實肖孫。承來朱絃直。含玆白玉溫。淸裁甄淑慝。雅操絶畔援。從容父子樂。丈巖每事論。居然失知己。悼深若喪魂。階庭欲其生。芝蘭乃常言。洪流浩滿目。誰與遏狂奔。其三東京黨錮後。士節亦銷沮。朝無謇諤風。家有利害語。明章其衰矣。陳荀將奚處。張讓葬有客。唐衡侈其壻。世禍良所轉。陵遲自今古。滔滔竟漂沒。矯矯孰撑拒。名家守義訓。一二數爾汝。冥冥風雨夜。信雞獨知序。悠悠爲子痛。憂世復如許。其四天下有三樂。繄我兩則無。英才獨眷眷。所愛君子儒。悠悠四海廣。風化阨東隅。菁莪道旣消。邦禁殆詩書。桂林或蟲蠧。崑玉却珷玞。才非爲不善。士未正其趨。今時出古言。輒遭衆揶揄。非君獨嘐嘐。密意向誰輸。峩洋乍到耳。眉髮見敷腴。逍遙待林下。振礪庶桑楡。嗚呼子死矣。反袂此窮途。其五遇子苦稀闊。有遇輒輸瀉。昨日墻東話。玄討非文雅。歧黃有問答。玆理晣者寡。陰陽遞主客。天泉或上下。回薄六氣妙。攬來只一把。無氷徵往冬。有水畏來夏。未究此一段。君已與世捨。不知何運氣。驅君返化者。其六與君爲存沒。北山以終始。山下重澤齋。文會盛於此。琳琅儼玉映。頡頏競鵲起。高華卓爾詞。玄通仁甫理。衰世豈多得。次第見其死。蒼然古心貌。殿後賴有子。襟期卽遲暮。棟宇况伊邇。天地一枯眼。眼中人盡矣。薤歌我頭白。攀輀慟切髓。衰軀白門閾。遙淚淸江涘。歸來曙星殘。寥落卧仁里。</text>
<title>玄參奉 徵 挽</title>,<text>不忍南州踐。何由到社亭。生前意猶在。夢裏會頻經。鴈信存情素。蠅書驗健寧。那知天外望。驚失老人星。其二先人竹林贊。阮氏仲容賢。琴嘯風流地。煙雲月出前。名園素封得。弊屣一官捐。寬樂無雙福。嗚呼敢問年。其三朗州無限酒。愁到此間消。邀月林家榭。乘潮竹嶼橈。梅飄翠禽囋。蓴脆雪魚跳。一一流連迹。蕭條歲月遙。其四緩急漣如血。幽明洞澈腸。心乎何日忘。事有不堪詳。骨肉無差別。山川豈阻長。尋常歲寒說。曾與閱滄桑。</text>
<title>十月廿六夜。襆被過內足堂。喜其牕几幽淨。復聞溪水韻長。泠然淸坐。遂忘夜深。</title>,<text>城巿饒昏夢。吾今宿此堂。琴書留澗曲。蘿薜見燈光。默有峩洋契。蕭然枕席忘。翠微存小約。天欲雪迷茫。</text>
<title>雪中訪妙寂菴</title>,<text>大雪莫禁興。超超神欲行。瓊林歷披拂。藜杖到崢嶸。半嶺寒風積。遙山亂皺平。淸狂堪赤脚。看瀑也奇情。其二雪裏半欹塔。雲門斜注泉。山寒無佛日。樹老更人煙。成毁看玆土。依歸合暮年。一作不住應空理。隨緣亦百年。 何家大小隱。欲學意悠然。</text>
<title>夜宿銅雀江岸。贈主人。</title>,<text>欲過氷湖利涉難。君平簾下駐征鞍。篝燈錯綜陰陽妙。步院虗明雪月寒。園木森知十歲種。庭蘭茁見一兒冠。終南以北多塵事。務本惟君不素餐。</text>
<title>暮投葛院書齋</title>,<text>葛院迂回入。書齋里有名。人煙兩岡抱。野雪萬田平。養馬枯箕積。烹雞小燭明。方知別將貴。宿處又廵更。</text>
<title>蘇堤感懷</title>,<text>自頃山頹歲月遒。來尋仁宅欲何求。蒲蘆葉凍堤仍舊。杞菊根深圃有秋。當日行藏元綽綽。斯文興廢竟悠悠。長吟古栢衰年意。泣問先生所卧樓。</text>
<title>同春堂</title>,<text>喬木摧凋井欲堙。舊堂猶復見遺春。簷留瑞旭人懷襖。座有和風客飮醇。四海同胞初講說。一鄕熏德小經綸。孔家旨訣鳶魚活。嗣業寧惟肯構新。</text>
<title>飛來澗閣。謹次板上韻。</title>,<text>飛來之爲勝妙矣。其巖壑之幽峭。瀑泉之飄洒。與夫片石矮松嶺雲野色。固有一種佳致。而然非汝之爲美。乃先賢杖屨所歷爲可貴。是中蒼崖四大字及紗籠五言詩。實同春宋先生藻翰。而煥乎人文。足令山水增輝。跨澗有閣。翼然八楹。其命以玉溜。蓋取詩中秀語。而其扁額八分。則嗚呼我世父谷雲公筆也。徘徊瞻挹。自不能捨去。遂留宿于閣東小室。入夜。星河寥朗。松篁寂歷。泉在枕席間。㶁㶁有聲。更深益鏘然。同榻有宋生堯和。乃先生曾孫也。事殊意愜。自不能忘言。而宋生之要余和板上詩又甚勤。故遂不揆荒拙。而依韻謹次。以見其觀感所攄云爾。石擁藏書閣。松扶嘆逝臺。斯文一丘壑。故道半莓苔。夜氣生雲雪。泉聲應地雷。懷哉春服會。遲暮我方來。</text>
<title>法泉寺夜宿</title>,<text>襆被蒼騾背。幽期又法泉。身輕婚嫁後。興逸竹林前。晩飯穿雲去。寒燈聽澗眠。飛來更牽夢。隔嶺意娟娟。</text>
<title>東觀音洞口</title>,<text>淸嚴裘馬度穹林。壁起千尋懍我心。撑極胡然抗勢壯。揷淵方始著根深。吸噓雲靄流晨夕。凋爛楓葩閱古今。亦有龍遊痕在石。坐臨氷瀨欲彈琴。</text>
<title>俗離洞口</title>,<text>層疊僊山出。森如玉立然。白雲元在下。微雪更添巓。閱歷鴻濛古。淸眞臘月天。欹橋或疎木。嘶馬夕峰前。</text>
<title>西洋岬</title>,<text>洋岬招提無可觀。一僧淸坐細談山。指點東林數菴好。鶴巢微雪石門寒。</text>
<title>福泉寺</title>,<text>千峰環佛勢周遭。皎映紅樓白玉毫。金碧回廊燈炯炯。松杉穹壑籟嘈嘈。光陵宸翰雲間閟。族祖浮圖雪裏高。絶勝醍醐泉味別。黃門曾亦駄甁勞。</text>
<title>到寺。遇舊遊老僧。</title>,<text>卅年行逕雪糢糊。秋月依俙赤葉枯。獅子菴中三笑伴。一僧驚我面蒼癯。</text>
<title>遇成達卿 晩徵 聯枕</title>,<text>多生習氣苦難除。宿滯眞如戀舊廬。靜寂圖便隣白業。淸羸思健愛丹書。亦知君已求中久。獨愧吾猶省己疎。論道論交應一致。吐言先要此心虗。</text>
<title>與成達卿分路</title>,<text>別山別友兩依依。別馬嘶時攬別衣。捴是吾人去留意。雪峰僧自掩禪扉。</text>
<title>夜踰栗嶺</title>,<text>龍華遲秣馬。到嶺夜將深。已失俗離白。仍連松面陰。聞狵定何店。畏虎不成吟。月出崎嶇斷。平驅始快心。</text>
<title>甁泉。贈宋伯成 夏績。</title>,<text>七日同遊巖壑中。看君襟抱古人同。魯無君子斯焉取。牙有知音爾乃聰。洙泗一源存寤寐。崑山片玉委窮通。向來崖寺虗明意。移就朱書大著功。</text>
<title>龍游潭。示宋伯純 一源。</title>,<text>華陽洞主老先生。杖屨曾從是處行。隨分武夷心亦可。驚奇廬阜眼偏明。品題也復存公道。際遇還應見物情。今日一杯誰爲勸。窪巖來問舊樽傾。先生來遊時。有注酒窪巖之事故云。</text>
<title>臨別相贈</title>,<text>僊山七日遊。登歷路參差。靑鞋脚欲胝。瓊糜槖已垂。幽洞訪翰林。古峽問王妃。鳴騾凌絶磴。松雪散瑤璣。同行互後先。賞心各自知。峩洋入笑語。品題隨高低。龍湫固擅雄。霞溪更饒姿。淸散月下策。幽凝巖上思。不聞桃源邃。中藏玉淵奇。跌宕於斯極。離別輒相隨。緬彼南嶽遊。朱張未廢詩。持歸欲何用。慰我索居時。</text>
<title>鵲川無梁</title>,<text>我過淸州境。觀風一喟然。誰爲懶明府。民病涉寒川。斫脛傷仁酷。乘輿用惠偏。行人能殿最。可畏豈非天。</text>
<title>贈李秀謙</title>,<text>鵲川橋斷陷氷灘。十里波咜不耐寒。行旅間關誰得免。主人溫厚最爲難。飯香不是勞薪味。麵淡能令病胃安。歸洛敢忘經此夜。竹溪霜月照心肝。</text>
<title>再過景楊軒。値主人不在。戱題一律。</title>,<text>吏役隨緣倦卽休。歸田仍復倚松楸。何須祖送千車馬。自有棲遲某水丘。軒向龜巖松翠合。池涵魚嶼竹陰幽。磻溪晩號猶多事。莫遽投竿去佐周。</text>
<title>天安曉發</title>,<text>月華爭曙色。寅卯定何時。獨自騎騾出。猶然顧影疑。星殘山店火。人立縣門碑。有異淸平世。吾行亦涉危。</text>
<title>素沙</title>,<text>巨野茫茫逈際空。楊公偉績配無窮。漢軍跳蕩宜平地。越甲紛披不競風。裹血靑衣素川上。埋沙鐵戟古田中。島山負固終留恨。大樹中摧又可恫。</text>
<title>馬上見三角</title>,<text>兩月南遊今始廻。馬前無恙華山來。誰知縹緲金蓮下。積得埋人萬丈埃。</text>
<title>安靈光 世徵 挽 代伯氏○癸未</title>,<text>白采甘和備質文。懷川自有好淵源。春風坐久知熏德。瘴海身輕爲訟寃。士友中間名最重。宦途前後迹猶屯。一麾迢遞仍冥漠。未入脩門遽返魂。</text>
<title>士敬內室挽</title>,<text>楓溪節孝門。孝婦亦不匱。高堂兩娣姒。鍾郝與等類。徽音輒有嗣。淑人壼度備。猗嗟蘭玉質。滋鍊著芳粹。儀刑卽圖史。塵芥視珠翠。高情絶外累。細意用中饋。雍和俯仰間。無不可人意。黃流非褻味。玉瓚乃其器。嗟命不侔身。歸咎竟無地。空留簀前語。未了身後事。施衿季女恨。含飴丈人淚。魚軒眞薄言。鹿車亦晩志。餘情豈有涯。偕老偶不遂。芳猷遠應播。不共音容閟。仁歸里巷咽。德洽宗黨議。安得六一筆。亟撰梅家誌。其二堂萱積歲萎。庭蘭半體枯。相憂以相病。相代願所紆。夫何仁天意。獨不惠兩扶。嚴霜遭命至。決絶在須臾。僊藤不可求。北辰杳玄樞。哀哀竟止蓼。淚血淋淫俱。魂來或晨夕。撫汝創殘軀。願爲雪色燕。含泥止倚廬。其三長歌甚痛哭。莊盆有苦聲。由來達理士。要有未遣情。昨日覽君誄。情文藹互生。眞知伉儷重。難道存沒輕。言情莫不然。念德况淑明。倉卒已腸摧。久遠益神驚。春秋易荏苒。忉怛何曾平。悽悽動幔風。耿耿度閣螢。恬虗韋蘇州。於玆悲抱盈。悼亡自一格。新腔觸物成。池園白頭吟。難與外人評。他時嫁女行。何禁淚緣纓。</text>
<title>申兵使 鍒 挽</title>,<text>淸霜紫電凜風生。身貌堂堂鐵鑄成。儒素門中三略出。春秋癖上五倫明。思除無禮鸇追雀。誓靜邊虞劍斬鯨。萬歲千秋奉主意。臨江歌曲恨難平。</text>
<title>檗溪雜詠 丙戌</title>,<text>辛夷籬落雨疎疎。卧覺春風滿草廬。欲喚東隣金老至。鵓鳩聲裏講農書。其二過雨山園好鳥鳴。起臨南澗綠蘩生。石門抱犢春將晩。歸去碧雲深處耕。</text>
<title>又賦</title>,<text>來往俱幽峽。征途亦暫勞。眼明書滿架。身定馬歸槽。霽色朝軒敞。溪聲午枕高。還憐舊堰廢。池底滿黃蒿。</text>
<title>昭陽亭</title>,<text>名亭逈立翠松臯。軒外明沙漾素濤。夢想神遊難捨此。始知吾祖品題高。其二薄暮靑牛度北灘。牛頭煙樹帶春寒。淸平山色如相引。不許停橈倚赤欄。迫暮行忙。不得遲留故云。</text>
<title>曉入淸平。嵐靄中數峰出沒。</title>,<text>逢僧溪路問微鐘。十里江聲限九松。馬首雲嵐頻起滅。息菴猶隔數重峰。</text>
<title>息菴</title>,<text>靑冥臺砌古松間。息老餘情滿小山。巖底白雲僊蛻秘。盥盆猶貯水潺潺。</text>
<title>自見性菴下至影池</title>,<text>見性菴前白雨低。捫蘿百級下雲梯。禪衣只在朱欄上。一一池心見稻畦。</text>
<title>贈天浩上人</title>,<text>余於玆山遊。凡三度矣。雲峰松石。一依舊態。西川觀逝之眼。亦未曾皺。而顧循余髮已種種矣。禪門存沒。又有關心者。昔之再度。蓋與老宿靈祐師接軟話共蒲團。而今已入寂矣。沙彌天浩則又老白首。相携叙故於西川影池之間。婉孌未已。以一絶留別。所以志幻迹之去來與舊好淵源云爾。三入淸平忽我衰。空門薪火亦堪悲。白蓮舊社沙彌在。各把霜毛繞影池。</text>
<title>出山。與李德載分路。</title>,<text>一宿淸平便別君。出山渾是滿身雲。長江合得溪流去。不似吾人馬首分。</text>
<title>百淵谷口雜詠</title>,<text>人還谷口草先生。板屋遙聞碧澗聲。書幌煙煤還宿迹。壁西欹卧木燈檠。其二終古雲嵐鎖碧山。尋春誰復扣松關。巖阿花發潭心赤。得意游魚自往還。</text>
<title>又賦</title>,<text>風定溪潭暖。淸暉漾石門。羣峰深淺綠。波底見春痕。其二隔澗丁丁響。雲埋伐木人。孤吟倚幽石。俯視碧粼粼。其三石門雲靄缺。半面綠原平。坐見韶華入。陰崖草又生。其四鳩鳴煙雨裏。隱隱定何峰。植杖看春色。巖耕興亦濃。其五新屋無槽櫪。靑牛寄耦家。夜飯須令飽。荒田石似麻。</text>
<title>還山</title>,<text>還山每覺願無違。板屋藜牀薜荔衣。居士白雲元自悅。王孫春草可忘歸。愛聽鳥語抛黃卷。懶把漁竿採綠薇。最是石門牽興在。百回沿澗弄淸暉。</text>
<title>贈襄陽使君鄭宗之 必東</title>,<text>空山無人。所伴者谷鳥林鹿。間有伐木聲出嵐靄中而不知其處。春意益寥閴也。此時峴山使君忽以肩輿歷訪。一笑延入。其爲驚倒可知。片時酬酢。太半是煙霞說話。邀與坐石門佳處。輸寫未暢。鳧舃又翩然矣。耿耿者懷。固難無言。而使君又停蓋送言以要之曰。必有詩。遂以一律副敎。仍求俯和。板屋春眠寤子規。起來晴靄滿軒帷。掃開谷口靑蘿徑。延揖山公白接䍦。洛下音容賓主是。洞中身世畵圖疑。從今雪嶺分雲月。何似隣比岳麓時。</text>
<title>次金達甫 鎭圭 所詠尹學士 集 旌閭韻</title>,<text>碣石歸墟萬里濤。一天渾是浸腥臊。獨看往烈熊魚判。合有淸朝竹栢褒。箕尾冥瞻黃閣煥。烏頭屹與大壇高。吾東左袵知猶免。赴宴羣公儼冕袍。</text>
<title>又賦</title>,<text>一門三節蓋靑丘。可但洪吳作輩流。定是天鍾偏鐵石。亦知家學用春秋。杲卿有弟分形遠。卞掾無孫二世休。爲報路傍憑軾者。惜身寧俾後承羞。其二龍灣漢堞再艱危。尹氏成仁輒應時。出石筠孫橫逬笋。拒霜松幹屹連枝。炳煌靑史通家乘。層累朱閭聳里兒。庭列三槐猶有羨。欲回蘇筆作銘辭。</text>
<title>夜登練光亭。次趙定而韻。</title>,<text>雪岳幽棲客。關河又薄遊。隨身有淸月。卜夜在高樓。劍舞魚龍靜。杯行星漢流。雞鳴相顧起。留興木蘭舟。</text>
<title>永柔卧龍祠</title>,<text>公初龍卧在南陽。一起能噓漢焰長。羽扇淸風吹萬古。鼓鼙遺響感先王。時危胡不斯人遇。地隔猶符美號揚。隣近行宮開廟貌。怳如魚水舊同堂。斯人一作奇才</text>
<title>安興途中</title>,<text>凌厲關河我馬顚。飄然斑白被誰牽。故人約重輕千里。香岳名高謝萬緣。明滅雲霓生絶徼。短長亭堠入晴川。百祥七佛停驂是。冉冉東臺在眼前。</text>
<title>百祥樓</title>,<text>華髮憑軒感慨心。少時携劍亦登臨。江流不皺嗟衰盛。野色無邊閱古今。名下寧容浪題品。興頭聊復縱歌吟。東歸豈有重來日。强把淸樽盡夕斟。其二古來相接莽悠悠。擧目山河百感留。善戰英雄輕大國。能詩使价愛高樓。皇華寥落煙花老。覇略蕭條鼓角愁。冉冉天西紅日墮。心隨暮景倚簾鉤。</text>
<title>次韻贈定而</title>,<text>箕城少尹異凡庸。文案埋頭掃幾重。決若鳧輕飛舃遠。勝於山翠作詩濃。思抛腰下靑緺印。欲買雲間白玉峰。倘使襟期不如此。煙霞洞裏肯相容。</text>
<title>鐵甕城。次定而韻。</title>,<text>天下山溪百二空。鐵城形勝較誰同。嵯峩獸角排雲壯。屈折龍身抱石雄。已道金湯爲國寶。亦看銅甓費人功。時淸不盡藏弓恨。笳鼓危譙咽北風。</text>
<title>又賦</title>,<text>淸霜紫電蔚藍天。經始新城問老禪。一曲悲歌隴上怨。令人重憶李寧邊。</text>
<title>天柱寺</title>,<text>一觴天柱寺。移席躡靑樓。敢有關防議。聊從都護遊。煙臺宜劍舞。風磴欲狐裘。笳鼓循西堞。蒼然近塞愁。</text>
<title>將臺</title>,<text>筍輿暫卸女墻頭。元帥臺前一放眸。繚白縈靑旋大陸。綺紛繡錯列雄州。微茫指是龍灣路。磅礴知從雪嶺陬。終日載驅還莽蒼。雲端宛見百祥樓。</text>
<title>天水臺。次定而韻。</title>,<text>巖鑱丹字煥佳名。層累圓壇勢自成。倦馬知投松籟盛。游魚得所水流平。名山脚下無凡境。閒戍樓邊慰旅情。漫詠奚能揚勝致。吟安聊和鵓鳩聲。</text>
<title>上院瀑布</title>,<text>三道銀河一石舂。空濛素靄法王峰。巖開線路聞跑虎。龕壓金湫有睡龍。甲乙蓬萊論勝槩。尋常兜率致凡蹤。攀援桂樹爲淸嘯。亭午溪風送小鐘。跑虎一作靈獸</text>
<title>引虎臺</title>,<text>雲際看丹碧。危菴尙隔溪。迢迢銀是瀑。裊裊鐵爲梯。客至僧扶立。龍藏佛與棲。高奇兼奧妙。未有此招提。</text>
<title>檀君臺。次定而韻。</title>,<text>躑躅林中太始苔。緣雲繚繞上層臺。悲吟坐撫神明迹。地老天荒獨後來。</text>
<title>又賦</title>,<text>一有聰明出。東方亦放勳。炳靈山有竇。慈覆樹參雲。護迹幽禪得。傳奇過客聞。微茫採藥意。厭世與誰羣。</text>
<title>登香爐絶頂</title>,<text>捫蘿寸寸仰香爐。及到圓巓赤日晡。眼底微茫收樂浪。身邊突兀挾毗盧。東山小魯難爲聖。南岳開雲庶亦吾。詩句驚人知最陋。一元天地只須臾。其二一山淸淑此扶輿。超出重氛卽太初。二月花紅炎暑外。千年栢短雪氷餘。神僧弄石摶爲塔。藥士調笙響出虗。我欲於焉鍊金骨。未知僊尉謂何如。</text>
<title>圓明寺。望香爐峰。</title>,<text>窅映雲嵐疊嶂奇。憑僧指點倚楹遲。香爐萬仞天相近。昨日登臨訝是誰。</text>
<title>練光亭。次鄭知常韻。</title>,<text>雞鳴猶覺月明多。寥落江城罷笛歌。朱閣獨留千里枕。卧看簾影落金波。</text>
<title>快哉亭。瞻華使題詠有感。</title>,<text>浿上樓臺尙寵光。皇華遺蹟未銷亡。龍蛇筆意臨江活。錦繡詩腸繞嶽長。禮數華夷通獻酢。地形吳越與評商。僊槎一去滄桑闊。彼美西方不可忘。華使以練光浮碧。譬諸吳越山川故云。</text>
<title>降僊樓同主守鄭可叔 悏 賦</title>,<text>行踏香山積翠廻。高丘吟望亦悠哉。雲收霧散靑峰出。水淨沙姸白鳥來。樓影和人飛入畵。灘聲透峽沸成雷。幽襟不受笙歌聒。酬答風光用一杯。和一作帶</text>
<title>舟中戱吟示主守</title>,<text>醉擁笙歌倒接䍦。畵船搖向碧峰移。不須敎唱淵明賦。歸去金陵無此奇。</text>
<title>觀落火</title>,<text>螺角初昏向水鳴。應聲千炬列如城。星從神女髻前墮。珠傍驪龍頷下明。烘徹深波流更沸。爆延幽藪鳥皆驚。廣陵漫設燈棚戱。未若玆觀活態生。</text>
<title>黃州竹樓。贈李使君 益著。</title>,<text>削竹爲樓是子城。月波亭畔又佳名。武昌萬里簷楹轉。淇澳千年興會成。沙鳥風帆眞映發。落霞圓月好將迎。停雲欲放炎天雨。倚檻方思瀑布聲。其二身居劇地若無官。游刃餘閒斲萬竿。捴是龍鍾成棟宇。居然鶴氅倚闌干。一時結構疑天造。半日淹留覺夏寒。不必遠尋彭澤賦。凝淸湖閣與同看。</text>
<title>濠上亭。贈李使君子文。</title>,<text>傲吏停琴意。觀魚與客同。日斜波瀲灧。煙澹樹靑蔥。未覺閒忙異。眞成物我空。何論浿江勝。小大境圓融。</text>
<title>謹次伯氏韻。仍呈佚老堂。丁亥</title>,<text>隙地開荒敞戶庭。浩然江海一般情。怡神只在澆花院。舒嘯多於納月楹。梧竹兒曹俱列立。樽罍春意與渾成。弼雲全面簾前是。壽共靑巒永不傾。</text>
<title>四友堂小酌。與洪世泰抽韻同賦。</title>,<text>澹景黃葩菊。霜天倚短墻。壺觴眞率味。硯几自然香。老覺看花短。歸應卧雪長。向來山海邈。俱自保淸狂。</text>
<title>淸平洞口。憶退陶往躅。吟示同遊。</title>,<text>澗道橫將江路分。故情何限水沄沄。退陶叱馭猶蒼磴。眞樂耕巖自白雲。駟馬高車非晩計。壤蟲黃鵠豈同羣。千秋出處知偏正。一體終歸脫世氛。</text>
<title>戱示同遊</title>,<text>暝色斯須至。蒼峰失慶雲。孤松悵仍撫。古澗暗猶聞。默有千秋契。寧辭四度勤。羞將百淵派。來較此沄沄。</text>
<title>還山漫詠。示同棲諸益。</title>,<text>還山歲云暮。寥廓亦何見。峩峩積雪上。玉嶂只半面。諸嶺凜相臨。萬蹊封已遍。向來紅綠時。閱目饒繁絢。光景幻若是。峰壑豈云變。聊復庭宇間。曳杖送淸眄。幽澗不盈聽。靈飇響塔院。蒼杉摩老栢。高柯落氷片。夜深明月擧。亭亭曙河遣。披衣心已澄。全體欲呈現。天人豈有間。夜氣相流轉。嗟我同榻子。此意須自薦。陳編待新功。毋或繼以倦。</text>
<title>精舍志喜</title>,<text>三年碧雲溪。精舍始告成。爰居豈不樂。向來費經營。墻壁旣蕭洒。井竈亦淸泠。西林存一逕。禪侶與將迎。願愜發孤笑。偃仰怡神情。山寒燕雀斷。鳥革唯危甍。簷雪數尺厚。板閣猶孤撑。天光到素牖。空隙洞然明。於焉列緗帙。環座儼諸生。魯論擬問對。羲卦排縱橫。理蘊愧未剖。聊與子講評。頹志値殘年。瞿懍亦難平。古來棲遁士。未必皆窮經。仁智苟非眞。高尙亦虗名。朗詠陶山曲。巖棲獨可程。其二西林發淸磬。我舍亦經聲。荏苒度晨夕。巖壑遞晦明。呻佔有時倦。起來倚軒櫺。松杉色韻長。吟望一洒醒。吁嗟雪峰峻。皎皎並亭亭。標格眞可師。卓竪稱高名。商顔故緬邈。首陽特孤淸。高翔千仞鳳。點也亦人英。聞風百世曠。對面卽象形。仰止庶有立。豈甘孱懦嬰。願言率諸生。焚香禮崢嶸。</text>
<title>李宜寧 志奭 挽</title>,<text>在昔論交始。湖亭共倚欄。氷心一片炯。墨竹數叢寒。膠漆眞俄頃。緇磷豈歲闌。居然見存沒。逝者劇奔湍。其二何曾翕翕熱。淡水是心期。會面輒靑眼。論詩仍解頤。孟生摩詰愛。鄭老少陵師。豈忘還山日。城隅把袂遲。其三巖阿攀桂意。塵世絶交書。獨與君相問。眞憐我索居。憂危山有虎。悶老食無魚。春草西歸晩。南雲鴈信疎。其四千里紆勤欵。眞成分日親。惠爲莊婦弔。鮑識仲家貧。銜戢空冥報。存亡只愴神。百年難滅字。開篋每霑巾。其五我有瀛洲想。孤雲天一隅。擬同訪靑鶴。聞已葬金烏。宿草他年淚。羸驂故縣途。鯨魚掣海手。誰遣我敷腴。</text>
<title>精舍雜詠</title>,<text>粥飯山齋度寂寥。朝霞暝靄若相交。松杉有鳥啼淸切。應以高柯雪壓巢。其二萬壑玄氷奰屭中。我泉功德煖融融。葭灰測候還多事。坐驗浮陽一派通。</text>
<title>玄信仲 守中 以病先歸。同榻睽乖。於是乎始雪天解手。不堪惆悵。賦一律爲贐。</title>,<text>經冬板閣閉凌陰。丈雪新埋澗道深。我與蟄熊猶守穴。君爲病鶴却辭林。連牀日久堪知足。析理言長捴在心。欲了曾書窮格義。鳳臺方是最高岑。</text>
<title>春帖 戊子</title>,<text>風泉誦經外。雲月弄丸餘。寥寥生白室。一與此心虗。其二百曲潭開鏡。千峰翠滴煙。辛夷花信後。步入水簾天。其三身癯須德潤。髮短却心長。獻歲占佳夢。升堂拜紫陽。其四禽聲鶴林院。花影葛僊池。別是壺中地。堪疑化日遲。</text>
<title>永矢菴夜酌。與宋春囿 堯和 叙別。得春字。</title>,<text>未罷千巖雪。山齋已送人。篝燈含婉孌。瓢醴露淸眞。洛下麟蹄夢。雲間鳳頂春。蘿衣一判袂。毋遽染緇塵。</text>
<title>柳兵使 星彩 挽</title>,<text>芭川流作錦江源。說禮敦詩在將門。感會雲龍緣國恥。戰兢氷虎佩師言。燕雲唾手輪囷膽。馬革違心耿結魂。一部春秋埋鶴洞。楚山愁色近黃昏。</text>
<title>玄欽甫挽</title>,<text>竹亭交誼可通神。月嶽雖遐視我隣。滿地黃茅蘭不化。過淮靑枳橘依眞。滄桑感入心腸熱。涇渭羞看色態新。已到歲寒猶遠祝。豈知天嗇了中身。其二楊江命駕豈微緣。猶欲遙尋到百淵。一約參差雲塞嶺。阿郞同入雪漫天。典刑所寄鳩林邇。講授仍依馬史傳。今日濬沖嗟骨立。每餐思撫涕漣漣。</text>
<title>自圓巖向靑草湖</title>,<text>遙空野馬漾如波。滄海無邊碧色多。垂老壯遊憑浩氣。白鷗休笑鬢毛皤。</text>
<title>又賦</title>,<text>身心溟渤浩同歸。馬首翻瀾濺濺衣。東面奚徒向若立。南爲且欲學鵬飛。道途騎步隨夷險。聞見山川半是非。直到雞林無嶺處。永郞行逕了周圍。</text>
<title>三陟曉發</title>,<text>金雞動處沸鯨濤。水驛明星照客袍。暮倚竹樓爲昨夢。曉笳來自郡城高。</text>
<title>贈朱上舍 興璧</title>,<text>海嶠徵文獻。知君種德家。獨松應世蔭。萬竹自生涯。愛客投明月。談山吐紫霞。仍思期汗漫。並坐一浮槎。獨松乃其先世亭號</text>
<title>佛影寺義相殿</title>,<text>龍以重淵捨。僧從太白歸。林中經宴坐。嶽頂寄禪扉。塔影搖丹壑。爐煙結翠微。欲知臺砌峻。巢鶴俯高飛。</text>
<title>自靑松向慶州</title>,<text>叱馭新羅去。靑鳧路尙艱。川愁帶氷涉。嶺怯截雲攀。暮氣猶征馬。春陰自亂山。遙看煙起崦。啓處幾人閒。</text>
<title>永川張旅軒書院</title>,<text>邵子始習靜。整襟坐百原。心專乃弄丸。來往卽天根。未知立巖叟。果能窺此門。平生註易處。自是好山樊。廻溪水流活。嘉木鳥音繁。觀物功淺深。妙在能探元。嘗觀所立言。橫竪亦瀾翻。大羹與玄酒。自然氣味存。如添糵豉多。恐或爽眞渾。圖書滿四壁。指畫不耐煩。要之潔靜地。不言卽善言。何由一喚來。此意與細論。長嘯倚松篁。微風攪作喧。</text>
<title>玉山晦齋書院</title>,<text>客投定慧寺。已愛玉山名。未暇秣征駒。循流濯塵纓。皎然墻北梅。高花或飄英。觀魚自有臺。詠歸亦餘情。蒼巖頗列峙。停瀉淙流縈。檀欒萬本篁。風瀨協琮琤。夤緣造門屛。肅衣始奉扃。沉邃九經藏。允矣道所生。悠悠二百年。修掃屋不傾。戱綵問西閨。丹雘煥數楹。怡愉櫛縰餘。丕顯在雞鳴。存省功旣密。出處義固精。當時語默節。人稱權公經。愬愬虎尾蹈。火色吁可驚。先生豈畏死。黽勉在艱貞。津津退陶褒。嵂嵂石潭評。小子疑二柄。折中將焉程。撫迹但增感。倚墻久屛營。其二先生始營此。老矣與世疎。藏修卽臺沼。樂意通禽魚。願言飽杞菊。益理未了書。嗚呼百年計。五載只須臾。天書一以徵。載憂惟高車。世禍有橫侵。賢路况崎嶇。未聞鶴還山。終傷鳳在笯。天高關塞惡。寥廓此巖居。道屈有終伸。寵賁煥院閭。羣趨仰玉山。紛吾亦踟躕。心香頗自恡。是薦爲巨儒。低徊終覺促。觀感亦有餘。晝閴步墻陰。未有冠童俱。心臺俯龍湫。噴雪濺衣裾。浩歌梅花落。春靄漲碧虗。一觴亦妙理。慇懃謝院奴。</text>
<title>密陽嶺南樓</title>,<text>溟岳千重出入身。嶺南樓上倚軒人。冠欹霧竹圍紅杏。嘯動風江漾綠蘋。千里浪遊仍忘客。四時多景偶逢春。夜來逐月移衾枕。摸寫空明始得眞。其二名樓位置占高圓。坐憶新羅創寺年。鐘唄響空吹角地。杏梅香返雨花天。春寒栗藪投飛鸛。日午篁陰閣釣船。對岸畢齋祠墓是。却停柔翰望悠然。</text>
<title>紅衣將軍歌 將軍卽郭公再祐</title>,<text>壬辰討倭義士多。紅衣將軍孰能過。將軍初自宜寧起。請誅逗撓奮天戈。登陣白馬以橫行。一望紅衣衆倭驚。逡廵不敢與交鋒。及至相薄風火生。砲丸雨落雪鬣騰。鐵甲潮退霞袍輕。將軍跳宕蓋有神。料敵設奇又殊倫。成功則易處功難。善刀而藏公其人。英雄自古少圓通。前有張良後有公。韓彭葅醢道濟壞。鳥盡何嘗不藏弓。宜寧小築室如斗。收召風雲返胸中。綠沉金鎖委莓苔。剩水殘山繞亭臺。半囊松花一釣船。贊畫活計何蕭然。持竿不是太公釣。食松寧慕赤松僊。當時人未測淵深。後來往往見其心。紅衣將軍可作歌。立馬遺墟一長吟。</text>
<title>晉州矗石樓</title>,<text>春日愁雲滿晉陽。登樓倚劍劍光長。高灘迅若黃間激。悍壁環如赤幟張。勢有必爭嗟地險。人能捨命惜天亡。江流不盡魚龍活。注目深潭詠國殤。其二雲梯百道殺盈城。斂盡英豪與共平。玉貌在圍彰義使。白袍從事復讐兵。拜辭黃屋龍灣震。腋挾靑衣水府驚。大事黃公先去矣。自天雷礮太無情。其三灘聲野色七哀生。淚洒龜頭倚晩城。面水樓譙仍舊壁。揷雲旌纛亦新營。淸樽豈乏登樓用。雄劍惟堪弔古鳴。多事遊人閒弄筆。風流鬪却嶺南名。</text>
<title>河東鄭一蠧書院</title>,<text>天地旣儲精。星岳或降神。得秀且稟靈。邂逅僅有人。國初盛培養。儒林蔚彬彬。小學有正脉。先生授受眞。衣從畢齋摳。德與寒暄隣。磨礲學則優。際世何不辰。含書雖彩鳳。掩袂嗟窮麟。嗚呼滔天禍。已矣殉道身。何誅喬桐主。有憾天不仁。南金埋北塞。光氣未長堙。寃鬱亦暫時。百世有大伸。巍巍抗崇配。五位星羅旻。爰及杖屨迹。黌宇啓荒垠。我來過扃除。目擊丹艧新。槐杏間紅桃。苾芬裛靑蘋。緬懷金玉相。怳若躡淸塵。朗詠風蒲詩。頭流去尋春。</text>
<title>宿河東新縣</title>,<text>蟾津一衣帶。分野只煙沙。越岸光陽火。浮江智嶠花。星河隨步闊。書劍趁身賖。港口樓船繫。潮來自蕩摩。其二新邑河東窄。崇阿賣酒家。牕櫺臨浦口。衾枕到天涯。月露中江靜。風篁兩岸摩。淸愁兼浩興。望裏釣船斜。</text>
<title>雙溪寺。次李季祥韻。</title>,<text>采眞千里訪雙溪。冉冉雲霓逐步低。綠縟石門穿竹倦。紅飛箘閣被花迷。眞僧百刦留碑在。學士何年伴鶴棲。未信竹符妨蠟屐。道情要欲與君齊。</text>
<title>又賦</title>,<text>化嶺窺方丈。叢林萬樹桃。長溪岳陽漲。大字石門高。雄麗知難敵。吟哦敢作豪。盤紆千里勢。吾亦與周遭。</text>
<title>神興寺樓</title>,<text>山雨溪雲翠滿樓。玆樓獨可蔽頭流。嵐霏滴滴渾身透。湍瀨泠泠與耳謀。未泝眞源將興返。偶從穹石以名留。王喬控鶴眞欺我。催曳雙鳧向密州。</text>
<title>七佛寺</title>,<text>七佛開山問是誰。地靈僧寶蘊神奇。高低地火千年堗。隱現天光半畆池。玉寶僊徽流響遠。金輪禪梵轉音遲。祗園別有眞春在。斧後松杉復翠枝。其二接響晨鐘雨乍濛。諸僧扶出宿雲中。深沾春服知花露。淸動鳴輿愛竹風。注目遙岑橫縹緲。小心危磴跨穹窿。溪橋往往逢鹽販。知自咸陽一路通。</text>
<title>晉州曹南冥書院</title>,<text>頭流有遠勢。黌宇好開面。淸川散襟抱。碧林肅庭院。佳哉仁智宅。允宜薖軸選。經過斷絃誦。落日照門扇。身疲懶修謁。散步且游衍。悠然倚水檻。暮靄生流眄。啾啾鸛巢定。雲碓響水面。川華湛自浮。松影靜猶轉。持玆沖瀜意。願爲院師薦。求心或緩急。涉道有深淺。惺惺鈴破夢。閃閃劍露電。抖擻亦暫耳。深造待眞見。源源武夷波。游泳豈未遍。頭流有遊記。頗嫌太喧闐。如何大洞府。不容一明彦。</text>
<title>三嘉曹南冥書院</title>,<text>東方大處士。南服少微星。鞍馬停爲禮。雷龍屹有亭。霞峰含皎皎。風瀨帶惺惺。不必心香薦。終宵誦劍銘。</text>
<title>安陰三洞</title>,<text>靑溪高瀉間深停。白石橫斜與緯經。噴薄聲轟湍鼓怒。逶迤勢遠谷藏靈。華陰面目同幽藪。葩洞神情缺翠屛。最是廻巖大排布。琉璃盤上玉瓏玲。右猿鶴洞尋眞數曲蘊幽奇。鶴洞惟應弟視之。百折騰蛇溪亂走。半空翔鷺瀑高垂。崖龕寂寂孤花笑。雲碓嘈嘈怪鳥窺。初地金繩非覺路。據藜困石使人疲。右尋眞洞花林洞府若無遮。自是巖流一大家。闊可胡牀千坐置。宏宜軒樂百懸加。泉源淘汰猶留垢。石面磨礲未遣渣。不掩瑕瑜非小局。况兼靈寺秘煙霞。右花林洞</text>
<title>尋眞洞尋瀑</title>,<text>淸曙穿雲去。居僧以席從。巖奇踞玄豹。瀑落挂銀龍。練曳盤旋舞。珠揚急切舂。追來有岸幘。分倚隔溪松。</text>
<title>渡洛東江</title>,<text>洛水逶迤轉。源流捴綠波。吾行再度涉。春序七分過。岸木花開續。原蕪麥占多。浩然觀物意。來往鬢從皤。</text>
<title>比安客舍。贈德以 族姪時澤 使君。</title>,<text>牛刀遊刃有恢張。運筏靑鳧水路長。象取雷天宏棟宇。處宜凉燠備軒房。朝廷牌閣尊千歲。營府牙旗納五方。過客欲賡張老頌。已聞新燕語彫樑。</text>
<title>與德以共登屛山。望北亭。</title>,<text>南遊萬勝倦搜揚。又爲屛山借寵光。衆岫排衙華嶽匝。一川包絡洛江長。滁亭水鳥窺官席。潘縣風花赴客觴。但使二難頻此會。不愁翦敗到松篁。邑儒以龍首之忌。虐亭甚酷。必欲毁撤而後已故云。</text>
<title>與德以父子。將往安東。歷訪河回。有鳳翔臺及僧院。</title>,<text>解事西崖老。於焉別業開。亭臺實綜理。花竹尙栽培。院閴僧何去。巖高鳳欲來。虗舟招不至。誰是濟川才。</text>
<title>渡河回。望鶴駕山。</title>,<text>扁舟搖曳背河回。鶴駕巒頭冉冉來。吾祖遜荒知有迹。白雲明滅見中臺。</text>
<title>登中臺寺。敬次曾王考板上韻。</title>,<text>遺墟指點欲霑巾。木石今誰與作羣。惟有山僧能護迹。綠薇時節卧松雲。</text>
<title>驛洞省墓。贈宗人。</title>,<text>雨露松楸下。春風花樹前。居然昭穆列。懿此豆籩圓。行葦章堪斷。思亭戒敢捐。催歸慚我薄。惆悵向南阡。其二一人行路易。千里識顔難。卽異須求合。相逢且罄懽。瞻岡懷蔭注。促席問飢寒。立馬龜亭下。含情是鶴巒。</text>
<title>又賦</title>,<text>星環先壠幾家留。力護松楸各自謀。慚愧洛中諸後裔。安眠不作火樵愁。</text>
<title>安東贈姓吏</title>,<text>春雨通宵作。滂沲滿永嘉。源流滋一水。高下浥千花。且喜情倫叙。何論品地差。征駒飽芻秣。爾室卽吾家。</text>
<title>禮安道中。見一士人廵田。</title>,<text>烏紗負手出疎籬。新雨看渠白滿陂。千里尋山何所得。謝君農務不違時。</text>
<title>陶山書院</title>,<text>几杖依然舊考槃。若將承誨整衣冠。巖泉不敢加題品。明廟曾移畵裏看。</text>
<title>又賦</title>,<text>風雨晩颼颼。古道征人稀。馬疲著鞭策。匪我有渴饑。陶山已在望。何暇惜沾衣。投蓑石門塢。整冠幽貞扉。墻高無幾尺。亦復仰巍巍。嗟余讀書淺。豈識道是非。洋洋武夷派。沿泳竊所希。斯文有眞脉。世儒忽淵微。矜持或虗標。棲遯豈眞肥。慊慊君子終。夫子其庶幾。沉潛卽理窟。篤實著德輝。紆餘四七辨。妙蘊勞發揮。黃李且姑捨。晦翁得當機。丘園閴若此。倀倀吾焉歸。其二昨歲百淵中。細讀陶山記。巖泉考題品。塘社想位置。寤寐所勞神。今來得實履。試上天淵臺。游目翠屛裏。野色和煙雨。空濛十餘里。心隨一覽廣。身與浩氣止。臺雲與渚鷗。所觸皆妙理。濯纓潭亦澄。傳觴石尙峙。天昏倚杖久。俛仰意未已。歸來閴其戶。虗室宛硯几。鳶魚散宇宙。收攝妙在此。其三日暮巖棲軒。無人與相隨。獨坐倚玄鑰。整襟儼若思。如聞謦欬聲。往往出牕帷。感至夫何遠。神融與爲期。晴月乍露白。微雲復蔽虧。山空響遠瀨。花落澹小池。寥朗夜遂深。東岑又子規。仍思我晦翁。欲註魯論時。</text>
<title>淸凉山</title>,<text>松壇伴鶴卽淸潯。截瀨穿花境轉深。山逕多歧頻駐馬。樹陰無缺但聞禽。僧留蓮院長看壁。吏喚藍輿始出林。濟勝恐非玄度具。畵歸將奏少文琴。洞口有伴鶴亭其二淸凉萬仞與天參。壁立眞如退老談。鐘動辰樞仰樓殿。輿旋崖腹俯松楠。筆峰斜拱金生窟。雲氣團圍致遠菴。倚遍諸臺猶浩氣。將因皓月候鸞驂。</text>
<title>淸凉道中</title>,<text>粟飯花繁杏子肥。闌珊布穀送聲稀。叱牛處處靑崖響。倍覺還山一騎遲。</text>
<title>召公臺</title>,<text>流芳遺醜自賢奸。一片龜頭可以觀。不至滄溟涸成陸。南黃名號滅應難。碑是南衮作</text>
<title>望鬱陵島不見</title>,<text>一鶴東飛遠目勞。鬱陵消息占雲濤。人間節序桃花老。鰲背春風竹藪高。可使靑衣潛犯界。未妨黃帽稍通舠。誠知鷁路風爲解。乍望令人亦足豪。</text>
<title>凌波臺</title>,<text>萬石環臺瞰碧瀾。衆香餘脉落孱顔。鰲兒小戴雲根窄。僊叟孤蹲玉趾寒。浪漱嵌空鐘律會。藻延嶢𡵉蘚花斑。描窮萬態須千日。意短崇朝立馬看。</text>
<title>松蘿亭</title>,<text>朝霞萬網曬篁扉。向客猶言得雋稀。聞說夜來天外泛。鬱陵孤月載而歸。</text>
<title>海濤</title>,<text>海送狂濤信壯哉。簸掀勢烈岸將摧。三軍朝氣騰裝進。萬馬秋郊趁隊來。噴散高低渾是雪。唱喁前後合成雷。觀瀾有術吾何敢。稍覺詩胸日拓恢。</text>
<title>羽溪道中</title>,<text>已遇江陵堠。僊槎限竹西。歸猶雪嶺阻。倦欲羽溪棲。驅馬海棠落。狎人沙鳥低。山回玉泉瀉。古縣碧松齊。其二波恬人採藿。三五聚沙喧。瑣俗看看別。淸都步步存。詩圓應馬上。眼豁卽天根。往往憑鞍睡。鸞笙又接魂。</text>
<title>鹽戶</title>,<text>牢落編茅只數楹。馬前昏曉白煙橫。澄波注釜和蛟沫。皎雪堆盤露虎形。天下幾人能淡食。海東孱戶此聊生。獨憐高岸蒼官輩。隣禍相侵命亦輕。</text>
<title>漁舟</title>,<text>旱澇天怒在。川澤卵生貧。飽膾長安吏。懸鶉海邑民。黈旒深御殿。鞭撻廣漁津。一幅關東畵。何由挂北辰。其二浪攪漁人睡。凌晨各放舟。煙波詩景富。岸獄浦家愁。亦有觀風者。誰曾絜矩不。于嗟於牣世。正供豈誅求。</text>
<title>望海雜詠</title>,<text>于何不有實森羅。再度窺臨亦可誇。欲颶浪分靑白皺。未暾天醉淡濃霞。陰晴異態資山靄。闊狹隨機弄浦沙。不待溫犀燃洞底。曝鰓揚鬣滿津涯。其二三韓疆界臨欹岸。萬谷朝宗注遠溝。物有可觀惟此巨。人方垂老作玆遊。鯨蝦對體堪方比。鷗鴨忘情亦匹儔。潑潑天機看得透。仲尼門下許同桴。其三悠悠出日海茫茫。綠芷靑蘋漸路長。已信莊生誇北若。仍追楚叟詠東皇。扶桑嫰葉風光別。蓬島腴芝氣味良。假使丹成飛去遠。不能於此復翔徉。其四海棠沙路興蹁躚。煙雨東邊拍拍天。鸞鶴在雲疲馬緩。鯨龜出浪小僮顚。亦知無物堪方海。詎必他年不作田。未遇麻姑論此事。浩歌一曲洛山前。其五南遊未暢又東遊。軒豁端倪會兩眸。萬怪輪囷朝景借。一帆飄瞥暝雲愁。有時拍手驚漁戶。未暇尋鐘上梵樓。馬首雪山呈面大。始堪收興此棲留。</text>
<title>過鏡浦臺</title>,<text>安仁以至鏡湖涯。草遠沙長岸有花。全海豈容鯨攪濁。片雲猶見鶴侵挐。僊留丹竈收眞訣。僧倚寒松誦法華。鍊氣參禪俱屬事。此心惟欲伴虗槎。</text>
<title>沙岸</title>,<text>羣鷗沙岸聚成叢。攬轡徐行雪鬢翁。認得瀛州多佚女。海棠花下採防風。</text>
<title>東海廟</title>,<text>千株立岸聳蒼松。捴欲凌波去學龍。好作阿明神廟社。鼓噓雷雨散關東。</text>
<title>望雪岳</title>,<text>賞愜眞能忘積疲。在家聞健亦曾稀。去時忙逐鵬南徙。歸日閒隨鴈北飛。午店擧盤薇亦作。春沙縱鞚草方肥。風光流轉因吾興。好返巖阿薜荔衣。</text>
<title>又賦</title>,<text>向山長揖問何如。雲蓋圓顚冉冉舒。知自百淵龍吐送。滿樓靑白潤琴書。</text>
<title>還山夜坐</title>,<text>赤燒延山板屋明。石門迢遞子規聲。還山意味看深淺。胸海奔濤半未平。</text>
<title>聖留窟</title>,<text>聖留窟。在關東蔚珍郡海岸大川邊。其深莫測。或云旁通于平海地。可數三由旬。其中勝妙之觀。種種幻異。不可盡述。余在童年。有聞于仲氏。則聞諸靜觀李先生。蓋先生從其先大夫白洲按節關東。而廵遊到此而飽賞之云。有三坐金塔。天造巧麗。爲沿海諸勝之最。余聞之心醉久矣。及後肆覽金剛。以及乎沿海一隅而南望僊槎。尙踔遠千里。杖鞋所局。每向風太息。歲戊子。遂奮身遵海而南。乃得探奇洞天觀。所謂三坐金塔。果愜所聞。金塔前後疊出層見。皆蓋幢之屬。又有石鐘撞之。鏗亮有奇響。過此則又有白玉柱尤奇。而以橋斷路絶。未能造極而歸。只以數十韻長篇。抒述奇觀。準擬重尋之意。未及注乎紙墨而忽焉忘之。往來于中心矣。適於谷雲曉枕歷歷。略有添入。凡四十二韻。詩格雖卑。因此不昧其僊遊則其亦可矣。僊槎郡勢若大船。雪沙銀濤浩無邊。縮作谽谺在別岸。中藏萬古團團天。道家三十六洞天。此洞定與金華連。南距平海數由旬。窟中漂杵達海堧。吾將趲入搜嵌空。髣髴若有靈光然。南公師古通神明。應以隣近襲氣偏。束炬百把團火伴。袒去縫掖從輕便。非過宋地且微服。若趨陰平用裹氊。將身窄轉幾百丈。撞面巖㠂或磨肩。摘埴冥行昧高低。耳邊澎湃淙陰泉。往往傍行學郭索。接腋持頤費夤緣。旁羅小竅若非字。一入不出便玄埏。導迷頻呼朱火擧。積蒸玄顔古今煙。忽然坦平步履妥。小場旋來大場圓。其高可建五丈旗。下容十耦畇畇田。靈芝煥發蝙蝠肥。仰看鐘乳累累懸。玉筍抽雲或上折。氷霤垂地碎未全。疊出層見捴傘幢。夾路婀娜以翩躚。紫蓋黃旗浙江廵。金節羽衣瑤池筵。照爛馮夷貝闕開。絡繹波斯寶肆聯。無何轉入靈鷲山。恒沙諸佛坐金蓮。窣屠三座極天巧。紫金閻浮瑞光鮮。鴻荒乃有此準備。象敎奚待永明年。事有理無亦怳惚。觀妙觀徼竟玄玄。嗒焉支頤對相輪。往扣巖鐘小奴顚。噌吰鏜鎝此何曲。魏獻周景所未傳。興極不覺舞蹲蹲。玉柱擎天更在前。虹橋一斷可奈何。欲進神𢥠瞰奔川。稍稍步隨煙燼返。促促恨未僊賞延。靑泥滿面向海濯。玉髓在握見日堅。出洞堪疑柯已爛。未造瑤壇豈福緣。古坡老子綺皓徒。與約秋來更搜穿。擺去長物携一壺。一枰一笛更後先。彈棊定似橘翁坐。弄笛應破洞龍眠。此中冥昧失晝夜。卷入元化邁古賢。淸寒劣作三日淹。未了三萬與六千。十洲笙鶴太空闊。馭風來往疲四僊。玉壺藏身此可方。汝南猶未超城廛。人間未有不貸圃。欲買靑山亦須錢。爭奪安危所不到。萬緣灰來衆妙專。古坡古坡從我否。吾將於此終老焉。</text>
<title>送內弟羅深源 浚</title>,<text>此別莫怊悵。此會初邂逅。千回洛下面。含意豈曾剖。聯翩名岳中。同榻亦日富。板閣皓月夕。松軒亂霰晝。峩洋存俯仰。鐘桴叶應扣。觀爾意高廣。周覽邁宇宙。由無主一操。往往以心鬪。浮念乍掉擧。慾界或漏逗。雲林豈不深。誰復繫騰狖。無幾人化物。未信得其秀。氣淸質或駁。志大業豈究。流涕時自悼。要我發藥救。方患我田蕪。豈有可應副。萬事有根本。千聖明受授。操約其在此。勉哉禮法囿。春壇捨瑟人。風詠豈奔走。百原整襟叟。凝靜抵通透。始令閒氣無。終覺道襟茂。待爾一刷洗。林下作會又。丁寧三字符。臨別納歸袖。</text>
<title>魚童子道凝挽 己丑</title>,<text>萋萋碧梧樹。布柯駱山臯。雝雝鳳一雛。脫菢燿九苞。祥翎相刷拂。何嘗拙護巢。風吹孫枝折。零落金翠毛。丹霄莽寥闊。目極但哀號。空軒掩秋色。朗朗靜月高。其二嗣德玉有種。朗潤美無度。圭璋也非願。含彩羞騰露。斯文冶長厄。桂林爲惡趣。靑紫取捨分。長老議交互。寧爲櫝中老。誓不泥中汚。那聞七齡兒。出此高世語。淸資故潔志。濁界豈剩住。英英斂眞氣。逝矣瑤之圃。其三嗟爾棄幼志。久矣三加前。嘉名出中庸。賢父所講硏。洋洋育萬物。優優禮三千。遐祈道爲大。並祝耈鮐年。作說擬墻屋。騰賀阻山川。嗚呼未幾見。繐帷弁有懸。撫此我腸斷。零淚滿柩邊。其四仁宜百身贖。死比千殤酷。存沒父子間。忍說兩隔塞。天地淑氣漓。間値知數局。豈弟亦神勞。爾翁胡乃獨。當由三洲統。事同哭阿岳。吾黨一氣運。偏遭此不淑。命窮不待較。理遣尙可學。貞曜早入夢。天也可停哭。</text>
<title>吳履周挽</title>,<text>仁而無壽理蒼茫。棹楔門閭又雪霜。周甲初資游氣勁。克家咸冀俊民章。白門萎絶滋蘭畹。赤縣嵯峩瘞玉岡。孀婦腹中忠孝種。諸兄收淚候喤喤。</text>
<title>送鄭宗之出宰蔚山</title>,<text>蔚山猶接峴山緣。一色滄溟几案前。須喚開雲老僊起。遙揮舞袖引三淵。其二悤悤解手洛城中。君馬南時我馬東。中半月松亭上會。架虗僊約寄秋風。</text>
<title>石潭六曲。次朱子武夷棹歌韻。棹歌韻。尤翁所甞分屬於同志而未就者。門下諸公繼託於公。故有此和述。</title>,<text>六曲煙磯浸綠灣。一竿隨意出松關。從容坐到潭心月。魚躍人歌上下閒。</text>
<title>麟蹄途中</title>,<text>今年又復到麟蹄。初夏新晴草色齊。綠樹鶯啼江左右。靑嵐馬度石高低。不知身世渾圖畵。偶觸風光輒品題。表裏寒溪新舊隱。結巢常欲近丹梯。其二還山佳意雨新收。吟望遙岑淡靄留。隱隱鳩鳴猶覺遠。寥寥犬吠不妨幽。斫開綠藪燒畬遍。舂過黃粱水碓休。明日曲淵勞應接。未能無事亦閒愁。</text>
<title>永矢菴得心字</title>,<text>天寒小雪逼。雪山氣蕭森。夫何白雨作。洒落松桂林。雲從大嶺來。合爲四山陰。板屋且高卧。簷鈴亦好音。鴻濛視戶庭。煙靄寄枕衾。可知所處高。塵世隔幾岑。無已太閴寂。二子偶相尋。懽言開講評。諧若奏瑟琴。紙牕引虗白。燈花照孤襟。濂翁有圖書。洞然天地心。迢迢蓮花峰。紺寒一源深。巖泉此不乏。妙契庶在今。</text>
<title>得冬字</title>,<text>高樓占霽候。螮蝀挂遠松。寒溪水欲落。歸哉瀨下龍。吾思嚮晦息。閉戶堅其封。蒼櫟備夕烘。黃粱繼晨舂。頭邊濂洛書。撫可了殘冬。喚醒不可無。隣寺或疎鐘。雪深雖萬丈。高於朝元峰。堅坐奈吾何。已斷塵世蹤。論境實苦淡。語樂却深濃。願子毋遽歸。難得此從容。</text>
<title>暮登東臺</title>,<text>新霽暮山紫。照曜我東臺。長嘯一徙倚。神情出九垓。溪流白龍跳。吼作萬壑雷。東南金芙蓉。鳳頂亦崔嵬。如睹姑射僊。脕顔向人開。高風吹槲葉。雨散仍徘徊。巾袂與飛動。白雲冉冉來。望望採薇岡。淸寒安在哉。蒼然暮色至。恐惹樂中哀。山中有梅月堂故居</text>
<title>雨中呼韻</title>,<text>雨足森森度遠松。雲披露却兩三峰。書樓四面溪聲合。碧寺虗傳日暮鐘。</text>
<title>得理字</title>,<text>去年精舍燬。今年精舍起。移步只數曲。勝劣不可比。深荷岳靈意。默想有料理。寧無土木勞。允獲斯干喜。霜天始斷手。以我几席徙。廵院且散步。上樓復頻倚。面勢旣云敞。風氣知所止。開雲廣園圃。繞屋秀葛藟。長溪宛環匝。好峰儼玉峙。東臺挹鳳頂。不勞理杖屣。平生禽尙癖。溟岳亦遍履。品題無全勝。楓岳姑捨是。眞同旅遊人。於今返鄕里。有味廬山記。心期白居士。願愜夫何爲。黃髮已暮齒。應將一部易。硏究老於此。</text>
<title>得菴字</title>,<text>吾生苦無樂。於世百不堪。投老雪山中。成是永矢菴。膏肓實煙霞。契會卽巖潭。偃仰斯得宜。孤寂固所甘。園池紆規畫。選幽猶耽耽。藏書有小樓。虗牖萬象涵。佳名高明岾。玉峰儼來參。層城與閬風。品題較二三。悠然或支頤。浮念寄輕嵐。彤雲凝欲霰。灝氣著松楠。挹彼沆瀣精。塵胸與吐含。顧己實菲薄。淸享詎無慚。嗟我仁智伴。玄對莫閒談。</text>
<title>東溪松杉之間。有玄巖特起。俯臨兩潭。余往遊忘返。遂名以蔭飮臺。潭曰樂飢。</title>,<text>松杉千萬本。綠潭下縈洄。奇巖峙其傍。俯仰堪徘徊。吾欲取楚辭。名以蔭飮臺。淸流弄可悅。洋洋有味哉。河魴與齊姜。對此念已灰。何試陸羽茶。不汎蘭亭杯。淡然却充腸。日覺淸虗來。簞瓢不改樂。孔聖許顔回。高山庶可企。迷途詎不哀。斯潭亦吾師。親近每忘廻。</text>
<title>山雨連宵。枕上感興。</title>,<text>溪喧兼落木。月黑竟虗樓。幽晦山多雨。蕭騷我欲愁。惜年年益急。望道道逾悠。輾轉長宵半。西方骨肉留。其二雨自何峰至。溪添一夜流。松梢鳴始急。板閣響仍留。僊尉應難到。京書不可收。誰知山鬼意。歲暮亦離憂。</text>
<title>雪後登北樓延矚</title>,<text>巖構始開基。造意結高樓。所欲驅羣嶺。呈奇簷檻頭。樓成果超然。平挹灝氣浮。扶輿蓬萊脉。北來奇峰稠。雲開明玕森。日射爛銀流。皎然一夜雪。色相本來侔。誰能辨兩白。但自眩雙眸。令人坐瑤圃。若追重華遊。弄丸有餘玩。神透月窟幽。松杉儛晩飈。翠蒼露中丘。氷輕碧澗瀉。鏗如聽鳴球。變幻豈一態。陰晴亦互遒。樓居有受用。皓首其夷猶。</text>
<title>十一夜雪後見月</title>,<text>幽澗未合凍。嶺雪來何早。見晛半蒼山。高岾猶皓皓。月上朝元峰。樓影漾澄灝。虗明連沆瀣。數星點晴昊。朗詠不能寐。孤淸耿懷抱。山中幽蘭操。儷曲亦云好。陳編束高閣。久矣未硏討。融心夜氣旨。於此庶求道。多事山陰客。來往亦顚倒。</text>
<title>雪後卽事</title>,<text>昨日屋上雪。嵯峩數尺厚。忽爲簷溜滴。瀉向前溪走。山容呈遠翠。日彩漾虗牖。靜玩捴天機。逢源或左右。晨昏茶飯畢。庭院閴何有。風來散書帙。雲度潤井臼。樓下磨器叟。軋軋不輟手。我實愛其勤。欲慰無斗酒。吾徒豈容怠。勉學宜鞭後。</text>
<title>送春行出山</title>,<text>明月共積雪。皎皎雪山岑。月明有往來。雪積無古今。窮陰爲我節。獨棲抱苦心。熊羆旣深蟄。薜荔但空林。君來扣寂寞。驚我以跫音。笑拂衣上塵。興逸丘中琴。低徊入我室。講評在鉤深。意協一味淡。神融萬理森。登樓復淸眺。鳴玉動高吟。峩山與洋水。雪月洗素襟。俄然見離合。豈以異浮沉。壺中自別天。移步卽商參。樵柯易千日。漁舟迷再尋。存期有無間。別騎逝駸駸。惆悵掩蕙帳。誰同石上衾。歸去十字橋。莫忘此光陰。</text>
<title>雪山索居中。聞道以 族姪時佐 作遊淸平。不覺神情飛動。輒吟二絶以要和。</title>,<text>淸平尋瀑小靑驢。洗拂神情積瘁餘。更就息菴圖永久。白雲深處好藏書。其二吾道雖眞僞學多。晦翁曾亦羨頭陀。君看僊洞啖松者。千額儒巾豈趕他。</text>
<title>遠承伯氏病未離牀。不堪憂戀之悰。吟成一律。仰呈座下。</title>,<text>已謂離牀久。猶聞恃杖行。深知君子病。益軫弟兄情。書越雲峰少。陽從雪壑生。晨衾頻囈啽。半是鶺鴒鳴。</text>
<title>峴山三十詠。和李使君子東。</title>,<text>峩峩太始白。寒暑豈歇時。海日莫銷鑠。紅雲發神奇。僊尉郡城西。吟望每支頤。瑤臺數千點。飄洒白接䍦。右雪嶽晴光五臺我嶓冢。滄浪漾海口。澄爲謝朓練。綠是李白酒。蘭舟橫碧落。能詩漢東守。不枉玻瓈色。方許醉十斗。右漢水春波迢遙梨花臺。咫尺珊瑚枝。紅盆與金柱。指點每於斯。賓王鷲嶺後。誰爲觀海詩。若問天外事。瞿曇亦不知。右洛伽觀日夫何有不平。訇哮殷晴空。窈窕知所自。倐見洪濤風。箕月豈待占。山澤本相通。於焉了物我。回泬理何窮。右天吼聞風捨爾幻化身。求佛勝妙像。靈珠落念頭。慈竹生頂上。浮屠事多幻。舟壑迹已往。靑鳥去無影。極目雲濤廣。右義相異蹟圓通千眼佛。住處香海㢠。楊枝洒甘露。衆生仰灌頂。神像玉琢成。中含寶月炯。辛勤獻花徒。靈迹與之並。右觀音神像嵌空巨崖广。周遭壇宇分。高僧安一龕。趺坐著苔紋。門前達摩尊。奉以名香焚。爐煙冉冉去。飛逐雪嶺雲。右繼祖幽窟瓊臺俯金潭。石扇排靑嶂。融峙備衆妙。豈惟勢奇壯。名山蠟屐遍。始愜丹丘想。欲落金剛巖。驚吁更拄杖。右飛僊層潭雲根數十雉。帶縈尙餘址。茫昧蠻觸世。有無權金氏。成壞空木石。憑據竟鹿豕。安危莽難平。長嘯撫殘壘。右權金殘堞風雲希世士。觀海亦東走。同臨此臺上。有何講畫否。巖排鬼魅立。浪輸鯨蛟吼。乾坤此無倪。寄名偶不朽。右河趙空臺千年自小山。萬里來好月。來夜非去夜。寧不感存沒。長懷緩帶風。却顧墮淚碣。羣僊不可問。把杯哂霜髮。右峴首待月爛漫桃李縣。何似武陵川。穿林皁蓋往。更聞有可憐。巖葩一種春。臨水弄嬋娟。貪看潭底紅。不覺石上眠。右春巖賞花靈嶽所抽枝。片片皆孱顔。遙割楚天碧。結爲小巫山。雲飛若有情。雨暗失翠鬟。猶疑曉猿聲。隱約楓林間。右巫山雲雨郡西半莽蒼。望中桑柘繁。漠漠自生煙。曖曖相望村。知有耕耘樂。妻子以安存。可知劉荊州。長嘆謝鹿門。右鹿門煙樹白雲最深處。遍地生靈草。採來紫莖柔。名佳味亦好。三秀自九歌。千古有四皓。浩歌理餘韻。欣慨滿孤抱。右芝山三秀芳池可採蓴。瀲灧海之滸。抽莖萬縷銀。入喉三危露。風雅鳧葵興。氣味鱸魚偶。誰能知此味。一嘗解塵組。右蓴池百頃淸軒捨孤琴。庭納兩部鼓。思廣百里聽。震蕩及水府。樓高八風會。天闊羣僊舞。鯨波助轟閙。海月亦呑吐。右太平歌管阿明碧松宅。儼然棟宇崇。颯颯神靈雨。多自翠旗東。牲幣孚肸蠁。寧容吏惰躬。漁舶交海中。毋使起盲風。右海廟香火天地兩片磨。化翁不輟手。圓機無大小。海澨亦凹臼。磨窮海爲陸。有形孰不朽。借問麻姑僊。亦解此理否。右竹島僊臼潛龍變化熟。在淵若在田。存身有餘力。耕罷氷腹堅。犂痕隨闊狹。湖岸占來年。炎天又行雨。龍兮幾時眠。右草湖龍耕祥雲驛路平。夾路萬松整。種應自徂徠。韻若通茅嶺。炎塵幾人暍。密陰反冬冷。更思笙鶴夕。携月步虗靜。右祥雲松林何處入春早。大堤冶遊途。堤上鬱金枝。婀娜拂晴湖。山公不獨醉。歌管士女俱。歸從習家池。柳岸繫靑駒。右大堤楊柳鳳頂逈出世。飛臺萬人石。東指扶桑赤。北挹蓬萊白。洪荒蠔著崖。繫舟猶有迹。雲間起孤塔。不知何佛力。右鳳頂孤塔頭陀曰弘覺。不知何道者。梅月亦好奇。石面賁傳寫。瘞鶴筆意活。換鵝風流假。如何刦未灰。斷仆荒林下。東峯爲弘覺立碑。集右軍筆蹟而刻之云。右沙林斷碑西山早燒餘。一雨綠薇生。持筐于以採。紛吾愛其名。誰云此味苦。可勵丈夫貞。願廻腥腐腸。稍存巖岫情。右西嶺採蕨北津鱗介湊。罾罶比千船。鯨蝦擧波蕩。登俎用魴鰱。蘆人惟羽褐。官廚但擇鮮。春秋譏矢棠。勿復樂流連。右北津觀魚祥光九峰下。秋色老忍草。何緣酌冷泉。有美刈紅稻。須知色是空。淨染不二道。觀音豈摩登。羅什還曉老。古傳元曉遇一女刈稻于此地。與之相戲。葢觀音現女身云。右冷泉故居東峰雲遊迹。大抵盡窮林。孤瞻雪嶽邇。遍搜黔谷深。漁樵五歲喚。氷月萬古心。要之採薇徒。石潭亦知音。右黔洞荒墟物大有可觀。海外無復水。堂高稱宏量。灝氣納萬里。乾坤露根柢。日月見端始。還疑巨鰲脊。卽此軒檻是。右灝堂望海神僧所卓錫。風氣團妙有。峰廻隨鶴止。泉涌經虎吼。東齋貝葉書。扣玄來太守。能爲彭澤高。遠公不病酒。右靈穴尋僧</text>
<title>峴山僊尉穿歷雪嶺。枉臨于百淵巖棲。板閣秉燭。山月亦佳。酒闌興劇。輒題一律以要和。</title>,<text>新塗板屋獨淹留。皁蓋來穿雪壑幽。自有此山誰秉燭。偶然明月又盈樓。潭潭雲壁張屛近。隱隱風湍度曲悠。梧葉桂花詩景索。丘丹何以待蘇州。</text>
<title>永矢菴春帖 庚寅</title>,<text>髮白心愈活。形枯道益肥。安危山外事。長掩碧雲扉。</text>
<title>江陵烏竹軒 栗谷所生地</title>,<text>遺軒丹雘儼岹嶢。庭籜生孫翠不凋。間氣玄龍初出海。斯文瑞鳳已藏霄。須知夫子時來去。只係偏邦運長消。信是炳靈爲境別。八牕收納鏡湖遙。收一作通其二儒賢所出大瀛濱。故老相傳孟氏隣。是母眞能生是子。斯文何幸有斯人。伊吾竹裏硏經夕。匍匐祠前禱疾晨。几閣猶留要訣草。試看心畫捴精神。</text>
<title>雲根亭成。乘春騁望。題示權大叔 益隆 明府。</title>,<text>使君神化挾風霆。槌碎前規侈澗亭。東面開基誇海若。西峰斲骨泣山靈。瓊樓八柱分空立。蜃閣千甍抗勢停。從此笙歌疲應接。四僊諸客迭憑櫺。其二簷楹前後互開顔。軒豁端倪卽此間。且置東臨無底谷。試看西挹萬重山。煙霞窟宅分蒼嶺。雪瀑源流散綠灣。伊軋麻船新月下。嶼鷗汀鶴作雙還。</text>
<title>僊源先生楓溪影堂</title>,<text>盥漱寒溪謁影堂。池東初日射雕樑。淸高當座眞如在。凜肅趨前未覺忙。光嶽降精瞻部位。陽和裹面蘊氷霜。張公撰德丹靑並。拈出剛方善闡揚。</text>
<title>石郊彦姪家。病淹三四日。留題。</title>,<text>大阮何如小阮狂。頹然一室與同牀。垂簾返視玄花散。高枕呑津華蓋凉。野外松溪分井澮。籬西蓮嶽出槐桑。浮生去住隨緣耳。萬事無常對北邙。彦方調眼。余亦患肺。故頷聯云。</text>
<title>送趙定而之任羅州</title>,<text>南方卑濕足愁人。北里蕭條又送君。只爲殘年難飽飯。每當離別各傷神。其二雄州萬務若棼繩。晝案埋頭夜燭仍。縱有龔黃都瞌睡。寤軒於此獨專能。其三田園晝掩檗溪邊。紅藥紛披白雨懸。却似香山孤卧夕。惜君鳧舃下漁川。</text>
<title>詠屛畵</title>,<text>松風吹石牀。茶竈小童傍。高哦知興會。飛瀑挂雲長。其二騾遲人亦醉。溪路柳邊遙。蒼茫將落景。不省度危橋。其三漠漠靑林濕。濃濃白雨霏。霑來蓑笠重。雙把釣竿歸。其四煙水維舟夕。凉風在葦磯。月高橫吹發。童子弄澄輝。其五草閣臨秋水。疎松復檻前。虗舟橫自在。白鷺立悠然。其六雙帆千里勢。闊浦際遙空。斜飛鴻過渚。一意得秋風。其七雪裏埋香岸。騎驢任所之。眞成閒往返。孤興有誰知。其八微茫雪盈舸。高下鶴隨人。皎然吟望久。墊却浩然巾。浩然一作白綸</text>
<title>安參議 垕 挽</title>,<text>文成講樹古。澤老畵獅傳。詩禮源流會。鴻厖氣味專。難諧梔蠟俗。未展笏簪年。寬樂夫何憾。全眞以返天。其二平生腹爲笥。一部石潭書。訓子斯爲要。逢人只若虗。金華違顧問。鳳閣失吹噓。末世多皮相。深嗟獨在余。</text>
<title>散步籬外偶吟</title>,<text>獨此疎籬外。炎蒸盡日無。平臯忽超遠。暝色亦斯須。露草停鋤圃。煙橋倦騎途。繁蟬啼我側。漫詠與之俱。</text>
<title>送李一源 秉淵 出宰花江。仍申楓岳之約。</title>,<text>楓岳山之傑。花江吏是僊。煙霞通性氣。翰墨赴因緣。老子思聯屐。洪厓擬拍肩。淸秋攀桂約。月到正陽圓。</text>
<title>謹次佚老堂壽席題示韻。用申未赴之忱。</title>,<text>憂隨老炎退。喜氣滿秋堂。兒免西河杖。賓稱北斗觴。笙歌淸洞閙。簾幕弼雲凉。坐作僊家想。愈令詠蹈長。</text>
<title>疊堂字韻。和伯氏。</title>,<text>颼飅梧竹響。觀雨坐深堂。自是憂如海。微無酒滿觴。是非塵界閙。今古雪山凉。斷續連床日。臨行百感長。</text>
<title>隔宵悢悢。又疊堂字韻。伏呈伯氏。</title>,<text>終南卧寥落。回首六靑堂。錯莫斯干築。稀疎儐爾觴。千途饒險坦。一氣驟炎凉。尙擬黃花節。東窩醉夢長。尙擬一作待看</text>
<title>還山次伯氏韻</title>,<text>世途險過百牢關。巖處寧無獨寐閒。堪羨何家大小隱。白頭相守碧雲間。其二水簾十二雲爲關。僧不常留一塔閒。誰識鳳凰池上老。廿年蝴蝶戱其間。</text>
<title>伏次伯氏下投廬字韻</title>,<text>樹屋初心晩結廬。嗒焉身世死灰如。煙霞窟邃猶嫌淺。猿鳥盟堅敢作疎。王績有兄時命駕。希夷還隱只携書。西遊春草今凄綠。恐後崖熊已定居。其二世事駸駸到剝廬。遲回京輦果何如。龍歸大澤存身密。鴻入高雲與侶疎。始願何家成並隱。寧論郭氏考中書。鳳臺飛蝶留僊債。可但楊山夢卜居。夢一作驗</text>
<title>用廬字韻。題贈彦姪。俾作別後顔面。</title>,<text>斯干爾自愛新廬。高枕居然我屋如。露下芋畦連井潤。雨中匏蔓著籬疎。商量運氣篝燈話。劈畫興亡汗竹書。却恐世氛來亹亹。勸移莞簟白雲居。</text>
<title>文洞書室。卜夜留題。</title>,<text>匏花籬落偃松門。碧澗潺湲向客喧。垂老閒情憐宿迹。隔年燈火湛華軒。其二嶺雲微缺月臨門。蟲語雞聲亦一喧。百日聞鐘城闕裏。不如今夜宿君軒。其三終宵不掩澗邊門。兒女更深暫息喧。欲話百淵眞意味。待看山月到幽軒。</text>
<title>還山漫興</title>,<text>斑鬢飄蕭白露天。乍離城闕得歸田。石灘聒聒經多雨。蘿月娟娟向上弦。嘆世五噫非古事。逢秋九辯又新篇。龍泉老氣猶衝斗。携去韜光在百淵。</text>
<title>早發楊根邑底</title>,<text>卧聞孤縣角。寥亮五更天。雲岫佛鐘後。月溪漁唱前。隨時催僕馭。卽色辨山川。此路難磨盡。征鞍二十年。</text>
<title>早發三亭浦。霧雨未開。</title>,<text>未料麟蹄雨。先愁馬嶺陰。雲霾穿萬峽。露裛歷千林。隱現僮隨後。蒼茫鳥送吟。小心千仞磴。踰此始駸駸。</text>
<title>秋稼</title>,<text>靑黃交野色。萬寶捴含眞。豆子繁如卵。禾身茁過人。農談錯虗實。邑俗半澆淳。獨有秋山面。呈姿著處新。</text>
<title>將抵萬宜驛。馬煩未達。寄宿健嶺村舍。</title>,<text>追煙猶遠驛。借榻卽崇岡。龍洞斯通逕。麟蹄始入疆。芻萁吾馬飽。燈燭主人良。欲設重過約。誅求且遠藏。其二松扉垂欲閉。星漢半山光。露草蛩吟細。風林虎吼長。居夔爾生理。入蜀我文章。偶坐徂淸夜。霏微雨入床。</text>
<title>曉發</title>,<text>五更方缺月。巖磴苦回斜。黑是松楠影。白應蕎麥花。寂寥歸洞虎。蕭颯背林鴉。北崦留孤火。誰家早績麻。</text>
<title>萬宜驛</title>,<text>關情臨水驛。風氣此團圓。黍稻紛秋稼。漁樵會晩船。筐梨主翁笑。篘酒僕夫顚。欲置三間屋。還山用息肩。</text>
<title>寒溪主人姜善一遷居江陵。廿年而後返。復營新屋于路左。寄宿叙欵。</title>,<text>馬首寒溪口。來投舊主人。中年別何闊。一味愛其眞。粟飯松芝炙。泥炕麥稈茵。燃薪長短話。皓首作山隣。</text>
<title>谷口新屋經夜</title>,<text>寥落來高卧。秋山但白雲。牕邊若人語。筧上細泉聞。了自存心賞。于何覓世紛。丹丘猶是內。夢逐羽人羣。其二嗟我還山夕。夫何感興長。巖阿生素籟。板屋下微霜。已爛靑楓葉。難留碧蕙芳。寧愁寄衣晩。自有薜蘿裳。</text>
<title>和洸孫寄來韻。用寓遐意。</title>,<text>看取房蜂與殼蝸。此身那得老無家。碧雲深處樓居好。惠好詩成更發嗟。</text>
<title>自雪岳精舍。發向楓嶽。</title>,<text>雪岳奇無敵。蓬山德不孤。高低存妙賞。表裏管僊區。整翮霜飈以。邀朋海月俱。終須恣跌蕩。歸養浩然吾。</text>
<title>龍山</title>,<text>龍山麟峽頂。民物與雲深。自有高寒樂。仍存淳朴心。星河垂板屋。杵碓隱杉林。永夜溪邊枕。如聆太古音。</text>
<title>簌莎谷</title>,<text>蓬萊已氣脉。夾路盡楓崖。立馬橋頻斷。看山雨欲霾。桑麻民自適。松石境仍佳。似出山陰道。深秋可作懷。</text>
<title>純甲村秣馬</title>,<text>不向長楊去。▣尋純甲來。忙心取山近。狹逕喜林開。餐有松芝馥。茵因槲葉堆。癡思鸞鶴馭。村騎借還廻。</text>
<title>長安東邊。疊嶂奇拔。曾所未覩。問知爲金藏谷也。</title>,<text>奇挺金藏別。峰峰拔地長。霜空森劍戟。晴旭儼圭璋。不覺疲軀立。眞令老興狂。停鞍欲趨拜。無乃米元章。</text>
<title>石橋</title>,<text>僊山違面久。始覩石橋奇。截雨虹千尺。凌河月半規。溪流增響亮。雲影送逶迤。自此丹丘近。喬松爾是誰。</text>
<title>夜宿北寮。與妙香僧圓照聯榻。</title>,<text>蒼赤千峰影。諸菴送夕陽。淸仍四更月。爽合半庭霜。擎拂留高釋。連牀說妙香。應催石梁步。仍與羽人翔。</text>
<title>靈源洞</title>,<text>杖及靈源口。縈雲一逕幽。何妨紅葉脫。愈覺素峰稠。百塔藏何處。千潭捴下流。迷津春曖曖。寥朗喜逢秋。</text>
<title>靈源菴</title>,<text>空菴來習靜。獨卧掩禪扉。院晏槽泉滴。簷風槲葉飛。嗒焉誰與偶。澹爾欲無歸。半路逢寒拾。松茶慰我饑。</text>
<title>表訓寺</title>,<text>三樓山影號。表訓壯中間。萬玉崢嶸圃。羣僊出入關。雲棲胎鶴穴。雷吼鬪龍灣。栗老長篇在。紗籠四壁環。</text>
<title>正陽寺</title>,<text>圓臺舒嘯坐。飛躍萬峰稠。皓露金莖擢。蒼雲玉筍抽。有心眞宰設。爲宅列僊留。未易留歌詠。低徊桂月秋。其二東北扶輿積。雲根到巨溟。三韓專淑氣。五嶽掩眞形。赤日含霜雹。玄宵駐月星。坐令夷夏仰。頂禮向靑冥。</text>
<title>有期不至</title>,<text>千峰悄欲響。鐘動正陽樓。落木僧歸定。高雲客與留。峩洋琴寂寂。城闕月悠悠。偃蹇憑叢桂。幽期竟晩愁。</text>
<title>屬士敬</title>,<text>僊山賞楓伴。楓落憶楓溪。澗赤令人醉。崖斑著處迷。盟寒空桂月。迹阻但雲梯。獨發天壇嘯。喬松許共携。</text>
<title>眞佛菴</title>,<text>眞佛無雙界。高巖縹氣凝。雲迎尋瀑客。橋斷食松僧。篆甃塡紅葉。璇題蔓紫藤。莊嚴知所創。緬矣自光陵。</text>
<title>船菴</title>,<text>船菴舊三宿。瀟洒結淸緣。翠栢爐香外。紅泉盥漱前。冥棲稀鳥語。閒立値熊懸。一逕穿伽葉。巖姿箇箇僊。</text>
<title>將尋須彌臺。與智益，致雄二上人沿溪捫蘿。往往迷路。隨處卓錫而談玄。</title>,<text>短栢蟠如簀。溪行踏翠長。微風韻崖谷。晩露裛巾裳。憇石看拈頌。逢泉試漉囊。朋遊嫌太閙。支許喜相將。</text>
<title>須彌臺</title>,<text>谽谺洞天小。中自納須彌。佛塔重瑤級。僊枰累玉棊。淸眞挹姑射。瓌富閱波斯。半日穿蘿密。忘疲始賭奇。</text>
<title>萬瀑洞</title>,<text>潛躍龍無首。高低瀑有源。噓爲雲淰淰。衛以石蹲蹲。蓬老銀鉤絡。芭翁赤舃痕。陽阿晞我髮。下有洗頭盆。</text>
<title>普德窟</title>,<text>銅柱靑霞杪。扶顚鐵鎖聯。地無金可布。室與磬俱懸。勢邈鵾翔逮。功齊蜃構圓。浮屠信多幻。普德定何禪。</text>
<title>碧霞潭</title>,<text>山莫尊楓岳。潭惟數碧霞。天光無畆步。石面欠鎔磨。幸有香城蘸。方將錦樹遮。吾家水簾在。意愜向誰誇。</text>
<title>獅子巖</title>,<text>獅子蹲堪畏。威神亦大哉。低垂石鷹翮。沈寂火龍雷。百魅眠時伏。千崖吼後摧。紛紜俗士駕。胡不喝敎廻。</text>
<title>摩訶衍</title>,<text>森聳峰如衛。泓崢境若空。水窮雲滿院。僧定客依楓。斫桂憎吳質。開巖哂謝公。深知永郞意。未欲世人通。</text>
<title>中白雲</title>,<text>白雲棲有處。蘭若卽其中。鐵鎖僧攀少。花龕佛坐崇。旛飄石壇月。鐘落海松風。欲把楞伽入。長敎八識空。</text>
<title>花江守李一源追到卜夜于菴中。次農巖集韻。</title>,<text>浩刦曇無竭。跏趺絶巘頭。蓮花開界別。桂樹護龕幽。官燭來淸夜。禪扉敞素秋。高哦憑萬瀑。天籟與颼颼。</text>
<title>登毘盧絶頂</title>,<text>吾遊於是始。秋日上毘盧。寥廓天何有。崢嶸地已無。圓歸黃鵠睹。闊入大鵬圖。敢謂朝鮮小。蜉蝣笑此軀。其二剛風隨健步。兩腋欲翩翩。滅沒雲鳶失。空濛野馬旋。煙沈州九點。萍漾界三千。却怪滄溟逼。鯨跳只膝邊。其三度壑經丘了。方躋卓卓巍。堪輿一團視。嶽瀆萬殊歸。有術登觀妙。其知局促非。吾人自氣象。不學御風飛。</text>
<title>下山</title>,<text>夙抱煙霞癖。沈淹到白頭。輕便許掾愧。老疾少文愁。費夢惟斯境。孤遊偶及秋。毗盧第一賞。其可再爲不。</text>
<title>佛地菴。與一源聯枕。</title>,<text>返我毗盧策。從君佛地菴。蕭然委鳧舃。閴爾託禪龕。紫菊搖空色。蒼杉挂暮嵐。孤光天罅拆。遙與佛燈參。</text>
<title>晨起步月。與一源同賦。</title>,<text>繁星稍掩縟。微白暈西岑。不覺驚推枕。相將步繞林。香城來灝氣。幽桂散澄陰。何必正陽夜。圓光諧賞心。</text>
<title>與一源分袂向外山</title>,<text>萬瀑源流在。雙輿立水頭。吾人斯合散。玆地每淸幽。蘿月娟娟曉。楓霜淅淅秋。短橋愁獨過。風袂帶林颼。</text>
<title>隱身臺</title>,<text>削鐵霜崖匝。垂綃雪瀑長。翏翏風滿腋。拍拍海吹裳。鶴馭瞻遐擧。蛙墟愧大方。仍思折若木。拂日以相羊。</text>
<title>楡岾寺</title>,<text>西方知樂土。諸佛怪東來。恍惚石航度。微茫楡岾開。龍移淵涌塔。烏去井含苔。閔漬何爲者。盧春果有哉。其二山雄風氣會。象設據穹林。雲碓輸糧遠。虹橋引客深。樓淸無赤日。園敞費黃金。萬折曹溪派。遲徊走海心。</text>
<title>彌勒峰</title>,<text>玉立亭亭幹。遙瞻倚太淸。可憎彌勒號。合易列僊名。沆瀣氷留面。扶桑日射精。天荒不傴僂。泡視幾浮生。</text>
<title>中內源</title>,<text>木石俱蒼瘦。空菴淡景斜。雲應守廚臼。風自拂袈裟。泯絶初無我。淹遲已是家。高牕收闊海。閃閃浪生花。其二寂寂硏松臼。靑靑綴栢藩。曾聞有微逕。可以達靈源。興逐高雲往。心將落照翻。春來採芝計。潛與谷神論。</text>
<title>觀日出</title>,<text>半枕香爐夢。推牕日涌溟。迢迢賓駕轉。漾漾浴盆停。紫合楓林壁。靑搖栢樹庭。蛟涎與鯨吸。曾厭洛山腥。</text>
<title>望海</title>,<text>沆瀁何崖壁。滄溟向我來。身疲欲流憇。意遠遂徘徊。此岸無潮怪。他年見底哀。不知鰲脊上。終作蟻旋廻。</text>
<title>自鉢淵向新溪</title>,<text>沙彌携滿路。欵段乞諸村。換面山如舞。藏濤海亦喧。氣因尋瀑銳。神以望雲翻。暝色蒼然至。尋鐘到寺門。</text>
<title>早起尋瀑</title>,<text>九龍眠起否。星漢曙蒼蒼。理屐吾將動。撞鐘僧亦忙。霜濃添壁滑。風勁挂繩妨。畢竟源頭瀑。天紳幾許長。其二滿谷風颼飋。驚淙上薜衣。潭連陰獸伏。峰競瑞禽飛。險絶容心小。瓌奇閱眼稀。靑鞋破何惜。僊賞苟無違。</text>
<title>瀑布</title>,<text>傑壁參雲漢。飛流墮杳茫。噴從龍吭出。跳作鷺身翔。落地淵爲鉢。留人石作牀。無緣乘漲至。崖滑致身妨。其二赤縣惟廬岳。靑丘亦朴淵。近應三舍避。遙並九天懸。雪雹松風散。虹蜺海日穿。翩躚俱上下。堪羨羽衣僊。其三震疊崖將仆。舂撞壑欲穿。賞心於是快。神設亦云全。弱魄摧仍厲。塵巾濯已鮮。芭翁留大刻。蟠屈毒龍前。</text>
<title>歸到玉流。石上息疲。仍設午炊。</title>,<text>三四僧扶屐。千層繘送身。同欣踰絶險。獨欲弄澄淪。卧石圓開局。馳湍闊拖紳。松根吹籥火。飯味亦淸眞。</text>
<title>靜觀齋遷葬挽</title>,<text>回薄天時速。玄微地理難。靑烏三考卜。白日再衣冠。是受先人祉。方成萬歲安。池臺尙餘戀。旌翣欲盤桓。其二山丘四旬二。公壽與之如。草草年何短。堂堂志有餘。雲雷嗟蘊抱。水月想澄虗。小子今衰晩。從誰講易書。其三太極亭前祔。吾兄有祭文。今焉共長夜。幾箇會新墳。白幕駒城雪。丹旌兎院雲。蕭條大連後。攀紼未成羣。</text>
<title>哭姪女趙氏婦</title>,<text>嗟爾在髫齔。白雲山下居。靑蘿補茅屋。紫鳳倒衣裾。奄失如天恃。長啼若漆廬。于歸眉可展。年短竟何如。其二背郭新堂靚。雙飛賀燕低。終同逆旅謝。徒使里人啼。殺節氷凝霤。深宵月曖閨。潘韋從古恨。於此倍悽悽。其三爾哭阿兄沒。深憂乃父傷。云胡終孝誓。終作比年亡。北里崇桃炫。東溪籊竹蒼。歸寧森宿迹。何處不摧腸。其四就木初何遽。歸山只在今。存亡俱促景。天地又窮陰。雪暗銘旌字。風喈輓鐸音。鴒原一體慟。送以斷猿吟。</text>
<title>麟蹄族兄 盛大 挽</title>,<text>寒雪千峰去思存。一廛耕鑿弟銜恩。黃粱稅减通煙火。白板軒開卧石門。書帶華蟲來數數。春隨皁蓋興源源。從今勿剪臨溪樹。淚落年年著酒痕。其二歸自山阿便柩前。失聲惟有淚如泉。卽知泡幻猶居世。可把升沈更問天。花樹今稀躋右席。松楸無隙拓新阡。人琴寥落三洲冷。忍送靈車過斗川。</text>
<title>送朴衡聖 權 赴燕</title>,<text>浿水逶迤別思紆。風流往迹滿征途。星軺到日難延賞。不似蘭橈下石湖。其二靑騾買後幾秋風。虗擬蓬萊杖屨同。千尺巫閭山下雪。也應停轡憶關東。其三金繒事役齒生酸。綱紀俱頹更路難。蘇武何嘗失旄節。富公要有烈心肝。其四悠悠天醉幾時醒。六十餘朞屢會星。四海安危皇極殿。三韓疆場統軍亭。其五驢鳴狗吠幽燕市。蠶縷牛毛楚越儒。暗覺星文動奎壁。老生延喘願須臾。</text>
<title>偶與明行諸人尋水聲洞漫吟。屬同遊和之。</title>,<text>氷溪寂歷雪崢嶸。玉洞名猶帶水聲。鬪草折花皆往迹。白頭來伴少年行。</text>
<title>講易吟示士敬</title>,<text>昨夜水聲洞。今日城南社。高哦微酡氷雪中。天機與之俱上下。聞君讀易已鼓舞。欲把韋編作講話。須知圖書是筌蹄。天馬何異賣兎者。眼中無物不是卦。畫前有易會者寡。頭頭三十六宮春。滿目氤氳不盈把。伏羲頂上須去來。邵翁脚下休徘徊。若推明年何處雷。君其問諸南枝梅。</text>
<title>德以生日。其胤設壽樽見邀。與士敬諸君赴。仍卜夜。同賦長篇。</title>,<text>晩世又窮冬。墟里日蕭瑟。眼前楓溪水。川與世相閱。松之垂老女蘿結。雪之初落素霰密。我懷百感易損神。翠叟堂中會同人。同人于宗豈吝道。凡今之人莫我親。堂中有酒酒如澠。知爾懸弧卽此辰。童時蔥竹爾後曹。倐焉五十今霜毛。病後衾枕脫蟬殼。興來筆硯翻鯨濤。詩歌同癖士敬至。康樂爲昆惠連季。楓溪分韻自舊令。鰲島傳筒亦述事。前有樽酒可以賦。賓主千金萬年意。南臺北萊亦尋常。白雪幽蘭可侑觴。玄郞婉愉睟玉面。豈惟禮貌先生饌。斑斕之衣在舞筵。好逐瑤臺雪花翩。喜氣盈堂復充宇。藹然未覺爲臘天。須知難朽是此樂。何論分飛有一夕。遮莫西峙與東逝。作詩年年寄遙祝。</text>
<title>玉杯歌</title>,<text>玉杯玉杯何處得。出自守夢先生宅。先生質美稱席珍。溫潤肉好可比德。傳之宅相凡再轉。玄元襟懷亦抱白。十襲爲藉謹付受。誇示諸賓舞綵夕。瀲灧深樽斟酌餘。人散軒靜二更燭。剪燭吾始仔細看。不覺斂袵仍拭目。瑟然徑寸蘊諸美。胸藏眞白肌猶綠。藍田煖煙生雪夜。黯黯虹光射高屋。水晶琉璃豈不奇。猶有浮暉與閃色。所以君子有取舍。特薦祀壇或賓席。却思卞和未剖時。塊然只是崑山璞。良玉琢磨功亦密。先以椎鑿後沙石。莫恃良質忽自修。玄元玄元爾珍惜。</text>
<title>鞍峴歌</title>,<text>鄭錦南眞英雄。骨聳精緊萬人中。氣候分明朱義封。胸襟沈靜王司空。亦有春秋癖。經緯六韜三略通。平生知遇李鰲城。一時服事張玉城。關西督府載草草。半繕營壘未鍊兵。蜂目將軍擧事速。卒銳久已輕朝廷。長驅萬騎蔽天塵。前茅靑衣數千人。薩水猪灘一勢潰。百官跣足千乘奔。元戎左次但袖手。王在賊前我在後。將軍於此試鷹騰。左提右挈南以興。决機先唱據北山。牙旗高揷雲之間。蜂攢蟻集仰萬弩。風自西來鼓天怒。漢城千街屋瓦震。弼雲三面飈沙舞。亂砲之下賊無餘。龍衣裹血禾川滸。凱鼓淵淵鐘簴完。翠華徐渡錦水還。道左匍匐庶人服。功高心小王乃嘆。漢水如帶鼎岳礪。白馬朱血登銅盤。敦義門南畵戟竪。鐵券所藏遺棟宇。功在山河不可泯。屋如傳舍幾易主。雪天鞍馬小儒過。軒前鞍峴猶嵯峩。到今國活賴此峴。不有將軍國如何。近者登萊有風色。鼙鼓興思在牧頗。兵家制勝貴用奇。焉用紛紛築城多。思公英偉不可作。倚柱遂作鞍峴歌。</text>
<title>玉洞愴懷</title>,<text>巷柳蕭條八九株。欹巢不見鵲出入。山雪溪雲正奰屭。日已曛矣歲亦臘。池臺鐘鼓昔何樂。綵服看花水邊立。捴是滄桑以前事。百恨風樹其何急。東家有酒壽席熱。作詩歸來倚杖泣。其二名園淸閣稱僊居。柳間有巷松間途。曉鐘聲歇市聲至。雖有溪聲未驅除。浣女千砧水盡濁。樵兒萬斧山無膚。眼中無限敗意事。心遠地偏知其迂。誰能移此一丘壑。置在王灘之東石室隅。其三玉流洞府西山隅。鶴蓋成陰巷有車。遊人歌笑主人哭。天時舒慘亦須臾。去秋雷雨菌閣頹。碧瓦朱欄眼中無。花石關心寡嫂悲。藥餌埋頭一兒癯。乃知堂構非易事。巖泉何曾古今殊。</text>
<title>栗北村示純行</title>,<text>日暮栗北村。扣門訪阿誰。非惟會同人。兼亦謁庖羲。庖羲氏沒千萬年。神而明之一心傳。盈天地間皆一理。圖書卦畫孰後先。茅簷甕牖燒燭短。手閱韋編見先天。講到三更半牕白。起看林霰堆庭前。君問六出何物事。似自河圖第一位。四象須從此推去。萬有紛綸可觸類。君能淡泊以洗心。可契潔淨精微義。駕風鞭霆丈夫樂。何限悠悠身外事。</text>
<title>贈元雲瑞 海翼</title>,<text>避地紛紛孰定居。雪牕孤坐惜三餘。干戈秦漢無墳典。伏叟胸中數卷書。</text>
<title>食雉戱吟。示純行李德載。</title>,<text>茅茨讀易門未開。欵欵烏啼遶樹廻。純郞卦上朱雀動。載郞袖裏華蟲來。朝來浪說暮則驗。神明之告亦勞哉。信知一飽皆有數。萬事豈可愁肝腑。夜深炮炙出山廚。燈照臠盤割黃腴。亦有淸醥竹葉春。條風到面生氤氳。今宵醉飽亦云足。太平受用須惜福。少年戒之勿恣饞。君不見洛陽豪士竄荒谷。</text>
<title>綠水亭吟。贈李季祥。</title>,<text>上有黃檗溪。下有綠水亭。綠水亭有主。淸江李先生。文武才全厭功名。作此菟裘費經營。優游琴酒狎魚鳥。事往亭空灘有聲。淸江爲祖何內外。等是其孫卽弟兄。君看溪水本同源。遙遙一派發龍門。婚姻之故誼更敦。住近便是朱陳村。恭惟當日兩先公。接武金華玉署中。玉署銀燭半壁畵。指點張翰歸江東。迷源作隣我家願。惠好同車夢灘翁。綠水終羨返身龜。靑雲未作雙潛龍。眞同六一苦思歸。思穎詩留後人悲。滄桑血泣我猶留。松楸晩景子欲休。餘年無幾鬢皤然。兒女在眼可解愁。君之騃婦我嬌女。女又生女巧笑語。斑裳登膝或挽鬚。此事可樂眞勝無。黃牛奪乳雪色粥。錦雉加火紅地爐。淸醥軟泡宜豁齒。滫瀡寧非老人需。三陽已復動葭灰。淑氣布地條風來。氷融腷腷十二灘。送月巖畔可徘徊。迨今朝野幸太平。明日何知且把杯。阿郞阿郞爾移席。石臺掃雪訪古梅。嗚呼夢灘所手植。吾欲日醉其下卧不廻。</text>
<title>柳高城 成運 挽</title>,<text>今世無文獻。惟公博雅能。胸包石渠富。步近木天昇。退轉隨風鷁。低垂擊水鵬。窮通與脩促。司命詰何憑。其二五十衰軀殼。三年一息微。墨形仍病簀。灰念已朝衣。世敎無旌別。名途足是非。詩人素冠歎。吾欲與同歸。其三夙有襟期在。非徒中表情。聯翩孟公牘。揚搉汝南評。岳麓衰相對。蓬萊會不成。峩洋隨指盡。殘涕送吾兄。</text>
<title>騎牛歌</title>,<text>騎牛復騎牛。騎牛勝騎馬。騎馬易顚蹶。騎牛只朴野。靑雲達官飛龍馭。鳴珂擁蓋金闕下。朝雞夕鐘爭逐隊。忙者何由羨閒者。騎牛不用鞭。半日歷岡坂。夜來大雪白漫漫。深至牛目步愈緩。夾路蒼松虬龍枝。不勝頹壓偃且欹。攬轡時時仰落雪。風飄萬點氷鬚眉。騎牛之趣本自奇。雪中騎牛又如斯。扣角歌一曲。千古知音誰。關門紫氣柱下史。廬岳神光劉凝之。吾不能及爾遐擧與高風。託身老㹀其迹同。南山矸白石爛。有心商歌非田翁。騎牛勝騎馬。焉用齊相駟馬高車。苫韀與葛鐙。坐覺身舒舒。扣角復扣角。歌闋暮山虗。嗒然牛背歌太古。神農以前遺民歟。末句一作衆維魚矣旐維旟</text>
<title>元日夕。襆被湛華軒。會者凡五人。辛卯</title>,<text>舊歲如夢新歲驚。白髮如從一夜生。若登高嶺望遙野。二十四節眼底橫。哀樂安危所不知。萬事吾知任運行。屠蘇椒栢有殘瀝。持向湛華軒上傾。不速而來亦三客。主人風雅以詩鳴。村村拊缶囉哩哩。爾可相和作新聲。內足堂中酒不空。便與四海爲太平。殘年飽飯數相見。老去方會杜老情。新年之祝莫過此。起占天光看玉衡。</text>
<title>送德以桃峽問舍之行</title>,<text>君衰難作行。我衰難送行。送行之難甚作行。百感臨歧淚欲橫。西隣嘶馬五更鐘。春寒惻惻靑州程。厚衣加餐須愛身。好水佳山或暢神。北山草綠返駕未。百淵吾亦去尋春。如何今日方太平。問舍求田少閒人。</text>
<title>韓參判 聖佑 挽</title>,<text>非壽爲難好德難。昭明融顯就公看。扶倫一節承儒訓。折獄千言破鬼肝。迥得天霜松自勁。多經刦燼玉猶完。翛然乘化夫何憾。長掩玄扃萬世安。</text>
<title>送朴公瑞 鳳齡 赴北幕</title>,<text>金華玉署窘如羈。不出長安未足奇。元帥臺高少榮辱。鬼門關險試安危。勒功焉用班生筆。長價奚徒王粲詩。知子立朝標格在。更須胸海展無涯。其二鰈域山川直北長。七方周後有餘疆。舊豐大是龍興地。委羽深爲鴈出鄕。度隴何妨頭皓白。摩雲不惜馬玄黃。先春嶺上葡萄酒。七寶遊成共把觴。</text>
<title>送朴士賓 泰觀 遊湖南</title>,<text>詩在名山與大川。無人搜抉只風煙。濚湖迥接珊瑚海。月嶽高摩翠鵠天。秦蜀紀行須子美。巴陵物色待靑蓮。向來崔白推敲地。何限驪珠棄道邊。</text>
<title>李子平 秉成 草堂。卜夜率吟。</title>,<text>一宵聯榻亦因緣。衰境吾知此會圓。半雜古今談欲騁。將分晨夜坐猶堅。和風井畔輕搖柳。朗月橋南迥度天。亦有淸心樓上客。論詩愈覺興超然。</text>
<title>完南府院君 李公厚源 夫人挽</title>,<text>迂齋型範百年垂。淸穆閨門哲訓持。寵自天來奉鸞誥。養非已出仰鳩慈。玄孫持服方爲壽。獨壻成仁久抱悲。從葬廣陵斯妥魄。隧中融洩會諸兒。</text>
<title>光陵寺留別士敬</title>,<text>不忍分歧並轡行。迢迢忽若訪僊城。深穿萬樹紆回勢。靜卧諸天婉孌情。嶺月塔雲頻遞影。金鐘水碓偶齊聲。驪駒嘶在禪扉外。雪岳歸人夢始驚。</text>
<title>寒食後過抱山愴懷</title>,<text>後於寒食愴如初。忍淚何能免濕裾。酒漬莎苗香火後。風搖棠樹紙錢餘。淡懷久撥潘郞簟。衰夢猶牽鮑氏車。山作洞陰回顧勢。白雲來往死生居。</text>
<title>過三淵感舊</title>,<text>抱山朝淚有餘漣。添洒三淵瀑下川。一壑能藏寬世界。百年終送短因緣。春回庚婢求桑谷。雲老丁奴墾石田。尙怪外姑偏戀女。板輿搪揬睡龍邊。</text>
<title>花江遇習操。戱贈地主李一源。</title>,<text>去秋與子遊金剛。四更詠月步衆香。桂花淸露滴巾袂。殆與四僊高翺翔。籃輿度橋東西去。下山何處不奔忙。花江二月官柳綠。繫馬擬共論文觴。牒訴裝懷乃小事。前有喧喧閱武場。戰格參雲雲塞峽。北鴈欲度驚分張。大旆連旗十郡集。春川防禦神揚揚。靺韋君子仍地主。發號出令閙黃堂。誰知騰蛟起鳳客。凜乎紫電兼淸霜。文武才全方是人。吉甫所以憲萬邦。齷齪窮山一腐儒。俎豆軍旅兩無當。有耳何曾聽金鼓。避喧山椒得禪房。依舊香城淡意味。晨龕小鐘聲琅璫。</text>
<title>栢田歌</title>,<text>國家面面築山城。不知何事方營營。書生耳中鼙鼓騰。金化縣前大閱兵。閱兵皆是束伍軍。嶺西十郡來合幷。元戎臨壇高屹屹。五聖山北樹龍旌。自是平原矛戟地。且馳且射爭輸贏。布陣雲隨鵰翼旋。吶喊海送鯨濤聲。斯須八門變六花。擺闔猶令觀者驚。野童村婦爭拍手。笑殺假倭狼狽形。遇敵眞能若此否。西北憂大未可輕。棘門灞上異細柳。漢文咍爾如孩嬰。古來軍制稱府兵。後出彍騎爲長征。朝鮮獨無兵可戰。訓局御營徒虗名。束伍爲軍尤草草。十年一鍊何由成。雨抛金甲生綠苔。蛛懸虎韔韜流星。猝聞期會始磨拭。况乃賞罰未分明。嗚呼以其卒與敵。只坐器械未堅精。卒不服習將豈全。國命存活隨軍情。君不見丙子敗績栢田是。洪公死綏徒忠貞。嗟爾春川防禦使。莫學柳琳能逃生。</text>
<title>次李一源詠三淵舊基韻</title>,<text>花江詩錄至。滿紙起雲雷。舊是吾家有。今從爾筆來。潭搜陰獸伏。壁掣巨靈開。深知摸寫妙。不似暫徘徊。其二人帶三淵號。空墟委草萊。漁舟斷已久。鳧舃往還廻。應哂浮家遠。如興攬古哀。悠悠泡幻視。麟峽又亭臺。其三尙憶吾蓮社。沿溪再渡橋。穹林藥師護。崇嶺紫藤朝。雲自隨僧住。鐘應引客遙。希夷眠有處。松月已千宵。</text>
<title>成達卿挽</title>,<text>雲雪三山夜。初逢金玉人。映氷心炯徹。霏屑話淸新。理窟推探賾。僊源借問津。投詩雖率爾。意在託交神。其二洒落延平訣。觀心未發前。斯爲公案一。自有密符傳。造次談何悉。他時擬共硏。逍遙林下意。遺恨會甁泉。其三偶作商山隱。非追四皓名。潛龍一爻玩。陰鶴九臯聲。只謂徵難拔。那知逝已輕。少微星晦矣。靑紫滿王城。其四千里知君葬。春天寫挽情。高林黃鳥語。空谷綠芻生。磨鏡聞徐孺。奔車嘆巨卿。分山書在篋。重閱倍霑纓。</text>
<title>金正字 聖重 挽</title>,<text>平生不識子爲誰。一死方看百士悲。人物眇然才可惜。宦途窮矣世何巇。酆城劍抱衝星氣。夢澤鵬違擊水池。正是燕臺收俊傑。重嗟埋骨在當時。</text>
<title>谷口漫詠。寄養兒。</title>,<text>一國如狂是宦途。癡兒亦復冒塵趨。雞難棄肋身爲絆。鮎欲登竿計則迂。十口眼穿黃綬望。三邊夢斷錦帆虞。京居况味知甘苦。桂盡千巖走峽奴。</text>
<title>春興雜詠</title>,<text>春氣氤氳大嶺西。山靑水綠繞麟蹄。問津往往漁舟逗。伐木丁丁幽鳥啼。葛驛如窺劉阮洞。藍橋宛入若耶溪。六年余作煙霞主。猶有巖泉漏品題。其二天時人事漸知艱。若有相驅復返山。源出百淵吾洗耳。峰羅五老爾開顔。雲來雲去常依院。花發花凋但閉關。靜裏未能無事業。帶經多在課農間。其三巖阿抱犢此其門。自我開荒作一村。短塔玄龜當戶伏。巨巖靈鷲向簷蹲。桑麻日影千峰靜。雞犬風聲萬瀨喧。坐樹濯泉於分足。吾將以此遺兒孫。其四林居偃仰順吾天。花鳥欣欣隱几前。返照一心終澹爾。溯窮千古亦樊然。巢由遐擧儀凰世。黃綺冥棲逐鹿年。理亂難分從我好。支頤且向碧雲眠。其五昏曉看山岸葛冠。陰晴氣候向春闌。川華淡白年芳靜。嶺靄霏微雨色寒。庭茁薜蘿思換服。園抽薇蕨喜加餐。光陰似以閒忙異。午枕三醒赤日團。其六萬品含和混與人。一犂佳雨又知春。泉從筧上穿過速。舂在松陰俯仰頻。木蕨初芽蒿欲老。石田雖薄麥懷新。忘言不耐天機觸。欲把千篇茂對辰。其七菖杏時過布穀飛。懶夫焉得晝關扉。峰峰煙起燒畬競。岸岸泉騰水耨稀。飮啄只宜循土俗。寒暄猶未授春衣。維摩出谷頻相勸。潭漲桃花胡不歸。其八檗溪雪裏騎牛客。又復騎牛麟峽中。細雨蓑輕渡西澗。平坡草嫰向東風。留心漢紀蒲山子。作意商歌寗相公。今古悠悠各心迹。願隨沮溺以長終。其九雪岳寒溪若有人。梅翁孤韻寄嶙峋。亭亭白月惟知己。采采靑薇不盡春。迹是禪扉依苦滅。志曾台閣展經綸。東風蜀魄啼山木。尙想行吟攬涕頻。其十華陰洞裏有知堂。世父心期晩更長。要與斯人同軌躅。將携小子此徜徉。丹書著石留金薤。素髮臨淵過雪霜。桂樹巖阿添綠穗。攀條淚落女蘿裳。其十一安逸原中小有天。萬花消息一僧傳。藏春遠近烝霞塢。照夜尋常種玉田。梯斷高蘿飛裊裊。簾垂洑澗滴懸懸。冥尋早晩隨樵叟。及至看棊恐失年。其十二十方僧俗競趨依。方丈蓬萊讓卓巍。豹伏年深逢霧變。龍潛爻動嚮天飛。名高何似無名妙。我貴初因知我稀。始與山盟同晦迹。山今顯矣欲何歸。其十三朝鮮一面受靑齊。麟峽千峰隔兩西。枕上干戈春夢閙。日邊城壘暮雲迷。巖廊數月謀何設。骨肉無書望欲啼。猶有鹿門全隱計。待來安可斬雲梯。其十四東嶺稍高生月遲。月生微白透西池。小塘灧灧光相射。羣木澄澄露已滋。不睡且將孤影弄。此心難著一毫欺。虗明應物當如許。燭下陳編懶欲披。其十五丁丑年間始作窠。開荒猶未鏟嵯峩。籬間拾礫除田廣。柳側分泉入竈多。巷接煙村熊鹿伴。棧通雲海藿魚駄。幽偏中自周生理。屢見山靑鬢亦皤。其十六永矢菴居望却遙。維摩無伴久招招。圖書半壁雲烝閣。井竈微蹊月度橋。占地初耽偏敻僻。愛山猶恐不岹嶢。從來鳳頂尤高處。自昔無僧見雪消。其十七峰稠嶺疊廣雲西。時復遐觀獨倚藜。何限蔥蘢藏秀異。自相趨揖作高低。胡僧塔下臨河落。蜀魄杉顚見月啼。久矣眞田曾樹屋。初心蓋取近丹梯。其十八隨分巖棲作寂寥。眼前雲物自昏朝。花飛數點春應减。松秀千林古不凋。覽物何嘗無辨別。居閒未是浪逍遙。年來頗省硏經淺。捴爲分功在雜謠。其十九迢迢送目自高園。白水靑蕪漸次昏。但有歸禽徐渡澗。何曾畏虎早關門。吾人几杖千峰靜。民物漁樵十戶存。無那誅求與騷屑。幾年能得傲東軒。其二十夕盤靑蕨佐黃粱。起漱槽泉味更長。植杖何曾違尺寸。遶塘依舊獨徊徨。花陰黯黯鳩藏藪。蘿月娟娟鹿過場。籬底農談聞一二。斫畬終日下層岡。其二十一山澤相涵理大哉。看他嶺脚海縈回。風從天吼谽谺送。月自雲根蕩漾來。卧處鯨波通息脉。往時鰲脊滿亭臺。隣氓屋後摧松櫪。刳却漁橈貿米廻。其二十二六旬滚到何頑甚。四體輕安不欲愁。一夜絞腸非細苦。今朝放杖復閒遊。蒜雞魚肉逢斯喫。螻蟻烏鳶任所投。多事蓮池深念相。血誠窮壑送終憂。右寄信姪。轉示蓮洞。其二十三蘿風習習洞陰淸。閉戶存吾太始情。病至所忻添靜默。客歸無念管將迎。隣氓斫檜登雲巘。家僕求鹽向海程。留得一童閒讀史。筧泉南畔不停聲。其二十四朝烏乾鵲占歸虗。日下人來不得書。兒女艱辛知可略。廟堂憂慄恐如初。人和地利言同異。北築西防計密疎。屈指星軺應渡浿。先聲皇極殿何如。其二十五閉戶寥寥是靜功。登園浩浩自春風。斑鳩聲息知花外。黃犢生涯在草中。杉頂菑煙過去化。池心簷影本來空。觀心觀物爲晨夕。荏苒芳辰亦向終。其二十六寒泉可食在巖阿。不遇幽人竟若何。半日浚源隨所導。數條刳木引相過。盥從槽下呼童少。漑入廚中得婢多。堪笑少陵生理拙。雲安沽水鬢全皤。其二十七天機日淺慾波深。邈矣淳風不可尋。世事千般皆敗意。山居一味不平心。魚游潭瀨楸沉急。松擢巖岡火烈侵。燧氏庖皇流弊在。望雲聊復一長吟。其二十八春來無處不菑耕。滿目煙從石上生。朝雉啄田非泄泄。晩烏窺井若營營。棲巖未必爲高致。卽物惟須遣滯情。天下竊財猶小罪。可宜偸得愛山名。其二十九養痾三夕不廵塘。來卽晴波漾我裳。亦有風花飛淡蕩。於焉山日下微茫。松聲與鳥鳴時合。樓影隨人立處長。始識孤遊饒意味。緩吟方始返幽房。其三十布穀聲沉峽欲空。子規啼動後林中。應知夜血難乾曉。胡不西飛又到東。月白頻驚千里魄。花紅倍憶萬年宮。滄桑亦有終身淚。何處無山傍此翁。其三十一六歲經營未有亭。嗟吾久已負山靈。徒言泉石居然有。那免巾鞋造次停。躑躅蘸成千澗赤。薜蘿圍與兩屛靑。偶來隔水聞幽鳥。倚杖吟遲當倚櫺。其三十二咫尺僊源似各天。送春谷口亦悠然。浮來花是千巖落。啼到禽應萬木遷。栢樹參禪僧滿窟。筍輿探勝客如煙。山中消息俱堪喜。得意逍遙任爾先。其三十三滿峽春星列玉繩。經星搖蕩緯星凝。試看墟落周圍廣。若有機緘次第昇。北斗軋爲元氣酌。三垣儼作至神憑。塵寰欲訴無窮事。稽首天堦待夢登。其三十四天險由來不可升。區區測候竟誰能。常瞻箕尾分區野。實恐旄頭露角稜。北岳蟲飛無寸木。東溟魚竭有層氷。巖阿憂緖纏多壘。雖有桃源可獨登。其三十五自少爲農雪滿頭。何曾得意在西疇。巖畬曬草斯逢雨。隣耦釃醪或病牛。若有戱魔隨處沮。亦知窮命與仇謀。平生僅一如心事。體健期圓五岳遊。其三十六農功奪我采眞情。安逸原前坐閱耕。倘有喬松騎鶴過。應嘲沮溺叱牛行。靑臯破入松陰邃。黃茂裁連草色平。午饁到時臨澗坐。餐霞酌玉亦何贏。其三十七不嚮侯門折我腰。有時閒赴野人招。中林濁酒隻雞在。一路淸溪亂石遙。躑躅娛衰顔欲醉。薜蘿傲世意方驕。道傍往往空村塢。悶見山氓困稅徭。其三十八看花驛路去迢迢。日照靑林雨點消。春服亦宜垂老節。狂歌方託太平朝。平岡牛得安閒睡。美蔭鶯流宛轉謠。滿目詩情仍畵意。穿雲百折度危橋。其三十九碧靄籠山冉冉昏。淸溪觸石嚮人喧。眞田宿迹如千古。小室幽期又一村。稱客誰知曾作主。沿流猶可不迷源。明朝搜到巢居處。老葛覃延幾丈根。其四十困睡巖間亦自醒。子規聲到五更停。蘿籬疎密春星白。板屋氤氳曉靄靑。一瀑挂虹終落落。萬峰堆雪捴亭亭。暮年作此閒行止。塵世悠悠久已冥。其四十一夾水疎松淨綠陰。一蹊如砥貫平林。牛遲馬速看看嶺。鳳矯龍騰箇箇岑。到老難忘三宿迹。論奇眞會百年心。曲淵亦有包呑未。理屐惟應歲一尋。其四十二換面峰來杖屢停。溪回眼爲玉流靑。丹霞射送飛虹影。瓊液斟從小鉢形。且取霏微潤膚髮。若爲移轉近牕欞。眞源知在深深處。萬古雲封百雉扃。其四十三半生心上白雲菴。到老方携衲子探。分道攀躋捫葛藟。有時歌笑隔松楠。孤霞縹緲疑僊窟。萬石谽谺誤佛龕。可惜向來無嚮導。冥行終未獲眞參。其四十四依舊眞田物色新。喚他爲主我爲賓。臨溪面勢知今敞。墾草生涯異昔貧。戶外巖巒千佛逼。籬根煙火白雲親。眞成來往兼茅屋。雪嶽寒溪不啻隣。其四十五餘項溪邊日脚斜。潭心蕩漾赤城霞。趁鐘僧返菩提樹。飮澗牛穿躑躅花。望絶瀑泉神亦王。路窮村巷興猶賖。雲巖獨未登題品。歸檢詩篇更發嗟。其四十六馬上渾如枕上時。靑山在夢往來疲。沿途十里鶯聲聒。隔日千峰蝶舞遲。昏曉古今如是看。形神離合亦堪疑。人間物化紛千態。一癖煙霞老不衰。</text>
<title>漫詠</title>,<text>杉亭來獨坐。白水滿新晴。無復談山伴。林蟬高處鳴。其二晨夕登園去。慇懃問我泉。莫作頻盈减。須令一脉傳。其三樓前開豆畆。飯後每持鋤。習專仍解妙。初不讀農書。其四未可全無事。扶藜日涉園。覘泉窮石脉。嗅菌坐楓根。其五積葉烝成菌。其餘化作螢。星星飛渡澗。亂點薜蘿靑。其六新凉樓益敞。猶自撥書眠。却愧流螢入。輝輝几案前。其七多生仍習氣。筆硯起閒愁。羲文稀入夢。虗倚玩心樓。其八樓前呀小谷。一縷每雲生。龍藏焉可見。聊以卜陰晴。其九谷谷捴噓雲。通融或分背。畢竟一陰晴。如何紛萬態。其十乍覺庭淸曠。樓前始刈麻。瑤華委地白。誰復到山家。其十一松杉太蒼勁。何以賁山家。江湖秋色割。紅蓼發孤花。其十二出沒屯雲久。高明岾亦勞。何當霜後曙。呈露玉身高。其十三霧捲東臺豁。孤圓月一輪。梅翁不可見。知己爾猶存。其十四月裏看杉影。忘言久倚欄。偸心收不盡。一半逐奔湍。其十五松鳴催急管。驟雨過簷陰。山童採芝去。溪漲宿何林。其十六寂寂臨池坐。風來水面過。高林有病葉。一箇委微波。其十七東臺當鳳頂。若可遠鐘聞。安知靑晻靄。不是佛爐熏。其十八西隣碧雲寺。數里樹參天。鐘來每度澗。山鳥赴簷前。其十九已是冥棲久。機心忘不忘。簷間桑扈亂。試觸不驚翔。其二十炎氛猶滿目。已有莎雞聲。天機爾先覺。人老愧靈明。其二十一顚風兩度過。可惜豆花飄。農功半成毁。時運足蕭條。</text>
<title>永矢菴雨後</title>,<text>久雨寥寥坐小菴。種麻庭院碧蘿參。前溪十日無僧渡。但見閒雲過石潭。</text>
<title>洪判書 受瀗 挽</title>,<text>巖居憂世起嗟咨。名利津頭士節微。夸奪同風多窘步。脂韋成習捴姸皮。衡門守靜其人在。端笏當朝衆望歸。蘇合蜣螂從古嘆。尙疑天上去乘箕。</text>
<title>李持平 東彦 挽</title>,<text>立地頂天男子身。純於爲孝直哉臣。嗟吾不恨生衰世。似子無慚配古人。秦鏡孤光偏照膽。麟經餘筆大扶倫。如絃遇禍如鉤福。此理憑誰詰彼旻。其二名利關頭斷置身。直聲奇禍與相因。寬饒自信醒狂者。石介元非詐死人。罪案糢糊三字獄。愍恩昭煥十行綸。嶙峋折檻橫雲陛。宵旰憂深悼直臣。其三千秋巷伯使余傷。可怪讒人別肺腸。血未噀顔先汚口。金因鑠火却增光。黃沙故有煩寃積。靑簡終看善惡彰。戟手街童與輿卒。可知公議挾風霜。其四上下相循是國憂。地崩星孛也悠悠。深山藜藿誰能衛。大凍松筠孰可儔。信有淮王憚長孺。亦聞胡虜笑千秋。金城鐵壘饒方略。未敵朝端一鶚留。</text>
<title>大水歌</title>,<text>辛卯孟秋廿二日。倒海傾湫雨不絶。澒洞三日始開霽。俯仰吁駭焉可說。若睹兩儀改判者。艮坎非復始融結。曳杖徐行廵衆壑。大哉水勢肆瀄汩。揚濤奮沫按高低。觸巖觝隈見曲折。絶岸喬松與蒼杉。千仞之託百年閱。根漂半逐萍苴流。榦揭弱如芣苡捋。澗中累累牛馬飮。萬石如掃誰所掇。應知粉碎雷翁拳。不然跳騰織女室。旋成沙沚布淡沲。別開堂隍剗嶻𡾹。潭有百曲太平堙。始知丘夷而淵實。水力焉能獨爲此。必有鬼謀參磨軋。或云龍鬪所使然。白龍爲靈益悍烈。如留鱗甲石色鮮。水落洗去玄黃血。琉璃洞澈疊銀玉。日月照耀兼霜雪。瑩然表裏八十里。寸土不留何太潔。世氛無緣乍點著。魑魅攝影遙遁逸。絶勝眞添十倍價。險隘何翅百二匹。抱廻巖負廻巖。石梁摧盡雲棧裂。熊井洞鶴巢壁。隔山增峻雙溪潏。山氓抱犢竟怊悵。漁子停舟無髣髴。錦帆靑衣疆場虞。此中何知有奔突。諸僧勿復勤修山。限之僊凡固天設。老夫年來脚力短。斂迹不欲向城闕。從今可省往來煩。默謝山靈以自悅。繩橋運糧路雖絶。玄芝可茹葛可掘。百年堅坐永矢菴。飽看水石忘飢渴。</text>
<title>趙地主 光命 與茅洲來宿。戱題一絶。</title>,<text>枕藉秋雲石底眠。互看身世逼眞僊。元龍牀大何無禮。不識人間有二天。因病用大牀。故落句云。</text>
<title>茅洲千里命駕。仍携入水簾。得峰字同賦。崔生致城亦從。</title>,<text>洞門疑與羽人逢。歌嘯杉顚二客從。莫究源頭來一澗。不知名號列千峰。蕭蕭高葉驚幽鳥。冉冉輕雲護蟄龍。濯熱三更曾枕石。水磨無復舊游蹤。</text>
<title>玩心樓。同寢書懷。</title>,<text>相思夢有隔山通。及至相逢夢又同。蘿月照衾參作伴。風泉聒戶兩無聰。詩情別在忘言處。夜氣須看欲曙中。久矣澗阿甘獨寐。君來始免一牀空。賓主皆病聾。頷聯云。</text>
<title>同茅洲出谷</title>,<text>豁然心目頓淸醒。曲曲疑非舊所經。雷雨一番眞盪穢。峙瀜千刦幻流形。新添粉繪鶴還壁。久託灣環龍失庭。最惜鯢淵無百頃。小船虗擬繫煙汀。</text>
<title>上彌水嶺</title>,<text>牕巖才過立巖高。撑突雲霄似揷刀。負勢眞能長弟起。呈奇似慰往來勞。名山磅礴斯爲裔。詞客牢籠偶爾遭。亦有佳潭蒙惡號。須君洗雪在揮毫。所謂盜淵。泉石絶勝故云。</text>
<title>石人臺</title>,<text>石人千古屹爲臺。東面迢迢向若開。積受天風能自立。凝因泡沫恐將頹。海思挾欲褰裳去。日馭遮令捴轡回。誰是後來乘好月。風流亞使夜徘徊。</text>
<title>華巖西臺待日出。會有雲霧。不見海門。</title>,<text>禪牕乍拓問扶桑。不識雞鳴已遠方。素石依然踏圓月。玄雲胡乃掩翔陽。人生臨老寧無樂。光景如斯故自忙。猶有眼前餘境闊。漁舟一葉點微茫。</text>
<title>記來路所見</title>,<text>秋水南華有大言。主人誇海亦瀾翻。槎橫八月堪凌斗。亭對三山試倚軒。採鰒小船縈石觜。浴鵬圓浪漲天根。看他水族洪纖 缺。百谷爲王度量存。</text>
<title>海</title>,<text>山停野斷大觀存。水與天連互吐呑。萬古憑誰問增减。太虗於爾作淵源。爲名爲博於斯盡。堪樂堪悲可復論。詩欲摸奇知亦妄。不如長嘯枕松根。</text>
<title>水城城上觀日出</title>,<text>扶桑遠暈上城垣。倒射金樞落月痕。淡霧平凝讓黃道。長波微蕩惜紅盆。重重羽衛陳方出。落落天衢仰始尊。吾已十觀猶未厭。如君創覩合驚魂。</text>
<title>自竹浦沿海</title>,<text>竹浦朝煙淡自留。丹霞半面閃滄洲。海天物色無增减。自是扶桑不識秋。其二隱現鯨濤間陟岡。馬過梧嶺詠詩長。海天合下霏霏雨。要看沙頭濕海棠。其三海濱奇崛石千頭。或峙波心作小洲。頻頻露脊鯨相似。往往成羣鷗自留。</text>
<title>明波道中望海</title>,<text>雲海東臨感慨長。天時人事兩茫茫。君能欲學乘桴聖。余亦將隨擊磬襄。疆埸煙塵應早晩。朝廷風浪亦尋常。浮生跌蕩聊爲爾。且上毘盧望八荒。其二乾端彷彿見天吳。何限雲沙闊岸紆。拍拍驚澇吹馬首。㠂㠂峙石挂鯨鬚。風連秦漢船何在。雨暗金銀氣欲無。縱未逢僊堪賦海。爭將彩筆拂珊瑚。</text>
<title>登鑑湖東岸</title>,<text>兩翁華髮對滄洲。海闊身微始欲愁。一勺眞能産魚鼈。百年終自寄蜉蝣。文章傳後非長策。服食求僊亦拙謀。包括有形斯道在。朝聞夕死復何憂。</text>
<title>鑑湖夜宿</title>,<text>暗浪淘沙雨脚垂。有聲終夜在疎籬。津村坐失朝漁利。一日停船十日飢。</text>
<title>石船</title>,<text>逖矣西方𡺐崛人。胡爲超越海東垠。三千大界仍沙界。五十餘身卽化身。幻力看他船是石。慈心認爾筏于津。微茫捨棹留鐘迹。欲詰其將問水濱。</text>
<title>三日浦</title>,<text>奇峰三十六嬋娟。逐岸無非可繫船。神岳雲來紅樹外。大瀛風進白蘋前。人從垞曲看軒檻。龍在波心聽管絃。千古丹書猶滯迹。不如移棹問高禪。其二宛在中流或扣船。埋香碑下久洄沿。風恬浪靜逢今日。亭老松蒼度幾年。倚石參差如喚鶴。繞篷空翠亦非煙。爭留姓字圖難朽。甚矣人情浪慕僊。</text>
<title>寺南晩詠</title>,<text>玉筍諸峰捴可憑。雲崖嫋嫋古今藤。同遊捴有攀躋勇。五到方看景氣澄。石面磨礲霜彩動。楓林藻繪露華凝。蒼然暮色來何見。步到諸天散玉繩。</text>
<title>百川橋爲大水所破</title>,<text>水自圓通瀉出遙。一川奇麗頓蕭條。海天鶴欲千年返。雷雨虹先八月銷。可怪未蒙諸佛護。應知作戱九龍驕。金繩覺路迷回向。獐嶺尼臺望眼搖。</text>
<title>訪楡岾</title>,<text>屯雲積翠四山雄。五十眞如坐在中。金地莊嚴驚衆目。檀峰刻鏤費神工。烏窺苔院千年井。鯨吼霜空萬壑風。却坐溪樓看色界。白毫光裏盡丹楓。</text>
<title>內源洞口</title>,<text>停輿往往摘葡萄。穿過霜林爛我袍。源盡無何千瀑遠。雲低方始一菴高。簾承彌勒擎天柱。牕納扶桑沃日濤。笑謝諸君被我誘。玆奇果可足償勞。</text>
<title>中內源</title>,<text>孤菴是夜休鐘磬。時刻人間雞亦號。月隱猶然諸嶺皎。海深何以遠濤高。天風攪睡頻欹枕。石氣侵肌欲厚袍。可是境淸能助道。湌霞倘亦換霜毛。其二月未騰輝雨欲飛。遂成山黑掩禪扉。海風萬里松濤應。佛卓三更燭影微。呼吸應通紫淸近。夢魂難越碧峰圍。看君倚枕裁遊記。應述今宵宿不歸。</text>
<title>欲登彌勒峰未果</title>,<text>彌勒爲峰望益高。毘盧以外捴非曹。勝無可濟知衰甚。志欲先登恃氣豪。竟困松蘿蟠作簀。難分綫徑細緣毫。置身兜率違孤願。徒爾閻浮走一遭。</text>
<title>下內源</title>,<text>內院深深上下菴。下菴頹圮只塵龕。幽泉寂歷空鐘鐸。寶樹凋枯老櫪楠。庭蘚罕經僧踏破。谷禽翻怪客來參。空門成壞嗟如許。灰刦聊憑老衲談。</text>
<title>摩訶衍</title>,<text>蓮界森嚴淑氣長。桂枯猶覺滿林香。瓊峰皓彩常無夜。玉兎澄輝更帶霜。歷刦山能孤卓犖。百年吾亦五翺翔。未知頂禮曇無竭。何似憑虗躡永郞。其二睡鶴高杉屢警霜。禪房卧處遍身凉。林端隱隱來遙瀑。月裏迢迢仰衆香。慮澹物輕須自驗。神超形釋若將翔。流連景物終妨道。康樂耽山亦太忙。其三每見玆山興欲狂。去年今日亦徜徉。虗庭步月花江守。遙夜聯篇桂樹章。冉冉人衰無鼎器。蒼蒼山老幾星霜。永懷回薄堪愁思。安得流霞進一觴。</text>
<title>萬瀑洞</title>,<text>五色龍蟠高下潭。潭平瀑怒互相參。重圍錦樹秋光絢。全受香城石面涵。籠日雪雲冥大壑。趁人霆霹到遙菴。玉淵三峽爭雄麗。五到猶然似始探。</text>
<title>普德窟</title>,<text>觀音幻迹不全迷。普德當年此寄棲。鑿翠功奇堪駭矚。架虗勢急捴愁躋。潭龍噓霧濛濛上。臺鶴摩霄冉冉低。留得一僧鳴磬坐。隔溪回首杳丹梯。</text>
<title>正陽寺</title>,<text>千仞臺孤五岳空。太虗寥廓又秋風。高雲浮白無餘滓。落照翻紅捴是楓。鰲有三山疑處一。人於中土願生東。紛吾五到誠非分。何幸翩躚與子同。</text>
<title>鳴淵</title>,<text>萬瀑餘波了鬱淵。步隨斜棧俯𢥠然。盛如黛甕灣環積。來若白虹瀺灂懸。急鳥輕雲來浩蕩。高蘿疊水影勾牽。是中隱現應神物。或躍焉知不在天。</text>
<title>和譁字韻。却寄稼齋。弟昌業號</title>,<text>松磨檜颭夕風譁。樓對寒山故不遮。夢越千峰從棣蕚。影留孤榻伴燈花。東郊棗栗宜豐歲。北里歌鐘豈故家。唱斷紫芝看雪▣。百憂稠疊重於車。其二旣往旣來知力稀。菴成永矢挂蘿衣。棧崩雷雨遂無徑。淵合雪氷寧復歸。試看天時方促景。亦知吾道未全非。何家大小曾同社。悵望靑軒心事違。</text>
<title>百淵雜詠。和東郊諸絶。</title>,<text>三年板閣閱寒暄。松櫪儲胥鹿豕村。小雪纔過將大雪。自今無日可開門。其二豆畆東頭小築場。懶奴遺秉黠鼯傍。猶供數釜酬冬至。不羨他家峙萬箱。其三峽地何嘗用糞車。農功滅裂粟多稃。靑畦播稻爲吾飯。人道鴻荒以後無。其四牛柵淸高雪澗隈。飛芻雲棧峙成堆。洛中親友歌招隱。林下何曾見虎來。其五熊掌鮑魚列案齊。蓬山霞醞又盈盠。饞儒有愧朱夫子。當日山中少隻雞。淮陽送酒故次句云其六樹屋初心鹿是羣。僧參樵謁也紛紛。終期滅景簾泉上。障塞山門用白雲。其七潭月分光與峽星。澄氛一道界靑冥。衰軀不耐終宵立。泉漱歸時影在庭。其八十年撼頓老偏催。纔與山盟斷往來。狂奴舊態逢秋發。楓岳看楓帶醉廻。其九平生苦乏買山錢。水到渠成白手前。未學崖熊舐掌過。小廚松火兩時燃。其十頹卧蒲團懶起來。何心西笑觸風埃。希夷一枕堪千日。洞裏朝元夢未廻。其十一淅淅松風幽幌外。琅琅經誦小燈隅。貪看嶺月盈庭皓。託以牛飢自給芻。其十二不是三淵苦愛詩。丸窩甕牖以詩嬉。曹劉李杜皆刪後。到老思追擊壤奇。其十三雪欲埋山兎竄藤。有時朝雉戱高陵。東郊豪姪箕裘習。瞥見雲端泛黑鷹。其十四身如老㹀謝繩鞭。能事飢餐與困眠。壁上先天心法在。夜來揩眼燭花前。其十五爲學須加向裏鞭。亦知精進不如前。伊顔志業嗟何及。一蠧生涯寄一廛。其十六遣興詩從枕上成。那分宋格與唐聲。隔牕有讀夔州律。童習牽來耳輒傾。其十七殘年百感集深更。隣寺微鐘若有聲。山自鴻荒惟雪積。天於大泣以風鳴。其十八久矣靈臺未拂塵。須從坐地整牀茵。求端一念爲休復。冥會朱陽九野春。其十九人事天時合閉關。天人沕穆兩無間。隣僧問我隨緣日。春水桃花與出山。</text>
<title>又疊前韻</title>,<text>通書洛裏只寒暄。詩自東郊老樹村。歷歷籬花與池月。風流學士夜敲門。其二蠻觸千年獸齒平。摧山萬杵忽騰聲。信有寇來不能上。勢成掎角衛神京。其三天文箕尾揷靑齊。半日帆風送一盠。朝野恬嬉誰復警。獨來窮峽聽荒雞。其四昔在仁宗嘉祐間。順昌奇士隱深山。桃源商嶺嗚呼晩。讓爾淸時早就閒。其五誠知鳥獸不宜羣。未忍將身逐世紛。范車袁牖知難及。差易還山管白雲。其六載得千愁駟馬車。不如窮巷吃糠稃。辛甘震撼睢盱裏。弘濟艱難可必無。可必無一作定有無其七堂開平陸斗川隈。迥挹三峰紫翠堆。北虜投鞭關廟慮。東山何日看碁來。以上二首屬伯氏其八洙泗源長短景催。亡琴餘恨撥還來。白雲蕭瑟三洲沍。鳶散魚沉四載廻。仲氏其九荏苒璿璣欲會星。看花憶弟到玄冥。病餘眠食其何似。散藥能於杞菊庭。敬明其十楓溪社主癖於詩。溟岳來同漫浪嬉。赤岸探驪明月動。金臺弄鶴縞衣奇。士敬其十一供世深知爾不堪。蘿衣早合換朝衫。逍遙物外潯陽隱。潦倒塵中濟用監。養兒其十二兒自摩尼扶病來。盪胸高頂軼黃埃。能令老子鞭衰脚。十二飛虹踏踏廻。致兒其十三南州五馬逐征鞭。到後衙齋穩食眠。萬事隨緣只如此。不須筭後與思前。厚兒其十四白雲秋興好攀藤。歸卧郊扉對五陵。皁色屛中宜返視。莫牽豪習看調鷹。彦姪其十五弔影寒閨卧不成。百年心事數鐘聲。巖阿有父頑腸肚。每得來書淚輒傾。長女其十六鷗亭熊夢吉音傳。朱芾包兒骨嶄然。撞破煙樓徵己見。翁聞此報喜無眠。季女其十七古貌孤標已不羣。眉間寧復挂塵紛。顯人未及幽人貴。從我蒼苔卧白雲。振孫其十八年豐踊貴莫如錢。玉粒權輕市肆前。安得都收阿堵物。鎔成巨釜備炊燃。其十九白塞乾坤泯色塵。惟殘孤燭照牀茵。淵翁心事同灰冷。含得黃鍾管底春。含得一作未叶其二十薝葍林中獨掩關。芭蕉身寄冷雲間。春花夏瀑霜林爛。題品高低竟雪山。</text>
<title>又和東郊雜詠</title>,<text>東郊終歲阻。身被白雲持。縱有巖居愜。寧忘野趣奇。掇英池檻靜。蒸栗酒筵隨。一一傳秋興。功存十首詩。其二書至披嘉藻。山牕日日持。能令顔密邇。捴爲句淸奇。賣菜樵歌返。廵田草露隨。襟期申學士。吾已讓評詩。其三一叟巖間活。孤窮誰護持。維摩同爨久。小阮立隅奇。泉味茶中別。松聲枕上隨。韋編功斷續。簷雨偶成詩。其四豆畆穹林杪。茶泉怪石邊。瓊瑤中有土。煙火下多天。閙厭朱陳俗。淳懷赫胥年。山空雲滿院。安穩一牛眠。其五萬玉峰圍繞。天然一阜開。鴻荒久空地。昭曠敞斯臺。亭起松相守。兒扶月亦來。薇歌望梅叟。寥朗壑生哀。其六自從山有雪。狂走或忘眠。杖及看松壑。甁承瀹茗泉。窮陰且孤興。無事勝前年。誰識氷岡底。襟情獨浩然。</text>
<title>得長字示信姪</title>,<text>立志男兒事。早年宜激昂。韓歐堂奧窄。洙泗路程長。道莫求仁切。人多逐物忙。千虗輸一實。珍重讀書郞。</text>
<title>詠牛</title>,<text>抱犢山名在。吾今始養牛。牽來歷氷澗。安置近雲樓。綴柵蒼杉積。環簷玉岫稠。燒畬春後事。騎且雪中遊。其二牛也亦淸福。白雲深處身。松陰眠數畆。桃水送千春。紫氣僊同老。斑文虎絶隣。何由致好手。並我畵傳神。</text>
<title>水簾洞</title>,<text>百折源長萬嶺稠。以誰雙脚遍探搜。於中勝有簾泉選。與爾謀爲蠟屐遊。楓飽霜氷猶映壁。龍收雷雨別開湫。松根吹籥烹茶返。要使靑煙憇處留。</text>
<title>雪後示信姪</title>,<text>表裏玲瓏雪。深房亦抱淸。猶將爾高卧。似待月生明。林岫寧論色。氷灘未了聲。譚詩與講道。一氣驗殘更。</text>
<title>十九日曉起賞雪。示信姪。</title>,<text>山齋滅燭掩扃眠。忽復牕間見皓然。今雪通明仍舊雪。後天無碧失先天。朝霞炯晃呈丹嶂。晩汲蕭條起淡煙。千古幽蘭賡者少。爾詩能復起三淵。</text>
<title>次信姪西字</title>,<text>滲漉天潢傾月窟。裹封蒼嶺泯丹溪。翩躚高下風姿別。充滿圓方色相齊。獨怪孤菴存几杖。閒愁十驛阻輪蹄。庭前玉樹攀堪惜。北麓東郊捴在西。其二一色千崖望欲迷。因風滚捲忽平溪。埋橋久矣紺園隔。堆院危乎板閣齊。啄井飢烏明炯羽。負巖窮鹿寂寥蹄。思將摩詰芭蕉手。畵此巖居寄洛西。其三海神車轍遍高低。皓渺千巖與萬溪。嶺旭漏光紅易斂。洞雲添影皎仍齊。淸歸窟寺趺僧坐。利在村氓迹獸蹄。獨有淵翁無事業。飯餘閒掃小樓西。</text>
<title>曉吟</title>,<text>吾愛吾廬吾自知。起居歌笑捴於斯。三年煙火通嵐靄。一壑松杉補障籬。泉給瀹▣當沍涌。牀因點易向暄移。南榮數尺新添廣。嶺月姸姸納影宜。</text>
<title>別信姪還京次其留詩韻</title>,<text>眞成木石斷將迎。久矣全灰骨肉情。枉擬同牀留歲暮。不堪分袂在天明。丁寧煙店加餐語。儆戒氷岡叱馭行。早識睽乖爻象動。前宵詠雪大悲鳴。其二會日經聲間笑聲。若爲離後耿余情。巖廚烹飪任濃淡。蘿幌卷舒隨晦明。南院就暄看竹坐。東臺候月繞松行。都歸寥落書樓閉。剝啄空林怪鳥鳴。其三何論離別所從生。喜會嗟乖捴忘情。理有流通曦月轉。心俱洞徹雪氷明。須知巖壑看雲意。不礙塵沙策馬行。更欲贈之何物可。五更隣寺一鐘鳴。</text>
<title>伯氏初度日。有同人稱觴之擧。而弟獨遠焉。歉恨無極。伏奉投示以志感兩律。周復感嘆之餘。草草攀和。庸寓微忱於臺萊云爾。</title>,<text>沙鴒峽鴈詠堪悲。鹿豕同羣誚可辭。黃閣鼎茵徒費想。靑軒籩豆又愆期。賡詩剩見諸宗樂。較健深知小弟衰。何日雪峰僊夢踐。鳳臺高處捧瓊巵。</text>
<title>伏聞伯氏呈單圖遞。情迹靡安。申次前韻。庸寓憂懣之忱。</title>,<text>驚心寵辱籲懷悲。幾日天聽瀝血辭。一出非無綠野墅。高飛難與赤松期。金門待漏神何憊。瓜圃持鋤力未衰。北牖尋常南畆夢。靑牛背上白醪巵。</text>
<title>謝鄭交州 齊斗 所貺四種。兼抒所懷。以未同楓岳之賞。</title>,<text>華蟲疏趾一何腴。紫醞流霞又滿壺。更有參同契中物。延年豈合到頑軀。其二晩學眞同擿埴行。嗟無慧眼炳前程。故人別有通心貺。導暗應推自己明。其三南軒爽豁晦翁豪。雪裏雙憑紫蓋高。寥闊千冬誰繼躅。又敎楓岳笑吾曹。</text>
<title>偶過後谷僊莊。口占一律。以塞主人勤要。壬辰</title>,<text>樂地知君野興深。杏花時節一來尋。稻畦涵白慵牛起。松壁交靑好鳥吟。訓子經鋤存至要。從兄杖屨用眞心。百淵孤僻能無羨。立馬遲回轉砌陰。</text>
<title>同鄭厚卿 東後 入水簾洞</title>,<text>花凋猶覺滿林香。天旱方看一水長。好客探眞延興遠。老夫凌險鬪身强。輕輿快屐隨眞率。永嘯高吟許頡頏。冉冉白雲呈鳳頂。俯看雙瀑落微茫。其二礙道叢藤或擁楂。紆回尋向梵王家。繡文著壁娟娟蘚。金粉棲松細細花。風入夏衫疑腋羽。泉澆午飯笑餐霞。未窮鳳頂猶塵界。莫以身疲嘆路賖。</text>
<title>雙瀑得飛字</title>,<text>詩家寫瀑古來稀。似此尤奇孰發揮。虹揷井中元對飮。鷺騰雲際豈孤飛。舂撞落勢爭衡壯。窈窕來源一體肥。停瀉看他鎔鑄巧。化翁其亦費心機。</text>
<title>塔臺望海</title>,<text>神僧有塔湧層空。撑拄剛風我向東。眇小身軀焉所著。展開心量闊無窮。羨門欲喚蓬萊白。羲仲難淹若木紅。暝色蒼然歸皛皛。玉繩垂影大波中。</text>
<title>午睡希夷臺</title>,<text>希夷臺畔復閒眠。蝴蝶千林躑躅前。來往白雲神不礙。潺湲流水耳休牽。恬然卧久諸緣息。忽爾醒來二客翩。一笑相看笑何事。松花滿面葛巾顚。</text>
<title>李士澄 泓 挽</title>,<text>深知端愨自天資。尙憶隣居鎭日隨。縱在談筵持寡默。何曾酒所惰威儀。蒲鞭挂壁淳厖政。逢掖趨庭雅飭兒。漠漠澆風君又逝。白頭窮谷寫哀辭。逢掖一作韋帶</text>
<title>江行</title>,<text>已免炎程百里愁。乘流猶恐暫停舟。篙師走入靑蕪去。應被前村麥酒留。其二船遇層灘下不遲。水鐘山色赴支頤。雲房知有僧高卧。何似吾棲雪岳時。其三草動沙搖決決波。前灘雷吼若爲過。篙工秉棹移時立。撑送盤渦始放歌。其四雲黑金臺雨散麻。篷牕一面受風斜。陰晴夷險須臾事。何處煙波不作家。</text>
<title>石郊晨起偶吟</title>,<text>無眠病者事。晨起立靑林。竹露滋如汗。桐風度似琴。炎凉宜玩物。衰健不關心。仰視層霄碧。迢迢海鶴吟。其二塵中留不慣。來往爾園林。白藕當軒箔。幽篁愜嘯琴。身輕猶帶疾。書廢且觀心。萬里燕山色。無端動遠吟。</text>
<title>拂雲亭 李兵使溶亭名。在三淸洞。</title>,<text>畵戟門東綠水連。凌霄花拂海松顚。壇高易下三淸鶴。院閴微聞一樹蟬。何氏幽家寧好武。鄂公華髮欲求僊。淸談半日非塵事。謾把風煙較百淵。</text>
<title>晩翠堂乘凉漫吟。仍寄寤齋要和。</title>,<text>黛色三山聳。庭松偃蓋橫。能令雪嶽客。乍引白雲情。城闕隨緣得。隣家借榻成。陰霞半邊缺。卧待月華盈。其二東林人不至。稍稍月臨城。露草收炎氣。風松遠世情。阿戎談亦勝。玄度思猶盈。借問幽篁裏。無眠興更淸。其三夫何塵界裏。蕭瑟一松靑。野味瓠緣藪。霜心菊遍庭。論今頭欲掉。討古耳還醒。几案淸如水。晨興又倚欞。味一作趣</text>
<title>題兪參判 㯙 酒泉墮淚碑帖後</title>,<text>不佞嘗讀亡兄所爲述醉翁兪公行狀。嘆其揄揚甚盛。至於酒泉之績。則一何奇偉。異代龔黃。可一視矣。今觀此帖。宛然民淚之猶滋。摩挲反復。豈直當經過一式也哉。昔歐陽子嘗述狄令美政而嘆曰。使民更一世而得一良令。吏其不可愼擇乎。君其可不惜其沒乎。其政之善者。可遺而不錄乎。噫。自公去後。寥闊數世之久。未有彷彿繼聲。而朝家擇吏之政則邈乎無聞。民生之在在困悴。令人堪涕。然則雖微子孫。而人當珍視此帖。持以粘連乎循吏傳後。其亦可矣。末世多虗美。豐碑只好觀。君看峴山石。民淚未曾乾。</text>
<title>送士敬赴楊溝</title>,<text>半歲身疲茶酒務。出爲松桂領秋風。江源永矣鴻將下。官舫飄然鶴在中。煙渚排廚餘項素。露林礙蓋杜棠紅。鳴騶莫過淸平寺。恐遂抛符守苦空。</text>
<title>將別士敬。與洪世泰同賦。</title>,<text>吾軒雖小對西山。卷幔遊心杳靄間。庭樹颼飅過白雨。楓翁在榻柳翁還。其二僧來庭院與談山。參錯詩翁筆硯間。擧目崖楓將脫綠。秋風催我我其還。</text>
<title>宿春州</title>,<text>殘夜生纖月。春州鼓角前。未能安旅枕。頻自視晨天。城影斜將逼。灘聲迥似傳。病源知有自。鞍馬幾山川。</text>
<title>春州道中</title>,<text>此路回回白髮生。始知衰疾少襟情。未尋眞樂淸高躅。懶倚昭陽縹緲楹。急峽高江楊口隔。淡煙沉日貊墟平。徐徐喚渡夷猶久。未有長歌和櫓聲。</text>
<title>昭陽亭。敬次先祖留題韻。</title>,<text>昭陽江上有高樓。吾祖來臨曰可遊。襟帶將無漢南地。風流欲倒浿西州。簾楹搖蕩游魚樂。沙渚微茫過鴈愁。北望迢迢生遠韻。靑嵐浮出慶雲頭。</text>
<title>秋稼</title>,<text>還山沿路見。秋稼藹穰穰。白雪粘蕎麥。黃雲著稻粱。歲功休襏襫。民興溢壺觴。莫向村翁問。猶言少被傷。</text>
<title>富昌途中</title>,<text>複峽麟蹄轉。高低作水關。灘聲撞石駭。棧勢截雲艱。穫騎逢難避。鹽船礙却還。依然少陵記。身到蜀夔間。</text>
<title>楊溝贈主守茅洲</title>,<text>渾忘衙舍是楊溝。只道巖棲永矢樓。笳角鳴如林磬小。吏氓參比窟僧稠。廚供芝菌無魚伴。院養松篁待鶴留。賓主公私形迹外。聯衾同作葛天遊。其二山開曠望散川溝。秋色蕭然到縣樓。踏院人稀苔綠遍。護軒棠老顆紅稠。無多田政鳴琴緩。積有詩篇喜客留。早識律文嚴杖罰。風流却恐累同遊。其三西望四明峰塞天。郡齋秋思正蒼然。川堤錯互經霖換。園木槎枒有癭懸。僻邑誰能全卧閤。太平民有不安廛。琴軒坐閱先生案。高祖臨民已百年。其四高軒盥櫛不遲延。吏牘何曾滯面前。化俗文翁眞父母。愛身句漏漫神僊。園留過雨棠梨實。野熟迎霜䆉稏田。歲物豐成斯可樂。亭成君與衆賓眠。</text>
<title>偶吟</title>,<text>吏散巖阿閴。溪喧落木風。已非人世上。寧復郡齋中。月露童時習。金丹晩歲功。君應知取舍。吾欲問神通。</text>
<title>驛亭悄坐。憶郡齋有吟。</title>,<text>蒼慘山光薄。廉纖雨足斜。煙籠臨水驛。風逆閉門笳。語笑居然斷。山川恍爾賖。淸愁生睇眄。接翅度歸鴉。</text>
<title>送茅洲及李德載上鳳頂。病未從焉。</title>,<text>雲梯二客響遙筇。云趁黃昏塔院鐘。桐履如飛穿積葉。樵歌忽斷隔重峰。孤危佛頂巖垂鳳。照爛楓林瀑挂龍。堪笑此身猶下界。纔成退轉便塵蹤。</text>
<title>寄茅洲</title>,<text>鳳頂何如上碧旻。奇哉皁蓋軼飈輪。衡山想已雲開面。天柱知應月近身。霜滿禪龕鐘默默。風翻鯨海浪鱗鱗。西臺步出觀方大。便悟詞人匪至人。</text>
<title>茅洲宿鳳頂。夢得誠正四字符有詩。故遂次之。</title>,<text>絶頂懸輿宿。松杉亞海風。雨歸千嶂外。月度五更中。乍悟頤生理。深加主靜功。曾書第三段。天授卽幽通。</text>
<title>茅洲信宿鳳頂。日旰不還。書此以寄。</title>,<text>終朝延矚但霜楓。無乃芝輪駕遠風。俄有株蔘人報道。煙生五歲小菴中。</text>
<title>贈李德載</title>,<text>東牀健如鶻。飛步躡靑冥。虹鬪千尋瀑。鴉騰半夜溟。雲根撫掌快。瑤柱滿盤腥。所恨終垂槖。無詩貢大庭。</text>
<title>寄敬明蓬萊行中</title>,<text>病鶴能生翰。迢迢向海山。遙懷紅樹杪。宛在白雲間。棕竹無留脚。氷霜定換顔。須依晦翁法。不瞬視巖巒。</text>
<title>待蓬萊巾屨。賦來字。</title>,<text>龍淵定鶴浦。浩蕩幾時來。月滿褰幽幌。楓凋步曠臺。連枝期逝矣。傾蓋望悠哉。莫使鳴騶遽。沿流且洗杯。</text>
<title>步向碧雲寺。爲待敬明。</title>,<text>尋常用步屧。幾度虎溪東。今日鴒原近。秋空鴈塔崇。洗心元綠澗。延興最丹楓。欲詑新樓敞。撞鐘杳靄中。</text>
<title>永矢菴示敬明</title>,<text>龍淵鶴浦路漫漫。鴈峽鴒沙望眼寒。萬事如雲偶然聚。深山有月巧成團。迎來峰頂橫文練。輾到松梢挂玉盤。僊尉遲回憐一夜。卯君寧不罄斯歡。其二世事吾知滿意難。云胡不樂此團欒。瀛洲客說雲濤浩。蓬嶠人携桂月寒。茶果盈盤紛互獻。音容秉燭恍相看。蔦蘿縈栢山將霰。嗟我同人惜歲闌。</text>
<title>水簾洞。與諸人同遊。</title>,<text>山阿何限古今秋。皓首霜楓悵獨遊。海上風吹來弟姪。亭東月出見巖流。三潭雙瀑冥搜半。挂漢凌霄美號留。茅氏飛昇殊恍惚。二何同隱尙堪謀。</text>
<title>敬明入山。欲作三日淹。而以奴病徑歸。悵然口占。錄諸紙尾以寄之。</title>,<text>信宿連牀夜未長。加留一夕亦云忙。海山使者相牽迫。雪岳眞君豈阻當。身外有憂眞似髮。林中作別倍勞腸。半牕松月娟娟在。獨撫韋編意味凉。</text>
<title>敬明出谷。疊水簾洞所命秋字投示。輒卽申和。</title>,<text>今年不負百淵秋。僊尉纔歸韻弟遊。久矣寂寥紛合散。一作暫爾將迎紛靜閙 居然物候驟遷流。山容半斂川容澹。楓葉全飄槲葉留。獨有西林朝暮鼓。穿雲來與耳根謀。</text>
<title>尹判書 世紀 挽</title>,<text>坦蕩爲人氣宇軒。梧陰五葉典刑存。絳張自有風流厚。鄒魯咸推質行純。均賦司農民去瘼。中權笠轂士歸恩。纖兒毁畫看多少。然後知公不可諼。其二虞淵息駟自知期。趨侍松楸願在斯。豈爲叩盆偕逝矣。眞成携鍤便埋之。白門淚缺攀輀客。南麓恩虧反面慈。生死一般豪快意。鬼符將到不躕踟。</text>
<title>拜送伯氏赴燕</title>,<text>尺視幽燕萬里途。鴒原衰疾要相扶。終拘形迹臨歧退。嘆息窮山一腐儒。其二天時世故莫非憂。人道陰陽兩亦愁。擇便寧爲一日早。忘疲只是片時遒。其三狐裘十襲透獰風。蘆酒千鍾頰未紅。猶有神明護榮衛。陽春偏在凍輈中。其四泣憶先君書狀行。我生之歲赴燕京。孩兒燥髮今成雪。未見黃河一日淸。其五重懷癸丑復西行。時値吳王擧義兵。忼慨烏蠻館裏坐。寸心偏與燭花明。其六八荒冠屨仍顚倒。一域滄桑亦滚翻。無限心中不平事。白頭衘命上卿尊。其七星村歲久留墟落。雪窖天寒貫古今。興感每於家集在。到尋遺迹倍沾襟。其八灤河澄潔腥羶囿。望海雄高渤碣間。殷士猶羞周氏粟。明朝莫守漢時關。其九東郊病弟逐征輪。蛻脫牀帷砭焫身。雪宿風餐遼野闊。詩須紀實畵傳神。</text>
<title>送大有隨伯氏赴燕</title>,<text>遠役將奈我伯衰。萬里燕山路逶遲。嗟吾未遂執鞭願。爾能屈體爲偏裨。鴐鵝在前後鶖鶬。恨不接翅俱遠飛。其二有目莫騁統軍亭。有脚莫踏遼東野。天地四方六蓬弧。到老終作匏繫者。燕歌送行增感慨。起視參辰步長夜。其三東郊之陂松溪頭。草韀木鞍老㹀牛。騎向城隅賣菜廻。扣角聊爲白石謳。忽隨輶軒渡鴨水。手挑靑絲躍紫驑。其四曩子何坐今何起。魍魎問影詰所以。啾啾喞喞閒是非。丈夫要自信行止。長城巨野天蒼蒼。渺乎鰈域如黑子。其五雨雪紛紛拜表朝。急風吹沙弘濟橋。萬里之行始此橋。祖席何人不魂消。別語難加加餐外。但勿飮氷遼河遙。弘濟橋其六九連城外無墟里。遠煙難追柵門裏。風高頻撫伯康衣。雪深欲埋姜肱被。衰筋病骸豈堪此。定有神明護行李。九連城其七高麗舊疆踔遠矣。鳳城或云是安市。千秋大膽楊萬春。箭射虬髯落眸子。若道南漢形勝弱。文皇何如洪太始。安巿城其八文皇駐蹕有小山。燕儲匿身亦衍水。思逞英武終見挫。等受危亡欲雪恥。山河觸目懲感深。可知勝讀十年史。駐蹕山太子河其九昔吾夫子欲居夷。不然將鼓浮海楫。幼安蓋亦聞其風。亂世處義其有合。紛紛車蓋遼東西。讓爾堅坐一木榻。管幼安其十物大然後有可觀。眼界應隨步武寬。東臨吾誇汗漫遊。遼野西去更無山。懸知廣漠宮闕成。爭奇扶桑火輪團。遼野曉日其十一靑石嶺頭朔風烈。草河溝上長氷結。此中行色最間關。驛卒指墮馬蹄脫。試誦寧陵歌一闋。薪膽初心自玆發。草其十二虎豹芚子狐皮冠。遼河大雪沒征鞍。如何轉此拭玉行。遂作從戎襲完顔。先王大計蓋在此。五千砲軍向楡關。其十三大明無臣我祖忠。幾年持節瀋館中。西河行人非所擬。北海看羊其事同。曾孫今抱皮幣往。北風雨雪感何窮。瀋館其十四貧兒暫僦富人屋。天雨墻壞任剝落。長城大都好儲胥。故非胡雛所護惜。瀋陽爲塢寧塔窟。萬車轔轔運金帛。瀋都其十五渾河西轉周流河。黃旗白旗列堡多。蕭條圮壘集晩鳥。莽蕩空磧吼老駝。令人却憶古從軍。渡遼將軍幾箇過。黃白旗堡其十六路傍叢木何太靈。一枯一榮歲幾更。黃河淸濁同符應。眞人消息又荑生。使車經過試一憇。莫敎胡兒折其榮。其十七萬曆年間寧遠伯。當途威風若老羆。塞垣萬里卧刁斗。尙看銘勳聳石碑。胡雛一嘯亦識兆。關外憂形洗足時。李成樑其十八周禮職方述巫閭。楚歌遠遊起左徒。桃花洞裏萬丈瀑。賀公隱處雲梯孤。何惜千金買名騾。一鞭往還在須臾。醫巫閭山其十九巫閭黛色閃遙巒。別抽一枝呈孱顔。除了十數寄指頭。宛見三角神京間。行人於此輒欣躍。况在明春使車還。十三山其二十小凌河連大凌河。次第松山杏山過。漢虜百戰有沙場。血漬遺鏃鬼燐多。死綏猶傳盧公烈。立馬堪爲隴上歌。盧象賢其二十一寧遠城中滿架書。袁公簾閣坐寥寥。懸胡靑天萬騎焚。奴酋魂飄地雷砲。讒成明月可奈何。自壞長城納天驕。袁崇煥其二十二遼東已破到廣寧。寧遠不守如之何。可恨皇明日縮國。只坐盈庭謀夫多。但令專閫孫閣老。胡馬不飮大凌河。孫承宗其二十三四世元戎二難俱。牌樓高臨大路隅。瑤珉勒勳路人唾。錦州掘塹史氏吁。宋朝不救呂襄陽。謗有所分何深誅。祖大壽牌樓其二十四瀋陽遙望潯陽春。目極千里翠蛾顰。可惜名園一朶花。移栽玄朔蒙腥塵。空令店婆憐玉貌。天下終無惜才人。榛子店其二十五靺鞨西望蒙古方。種落台吉雜靑黃。控弦十萬畜銳深。歲輸金繒趙帝忙。伊川被髮今百年。爾輩分番互當陽。其二十六雄關百二大漠隣。可使所守非其人。吳家小郞輕鑰匙。持與驕虜負君親。白首擧事竟何成。惟見家兵補甲軍。山海關其二十七吳王暮年懶作胡。往往悲歌擊唾壺。伶人間奏岳王戱。自循其髮淚緣鬚。割據滇池亦差强。可惜初計失之愚。吳三桂其二十八蒙恬古城延袤長。魏公僅築碣石傍。鯨濤所齧鐵爲閘。若鎖支祈接混茫。有樓八角天下壯。送爾登臨望大荒。望海亭其二十九望海亭畔石崔嵬。角山層塔何危哉。北臨居庸畜氣黑。西指太行羊腸廻。曲肱窩中七尺軀。大舒一嘯長風來。角山寺其三十薊州傳是故漁陽。極目煙樹迥微茫。長橋來往獵騎小。列肆左右靑旗揚。唐家弄兵錦襁兒。玉環合祠在路傍。漁陽其三十一孤竹之國墨台封。逸民淸聖一胞中。求仁得仁常棣並。伯兮叔兮祠宇同。行人不過繞灤水。願濯塵纓洒淸風。夷齊廟其三十二我慕無終田子春。颺聲能爲朔野雄。圖除烏桓自英氣。恥事阿瞞乃高風。惜乎未遇魚水契。胸藏風雲葬盧龍。田疇其三十三撫寧衛畔昌黎縣。筆秀遙岑好開面。天將大振八代衰。炳靈幽朔一士擅。千秋激烈蕫子序。風俗推移今可見。昌黎縣其三十四歇菴短劍一蒯緱。十年不磨鎖煩寃。挂在蛛牖或龍吟。卧看紫氣蟠吳雲。今日提携向楡次。要與蓋聶荊卿論。燕市其三十五壯志平生逐李廣。呼鷹欲過灞陵橋。黃雲白草右北平。試爲據鞍揮鳴鞘。草中虎石迷處所。但見胡兒來射鵰。右北平其三十六絳紗護架千間肆。玉軸牙籤貯秩秩。中原已絶讀書種。捴爲朝鮮人檢閱。不須浪費槖中金。滿目山川卽故實。豐潤書肆其三十七燕地無井磧沙黃。路上誰復置義漿。雍家種玉徐氏媒。事類藍橋搗玄霜。閒呼店婆爲古談。雪埋空圃冷煙光。玉田縣其三十八望夫山上人爲石。華表柱頭僊是鶴。古來相傳有如此。萬事何嘗不幻易。百年儼然皇極殿。行近旄頭占氣色。其三十九通州都會人物稠。撲岸茶肆倚酒樓。龍舸雀艦相衘尾。潞河塡咽若不流。居然南北萬里勢。願浮黃雲達潤州。通州其四十崇墉屹屹壓黃雲。勢欲億代將一君。緘縢扃鐍豈不固。以守百年大盜身。新添花石暢春苑。不識朶頤有西隣。皇都其四十一肩摩轊擊輳萬國。嵬駝巨象峙山岳。人生不可少所見。大目方令胸肚擴。鴨江以東講道窄。四海英俊願追逐。其四十二都梁純儒李霈霖。經義毫分復縷析。千秋知有一晦翁。扼腕陸王混蔥竺。嗚呼天下左袵久。江漢將開冠帶國。李霈霖其四十三金城天府有長安。虎踞龍盤亦鍾山。皇明胥宇一何偏。密邇龍庭遂遘患。丹靑好手爾自有。只摸燕都八景還。其四十四滹沱不在潞河北。首山亦非無終國。金臺何處問昭王。薊丘始都迷召伯。待君更演廣輿圖。指次山川始歷歷。其四十五更衣東岳神廟前。立車正陽象魏邊。彤庭叩首納壤奠。賓舘何心飽餼牽。如履虎尾不咥人。莫辭牛後奈畏天。使事其四十六西山霽雪白峩峩。影射蘆溝月漾波。街鼓丁東陌駝鳴。深鎖重門坐玉河。夢短那到漢陽城。話長猶及雪山阿。玉河館其四十七皇極殿有百年壽。烏蠻舘宇何時朽。堪悲小東杼柚空。不簸不挹怨箕斗。先君曾亦爲再役。泣閱遺篇下泉後。使事志感其四十八臘窮夜長大雪天。獸爐添炭擁紅氊。頻斟蘆酒以却寒。爛燒黃羊不厭羶。非愁非樂聊遣日。塤唱箎和漫成篇。其四十九旅愁辢辛萬杵椒。客日開謝百莢蓂。上馬宴罷始鳧翔。出關可憐楡林靑。高麗鋪前水平疇。似閱東郊爛漫耕。出關其五十骨肉百年爲別奇。山河萬里駄疾危。驅馳飢渴不瑕傷。雨雪楊柳亦閱時。要之歸日散襟軒。對評烏蠻舘裏詩。</text>
<title>東州書感</title>,<text>百感東州過。悲歌寶蓋傍。野多風觱發。天欲雪微茫。斧壤狂君走。深河壯士亡。往來存古意。吾亦髮成霜。其二謫裏喧歌笑。充堂具六親。難還舊時節。如隔數昏晨。縣郭摧喬木。村閭換主人。含情惟寶蓋。淚眼注嶙峋。其三太闊東州野。無岡可望兄。雙眸空過鳥。一念只懸旌。站已蔥山過。氷應浿水輕。不知石郊弟。鞍馬尙詩情。其四玄雲欲會同。黯淡驛亭東。嶺色人愁雪。沙氛馬逆風。易知時序改。難見路歧窮。忽聽雙鳴鶴。離愁萬里通。</text>
<title>駄疾過花江。待主人不至。兩夜愁寂。聊題一律以留之。</title>,<text>大閱千兵閙栢田。避喧吾託佛龕眠。今來梅閣虗無主。畢竟花江少好緣。旅枕愁聞氷霤滴。驛亭閒送月輪懸。聊邀聖岳僧爲伴。文會多乖法會圓。</text>
<title>疊用田字。以罄餘蘊。</title>,<text>聞君昨夕宿豐田。卧數雞聲遂不眠。雪裏誠勞雙舃至。月中堪續衆香緣。文章百代談何盡。溟嶽千重夢各懸。歸趁黃鍾封板屋。開春方議再團圓。</text>
<title>到楊溝。値主人往原營。空軒對月。聊以遣興。</title>,<text>官溝一帶半生氷。月過松壇皓彩凝。却似蘇州穎陽夜。僧來獨宿自懸燈。</text>
<title>又賦</title>,<text>郡閣蕭然塵事冥。主人不在月盈庭。棠枯壇上陰都薄。梅到房中意已馨。廳吏似僧圍蠟燭。村狵如豹間風鈴。此中古意兼幽意。趺坐仍思十夜停。</text>
<title>楊溝縣齋。與茅洲賦梅。</title>,<text>靑枝裊裊占春還。芳意衝寒欲遍山。獨有相思難寄處。黃沙萬里朔雲間。伯季時在遼野其二氣候黃鍾妙往還。疎英不怕雪圍山。吾心一點貞元在。可惜荒抛道路間。</text>
<title>高童子達明爲余守板屋。作四旬堅坐。計其耐寂耐苦。可謂拔俗千丈矣。追寄一詩。用致嘉悅之意。</title>,<text>吾同雲出岫。倩爾守精廬。習靜如高釋。爲隣卽太初。飯牛氷結澗。誦史月臨除。愧此憧憧意。緘詩替短書。</text>
<title>將返雪嶽。又與茅洲賦梅。</title>,<text>東閣梅如一笑迎。迨吾將發吐孤英。也知初拆勝全拆。可道無情亦有情。其二一花開處十篇成。開遍千花幾軸盈。且欲停毫返玄默。月過東閣半簾明。</text>
<title>和厚兒別語</title>,<text>離鴻自孤影。病鶴不忘飛。天寒雪且厚。恐埋谷口扉。楊溝薄言憇。梅月耿澄輝。揮手謝季子。勿復牽我衣。其二廣嶺苦奰屭。氷棧易折軸。未及圓通驛。倐爾爲暝谷。投店寄土銼。夜闌飯始熟。松明照疎牖。殊異東閣宿。其三山中自四時。棲息最宜冬。菴留一檠燈。崖泯萬逕蹤。高林偃皓霰。曙牕著杉松。誰知此意味。淡處有眞濃。其四還山始掩身。曰爲黃鍾天。浮灰想緹室。潛沸驗氷泉。探元妙在玆。整襟坐若禪。雖無乘月友。爲伴有韋編。其五冥棲念將灰。難忘是瘦兒。愔愔掩戶卧。反思陟岵時。人心本自廓。天地同範圍。戚戚爾將老。排愁且學詩。其六民生各有樂。微尙獨在山。豈不戀骨肉。難同處塵寰。所以長落落。憧憧寤寐間。爾能金玉身。千里亦怡顔。</text>
<title>夢作</title>,<text>天時四節宜觀夏。人事千般食是根。白水靑畦茂桑下。飛來一鷺立當軒。</text>
<title>贈靑草湖李生震煕</title>,<text>絳帳非吾事。諸生漫往還。喧應吠雪犬。養豈出泉山。餘師在黃卷。努力趁朱顔。摳衣與操杖。何必此巖間。其二年窮吾欲默。講輟爾將還。餘意燈留榻。孤征雪遍山。詞華雖李杜。德學竟曾顔。侍下勤存省。收功四勿間。</text>
<title>雙湖崔斯文 道鳴 有情餉。作詩以謝。</title>,<text>帶濕童粱不滿舂。寒廚寥落對遙峰。雙湖短札勤踰嶺。三斗長腰喜拆封。弱操未充蚯壤食。拙謀難作兎園農。從知厚誼應分少。今歲湖田未掘葑。</text>
<title>又賦</title>,<text>大雪窮岡底。孤危絶四隣。熊飢方舐掌。龍蟄且存身。石鼎炊煙澁。韋編輟課頻。情書抵鄒律。陰谷頓回春。</text>
<title>除夕感懷。寄杆城守權大叔。</title>,<text>雪厚圍樓重。燈寒落燼頻。兩年交子夜。重嶺阻同人。鯨吼應無夢。鴉騰易得晨。俱含過去念。歌酒北山隣。</text>
<title>永矢菴春帖 癸巳</title>,<text>伐木丁丁響碧虗。垂簾寂寂閉精廬。神歸理窟忘言久。風捲牀頭未了書。</text>
<title>又賦</title>,<text>龍潛淵有骨。魚陟瀨生鱗。忘年迂叟在。懶作出山人。</text>
<title>爲候水城駕。將出山。疲不能達。宿池漢家。時有微雪。</title>,<text>雲雪重溟與亂山。水城軒蓋杳茫間。五倫朋友宜存信。一壑藏修始啓關。濂老藩籬慚局步。葛僊爐鼎驗韶顔。新功宿習論增减。莫把詩篇互點刪。局步一作窾見</text>
<title>池家漫詠</title>,<text>板屋淸無一點塵。簷星籬雪遞光頻。晨衾卧聽雞聲緩。便覺羲皇是我隣。</text>
<title>出谷住葛村新廬。散步遣興。</title>,<text>出谷逢平闊。行吟井屋間。浮煙春動野。舒景雪流山。物化看柔用。詩情解皺顔。還愁農務及。老我未全閒。</text>
<title>待來至暝。悵然有賦。</title>,<text>有約扶藜立。平臯暝靄長。烏啼徒款曲。鳧影竟微茫。政滯調魚戶。僧疲掃雪岡。誠知必有以。宵月惜晴光。</text>
<title>水城寒食感懷</title>,<text>水城風氣賣餳天。赴約人來白雨前。杏粥楡羹堪熟食。島霞湖霧似新煙。開樽快閣西山宅。掃墓歸鞍北斗川。更對衙童談舊事。吾年如爾弄鞦韆。</text>
<title>雲根亭次韻</title>,<text>淸秋與子過。春夜又風欞。恍惚臨蛟鰐。虗明步月星。僊應我輩近。酒豈此間醒。澎湃簾鉤下。崩濤未厭聽。一作澎湃濤侵岸。如和帝樂聽。</text>
<title>觀日出</title>,<text>紅霞闊幅漲坤倪。萬國承明捴在西。已見爭鳴漁浦楫。不知方唱漢陽雞。天開雺靄稱心快。人倚闌干拍手齊。萬怪靑紅光莫掩。不勞牛渚費燃犀。</text>
<title>永郞湖</title>,<text>屛張萬岫海開門。沙阜成臺衆妙存。漢將廻時三日哭。至今猶記契玄言。曾聞玄言。漢將見此湖。稱以天下絶境。留連忘返。及其解陣去也。三日沿湖而哭。</text>
<title>詠土城瀑</title>,<text>豁然觀瀑眼。不與曩時同。會事龍開快。呈身鷺墜空。香爐應讓峻。鴈宕未專雄。待築飛臺𡵉。窮奇大雨中。</text>
<title>陟嶺寄茅洲</title>,<text>故人昨宿處。蒼峭數峰高。若覺天梯斷。堪令我思勞。谷風開翠靄。溟日漾紅濤。半嶺聊舒嘯。芝蘭幸得曹。</text>
<title>仲裕挽</title>,<text>能於城市占淸狂。十字橋頭四友堂。少日手談看殺活。晩年詩律叶宮商。蕭條宦迹湖光白。坎壈家居菜色黃。可惜敬通齎志沒。窮愁所得只篇章。其二伯仲風流載末年。杏湖春水葦魚船。樽移京第千籌錯。吟共兒曹百軸聯。桃李光陰如過客。松楸氷雪迫虞淵。人生到此其何說。佚老堂隳四友捐。其三袒免情敦似我誰。愁中相見輒嘻嘻。惠連句好驚靈運。漫叟襟疎愧紫芝。燭影梅房文話軟。雨聲蕉院醉眠欹。小園題品終留債。忍想風篁颭繐帷。</text>
<title>贈致雄上人</title>,<text>有士凉凉。寄迹于菴。有釋溫溫。逢掖之心。分其丈室。淡對默參。形迹旣泯。圓月雙襟。釋則南華。士也華嚴。互換功課。晨夕喃喃。犂然意會。遂至浸涵。鯤鵬之池。龍象之林。何闊何狹。合席莊曇。相視而笑。不在多談。</text>
<title>贈載聰上人</title>,<text>金剛於我。有大因緣。六度來游。九旬留連。爾自南至。識面百淵。萍合于此。所驅者天。蕭然漉囊。槖無半錢。同鐺而爨。分榻而眠。乃命掌更。燔香佛前。晨磬有心。警余冥顚。三藏宗趣。雖未究硏。論山評水。以代談玄。諧笑間作。茶果頻宣。時復振錫。與共翩躚。白雲上下。迹躡四僊。虗明嶺月。洒落氷泉。叫奇拍手。萬瀑之邊。兩忘形骸。孰儒孰禪。支耶許耶。亦可比肩。晨昏荏苒。一壑送年。別袂將判。爾欲挽牽。要得一語。以當箴鐫。古有留衣。寧惜言詮。佛戒三毒。惟嗔難捐。儒勉懲忿。所貴不遷。觀爾應物。其目衝然。病在毛裏。其亦捨旃。莫怨飄瓦。宜作虗船。以此浮游。焉往不便。春鴻之還。一衲將翩。窮髮之北。鵬翼攸旋。活潑潑地。無可礙纏。參善知識。萬山千川。華嚴法界。若是闊圓。泯爾畦畛。乃恢心田。非昔載聰。轉凡爲賢。然後訪我。雪山之顚。永言同社。妙觀白蓮。</text>
<title>題申翼仲 鐔 畵屛</title>,<text>小兒門候。大兒驢扶。花東柳西。溪路中紆。落景衘山。醉鄕之愁。浣溪醉歸花紅如錦。遍地皆春。六六之宮。視此天津。從我者誰。伊會心人。天津賞花雲松兩株。澗有飮鹿。風來自遠。韻動崖谷。停琴矯首。壠雲在矚。茅嶺聽松密林含籟。層雪洒瀑。委羽散髮。橫卧李白。松梢有鶴。亦同其適。靑林洒風菊有晩香。霜後可餐。泛以忘憂。頹卧籬間。邂逅雲際。廬岫送顔。東籬採菊蒹蒼葦白。秋水瀏瀏。有老皤然。一竿在手。久矣忘機。人呼釣叟。西塞垂釣開戶皎然。招隱其懷。船隨興轉。興盡船廻。衡扉半掩。孤嘯悠哉。剡溪回棹梅橫籬落。船在湖心。戛然長鳴。來我家禽。一笑廻棹。騎驢客臨。孤山放鶴</text>
<title>檗溪雜詠 甲午</title>,<text>彭澤八十日。吾兒裁半之。有廬能自愛。無筆可爲辭。松菊荒園在。桑麻廣土宜。何由謀斗酒。父子醉東籬。其二窮通理可見。非獨塞翁知。素業問何似。靑山生有涯。半庭瓜吐蔓。萬顆李披枝。更有洋洋澗。依然舊樂飢。其三遠嶺看看暮。嵐霏變態饒。林稠迷燕雀。灘淺度漁樵。葛綌生蕭爽。蘿帷掩寂寥。呼兒收散帙。簷雨恐飄搖。其四向夕宜遐矚。山光勝晝朝。東臯舒嘯久。南澗倚藜遙。冉冉林霏斂。輕輕暑氣消。鋤歸有農唱。知自碧岹嶢。其五手植多園木。萌抽已丈尋。人何堪老朽。屋自藉幽森。果熟風枝亞。禽藏露葉深。婆娑仍寢卧。觀物又觀心。其六始至薔薇發。今來草滿庭。桐孫捧圓蓋。杏子結繁星。習習蟲飛院。喃喃燕度欞。荊扉無啄剝。端合細硏經。其七麥熟場場打。吾盤亦有之。水澆添匕筯。露裛佐瓜葵。守分吾何悶。隨時物得宜。怡然一飽了。支却望雲頤。其八避暑仍避喧。檗溪惟小園。風來常滿榻。日永每關門。洒落靑松友。慇懃黃鳥言。將迎難捴廢。午枕謁羲軒。其九在洛常昏墊。出來神乍醒。山林有深淺。寒雪獨淸泠。筧溜凉侵竈。松雲潤滿庭。難忘欹枕夕。月露弄丸亭。其十年侵淹白社。猶自嘯歌豪。井外溪潭闊。籬前稷黍高。東陂堪守拙。南畆已忘勞。今古雲蘿逕。何曾著笏袍。其十一數戶隣仍在。經過亂草披。麥舂通小巷。松火隔疎籬。話只陰晴較。資誰伏臘支。惟應葛天意。與結歲寒期。其十二蕤賓已改月。大暑氣流行。似覺乾坤隘。如看水火爭。陰晴占山色。盈縮忖溪聲。試看雲嵐過。簷帷紫菌生。其十三物分羣品在。理就一源看。便覺頭頭是。眞成箇箇完。蝶依菁葉舞。蚓傍莧根蟠。莫厭池蛙閙。陰晴爾自懽。其十四養瘵幽園者。頹然雪滿頭。孫能趁課讀。兒已解官游。豆後隣氓種。瓜分舍婢疇。閒將固窮理。語與婦忘愁。其十五詎識長安道。不如巖逕平。隨緣雲出谷。多事鶴臨城。悔吝觀吾動。雌黃任俗情。歸歟雙瀑白。十倍浣塵纓。其十六妙哉林下趣。心目有餘淸。造次天機値。森羅物態呈。觀仁雞稚嫰。比學雀飛輕。事事將心證。陳編枉損精。其十七浹旬連霧雨。稀少見星時。院溽蒼苔産。籬欹雜卉支。蛇驕探雀鷇。燕弱挂蛛絲。物態供孤笑。詩成半俚辭。其十八霽晩灘聲駛。朱霞在妙峰。魚跳依淺草。鸛返擇高松。風詠乘凉得。兒孫帶興從。終當營水檻。卧對落星容。其十九澗峽淸無暑。怡神在草堂。牕晨槐露碧。井古柳稊黃。盥櫛身猶懶。琴書業已荒。還思强生事。打麥近藜牀。其二十莫詰雲雷迹。前峰復黯然。頻頻墮白雨。片片露靑天。易失登庭麥。將蕪隔澗田。呼兒問螮蝀。何處日光穿。其二十一偃仰園扉窄。經牀草色連。欄空蓬掩藥。塘廢莧承蓮。晩雨啼鶯峽。凉風飮犢川。那無一疎散。曳杖出南阡。其二十二紫陌誰靑眼。巖阿有友哉。籠雞巢谷至。炰鼈妙峰來。不識炎凉變。眞無逕路媒。茅軒賓禮薄。荷釀憶傳杯。其二十三學語孫如玉。頻來李下遊。難攀朱實及。仍就綠陰留。吾適發孤笑。爾方無一愁。名園傳掌在。花石百年謀。其二十四久矣村無虎。荊扉半掩時。溪風蚊蚋散。林雨蠧魚滋。暝杵知揄麥。朝盤喜剪葵。終無一壺對。寥落五言詩。其二十五晨盥襟初整。千頭客慮消。居然洙泗邇。寧復洛閩遙。講理非無素。存誠苦未饒。須從寸田理。不受境風搖。其二十六夙志慚希聖。頹年不自聊。身非嬰韍冕。癖亦滯耕樵。宿習應三際。眞醒倘一朝。齋居存省密。雲月往來宵。其二十七大都羣動息。暝出爾能然。舒卷機隨便。經綸妙入玄。煙承空裏織。風颺草頭懸。世網看疎密。誰能巧出纏。右詠蜘蛛其二十八寂寂復寂寂。吾廬人太稀。桐陰團晝院。槐露淨晨扉。慮澹遺經案。機虗傍釣磯。靑芻滿空谷。騾亦卸鞍鞿。其二十九朝來雨復作。閒坐愛浮漚。免漏茅茨靜。含滋果藥稠。蛇窺穿屋雀。雞拾上階蜉。懶意兼衰態。詩從目下求。其三十雨風雷露際。觀物意如何。蕪圃抽芎芐。欹籬翳葛蘿。蟲魚搜爾雅。鶯燕遞詩歌。午枕欹時久。娟娟素蝶過。其三十一可愛東隣密。吾廬卽爾廬。雞來留院落。牛過吼庭除。井社遺規是。朱陳古意餘。微聞隔籬話。似述上山鋤。其三十二暑雨何多日。晨昏變態盈。微濛煙合體。驟瀉澗同鳴。定洗蘿崖淨。思飄蒻笠輕。東菑鋤屢輟。坐見懶奴情。其三十三昨日門前黍。牛過未及腰。倐如高旆竪。徐逐凱風搖。人愧耘𦔩薄。天私鼓潤饒。年光於此迅。觀化鬢毛凋。其三十四梨葉旛旛動。連簷雨足橫。弄泥驕海燕。霑翅默林鶯。澗暝猶非夕。虹纖未卜晴。蕭森易凉候。池蓼亦舒英。其三十五遠霞晴兆現。月在妙峰西。乍拄看雲杖。將尋噴雪溪。槐陰農始歇。松露鸛先棲。未有峩洋伴。癡孫與品題。其三十六晴軒欹枕卧。仰見太虗圓。忽復白雲起。遙將靑嶂連。無心有相似。託興政悠然。引入崚嶒去。依俙鳳頂前。其三十七黃鍾三寸損。遯卦二爻昇。金石隨銷鑠。雲雷鼓鬱蒸。拙謀河朔酒。高興雪山僧。執熱塵中久。誰分玉井氷。其三十八隣中稀打麥。籬落雨聲淸。獨免耘田役。閒爲曳杖行。灘長噴雪壯。島小落星成。飮犢人歸去。巢由谷有名。其三十九善飯身仍健。翛然卧此翁。蟬吟黃檗雨。燕舞綠槐風。到眼山光潤。關心歲物豐。溪南蕎麥播。三伏忽爲中。其四十陰晴時冉冉。昏曉坐悠悠。自有淸通樂。何曾暑濕憂。困猶逢酒食。蠱亦蔑王侯。早了乘除說。頹簷陋可留。其四十一叢李成籬鬱。雙槐夾圃幽。癡孫其下戱。老子有時留。飯麥頻摩腹。觀魚或點頭。蕭然藜藋逕。客去亦何愁。其四十二巖阿守素者。何事更關人。世末紛趨僞。年侵懶費神。賣文家豈潤。諛墓鬼應嗔。未若閒陶寫。風花雪月眞。其四十三千秋工碣誌。愈也亦欺人。董晉終凡品。韓弘豈藎臣。白楊休致力。靑史竟存眞。多謝悠悠者。誠身始壽親。</text>
<title>喜宋春囿來訪</title>,<text>京城宿舂外。霖潦浹旬屯。此谷長無客。惟君再叩門。巖泉應婉孌。歲月却飛翻。尙憶桃花雨。經聲出小園。其二知君有記性。誦我法泉詩。老樹應臨瀑。幽篁定護籬。年侵無脚力。地遠使神馳。可愛鷹峰下。斯干逐勝移。</text>
<title>別春囿</title>,<text>生芻靑一束。君馬在溪濆。城闕誰知己。山淵舊會文。家貧容應接。交淡略慇懃。倘欲長隨我。何慳贈白雲。</text>
<title>女蘿峽納凉</title>,<text>密林深處去。洒幘雨紛紛。鹿躅交靑壁。鶯聲老白雲。幽如含太古。爽已失炎氛。會意孫隨後。魚兒亦在濆。</text>
<title>漫吟示振孫</title>,<text>晩景佳無限。峰峰暑靄收。淸歸松頂鵠。凉屬栗陰牛。露草霑仍立。風灘瀉未留。談經人已遠。蘿月掩扉幽。其二老矣無聊賴。腸枯朽殼存。惜神停筆硯。畏客閉林園。翳脫看山眼。瀾翻力穡言。終同僧退院。粥飯度晨昏。</text>
<title>蒼洞卧病 時患痔癰</title>,<text>騰騰任運送滔滔。牀褥逢秋倍鬱陶。言病始爲吳體俚。憶山頻復越吟高。人間豈有千金藥。海上徒聞八月濤。堪笑宿緣纏此谷。東牀出入迄霜毛。其二老態層加百醜呈。不知斯疾起何經。莧腸却有膏粱證。槐子曾無服食靈。已懶對醫言處所。實嫌稱物欠芳馨。翻思浸假尻輪轉。萬里神遊不囿形。其三六十年前病避身。比年稍與病相隣。腸如破鼎全滲泄。肘有垂楊僅屈伸。理屐山川餘地曠。讀書光景未來貧。寬心一味爲良藥。肯以呻吟遽損眞。其四身將竪子鬪危安。頹卧高牀飽楚酸。風動墻花紛紫萼。雨霏簷瓠浥黃團。供湯陸續憐饑僕。送訊頻煩愧達官。苦樂相因看亦妙。呻吟也有片時寬。其五啖栢呑霞永矢窩。飫何酒肉祟斯痾。身非失攝眞無妄。醫曰難治可奈何。未得五車誰舐血。猶同白顙免沉河。一身所係安危事。欹卧秋堂客感多。其六臀因累月著牀磨。鬢爲深宵忍痛皤。剗却槐枝及桐葉。驅來水蛭遞田螺。堂堂二竪當權在。瑣瑣千方敗績多。火攻誠知出下策。猶思一試果如何。</text>
<title>嘲醫</title>,<text>平生欲唾術人顔。病裏逢醫亦冷看。憂在藥房猶袖手。交疎草野肯輸肝。郡符爭珮專門少。寶鑑忙披起死難。已矣扁和今不在。將身好作淨名觀。</text>
<title>奉贐海西伯李德哉</title>,<text>黃閣靑冥峙大名。事功張本海西營。芙蓉堂外澄淸轡。趾美風流儼老成。其二衙童守靜獨殊倫。書幌深藏處子身。當日吏人稀見面。至今應復仰如神。其三精神到處挾雷風。積案山高眄睞空。亦有臨民莊栗則。淵停岳峙在加功。其四金臺屹屹石潭淸。希聖希賢化易行。一邑文翁知局小。養成杞梓作周楨。其五昔自銀川攬勝歸。山蒼海白領依俙。神光洞裏煙埋塔。文憲祠前雨滿衣。其六偶爾同城倐爾分。東西燕鵙莫爲羣。終南伏枕離亭隔。雨裏蕭蕭病葉聞。其七邂逅逢凉病骨輕。須君小吏艤船迎。樵風一道乘潮快。未落池荷到碧城。</text>
<title>贈樂叟金壽延</title>,<text>古道云亡雅樂頹。新書束閣結浮埃。逢君細討黃鍾理。疑是師襄出海來。</text>
<title>移枕心臺漫吟。示稼齋。</title>,<text>他人同病例相憐。骨肉衰情故自牽。北麓池臺歸似鶴。終南牀簀蛻如蟬。通融藥食堆廚內。更互兒孫戱膝前。却是憂中還有樂。暫時忘痛便欣然。其二斑苔遍頰雪盈顚。一色癯容衆目憐。婦孝倂憂常减飯。孫癡迭問夜何眠。謀中便否平山浴。分外微茫舞島船。少學唐詩殘癖在。尙能揚扢宋明前。其三半月郊扉趣不全。悄焉回想屬秋天。川平十里偃紅稻。露冷空塘凋白蓮。神弱實嫌城市閙。病淹深惜歲時遷。松溪風味饒魚蟹。安得携藜度遠阡。</text>
<title>復疊然字。寄稼齋。</title>,<text>卧念東臯秋可憐。病懷那得不勾牽。沙梁水淺沿籬蟹。槐柳風高繞院蟬。野色無邊收稻後。樵歌不斷度橋前。知君畏冷多深坐。時復褰帷一暢然。</text>
<title>稼齋聯牀。漫次放翁韻。</title>,<text>棠棣蕭條已薄陰。出郊聯枕暮年心。存期麟峽衣遭挽。問事燕山話入深。蟹紫雞黃盈案餖。竹風桐露半軒侵。遲回信宿爲今昔。薤唱樵歌遞暝砧。其二社後寥天或澹陰。來鴻去燕各何心。海榴罅紫津漿逬。園栗蒸黃氣味深。滯穗田頭禽隊密。淺沙籬外蟹戈侵。年豐里巷猶多閙。徹曉廵更應遠砧。</text>
<title>又次放翁韻</title>,<text>臨別遲回悵每新。何論遠近與崖濱。秋風蕭颯俱衰鬢。身世凄凉自僇民。試問苟生何若死。假令眞富不如貧。深溪飢卧君休念。楚相兒孱尙負薪。</text>
<title>楊山途中。疊次新字。</title>,<text>幾度經秋感物新。來來往往斗川濱。騎驢已遠南薰殿。牧豕甘爲北郭民。囊乏鉛砂憐弟瘦。園分芋栗濟兄貧。檗溪萬木方搖落。謝病惟言未採薪。北郭生。乃東京禍家子也。其二今年邦運一番新。慶洽恩淪率土濱。奔躍禮圍英俊士。懽欣仁域作新民。詩書束閣浮華勝。金玉盈堂道義貧。回首北山全石露。堪愁棫樸未充薪。</text>
<title>過妙積洞口</title>,<text>翠微初地曉雲封。立馬徘徊問數峰。泉出幽藤先作瀑。霜淸遠壑易聞鐘。仁兄依佛殘年意。文祖吟蟬過去蹤。何限感懷凝睇久。非關衰脚上山慵。</text>
<title>船過石湖。訪申正甫 靖夏 不遇。戱題兩律。</title>,<text>船著名亭下。愁因斗尾風。如何篷屋窄。又此竹園空。凍甃苔涵碧。霞崖字飮紅。眞知閒是主。凉檻有眠僮。其二再到論亭勝。長江上下低。雲嵐承峻檻。鷗鷺息幽溪。石受元章拜。篁留杜老題。風流後賓席。孤嘯降飛梯。</text>
<title>鵝湖</title>,<text>厭居京洛薄言歸。車嶺風高吹我衣。鴈下寒原橫渡口。騾超小艇向巖扉。蕎花斂白連霜草。菊蘂舒黃媚夕暉。轉入幽森滋興趣。沙峰將近更煙霏。其二鵝湖秋色太澄淸。馬首嵋山赤葉明。臨水方當八九月。喚舟今幾百千聲。似蓬飄轉居何定。如穀靑黃學未成。今歲所添唯美疹。扶身藥餌返柴荊。</text>
<title>草堂曉吟</title>,<text>病枕何曾穩著眠。秋宵亦已永如年。無風籬柵頻爲響。欲曙星河尙滿天。虎迹應留松峴側。鴈聲時落草堂前。稼齋談笑來心上。聊續塤箎未了篇。</text>
<title>秋興八首。用杜韻。只拈一字。</title>,<text>黃檗溪南捴疊岑。數家煙火共寒林。勤勞穡事無時歇。高下秋光逐日深。霜降未團蕎麥穧。月明初試木綿砧。槲籬疎缺須加揷。然後冥棲且息心。其二老樹柴門日欲斜。鳴騾入谷自知家。漁樵瀼上迎眞友。兒女籬間認老爺。數畆收功惟短黍。一軀觀化似枯槎。東隣酒及重陽熟。未擬持觴就菊花。其三蓬廬坦腹汗頻揮。虐暑淫霖暫已違。墮果幽園枯葉積。挂虹高嶂冷霞飛。玄熊擇館嗟吾滯。黃雀留田羨爾肥。寥落草堂誰問疾。吟時蟋蟀與相依。其四卽事蕭條往事悲。十年成立此茅茨。荒天絶海難爲死。問舍求田亦一時。夜月寒巖猛虎引。秋風衰草蓼莪詩。百懷回薄無今昨。皓首燈前尙涕洟。其五靑霞奇意夙超寰。箕岫商顔伯仲間。萬事如漚違苦海。一錢何費買僊山。巖留古雪通身冷。簷納高雲伴影閒。虎吼熊咆衰且病。桂花將落可無還。其六蓬萊五到晩逢秋。始上毘盧瞰十洲。蕩漾鯨波猶逼膝。靑冥帝座僅臨頭。燒丹萬竈霜楓爛。種玉千崖曙靄流。曾與永郞盟此地。鶴書不至鳳城留。其七乾坤寥廓我樓空。白露蒹葭逝水中。溫祚城邊饒古木。韓公洲上止輕鴻。黃花破屋逢琴叟。紅葉疎鐘到梵宮。一作黃花酒社逢琴叟。紅葉樵船對舞童。 歷歷于今俱幻迹。鵝湖帆路只西東。其八千州俎豆踵臯比。末學彌文百僞滋。道在靑丘誰得統。世無朱子肯爲師。蘭枯邃谷猶芳意。木晦靈根且瘦枝。獨抱遺經臨碧澗。朗然秋夜反招辭。</text>
<title>次稼齋悼圃陰 弟昌緝號 韻</title>,<text>杞架芎畦半院陰。若爲秋日暫經心。遺經束閣孤兒懶。末學迷歧厚夜深。書帶不隨衰草委。堊扉偏受苦霜侵。難追金谷深衣化。誰爲空庭奏晩砧。</text>
<title>次稼齋和放翁韻</title>,<text>寥落千峰對蓽門。稼收舂動數家村。含氷澗溜淙淙澁。帶雹山嵐晻晻昏。庭院步長知病損。簡編功邃與心論。催租吏到軒前立。笑指零萁著冷原。其二養瘵幽園罕出門。不知秋事了吾村。長潭向涸天根見。巨藪迎霜嶺色昏。雞黍隣翁乘月喚。炭鹽船客隔溪論。隨時食息于于卧。窄峽猶知有曠原。水涸而天根見。出國語。天根亢星。</text>
<title>又次稼齋和放翁韻</title>,<text>窮處猶看活計成。知時耘穫亦詳明。木綿鋪共晨霜皓。蕎麥舂連暝澗聲。炭發松岡三老至。笱收棠瀨小僮行。憂勤息婦供茶飯。每對朝盤愧色生。其二楮葉三年刻未成。管中窺得一斑明。文如國語猶衰氣。詩自王風已變聲。末學偏邦知局促。慢音衰政與流行。家藏弊帚知何用。好得辛勤損半生。</text>
<title>謹次伯氏重陽韻</title>,<text>槐影沙堤半掩門。可憐霜葉洒靑軒。西山故有尋幽慣。東省非無應務繁。高挹金英小菴寂。俯臨紅藪萬家昏。巖間病弟忘嘉節。未有萸囊配酒樽。</text>
<title>又次伯氏和放翁韻</title>,<text>百年何事作豪雄。哀此窮岡一禿翁。躍馬幽州衰夢罷。釣鰲滄海浪圖空。塵埋古鍔磨難碧。灰黯寒爐燼似紅。强欲登高望閶闔。病骸無力抗霜風。</text>
<title>曉枕</title>,<text>空峽凉房睡不牢。卧知籬外壑風號。冥冥蘿薜雞聲小。落落星河鴈影高。病體求安惟遠引。秋懷到老尙離騷。徒言夜氣資涵養。念逐晨興却似毛。其二齋居夜夜抱孤淸。時復徘徊暫倚楹。嶺月溪霜渾一彩。巷狵林豹或同聲。春秋半帙燈將灺。溟岳千重夢欲縈。洛下親朋憐我獨。不知耐寂自生平。</text>
<title>喜彦信兩姪來留讀書</title>,<text>中林初不設幽期。兩姪翩然揭蕙帷。阮氏元推仲容俊。王家自信汝南癡。細論明德同揩眼。間閱南華亦解頤。聲利場中無此事。峩洋晩契更須誰。</text>
<title>次稼齋和放翁韻</title>,<text>百穀收來霜滿疇。虗明籬外月光留。猶聞夜久舂砧閙。纔見秋深襏襫休。沮溺生涯勞後逸。竇田權勢樂中愁。雞肥酒釅黃花節。拊缶嗚嗚興亦悠。其二心恙身痾兩未蘇。憑何藥力使消除。頻因落木孤愁發。偶到寒潭一慮無。桐弱須將禾積擁。柳頹猶遣槲籬扶。隨時衛嗇堪加意。物我相看一體枯。其三互換斑衣奉兩翁。何曾晨夕膝前空。譚經蘿薜縈牕日。聯句桐篁滿院風。可喜硯田無儉歲。終須心宅著眞功。榮名身外應銖視。莫遣沉淪俗學中。時厚兒往侍稼齋</text>
<title>次稼齋月夜有懷韻</title>,<text>白楡寥落絳河明。五緯遙環北極征。人世幾回紛合散。天機一向妙流行。浮名雲在空中滅。生理渠從水到成。寄語吾兒眉莫皺。暫時溫飽且寬情。</text>
<title>晨起偶吟</title>,<text>疎籬亂雀聒幽房。起視繁霜滿小場。煙起四隣生趣合。經傳三子讀聲長。寂寥却有山林樂。沉痼還驚日月忙。事業無窮衰病至。居然白髮杖於鄕。</text>
<title>次寄稼齋</title>,<text>歸歟雪滿百淵天。餘戀猶紆檗澗邊。窮巷舂粱通夜杵。遠岑埋炭隔溪煙。翎黃菊蘂姸姸在。氷白灘聲咽咽傳。書自鴒原來兩紙。不堪愁憶對牀眠。</text>
<title>圃陰生日愴懷</title>,<text>斯文一路欲荒苔。微爾誰能展拓開。絃絶枯桐無復響。更深厚夜曷云來。羣疑翳翳塡胸在。孤影迢迢望嶽回。杞院槐墻秋又盡。懸弧辰過倍悲哀。</text>
<title>臨別贈彦姪。用放翁韻。</title>,<text>從初明德出乎天。至善何曾滯一邊。慾垢難磨如蝕鏡。習緣頻熾似浮煙。蘆峰註解雖無憾。檗澗商量別有傳。八目三綱常目在。惺惺要自警昏眠。</text>
<title>臨別贈信姪。又用前韻。</title>,<text>南華宗旨妙人天。乍讀何能見際邊。海闊船無來往觸。薪窮火續古今煙。玄關詎以伊吾透。活句須憑象罔傳。携到百淵公案了。百花雙蝶共閒眠。</text>
<title>踰獐尾嶺。宿村家。</title>,<text>峽勢東西獐尾分。小村回抱嶺頭雲。風颼籬槲吹霜緊。月漏場禾散影分。半日塵沙疲客詠。達宵松火富翁勤。閒忙苦樂元相笑。耕㹀征驪各一羣。</text>
<title>過老姑山向屈業</title>,<text>獐嶺藏頭莽蒼間。征鞍繞出老姑山。依痕寒水非春浪。引路靑岑宛舊顔。淺淺石梁魚笱撤。迢迢野店役車閒。歸淵竟落龍潛後。猶趁黃鍾始閉關。</text>
<title>洪川縣</title>,<text>日出寒山照廣川。縣門浮白散炊煙。沙頭釀出爭停騎。霜後梁成不喚船。踏路已磨菱子角。觀風久在繡衣前。閔家隣社工穿漑。馬嶺西南捴水田。</text>
<title>三亭浦</title>,<text>散著高坪幾十家。護樊疎樹白煙斜。居人斂稼冬棲靜。行子停鞍曉望賖。轂綰春麟州數面。灌輸蔘蜜路三叉。飽聞柰谷饒奇石。老未沿源亦可嗟。</text>
<title>健伊嶺宿安武人家</title>,<text>武人棲處亂峰圍。雲月朦朧乍入扉。壁倚弓刀知善獵。場堆蕎黍羨長肥。飽萁牛立騾猶齕。拂樹雞鳴虎始歸。飯潔葅香如有戀。曙牕呈白懶求衣。其二脫然身上已忘痾。行入麟蹄興若何。逸迹不羣隨片月。素心無累仰明河。鳳笯鴻繳貽譏易。鶴怨猿悲入夢多。不畏山文馳驛路。石門氷合也難過。</text>
<title>萬宜村喫梨</title>,<text>門開已荷破顔迎。茶後霜梨十顆呈。曷見人情如許快。能令病口有餘淸。張家風味言難述。郭叟栽培術亦精。永矢菴前無此樹。何由養得數株成。</text>
<title>路中戱吟</title>,<text>冉冉征途雪滿鬚。可憐豪氣一毫無。騾駑莫趕追風驃。身病虗經賣酒壚。小店逢嗔欣不忤。要津競渡退如愚。槖中幸有詩千首。時復高哦色自腴。</text>
<title>到葛驛夕有雨</title>,<text>板屋舒衾病體安。聞雞不復問征鞍。冥濛雨色終應雪。屈折溪聲半是灘。已是還山無不可。夫何客慮得相干。肩輿入谷隨晴候。一任居僧進退看。</text>
<title>豐年</title>,<text>長途馬首見豐年。場積山高小店前。擊壤誰知君上力。扣門偏覺主人賢。功歸雨露天心普。役致磽腴地德全。却恐民心忘本易。糞看紅粒寶靑錢。其二行年六十雪盈顚。始見西成在薄田。已識奴非上農比。得無天亦此翁憐。豐根杉折森鎌後。圓積雲屯儼眼前。去歲狡鼯千萬隊。被誰驅遣竄何邊。</text>
<title>入谷</title>,<text>沖年蓋亦慕陳搏。到老棲棲豈所安。舒卷隨時初意在。行藏有迹後人看。塵囂過耳何煩洗。巖構便身適自寬。詎識澤雷爻義妙。偶然歸息歲將闌。</text>
<title>見月</title>,<text>迢迢圓月逗杉松。出自梅翁所隱峰。遠近澄暉如獨占。古今奇躅怳相從。笙歌滿洛身多病。霜霰凋林興更濃。境若初尋魂骨冷。自敲晨磬應遙鐘。</text>
<title>永矢菴</title>,<text>西遊日月浪消除。倦後來尋白板廬。損病味優無病日。還山興倍入山初。雪前盆養林家樹。雲裏房藏李氏書。整頓牀帷身亦斂。萬緣冥入一心虗。其二雲守虗樓鹿守園。檢看舂井宛然存。牛於耕日勤生犢。蜂在花時閙出孫。可忖山奴治事密。亦知隣寺護緣敦。西游得喪都休說。且據殘冬受飽溫。</text>
<title>東泉</title>,<text>孤筇緩屧遶枯林。最愛東泉可瑩心。積冽猶無氷乍結。虗明不拒月孤臨。晨浮金液生津妙。陽發黃鍾測候深。滌去荒苔與陳葉。日新修甃戒無禽。</text>
<title>弄丸亭</title>,<text>歲暮歸來謝岳靈。超然復坐弄丸亭。門巖簾洞氷將合。鳳頂鸞峰雪欲冥。處靜與誰談太極。憑虗聊自詠黃庭。三庚患暍塵中滯。神馬東馳每此停。</text>
<title>獨居</title>,<text>省事猶看餘事在。無人常若與人携。廚童運稻方山外。居士求綿亦海西。鹿過且容知己在。烏來或恐引賓啼。寥寥寂寂堪終歲。大雪明朝好塞蹊。</text>
<title>又疊除字</title>,<text>歸休未幾歲將除。小雪糢糊蓋我廬。谷口棧梯埋自此。眼前儋石富於初。病骸好著希夷榻。懶課聊溫孔氏書。間遇巖禪鬪拳拂。汝心何似我心虗。其二塵緣身瘵兩難除。百愜千便有此廬。緬邈輪蹄山以外。蕭條耳目物之初。孤花出世巖留馥。千聖傅心案有書。松籟翏翏廚語息。二更孤燭照玄虗。</text>
<title>別山 居士陪侍者爲虎所噬</title>,<text>菴成永矢守幽閒。叢桂崇阿耐久攀。剛趁深冬龍對蟄。寧知初夜虎排關。巖居水飮哀單豹。澗愧林慚累北山。從此衰軀無進退。只應蓬轉路歧間。其二夜來同榻曉煙空。玉岫瓊潭恨血紅。五歲留名愧梅月。一宵無恙羨兪公。幽人貞吉初逢筮。山鬼揶揄未送窮。馬首茫茫西向去。少微星象晦關東。其三身離枕席峽農豐。自賀山人運始通。禍敗橫生終抱恨。優游久戀豈招凶。牛移隣廐兼雙犢。蜂寄禪園倚六筒。百軸書頭梅半綻。不應天奉侈斯翁。其四我辰何在問蒼穹。到老棲棲困耗中。城市將還顔亦厚。山林不受命之窮。智輸夔峽治藩客。道愧廬峰賣杏翁。三復伊川窮格訓。眞知庶可驗諸躬。</text>
<title>水泰寺感遇。呈花江宰李一源。</title>,<text>不分金化與洪川。水泰名藍念忽牽。狼狽出山爻象著。歸依同道主人賢。如還義谷芝蘭室。已種香城桂月緣。兒子分符還莽蒼。喜看鳧舃互聯翩。自檗溪向麟峽道中。忽思棲洪川水泰寺。而今到花江。水泰若有兆象之先者故云。</text>
<title>五聖山房。送彦姪還洛時大雪。乙未</title>,<text>雪布金沙過塔深。身超萬象倚高林。盈天塞地何空缺。皎夜澄晨自古今。玉塵奚煩玄妙話。氷壺可照一團心。向來未了鳶魚案。須就歸鞍更繹尋。</text>
<title>李仁簡松壇。與厚兒作別。</title>,<text>松根潭面足凉風。射鵠千夫此會同。未有哦詩人到此。偶然遭遇百淵翁。</text>
<title>鄭成川 悏 挽</title>,<text>金陵大發身。卸却買臣薪。製錦才無敵。凌雲筆有神。詩留四名岳。碑泣六州民。可惜埋循吏。今無了事人。</text>
<title>林居病暑。無物可療。漫憶南州竹篠中卧。不覺肝膈生凉。鳳樓書至。若有冥會。戱吟一律以寄意。試挂軒下。使此君知此心如何。</title>,<text>毒暑熬人甚鑊湯。衰年肺氣未安牀。山中不乏千松蔭。天外難輸萬竹凉。苦憶此君齊石友。懸知得所繞琴堂。浿江躍馬今難說。除是輕鴻挾我翔。</text>
<title>偶到籠水亭。見村人成橋飮醵。余乃先嘗一瓢。</title>,<text>碧澗橋成月。黃花酒熟朝。一村咸聚集。凶歲不蕭條。可合相爭席。先揮眞率瓢。半酣歸騎緩。吹面白雲飄。</text>
<title>白雲潭感懷</title>,<text>籠水亭東去。秋懷不可聊。巖泉四曲勝。杖屨百年遙。采蕨迷何谷。尋花渡有橋。潭心驚我影。衰鬢白蕭蕭。</text>
<title>次楓溪來韻</title>,<text>觀身且靜卧。眞箇病僧如。澗響來庭閴。天光在室虗。宗生初挂畵。杜五久抛書。偶植臨流杖。潭寒已伏魚。</text>
<title>送申學士 靖夏 佐幕北州</title>,<text>老矣我鬢皓。幼志則桑蓬。靑丘幅員窄。七路踏已空。秪殘咸吉道。未入杖屐中。胸懷有未展。况聞風氣雄。厥土古肅愼。砮楛接鴻濛。蒼寒挹婁貂。迢遰委羽鴻。崑崙所劈脉。長白落吾東。辭樓勢磅礴。朔氣扶熊熊。環以大洋碧。豆鴨上奔潨。龍江涌于下。王氣斯鬱蔥。瓜瓞惟丕基。肸蠁在閟宮。諸陵積風雨。千佛瑞靄籠。猶唐造晉陽。若漢有舊豐。宣化樂樓聳。萬歲橋凌虹。南北兩節度。玉帳分彤弓。天雲嶺最峻。城津作喉嚨。長短列亭障。磊落傍毳穹。盈寸木皮厚。樺屋丈雪蒙。甌脫半採蔘。獵戶或懸豵。盤鵰一點雲。運鵬萬里風。度祖射蛟處。湫色碧沖瀜。英陵得覇佐。大膽仍純忠。偉哉四鎭設。獨任無限功。便宜十餘事。密勿見昭融。樽俎傲虜矢。謗篋止聖聰。遂令窮髮北。迄用民物充。勝國鐵嶺限。較來勳亦隆。城埤見本意。談古涕塞翁。歷歷大形勢。稔聞自兒童。朝家新劃界。白山頂可窮。七池閟神瀵。萬木刊始通。鑿空詢象胥。選勝叩遠公。衰興默有注。神轡駕豐霳。此時申學士。翩翩遠從戎。金華輟淸班。韎韋儼在躬。關山趁翻營。半途秋序終。晨霜隴草白。夕烽山譙紅。胡笳來莽蒼。塞月出朣朧。觸境捴蕭瑟。留日倍愁忡。未理七寶屐。徑造皆骨楓。煙霞自性氣。詩韻亦玲瓏。勾回大漠色。萬象歸磨礲。文章換胎骨。地步詣穹崇。蘭苕失翡翠。海掣鯨濤洪。銘可勒燕然。劍欲倚崆峒。男兒壯游耳。行邁亦悤悤。野人劣欵段。何由躡天𩣭。求詩幽谷中。於此見深衷。花江驛路長。客舍隕衰桐。交臂乍相違。別淚欲凝瞳。詩中準擬在。塞外跌蕩同。明春果能健。肯作拘虗蟲。</text>
<title>李仲培內室挽</title>,<text>媳婦心如玉。能兼林下風。因苗知種美。挹馥仰蘭崇。詩禮雙淸遠。門楣四德隆。于歸恭拜手。聽訓畏齋翁。其二猗歟壼度純。宗黨捴歸仁。鳧鴈興居節。鳲鳩哺飼均。黃流宜玉瓚。皓首只綦巾。斂福歸諸胤。悤悤送六旬。其三夫子眞薑桂。深知配德難。惟持一味順。不爽百年懽。絶巘康莊閱。浮煙韍珮看。寂寥還獨寐。忍叩澗中槃。其四兒女來傳說。蓬山卧老萊。瑟琴沿月澗。茶酒御風臺。境與幽閒愜。眉從寂寞開。古來嘉遯友。圖史幾媛哉。</text>
<title>楓溪族會</title>,<text>良辰讌禮就名園。丞相祠前儼洞門。三級池淸泉有脉。數叢芳散菊包根。懽欣綴食宗風見。忠孝承家祖訓存。行葦棣華情性出。古人於此未忘言。</text>
<title>與兪立之 岦 會露頂軒。追述以寄。</title>,<text>十月天高露頂軒。主翁留客掩重門。庭頹槐葉心千古。筵壓松根酒半樽。太僕風流停上駟。洞陰情素自南村。眞逢盛餞成良夜。秉燭連章勝事存。</text>
<title>楊州官橋</title>,<text>楊州已路左。直北走迢迢。嶺日明高碣。溪氷聚小橋。談山微雪下。望店白煙飄。煖酒壚如斗。行人倚馬驕。</text>
<title>過逍遙洞</title>,<text>少時游歷歷。山面記逍遙。噴雪炎天瀑。緣雲老木橋。不知猶有寺。常憶偶逢樵。皓首難投屐。憑虗寄遠謠。</text>
<title>大灘</title>,<text>早秣樵村馬。來衝鴇鷁眠。寒空淹曙靄。急瀨送流年。渡古人疲矣。亭頹岸屹然。牽鷹豪貴過。餘閙著虗船。</text>
<title>弓王墟</title>,<text>東原野無際。立馬弔弓王。安在觀心法。難回獨眼光。興亡數紀短。芳臭百年長。步遶城隍遍。玄冬雨雪雱。其二牢落墟中望。頹墀或斷壕。蘆凋鶴唳遠。木老鵲巢高。是處金爲殿。亡年血裹袍。三韓占閏統。五代競雄豪。其三周遭大形勢。朔氣接微茫。走馬千羣衛。來龍一席張。當陽何酷烈。下殿竟蒼黃。白塔莊嚴巧。哀哉不救亡。</text>
<title>婚日志喜</title>,<text>兩家同調各忘貧。此義河汾蓋亦云。死鹿皮中存儉質。烏羊車下露眞淳。雍容詩禮東牀見。參錯芝蘭一室薰。玉洞煙霞通院落。塵中自有古朱陳。</text>
<title>贈新郞</title>,<text>愛河情浪浩無津。來去如萍不住身。五岳未諧長往計。八孫纔見兩成人。凰鳴陋室荊釵女。鴈落華筵玉雪賓。挽爾鹿車從我否。嚴灘吳市共淸眞。</text>
<title>觀納糴</title>,<text>負糴官門下。春來飽惠民。塡虗倉却滿。化腐米皆新。實有流通妙。須看鼓舞神。靑苗豈殊法。安石獨欺人。</text>
<title>凍雨</title>,<text>冷月離于畢。滂沲雨脚長。峽天無乃漏。朔氣倍增荒。霧澤啼飢鴈。煙城喚子羊。閒齋得偃息。猶畏滴牀牀。其二牢落羊歸後。蕭條吏散初。閒齋如佛寺。小燭近儒書。風雨喧仍默。壺觴列亦疎。不知同榻夢。誰往漢城居。</text>
<title>曉雪</title>,<text>大陸茫茫白。遙埋寶蓋峰。何須詠招隱。且可玩中庸。上下流行象。眞精妙合容。庭梨皓盈目。開落眩春冬。</text>
<title>曉過省昌驛</title>,<text>馬倒仍閒步。行穿野色遙。蕭條練兵地。平闊趁虗橋。皓鶴凌霄逸。黃狐截路驕。盈前皆物態。託興用淸謠。</text>
<title>趙扶餘 正緖 挽</title>,<text>觸目琳琅拙老傍。嶄然頭角子爲良。皇王帝覇猶談麈。雪月風花自錦腸。詩好故難兼宦好。意長胡不得年長。牛刀少試如斯止。白馬江聲赴海忙。少一作乍</text>
<title>示春行</title>,<text>望道非遙造道遲。誰能踐履得如宜。小心鞭轡操休放。滿眼山川踏始知。寶蓋參雲企猶及。大灘歸海逝如斯。高深夷險安隨遇。萬里終應有到時。其二林下心期孔氏書。伊吾意味竟何如。繼天自有千年統。匝地寧容片隙虗。斂入玄微泯聲臭。放來高下滿鳶魚。三千三百無窮事。誠僞須分屋漏初。</text>
<title>送靜以 族姪時淨</title>,<text>相隨滚滚始誠歸。歸去湖中掩竹扉。一室圖書堪守靜。半場禾菽可無飢。大憂心上頻昏散。常事人間百合違。若到鰲頭看小阮。莫敎漣血漬麻衣。其二檗溪燈火照窮廬。案有濂翁太極書。當日商量非不切。後來溫繹得無疎。悖凶何似爲修吉。動直應須自靜虗。冲默如君堪體道。存吾表德亦何如。</text>
<title>別普賢菴。向谷雲。</title>,<text>雙樹蕭條佛日荒。逝將去汝適他方。已辭社老鳴輿穩。却借村牛瑩角長。氷澗無聲非別意。風杉如舞引征裳。衰年膽氣輕層嶺。任爾如羊百曲腸。</text>
<title>谷雲諸詠</title>,<text>羣囂自山外。可使水籠之。獨有悲難遣。惟思睡不知。凄凉萇楚願。寂寞放翁詩。卽此名菴義。悠哉隱几時。右不知菴久矣爲虗室。吾今返自然。琴書爰得所。坐卧不違天。扣磬松風裏。懸燈雪澗邊。摳衣童子在。相勖道心全。右自然室樓成五快備。夢墮六塵稀。枕白來山月。衾淸裛澗霏。枯楊猶鳥語。斷筧失泉飛。充棟書無恙。中含萬理微。右淸夢樓有石天然礎。剛方卧澗中。堪當米老拜。不費魯般工。越壑遙聽叱。踰尋巧架空。憑軒衆妙集。滿耳卽松風。右松風亭窈窕峰叢桂。其陰著小窩。支頤望雲遠。散髮枕流多。香火隣梅葛。圖書俯洛河。閒橋往來迹。苔上鹿時過。右無名窩諸葛雲霄上。東峰雪壑中。傳神夷夏接。赴感古今通。冥漠還知己。丹靑亦費功。山頹誰復管。川逝竟淪空。右有知堂理妙元冲漠。誰摸本色眞。人爲天地配。石與棟樑因。圓極根樞立。方隅卦氣循。居然見興壞。慘憺擬圖新。右三一亭淸約傳家物。氷溪與雪雲。巖奇可與語。圖煥豈無文。俯仰看看立。方圓了了分。孤情契千古。寧復嘆離羣。其二萬事宜林卧。殘冬返谷雲。凌風憑月窟。掃雪閱人文。迹有巖泉著。觀須道器分。龜龍如不契。鳥獸漫同羣。右人文石山水晨昏意。雲霞出入門。開猶萬壑靜。掩亦一溪喧。遠役時行藥。微勤乍灌園。自餘踰閾少。淸夢到羲軒。其二自設此門久。開時應不多。巖禪乘月扣。溪叟伴雲過。十字燒畬逕。三周拾橡坡。求羊不可見。蓬草日交加。右含淸門兩石排根窟。凌溪著闊橋。松間曾月偃。雪裏已虹銷。杖屨蹤逾翳。圖書眄却遙。從遊一僧皓。泣說步虗宵。右閒來往橋倚杖荒臺小。溶溶谷口雲。其將伴山鬼。且以望夫君。薜荔衣將冷。蘭蘅帶有芬。溪喧熊豹叫。京洛事無聞。右表獨立臺觸石湍奔瀉。騰空瀑倒垂。何如平易地。有是湛淸池。塵垢纖猶見。天雲迥亦隨。欲知源處活。試以此心窺。右淸如許池雲間惟石室。榻外又麻衣。賓主遞來往。儒禪無是非。溪虗氷擁碓。峰缺月臨扉。每見煙鐘裏。沙彌負米歸。右伴睡菴仰爾扶輿大。遙橫華岳山。玄藏萬古骨。赤露九秋顔。漫興雲俱往。幽期鳥獨還。新樓面南好。捲箔意逾閒。右華嶽山</text>
<title>送春行還京</title>,<text>閱月連牀夜亦遙。百年斯樂萬憂消。留甘寂寂三淵叟。歸喚惺惺十字橋。雪嶺縱高登自下。淵魚雖伏察還昭。須知費隱無空缺。著處存誠愼鞅鑣。其二黯淡雞鳴山似朝。含淸門外吼嚴飈。雲房割榻衾將斂。松火騰炊磬欲搖。詩在別筵情可見。經留征槖道非遙。紆回定過農巖下。淚盡遺墟步月宵。</text>
<title>追次伯氏族會古詩韻。以寄同席。</title>,<text>赴宴豈異人。選勝惟玆閣。雖無春花樹。金英可侑酌。初筵禮度秩。中酒笑語錯。充堂氣味長。短景容酬酢。今日是何日。斯樂眞莫樂。其二情以數見洽。禮由不講廢。正倫與篤恩。其義有相濟。老來感玆會。依然舊堂砌。且喜故事擧。强破百年涕。敦仁自我家。庶幾淑衰世。其三淸池自有源。赤木自有枝。源活來不息。枝蟠儼相持。尊祖以收族。取譬近在斯。所爲貴一會。豈不以頻離。話長不爲煩。觴滿詎復辭。其四人得天地心。施仁自敦親。嗟我巖穴間。久矣鹿豕隣。西銘雖在手。推擴亦無因。今日相顧笑。滿堂是同人。源源庶自玆。奚勞敎詔申。其五豺獺祭其先。不聞限代年。仁孝貴不匱。永愴存祧遷。丘壠歲有事。駿奔詎怠愆。名場與利市。騖若渴駒然。民德日歸薄。警哉毋昧旃。其六家家各觴豆。胡不與合樽。儀式斯爲歉。迂拙敢忘言。一味太和湯。盎然滿懷溫。明春布新令。花鳥亦滿園。寧適有不速。吾自出山門。</text>
<title>族孫夏行挽</title>,<text>吾宗後來秀。逸老堂上抱。髫年嶄頭角。肯作環珥好。昂然步驟奇。倐爾聲價早。背有五花文。目無千里道。人言是泛駕。無乃蹴棧皁。俄然能自馴。不勞待良造。和鑾諧緩節。萬福來可保。安知追風足。竟先駑駒夭。其二名園梧竹軒。勝事何其優。樽如北海盈。轄用陳遵投。花茵不寒儉。錦瑟頗啁啾。童觀易濡染。得無流蕩憂。迥然落華芬。嗟爾異凡儔。思製芰荷衣。蕭颯塵外游。淸蟬脫殼輕。峙鵠望雲悠。歸來杏湖亭。濯足萬里流。觀瀾意未已。願追尼父桴。其三斯文一何厄。門戶荐禍威。余喪金石昆。汝失山斗師。朝看麻在頂。出門暮何之。翩然太素游。無乃函丈隨。玄經繹無人。綠綺和者誰。峩洋兩寂寞。存者各涕洟。其四五經旣掃地。靑衿運陽九。久矣仁義說。不出章甫口。抽黃以對白。事業止騈偶。論今輒解頤。陳古競搖手。滔滔其誰免。於汝竊有取。身在聲利場。心託狂狷友。火裏生蓮花。寧不爲稀有。松根産靈芝。不共糞菌朽。其五昭昭復靈靈。魂在遣誰招。巫咸將夕降。爲君糈以椒。髣髴三淸谷。悽焄十字橋。求其婉孌素。歸亭獨迢遙。書齋靚閒安。琴冊委寂寥。嘎然海鶴叫。院月到梅梢。凘紛燕尾雪。雷轟祖江潮。幾度馭鯨來。高哦立永宵。</text>
<title>示厚兒</title>,<text>昭陽江上雪。一騎入蒼茫。團會顔先破。經營筭亦長。星河圍秉燭。更漏逼生陽。好事來多少。良宵且擧觴。其二牛頭元似畵。雪裏定微茫。亭子風流淡。村翁韻味長。全家未華岳。一派亦昭陽。更待桃花漲。銷愁下峽觴。</text>
<title>冬至</title>,<text>雷發玄樞轉剝牀。一陽消息屬微茫。廚淸豆粥猶能煮。心冷葭灰不共揚。寥閴閉關居已久。蕭條破襪履何長。山樓灺盡風中燭。坐惜周天會日忙。</text>
<title>至日漫興</title>,<text>淡凉生活谷雲居。久矣東溟緬我廬。至日山中商客到。含淸門外賣銀魚。</text>
<title>魚同知 史衡 母夫人挽</title>,<text>聚頂三花映秀眉。駱峰春色駐軒楣。輕軀矯矯凌風鶴。深息淵淵吸氣龜。崔氏高堂羞婦乳。西河大杖悶兒衰。蟠桃赴宴歸差晩。勿遽豐丘引祖輀。其二他家壽亦到頤期。大抵兒孫或問誰。獨保昭融安授几。寧惟福履饗含飴。仁薰里巷培和厚。訓著鞶囊示儉慈。彤史述芳猶例事。合摸僊範鏤黃彝。</text>
<title>遠和金顯甫寄鳳樓韻。旋寄求敎。</title>,<text>到老看看兩地頭。臘天光景又遷流。芙蓉遠矣香沉沼。蘿薜蕭然雪滿樓。厭伴孤熊依石竇。願爲雙鴈泛煙洲。鷹巖咫尺頻揮涕。忍問求菴舊唱酬。</text>
<title>自然室除夜遣懷</title>,<text>玄氷皓雪澗之濱。風燭搖光滴淚頻。先酌屠蘇孫一箇。同聞爆竹僕三人。雞將拍翼更分子。斗已翻身勢指寅。未有舂磨充餽物。舊年應亦恕淸貧。其二巖棲久矣斷朋親。今夜難爲寂寞人。狵似豹啼封雪巷。杵如琴奏隔溪隣。松楸迹阻惟孤念。棣萼枝疎又一春。湯餠平衙兒女滿。迎新各自別愁新。其三跳丸日月轉蓬身。忙裏曾忘過六旬。鬢帶雪霜猶傲兀。步隨星漢欲逡廵。頻看燭跋難爲睡。疊就詩章易得晨。千日雲臺深著睡。希夷不是惜年人。其四空寂梅龕結素塵。欲從何地更尋春。丘園舊躅存三逕。父老新年過幾人。淸夢樓中抛枕席。白雲嶺外緬城闉。桃符歲歲無他祝。松茂泉甘不患貧。伯父新年詩。有父老來尋四五人之語。</text>
<title>谷雲春帖 丙申</title>,<text>深鎖巖扃閉不開。春風吹面兩無猜。門前養得蒼苔厚。畏有遙朋問字來。其二殘年無意祝新年。只願從今省萬緣。筆硯焚來爲一快。客心磨盡道心全。</text>
<title>又賦</title>,<text>頓醒聞道耳。不競聽溪心。筌蹄書一架。癡坐對春岑。</text>
<title>贈別致雄上人還白華菴</title>,<text>月窟巖邊坐。圖書捴在斯。不知吾作主。焉識爾非師。密意和盤出。隨緣一錫移。須知了此案。別有五臺期。其二小樓鳴磬夕。何異白華時。山澤談天邃。雲雷結夏遲。心融竪蠅拂。道高撤臯比。歸對蓬萊面。峰峰見伏羲。</text>
<title>送羅弟 浚 往六鎭。憑寄申評事幢下。以宣紆鬱。</title>,<text>白山高雪壓靑油。書記興居萬勝不。春鴈未廻豪士往。老牛難動病翁留。十常八九違心事。一向差池出塞游。來去夢交中半路。論詩知在樂民樓。</text>
<title>將向北關。與養兒同宿于新里。臨別口占。</title>,<text>我生之初設弧矢。未踏中原今老矣。靑丘眞如一彈丸。屐遍三陲意未已。每思騰身白山頂。俯視冀州大風水。百年匏繫可奈何。男兒初志亦堪恥。沃沮襟喉卽廣平。到來不覺抵掌喜。聚糧三月出門去。千里之行脚下始。韋編在袖劍挂鞍。霜鬢飄鬆朔風起。借問文淵據鞍時。意氣矍鑠何如此。黃茅白草帶沮洳。分水西邊雪雲峙。翩翩皁蓋兒後至。低徊未欲回鞍轡。歸去憂民莫憂我。養體不如能養志。</text>
<title>鶴城途中</title>,<text>鶴城北去野茫茫。山勢於此大開張。平蕪際海百里闊。游絲蟠空萬丈長。飛來白鶴意氣豪。命侶羣叫以徊徨。長途如砥馬如舞。吾不羨爾凌雲翔。</text>
<title>曉起</title>,<text>高原城上第一角。村雞三叫亦咿喔。起喚慵僮秣我駒。自持小燭檢行槖。殘星引路照氷雪。遠燒度澗逼籬落。東隣喃喃瞽誦經。千里猶同漢陽俗。</text>
<title>咸興樂民樓</title>,<text>十里橋長倦馬蹄。橋窮樓與白雲齊。晴川廣矣龍鱗漾。平楚蒼然鴈背低。王覇迹從幽朔起。華夷界入大荒迷。憑軒不盡低昂意。唱送燕歌始下梯。</text>
<title>與李杺乘月登樂民樓。口占以贈。</title>,<text>人間百回會。難在樂民樓。月射虹橋脚。波搖粉堞頭。豈知楡塞迹。翻作桂宮游。明日尋千佛。詩從爾後求。李君先游千佛寺。作詩頗多故云。</text>
<title>踰咸關嶺</title>,<text>白沙北遷踰鐵關。拍手稱快看鯨濤。英豪自有氣壓雲。廉藺何嘗等李曹。刀鉅鼎鑊尙不避。車怠馬煩肯告勞。我今六十能出塞。走馬不知咸關高。平生樹立亦何見。鞍頭猶挂七寶刀。</text>
<title>洪原</title>,<text>邊風惻惻海風號。洪原縣前舞鯨濤。我行已踰第二嶺。關山無極不知勞。撥亭烽臺睥睨間。馬得平途步武高。驛前垂柳千條弱。軟黃浮空映征袍。靑陽故自無遠邇。頭白游人興滔滔。</text>
<title>吉州</title>,<text>塞田早收須早耕。淸明節届擧趾輕。雄州城外草未靑。皮服家家叱牛聲。葫蘆接筒細篩種。叩如槖籥機事成。譙樓閒坐閱土風。我是春州一逋氓。</text>
<title>朱村夕望</title>,<text>赤雲崢嶸隴坂明。朱村迤東卽滄瀛。征夫夕炊能及時。主人籬底井水淸。負手徘徊欲何向。怊悵長亭與短亭。迢迢犢隨柴車返。澹澹煙從鹽幕橫。飄然雪鬢白山下。薄言思家步列星。</text>
<title>書記</title>,<text>佐幕龍城本意長。今之書記又何忙。一來一去知勞逸。肯復捐軀赴火湯。</text>
<title>富寧兄弟巖</title>,<text>石幕東南二十里。有巖有巖稱兄弟。兄弟之稱問奚以。古來多少行人指。高標比肩儼鴈序。夾澗似欲相交語。窮荒絶漠少異石。一有爲難兩無伍。天鍾淸淑偏在玆。邂逅並出寧不奇。逸民淸聖孤竹子。明道伊川太中兒。嗟爾機雲與軾轍。伯兮叔兮徒文辭。吾家仲氏舊評事。德輝炳世邊人知。忝爲其弟百不逮。頭白徒能遠游爲。嗚呼鸞停鳳棲只遺躅。立馬巖前淚交頤。</text>
<title>會寧途中</title>,<text>日射譙樓半面紅。馬嘶人語豆江東。行逢百兩車雷轉。捴是鰲州運木童。</text>
<title>望豆滿江</title>,<text>日照鰲山戍樓紅。登橋馬嘶生長風。路逢柴車夾轂問。豆江已在睥睨中。自是吾行太神速。敢謂三韓界易窮。長溪始出茂嶺駛。逶迤去與江相通。愁煙漠漠楡藪黑。目極千里無春色。兒時喜誦古樂府。望胡地兮何險側。</text>
<title>贈會寧使君</title>,<text>俯視龍堆放嘯豪。平分兩界水滔滔。城排獸角軍容壯。樓倚鰲頭郡勢高。獵虎原騰金騕褭。宴胡江漲碧葡萄。時淸未可抛刁斗。須念先王拓地勞。其二邊風盡日暮寒多。豆滿江流涌白波。眼底胡山來不已。天邊京闕杳如何。書生有膽能論劍。鎭將無眠每枕戈。幸不聞笳明月下。戍樓秋夜詎堪過。其三笳角聲沉旌旆愁。隔河何限晩山稠。荒煙萬里無春色。落日餘暉在戍樓。艮嶽驕奢終五國。完顔窩窟自靈丘。眼前感觸何多緖。皓首悲歌地盡頭。</text>
<title>自涪溪行。越小白嶺。</title>,<text>塞雨濛濛嶺色蒼。强扶衰疾入微茫。山河獻面斯爲快。霧露侵肌有底忙。馬劣靑𩣭非御史。懷無白璧豈行商。相猜物色驚郵店。誰識斯翁漫興長。</text>
<title>自鍾城東倉踰巨隴</title>,<text>登登隴坂馬徘徊。擧目胡山八字開。江北黑雲飛欲舞。雨來知自白龍堆。</text>
<title>自忠洞踰嶺</title>,<text>衰骨猶能敵朔風。晨登隴首氣如虹。三韓國步餘尋丈。西水羅邊眼始窮。</text>
<title>穩城道中</title>,<text>氊城北望莽蒼蒼。白雨晨過洗大荒。王化隨春來遠近。江流截界走微茫。君臣英覇勞開拓。文武恬嬉失紀綱。涇渭參商方內䦧。孰知邊事日郞當。</text>
<title>北門樓</title>,<text>飛梯晩陟北門樓。滿眼胡山始欲愁。疊嶂差低應絶漠。長途斜走定皇州。春來獵騎屯猶少。秋後蔘軍散不收。煙上半空知萬竈。羯奴蕃殖幾時休。其二窮儒肘下有吳鉤。把向旄頭傑氣遒。惡見山蹲千里勢。欲傾河浣百年羞。誰爲石畫摧皇極。漫設柴封割白頭。靈塔于羅聯瀋衛。爾營三窟亦多憂。其三長江一帶淺多灘。目睹沿江把守難。垞北穹林千斧擬。谷中靈藥萬金看。沙平鹿隊呦呦立。雨暗烽臺淰淰寒。分付氊城老太守。死條方使一邦安。其四星羅峰戍對穹廬。劉項鴻溝割界如。從古嫖姚能北伐。只今夷夏戒東漁。魚淵有隊能生事。胡市多奸孰奉初。爲問先春碑遠近。當時占地太紆餘。</text>
<title>贈穩城趙使君</title>,<text>知君家學自龍門。說禮敦詩厥有源。風骨偉然眞可敬。升沉偶耳不須論。裹屍馬革初心決。蹀血龍庭熟筭存。肯似玉關班定遠。白頭愁絶念鄕園。</text>
<title>五國城</title>,<text>雲頭一片指孱顔。艮嶽風流了此間。江左英雄千百輩。終無寸策使生還。</text>
<title>皇帝塚</title>,<text>荒原草葬豈其棺。玉匣珠襦定是難。猶勝蘭亭零碎骨。冬靑樹下夜啼寒。</text>
<title>駕鰲樓</title>,<text>黃沙落日倒金盆。閒與將軍坐塞門。可惜黑雲收不盡。何由洞見白頭根。</text>
<title>慶源途中</title>,<text>鹿飮江流作隊游。驚人叱馬上層丘。可知虜地多空闊。好向獵軍稀處留。</text>
<title>又賦</title>,<text>不盡平蕪一色春。乘晴晩望亦娛人。征鞍導水朝東海。倚蓋看天背北辰。獵火霓騰吾不怕。詩肩山聳爾何嗔。厚春一派來淸駛。安得橫槎暫問津。</text>
<title>訓戎鎭</title>,<text>倦倚華譙扣劍頻。隔湟消息問村民。遙分霧裏江雙派。不見沙邊虜一人。其二二水流通卽大河。依俙甌脫著層坡。厚春部落新來盛。在在平原獵火多。</text>
<title>暮向阿山堡</title>,<text>獵獵風沙滿面塵。乾原秣馬未逡廵。沿江十里皆危磴。越岸蒼蒼樹壓津。其二終日遵江放膽行。胡風到面有時驚。飛沙著處颼楡藪。似聽單于鐵鏑鳴。</text>
<title>阿山堡卽事</title>,<text>頹城側畔小開牕。月裏洶洶豆滿江。北渚浮來多猛虎。戍人驚報失晨狵。</text>
<title>到慶興登望德亭</title>,<text>望德亭高四豁然。隔湟原陸杳芊眠。鵰邊楡黑遼河轉。鴈外蘆靑瑟海纏。點閱英雄誰得筭。剪裁夷夏捴由天。金元餘孽爭衰盛。狎主黃圖定幾年。其二趁趁山來勢欲飛。擁流殆欲我邦圍。一隅鰈域甘牛後。千古龍堆恃馬肥。玉帛遼河趨僕僕。陛堂皇極仰巍巍。白頭界畫知何意。野老胸中有是非。其三滿腹風雲鬱未攄。巖阿久伴鹿熊居。臨邊始欲圖麟閣。閉戶焉能作蠧魚。定遠飛騰投筆日。終軍邁往棄繻初。于今白首將奚試。注目黃沙卧小車。其四風沙兩岸傍穹廬。一葦橫江幾步餘。驃騎神威臨瀚海。陳湯偉蹟越康居。終無寸策長纓請。莫騁遐途老驥如。顧此囊中猶有智。還山將繹武侯書。</text>
<title>王迹</title>,<text>舊事尋來倍激昂。大哉開國卽窮荒。龍騰虎視風雲滯。城峻江深鼓角長。鞭撻蕃胡何昔壯。奉行皮幣到今忙。安危衰盛嗟如許。閒望旄頭倚女墻。</text>
<title>射龍</title>,<text>黑白龍爭上下池。要人一矢决雄雌。屈伸浦口玄黃血。便判麗王遜國期。其二萬古人稱隆準公。斬蛇膺籙獨爲雄。射龍一著尤奇偉。不盡祥雲滿澤中。</text>
<title>觱篥</title>,<text>豆滿江上聞觱篥。其聲蕭颼明月中。月高夜靜轉寥亮。徙倚城頭放調雄。片葉能將八風會。裊裊吹散燕雲空。胡笳羌笛和應難。戍兒遷客淚相看。山中之人塞上留。遙望煙波始憶山。</text>
<title>又賦</title>,<text>黃昏人在戍樓中。觱篥蕭颼放始雄。關月半輪添色朗。磧雲千里應聲空。吹笙緱嶺徒聞說。伐竹柯亭枉費功。恐有胡雛偸曲譜。莫敎餘響度江風。其二唇著樺皮半寸長。倐焉指末轉宮商。悠揚響遍沿江戍。幼眇腔傳鼓瑟房。破睡龍將跳赤澤。號風鴈欲返三湘。北來但擬窮天盡。今夜登樓始望鄕。</text>
<title>西水羅</title>,<text>征鞍離合豆江流。屈曲隨身到海頭。烏渴峰前乍明滅。鹿屯堡下莫夷猶。山河主客新盟在。漢虜輸贏古壘留。誰拓靑丘呑瑟海。八池容我采蓮舟。</text>
<title>慶興客舍</title>,<text>無愁忘却在天涯。黯黯烽沉夕望賖。塞月孤臨沿水堡。胡山遙答閉門笳。堪呼壯士斟蘆酒。未要妖姬唱柳花。珍重使君樓上坐。毋如定遠苦思家。其二匡城何樂久稽人。越岸知非可與隣。風觸郡樓沙颯沓。雲蒸海戍氣輪囷。春衣不到三千里。花事虗抛百二旬。蘆酒禁愁那可得。有時驅馬飮江濱。</text>
<title>又賦</title>,<text>危譙樓並暮雲懸。旗鼓如將對壘然。聞說金元方合戰。百城雄傑莫閒眠。</text>
<title>贈慶興使君</title>,<text>塞外逢君偶問年。生同癸巳兩懽然。風流却在桑楡境。意氣相看靺鞨天。設膾赤池龍欲遁。分弓玉帳鵠高懸。儒冠齷齪消除盡。歸卧窮山夢此筵。</text>
<title>塞上雜詠</title>,<text>未見天窮地已窮。臨流莫進竪征筇。趙胡所有黃圖廣。合乞增封到黑龍。其二黑龍鴨綠分頭項。延袤匡城與茂山。往往胡從沙際去。厚春靈塔去來間。其三荷田斜磴走逶迤。了了靈龜路脉知。乍見江頭紅抹首。便呼通事答侏㒧。其四聒地風獰苦霧寒。可憐羸卒宿江干。沿沙列堡知多少。大抵皆臨最淺灘。其五大抵烽臺占地高。鶉衣羸卒困巖㠂。又緣邊海多沉晦。不罪雲煙撻爾曹。其六烽燧高低著石岡。傍羅鎭堡與相望。時時急足星馳過。恐是邊城赤白囊。其七步撥蹣跚馬不如。魚鱗雜襲帶私書。閒時間斷忙時滯。邊事虗疎見擧隅。其八諸營假率抄民精。錢乏身羸作正兵。此事不于今處置。胡來只是望風驚。其九驛吏優閒最占宜。隨身汲婢漸蕃滋。公然衿給爲私物。自是郵官醉不知。其十南州狗産惟三四。北地猧多將九雛。便見天心料理在。黃皮善裹雪氷膚。其十一八百胡來掠訓戎。訛言不足眩邊童。兵營不省監營閙。處置朝家却未公。其十二城津形便管安危。罷設寧容草率爲。廟堂初未明千里。乍聽偏言一任之。其十三棹楔申明政合先。前來方伯乃能然。窮荒樹得風聲遍。馬首烏頭每揖鞭。其十四海闊江平鹿島東。叉魚胡舶舊交中。自從穆使申條畫。無復漁謳度遠風。其十五前冬開市閙驕酋。梃打衙官血滿頭。可知彼此無綱紀。豈獨偏邦供億憂。其十六魚淵生事太頻頻。每蹸穹廬暴彼民。于今六鎭藏凶器。狂走春田鹿玩人。其十七蔘禁年來百事艱。縣官猶未免飢寒。燕姬舊篋綾羅疊。今日懸鶉裙不完。其十八來時屈指筭歸期。至後蕭條未免飢。曷見朝家優恤意。惟聞巫布戶曹推。其十九八方事有變通多。當局施行換面過。庶績其凝無別說。除非朝著靖風波。</text>
<title>自魯陽踰松嶺。宿南泉村舍。始聞子規。</title>,<text>子規聲出亂山圍。向月人方倚葦扉。關外草靑游騎緩。不須催喚不如歸。</text>
<title>鏡城</title>,<text>春風始到古龍城。草色無邊海色明。欲問英雄皆過去。獨驅疲馬入兵營。</text>
<title>北兵營</title>,<text>去路寒蕪綠未萌。歸來草色遍龍城。風沙馬黑長楡隴。海日旗紅細柳營。關外無虞方卧柝。軍中餘事或吹笙。布衣頭白權何有。元帥臺邊大將迎。其二靑海營前肅愼城。沉沙古鏃露春耕。袵金浴鐵仍風習。矯箭鳴弦悉土兵。已絆龍媒空老去。難探虎穴只屛營。不知都護何鈐轄。閒閱房姬舞袖輕。其三百年佐幕幾豪英。廳壁猶留仲氏名。共說風標森玉樹。宛瞻裘帶倚龍城。黌儒欽誦談天妙。房妓爭傳詠月淸。借問轅門諸老卒。射鵰歌壯倘尋聲。</text>
<title>魚游澗訪李處士 載亨。仍與聯枕。亦有隣士羣集譚經。入夜而罷。</title>,<text>處士門臨大海靑。寥寥一室抱遺經。我來觀德知何得。翠草春風自滿庭。</text>
<title>堅城</title>,<text>截鐵鎔金獸角危。腰如中折勢如欹。紛紛域內多城役。合出圖形與作規。</text>
<title>鬼門關</title>,<text>馬騎高隴一舍長。忽然墮落千丈坑。白山靑海兩失之。便覺身已疎穹蒼。傍看獰壁壘壘立。側峻谽谺如壞墻。森然鬼物離列狀。詭貌醜態究難詳。黃迷日道苦霧屯。黑浸楡葉怒瀧奔。颼飅積有冷藪響。嚶咿頻聞怪鳥喧。吁嗟此關不可過。古來人說是鬼門。閻家老子所主管。九府冥冥鐵圍閽。刀山劍樹業風吹。一入其中無返魂。人生例難免此苦。未死猶有神識昏。乃知心死劇身死。君子所以貴省存。誠之則人僞則鬼。冥昭升沉卽此分。面前幽險取譬近。曷不危凜戒征轅。吾今過此向七寶。一超庶造昭曠原。</text>
<title>七寶山次先考韻</title>,<text>六鎭廵營壘。危乎著鐵衣。終然紫霞想。不與寶山違。花雨尋香入。金銀列嶂圍。寺巖先獻巧。空外問禪扉。</text>
<title>會象臺</title>,<text>山開先已此臺成。賓主相參巧有情。取次躋來投屐易。等閒看去列峰呈。藏書閣邃看雲護。架壑船欹問櫓聲。高處了然咸領要。更趨兜率下崢嶸。其二瓊臺合擅四方名。可但山中莫與爭。佛涌千軀蓮捧出。樓張萬翼蜃噓成。都歸寸目昭昭領。莫遁眞形一一呈。妙有凝成元邂逅。猶疑造物不無情。</text>
<title>又賦</title>,<text>奇哉會象臺。四望何奇哉。團團成一太極象。瑣瑣都向此中來。蘭舟蓬閣硯滴小。玉立浮圖寺崔嵬。獻巧呈秀捴爲誰。臺上看來兩無猜。星冠羽服儼中坐。左酬右勸玻瓈杯。金剛人說天逸勝。極望千峰三面開。身據土阜礙眼多。衆香以外皆浮埃。三韓知無可與敵。持較瓊臺嚮天台。</text>
<title>開心臺</title>,<text>開心寺畔聚金沙。天造僊臺不琢磨。登之千佛儼在前。象跳獅蹲可摩挲。閒吹觱篥和梵樂。嫋嫋其聲入紫霞。回風吹送萬樹雪。塔下梨花作天花。</text>
<title>金剛窟</title>,<text>古窟幽奇愜肥遯。巧成禪龕復砌閫。泉和鍾乳間一滴。蘚著雲牀厚數寸。借問高僧住在年。栢樹爲話松作飯。誰爲後來我亦去。輸與玄熊及蒼鼴。</text>
<title>兜率菴</title>,<text>僧與白雲棲。僧去白雲深。雲深却令遠客掃。菴廢惟聞怪鳥吟。西崖隱軫千佛參。北壁崚嶒萬寺臨。涓涓石罅泉可瓢。乍見高僧過去心。</text>
<title>海望峰</title>,<text>海望峰頭弄新晴。漾漾身遊白玉京。雲耶水耶浩難定。表裏通透一滄瀛。風中合散捴變態。空外紛綸等浮榮。諸僧拍手笑不止。我於松根枕其肱。</text>
<title>阿于倉路中</title>,<text>種豆田邊細草柔。小村春晝掩門幽。咬咬異鳥含花過。決決溫泉赴碓流。其二斷隴荒岡送馬蹄。界分明吉水東西。開心宿處鐘聲遠。愁坐空倉到午雞。其三頹卧疎籬就暖風。喃喃語燕伴羈翁。託身人屋應同爾。今日吾家是塞中。</text>
<title>有懷</title>,<text>鞏固維持幾百年。祖宗餘澤見丘廛。昇平煙火邦千里。緩急山河塞一邊。肉食誰爲中夜慮。皮衣獨有上天憐。閒人來往何咨度。惟恐征途馬或顚。</text>
<title>有感</title>,<text>先人掌試住雄州。歸奏千言達冕旒。大體前王勤創拓。細條邊備合綢繆。貂蔘債帥懲須猛。筋簳團軍給必優。可惜便宜三策設。廟堂吁咈竟悠悠。</text>
<title>先君在雄城。擬杜詩秋興八首。適來感時。謹次其韻。</title>,<text>斷柳枯楡不作林。深春塞土只蕭森。聊憑粉堞多時望。不盡黃雲萬古陰。介馬山東多戰壘。磨天嶺北截歸心。數家籬落如甌脫。終日寥寥斷杵砧。其二城上霏微雨脚斜。蒼凉不復似韶華。遙天鴈返遵前渚。暝戍鴉投傍古槎。朔氣易侵經病骨。邊聲多在閉門笳。雲臺卧處今千里。飄盡巖阿第一花。其三瞳矇塞月乍留暉。風燭搖搖客念微。龍劍枕爲沙塞卧。狼煙看向漢陽飛。終軍英妙嗟何及。司馬周游願不違。極目黃沙迷六鎭。可憐征馬未騰肥。其四麗代輸吾一著碁。九城淪覆亦堪悲。英陵神武何多筭。金帥雄深亦應時。開拓猶夫千里闊。昇平又有百年遲。綢繆後慮寧容弛。慘憺前功在繹思。其五莽莽環州捴斷山。煙臺砦堡錯其間。原荒只是多胡塚。春老何曾越鬼關。士馬精强來肅愼。版輿脩廣讓完顔。破羌偉烈燕然筆。漫憶東京大小班。其六雄心不在大刀頭。春盡其將更待秋。未得鄕書寧授服。雖微官酒也忘愁。厚江飮過蕭蕭馬。赤島浮同潑潑鷗。轉眄皆成陳迹去。載詩三百向南州。其七下馬看碑問戰功。臨溟白塔去來中。許家徇國千人倡。鄭帥治軍古將風。觀屹鯨誅枯骨白。星繁鬼燐暝沙紅。場邊更有重峰廟。感嘆當時謫此翁。其八城津走勢遠逶迤。頗似游龍偃側陂。靑海逼來無底谷。白山分得最長枝。朝軒客自看鴉翥。晩渚船因採鰒移。旗脚黑雲容易起。却疑鵬翼半天垂。</text>
<title>臨溟驛</title>,<text>隴斷滄溟闊有涯。柳間疎密見民家。牛羊遠影風吹草。蟲鶴遺靈雨過沙。驛院能容千客閙。戰功寧以百年磨。重峰祠下班如馬。一作龍城古有眞書記 每過螭頭欲手摩。</text>
<title>夜宿城津感懷</title>,<text>斂盡漁船閉客軒。夜深蛟鰐集城根。風濤撼枕無今古。默誦先人十四言。先君過此時有詩曰。寒燈剔盡難成夢。枕底濤聲撼戍樓。</text>
<title>聞京報</title>,<text>涇渭滔滔起惡風。鴒原消息急流中。世間倚伏無窮事。立馬吾將問塞翁。</text>
<title>磨天嶺亭上</title>,<text>分半羊腸著小亭。高臨鵬翼海雲平。楹間多有人題詠。半是關山戍客名。</text>
<title>淸明日途中</title>,<text>地遠猶看雨露均。淸明桃李自知春。村村修墓翻莎土。草色人心一體仁。</text>
<title>利城道中</title>,<text>沙長草遠白鷗眠。煙雨難分海與天。驛舍主人晨有語。蜃樓多在利城邊。</text>
<title>觀音窟</title>,<text>巖間菌閣煥丹靑。對面香爐萬仞屛。泉出觀音趺坐側。春風吹入挂楊甁。其二翏翏松頂振天風。此界知應逼紫宮。幽鳥一聲生壑底。杳然猶隔百花叢。其三靜愛西崖潔白沙。松根爲枕卧靑霞。蜂從下界隨巾屨。閒唼身邊躑躅花。其四和風朗日坐香臺。山寂無人興妙哉。身與太初冥作伴。莫敎禪客近徘徊。其五香爐峰色露淸眞。塔外迢迢月半輪。獨向星壇來又去。出關人作步虗人。其六上方孤迥下方幽。各占風光本地留。雲水千重來老子。遲回度隴又閒愁。</text>
<title>白鶴溪別堂</title>,<text>余讀白沙北遷記。身到靑海證遺事。城西舊屋認劉氏。煥然新構丹靑賁。渠移許子放魚潭。石古慶僊盤馬地。軒然岸幘坐其間。宛見當時好意氣。兒孫未能大其胸。却恐燕謔爲公累。公如聞之必捧腹。局局一拍可行臂。可行鄭忠信字</text>
<title>平浦驛</title>,<text>去時氷雪半關河。歸路蔥朧綠樹多。長短驛亭新物色。緩聲驅馬聽鶯過。</text>
<title>自德山驛冒雨入咸興</title>,<text>尺劍條鞭事有初。擒胡故地散民廬。遙原風雨披簑過。捴是先王櫛沐餘。</text>
<title>大乘菴</title>,<text>淸池規作月輪圓。過去應知是韻禪。急喚征奴鋤亂草。照心方見本來天。其二千株森列海松靑。映蔚雲壇晝欲冥。偏袒右肩僧已去。科頭箕踞客來停。其三池影搖壇日脚廻。花陰上砌鳥聲來。高僧去日袈裟挂。染得蒸嵐一半苔。其四迢迢高瀑落雲門。菴廢多年不滌源。獨把金剛經在上。知渠已脫六塵樊。其五菴奇未受俗僧憐。草沒香臺瀑自懸。沙彌來寓無多日。猶有鼪鼯走佛前。</text>
<title>五嶺歌</title>,<text>雪雲嶺。嶺勢盤紆石崚嶒。熊熊畜氣不自洩。塞北關東壯扃縢。巨壑陰林雪擁馬。直下懸霤萬丈氷。猿猱難度鳥道窄。視若康莊老夫能。擊劍一歌兮。朔雲騰。右雪雲嶺咸關嶺。登之邐迤降險絶。千車斂軌不敢度。一騎威遲歷多節。諸陵在南六鎭遙。截作閫臬惟天設。胡兵到時畏砲石。驛使尋常阻氷雪。擊劍再歌兮。邊風烈。右咸關嶺磨雲嶺。征人脚下雲溶溶。旋如蟻磨出鵬背。列若兒孫俯遠峰。一墜難收百年身。窄處惟愁兩騎逢。斜臨靑海十洲闊。可憐端州小雷封。擊劍三歌兮。倚巃嵸。右磨雲嶺磨天嶺。高高到天天可磨。排虗直上風在下。六龍礙磴仄日車。羊腸百折踏踏雲。鯨濤萬丈閃閃花。高亭歇鞍身欲飄。鼻出白氣凌紫霞。擊劍四歌兮。天之涯。右磨天嶺茂山嶺。無甚崎嶇只崇阜。原其劈脉長白來。逆朝胡山六鎭走。鰲山石幕此爲界。箏嶺車峴與左右。征鞭所指豆江白。按轡徐行下隴首。擊劍五歌兮。老龍吼。右茂山嶺</text>
<title>赤池歌</title>,<text>我到匡城訪王迹。城南十里池水赤。問之老吏曰赤池。池是雙龍所分宅。爭地闊狹不相讓。强者是黑弱者白。力屈不免嚮人訴。所訴何事乞一射。聖祖神武感鱗蟲。夢裏然諾在宿昔。風雷霹靂一夜間。陣亘長雲不見隙。玉甲銀鬐巧伺便。水面揭起烏龍腋。騂騂角弓神臂展。白鏃斜貫穹窿脊。殺聲轟如貝闕碎。怒濤簸若金翅劈。天地低昂血玄黃。屈伸浦口已褫魄。快哉輸贏片時决。穩處水府龍一隻。龍之相啖不干人。一扶一抑豈戱劇。尋常觀鬪鄭時門。卓異膺符漢大澤。堪誇此擧邁斬蛇。蛇比神龍等蜥蜴。天之所廢五德窮。便判松京運已革。兒時喜誦御天歌。白首偶作出關客。眼前千頃赤汪汪。舊事彷彿如不隔。風流好事老太守。爲我臨池設酒席。胡姬挾瑟間鳳笙。壯士分弓集虎帟。高張粉鵠靑草渚。剡剡流星映水擲。競呼帿中拍手笑。大魚穹龜欲辟易。舟子左右漾大網。擁得銀鱗千首鯽。回風颯颯浪淘沙。頃刻天容黯且碧。射龍臺上跪坐久。彩雲浮出澄波夕。池中素蛟固無恙。歲久霜髯長幾尺。當時感德豈有窮。毓祥呈瑞引國脉。</text>
<title>赤島歌</title>,<text>翼祖微時與胡隣。篳路藍縷豆江濱。黠酋千戶强詡詡。飮博相從互主賓。殺機龍蛇倐起陸。路逢神嫗示一顰。蒼黃未及整部伍。白馬累騎孫夫人。爐口山下行接浙。斷絶金鞭越蒼津。鐵騎潮奔尋丈間。截以洪濤海有神。胡來豈能超北海。望望赤島徒逡廵。鑿開朱崖著陶復。從者如市捴北民。龍騰虎視氣勢長。然後翔徉下宜春。邇來四百有餘春。井竈依然迹未堙。我來千里望嶢𡵉。欲渡愁絶颶風晨。潛心默禱風乃息。一棹容與過靑蘋。船頭翕赩紫金光。朝霞觸石爛龍鱗。長年三老密戒余。勿復高聲整衣巾。君看老樹可繫纜。斧柯未曾到寸薪。百靈環衛此可見。唐突船遭雷雨頻。有鳥磔磔聲若咳。玄翎丹趾不垢塵。長守此島亦靈禽。飮啄不與白鷗親。平巖坐臨十洲闊。未暇閒垂釣鰲綸。指點當時所利涉。列巖儼然千甲楯。事契西滸走馬朝。符應滹沱合氷辰。天之助順豈人力。目擊不在一一詢。奇哉孤島一拳小。肇拓鴻基寶命新。須知王迹起艱難。毋念爾祖王藎臣。小臣何知飽壯覿。凌越洪濤亦苦辛。澆酒中流賽海若。主張巽坎爾能仁。昔者水退聖人濟。今者風止謝私恩。</text>
<title>八池歌</title>,<text>撫夷堡前八池圓。池中各有萬柄蓮。花花相對發五彩。爛若雲錦自嬋娟。江南自古可採蓮。塞北無人能採蓮。况在黃楡白草間。胡兒獵騎蹸池邊。蓮之爲物託淤泥。處染愈淨妙性全。混迹穹廬亦太甚。實恐腥羶損光鮮。葡萄石榴出西域。漢使歸時到秦川。蓮兮蓮兮倘有意。曷不隨我以南遷。昔吾夫子欲居夷。涅而不緇乃能然。花中之蓮亦仲尼。吾欲學爾能隨緣。</text>
<title>六鎭歎</title>,<text>六鎭風色異。晨騎度隴阜。夷歌處處起。樵車過我走。黃狗羯夫據車坐。語高目側獰可醜。百步惟恐臭熏人。幾日不洗面上垢。短剪氊笠緣以毛。便是胡雛紅抹首。胡雛彷彿尙自可。車上看來等是狗。吁嗟豆江一衣帶。煙火相望瀼左右。鳴弦躍馬習氣同。自少至老易狎狃。况復開市雜然處。對囓黃羊勸蘆酒。朝鮮苛政若牛毛。彼胡之法本自苟。升堂箕踞無等威。割鮮野食共澤手。厭煩趨簡自民情。未必羯奴能善誘。朝家德化未遠覃。節度控勒更誰受。伊川被髮辛有歎。所憂猶在百年後。風吹草動靡然耳。龍城以北恐難守。無人語與肉食者。此事曾入思量否。</text>
<title>北鴈吟</title>,<text>北鴈初還時。廣平春始來。偶與我作伴。非以鴆爲媒。鶴野寥闊與頡頏。相隨遙及瑟海隈。爾有凌雲翮。我馬苦虺隤。樂民樓侍中臺。在在留連避風埃。天長磧遠爾亦倦。散下平蕪翔回回。時復遵渚或漸陸。蘆笋抽白岸有苔。馬首閒看字體斜。城上遙指陣勢開。乍離乍合轉有情。或先或後若試才。六鎭行窮春已老。白草黃楡朔氣哀。望德亭受降樓。卧聞觱篥歸思催。委羽爾自得攸居。厚春江邊恣沿洄。八月始下長白雪。憂在毛羽日摧頹。黃頭奚兒競鳴弓。皁鵰蒼鷹亦相猜。苦憶江南山鷓鴣。冥冥長雲意悠哉。人傳瑟海霜降曉。命侶決起聲如雷。屈指猶待半年遲。可憐同來不同廻。北鴈北鴈爾好在。避遠矰弋養毰毸。長歌和嘹唳。別意浩難裁。迢迢五嶺間。十里一徘徊。霜天設期豈杳茫。月冷葦花鏡浦臺。</text>
<title>烽燧歎</title>,<text>國有萬務未暇慵。患至而防用燧烽。周家寵姬笑何事。魏王釋博憂失容。我邦亦自重其事。辛苦設置在邊封。自昔偏憂在北地。華夷兩界多要衝。一邑或至十餘所。累累巢燕或窠蜂。遙遙傳光二千里。一月幾達木覓峰。我從其底秣馬多。問事往往升巃嵸。尋常一炬報平安。其餘應變惟所逢。二現三近四越江。五炬乃知寇乘墉。遙原獵火使人疑。隔河愁絶望白龍。况乃邊海苦多霧。咫尺茫昧失崖松。星沉燭翳無奈何。兵營督責徒洶洶。雲煙未曾代受罰。老天庶亮煩寃胸。聞之不覺我心惻。臺畔遲回久倚筇。朱明時節澟欲裘。哀爾何以過嚴冬。黃狗皮服雖土産。貧者猶未辦蒙茸。高岡風裂雪屓奰。苦酷何異受矢鋒。負羽從軍尙快意。候火職事眞難供。邊州百弊此爲甚。誰復毛擧徹九重。嶔崎白山三甲間。二江源長包險凶。胡人採蔘出入慣。氊裹而來易藏蹤。峰峰候望失項背。火未擧時胡已攻。屢易其所只紛拏。言人人殊何適從。安邊自有根本計。此事便否吾欲聾。不如盡驅山上卒。散置屯田事春農。</text>
<title>咸興本宮</title>,<text>成川之水淸且洪。百里朝宗海在東。沿江遙望紫蓋浮。是何佳氣鬱蔥蔥。菫荼如飴周膴原。枌楡連雲漢舊豐。雞犬閒閒舊阡陌。舟步車衢互交通。洪惟康獻我太祖。微時第宅今閟宮。爰及四祖儼位置。栢板松楹致禮崇。春秋礿嘗兼月享。千里焄蒿耿宸衷。北闕傳香使者臨。內司烏帽方鞠躬。焫蕭牽牲我適至。周旋若與將事同。入門肅肅殿僕引。亹亹周覽未遽窮。繡甍斐亹霱雲扶。綺疏玲瓏瑞靄籠。殿陰凝邃靈雨飄。爐煙散入靑濛濛。翠傘黼座怳神武。象弭魚服在笥中。隼集非必戒愼矢。龍墮眞是鼎湖弓。北園昂藏手種松。鐵幹虬身欲騰空。巍巍卓卓豐沛樓。岳瀆襟懷洞牕櫳。乾端坤倪萬里勢。俯仰如聞歌大風。擊毬亭子旣縹緲。讀書蘭若亦穹窿。乃武乃文有如此。胡不萬年王業隆。龍關偃柝鶴野耕。文物聲明舊化戎。覆鼎山下定鼎地。涵濡聖化自黃童。髮白乃履肇基地。廟前傴僂後村翁。攀鱗附翼慨何及。緬想盛際欲呼嵩。願從太史講雅樂。乃賡瓜瓞被絲桐。</text>
<title>兩松歌</title>,<text>君不見咸州本宮兩株松。傳是太祖所栽封。犀甲錯落著古苔。龍身夭矯向蒼穹。緬憶幼時羽葆戱。憇處扶擁捴隣童。森陰夜讀黃石書。偃蓋晝挂烏號弓。樹老無心閱變多。島夷之來劍傷躬。官家孝思逮舊物。裝裹瘢痕用靑銅。靑銅渾合屈鐵幹。錦城祠前氣貌同。受封堪哂泰山松。獻凉何限楚王風。懸池的的華露停。黛色微茫白雨濛。何由喚起韋偃手。摸爾昂藏獻紫宮。摩挲半日不敢題。才短遠愧少陵翁。</text>
<title>濬源殿</title>,<text>歷陽郡前五雲蒸。江之永矣龍所興。榮光休氣漾綠波。日出復與春雲昇。沿江十里謁閟宮。繡甍朱栱仰層層。屛息不敢疾趨蹌。拾級雲陛倍戰兢。靈基舊傳塡大澤。聖胎夜逸過神僧。恭惟玉樞繞祥電。定有天人親捧承。日角珠庭龍鳳姿。寫眞者誰神與能。壇宇之間岳瀆闊。華人驚嘆見未曾。洪武天子榻外愁。遣畵英毅畏飛騰。百靈安得不環衛。甲子六周塵不凝。靑衣白題兵亂多。一幅無恙島末鷹。尺劍條鞭贊未盡。煥文河洛聚眉稜。臣拜稽首仰淸光。躍然如睹六龍乘。千秋萬古龍圖閣。永鎭關河配岡陵。</text>
<title>養兒遘厲阽危。至於三朔之久。待吾北還而始蘇相見。喜躍萬萬。又値懸弧。家人設酒食。把盞對斟。樂不可量。遂以一律述慶。</title>,<text>無日無風又積陰。今辰融朗愜人心。吾從塞外廻鞍馬。爾自軒中蛻枕衾。慶洽懸弧琴可鼓。懽深舞綵酒多斟。權君秤水知恩厚。勸以長歌奏短吟。權君救療。惠至而酒所。唱歌以宣懽故云。</text>
<title>淸潭。次諸君韻。示魚舜瑞 有鳳。</title>,<text>紛紛迎送後。閉戶意何如。暝色投林翮。微波著石魚。衰看詩癖淡。病與酒朋疎。曉月呼君起。山樓太極書。其二不進知愈退。看看日不如。閒蹤只山澤。妙契豈鳶魚。幸可相觀善。元來自省疎。心官如曠職。終負晦翁書。</text>
<title>五常一理。人物稟同。久矣有定說。而今有異論。不勝其紛紛。淸潭齋居。偶爾思及。有可笑者。聊用舜瑞前韻。抒此憂慨之意。却示舜瑞要和。</title>,<text>五常人物稟來同。說自濂翁至晦翁。不幸末流生異見。殆將萬片裂虗空。陰陽隔斷相根妙。動植虧全一化中。濯舊來新君若肯。十年林下著硏窮。</text>
<title>感興雜詩</title>,<text>懷山城市中。一朝難奮飛。駕言到淸潭。蘿薜挂我衣。金剛與雪岳。秀色見依俙。焉知我非主。卧久遂忘歸。其二精舍四五間。有樓特翼然。試看主人意。規畫亦周全。煙火襯靑霞。盥漱用紅泉。勞哉靈運輩。遠遊幾屐穿。其三終南有捷逕。鍾山亦移文。初豈乏素履。終亦戀靑雲。君從綺紈來。似欲厭垢氛。五日一洗幘。麋鹿庶可羣。其四峩峩仁壽峰。屹立如高人。東望鐵鑄成。西挹稍嶙峋。秋來游氣褰。一向聳霜旻。衰世少師友。吾欲日相親。其五雙澗對噴雪。架虗略勺橫。游人在空翠。如從畫裏行。維摩不須訪。風引遠梵聲。高軒延矚久。暝靄赴幽情。其六迢迢靑嵐外。四更山月擧。潭涵旣淪漣。樓盈復容與。良朋攬衣同。夜景湛如許。列坐且澄心。妙處不容語。其七晨興漱淸湍。整衿危坐孤。楓陰叫怪禽。苔壁上蒼鼯。秋風來嫋嫋。遠氛淡欲無。寂寞保淸眞。味道一何腴。其八靜中猶有閙。詞客亦是戾。蕭蕭鞍馬散。筆硯委西澨。獨留杏洲客。觀瀾意迢遰。長歌暝中發。石門破蒼靄。其九物性咸自足。靜玩良可悅。纖鯈在石澗。活意眞潑潑。空游若無依。隊浮自成列。多謝海大魚。玆理無假奪。其十巖阿下白露。林色稍菸䓃。蕭條北塢上。紫翹留日及。鶗鴂鳴奈何。孤英且自立。書生攬霜毛。老學須汲汲。其十一雲卧觀無始。玆理默可通。一眞包二五。賦受豈異同。迷者生眼眚。强欲裂虗空。何由置林下。一夢無極翁。其十二文會樂未周。病懷輒作惡。頭邊有積書。谷口亦新瀑。冥冥雨滿樓。颯颯風吹木。別意一如此。華陰更幽獨。</text>
<title>贈淸潭主人洪良臣 錫輔</title>,<text>君有山樓與衆同。却將雲月付斯翁。古經携到寂然坐。秋水臨來澄若空。已託心期魚鳥裏。肯留形迹主賓中。林霏欲斂鳴騶返。興到城闉也不窮。</text>
<title>與李大來 尙泰 會于士敬家相和</title>,<text>紫菊參紅蓼。君家早得秋。刷毛淸鶴立。吾爲爾淹留。</text>
<title>訪李大來。用前韻相和。</title>,<text>鶴觀彩雲滅。不知經幾秋。依俙古苔上。猶有谷神留。其二山家醴酒淡。已迫菊花秋。各有虗舟意。悠然半日留。</text>
<title>申正甫挽</title>,<text>閉影朱門玉雪身。生來不染漢城塵。擁書萬卷無何有。取友千秋六一親。煙月獨爲牛渚詠。雲霄已厭鳳池綸。詞林無復疎襟韻。手握靈蛇豈乏人。其二關楡落後賦從軍。燕鴈歸時去躡君。元帥臺前回白首。受降樓北對黃雲。佳詩鶴野沿途採。哀訃龍江渡日聞。忍說酬章爲絶筆。百回開篋淚紛紛。其三苕霅風流棹曲長。嗟吾曾未上漁航。煙霞壁立空僊洞。圭璧光沉掩畵堂。蛙鼓亂啾沉李井。燕泥翻汚草玄牀。親朋一罷臨江哭。丹旐悠揚白鳥翔。</text>
<title>李雩沙夫人合葬挽</title>,<text>東山雞夢遠。碧落返孤凰。配德曾無缺。同堂永叶祥。一兒朝可滿。八耋筭何長。存沒尊榮備。揄揚卽薤章。其二廊廟猶閒夢。煙沙一釣竿。巍門澹若水。平地仰如山。世有艱虞甚。人知企及難。佳城重見日。宛若典刑還。</text>
<title>楓溪宗會得秋字</title>,<text>盛集西溪又一秋。歡來忘却雪盈頭。淸池洗爵楓明岸。華屋張筵雨滿樓。昭穆序排休錯落。獻壽籌疊絶喧啾。淸朝方賀王無疾。此會從今幾百周。其二城裏懷山未掉頭。同人歲事喜重修。差池卽席羣鴻進。依戀新簷客燕留。行葦三章兒輩唱。淸風百世影祠幽。洞雲溪日秋光淡。遷坐紅亭晩興悠。</text>
<title>金判書 鎭圭 挽</title>,<text>如此人難得。孤標頹俗中。何曾一事苟。實有沒身忠。劉敞危言敢。歐陽掌試公。若論眞可惜。恩怨涕洟同。</text>
<title>申參議 鐔 挽</title>,<text>蘭馥醪薰氣味溫。試聽談論浩瀾翻。穿羅經史疏通見。扶翊倫常慷慨存。淑問助攄明主愾。單辭獨雪直臣寃。歸廚蔗椀淸煩熱。未滌吾軀渴病源。其二心期不在數追隨。間獲從容兩解頤。勸爾讀書袁豹半。憐吾窮轍步兵爲。梧軒解榻灘聲遠。藍驛停輈燭影遲。忍說蓬山勤索詠。畵屛終作護靈帷。</text>
<title>士修惜余去。來與聯枕。贈以一律。乃次其韻。</title>,<text>柴門流水在。巨嶺更參雲。城郭秋聲早。松楸雨色分。重來其奈老。將隱更何文。愧爾來同榻。終無可炙薰。</text>
<title>曉吟要和</title>,<text>膠膠雞屢叫。枕上聽來悲。暮境難輕別。良宵强作詩。鐘來深巷澁。星出濕煙遲。可惜墻陰菊。舒芳晩爲誰。</text>
<title>贈歙谷趙使君 裕壽</title>,<text>南昌趙夫子。待我侍中臺。猶攀玉樹否。一鶴怪遲來。</text>
<title>洞陰感遇</title>,<text>老屋秋宵永。溪聲繞枕長。當年眼流血。餘喘鬢成霜。洞閴凄風珮。山寒閟麝香。猶疑苫堊卧。白月影侵牀。右送老菴歐公淸穎夢。夔叟白雲情。繼志巖流得。立神茅棟成。風頹歸幻影。岸在待重營。堂構斯爲大。京居直可輕。右泠泠亭大禍鯨鮫海。欹巢鹿豕丘。號咷風雨下。炊淅劍矛頭。爲命惟偏侍。圖生遂忍羞。僾如聞嘆息。淸淚枕邊流。右慈闈六靑軒上人。折半只三身。舞綵懽何在。縗麻迹亦陳。孤眠感霜露。是屋積昏晨。隔水農巖是。煙霏鎖 缺。右兄弟忍過淸泠瀨。停鞍躑躅頻。葵浮任鳧戱。松倒失龍鱗。攬涕霜風冷。傳神水石眞。蕭條門下士。嗚咽眼中人。右仲氏亭沼四弟偏多疾。纍然卧歇菴。依形惟朽木。對影卽寒潭。虎穴連何畏。龍泉枕所甘。竛竮來往地。橋壞損楓楠。右大有歇菴峒叟輕軒冕。淸時此卜居。依俙子陵瀨。活潑浩然魚。石出秋霖歇。楓森夜月虗。吾家送老計。萬恨著空廬。右峒隱釣臺豆裂田廬小。妻兒寄險坪。賣珠勞一婢。貰犢著深耕。堊室薇藜繼。慈闈橡麵呈。凄凉捴陳事。循迹見餘情。右險坪僦寓忌日仍霜節。晨興倍愴情。魂應廣平赴。吾作洞陰行。數嶺松楸隔。遺墟井臼傾。華陰依一僕。恃粥是殘生。右亡室忌辰畏約聲光閟。蓬廬翳不開。鷹巖無事立。燕谷有人來。松鹿參爲伴。桑麻話遣哀。睽零廿年後。重把栗亭杯。右燕谷隣友</text>
<title>贈守莊奴玉男</title>,<text>菽麥何須辨。無才勝有才。妻能勤饋績。兒自翦蒿萊。拙者元多福。恬焉却少災。支離莊叟許。道在此奴哉。</text>
<title>兪立之歸樂堂赴約。率爾留題。</title>,<text>駑馬策來遲。淸溪山暝時。燈前呈白粥。軒側摘香梨。異事聞馴鶴。遐情欲茹芝。曉簷鳴雨急。尋瀑又幽期。其二聞君陳世德。亹亹到宵深。半畆觀魚沼。千株講樹陰。優游眞得所。出處豈容心。蘇子張園記。停鞍爲一吟。末句一作皓首棲棲者。聊爲駐馬吟。</text>
<title>與立之冒雨訪圓通菴</title>,<text>披簑欲何向。霧裏問圓通。驢馬紆回去。冠童一二同。鐘沉望雙樹。僧候倚丹楓。造瀑猶飛雨。添源詎有窮。</text>
<title>華陰新屋。贈彦姪。</title>,<text>世父雲臺卧處深。嘗嗟子姪罕來尋。新廬此日忻逢爾。却恨當年未用心。</text>
<title>谷雲新廬。喜高生達明來訪。臨別書贈。</title>,<text>千里心期在聖經。何須晨夕候門屛。幽緣已矣煙霞窟。晩契將於湖海亭。士不懷居方是達。賢無黔堗豈曾停。江門橋外觀瀾好。同躡天根問涬溟。其二自作萍蹤讀水經。願從靈蜃假門屛。白鷗預報同參社。萬竹先栽後作亭。日月偏當卧牀涌。鯨鯤却向盥盆停。龍鍾尙冀紆天奉。振以殘年守左溟。</text>
<title>伯氏今年膺期耆司。自藥院戱作一律以示意。謹次其韻。庸申賀忱。丁酉</title>,<text>高位高年湊著稀。昭明直可到頤期。龜靈已使羣疑晣。鳳老何曾一德衰。南極祥輝臨藥院。北山層翠落耆司。鳩筇烏几惟藏置。待用田園退卧時。</text>
<title>茅洲訪我于靈隱。四言均賦。</title>,<text>人亦有言。山不厭深。玆山之邃。實愜余心。繚乎回溪。鬱乎穹林。千踰百涉。乃得一菴。旣安余榻。扃以雲岑。如入鬼谷。每曲度琴。如坐蘇門。雖夜整襟。韻味攸諧。之子來尋。抽身牒訴。忘疲崎嶔。皁蓋飄瞥。紺園蕭森。良夜月高。散彩松杉。萬籟歸寂。風鐸猶吟。和以四言。韶濩其音。此意淵妙。靡禪之參。儼乎若思。上帝其臨。返爾政閣。存此欽欽。</text>
<title>水碓四章。贈鄭 彦煥，兪 肅基 兩生。</title>,<text>春山雨後。水碓之鳴。士也誦經。下上其聲。春山雨後。水碓之吟。士也誦經。疾徐其音。春山雨後。水碓之舞。士也誦經。與爾仰俯。碓之軋軋。不輟其功。士之乾乾。亦與之同。</text>
<title>宋洗馬 一源 遷葬挽</title>,<text>大老祠門下。淵淵百頃塘。春廻一般草。塵暗不諼堂。偉志誰能繼。曾孫未可忘。經由已陳迹。感涕到今長。其二器質眞瑚璉。溫文類璧珪。身將百川障。志欲巨嵩齊。遽有分門䦧。眞成載鬼睽。悠悠是非外。方寸舊靈犀。其三南嶽朱張後。吾曹又俗離。登峰看造詣。越壑試安危。板屋氷垂柱。金沙月布墀。茫如隔世事。難朽一宵奇。其四姻好看劉范。心期在泗洙。山川魂夢往。簡牘切磋輸。零落身猶贅。蕭條道益孤。向來悲恨滯。置墓闕生芻。</text>
<title>李載大 夏坤 金谿別業</title>,<text>好水佳山千里道。問舍求田人易老。是何君家丘壠側。水光山色碧浩浩。桑麻十里有餘地。花石百年長自保。迢迢軒檻白日悠。鬱鬱松檟翠雲浮。靈壁何數張氏園。輞川不羨王維樓。垞北村墟畵不如。灘上巖㠂僊可留。柳湖芝田花欲燃。新晴可放觀魚舟。怪君數年不入洛。樂哉有此佳菟裘。華陰迂叟不曉事。浪走四方騁神轡。平生喜誦樂志論。未遇一丘能當意。欲投征轄金谿中。爲君留作十日醉。</text>
<title>西原旅舍。遇宋斯文德會 必休。草草叙意。又將分歧。仍記昔年。與其大人同遊芭谷。贈一律焉。遂步其韻。以攄別懷。</title>,<text>春州乍相失。上黨又同携。城下維征馬。花陰度午雞。山川俄換面。道術亦多蹊。一作參商非一處。道術亦千蹊。 欲越荊江去。君應導我迷。</text>
<title>華陰五章。贈逸謙姪。</title>,<text>華陰之谷。我實汝欺。上黨之野。汝猶我追。鍼芥其投。形影其隨。風湌雨宿。兩忘其疲。昔也在谷。雪皓氷淸。今也在野。花殷柳靑。大化流行。無一息停。吾衰汝病。勉哉窮經。費隱萬理。孤炯一心。存之有明。測之彌深。世儒鹵莽。徒靑其衿。相視一笑。汝乃知音。汝居海濱。游則湖中。彬彬文質。豈無志同。無薰浮習。無汩澆風。超然獨立。友無極翁。闊矣山川。驟矣參商。何足爲悵。暫時分張。各昭其德。無有愆忘。洞然千里。何異對牀。</text>
<title>與茂朱守同舟望島村</title>,<text>隔水看煙火。村廛卽錦溪。潭淸愛船緩。花煖使人迷。北渚停春騎。中流聽午雞。欲知僊尉興。車後一樽携。</text>
<title>臺上把酒。漫吟起興。</title>,<text>白眼看塵世。今行傲吏俱。松陰抛印紱。雲杪置樽壺。兩邑灘聲會。千花島影孤。午廚煙縷紫。愈覺近淸都。</text>
<title>詠卧僊</title>,<text>邑風淳古問如何。入境初聞麥穗歌。五柳陰中深著睡。百花圍處始開衙。官橋晩影漁童小。峽水晴波浣女多。寥落訟庭如畵裏。客來閒與渚禽過。</text>
<title>赤裳山城</title>,<text>紛紛朝野說形便。誰識裳城勢萬全。千仞巖周包井澤。百圍薪積暗雲煙。險夷表裏如宜地。尋尺高低不遠天。謀國應須多勝筭。令人却憶按廉賢。其二鳴輿安敢坐忘勞。到面剛風逐勢高。護國寺前詢古暫。按廉臺上放歌豪。祥雲錦纈藏書閣。悍瀑雷騰拒賊壕。形勝有餘人物眇。陋儒閒事只揮毫。</text>
<title>龍潭贈李使君 景茂</title>,<text>民如野鹿上摽枝。環邑皆山俯仰宜。萬本松森亭影冷。三川水會院名奇。童知官釀收巖蘂。吏爲賓廚採澗芝。閒似葛僊僊有父。營丹豈以一身私。官釀百花以養親</text>
<title>叢桂堂鄭之升。卽東溟之祖而北牕之姪也。居在龍潭。常騎一大龜而行。休則置龜巖間。雲蓋其背。奴輒迹而牽來。以此知非俗士也。余到龍潭。訪朱子川。迤至卧龍巖。近處村人有指示其遺基者。宅南數百步。有臺曰祭天。縹緲孤峙。頂戴一松。傳是叢桂子設醮步星之所。冒雨登臨。煙水微茫。尤覺有徘徊之思。漫詠兩絶以志之。</title>,<text>叢桂幽人自逸豪。祭天臺與紫霞高。村翁不記飛昇歲。潭上春風老碧桃。其二頹堦圮礎尙依俙。去逐喬松幾日歸。欲覓玄龜問消息。卧龍巖畔暗煙霏。</text>
<title>偶過月浪。贈李使君仲謙 顯益。</title>,<text>浩蕩春千里。團圓月滿堂。無如此美景。安可少淸觴。道足爲官逸。心狂到老忙。臨川方一笑。賓主澹相忘。其二春老趨庭日。童游有水丘。巖幽蒼木列。灘淺落花浮。浴鴨猶能適。征駒故自留。悠悠歎逝意。良以慕前修。其三精密仍嚴恕。濂翁作吏眞。胸中元霽月。脚下又陽春。若欲民風偃。應須德日新。規規堂宇賁。君已讓前人。</text>
<title>中臺寺待仲謙</title>,<text>白雨濛濛色。遙霑皁蓋來。先行經窈窕。多意作徘徊。谷鳥頻遷木。湫龍欲送雷。暫時離合勢。延佇興悠哉。</text>
<title>待月月不出。達宵淋浪。同卧雲霧中。似非人世。聊記異景。以備後考。</title>,<text>月到中峰黑。吾知上界圓。冥濛雲滿榻。澎湃雨連泉。妙處方同夢。他山與結緣。悠悠百離合。難忘此諸天。</text>
<title>中臺寺別仲謙</title>,<text>月堂難解手。臺寺更連牀。磋切情何已。峩洋韻亦長。巖眠花雨滴。澗詠竹風凉。屈曲鳴輿路。應難別後忘。其二雲裏停鳧舃。花間委印囊。看君寄興遠。愧我出山忙。學聖惟無欲。求心自有方。濂翁書在槖。臨別更商量。</text>
<title>贈鵬陟上人</title>,<text>今日虗泡界。何人不好名。儒多揮麈習。僧亦以詩鳴。狗性看何暇。牛腰軸已盈。須看衆竅上。風止籟無聲。</text>
<title>樂安縣</title>,<text>南邑樂安小。蕭條粘石坡。海侵疆埸闊。僧比吏民多。未遇甘泉掬。惟穿毒瘴過。射堂堪歇馬。天雨欲滂沱。</text>
<title>海島</title>,<text>欲識靑丘闊。須看列嶼多。星羅各一圈。萍著本同波。漁箭諸宮割。船松御史過。誅求亦多路。奈爾島民何。</text>
<title>水石亭。和亭主演大師韻。</title>,<text>寥寥觀水坐。不復禮金僊。檻靜雲猶觸。潭虗月豈穿。論心與鱗羽。護境聽龍天。北客停塵鞅。如登兜率然。</text>
<title>自吟要和</title>,<text>南來無水石。洗目獨斯亭。仔細看疏鑿。淸通閱性靈。花陰團迥塢。桐雨滴疎欞。願與師同夏。收因會寂惺。</text>
<title>次贈達眞上人</title>,<text>前朝牧牛子。卓錫卽斯丘。一水猶無垢。千巖舊點頭。藏珠玄匭秘。護碣霱雲浮。檀木麤皮盡。亭亭鐵幹留。</text>
<title>贈透明上人</title>,<text>末運衿紳弊。文章屬比丘。揮毫鳴颯颯。寫境露頭頭。羚角巖稜挂。驪珠水面浮。爾能知此妙。何惜拙詩留。</text>
<title>贈智歡上人</title>,<text>爾參黃面佛。吾慕大人丘。卽事爲行脚。安知異禿頭。天池元浩渺。沙界亦沉浮。一派曹溪上。軍持乍寄留。</text>
<title>環碧堂</title>,<text>環碧堂中客。安知非主人。歸依因地勝。嘯詠亦天眞。松竹澄潭會。雲嵐瑞石親。雨來添洒落。吾已岸烏巾。</text>
<title>瀟洒園。復用人字。</title>,<text>瀟洒園中客。今人非古人。何曾雲月老。獨有竹松眞。練瀑紆回妙。槽潭漱弄親。墻留湛齋筆。跪讀整吾巾。</text>
<title>躡淸閣。次趙定而韻。</title>,<text>南紀春將老。時哉瑞石遊。君如來稍緩。吾亦興難周。風觸黃冠落。雲扶皁蓋浮。看山較意味。還覺老爲優。其二絶頂三峰卓。初從箭栝尋。方親瑞石面。亦會霽峰心。雲日看呑吐。川溟閱淺深。誰知朱鳥背。皓首此登臨。</text>
<title>示定而</title>,<text>堪羞自逸使人勞。尙喜輿僧氣益豪。爭揷海棠花滿首。浩歌聲入紫雲高。</text>
<title>瑞石上峰。次定而韻。</title>,<text>萬丈培風是到頭。雲開方覺地維浮。何慚衡岳潛心禱。欲共鴻濛拊髀遊。僧折丹葩春服襯。井留甘露午餐投。壺中自有舒遲景。不患天慳未遍搜。</text>
<title>立石</title>,<text>僊樓佛塔等高低。簇簇亭亭東復西。千刦春抽長短笋。萬邦雲集會同圭。神功邂逅斯凝就。人力安排豈整齊。試學晦翁看不瞬。理難推究意全迷。</text>
<title>華陰窟</title>,<text>紫石裁成广。靈泉一味甘。嵐霏靑滿院。朝旭白生龕。自是僊堪託。寧惟佛可參。數僧方面壁。看似少林菴。</text>
<title>和順途中</title>,<text>東風野水稻畦明。萬竹成團夾晩程。面面回看村似畵。綠陰疑有讀書聲。</text>
<title>到竹樹。奉主守定而。</title>,<text>官樹烏啼後。書來萬國愁。中原有戰鬭。南紀損風流。計短平鯨浪。吟長倚鳳樓。雙旌八百里。離恨亦悠悠。其二皓首來何事。南州擬暫留。衰顔不再少。春興亦如秋。有靦鳩林向。何心月岳遊。遲徊徒北望。今古仲宣樓。其三望望珠山立。迢迢瑞石來。閒愁傍松竹。古意託樓臺。語燕留人慣。遊魚被鶴猜。天機與物態。百感亦悠哉。其四一色平蕪綠。人方懶下樓。故園那可見。流水不曾留。亂噪梧陰雀。徐歸麥隴牛。莫敎城角壯。容易引邊愁。</text>
<title>又賦</title>,<text>尋山輒與遠朋俱。忘却腰間有竹符。宦迹曾同蜻點水。樓居今似鳳棲梧。龔黃茂績何須說。葛許玄風也不孤。域內猶多佳境在。未知奇會更能圖。</text>
<title>聳巖寺</title>,<text>夜色山千古。春陰塔數層。雲煙包院落。星漢挂簷稜。風拂留賓竹。巖懸賽佛燈。寥寥鄕思息。觀照入淵凝。</text>
<title>又賦</title>,<text>風動叢篁客意豪。夕鐘鳴後步金鰲。南來地勢知低下。突兀諸天北斗高。</text>
<title>松汀李弼卿 碩臣 聞我到月出。顚倒赴期于靜谷。襆被小菴。山月照枕。宿蘊纔攄。言別隨之。欣寫黯悢之幷。聊以八絶留贈。</title>,<text>頭輪峰下卽君家。百頃蓮陂萬竹斜。往事悠悠詩在壁。亭前何限浪淘沙。其二劣馬玄黃駄病翁。南爲路到月山窮。名亭側畔洪濤碧。未忍將身向此中。其三相逢各怪皓鬚眉。訴盡悲懷淚對垂。湖海風流那復說。死灰心事老僧知。其四交誼何曾逐老衰。遙林襆被愧追隨。無爲寺畔三更月。同倚松篁聽子規。其五剛腸大膽李將軍。快鶻磨天切海雲。死後誰藏金鎖甲。月山愁碧繞孤墳。哀李統制碩寬其六方塘水白竹陰團。妙意穿栽過客看。四十年前同把酒。不堪揮淚竹闌干。其七湖南相識洛中過。感子情深負子多。靜谷蕭條一宵卜。曉鐘撞後意如何。其八此會何曾夢裏期。悲中有樂樂中悲。溪流不斷終宵枕。聲急征人出谷時。</text>
<title>隱僊菴主性天。卽岬寺僧法閑舊沙彌也。相別四十年。重借蒲團。悲喜可知。臨發口占以贈。</title>,<text>茶淸飯潔藥師堂。閑老眞淳未可忘。舊日沙彌今老病。耳聾不識水聲長。</text>
<title>修仁寺霧裏登烽臺</title>,<text>嵂崒兵營側。人天勢欲飛。巖周宜百雉。木老挈千圍。武庫忘凶器。峰臺欲厚衣。瘴煙來淰淰。官酒亦功微。其二將軍導余降。半嶺閃紅旌。霧外何山色。煙中自角聲。雖無遙望騁。亦足壯心生。乍見開靑野。蛇盤節度營。</text>
<title>塔山</title>,<text>對面瀛洲只隔津。坤維臺上獨馳神。壯遊歲歲窮南北。鯤化爲鵬視此身。其二平崖萬仞坐如盤。綴以金沙覆紫檀。白日潮來千塔動。鯨波吹面夏猶寒。</text>
<title>金堂</title>,<text>淺淺丹丘溯。寥寥赤壁遊。看他鮫鰐背。突出鳳鸞頭。側广憑堪睡。長檣偃可留。平生有浩恨。持此當瀛洲。其二雨裏雲根活。玲瓏競獻奇。千龕坐羅漢。萬寶列波斯。細究鴻濛判。全忘性命危。悤悤風伯意。不使一帆遲。</text>
<title>島村</title>,<text>蠻煙蜒雨浩茫中。眠食從容島戶同。獨樹柚邊千篠綠。百年堪卧此迂翁。</text>
<title>老稼齋會純行待茅洲</title>,<text>兒欲衡門掩。君隨皓月臨。多時憶玄度。此夜似山陰。雪菊扶樽立。風篁繞院吟。能令在牀弟。堅坐撫玄琴。</text>
<title>贈茅洲</title>,<text>蓮陂氷已結。竹院夜將深。月下來良友。風中響素琴。蕭疎同韻味。流易自光陰。五十年來癖。如何尙苦吟。</text>
<title>又次茅洲韻</title>,<text>月明棲鳥驚。霜滴竹梧聲。欲識君詩妙。應從夜氣生。團圓雖此夕。磨切自生平。染翰燈將灺。林風滿院淸。</text>
<title>李兵使 溶 挽</title>,<text>生同年月間昏晨。拱極山前更作隣。庭木超乘慚在下。樗蒲鬭智讓如神。終看虎躍龍驤步。大勝龜蟠蠖屈身。存沒百年回白首。拂雲亭子屬何人。</text>
<title>戚兄申參判 銋 台座。以今年是司馬回甲。擧觴于家園。朝廷夙夜之賢。莫不湊集。北洞李尙書以九十先生。巋然壓席。兒看大耋而進退之。事尤奇異。凡在疎戚。咸覩其慶之爲快。顧余病不克與。甘心於百杯之罰。而令胤老姪乃俯索蕪語。故强述兩律以副之。所以贖慢也。亦博粲也。若夫岡陵之彌崇。奎璧之增煥。允爲邦家之光者。贊揚難旣。豈短毫可了哉。區區欣忭之忱。亦略寓于斯云。</title>,<text>靑衿英妙早高騫。際會寧陵在宥年。槐影壇墻文廟拜。杏花時節曲江筵。丹成九轉由初轉。卦變先天卽後天。大耋缶歌懽未暢。侑觴須用鹿鳴篇。其二安得先生壓此筵。大巖邀致地行僊。晨星光配東方月。老桂花扶十丈蓮。鶴俛頻看風帽落。兕觥無筭玉山顚。睢園洛社尋常事。浪費丹靑一世傳。</text>
<title>李仲謙挽</title>,<text>末學多虗僞。惟君獨守眞。淵深終近道。木訥易爲仁。探賾無時怠。磨光庶日新。不知年壽促。天靳與中身。其二三洲講道日。列侍幾紳衿。絳帳多浮慕。玄經獨賞音。衆言淆有折。神契泯然深。往作泉臺會。誰窺授受心。其三余實悾悾耳。君何眷眷焉。桑楡待資益。丘壑擬周旋。滯訟中和說。稱奇四七篇。今無可與語。何以慰殘年。其四馬耳山前會。南遊辦此奇。當時以爲樂。回憶捴成悲。雨黑中臺寺。花紅處士基。遐期更方丈。存沒竟如玆。其五出仕知優學。遙鄕竟卒官。身惟百口仰。惠乃一州完。庭玉星奔亟。萱堂夜哭寒。丹砂無妙理。返櫬知艱難。其六靜者無塵慮。僊遊有洞天。終應整襟坐。未了佩符緣。猿鶴中林怨。琴書小屋捐。忍聞臨絶語。埋骨白雲邊。</text>
<title>金兵使 錫命 挽</title>,<text>恢洪器度更雄渾。白直廉淸特操存。八典名州仍節度。何曾尺寸廣田園。其二符來乘化自知歸。未肯將身襯韎韋。好古崇儒平日意。儼然泉下一深衣。其三龜汀側畔坎其中。左右妻兒聚氣同。便是重泉南面樂。偃然長寢奈何公。</text>
<title>伏次伯氏詠懷韻。還呈藥院直所。</title>,<text>籠山萬水水中央。未鎖西馳一念長。仲海衾空幾晨夕。伯康衣薄又氷霜。愁聞潦草傳家饌。想見兢惶造御牀。小弟微痾猶挂念。香砂雪䭐命頻嘗。其二靈臺樹羽白央央。夜景依俙去夢長。峽邃猶能望台斗。庭空每自立煙霜。天倫病肖難分灸。朝著憂深豈剝牀。近得堯夫安樂法。太和湯以小杯嘗。小杯一作遣愁</text>
<title>金淸風 鼎臣 挽 戊戌</title>,<text>端凝愷悌儼成規。中蘊才猷世罕知。士友爭推瑚璉器。朝家忽棄雨霖姿。一身康濟嬰兒若。數邑陶甄止水爲。乘化翛然奚所憾。重泉佳會又如宜。</text>
<title>趙應敎 尙健 母夫人挽</title>,<text>閨閤幽深事不揚。但聞雛鳳叫朝陽。師生義重言須壯。母子恩隆別亦忙。曷見新州銷鐵漢。夙知和靖有萱堂。淸時榮會仍乘化。送葬都門列炬長。</text>
<title>象戱吟。伏次伯氏韻。持供一粲。</title>,<text>久病似冥禪。深坐懶開戶。亹亹草色春。寂寂槐陰午。不怨故人疎。惟愁舒日遣。蠧簡暫遮眼。磨驢只舊踐。童習忽有牽。應命博徒隨。詩豪爲辟易。泓穎收淋漓。快意歸戰功。憑几暢鬱悁。當局神有注。傍觀眼屢眩。鏖陣虎逐鹿。積屍蟲與鶴。兒輩且靜默。勿叫南風惡。</text>
<title>楓溪小會。伯氏及寤齋溪叟咸有詩。奉閱卷軸。仍次其韻以呈。</title>,<text>分瀼追隨五十霜。三池綠水活源長。我兄公退逍遙得。不識中書有別堂。</text>
<title>朴士賓內室辛孺人挽</title>,<text>自余友朴士賓。相得懽甚。兩忘所趨。誠意氣韻味之有合也。余於一世。獨以狂迂自可。而士賓則殆過之。蓋不以功名熱中。不以家累挂眉。所嗜者哦詩。所務者浪游。意有所出。瀛嶠朗岳之遐。九淵百潭之邃。倐忽無礙。到或累月淹留。嘗於天一臺。聞其殤慘。猶不廢嘯詠。施施其返也。擧其迂狀。類多如此。則爲士賓妻。不亦難乎。然不惟不爲之訕。而反以助成其迂。尤難之難者。士賓之孺人辛氏。乃能爲然。使士賓不憂衣食。亂其心。隨意跌蕩。無復顧戀乎家者。不賢而能之乎。至其不用聲氣而閫事自理。又能介潔知恥。不苟辭受。則士賓尤所敬畏。韻士逸妻。其可謂天合焉。而孺人今亡矣。余以士賓疎蕩似寡情。其必大作盆歌以著狂態。而及見之。霣墜殊甚。欲語哽塞。僅述其賢懿一二如右矣。而曰吾不復以迂爲樂矣。其語雖冷而有足悲焉。余亦有一紀滯思乎亡室。猶記其誄語曰。非君之順。余迂安設。嗟乎。吾兩人意氣之合。又更有悼亡之同情者乎。士賓固坐詩窮。而余亦然乎哉。士賓平日。內以孺人爲知己。外以昌翕爲賞音。孺人之亡。非余作挽而誰哉。雖衰病因循。後於靷葬。而然百年心期。將憑此而宣矣。不容終闕。又可苟副乎。所述七絶。凡十一首。自謂穿過了士賓腸肚而屈曲寫出。未知士賓果一讀犂然。笑涕並作。終以爲情文之相生也否。夫子淸豪肯戀家。狂歌闊步或天涯。歸來檢閱閨中事。几席琴樽整不斜。其二龍湖活計亦淸奇。結網燈邊畫紙棊。明月蘆花同夢在。閒乘舴艋訪天隨。其三椎剝親家潤我肌。末流簪珥例如斯。誰似孺人甘內困。長貧不遣大巖知。其四三淸洞裏拜星壇。落落松陰瀑水寒。韻士淸妻忻得所。疏池滌井笑相看。其五蓬累多艱始定居。豈知臯復在新廬。靈輀輾向楊山去。又負心期挽鹿車。其六蘭摧正値雪風饕。遠日天壇笑碧桃。寂寂空樑春晝永。好輸雙燕帖身高。其七佳山好水到忘歸。恃有良閨轉運奇。泣抱稚兒鹽米內。可憐身世始拘羈。其八瀲灧秋塘素葉浮。移時談史老賓留。佳肴芳醞簾間出。飽德仍知韻味優。其九奉倩安仁只苦衷。知賢未必士賓同。詩就悼亡應滿篋。細評惟許百淵翁。其十淸疎却是有情癡。吾謂蘇州善說悲。雨軒風幔無窮淚。漲到楊家送女時。其十一從古詩窮足楚悽。聖兪曾不保賢妻。世間無復歐陽子。誰闡芳徽揭壼閨。</text>
<title>贈楊牧趙定而</title>,<text>倘來軒冕爲何物。滚到桑楡可以休。春日寤齋新睡罷。楊州騎鶴夢悠悠。</text>
<title>石郊漫興</title>,<text>行隨舞蝶出蓬門。今日風恬花滿園。倚檻正當三角面。持杯欲勸北邙魂。萬緣城闕閒蹤少。半月郊扉老興存。不見能詩申學士。柳塘虗白野禽喧。</text>
<title>葛驛雜詠</title>,<text>尋常飯後出荊扉。輒有相隨粉蝶飛。穿過麻田迤麥壠。草花芒刺易罥衣。其二疎疎洒雨滴杉松。卧拓南牕眄遠峰。谿口小雷雲四走。有誰鞭起百淵龍。其三籬外靑麻日覺長。蓬蒿四合欲侵牀。求羊來往猶開徑。靜勝終輸杜五郞。其四奴有奇狵氣貌鮮。飯時籬外卧超然。今世人人爭一飽。孰能如汝道心全。詠狵其五觜距千營掘一蟲。忘飢割與衆雛同。天倫五件知均賦。獨見慈腸著降衷。詠雞其六矻矻巖耕日服勤。節過芒種始休身。川平草遠閒閒在。有似功成退卧人。詠牛其七遐情偏自卧看雲。雲在中峰絶世氛。野處殊無泉石好。面前怡悅莫如君。看雲其八百里源長一派淸。紺寒堪濯道人纓。遙呑北澗藍橋去。邂逅吾廬面勢成。臨水其九酒甕茶甌繞榻陳。起居隨意卽天眞。風扉盡日如相語。勝接塵中不韻人。其十野田黃雀不知昏。何自奔奔競作喧。百曲川邊忘世叟。關心開閉只柴門。其十一鐘樓街上暝塵昏。拖紫紆靑怒馬奔。人世閒忙不到處。一兒騎犢向煙村。其十二隣雞三叫草蛙喧。晨月窺人谷口村。乍繹韋編千慮息。靈臺亦自定乾坤。其十三苦癖雲林老更狂。出城巾舃任飄揚。家人似未知歸處。夏服經秋恐滯箱。其十四半生看易滯名言。焉用伊吾過百番。噓吸雷風卧山澤。依俙闚得伏羲門。其十五物完年熟在凝神。姑射山人卽至人。堪笑百淵飢卧者。身疲未有及斯民。其十六民齒繁多病在中。有如瓜果蘊生蟲。因乘除减皆天數。飢疫干戈殺氣同。其十七困睡飢餐一任天。自然而已亦當然。須從搬運存眞則。認作神通性不全。其十八偶然占地事周全。籬下甘寒好井泉。欲學靑城多種菊。四隣同飮得延年。井泉其十九峽裏從初無水田。規陂引漑費周旋。黠奴漸解燒畬利。抛却前功只罪年。水田其二十峽柳蓬蓬線不揚。風流那及渭城長。茂陰好受村翁憇。鋤罷歸來會一場。峽柳其二十一平生不淺愛蓮情。在在規池種不成。雨過那聞荷露瀉。草間贏得亂蛙聲。塘蓮其二十二巖僧不合夢羅浮。花發年年待我游。健步移歸東閣裏。雪山無復妙香留。寺梅其二十三果使巖泉益我身。早年凝道定淸眞。白頭未遣塵心盡。有愧成都坐肆人。其二十四觀迹超然物外身。求諸方寸愧平人。昭昭自有難欺者。罪我其惟雪岳神。其二十五持敬知爲入德初。能持敬者果誰歟。不分黑白徒存養。上達何由到廣居。其二十六名外求名弊日生。利中存利罪猶輕。安居飽食平人意。俎豆臯比僞學情。其二十七末世都無師友眞。何曾授受在求仁。仲尼顔子知何樂。弄月吟風自有人。其二十八燕語鶯歌皆實相。禪家乃有此名言。自從樂喪書多板。故紙堆中未喚魂。其二十九焦穀埋田苗豈抽。蒸沙作飯餒難瘳。若無實志求爲聖。說敬談仁捴謬悠。其三十少小心期巢許倫。素衣羞染漢城塵。于今白首猶來往。只坐牽情在六親。其三十一巖阿叢桂白雲飛。擬作王孫卧不歸。自見隣房單豹血。弟兄相賀隱情違。其三十二原涉終慚宋伯姬。早年操執到衰隳。山居試喚初心起。不及金剛始到時。其三十三三洲朗澈圃陰專。迭唱壎箎在妙詮。一自亡琴無故我。白頭閒課在詩篇。其三十四東國無人志鍊丹。吾嘗發願守泥丸。浮雲軒冕塵金玉。要欲朝元駕鶴鸞。其三十五東國無人愛坐禪。栗翁參請在初年。余亦寒溪看栢樹。塞悲心事有誰憐。其三十六詩學硏窮四十年。風花雪月竟茫然。男兒事業如斯止。禮樂兵刑萬理全。其三十七今古論詩詩可知。陶情寫性始爲詩。若言刪後無詩者。擊壤千篇作者誰。其三十八一片靑山舊斫畬。拙於生理卧窮廬。誰能載米如明遠。我乏顔公鐵筯書。鐵筯一作屋漏其三十九邦家憂旱費祈禜。得雨猶難救稻粳。不患磽田粱黍弱。才逢一滴蟹根生。其四十高生爲我造書樓。鏡水圍軒漾十洲。不合新詩先寄去。待人沙岸惱羣鷗。其四十一碧雲樓敞愜淸眠。鏡浦波平可扣舷。彼此依違無一可。白頭愁恨滿炎天。其四十二滔滔弊習遏爲誰。恥尙風流各一時。孟時楊墨朱時佛。今世賢親與聖師。其四十三姬昌聖是周公父。孔子仁爲顔氏師。今日尊師與隆父。蓋將成就自賢私。其四十四嘲貶臧文與子西。仲尼惟恐是非齊。今人長厚吾難學。且任襟懷恣品題。其四十五恕物柔情嫉惡腸。求全不得易招殃。謗溢百車從彼閙。契存千古信吾狂。其四十六名心爲學自滔滔。人爵何如天爵高。儼然左纛居黃屋。喚作儒宗亦自豪。其四十七未分道器奚其學。心性精微判亦難。聯翩書牘商儀節。便是誠明德業完。其四十八儒學今歸講禮家。差能考證便相誇。幽通神祗昭天地。豈止拘拘弄死蛇。其四十九人鬼關頭未會疑。徒於儀節討規規。商量只是緦功察。克復爲仁知不知。其五十天衷均賦豈差殊。塞處昏時一似無。若持昏塞疑全缺。紂桀身無太極乎。其五十一雨濕蓬廬閉寂寥。馳神東去作逍遙。雲根雷動鯨波湧。天吼風生鳳頂搖。其五十二海氣騰爲雪岳雲。蒸成大澍百川奔。坐看山澤融通妙。晴雨盈虗自一源。其五十三雲氣騰時海乍虗。川歸斤量復如初。盈虗一理於斯驗。未信莊生說尾閭。其五十四泰山頂上太虗高。仰一儒宗等一毛。公案書囊燒却了。超然遠覽意方豪。其五十五吾聞昔者栗翁亡。儒議詢同設院享。徐徐勿遽牛溪意。追味其言氣味長。其五十六靜聽松風倚北山。卧成高致邈難攀。賢兒往乞陶山誌。三請冥鴻一句刪。其五十七學未成章好爵縻。推排直以上台期。東臯議贈花潭職。刑部郞官謂不卑。其五十八三聖圖文孔聖看。洞如明鏡照毛顔。伊川解作支離去。晦叟存諸象義間。其五十九王弼名言亦謾人。乾龍健義豈無因。不於象數求來歷。說妙談玄捴失眞。其六十四賢從祀議方張。獨有陶山慨歎長。所惜羣兒無遠慮。恐留疵貶等文昌。退溪以四賢從祀輕發爲未安。至有崔文昌云云。其六十一退陶初肇白雲祠。活國新民謂在斯。酒肉淋漓絃誦絶。滔滔百弊後人知。其六十二萬世太平開者誰。集成傳統待洪規。琉璃甁子葫蘆畵。不是欺人卽自欺。其六十三羣聖微言朱子解。朱書註脚付諸誰。懶從心上加硏究。却謂今無可致疑。其六十四義理無窮朱子云。千差萬別劇紛紜。紫陽之後休窮格。此語流傳最誤人。其六十五大抵人情懶致思。儒林端拱亦無爲。推敲二字千吟苦。朱子稱高賈島詩。其六十六藏書數軸在龍宮。不設芸香蠧滿中。老矣今無堪曬腹。聰明不復及兒童。其六十七虎穴驚抛竹素箱。梅花一樹與同藏。梅歸東閣隨何遜。書老中峰伴法王。其六十八植物猶看尊與卑。非人强別自天爲。井邊樗樹僧摧折。輿上梅盆吏護持。其六十九洒涕中林更耐羞。諸僧扶上玩心樓。東臺依舊雙松在。猿鶴應憐我白頭。其七十淸寒肥遯在玆山。五歲名留萬石間。老我未能乘赤豹。巖阿叢桂愧重攀。其七十一信宿留如一歲長。碧林淸雨洒禪房。蒲團卧與觀音近。楊柳甁頭午睡凉。其七十二裳巖不厭屢徜徉。朱夏瓊崖布雪霜。垂足綠潭成大卧。白雲身上弄飛光。其七十三五經掃地士林空。函丈多門戰血紅。始識尙賢流弊大。吾於老氏取玄沖。其七十四今日兒曹何大膽。能於道德判高低。不知後進慚先進。但道師門天可齊。其七十五短短長長知己存。尊師豈可著諛言。精金礦鐵難同價。秤稱無差是報恩。其七十六晦翁不諱延平短。張子能刪胡氏言。看他洒落眞情在。未見師門或貶尊。其七十七一體宮中與府中。尊嚴柄統酒漿通。明如諸葛知斯義。可笑輕言有五峰。其七十八周官國服解難明。王氏看爲取息贏。天下禍端關一字。癡人歸咎聖人經。其七十九栗老通明豈不奇。每於傾倒受人欺。肅夫而見猶朱紫。二鄭凶情亦莫知。其八十東國無人善致知。拙齋方始闡淵微。縱橫筆舌波濤勢。往古來今大是非。其八十一思之不已鬼神通。知有斯言賴拙翁。危坐百源勤勉在。只今虗老雪山中。其八十二憐才勸學一團心。炯炯猶從寤寐尋。更有隨身遺集在。登山臨水每長吟。其八十三吳三崔四與聯翩。暗向終南設講筵。可但臧文曾竊位。滄溪不薦拙齋賢。其八十四淵深却有眼光神。獨見滄公善識人。當世周旋師友際。評題數語不違眞。其八十五識邃早能探理窟。量洪仍復盡人言。所乏淸裁與剛植。浮沉仕路媚師門。其八十六拙老談鋒帶殺機。滄公書面足諛辭。剛麤巽軟窺心影。造道深時詎若玆。其八十七事事知難猶欠勇。言言逞快或遭艱。滄公拙老相非意。似屬由求進退間。其八十八獨有三洲善釋經。文能闡意發揮精。如論理窟沉涵致。輸與滄公數駕程。其八十九賴有成卿與德涵。吾兄揖趙亦提林。深能通志幾成務。以我神明配作三。其九十論知朗澈自三翁。久矣寥寥我海東。如將裒益成全體。一蠧寒暄始致恭。其九十一靑丘無復大心人。圍領圓冠楚楚身。如將用爾將何以。誠正爲言也腐陳。其九十二一字那宜虗假人。儒林相贊半非眞。當時月朝如皆驗。何限顔曾與洛閩。其九十三義利公私王覇間。粗知分別進修慳。依違密意歸遮飾。論罪應將過鄙頑。其九十四爲善終身也自欺。顯然過少亦安之。氷消凍釋爲眞界。洞澈心源在致知。其九十五晨昏誦易以鉤深。間閱周官大著心。玩索須令舒卷熟。十方無礙古猶今。其九十六九疇三德承皇極。八柄知爲八統權。生誅廢置看維御。本在親親與進賢。其九十七周家布治在王春。魏闕高懸令甲新。懸象著明如日月。萬民觀聖聖觀民。其九十八蓬池蛙鼓閙嚾嚾。深會周公設蟈官。都兪論說宜乘靜。存養工夫恐未完。其九十九惡鳥深更屋上鳴。驅除毋使我民驚。要存宇內祥和氣。幽贊岐山鳳德明。其百正德厚生兼利用。聖人經濟豈偏虧。羲文至賾周官博。可豁拘儒小肺脾。其百一卦畫儀文萬法藏。纖纖究去達洋洋。須知一貫無他妙。戒在心麤與眼忙。其百二無友無師此道孤。從誰磋切躡程朱。洪溟巨嶽吾函丈。老矣今將負勝區。其百三鉛汞工夫無鼎器。雲雷事業少精神。萬般作用皆抛閣。入室惟堪喚主人。其百四氤氳天地都純氣。融合君臣自一堂。始識濁醪多妙理。邵翁宜喚太和湯。其百五雨氣沉淹積草池。麻高數丈壓頹籬。對時日誦屯蒙卦。講解無人只自知。其百六出門粱黍日油油。喜見高原雨澤周。天欲培扶吾志倦。未能存養豈非憂。其百七儒不爲儒官不官。華言飾貌要人看。獨有農夫耕穫事。只求充腹一身安。其百八世入幽陰怪說紛。不尊祠宇重丘墳。功名夭壽違心際。歸咎其山穴不眞。其百九風水妖言劇異端。誑人惑世弊漫漫。頻移鄕校求科福。孔聖猶難獲暫安。其百十蓋棺猶有事難知。子大孫多被掘移。生存華屋安身久。死作飄蓬豈不悲。其百十一南公師古最靈通。十葬其親每値凶。畢竟知無可求理。徒然大哭海雲中。其百十二壬辰鳥嶺未留兵。丙子江都無內城。今日防虞都泥迹。守株待兎類孩嬰。其百十三擬築都城議却停。知緣太闊患無兵。今成三倍長蛇勢。守堞軍從何地生。其百十四三城聯堞若通囊。包得巖溪一勢長。如令蛇虺從頭入。毒遍其中詎可防。其百十五覆鼎泥丸碎作瘡。岳靈應復夜號長。雲根膚寸無依著。何怪頻年有旱蝗。其百十六防虞計畫亦周全。削剝諸方奉一邊。妖僧惡少歸收攬。已見戎成在藪淵。其百十七海西詳定已糢糊。等賦關東尺量疎。安得槖駞栽樹法。布諸州郡使民蘇。其百十八一拙吾知免罪千。堅封官庫是爲賢。若無劉晏流錢妙。任爾羣嘲喚守錢。其百十九孔桑未必盡肥身。今世寧無殖利臣。只坐衒能癡念在。錯將公物付私人。其百二十嘗見田家拙訥夫。犂鋤實效有餘儲。多言多藝能通變。半作流離負債奴。其百二十一伐板追貂或採蔘。何曾囊底積錢金。一升種擲燒畬上。歲末收贏百倍三。其百二十二濂溪拙賦我知之。妙造神功拙是基。一生二後四成八。積累方看彫刻奇。其百二十三小惡不除爲大惡。罵風詈雨逆萌存。咳聲溲液猶當敬。父母非尊天乃尊。其百二十四人於違順境相撞。乍不如心火出胸。祁寒暑雨猶生怨。側棧危灘亦失容。其百二十五無雙事業國家均。人我參看有屈伸。授受高低開闔戶。誰知只此是經綸。其百二十六天下曾無詐惡人。惡人扮作善人身。莫道商辛昧自性。飾非應識善爲眞。其百二十七從何可見道心公。於己無關念有同。冠傾衣撥斯須際。行路忘勞點檢通。其百二十八風中雨脚打牕深。卧聽簷鈴尙擁衾。認得羣雞下塒早。滿階蝸蚓産蒸陰。其百二十九陰團陽繞乃成風。張子斯言理未融。自是氣機吹以息。何論方所有邊中。其百三十朝鮮吏胥最橫行。可但南冥識事情。不露幾微裁判速。晦翁以此杜奸萌。其百三十一京司未若外方專。吏主郞賓力勢懸。粗疎照管言多錯。便已低頭鴈前。其百三十二凡行一事事淹延。吏得便宜大索錢。若乏防奸神手眼。不如淸簡使無緣。其百三十三路誹工藝無非諫。焉用朝廷置諫官。位下權隆非事體。末流相軋弊漫漫。其百三十四窮推簠簋搜帷薄。言出何曾詰有無。惟陸宣公知政體。論人失實請加誅。其百三十五漢宣最重二千石。今世偏崇風憲臣。貪官廉吏何分別。白簡低昂見怨恩。其百三十六紛紛作戱起風波。患在朝廷筆舌多。兵由中制袁熊死。畢竟明亡坐六科。其百三十七常平斂散使民宜。授受如流只一時。拙法靑苗兼取息。散時容易斂時遲。其百三十八鵝湖船上抱錢人。春散秋收責炭薪。紛紛百弊農桑失。坐悟靑苗禍宋民。其百三十九庚申戶布議方張。一躃揶揄閙一場。可惜滄公澤民意。終緣護黨說郞唐。其百四十造錢神速築城輕。苟利邦家豈易成。可知戶布爲良法。便否消詳竟不行。其百四十一中原學術亦多歧。我國程朱一統歸。不滿張公冷眼視。茫然赤地以爲譏。其百四十二千秋楊墨斥非難。接面誰知有異端。况自儱侗心性界。强分儒佛豈能安。其百四十三詩書乃是羣言祖。論孟猶將禰位看。濂洛關閩來歷遠。知孫昧祖豈能安。其百四十四儒者文殊文士文。言言句句不離眞。晦翁懶作虗華語。自謂南豐氣味親。其百四十五朝鮮爲國患無軍。雜色人多勢有分。苟能念及堪流涕。何必文成獨聖人。其百四十六睢水兵沉五十萬。沸雷波血劇長平。關中老弱俄來集。滚滚如從地底生。其百四十七聚穀爲飧把纜船。尋常身手尙周旋。漢唐以後無神品。韓富雖賢智未全。其百四十八减除吏案謀爲拙。頻數差移慮亦偏。周官千百胥徒盛。守局終年不索錢。其百四十九縱使防奸計百全。綱隳紀解亦徒然。但能仁似治岐政。納物君前豈費錢。其百五十五斗增成十二斗。米多民亦不嗷嗷。惟其不若文王政。儒老猶言策未高。其百五十一田役非多身役多。賣牛供布困難過。减除營衛仍蠲布。此輩成團可負戈。其百五十二民不飢寒孝悌申。敎而無養豈慈親。栗老差知孟子意。緩行鄕約急施仁。其百五十三曾無科宦熱心肝。身健長留水石間。三快獨全從古少。然而不學罪如山。其百五十四事事由心印出同。自知凡百欠從容。溫繹功虧經史上。優遊味短澗巖中。其百五十五風鞭電屐略靑丘。北走南翔鵬路周。收得衰軀歸掩戶。不知何物在心頭。其百五十六卷中多少有餘師。末學惟當自致知。割戶分門戈戟起。操戈反攻又堪悲。其百五十七聞見爲資亦自纏。廓然超悟乃通天。深知神易無方體。名祖良師道亦偏。其百五十八爲仁由己豈由人。師沒猶知道在身。自是反求無此志。爲師奔走或忘眞。其百五十九顔子家貧言亦貧。富如賜也只方人。今人欲詑師門盛。說有家藏百卷文。其百六十道要流通方活國。言須響快可醒人。零星補湊非心得。可但楊雄最腐陳。其百六十一漢儒解極以爲中。中亦非中自謂庸。金椎詩禮無今古。假託箕疇做大公。其百六十二利養聲名活計存。嵬儒巨釋闢私門。寥寥羅李相從意。何異寒山拾得們。其百六十三多少深衣與幅巾。存心誰覷本來眞。空門狗子多閒吠。松絡巖間列萬人。其百六十四今日捴無開眼處。草衣木食可終身。白首未收城市迹。偶然衝口罵時人。其百六十五身上誠知有欠虧。不遑人是與人非。徒然口業關榮辱。未若存吾杜德機。其百六十六明善誠身不二門。存而能照照能存。只可相資莫相諉。從玆亹亹達天根。其百六十七整衣尊視入頭初。動直須令泯靜虗。不用鞿機定猿馬。方能活潑見鳶魚。其百六十八自復生陽滿至乾。洋洋發育極于天。黃中通理看文質。和順英華體用全。其百六十九崇天卑地禮知門。自我存存活意存。摸卦案圖終是著。莫從身外覓乾坤。其百七十操持亦忌太拘囚。存得虗明照撿周。義利公私王覇界。放心須向此中求。其百七十一珍圭古事孰商量。凶禮哀荒久矣亡。中外文書徒鬼簿。聞多看慣便尋常。其百七十二髽弔家家一哭聲。壬辰兵革禍猶輕。愚氓不識旻天意。歸咎王京築北城。其百七十三魂招不暇葬非塋。薄海窮山盡哭聲。靑草湖邊學詩客。騎鯨一去雨冥冥。其百七十四雪嶽冥棲絶四隣。氷餐雲卧數三人。維摩虎穴空留骨。二子俱亡更愴神。其百七十五若說此身今日危。矛頭淅米劍頭炊。消災祓厄無他術。淸曉羲經敬受持。其百七十六天不可欺人可欺。欺人亦自自欺爲。淸曉室中頻喚主。不知欺汝者爲誰。</text>
<title>葛驛雜詠 戊戌</title>,<text>籬前何所見。大小麥黃黃。那分人我飽。生意覺舒長。其二日夕看雲起。多從永矢菴。遐心與之泛。往往挂松楠。其三碧澗洋洋去。隨波意淼然。昭陽亭下到。方合谷雲川。其四三四村依崦。蓬廬帶石田。沉沉多雨後。炊麥少浮煙。其五鋤休渡碧澗。牛返負靑芻。晩入煙中去。天然谷口圖。其六人方掩幽戶。雲亦返高岑。鷦鷯飛不息。何樂在叢林。其七靜閙關心事。安危度日愁。誰知碧雲寺。僧病滿高樓。其八寥寥京信斷。伯氏病何如。獨夜瞻台斗。晴芒滿碧虗。其九書來知病歇。一與我心瘳。老婢能知意。山醪進一甌。其十吾詩千百首。太半李生胸。人亡無可討。湖上問魚龍。其十一自失維摩後。吾慚道不高。巖阿松桂老。來倚淚霑袍。其十二淸廚明府念。縳致數雞兒。將何代爾命。巖菌配園葵。其十三民飢官不養。犬瘠復誰憐。禦盜無勳祿。惟應哭向天。其十四今日看廉恥。靑狵肚裏存。尋常櫟釜際。不欲向廚蹲。其十五蓬門終日閉。板屋老翁眠。雨聲疎且密。閒夢半成圓。其十六簷鈴淸叶樂。階沫妙成珠。衰年聞見透。邂逅得玄樞。其十七浮漚萬萬箇。合散在須臾。求名與求利。浪作百年圖。其十八原於無極眞。凝作萬殊器。不知漚滅後。理向何邊寄。其十九陰陽元兩葉。百草見圓通。短長兼闊狹。箇箇合尖同。其二十萬象雖自立。無風態不成。鼓松成韻節。扇柳發神情。其二十一川雲拂危石。峰翠落虗潭。原來一而二。好自各相涵。其二十二淵含山象止。峰幻海濤奔。於斯見體用。一一驗同源。其二十三附子非大黃。大黃非附子。徒分黃附色。不察附黃理。其二十四程書朱訓在。甲是乙非生。安在程朱後。無勞格致精。其二十五人知雨潤物。不識風爲功。生成待申令。妙運入無窮。其二十六試看雲靑白。應緣受日暉。閃露隨方便。文章此發揮。其二十七百曲奔流壯。知添夜雨多。岸松欹欲舞。明滅見跳波。其二十八煙光低著野。溪響壯殷山。求詩或求理。多在淼茫間。其二十九向夕村童散。收牛美草中。隔溪聞折木。巖上挂玄熊。其三十鬼麥看看熟。林熊逐逐來。砲軍常不遇。窺迹只空廻。其三十一由來后稷法。傳在兩西人。能風與耐旱。壅本最爲神。其三十二場場打麥聲。戶戶蒸麥煙。兩年新舊際。如息半途肩。其三十三未熟人盡餒。旣熟人未閒。村舂徹晨夜。使我脚心酸。其三十四誦易意悠然。卧看籬外天。晴光泛高柳。知與十洲連。其三十五月自雪山來。照吾蓬戶裏。容光何闊狹。靈府已無滓。其三十六耘耔晨趨野。漁樵暝渡川。深知素餐叟。有愧健行天。其三十七衰年偏嗜麥。一飽不求餘。靑瓜摘可配。已厭嶺東魚。其三十八作者未必居。他人或入室。經年一板屋。來卧百愁失。其三十九物有成壞理。人多存沒悲。百年頻徙宅。反自哭遺基。其四十蘇門善淸嘯。阮籍善長哭。無心也有心。皓首留空谷。其四十一安危自時運。看取大風來。或見柔麻立。頻逢勁木摧。其四十二由來胡運短。新舊代興頻。苻秦與石羯。未必毒斯民。其四十三哦詩皇極殿。把酒暢春園。徒誇文治盛。不復覇心存。其四十四豚犬景升子。參商袁氏兒。老酋無葬地。排悶强題詩。其四十五西胡蹲似虎。鼓頰欲生風。應同劉勃勃。唾手得關中。其四十六天衰理亦弱。曆數在氊裘。更番皇極殿。各自講春秋。其四十七天星錯虗斗。河道汩江淮。乾坤成破器。人理固多乖。其四十八碣石旄頭盛。金陵寶氣殘。縱有眞人出。應知定鼎難。其四十九關中久荊棘。烽火繞甘泉。宋祖徒虗睨。周風已索然。其五十洛陽開四面。用武亦難便。可知天棄久。被髮自伊川。其五十一都梁大小李。經解妙硏鉤。如知尊孔子。胡不此乘桴。其五十二久雨見白雲。欣如逢好人。牕間來邂逅。枕上會淸眞。其五十三盤受籬東麥。甁承柳下泉。粗安窮老分。利過險艱年。其五十四久雨魚商斷。寥寥石路平。忽思騎快馬。閒向洛山征。其五十五靑臯晨露湑。淸潤正堪餐。西風且輕拂。留待日高乾。其五十六野屋苦多風。蜂兒懶入筒。應知深處樂。飛入百淵中。其五十七萬箇蜂爲隊。行隨大將符。今世登壇者。嗟嗟鄧大夫。其五十八簷斷衘泥燕。林稀喚婦鳩。坐知風氣別。終是卜居幽。其五十九抱卵雞能靜。曾無轉睛時。人能專若此。凝道定無疑。其六十老矣無心力。勤眠懶讀書。韋編留枕畔。風至自披舒。其六十一欲茀池上草。濂溪有意思。欲逐池中蛙。稚圭無鼓吹。其六十二魚是吾同樂。蛙於物可憎。欣厭猶多事。天機任各能。其六十三靜卧仍淸坐。池虗乍有風。溪山流萬象。都入寸襟中。其六十四池面凉颸度。淪漣悅眼多。蜻蜓來往捷。微點不成波。其六十五水底多晴嶂。沖瀜影翠深。纖鱗知夕景。競躍豈無心。其六十六日日松棚上。喃喃誦易長。淵明凉處卧。容易見羲皇。其六十七商蚷馳方息。蜻蜓點以過。澄虗眞體在。知有不曾波。其六十八空行元自適。隊戱又相求。照水霜髯叟。如何喜獨遊。其六十九實愧壇之杏。何須堂有鱣。寥寥送爾後。無復揖於前。其七十應知天使獨。惟與鹿爲隣。參商與泉壤。多是會心人。其七十一濕濕川邊耳。閒閒草上眠。如何蕎麥播。又復絼繩牽。其七十二澤草如人髮。朝朝剪却抽。存留有妙理。魚隊庇身幽。其七十三未曾觀心理。多從水底尋。澄虗時刻少。雲物見浮沉。其七十四山叟工投笱。廚煙見煮魚。終同藜不糝。斷穀一旬餘。其七十五山藏千卷書。我腹未爲笥。眞如誦己言。終屬外邊事。其七十六六經皆我註。黃葉止兒啼。其言太凌厲。亦足警沉迷。其七十七三淵龍不受。百淵虎相凌。從今池上卧。改號曰松棚。其七十八收牟不待黃。耗縮數旬糧。含胎耳麥穉。可惜已登場。其七十九登箕似空殼。作粥勝香粳。君看茗飮苦。後味大甘生。其八十蓍草形如菊。紫英開滿叢。誰知聖人用。晦彩混蒿蓬。其八十一赤日射池面。池光斜蕩楹。尋常七情外。客感又橫生。其八十二莫大蠅蟲害。雖誅罪不容。猶能警余惰。不遣午眠濃。其八十三亭淸蠅不到。聒耳有蛙聲。休求全勝地。但可處心平。其八十四有興蛙能鼓。逢時蚓亦歌。人方丁大札。京野哭聲多。其八十五晨光蓐食去。夕露把鋤歸。何曾有徵發。各欲願無違。其八十六萬物皆相見。三農各自忙。松棚取凉者。能事午眠長。其八十七嗟吾老不死。猶欲四肢安。半日韋編課。其能免素餐。其八十八沙門能禮佛。我不禮先師。沙門能念佛。我不念宣尼。其八十九朝鮮多惰士。貧不事農商。親飢猶恝視。吸草坐高堂。其九十江都與鳥嶺。按迹築城忙。如從箭影去。落處輒帿張。其九十一孫子有名言。備多無不寡。土國以埋民。誰爲此計者。其九十二周時立六典。官號到于今。稽考非難事。包羅無大心。其九十三泥古惟王氏。誣眞又五峰。誠能知損益。此道卽中庸。其九十四小邑猶綱紀。森嚴列六官。朝廷却散漫。充位足尸癏。其九十五皇明官制失。文士據台鉉。深知宦寺害。只坐相無權。其九十六吾東取人法。大抵襲皇明。十場詞策論。猶可取經生。其九十七媲白抽黃體。龍墀刻燭呈。丈夫能事畢。九萬里鵬程。其九十八程文非載道。帖括亦懵經。禮樂兵刑責。籌司坐大廳。其九十九文章貴達意。何必片時成。軍中倚馬檄。難仗兎園生。其百儷文開捷逕。喪國此爲胎。菁莪無俊士。廊廟乏賢才。其百一聲利驅人久。紛挐世界昏。間亦抛科學。依然巧僞存。其百二滌池如有待。纖月送飛光。潛魚松檻底。聽我誦詩長。其百三晨把韋編出。松棚坐若禪。不知靑嶂雨。池面散文圓。其百四巖扉開又斂。紅日逗何峰。松棚饒爽韻。又望嶺頭松。其百五東家牛解絼。折半西家粱。各責仁忠道。仍成講話長。其百六虗舟利行世。飄瓦怨無人。未能鱗甲剗。難以處閭隣。其百七熊蹯味太珍。噬腊摧吾齒。由來藜莧腸。多後膏粱死。其百八衰年苦背熱。板屋得凉廳。洒落三庚過。求衣每犯星。其百九窄牖東溟日。疎籬北極星。隨身上穹在。敢不著惺惺。其百十蚊雷猶未動。牕外蜜蜂譁。中權嚴號令。萬隊赴晨衙。其百十一世間三惑在。療病用巫婆。鹵莽耕區闊。儱侗讀遍多。其百十二一旬淫雨止。民道穀焦黃。天惟疲應接。未易作君王。其百十三人惟求捷徑。臨事只趑趄。若問何書好。知渠懶讀書。其百十四華以無法喪。夷以有法亡。弓刀博鉛槧。知爾勢難長。其百十五中原吾不見。欲往厭腥羶。偶自臨東海。初非慕魯連。其百十六蓬萊連雪岳。沿海白鷗沙。可惜瓊瑤界。孤雲迹未賖。其百十七洞天幾福地。未若聖留奇。淸寒三日迹。疑有未收碁。其百十八靑瓜著小圃。目下見延縈。冉冉登柴架。寧非有性情。其百十九泥蛙行步蹇。靑者獨輕驕。登簷歌不已。無乃翰音妖。其百二十州縣欺方伯。監營謾廟堂。若欲民無詐。須令上施光。其百二十一麟邑數千戶。民無逢掖衣。白首猶茫昧。尼懷大是非。其百二十二陰晴當否講。粱菽短長評。此外無唇舌。林蟬一兩聲。其百二十三泬寥凉雨後。天淨雪山高。怪底松棚上。玄蟬第一號。其百二十四朝誦乾坤卦。文章似活龍。可怪縱橫筆。來從正大胸。其百二十五未曾看繫辭。知易爲何物。爛誦却回看。羣龍毛色別。其百二十六有動誰無咎。忘言或寡尤。山林好藏拙。非爲白雲留。其百二十七鑽燧代木食。如斯可免飢。猶言味淡薄。周鼎百珍滋。其百二十八周公太多事。老氏太無事。範圍與曲成。吾道用須費。其百二十九人生須飮食。此道苦難平。輕災腹生痛。大患國交兵。其百三十羊奔華氏甲。黿解鄭侯身。陳平獨解事。社肉割能均。其百三十一蒸潤雲天象。忘憂獨在玆。乾餱恐失德。此意薛宣知。其百三十二難明是道理。誰免命辭差。晦翁頻改註。初說蓋多訛。其百三十三前人經解誤。强欲費周旋。泥中羅漢倒。扶者却同顚。其百三十四脫洒復脫洒。是非還是非。何拘師與祖。循物貴無違。其百三十五光風與霽月。何在在虗心。休令生障礙。洞視去來今。其百三十六臨塘柳五株。松檻與撑扶。聊爲三夏結。不是百年圖。其百三十七蓮藕栽難著。魚苗種不蕃。空留澄水在。照見雪山根。其百三十八鋤歸池月上。農語柳陰中。未可無謳唱。吾將述九功。其百三十九耘粱鋤未洗。舂麥語多喧。農家何日靜。以此送晨昏。其百四十蓬火驅蚊蚋。煙繁損月輝。麻中雙杵急。深夜撼牕扉。其百四十一五行火爲凶。生木還燒木。人間有逆兒。其父死桎梏。其百四十二吾被官鬼剋。剋鬼還吾子。天垂報仇象。共戴兒之恥。其百四十三嶺有凍死女。兒啼伏其傍。村氓收置膝。依例喚爺孃。其百四十四天屬不可恃。狎恩恩亦竭。螟蛉類蜾蠃。肝膽成楚越。其百四十五玄熊頻下田。腸裂砲軍手。爾死將怨誰。庖犧爲禍首。其百四十六庖犧六十卦。胡獨取諸離。要令人獸別。禮樂可施爲。其百四十七池心見碧林。太半柳垂陰。不知蟬所抱。嘒嘒但淸音。其百四十八凌風慕羽化。吸露厭腥臊。不知朱子友。能敵此淸高。其百四十九麻高斯可緝。時候鵙將鳴。炎凉眞俯仰。頗覺葛衣輕。其百五十牡麻歸祭冕。牝麻作喪衰。陰陽有定理。分別聖人爲。其百五十一銀杏偶方實。野藤宵輒交。乾男與坤女。在物亦同條。其百五十二陰陽兩故化。坤作承乾始。玆理本自然。逃之爲佛氏。其百五十三虞舜茹草甘。宣尼飯疏樂。擇味必熊蹯。嗟嗟口業惡。其百五十四人皆重口腹。誰復嗜節義。當食取熊掌。臨死或巧避。其百五十五亭午憑松檻。寥寥何慮思。凉風吹面好。却恐浪生池。其百五十六池邊老翁坐。閒話偶移時。苦云家事剝。賣板有癡兒。其百五十七黃腸山有禁。民斧集如麻。誰敎猱升木。主盜卽官家。其百五十八麻藝官僮憊。燒畬破翠微。趨走琴軒下。無非是短衣。其百五十九齊威一何猛。鼎爛大夫肉。如令此法行。庶見百姓足。其百六十人獸迭消長。世衰豺虎至。周公驅猛獸。深得庖犧意。其百六十一昧義人亦獸。懷仁獸是人。今人愧古獸。有耳聽韶鈞。其百六十二因花卽結實。百卉皆如此。玉秫何奇詭。腋生如老子。其百六十三作善須明白。求中義更玄。勿以鄕愿正。深論夷惠偏。其百六十四吾生始墮地。金瞽示明徵。能文阻科甲。奇迹似山僧。其百六十五力穡終無穫。懷山輒遂謀。殘年飯不足。將伴偓佺游。其百六十六平生於事拙。不可做工商。兒時解象戱。老去鈍詞章。其百六十七平生於事苟。不可任經綸。幹事如無骨。治人只小仁。其百六十八平生於學淺。粗涉聖賢言。徒然博觀外。全未造玄根。其百六十九平生於術略。假令豈玄樞。草木胸中積。麻衣與火珠。其百七十平生與人冷。未契瞪相看。萬言繁理妙。半句止暄寒。其百七十一平生御下緩。箠楚廢於家。不復奴郞辨。還令子弟嗟。其百七十二平生閱人衆。會意亦無多。尤翁山峙脚。拙叟海騰波。其百七十三平生作舍屢。起滅蜃樓虗。辛勤雪山築。衰晩谷雲居。</text>
<title>又賦</title>,<text>葛驛留無興。愁顔對雪山。民因經疫憊。牛自輟耕閒。麥偃團團野。松扶淺淺灣。猶存畏虎意。未夕掩荊關。其二耘田奴僕散。獨卧意悠哉。松釀當牕潑。韋編倚枕開。凉颸生杞柳。赤日照蒿萊。不作登山計。惟應興盡廻。其三兩水如襟合。吾廬闢向西。雖無親澗壑。亦自襲雲霓。草沼羣蛙産。蓬門一鳥啼。遙山來驟雨。簷溜瀉靑畦。其四閒行逢蛺蝶。翔集草花頭。何處尋芳至。移時唼蘂留。救饑咸有術。同氣自相求。釀蜜蜂多事。終然鼎鑊愁。其五風扉開又闔。靜卧見天機。天下何思慮。人間自是非。隨緣闤闠迹。反素芰荷衣。脫洒無粘滯。寧非至道歸。其六初無肉食相。所以處深山。綠蕨充枯肚。玄芝待好顔。一窮能自固。百事做猶艱。更有忘飢處。觀魚坐碧灣。其七寂寂爲亭午。人稀不掩扉。雞雛仁可見。鳥語理無違。故紙堆焉用。虗心悟有機。於今知靜味。六十五年非。</text>
<title>湖海亭。次李玉山韻。</title>,<text>殘年活計吸東溟。天水身心兩際冥。度枕漁帆風拍拍。照牀湖月影亭亭。鴻鳧小渚呑彭蠡。鯨鰐洪波隘洞庭。解事玉山題品在。古今相接幾移星。其二方知物巨莫如溟。目極魂迷竟淼冥。欲釣呑舟徒壯語。惟賓出日自高亭。銀河赤岸空明界。鬱島扶桑浩蕩庭。歲暮金丹延佇久。羣僊憐我鬢星星。</text>
<title>次沈漁村韻</title>,<text>髣髴三山與五城。秦皇漢武見餘情。金銀宮闕光難定。魚鱉橋梁叱未成。捲幔聊爲向若笑。刺船時復採菱行。澄湖夜色通河漢。槎路秋來倍覺明。其二波心匿影尙殘城。何限臨湖感古情。蠻觸無憑甑山立。鷗鳧有伴草亭成。煙雲曉夕詩將化。天澤高低易亦行。已是忘魚魚在渚。釣船虗受月華明。</text>
<title>湖亭雜詠</title>,<text>月出多奇變。勝於日出時。層層金塔涌。湖面漾光遲。其二二子刺船去。煙波延碧虗。何須同鼓枻。相望水僊如。其三海月纖如鉤。殘星在其下。來往白蘋洲。興歸收網者。其四鏡湖三十里。深不沒人肩。無復安危慮。船行興自全。其五藏船白蘋岸。船走入洪溟。爲報湖魚道。從容近我亭。</text>
<title>草堂主人高卧罕出。乃者一棹相尋。非夷所思。又惠以兩律。屬意勤而陳義高。愧無以當之。然緣其難當。遂斷來往。則非所謂永爲好也。忘慚步韻。旋呈據梧之下。</title>,<text>鏡水南邊閉戶人。早知康濟自家身。淸狂未欲天隨伴。玄默猶堪杜五親。自有樵風借方便。初逢海鶴揖精神。傳筒更在煙波上。三歎詩情敻出塵。其二鏡水澄明不受塵。船行耐可百千廵。鷗鳧盟約焉能負。菱芡生涯也未貧。彭澤柴桑元一里。杜陵錦里亦同人。草堂縱欲相題品。燕石隋珠果孰珍。</text>
<title>贈宗人安東金君實</title>,<text>他鄕遇姓親。吝道豈同人。客散孤亭後。鴻飛大海濱。歡然共長枕。密若未分身。莫以參商故。中忘此意眞。</text>
<title>湖亭將別。贈同榻二子。</title>,<text>菱歌唱罷起徘徊。北渚秋風嫋嫋來。銀杏護壇嗟古色。烏筠著岸惜新栽。漁舟實合終年弄。鷗鳥何曾與我猜。對誦羲經功未了。曙燈牕榻著煙煤。</text>
<title>戱吟贈辛先達</title>,<text>太虗亭舘玉山詩。湖海風流各一時。鷗鷺千頭波萬頃。不知賓主果爲誰。</text>
<title>留題浦南僊莊</title>,<text>迢遰高甍鏡水傍。寒松一帶拱藩墻。篔簹繞院千竿碧。䆉稏連庭萬頃黃。物大可觀川入海。心閒無事酒盈觴。都將文獻輸佳子。讀易深房日月長。</text>
<title>橫溪驛</title>,<text>老樹橫溪驛。颼飅雨作聲。泥深應虎迹。天黑尙雞鳴。誦易疲何有。懷山夢不成。靑芻我馬飽。叱可啓晨征。</text>
<title>入洞口</title>,<text>入谷坦而平。金繩開覺路。蒼杉大連抱。擁馬不知數。扶疎或漏日。紅樹以綴補。微風來激楚。弭節聽韶濩。</text>
<title>五臺山</title>,<text>中臺占位正。擅勝一山中。龍飛萬嶺拱。鷲蹲孤閣崇。雙林昔示寂。珠骨現神通。不知誰所擲。幻語留吾東。其二西臺落葉積。寥閴閉紺園。何曾聞一鳥。可以鎖六猿。筒泉湛然滿。漢江斯發源。吾將十年棲。坐閱千里奔。其三東臺不可卽。雲蘿窅千古。登之可晞髮。半嶺蒼霞儛。苔泉閟靈液。未登鴻漸譜。惟有靑田鶴。浴雛養毛羽。其四南臺窣森爽。映蔚以松楠。千秋金匱秘。永配靈鑑菴。誰知更上頭。雲鎖金剛龕。吾將隱于玆。比迹柱史聃。其五北臺何縹緲。高出六六天。前峰三印挂。遠勢太白連。楓杉流絳氣。注玆甘露泉。獨立雲在下。寥朗片月懸。</text>
<title>上院</title>,<text>上院卽行宮。百官備廩倉。宸情輕黃屋。於此禮空王。廣殿今無僧。霜鐘挂回廊。微茫黃竹歌。寂寞白毫光。</text>
<title>漫吟示同游</title>,<text>筧水和溪雨。泠泠枕上來。屯雲猶下界。朗月豈中臺。卧惜凋紅樹。歸愁滑綠苔。游蹤留萬壑。鐘外夢徘徊。</text>
<title>出谷</title>,<text>移步臺臺匿。孤驂屢渡溪。陰晴山內外。夷險路東西。道力欹爐鼎。征途倦杖鞋。新羅二王子。奇迹未全迷。其二別意靑霞鬱。征鞍紫氣騰。看楓眞寶驛。收稻月精僧。歷險神逾王。懷新興倍增。村墟煙斷續。斜磴入蒼藤。其三峽裏稱幽僻。蓬坪可避兵。官倉腐紅粒。私堰卧香粳。石觜魚盈笱。籬根蕨可羹。五臺無百里。農隙採蔘行。其四雙嶺如懸杵。遙瞻已撫膺。如何窘陰雨。一倍困崚嶒。若有藏林虎。難逢振錫僧。泥丸封亦可。疊嶂鏟誰能。</text>
<title>贈高生達明</title>,<text>別曲禪鐘動。秋泉繞寺鳴。方同溪雨散。獨伴嶺星行。鳥道蓬坪接。鯨波鏡水平。湖亭書幌在。燈火耿餘情。</text>
<title>臨別贈辛君澤之</title>,<text>湖海情深淺。相隨越大關。夢凉聞雨驛。筇遠踏雲山。水味臺臺別。秋容樹樹斑。於焉忽解手。嶺月照離顔。</text>
<title>哭兪君四墓。述哀追挽。</title>,<text>沉沉苦霧中。鬱鬱古木叢。冥昧非陽界。颼飅更凄風。黃泉深幾里。自此入無窮。冢人來布茵。匍匐淚漼胸。長號竟莫應。三周馬鬣封。百年何意氣。斂玆四尺崇。不知兪君四。能記三淵翁。其二知君莫如我。器異自童稚。參雲鬱豫章。望風踠騏驥。已道步武闊。更兼壇宇邃。然諾無爽言。緩急足仗智。老成有如此。詞翰亦兒戱。心期存月朝。所勉豈循吏。馳聲四州牧。盤錯亦歷試。才堪卓魯架。績已龔黃擬。嗚呼止於此。埋沒廊廟器。其三北山重澤齋。奇哉蔚詞林。存沒在斯須。煙虹乍飛沉。雪谷松已拱。湘丘草更深。君似失儷鴈。低徊以悲吟。蓬萊乍舒嘯。金石裂巖岑。大蒙三洲賞。謂有兩漢音。時移所之倦。五馬去駸駸。微茫栢梁韻。斷送單父琴。峩洋知有所。泉下會素心。其四嗟余實悾悾。無堪記問師。一飯禮雖先。函丈稱非宜。當由臭味合。猥以斗山推。何曾服勤懈。實有歲寒期。山川亦緬邈。魚鴈不差池。常恐死逆旅。貽子哭寢悲。存沒有先後。謬戾乃如斯。窮途轉凉踽。何異失弟時。烏鳶食夫子。殘骸託諸誰。其五惻惻復惻惻。念我對門居。門前白鵝浴。垂柳蔭井渠。晨昏洛誦樓。揚扢子長書。游蹤亦散漫。雲雪泰封墟。三淵擬結耦。知盟有禽魚。悠悠捴虗幻。一一露電如。窮山留一老。良友盡消除。星隕殘月玄。葉謝危柯虗。來往淚難盡。新冢又當車。循迹半已翳。抽哀却尋初。遙遙潭州府。寂寂孝子廬。緘辭寄兩通。斯乃薤歌餘。</text>
<title>彦姪新屋成。莞簟旣淸。士敬又來過。松院蓮陂。月出淼若江湖。探韻得煙字同賦。</title>,<text>新屋開軒敞。君來燕賀前。披襟松院月。散步柳塘煙。合有登樓作。應停泝峽船。靑畦湖海色。白鷺對人眠。</text>
<title>南都正 宅夏 挽</title>,<text>六尺形軀峙若山。洪鐘響出笑談間。雌黃不設神僊近。鱗甲都除氣象閒。自是百祥歸長德。何曾一日作愁顔。翛然乘化龍門去。萬嶺排衙水似彎。其二何思何慮自生涯。楓岳楓溪出處奇。松菊盈堦存晩契。詩書有種託雙兒。貴躋卿月渠猶羨。格合麻衣我敢欺。獨恨萍蹤違面久。後於臨簀笑談時。其三思菴別業屬東岡。授受風流綠水長。倜儻賢孫行古道。流離窮漢占僊莊。八行華牘仍文券。一片靑山足黍粱。存日酬恩愧無地。淚如珠子逬幽堂。</text>
<title>朴參判 鳳齡 挽</title>,<text>三淸華屋聳。昨日閙蹄輪。門戶興衰子。邦家可惜人。鴒原吟夜雨。鶴髮叫秋旻。存沒觀三世。隣翁淚滿巾。</text>
<title>崔進士 致城 挽</title>,<text>嵂𡵉何山下。詞源一派來。泮芹曾薄採。崑玉待良媒。擧翮雲霄近。修文地府催。雙親靑紫望。並命一何哀。其二宛宛平生面。嘻嘻昨日言。那知積尸氣。偏照上東門。麟峽凶音落。鷹巖逸躅存。尋常勤訪我。知有往來魂。其三人死家家哭。君家無哭聲。苔侵累玄木。氷至擧丹旌。殃慶迷天意。憐捐見友情。松楸知地窄。新舊鬼交幷。</text>
<title>杪秋之望。設宗會于心臺。酒後口占。示同席。</title>,<text>此會年年有。同人趁趁來。筵依鴻鴈序。樽向菊花開。禮以成談笑。仁應祝耈鮐。逡廵初受拜。吾欲使身回。其二以有黃花會。遙從碧海廻。堪憐卯君病。不見伯康來。首席頻循髮。斜陽强把杯。今年何險巇。一醉亦奇哉。</text>
<title>心臺別寤齋之任安岳</title>,<text>離合何多路。君今向岳州。山川垂老別。楓菊滿園愁。月隱街鐘度。霜重塞鴈遒。當筵意無限。安可一杯休。其二採藥檀君緬。翻經貝葉留。靑丘瞻九月。千嶂聳高秋。老矣疲宗炳。描來待虎頭。知君婚嫁畢。鳧舃去悠悠。</text>
<title>寄題朴士賓書軒</title>,<text>靜夜僊壇月。淸秋武庫霜。江湖送豪士。文酒卧高牀。井古苔侵沼。林疎菊倚墻。時時琴一弄。滿壁畵峩洋。</text>
<title>尹斯文士淸 湜 惠投四律。屬意勤至。諷味之餘。步韻却寄。</title>,<text>休分城市與山林。貴在隨緣體道深。身似快駒猶失步。眼如懸鏡或盲心。君平簾下忘言坐。摩詰牀前少客尋。詩到終南投晩契。把來奚翅百回吟。其二高義吾慚李浙東。早盲君勝紫陽翁。形骸以外何須索。天地爲官是則雄。千古誰知心法妙。萬緣都逐眼花空。成虧一理商量在。願聽瑤琴竹院風。其三垂簾仍塞兌。玄覽定淵淵。已絶陰符利。何須國語傳。山寒聽松外。人寂據梧前。步屧將乘興。論心到性天。其四磊落軒天地。碑成萬口間。揚何增一髮。貶不剝崇山。副願終諛墓。求姸或幻顔。贈君惟務實。非敢拙文慳。</text>
<title>露頂軒次韻</title>,<text>東隣彦會在城陰。停我還山白首吟。老境前期知遠近。燭花明滅酒杯深。</text>
<title>贈鵝湖李繼晟</title>,<text>閭巷無閒土。江湖作散人。賣珠營素舸。抛馬卧靑蘋。傑氣鷹同老。疎蹤鷺是隣。思將稼齋手。描出雪簑身。其二紫陌菱花壁。吾詩豈浪留。誠知老漁釣。不以博公侯。宦海菰蘆隔。樵風舴艋浮。却憐咬菜叟。投網到溪頭。有借網事故云其三無事爲能事。鵝湖淡蕩中。圍碁柳岸雨。晒網葦簾風。鱸膾思蓮相。牛歌望檗翁。金貂李甥貴。十度走遼東。李譯樞卽其甥。方赴燕。</text>
<title>訪寧平君 泗 山莊</title>,<text>先生如海鶴。雪頂卧龍門。喪我方憑几。憂時舊叫閽。門前九曲水。牀上五千言。百歲非難越。何勞夜夢煩。甞疏斥黑水。又甞夢神人贈越期二字。故第四句及落句云。</text>
<title>麥巖鳴鶴齋。題石面。</title>,<text>汝面之白。我則顔蒼。惟是皎潔。同一心腸。其二委之荒澗。不直一錢。登于淸案。敬若名賢。其三爾之德也。旣剛且方。允矣可師。奉置几傍。如朱夫子。拜端明黃。其四煮之則饞。漱之則 缺。枕之斯褻。拜之斯瀆。穆然相對。可師可則。其五爾在澗中時。濯月仍含雪。携來虗白室。燭照更光潔。其六嗟吾柔不立。剛德企何能。人間少師道。澗底得良朋。其七朋徒惟古松。韻味亦蒼竹。不遇三淵翁。誰憐老深谷。其八吾憎人也躁。却羨爾爲頑。坐閱無窮變。終偸永刦閒。其九嶺雪元同色。川雲此著根。携來置虗室。交道在忘言。其十溪邊閒卧似眠羊。多事携來置草堂。亂墨塗鴉汚淸面。交情何似米元章。</text>
<title>次李都正 涑 寄示韻</title>,<text>羊角山前百曲川。先生歸卧定何年。却慚小隱偏於靜。不及墻東晦迹賢。</text>
<title>鳴鶴齋春帖 己亥</title>,<text>睡起閒齋一欠伸。步憐庭綠始如茵。山童已整巾車待。輾向桃村與柳隣。其二老杏花繁照野明。朋來壇上鳥相迎。師資講討非黃卷。默契千秋捨瑟情。其三峒隱先生舊樹樊。雪消巖逕始開門。迢迢尋寺靑驢小。興入曹溪最上源。其四松籟溪聲曲曲眞。寧惟百鳥以鳴春。丁寧對榻伊吾伴。諧爾宮商莫奪倫。其五西樓半丈得天多。溪水悠悠檻下過。應接雲嵐神亦倦。斂爲蝴蝶入無何。</text>
<title>場巖留題。示同榻諸人。</title>,<text>可惜場巖上。春來鎖草堂。盈樓惟岳色。穿牖自天光。僧過窺苔院。雲來護墨莊。緣溪每緩步。驅馬又何忙。其二堯夫體淸健。點也興高奇。春服成非遠。巾車命豈遲。梨飄盈院雪。柳拖繞樓絲。欵欵黃鸝語。知吾谷口期。其三悠悠離別意。豈但在朋知。雪巘參天立。雲溪向海馳。磨將蟻分合。鴻與燕差池。俯仰皆如此。何須嘆路歧。其四惆悵草堂空。經冬事業終。圖書素版下。豆粟小甁中。調度看生理。伊吾愧老翁。丁寧顧廚婢。未錄善炊功。</text>
<title>文會將罷。尹郞 萬東 先往檗溪。悵懷悲悰。交切于中。口占以贈。</title>,<text>陽坡抽艾柳欣欣。簷鳥知暄亦命羣。何事蘆原春意少。短莎殘雪只孤墳。其二羸駒短僕向朝宗。望眼迢迢雪挂松。燈火檗溪長短話。定知賓主淚交胸。其三周誥聱牙衆蹙眉。嚼如芻豢似君誰。三旬食淡神猶爽。更把氷灘以樂飢。</text>
<title>栗里詩人。惜別留草堂。吟示一律。率爾和贈。</title>,<text>白雲與我豈相違。紫陌隨緣倦則歸。栗里詩朋留物色。曹溪社老許因依。潭魚谷鳥高深樂。壇杏園梨次第飛。試看老夫譚易處。小樓開闔自風扉。</text>
<title>別兪郞 彦銓</title>,<text>河東精悍特無前。君讀其文擬矯偏。終然注手無奇效。未若加功小戴編。其二慧識遒文亦寡仇。如論證候在輕浮。摸韓擬柳徒增疾。勉爾收心學孔周。其三不識黃公何許人。紫陽趨拜仰溫淳。君家墻外崔夫子。須學雍容一味眞。其四樂記文章鼓舞人。檀弓言語亦精神。終身誦有無窮味。可但伊吾費數旬。其五聖遠言堙千百年。樂淪禮壞已茫然。呼君脫去三韓陋。溟嶽中間講二編。</text>
<title>兪郞別去留詩。走次却寄。</title>,<text>氷渙前灘可濯巾。君歸惜此碧流春。雲山自有無窮趣。玉洞何能久滯人。剪彩詞華終是幻。玩心昭曠獨爲眞。小車牽挽須君御。歸及桃坪草似茵。</text>
<title>李季愚 齊顔 內室挽</title>,<text>兩鰥相對坐窮村。腹有深悲互吐呑。可是莊生能曠達。盆歌要有至哀存。其二斷盡猿腸眼已枯。終同孤鳳宿凉梧。山阿無限王孫草。又見蘋蘩白露濡。其三夫子氷襟更雪顔。房中儷曲卽幽蘭。德操元直通來往。稔挹風徽里社間。其四谷風匍匐終忘德。露薤歌遲奄歲廻。欲述來芳才力薄。且宣夫子結腸哀。</text>
<title>彦姪書堂</title>,<text>岡壠成環抱。桑麻擁茂滋。卜居爰得所。借景亦云奇。義社依紅腐。慈波仰綠池。四松誰所植。庭際儼相持。其二可久堂名好。閒閒更有樓。暫時爲嘯詠。終老擬藏修。松月琴軒入。荷風講席流。深山來大阮。好得竹間留。</text>
<title>孤遊</title>,<text>負手悠悠去。春天野色長。柳圍千澮綠。花帶萬墳香。衰世公私瘠。勞生老少忙。孤遊非取興。愁至且彷徨。</text>
<title>桂陽客舘。遇孫兒亡日。悼懷。</title>,<text>孫兒亡日若爲情。生死煩寃在廣平。獨憶梨花園裏坐。鶯雛墮地母悲鳴。其二日月依辰往復來。老懹何地不霑腮。桂陽客舘偏寥寂。銀杏陰中步綠苔。其三華陰洞裏好樓居。滿耳溪聲滿架書。與爾同棲光景短。殘年抱膝白雲虗。其四已識魂應無不之。深山廣澤定吾隨。如將感召宜收淚。大讀虞書更諷詩。其五人間少似我頑腸。凶事看過若例常。卯山風雨臨玄壙。殉爾書箱與筭囊。其六潔性知非肉食姿。巖居水飮足忘飢。蕭條檗舍陳蘋藻。淡薄猶夫哺養時。其七汝父雖悲豈過余。若論知己莫余如。眼中兒小知多少。誰纘淵翁未了書。</text>
<title>白雲洞遇雨漫吟</title>,<text>久矣留佳約。來逢急雨天。斜風紅藥倒。亂霤碧松連。樓坐身如動。川觀壑似遷。何須谷雲裏。籠水遣塵緣。</text>
<title>洪山陰 九采 挽</title>,<text>蕭條北麓下。君亦澤齋人。文會宮商協。童年氣味醇。淪亡才且盡。俯仰迹皆陳。老眼枯無淚。題詞僅濕巾。其二含德唯賢父。純心卽孝兄。無年此何理。於子庶歸成。勳業留麟閣。文星照鳳瀛。如何承述願。埋沒赤城塋。其三小邑頭流下。牛刀始發硎。依然狎鷗興。自在換鵝亭。卧理瓜時滿。浮生草露零。孤雲來往地。千載滯精靈。其四先碣吾何力。揄揚愧不文。多儀禮太腆。申札意逾勤。訃到先樑月。魂驚望嶺雲。靑門橋永渡。逝矣奈何君。</text>
<title>通信使佐幕。凡四詞客。皆我意中人也。巖居。念破浪萬里。一帆無恙。令人神思飛越。若與之齊橈也。聊寄四律。各有所屬。只可一覽而投水矣。</title>,<text>聲名自朱鳥。足目又歸墟。天地東南缺。文章屈宋餘。揚帆謝康樂。肆筆木玄虗。將見鮫宮裏。流傳蘿洞書。右申製述 維翰淸心樓有客。倚檻看漁舟。海底求詩去。天邊犯斗遊。鰲應避釣遁。龍以奪珠愁。富岳金銀氣。應從筆下流。右張斯文 應斗澤國隨龍節。銀河赤岸中。文章還使事。敏捷自家風。曷見詞源竭。徒聞眼力窮。巖居馳遠想。浩若爾船同。右成上舍 夢良尋常詩境窄。剩水與殘山。鷁路凌三島。鮫宮繞百蠻。煙眠板城下。霜飮橘林間。促促滕王閣。樵風乍往還。右鄭詞人 後僑</text>
<title>朴士賓挽</title>,<text>惻惻田橫客。招招宋玉師。謂君將誄我。我反作哀詞。其二傑氣靑丘窄。維楊土可埋。悠悠魂所在。天地四方皆。其三維南淸淑氣。蟠作月山高。迢迢風馬往。朗詠挹盧敖。其四磨天臺萬丈。雲浪浩瀛洲。虗無釣鰲處。童子所遨遊。其五玉立毘盧峻。高於落鴈峰。驚人有奇句。吟動九淵龍。其六幽期雪嶽邃。高興水簾翻。當時同卧石。雲袂著成痕。其七龍湖三百頃。倚檻是浮家。蘆花明月在。鷗鷺叫圓沙。其八江湖豪興盡。捲迹入三淸。鶴觀留奇躅。松風落子聲。其九歸來休遠適。君室靜閒安。圖書煥盈壁。泉井澹生瀾。其十牛眠葬有地。魚躍拂于池。不復載營魄。歸來魂在玆。其十一漠漠天磨黑。王灘雨滿輀。聊爲五字誄。難竭百年悲。</text>
<title>素沙橋</title>,<text>三南往必此橋經。界屬陽城遠樹靑。名利相逢人布路。短長交遞馬尋亭。萑苻小患聞宵警。羽衛淸塵問晝停。無怪殘碑苔滿面。十過吾已鬢星星。</text>
<title>鴈集稻田。村人甚苦防守。有感于心。</title>,<text>沙田暝鴈亂呼朋。護稻家家理弋矰。飛入冥冥何氣象。只緣求食受人憎。</text>
<title>鏡湖留李萬甫 宜祿 新亭。月皎潮生。鴈聲無數。</title>,<text>漫浪東西迹。秋風又鏡湖。潮連浙江漲。鴈向楚雲呼。烽塢風敲竹。漁村月挂梧。名亭已易主。撫往起悲吁。</text>
<title>鏡湖月夜。喜石城宰洪君則 重聖 携酒來會。</title>,<text>懶欲踰蘆嶺。如將老鏡湖。臨臯還一鶴。葉縣又雙鳧。竹漵聞潮進。梧庭望月孤。湖光浩無限。瀲灧石城壺。</text>
<title>安心寺詠柿</title>,<text>磊磊如星著樹端。寺樓初日耀朱欄。霜濃漸見甘津結。剝後眞成碩果團。龍荔珍奇嫌體瑣。楂梨標格欠顔丹。居僧快意呑虬卵。瓊液玻瓈侑客歡。</text>
<title>得母菴</title>,<text>孫家得母事奇殊。禪衲胡爲此結廬。須知狗子非無性。慈孝相憐藹厥初。禪有看狗子話故云其二得母懸崖古有人。壽昌江革與同倫。摩耶腹裏肧胎者。恩重經中未捨親。釋伽說父母恩重經故云。摩耶釋伽母也。</text>
<title>幸到菴</title>,<text>幸到禪師迹有無。白雲長戴一菴孤。軍持挂壁苔封竈。石罅唯看汲路紆。</text>
<title>觀雨有懷</title>,<text>諸天向曙雨濛濛。響合庭篁與壑松。倚遍朱欄舒嘯永。去留愁在兩湖中。</text>
<title>見寺樓樑上畵。金翅鳥劈海噉龍。</title>,<text>龍能變化愁金翅。虎亦雄獰怯火獅。天下易窮惟智力。卑謙終作萬人師。</text>
<title>鏡湖新亭。看主人題壁詩。率和。</title>,<text>依舊高亭倚柱吟。寒江注目感何深。潮來潮去北南垞。人哭人歌今古心。歧路回環頭共白。參辰出沒歲將陰。蒼茫似未離兜率。錯認漁村作少林。</text>
<title>商船</title>,<text>潮退商船滯。多於柳岸憑。鼕鼕賽神鼓。炯炯數錢燈。妻子風波樂。魚鹽轉換能。蘆洲無數鴈。喧靜與相仍。</text>
<title>望漢挐山</title>,<text>大陸窮蹄轍。瀛洲在杳茫。由來秘藥物。不是少帆檣。星照宛駒背。霜分楚橘香。淸秋望不極。一點蜃雲蒼。</text>
<title>自鏡湖乘潮溯馬江</title>,<text>弦日潮無力。凌濤緩緩行。孤煙烽燧退。雙樹佛巖呈。逐柂湖開面。迎篷鴈有聲。船人指相語。唐將所藏兵。佛巖。寺名。其二長路風埃困。閒閒溯浦船。好樓知鄭氏。膏壤問林川。潮及蒼篁塢。霜加白苧田。蕭辰興猶短。桃浪想春天。</text>
<title>江頭望見浮山寺</title>,<text>浮山短日下微茫。蘭老花凋感慨長。江闊猶傳唐將渡。塔高奚救義慈亡。蒼崖入望知棲鶻。古道生陰欲返羊。來往知津惟過客。廢興無管是空王。</text>
<title>將向臯蘭寺</title>,<text>一線垂微徑。扶藜下小船。風恬仍景朗。壁聳更沙圓。鳧鴈揚靈外。魚龍弔古前。蘭歌易愁怨。誰送酒如泉。</text>
<title>臯蘭寺</title>,<text>中流釣船在。吾欲與偕征。葉盡浮山寺。煙輕半月城。停橈撫龍迹。擊磬見僧情。崖腹冷泉出。堪經陸羽評。舟到寺下。居僧擊磬。其僧甚淳謹。擊至百千聲故云。</text>
<title>次杜律韻</title>,<text>波心窺色相。巖上卽朱樓。無復宮娥在。徒然佛界浮。神鴉啼絶壁。閒鷺引輕舟。今古爭留迹。難停逝水流。</text>
<title>九折菴月夜</title>,<text>淅瀝飛霜洒客袍。坐來山月已高高。金銀淨土光難定。魍魎幽叢影莫逃。梵放遙含蘭寺磬。溪喧半似馬江潮。已知三界渾如夢。來往浮蹤亦太勞。</text>
<title>溫陽曉枕</title>,<text>縣郭嗚嗚角。驚吾過去魂。號天其曷極。扶櫬此來奔。先壠迷狐首。君閽畏虎蹲。更思將母苦。如海淚猶翻。</text>
<title>葛院窄舍。終夜不交睫。</title>,<text>男兒浩然氣。舒可塞乾坤。斂束還圭竇。棲遲卽席門。安應容膝止。樂亦曲肱存。曉枕依俙夢。盆池躍巨鯤。</text>
<title>送老菴記實</title>,<text>山曉征鞍歇。聞溪更倚楹。依前玉奴拙。一味洞陰淸。閱我松杉茂。羨渠場圃盈。西隣洪叟病。誰與講巖耕。</text>
<title>還谷雲有感</title>,<text>昔往花如錦。今來雪滿山。消磨馬上日。衰颯鏡中顔。事有違心數。天於進步慳。方知千日睡。能致大丹還。</text>
<title>喜新泉入池。伴睡僧所引也。</title>,<text>刊木川隨鍤。流行亂石中。禪機於此活。禹鑿與之同。雲碓傳聲擧。瓜疇受潤豐。窮途無快意。閒事見流通。</text>
<title>雜詠</title>,<text>今曉看微雪。寒居意味存。山荒煙借潤。湍縮石留痕。每以身臨井。那因病閉門。墻東橫一徑。知入給孤園。其二寥落維摩室。天寒病更侵。林風虗攪枕。山月巧窺衾。秪苦難交睫。誰存未發心。塒雞啼亦懶。仰秣櫪牛吟。其三山月柴扉外。金波漫自流。無朋誰掃石。有病莫登樓。夜氣歸牀席。天光昧鏡鉤。誠非淸不寐。耿耿及晨愁。其四出沒非無數。盈虧亦有期。比坤形孰大。與日步誰遲。湯利言新巧。關閩理合離。兎蟾終默默。何處質吾疑。湯，利皆西洋國人。詳論曆法。其五吾貧更巖處。心力亦多疲。松雪樵柯鈍。泉氷汲綆遲。不爐猶可學。中食或能爲。一事堪愁歎。賓來闕酒巵。</text>
<title>寄用謙</title>,<text>悶爾終年不讀書。忽然奮迅意何如。顔希大舜仁斯在。孟學宣尼願不虗。企羨多從名利起。筭量難越飽溫餘。城南勉子非高致。要在高軒與大閭。其二咸陽高殿祖龍居。亭長稱爲大丈夫。司馬小名驚一巷。搏鵬萬里鼓雄圖。文章有籙離分等。道學難名或可誣。紅白牌中靑萬眼。宜令一世競奔趨。</text>
<title>病卧華陰。念伯氏晬席。樂事繁會。欣悵交衷。聊以二律抒忱。</title>,<text>耆司巍坐曰三年。晬日朋來酒似泉。周泮採芹孫造膝。郄庭攀桂子登筵。獸樽已共龍顔醉。鳩杖爭瞻鳳沼僊。可但私門仰高朗。邦光永與極星懸。其二天行不息若輪周。君子乾乾道與侔。四體宜看勞後逸。一心須著樂中憂。臨淵集木周人戒。滿月繁英邵子愁。衛武年高猶敏德。趙文耄及詎非羞。</text>
<title>卽事</title>,<text>華岳當樓大。崢嶸歲暮時。風回輸雪驟。灘迅結氷遲。酒熟頻窺甕。書抛且下帷。向來誇少疾。今覺是身衰。其二欲寐還魂悸。墻東豈虎行。山風一何急。板屋有時鳴。枕欲龍泉倚。牀宜鳳尾橫。隣僧願同榻。謝遣太無情。其三積雪盈庭院。寥寥書一牀。剡溪閒往返。潛岳太顚狂。叢桂前峰翳。寒梅隔嶺香。淺斟仍獨卧。爐上更茶鐺。</text>
<title>自懷</title>,<text>京洛多虞日。山林不寐宵。堪憐萬民瘁。常恐一方搖。漁採通吳越。煙塵到薊遼。遲徊水鏡子。不赴鹿門招。其二澗道惟氷雪。吾方獨閉門。瓜分兒女室。荊瘁弟兄園。籩豆乖歡趣。山川幾旅魂。安危天下慮。離合且休論。</text>
<title>待兪郞</title>,<text>返照東峰雪。遙天紫靄橫。光陰隨顧眄。心事有將迎。大嶺遮文會。孤松緬世情。小奴猶愛靜。依例掩柴荊。</text>
<title>寄趙定而</title>,<text>橘柚朝天館。梅篁息影堂。瀛洲殊怳惚。瑞石亦微茫。可恨身無翼。終憐病在牀。樓思鳳棲倚。歌憶鷓鴣長。</text>
<title>自憐</title>,<text>病祟流金暑。淹延到雪天。眩來搖五岳。嘔上涌三川。赤豆差除濕。淸茶利滌羶。漸能滋味薄。將躡吸風僊。</text>
<title>高生達明有詩。步其韻。仍作別語以與之。</title>,<text>塵務埋頭理窟深。君來似愛此巖岑。曾無燈下整襟坐。所愧門前立雪心。語到歲天交會細。詩依鍾律迭生吟。良宵邂逅兼南至。妙處寧容著意尋。其二高卧雲臺夜雪深。臨瀛知隔幾重岑。居山尙戀溟湖樂。說易先看天地心。梅傍釣臺饒一笑。竹摩書幌向誰吟。吾詩散軼煩收拾。須向鰲鵬背上尋。</text>
<title>家兒赴文化。告別于谷雲。以詩爲贈。</title>,<text>天寒海曲遠之官。檗澗荒抛屋數間。今日窮猿難擇木。他時倦鳥自知還。簿書致謹懲前慢。廩鐥裁豐念素艱。此老隨緣來去好。應將九月作家山。</text>
<title>詠雞</title>,<text>由來同草屋。賴爾警晨興。晦不迷風雨。寒何畏雪氷。星移非有準。漏盡與相仍。末調方頻促。金鴉次第騰。</text>
<title>自述</title>,<text>已復成衰相。支離只可憐。求衣須日出。櫛髮畏風前。耳籟氷灘雜。瞳花雪樹連。寒狵吠似豹。魂悸不成眠。</text>
<title>有懷</title>,<text>雪巘渾如白玉成。中安一榻抱孤淸。茅簷月射雞猶靜。槽櫪氷留馬或鳴。北洞圍爐誰送炭。西州露冕幾淹程。還山只爲便身計。身外憂繁苦未平。</text>
<title>雪後。與兪魚兩君訪松風亭。</title>,<text>南華講罷興悠然。步到松亭雪滿川。莫遣山童煩掃石。圖書意象本幽玄。</text>
<title>大雪深谷。翔走殆絶。板屋下帷。炯炯孤燭照人。一部羲經與南華聯案。毋論所得如何。靜趣可知。兪郞以兩律叩寂。備見同榻韻味。余懶於吟哦。只和一首以酬美。詩雖不響。境則難朽。早晩入棘圍時。題著扇面而往可也。</title>,<text>七旬人事又殘年。猶自翛然運物邊。雪谷平沉仍守素。燭花明滅用鉤玄。羲經在手平生業。園吏知心萬世緣。往往風簷孤磬動。堪悲山外捴昏眠。</text>
<title>披襟使君吳明仲 晉周 游三釜淵。有詩寄來。吟諷之餘。輒次其韻。</title>,<text>昔我抱犢去。冥棲太華山。彈琴五曲裏。斫畬萬石間。一出漫棲棲。芳杜亦厚顔。瀑落每龍騰。淵停卽鯢桓。長留偃蹇桂。空遣傲吏攀。詩來感嘆長。回首雪封巒。</text>
<title>臘月十五曉。夢作落花詩。只記一聯。落來千里白。飛處一園香。仍足成一律。</title>,<text>冉冉花辭樹。韶華有底忙。落來千里白。飛處一園香。化蝶猶僊夢。聞鶯且酒觴。高情榮悴外。數句餞東皇。</text>
<title>博厚室除夕</title>,<text>窮山秉燭不成歡。星漢斜飛欲曉寒。淅瀝松風非爆竹。蕭條板屋缺椒盤。終冬卧雪猶能耐。此夕忘年也是難。隔幌呼盧僮隊戱。少年行樂憶長安。</text>
<title>兪郞以余喜獨。暫往睡菴。以了南華。隔溪吟望。得三絶以寄。庚子</title>,<text>孤雲不欲是非聞。我厭溪聲亦太喧。一榻伊吾殊起閙。斂書君且寄禪門。其二巖居曾不怨離羣。一榻猶慳與子分。却下空簾觀鼻白。繞身唯有雪和雲。其三片月迢迢度雪峰。知君散步獨看松。書樓小磬因風動。遙應南華誦處鐘。</text>
<title>見雪偶吟。疊聞字。寄睡菴書幌。</title>,<text>微霰霑庭睡不聞。山童搉篲曉方喧。應知佛界埋高檜。虎吼溪南未到門。</text>
<title>安子柔 絿 老兄惠寄五首詩。屬意甚勤。余方藥裹關心。而念來美不可孤。遂率爾和呈。</title>,<text>每憐吾老友。烏帽滯黃塵。未展蟠胸略。難爲有脚春。一麾猶礙格。寸祿豈腴身。講定惟籩豆。陵禋幾次輪。其二迂拙兼衰病。還山豈愛山。喜無溪撼枕。愁見雪侵關。夙志慚三秀。衰顔負九還。抛書詩亦廢。靈府有餘閒。其三蕭條已後大庭時。晩託巖棲尙恨遲。金馬君應擬方朔。雲臺吾敢慕希夷。華夷逆順迷天意。否泰陂平著卦辭。每怪順昌山裏客。百年後事也能知。其四朝野恬嬉事更紛。勤於職次絶無聞。誰知馮老能論將。自笑崔丞漫績文。耐劇眞成困干紱。憂時猶欲渙其羣。終應脫屣蓬萊去。欲覓安期但海雲。其五但使靈襟不著塵。嚴灘商嶺卽比隣。山居長傲知吾病。有愧心臺大隱人。</text>
<title>馬嶺吟贈茅洲</title>,<text>聞君發自靑楓溪。料理靑騾與靑藜。兒言馬嶺不可踰。石棧詰屈撑雲梯。徒能養體未養志。詎識乃翁度外事。仰天大笑翁出門。望望白雲騁神轡。百年蘊奇我華陰。世父卧處誰能尋。高山漠漠叢桂峰。晩鐘隱隱伴睡菴。松風亭閴赤欄橫。人文石古碧蘚侵。花開花落春復春。鳥自求友但好音。病夫何能善報答。待君一到揚高吟。預掃盤陀白石圓。散置筆硯當遙岑。此山堪與慶雲參。遠韻高情豈古今。淸寒禪躅留一塔。守菴水解猶玄潭。斯人無愧巢許倫。我輩亦非塵土襟。遮莫磨天嶺崔嵬。枕流漱石且忘廻。尋搜萬壑豈倉卒。上下九曲窮沿洄。武夷先生棹歌長。笑殺游人不上來。君能獨尋此佳境。賁然文藻留池臺。歸去更演反招隱。播諸梨園樂譜哉。</text>
<title>臨別口占贈茅洲</title>,<text>板屋張晨燭。溪聲滿一牀。簷雲乍飛散。弦月亦微茫。講未羲經了。愁非馬嶺長。巖間幽夢動。去逐蘂城檣。</text>
<title>又吟</title>,<text>雲臺身世近羲皇。春日遲遲睡味長。花笑鳥歌將出定。故人先已造繩牀。</text>
<title>次純行寄來韻却寄</title>,<text>新春雲雪半陰晴。山欲開顔澗有聲。杖屧平臯舒局促。圖書小閣納昭明。扶衰實荷陽和力。處靜猶慚妙道行。筆硯未焚花鳥逼。恐因吟哢杜權輕。曾有訒其出之告矣。春來。恐爲花鳥所勝故云。</text>
<title>李大來挽</title>,<text>可惜斯人逝。淳風不復餘。長隨紫煙客。虗卜白蓮居。薄斂惟斜被。靈帷卽倚廬。緣詩窮到底。爲善報何如。其二豈在頻徵逐。逢時一笑呈。蒼顔非俗態。淡水自交情。菊日留詩軸。松陰散奕枰。風流士賓宅。隣笛遽連聲。其三生死交情見。君嘗誄圃陰。嚶鳴切黃鳥。流水咽孤琴。舊要揄揚到。天倫感著深。吾今徒有淚。相紼愧庸音。</text>
<title>徐白川 宗愈 挽</title>,<text>達城英妙挺豐盈。氷玉相求自我兄。何限門闌騰喜氣。佇看平步到公卿。其二才優製錦小完山。遊刃銀川入有間。龔黃聲績如斯止。萬里鵬程閼碧瀾。其三三嘷左轂在斯須。泡沫風燈不翅如。鈴閣妻兒治飯待。朱衣使者已傳符。其四金谷倉邊雨滿津。我停歸棹乍逡廵。猶留惠澤漁村遍。泣述蒼黃屬纊晨。其五逝水三洲舊館空。與君睽闊幾年中。悠悠宇宙兒童盡。耐涕窮山一禿翁。</text>
<title>辛伯益 相東 挽</title>,<text>家聲蓋世得官微。詩格超羣出氣遲。蕪沒銀川田百頃。持螯把酒是生涯。其二從先人葬淑人從。海抱巒朝馬鬣封。借問泉臺南面樂。沉冥何似醉鄕中。其三同隣同塾又同齡。老眼雖花遇輒靑。去歲關王廟中坐。迓人魂返涕俱零。其四筆禿遲回露薤章。誠微落莫漬綿觴。寢門一哭千峰阻。大隱巖前恨水長。</text>
<title>李子東夫人挽</title>,<text>良友云亡歲月深。駱山門館鎖秋陰。龍章不復塵中在。又見鸞閨隻影沉。其二秋蘭韻臭自幽閒。合就霜松側畔看。友道峩洋能解曲。早知琴瑟有淸懽。其三四邑魚軒不自榮。佐君氷檗到澄淸。金泥品誥徒煌燿。未改東村短布荊。其四繫馬閒庭踐舊苔。身同弔鶴乍徘徊。孤哀執手將何語。駱岫含情送客廻。其五往事悠悠望海哀。峴山高閣湛金罍。綈袍一襲紆心貺。知自中閨熨帖來。其六慚愧金華廣絶交。貨財筋力兩無聊。駒原穿墓徒遙想。題挽秋山淚自飄。</text>
<title>肅宗大王挽詞</title>,<text>剛健重天以。宣昭萬目張。沖年瞻獨御。末運撫逾昌。神武歸玄默。文思著典章。菁華猶未竭。胡乃遽褰裳。其二允矣寧陵體。傳心事有稽。皇壇峩玉瓚。儒院賁璿題。大義斯撑極。邪辭永杜蹊。丁寧金石訓。燕翼俾無迷。其三往牒觀君擧。無多允德終。唐家悲翠羽。宋帝悼瑤宮。日月更增麗。乾坤整益崇。珠丘萬歲奉。神理有融通。其四憂勤爲疾祟。未懈紫宸朝。禹饍三飧淡。堯眉八彩凋。捐金內帑竭。移粟絶瀛遙。哀詔從中降。於玆儉德昭。其五鳳綍因山逼。龍池逝水忙。虗陳文貝几。遙隔白雲鄕。萬井雷號徹。千官雨泣長。窮林小臣在。哭抱賜書箱。</text>
<title>族姪雨以 時潤 挽</title>,<text>末路淳風盡。吾宗有好人。詩情自家學。酒所見天眞。不作攢眉態。常含滿面春。一麾猶蹇步。萬事止中身。其二疎密依違際。持衡乃有君。陽秋皮裏在。涇渭面前分。莧陸知斯夬。芝蘭喜共薰。鰲頭隣鳳頂。曾不歎離羣。其三北里看梅曉。氷葩倒酒中。韋家花樹是。阮氏竹林同。幻迹鳧騰舃。淸歡燭散風。蕭條嘆逝賦。吟向介湖翁。其四書自丹丘遠。來穿萬嶺遲。憐貧王老濟。誇興謝公奇。闊略傳筒地。驚呼設位時。三山饒火棗。胡不遇安期。其五桐鄕事倉卒。魂魄定盤桓。客土蓬科小。冬天芐翦寒。曾慚愛子託。今作路人看。詞到違旌翣。新阡草露溥。</text>
<title>族曾孫履禎挽</title>,<text>西溪松栢林。鬱然歲月深。孤蘭生其傍。芳意藹庭陰。雖非九畹滋。可間幽人襟。嚴霜殄何暴。惻惻傷我心。其二蒙泉靜以淸。塵不汩其中。斤斤介湖翁。善導使之東。盈科稍自進。庶幾底亨通。居然見絶涸。惜哉濬治功。其三多男例多懼。一男斯可娛。醇心克禔身。父母其怡愉。琅琅牕外讀。婉婉庭下趨。聲消影亦沉。廓然是身孤。其四哀猿腸欲絶。鳴聲益辛酸。病鶴獨在陰。索和猶盤桓。煩寃膝下積。愛河何由乾。斑衣倚繐帷。風至颯姗姗。其五東門情太薄。西河意未寬。由來失子者。處慽良亦難。忘之旣不忍。哭來無時閒。推生慰孝誠。苟無蝕爾肝。其六靈輴轙溪口。晨祖出白門。湖天下微霰。丹旐與飄翻。營營在窀穸。事了只返魂。嗚呼蘭谷祖。善庇爾慈孫。</text>
<title>谷雲春帖 辛丑</title>,<text>深宵潭漾天心月。淸霽牕搖隙裏塵。持向靈臺以自照。致虗方見本來眞。其二本地風光自我廬。巖花萬朶繞軒除。臨潭更欲追莊惠。石級頻跳竹葉魚。其三丁丁伐木隔溪聲。寂寂虗庭一鳥鳴。穿過白雲僧不住。知余喜睡懶將迎。右書堂半生禽尙與徜徉。晩景心期杜五郞。墻下桑陰休亦懶。淨名玄理已全忘。右博厚室深深閉戶待時開。拍拍條風拂面來。融盡庭陰盈丈雪。坐看新綠著陳荄。右悠久堂物化洋洋大矣哉。胸中活物與徘徊。春來虗掩藏書閣。一任牙籤浸碧苔。其二七十韶光露電看。彩花銀勝莫追歡。殘年飽喫春州菜。黃韭靑蒿又滿盤。右高明樓東風來似舞。輸納遠峰嵐。更有新經濟。虹橋架碧潭。其二天造堂壇勢。巖擎白板亭。春流來觸檻。興會入瀯泠。右宛在亭坐送桃花水。行看躑躅紅。忘機俯魚級。心醉彩霞中。右樓東楹春山遠燒遍。雨洗碧嶙峋。墻頭歌嘯往。半是斫畬人。其二雲崖伐木響。風院讀書聲。天然諧律呂。休雜衆禽鳴。右樓西楹雪化門前水。嵐騰檻外峰。雲臺據梧久。從此理閒筇。其二舊疾逢春失。僊僊兩袂輕。靑田尋瀑去。蒼鹿讓先行。右樓南楹鬢雪添多少。童心觸境生。忽看庭畔草。同我悔端萌。右堂楹邵子車偏小。希夷枕亦高。太半閒世界。花鳥伴人豪。右室楹奴拙增淸福。隣淳會古心。于于飮且食。送老華之陰。右廚楹一源長汲水。萬指不窮薪。壺漿隣叟共。場粒野禽馴。右廚間一甁彭澤粟。數石王通黍。窮老心無餒。自知其樂處。右庫間晝院聞機響。前秋所績麻。饁田時亦近。乘雨莫停梭。右婢房堂停坎坎鼓。場收嶷嶷粱。熊耕豕能賈。洗腆進壺觴。右隣家</text>
<title>偶過鋤櫓亭。率爾留題。</title>,<text>彭澤歸來後。天隨漫浪時。東湖放船闊。南畆揷秧遲。有事如無事。忘飢也不飢。巖棲生理窄。思就瀼西移。</text>
<title>靑松使君駕臨東郊之白蓮池。留詩四篇而去。余苦茅塞。不能遍和。戱次一絶。</title>,<text>靑松太守馬如龍。停蓋東陂草樹濃。莫怪淵翁偏傲客。已將心契託芙蓉。</text>
<title>偶到仰山樓。避喧兼避暑。興到留題。</title>,<text>嫌閙吾何往。西園卽素心。移衾入楓栝。卷箔眄巖岑。驢吼溪聲小。鵝眠草色深。都無城市意。坐久自成吟。</text>
<title>白雲洞。餞靑松，宜春，雲水三使君。口占爲贈。</title>,<text>離筵三太守。僊洞一高亭。酒盡南天闊。巖間倒玉甁。</text>
<title>次士敬韻</title>,<text>忽復凉飈動。南天橫素雲。同人此爲別。五馬却成羣。乍見壺觴覆。遙憐嶺水分。雲臺更深入。孤枕夢三君。</text>
<title>奉次三律。却贐靑松使君。</title>,<text>遲暮白雲約。後期其有無。衰荷猶可贈。叢桂且孤徂。迹伴中林鹿。魂隨遠縣鳧。靑松亦佳號。知與七松符。其二凉天颯華髮。僊尉意何如。洗藥池雖遠。營丹計不疎。行廚松作粥。官樹柿堪書。環郡多巖岫。看雲簿牒餘。其三古昌綿胄緖。吾祖遹昭天。立廟斯爲主。論功孰在前。謬訛今始正。迷滯只堪憐。祗謁當衰白。知君亦靦然。</text>
<title>又呈一律。略寓微忱。</title>,<text>吏黠民頑在在云。靑鳧一邑保眞淳。知君已是便宜得。卽事應須簡易循。魚在淵中焉用察。雉來車下自能馴。蒲鞭挂壁苔生印。纘慶樓前別有春。</text>
<title>李季愚挽</title>,<text>天潢福澤限銀朱。紈絝風流早脫疎。吸露高林蟬腹冷。蕭條山澤一身癯。其二雅話巖泉竹素中。對來懷古意無窮。聰明博辯人非少。難得如君守拙沖。其三淵明喜接柴桑宅。太白勤尋范野人。閒界往還風味別。市交肩袂爾紛繽。其四觀雨閒庭萬點漚。何先何後乍沉浮。跫音一與詩筒絶。踽踽巖阿對影留。</text>
<title>外兄李右尹 世晟 挽</title>,<text>滿面陽和色。遙知是淑人。衰年逾樂善。澆世獨含淳。仕路權機澀。家風子弟馴。剩留無盡福。乘化返吾眞。其二勤敏平生事。寬閒大耋娛。蠅書修譜牒。鶴髮卧江湖。樂地爲人羨。韶華向客敷。家園桑棗裏。窀穸叶靑烏。其三倘寄看軒冕。無營爵祿紆。何曾累靈府。到底遇夷途。暗合因循道。回憐怵迫徒。二知曾屬記。堂在結悲吁。其四前秋度錦水。公已掃池堂。菊老霜飛院。粳香月到場。閒忙容鬢駐。懽慽話言長。不復雞山仰。含悲遠岫蒼。其五南北猶遼邈。幽明始阻深。悠悠催葬日。漠漠又秋霖。巖穴身如縶。緦麻淚滿襟。臺萊千歲祝。薤露此何音。</text>
<title>兪判書 命雄 挽</title>,<text>眼看衰俗太澆漓。公在淳風尙可追。老境依然赤子意。名途猶是紫芝眉。陽秋皮裏存淸裁。詩禮庭前捴可兒。擧世尙功無品藻。江湖魚鳥也含悲。</text>
<title>外兄李領相 濡 挽</title>,<text>風範端爲貴。忠勤老不衰。急流猶緩步。平世獨攢眉。慘憺安邦策。紆回體物慈。黃樞多日月。斂用去乘箕。其二浿上民猶活。湖南化克宣。匪躬惟素志。視蔭豈衰年。百雉紆規畫。千騋入塞淵。如論綜理密。陶侃與隨肩。其三燕居深念在。何日不京京。已是忘貞疾。如將覩太平。布衾君實寢。顧語子囊城。鬱鬱光山土。難埋此血誠。其四三淸移枕席。便是鹿川情。綠野非遙墅。東山不離城。星壇安藥竈。鶴髮偃風楹。回首猶精爽。堪疑岱岳征。</text>
<title>哭純行</title>,<text>我病君能念。君亡我不知。峩洋斷何易。露電迅如斯。麟峽淸眞契。鷹巖寂寞期。今焉無可討。皓首向天悲。其二天下無窮事。吾東幾箇儒。逢君輒揚扢。會意兩敷腴。龜馬挑圓象。鳶魚待密符。朝聞快夕死。嗟爾願終孤。其三東臨滄海日。拍手水城隅。烏兎看機活。鯨蝦會分殊。心忙千歲促。步闊萬緣紆。玉麈空名理。王濛短可吁。其四濂書幾處講。三復在純心。餘韻如將理。宏綱庶共尋。三山眞小試。庶士尙丕欽。到處堪風動。中途竟泯沉。其五嶺外琴軒閴。巖間板屋深。無靈雙鶴髮。善幻老天心。惡境奔號並。平居影像森。松曾遇風拔。溪始斷腸吟。其六山丘惟皓雪。華屋更玄陰。菴遠經聲曖。庭空舞影沉。寥寥留宿物。一一見深心。文獻專門意。孤兒待繹尋。其七幽明四十日。未有夢來晨。疇昔論焄愴。於焉感屈伸。魚池儼將拂。雞酒薄言陳。趁紼無筋力。知非永悼人。</text>
<title>哭春行</title>,<text>雪岳卧雲夕。知爾骨力壯。華陰咬菜日。知爾胃氣旺。爲心更祥淳。雅度兼恢量。能與物無競。宜爲神所相。齡胡子淵等。福卽窮奇讓。玆理莫致詰。巫咸不可訪。爾抱亡琴慟。孑然思俱往。十字橋喧卑。觀瀾亭浩蕩。斯世隘可厭。携手入漭瀁。風馬與尻輪。適意亦快爽。獨無念雙親。垂白在堂上。千里隔含斂。一木翳形像。庭留鯉趨迹。臺無子可望。落莫身後事。繼絶無指向。曾謂爾老成。不以此悒怏。時奰鬼肆惡。命物失弛張。宗彦好琳琅。逐歲見凋喪。將朽學古骨。甫經誠仲葬。埋爾亦云迫。齎恨卽黃壤。窮命豈帶累。平昔誤培奬。如折左右肱。無以更鼓掌。登山與臨水。誰復操几杖。乾坤一懸疣。伴影惟魍魎。嗟爾求道意。憂在雞犬放。頻來撫心嘆。願承金篦貺。那能大爐鞴。但有閒酬唱。鏗鏘百淵詠。巖岫殷餘響。寥落淸夢榻。煙煤結幽幌。撫躅捴宛轉。承凶尙惝怳。一慟病相仍。支離匪無妄。沉沉北麓卧。老淚衾前漲。旌翣儼將動。曰穿維楊壙。傴僂此來哭。伸哀後宗黨。區區一寸忱。靈兮庶其亮。</text>
<title>伏和伯氏次鄭文翼公韻</title>,<text>玄氷屭奰亘遙原。北岸名亭亦戴恩。倚伏人間誰究理。安危目下遽愯魂。孤忠已任身如葉。闊眼將看海似盆。且使蠻蜒歌九罭。靑春作伴返脩門。</text>
<title>伏和次白沙韻</title>,<text>悲憤交中睡思微。驛亭殘淚尙汍衣。墻西皓鶴頻啼月。若喚軒翁使迅歸。</text>
<title>除夕在靑軒。念島中燈火。不禁悽然隕涕。遂次簡齋，岳州韻。以俟遙寄。</title>,<text>驟幻滄桑歲且更。彼蒼何意厭昇平。一腔寸血無由瀝。千里孤燈與共明。儺鬼窺人魑魅並。鯨濤撼屋睡魔驚。應憐病弟靑軒夕。獨對殘荊半死生。</text>
<title>絶筆 壬寅</title>,<text>宿願平生在玩心。高明峰下細硏尋。風埃老死東郊外。奇意靑霞永鬱沉。高明峯在百淵</text>
<title>呼韻 乙巳</title>,<text>風鳴綠竹報淸秋。白鴈初飛螢火流。梧桐堦下月如水。影落碧窓人自愁。落句農巖以爲神</text>
<title>曉吟 庚戌</title>,<text>晨起坐茅亭。微月當窓白。河漢影淸淺。村鷄聲斷續。四顧閴無人。蠨蛸掛虗壁。白露夜來濕。秋山似膏沐。端居不可道。景物日蕭索。蹝履獨彷徨。幽懷更寂寞。</text>
<title>贈豊悅上人 壬子</title>,<text>象外淸遊更 一作病 未能。夢中皆骨玉層層。秋來萬二千峯月。應照 一作作 高僧禮佛燈。</text>
<title>訪俗離山 癸丑</title>,<text>江南遊子不知還。古寺秋風杖屨開。笑別鷄龍餘興在。馬前猶有俗離山。</text>
<title>俗離山</title>,<text>秋山霜後更蕭條。踈木溪邊一逕遙。絶壁棲餘靑鶴穴。冷霞飛作赤城標。忽聞淸磬知蘭若。乍入中峯度石橋。怳覺身遊元和裏。道心靈境兩寥寥。</text>
<title>白馬江</title>,<text>白馬江寒風欲起。主人開帆邀客子。蘭橈桂棹隨沙鳥。載酒來遊長浦裏。淸秋八月水如練。水底纖鱗深可見。兩岸千尺霞石峻。楓栝倒影拂人面。日暮烟雨暗江來。舟人不見釣龍㙜。訪古始及義慈宮。雕墻遺迹荒蒼苔。可惜落花不復開。昔時繁華安在哉。憂來叩劍放浩歌。壞道松風有餘哀。危岸臨水空數層。草間時見麋鹿登。泊舟暮宿臯蘭寺。灰刦遷流問老僧。</text>
<title>永保亭</title>,<text>永保亭在海西頭。上入浮雲拂斗牛。况乃拱帶莽空闊。壯勢欲倒岳陽樓。羣山北來限涯涘。爭入平湖更斗起。巨鰲載出雙小島。動影窈窕明波裏。勝地借問主人誰。龍驤將軍乃有此。客子乘秋到水營。正値將軍鍊甲兵。軍中日暮部伍散。城上風多樹羽橫。將軍待客更風流。夜向南樓借淸遊。華筵紅燭照淸樽。高捲朱簾照海門。城門欲閉畫角壯。鳧鴈散亂海色飜。碧油談笑酒易醉。歸卧客窓獨不寐。庭前脩竹數千竿。滿空星月光垂地。鍾聲何自到客船。夜半起望寒山寺。黃龍靑雀橫水面。爭道明朝有習戰。書生壯觀亦已偏。赤壁爭雄眼中見。醉來豪氣欲橫槊。臨流賦詩意不倦。解道樓似不繫篷。今來何謝挹翠翁。湖山千古幾人遊。此夜跌蕩我獨雄。天高地逈宇宙間。水月悠悠眼未窮。</text>
<title>夕上北麓俯視城闕 甲寅</title>,<text>夕過獨樂亭。西顧彼曲城。峩峩城西端。雕墻繚縱橫。盤桓宮闕盛。猗嗟公侯名。珍木夾千門。極望爛春英。美哉綺麗殊。煌煌表我京。冠帶是所集。來往若流星。逐逐黃塵下。各若有所營。一不遠眺望。安從廣心情。其二登高非遠遊。北山俯洛中。洛中何麗崎。四顧望若同。慶苑壯池㙜。東西翼兩宮。御溝達淸漢。九橋中交通。李杏盛開花。垂柳從長風。山川欝芊芊。春物復爲容。覽此非我春。誰能樂長終。滴滴牛山歎。吾不笑景公。</text>
<title>山有花三章</title>,<text>山有隕花。溪水流之。㙜有遊女。良士求之。山有隕花。溪水漂之。㙜有遊女。良士要之。山有隕花。溪水濯之。㙜有遊女。良士謔之。</text>
<title>鶴鶴三章</title>,<text>鶴鶴于鳴。或舞于庭。惠我良友。亦懷同聲。鶴鶴于鳴。或鳴在林。惠我良友。亦懷同心。蹲蹲者鶴。啄彼園桃。厭厭良友。醑此春醪。</text>
<title>候月三章</title>,<text>彼候月兮。西澗之檜。良夜于差。仲秋之會。彼候月兮。西澗之楓。我客之合。歌酒其同。彼候月兮。西澗之柏。雖有他樂。鮮我今夕。</text>
<title>適到楓溪。待士興昆弟不遇。</title>,<text>我有一古書。贈子到楓溪。楓溪佳可樂。棄此子何之。縱無晤歌樂。古亭得徘徊。泉源發其西。楓柏鳥鳴悲。東西以遠望。凱風左右吹。會子難須臾。日晏下山來。下山見梧桐。春花夏欲衰。我欲折其榮。留置作後期。</text>
<title>適到楓溪。主人不在。</title>,<text>西到古亭上。好人不同遊。楓松對流水。有鳥發聲幽。</text>
<title>中秋夜。與士興 族姪時傑 諸人。設講于楓溪。適霧雨。士敬 族姪時保 在洪州墓所。</title>,<text>良夜越阡陌。嘉會西山谷。呼子出美酒。且以觀月色。上天積雲霧。惜哉掩淸質。覽此起夜來。流顧極反側。平生秋夜宴。三五非易得。滿堂而飮酒。况有未同席。之子遠灑掃。邈矣陵上栢。惠我金玉音。但足三歎服。其二秋至天寥廓。夜夜月出光。三五與佳期。夕張三池傍。有酒不擧醻。屬月彼東方。欝述浮雲興。蟾兔中自藏。缺在後夜。光耀奈不揚。楓松渺冥冥。零雨爲滂滂。淋浪極晨曉。頹思各就床。良辰無定名。爲樂有短長。惜乎命儔侶。恥彼罍與觴。</text>
<title>登高有懷</title>,<text>四時若鱗次。天步無休歇。春秋非在我。悲樂以相奪。北斗揭西柄。雲漢湛素質。山川曠寥廓。凄風動地發。孰是値斯節。心不懷忉怛。聊且登高望。開襟用怡悅。焉能空堂上。憂憂不自掇。</text>
<title>楓溪與士興昆季共賦</title>,<text>平生携手所。秋日西山趾。歡會雖多日。竊獨感懷此。聯翩登岡岑。遊目臨川水。臯蘭被霜露。林菊緣沼沚。靑松挺我側。淸風飄葛藟。永懷寄物表。發興何當已。興言歌且謠。高詠屬之子。登高同賦詩。古昔以爲美。</text>
<title>西澗之酌。豈曰多日。而歸復兀坐。自不勝悁欝。盖感念于徂落者爲多。佳什適至。遂和以呈。</title>,<text>秋節可採菊。採菊巖阿側。薄言提手者。微子誰娛樂。枯魚携白酒。皆當留斟酌。徘徊松栢下。歌嘯充林谷。端居誠不易。三日苦愁寂。騁哉四運內。暇豫常不足。欝陶復何爲。但在能蕩滌。嘉我未衰白。有酒日歌咢。</text>
<title>將下湖南。贈洛中諸友。乙卯</title>,<text>早爲遠遊者。不言南路遅。惟是歡樂日。惜與親友辭。別時只黯然。別後更尋思。山川異徘徊。秋氣兩感之。南州亦何有。聞多竹與梅。梅以寄馨香。竹以報心期。</text>
<title>遊武溪</title>,<text>春鳥爭高樹。後者徘徊鳴。自言出遠谷。翔集諧汝聲。客從南國來。聞我武溪名。作㙜鑿白石。有水泛羽觴。樂哉共城中。出門但相望。今日斗酒乾。不如遠隔鄕。</text>
<title>馬瘏</title>,<text>新買箭野馬。秋肥善水草。行郊不著鞭。行峽卧中途。南人在北方。寧不日趍老。</text>
<title>近海見川</title>,<text>寒溪千曲川。渡我不知數。中謂隱林薄。更與爭海路。</text>
<title>量瀑</title>,<text>石上千尋柏。結根瀑水西。亭亭晝陰直。不與飛流齊。</text>
<title>秋雨</title>,<text>秋雨水橫流。馬寒鞭不渡。猶能蒼石間。回顧惜楓樹。</text>
<title>到海。雨不見日。賦梨二章。</title>,<text>㙜之梨。秋其黃矣。海之日。雨其藏矣。晩乎惟我行矣。㙜之梨。春斯發矣。海之日。暘斯出矣。時乎洵易失矣。</text>
<title>出寒溪。留別主人。且告南行。</title>,<text>別山一徘徊。別人三回顧。回顧不出門。欲歸怨長路。寒溪木隕蘀。秋水流之去。漂漂不返所。風薄將何處。</text>
<title>永郞湖</title>,<text>新種萬株松。下夾湖水長。東有皓沙積。瀛海隱其聲。中湖見䓗翠。雪岳汎汎光。何以泛輕舟。刳彼海沙棠。湖本有好名。游者是永郞。永郞豈遠人。彼湖在湖傍。</text>
<title>楓溪雜詠</title>,<text>夜水溢方池。孤鴈浴沒頸。上有赤木垂。汎汎逐其影。其二好人酌美酒。勸我三池上。日西水鳥鳴。且欲掩歸杖。其三赤木隕其蘀。風飄在水上。汎汎若浮萍。羣蛙戱相向。</text>
<title>又賦</title>,<text>三池夜水流向東。月出光光雙檜中。我酒旣多賓欲醉。俱來高閣待淸風。</text>
<title>楓溪夜會</title>,<text>洛城花盡艷陽天。夏日楓亭人所憐。雙檜翠陰垂滿地。三池素水曲通泉。芳樽宴閣呼春酒。蠟燭歸園吐夜煙。醉後放歌心自作。與君相屬許流連。</text>
<title>燈夕夜望</title>,<text>伐鼓撞鍾動邇遐。洛城今夜盛繁華。桂樹華燈諸甲第。高高雙火是誰家。其二長安星月亂煌煌。今夜懸燈自建章。千家雲抱東西影。萬樹風搖上下光。</text>
<title>重興寺期士興昆季</title>,<text>入谷雖一逕。近寺復多樹。亂水交橫下。期君各迷路。</text>
<title>寄隣</title>,<text>昔子爲吏隱。期我雲嶽陽。雪嶽多秀峰。迢迢忽吾行。中林棄我馬。夾道乕豹鳴。匪爲尋窈窕。端爲慕子情。東過紫雲㙜。縹緲凌赤城。靈泉飛素波。聊可濯長纓。濯纓以去塵。滌我兩心膓。其二君家屋上園。接我芳樹林。翠柏獨蔽芾。根柢自云深。䓗蒨柯葉長。惠風颺自南。念此非桃李。榮茂豈伊今。攬之充華翫。掇之間幽襟。</text>
<title>木蓮吟</title>,<text>水中之蓮。必有葉間之魚。但有馨香。不在植淸渠。山有木兮枝有花。我目以蓮芬哉殊。觀蓮必聞香。莫謾問根株。各各美顔色。嘉名本自俱。四月開花花葉盛。秋霜零落復憐渠。誰能築室安湖裏。辛勤摘蓮不自休。多謝所歡郞摘蓮於我乎。</text>
<title>贈李日省兄弟</title>,<text>知君眞海客。相對說瀛洲。鐵鎖懸雲閣。櫻桃入浦舟。因之猶遠興。去矣正高秋。此夜終南月。明輝澹欲留。其二往者飡霞子。逢君問緖餘。靑銅曾所啓。紫氣果何如。洗藥瀛洲遠。尋楓石室虗。遙知小有洞。留下舊丹書。</text>
<title>寄呈尹丈 衡聖</title>,<text>昨有南來客。言我林川樂。林川我不見。惟知尹侯宅。題彼遠棲鳥。林欝乃有托。逖矣七山幽。尹侯獲所卜。衡宇有笑語。其地右大澤。一作閑閑十畒乘。百堵臨大澤。 開門潮水入。海物魚鱉錯。新池激素泉。舊畒欝佳穀。秋荷食其香。春酒以讌客。優遊不日月。式可綏終祿。升彼古原上。爰伐靑靑竹。扶之得逍遙。萬歲彊且直。</text>
<title>振鷺三章 執義六有堂尹公衡聖。有退休修潔之行。詠歎書此以呈。</title>,<text>振鷺在梁。亦白其翼。碩人在谷。亦潔其德。振鷺在梁。有戢其儀。碩人在林。不愆于期。振鷺飛飛。維求嘉魚。碩人熏熏。維燕友于。</text>
<title>送仲氏南覲</title>,<text>我馬瘡未起。兄騎復南行。送行莫論道。道遠勞心腸。昨瞻北山雲。南浦雨其零。洋洋大陂澤。靑蓴日以長。浦家新結網。雪魚躍篠筐。兄歸烹煑之。持羹上高堂。</text>
<title>將首南路。追賦仲秋賞月。告別與宴諸友。</title>,<text>西疇穫稻先霜有。東市新買作春酒。春酒潑綠酌在巵。匏葉烹煑勸君持。城中親友望門居。越阡度陌百年稀。念玆遅暮成並坐。初筵拂席告母歸。東軒迎月移我榻。月出漸高泛園木。園木蒼蒼湛素輝。高檜雙影愛相錯。光皎河漢與徘徊。丹靄風飄綴不得。湑湑露草盈我庭。草根螽鳴或在床。哀甚管絃感商氣。我勸君歌爲停觴。群起溯月歌激越。滿堂徊徨極明星。明星爛爛殊不休。未覺終調發離聲。離聲宛轉江南曲。我耳當歌已復塞。明朝雲散盃盤盡。幣車駑馬與君別。</text>
<title>感遇</title>,<text>汎彼楚江舟。言繫楓樹間。愾我爲南竄。衡紀屢回還。中庭嘉樹橘。每食常苦酸。淹滯良不翅。辛傷惟萬端。在困常畏人。爲懷誰能寬。坎壈君子懷。奈此歲復闡。凄風從海至。零露在澤蘭。黃茅多毒滛。龍蛇不歸山。登高易爲泣。安土易爲懽。閉 一作掩 門群笑語。孰知是荊巒。右南竄蘆嶺嶺南路。靑黃石頹唐。山川何阻深。我行出未遑。十宿貫風水。前道頗復長。况在暮秋氣。懭悢懷素商。黃雀下稻田。朔鴈亂隨陽。無情咸有適。何由慰孤征。獨有遊子吟。君子告勞 一作哀 傷。衆人皆充耳。誰肯相慨慷。右北征北出泰仁道。東顧芙蓉池。嘖嘖 一作惻惻 驅我馬。遠望見白衣。相見匪路人。兩兄執手歸。念我靡室家。將迎在路歧。哿矣同車去。來者良獨悲。願言坐野草。零露易浥之。浮雲覆車盖。秋日忽西移。旣會不斯須。將去各回疑。倉卒親愛情。淚落沾前綏。行矣父母邇。無爲去後思。右送兄黃黃陵上草。言觀楓樹丹。翼翼對門屋。興念在北山。北山多儒冠。翔集而往還。佩服英瓊瑤。高論唱未閑。行役在嶺海。相望會何難。在近尙貽阻。安在比馨蘭。不睹孟冬至。先戒以霜寒。命儔良不早。蟋蟀處床間。極宴 一作樂飮 當列席。敦意在盃盤。棄 一作且 置前者會。斗酒爲新歡。右命儔客行何促促。念在車馬間。日月誠易得。來歸秋旣闌。去日感鳴鵙。來者履霜寒。霜寒何慘悽。素雲冒四山。百卉晦故根。其葉在庭端。流目顧東園。苞菊發其間。美酒不在掌。將何取樂歡。甞聞仙人言。九華美容顔。懍懍悲歲者。努力爲夕餐。右攬物生少喜觸抵。二十好玄古。願言敦詩書。多獲古人語。辛苦道途間。何甞下帷處。秋風忽如起。壯念與之去。放情畏流蕩。含意以躕躇。人亮執苦心。何懼歲不與。覽取秋蘭萎。春葉露湑湑。人生老白首。誰爲再驕者。右惜業</text>
<title>宿隣家咏月</title>,<text>冬夜寢君房。月華盈我床。光從滅燭近。影看入簾長。撫枕疑非夜。臨庭若降霜。淸輝宜並攬。寤語未渠央。</text>
<title>月蝕</title>,<text>東月昇淸質。迢迢向太淸。不言蟾兎缺。却在三五盈。太史靈㙜望。千童社鼓鳴。惜哉長夜語。燈燭惜孤明。</text>
<title>去夜隨月敲朴處士門。舊有梅五六在庭。或千成或單成。俱作花月乘之。覺鮮潔可愛。風來又馥馥香也。於是遂引主人繞樹而步。自念維月維梅。余卽並而覽焉。又何樂也。然而二者俱易缺落。亦安得常有乎。矧風雨間之乎。矧余遐征。無日乎是。焉得無感。歸則張燭賦詩。旣明天果大雨。恐不獲再往。遂投寄。</title>,<text>逐月西湖上。君家多月光。豈伊月光多。奇樹在中庭。入門五六根。各各聞馨香。靑條逈高秀。素萼紛其盈。其陰月不到。風至見低昂。請謝君兄弟。今夜樂莫長。圓光無久滿。遊子有遐征。南州雨日多。好花不其零。牽花復却休。繞樹而彷徨。</text>
<title>桃源行</title>,<text>昔有武陵人。捕魚武陵川。川水白石粲。鯉魚稀不上釣竿。小艑隨流水。流水緣高山。水中之花覆盖船。仰觀上有桃樹千。洛陽城東未甞見。繁英茂香嘉哉紛。往問種桃者。蘭櫂上上去。五里無他木。七里自相連。林深日月乍開合。邪逕窈窕通其間。縶舟小復前。鷄鳴犬吠喧喧聞。鷄驚上屋犬下山。人民多處桃樹間。客問誰住居。主人顧巾服。殊巾服但參差。言談出口大驚顚。晉年太元中。秦皇帝 一作始皇 末年。秦家千萬世。今何不長傳。阿房桃李井上死。山中桃樹自千年。千年生子根葉連。種桃家家抱子孫。長城之歌亦誠苦。生男築城骨纍纍。長男死小男築。吏到來門賣黃犢。我祖顧我姥。携持負戴隱此中。鷄犬相聞里巷成。石上種桃自然生。對門百千室。桃樹連庭合一家。出亦見桃花。入亦見桃花。今日鷄犬鳴。見客不從我來藏。咄唶聞秦漢。語窮各各道姓名。或有未聞知。牽去促令具酒羊。出入桃東與桃西。一家三日相爭迎。請客徐徐且安坐。坎坎擧缶爲秦聲。秦聲送客山門口。春桃秋實可食否。還客數三日。里人相傳語。武陵太守心驚喜。卽日府記召漁父。綏山食桃豪自足。爾復與人去尋博。新刳沙棠爲輕船。靑絲百尺爲船笮。群行漁父先上灘。百人牽船笮。三月桃花水四下。船隨水轉何南北。前峯葉婀娜。後峯花灼灼。明知路入桃樹中。桃樹蔽山安從通。</text>
<title>杏花 丁巳</title>,<text>城闕去去遠。行行山路長。崖谷少白日。春氣乃載陽。昨者過御溝。杏花或簸揚。入山杏花盛。繽紛方未央。繁英何璀璨。遠若素雲英。千條夾廣川。通谷爲之明。呼兒拗卑枝。本作擧拗折 兩衿接馨香。一作其榮 愛是隱獨榮。置在馬上行。</text>
<title>道中感秋。偶成一律。</title>,<text>南湖眺月始生光。四五西淪未到鄕。道上送兄車錯轂。馬頭逢鴈響傳霜。山椒菊散誰家採。嶺石雲磨是路長。回念楓林三鑽火。早行寧不默悲傷。</text>
<title>桃之在園三章</title>,<text>桃之在園。風北吹之。旆旆者枚。如或披之。桃之在園。風北薄之。搖搖者實。哀或落之。川有綿竹。不可以爲竿。子有妻孥。不可以怡顔。俋俋乎我還兮。</text>
<title>蘆嶺</title>,<text>暮春蘆嶺。肅肅風作。斬伐碩木。以瞻月嶽。月嶽遠矣。漢北難極。㷀㷀中道。折我車軸。霧衣沙飯。童僕與息。父母憂我。身其無惜。</text>
<title>頃往楊山。仲父使之留宿。出次于川上。亦有溪叟隨之。有漁者有鷹者。設酒以觀。旣夕乃罷。賦詩以上。戊午</title>,<text>冠童野服集平㙜。㙜外春流遠遠來。䧺雉下田朝震呴。羣魚在藻暖徘徊。承風水柳看齊色。近席巖花取半開。樂事每從林下得。今朝授几最忘廻。</text>
<title>見負薪叟息于川上。捕魚而歸。</title>,<text>有何嗤嗤叟。蒸薪卽山谷。綢繆爲一束。拉雜松與栢。來歸川上息。沈吟聊濯足。濯足且徐徐。下見川魚躍。捉鯉大如手。筐盛何濯濯。有薪供釜鬵。歸共兒女食。行路之好者。謝爾山澤樂。</text>
<title>戒髯奴</title>,<text>誰謂我無田。田有百日耕。願言奉二親。來居守末榮。有志鮮能遂。田事惟爾聽。川溝南且東。申畫我場疆。嘉木百千章。毋折我棗桑。吁爾長髯奴。努力莫愆忘。</text>
<title>䧺雉</title>,<text>䧺雉何耿介。朝出戱田中。粲粲春草木。日出光耀同。翕赩 一作赫 曳長翹。高名順谷風。羣 一作晨 鷄在村塒。啼聲遠相通。聲同雖有應。終不爲匹雙。</text>
<title>見一小車淪在水中</title>,<text>行水自有舟。行陸自有車。曳車置水中。惜在 一作哉 是誰家。高山伐木檀。初意達通衢。斧鋸 一作鉅 勞樸斲。棄捐亦何愚。雙輪旣傾倒。一作側 前軌濡川流。川流有濁淸。牽去在虗徐。一作除 何不朱其輪。趣駕馬與牛。誠未 一作不 及土橋。及時渡 一作度 征夫。</text>
<title>山木</title>,<text>山民無水耨。烈山以爲田。草木偶俱焚。嘉樹寧足論。梗柟大連抱。千百無幾存。或有枝葉盡。未卽傷其根。摧 一作推 殘巖石間。含氣通黃泉。陽春從中發。芽萌乃茁然。松柏一爲僵。胡不根葉連。</text>
<title>東行</title>,<text>兄弟策駑馬。過謁伯父宅。東越光陵川。川流揚白石。黃塵在冠帶。誰能逝不濯。四顧多春物。遊覽極草木。本爲慕親愛。復何翺遊樂。高岡遮我前。多聞折車軸。中心懷篤好。終不半途息。</text>
<title>布穀</title>,<text>布穀從七子。朝暮集桑木。擧翮鳴嚾嚾。其鳴應春節。拚飛或上屋。畏人不種穀。殊異野田雀。爭往啄塲粟。</text>
<title>水杵</title>,<text>春月民人析。耕作莫遷 一作遲 遲。男女盡在野。粱黍孰舂之。刊 一作判 木作爲杵。俯仰自有時。置在川澮間。激水以推移。滿盈則流下。汪汪灌下陂。顧視臼中粟。舂揄自能爲。人工妙入神。觀者莫不奇。但恐漢陰老。散樸反見嗤。</text>
<title>卜居</title>,<text>朝步白雲谷。達觀新宅營。四野廣開闢。百泉亦流盈。巨石西竦峙。鷹巖佳其名。淸淵下回回。行者斯濯纓。歷覽雖今日。其究十堵成。同遊勝獨樂。况在我弟兄。山居有採薇。肉食安可榮。願得長携手。卒我常 一作棠 棣情。</text>
<title>白雲寺</title>,<text>卜宅 一作地 在樂郊。作室我將老。川流緣高山。磊落石皓皓。長松焉覆盖。靑靑竟長道。隨道入窈窕。一作安所窮 巖處有禪老。永願 一作言 游渾元。聊與緇衣好。</text>
<title>山木</title>,<text>自入白雲山。險哉歷山陂。蔽欝灌木間。人行不相知。蹙蹙莫騁馬。下顧攀弱枝。斧柯雖在手。奈何灌木焉。</text>
<title>傷僕夫打鼯</title>,<text>鼯生巖石間。遊食陵上柏。生小不畏人。謂其路險側。從容朝出戱。仆僵僕夫策。巖栖莫足托。何况遠求食。</text>
<title>谷雲</title>,<text>谷雲在何所。作路四山中。四山百千成。樹木紛叢叢。日月雖有光。照臨安所從。巨谷各一區。人獸莫相通。來者返不顧。伯父好獨居。淸身處巖穴。每食無鹽魚。孰知天下樂。不在人所趍。</text>
<title>木蕨</title>,<text>春山民所燎。百菜柔而茁。呼兒朝上山。雜採木上蕨。持歸聊濯洗。置筐川水側。中川魚出戱。肥者長一尺。網罟苦促促。非我盤中物。蘋蘩與薀藻。古所取嘉潔。</text>
<title>種藥</title>,<text>採藥欲上山。前有猛乕子。以我稻粱田。種藥屋前後。嘉種地黃好。巨勝益人壽。黃黃白咽牛。善能服長耜。縱橫十畒間。一日竟長畒。從今不上山。但當服食此。</text>
<title>煑花</title>,<text>融融巖下雪。峽中風且寒。杜花季春中。盛開未甞殘。懿彼托幽深。多生川谷間。愛至則採摘。誰能不持餐。釜錡出中廚。圍坐發好顔。黃粱俱煎煑。一作契 有饛登我盤。薰薰香腴發。班班錯華色。愛嗜亮在人。非爾冀見食。</text>
<title>養蠶</title>,<text>峽中可養蠶。隰有檿與桑。將採彼桑柔。未能息其傍。蠶虫拆其卵。蠕動隨春陽。陳新有變化。男女爲之忙。勞哉南畒饁。行復憂衣裳。鶬鶊未甞聞。鳴鵙將怨傷。冬時凍死者。一日不操筐。</text>
<title>七仙洞</title>,<text>所謂谷雲西。有洞名七仙。取道羣行遊。春服往翩翩。去去攬長葛。遵彼淸泠淵。奇禽夾道鳴。花樹粲相連。前人履中林。先我卽源泉。窈窕雲與霞。興沒合自然。四顧若驚疑。各言復難前。還返採靈朮。可令顔色鮮。何必謁赤松。然後得延年。</text>
<title>臨書忽有意思。吟此以呈仲氏。</title>,<text>一脉靑山莫往來。相思相望意徘徊。鷹巖粱黍秋何似。龍洞雲霞日不開。是處新成霖雨操。何時共在釣魚㙜。也知歸自囂塵裡。几閣懸燈有味哉。</text>
<title>大芚山感舊</title>,<text>江南奇樹澗之濱。蒼翠山茶春復春。但見雲霞長窈窕。不知巖谷變新陳。丹靑寶殿誰題壁。山水淸音古有人。携子遠來登望意。並從此地訪遺塵。</text>
<title>伏次先祖酬唱韻 淸陰先祖以湖南御史遊大芚寺。與白松湖振南酬唱。</title>,<text>寺門松柏白雲堆。想見前人樹裏來。愛是川流猶九曲。徘徊且欲坐香㙜。其二齊出長春谷。漁城眺夕輝。山遊接湖海。可復採蓮歸。其三松湖及我祖。歌有大芚遊。宿昔梅花贈。佳期桂樹幽。古隣聞北嶽。奇迹見南州。卽事招提會。携君又海陬。</text>
<title>松潭書贈主人李君 碩臣</title>,<text>平湖東納大芚川。川夾長松十里連。始至八牕浮遠海。怱排千竹坐南天。主人飯有吳中茆。遊子歌成魚戱蓮。北客徘徊稀到此。尙思吾祖賦詩年。其二橋下漁城自有川。碧波島嶼逈相連。商帆入浦通千里。海雨隨風散四天。李老平泉無改石。白翁廬嶽尙生蓮。湖居好是前人業。君但優遊可忘年。</text>
<title>松湖亭伏次先祖次人韻</title>,<text>白翁昔高卧。開鑿是丘山。遠意聊觀海。酣歌或考槃。池荷思製服。鱸膾愛休官。所植園中木。猶看靑且闌。</text>
<title>芚寺歸路入金輿</title>,<text>主人 一作翁 後園千畒竹。密陰五月靑森森。金山零雨從來客。月嶽長雲到近林。美酒勸人成醉宿。生蒭繫馬失歸心。明朝拂曙休摻祛。會撰良辰更復尋。其二朝雨自滄海。同雲無近賖。百川愁遠涉。萬竹坐深家。山婢爭安席。征奴已脫簑。陳公拜醉客。誰覔井中車。</text>
<title>感懷留贈士興昆季</title>,<text>夜中多百憂。興言步廣庭。攬帶仰視天。嘒彼三五星。初月距西陸。噭噭西南傾。枯桑飄落葉。蟋蟀安可聽。流光逝彷彿。斯歲不我停。俛仰慨以慷。沈思結平生。其二昨夕展燕婉。觴子我堂上。中饋雖菲薄。開樽湛綠釀。願言卒宴好。朱顔不爲暢。悢悢罷歡坐。言別則惆悵。惆悵未可言。敍意奏我唱。其三別離或遠近。出門心有違。與子匪比目。于嗟屢別離。引領顧寶盖。道近隔山陂。山陂雖咫步。無益坐懷思。君倘喩德音。但有貽好詩。其四圍圉池中鯉。提提雲裏鶴。沈飛良不翅。困逸誠有之。慨我竄南裔。濡跡海一涯。滔滔彌四載。改轍逝東歸。奈何有我身。蓬轉不自持。緬然懷桑梓。欝紆心內悲。其五整駕信長邁。逝將出郭門。四野漫浩浩。霜露降繽紛。黍稷盈場圃。草木晦其根。臨別以增傷。望至吐苦言。縞帶未足贈。贈子以慇懃。悠悠瞻日月。其逝如車輪。鍾鼎非子慕。但願咏經墳。董子之下帷。積久道芳芬。其六暘谷神聖所。靈嶽欝盤桓。下根匿重溟。崇岑抗雲間。綠蘿盖石室。長風飄回還。願子振六翮。偕我周流觀。翺翔過瑤光。延首呼子安。笑彼在城郭。局哉高步艱。振衣一出門。邪逕顧何難。栢舟思奮飛。歸哉相拘攀。</text>
<title>別日有期。嘉節適至。遂會西谷。飮酒醉伊。其相命投之以詩。尙有餘思。歸而就之。</title>,<text>携酒步高岡。悠哉顧東道。道長知別促。離思使人老。飮酒足忘憂。以爲中心好。列筵合淸樽。飮至在野草。明日策駑馬。今日當醉倒。願得茱萸枝。相貽置懷抱。</text>
<title>和楓澗主人</title>,<text>京洛塵冥冥。湖海多飈風。故人起來遊。駑馬步洛中。思我愛不見。書札以交通。三年未携手。乃得書一封。書中何歷歷。阡陌蒿與蓬。悲歌北山亭。繫馬西溪楓。</text>
<title>雨中有懷。寄士興聯案。</title>,<text>秋雨兆凉氣。蕭蕭北山林。朝猋激中軒。素葉流商音。起行欲有適。逍遙步池潯。朱魚在石防。髣髴能浮沈。感物尋所樂。爲君久沈吟。千里已相思。相近何爲心。會與爲佳辰。樽酒迨其今。風雨雖如晦。毋畏沾衣衿。</text>
<title>陪哭松楸</title>,<text>還車肅時命。歷我桑梓鄕。我行永矣哉。行邁日月長。炎凉貫四載。松栢翳陵岡。新墳草膴膴。仰視涕百行。人情悲返古。亡沒纏哀傷。何事復違斯。東路莽茫茫。</text>
<title>過白雲洞有感</title>,<text>溪水多奇花。春風落何處。一爲水中物。飄飄但流去。亦有白雲洞。垂楊蔭幽宇。巖光延渺靄。日影蕩芳杜。薄言駐馬人。方來浣紗女。閉門守春物。誰定十年主。非獨四時行。繽紛爲代序。長嘯仰春天。於焉感逆旅。</text>
<title>鐵原</title>,<text>深入鐵原郡。南顧緬漫漫。山川互蔽。忽吾行此間。重雲冒松栢。陽景匿岡巒。四谷多悲風。水流鳴潺湲。頓轡長林下。慘悽傷薄寒。遇險易常慮。能不勞心肝。庶幾敦安土。而無永嘯歎。</text>
<title>次韻贈大有</title>,<text>別語長於夜。冬天易發明。川梁何可越。氷雪最開情。腷膊群鷄動。間關雙舝鳴。年年屢此別。悲甚苦寒行。</text>
<title>仲秋十三日。自池上緣源而上。至爛柯谷口。班草而坐。坐者四人。余與汝謙，士敬，仲起也。酌淸醪持枯魚。爲樂未央。汝謙奴有吹鐵笛者。發調鏗亮。於是又相顧助興。而興酣而繼以悢。悢者自明日以往。便爲離析之始也。是用作詩。以結綢繆。</title>,<text>暫移池上柳。聊抗雲間跡。秋草坐爲席。野菊紛黃白。淸角起松林。妙哉悲鳴笛。新聲叩幽律。爽籟共一谷。嘈嘈明月吹。搖搖西日落。別意暫爲寄。未定憂中樂。其二秋菊自能芳。生在西山岡。感君獨採襭。爲我酒中香。酌酒願無醒。卧視秋雲長。長笛本獨吹。過鴈鳴翺翔。悲哉江海聲。倂使別意揚。</text>
<title>別李汝楫 涉 之洛</title>,<text>嘉樂三星夕。終南未落梅。從君抱鴈至。憐我洞房開。喜動齊肩坐。光生入室來。良宵有薄別。華燭影徘徊。</text>
<title>寄士敬 己未</title>,<text>華山叢桂悲招隱。茅島寒梅憶上才。欲蟄熊羆方 一作深 慕類。孤 一作先 飛鴻鴈遠 一作逈 流哀。明明如月思君苦。颯颯聞風起夜來。回首故情千里外。不勝徂落更相催 一作兩地離愁浩無限。不堪搖落併相催。</text>
<title>陪遊</title>,<text>奉執靑藜忽後先。千回渡水訪三淵。松間酌酒無他客。洞裏排雲有別天。到處淸湍如凈練。坐時盤石如華筵。迢然世外家人樂。半日徘徊足百年。</text>
<title>觀瀑</title>,<text>太華三淵龍舊盤。倒流千尺吐驚湍。陰崖雪灑靑苔濕。朝旭風飄素沫寒。仰面疑從天外落。濯心思待雨中看。不聞西岳雲㙜上。亦有飛泉擬此觀。</text>
<title>香爐㙜</title>,<text>溪水眞源平不波。繞吾茅屋澹然過。誰知轂轉千尋壁。却恠天傾一道河。廬嶽紫烟籠日月。呂梁流沫絶黿鼉。西㙜巧作東望地。樂殺遊人亦已多。</text>
<title>敬次家君韻</title>,<text>上山危險不須論。纔入氷壺可濯魂。龍卧傍人如借道。馬行啖栢若迷門。靑湫續蔓深難測。丹壁籠霞逈莫援。多少峽中奇賞地。悶看沙礫雜燒痕。</text>
<title>兄弟之不能團會。越自南方。至乎斯五年。會日常少。旣會而晤言一室。斯已幸矣。又與之上高山臨迴溪。酣觴終日。則其樂不啻融洩也。未知來者之或易得。而顧今日之所希有者。輒此抒興。以發籜兮之唱爾。</title>,<text>弟兄流宕自南方。冬燕翩翩歸北堂。入室襟裾爲並坐。上山歌笑却雙行。關心灌木蒼苔逕。隨意遊魚白石梁。爲報谷中淸淺水。可能來歲汎春觴。</text>
<title>敬次仲父韻</title>,<text>從遊無小大。衮衮陟層巓。馬渡雲間瀑。鷹揚雪後天。禪燈飛軟語。野酌雜新篇。可是春花節。軒車更惠然。</text>
<title>敬次勤字韻</title>,<text>越陌踰阡未足勤。桃源面面嶺頭分。嘉陵北溯花溪水。太華南看風洞雲。已見門闌排福地。不將蘿薜比封君。百年勝托同人樂。殊異林間鳥獸群。</text>
<title>敬次伯父書示韻</title>,<text>聞說前遊不獨行。同人今日可勝情。仙郞過處丹書暗。雪滿蒼崖故刻名。</text>
<title>更次村字韻呈仲氏</title>,<text>携取羲文易。歸哉谷口村。遐情豈丘壑。冥觀在乾坤。擁雪冬爐冷。懸燈夜氣存。十年淵上卧。思浥百泉源。</text>
<title>太華五曲詠 庚申</title>,<text>一曲奇哉三釜淵。碧靑雙壁墜飛泉。金沙噴作潭無極。石扃開看洞有天。素霧溶溶常在下。寒松疊疊不知巓。神龍問爾何年卧。快意風雷合自然。右三釜淵二曲飛龍石瀨鳴。龍鱗恠石列縱橫。馳波不息長懷勢。近岸眞成斗折行。楚老九歌聊有取。嚴陵七里豈同名。勸君莫謾緣流過。回首奇峯又削成。右飛龍瀨三曲孤星水上磯。白楡光影見來稀。可宜映發仙人掌。恐似撑支織女機。高浪蕩時從出沒。輕霞籠處與依俙。若携溪月中宵往。何異天河犯斗歸。右落星磯四曲寒流盤石上。一株松樹巧相宜。空心澄影涵淸樾。隨意輕風漾綠漪。蔭映只須孤坐好。招呼何必外人期。脫巾洗耳逍遙樂。終是孫公只自知。右寒流石五曲沖融玉女潭。洗頭盆水綠湛湛。孤峯自動波心影。列峀交通雨後嵐。丹旭初光散鯈鯉。素秋佳色雜楓楠。三淵竟此皆靈境。多恐遊人不暇探。右玉女潭</text>
<title>三淵送別安德章 䋊</title>,<text>淸溪五曲路橫斜。君逐溪流到我家。笑殺石門相送處。春風未落水仙花。</text>
<title>寄安德章</title>,<text>淸溪曉漲落星磯。山雨飛來又滿衣。已入洞門雲氣暗。渺然還似夢中歸。</text>
<title>仲氏將捲入洛中。巖穴自此一空矣。心竊悵然。遂爾賦之。</title>,<text>送老茅菴面水開。家翁華髮願遲回。葛仙古洞今風珮。峒隱前魚有釣㙜。是日同觀楓樹坐。明朝誰別瀑泉迴。丈夫廊廟懷簑笠。結志靑雲可再來。</text>
<title>又賦</title>,<text>樂與兄弟會。同宿此幽房。燈火在西壁。衆星散高光。秋夜豈不寒。衾枕不遑張。穆穆靜相對。雅談方且長。借問此何所。白雲山之陽。溪水石上來。淸壯聞我傍。臨溪濯長纓。安得久翺翔。其二欝欝宛與洛。何如我峒陰。我家茅宇下。川水不厭深。近者小有洞。遠者仙遊潭。淸流散若素。松栢何森森。徘徊水中央。爲樂可以湛。兄當從此別。振翮出高林。思慕葛仙翁。風佩揚淸音。採藥誠未易。離別難爲心。</text>
<title>又賦</title>,<text>兄欲西歸日。秋光滿峽鄕。東家朝剝棗。西舍夜舂粱。松蕈千筐集。淵魚一尺長。如何離絶此。車馬去旁旁。其二山雨須臾霽。翻然月在東。淸輝滅燭後。素影閉簾中。彷彿縈餘霧。朣䑃漾遠風。明明稍滿地。一覺洞天空。</text>
<title>出郭 辛酉</title>,<text>種麥誰家田。靑苗三四尺。春風道傍起。桑樹亦已綠。春耕不可緩。駑馬入深谷。何知嶺路艱。但我聞布穀。吁嗟來不早。今日始出郭。</text>
<title>有牛</title>,<text>田中有立牛。黃色如我牛。不知服牛人。方入田中休。我欲喚出來。與之談西疇。</text>
<title>鑿池</title>,<text>鑿池擬三淵。其上滋蘭菊。出山復入山。佳景常在目。其二細雨過高樓。圓文布池水。蓮葉日以大。朱魚日生子。</text>
<title>憶三淵寄楓溪</title>,<text>三淵誠可思。瀑布灑潺湲。此時水丹花。相映紅斑斑。思之入零雨。起來步庭間。以我欲東歸。知子愛茅山。仍以問漁浦。其魚足魴鱞。其菜靑蓴羹。其釣靑竹竿。</text>
<title>過楓溪</title>,<text>時時來訪子。每見靑蒲長。飛來黃鳥羽。鳴就夏陰凉。</text>
<title>夕到楓溪。坐至鍾動。仍與士敬相命爲詩。不醉無歸。</title>,<text>水檻炎蒸避。凉風在晩林。庭昏玄蝠出。山暗翠屛陰。少坐池華變。將歸露草深。街鍾無遽動。知我對君吟。其二山齋夜旣寂。相就若雲從。淸醴漂階菊。高燈獨岸松。鷄呼三夜枕。人寂兩更鍾。到耳潺湲水。尤令興絶濃。</text>
<title>贈別族兄鎭安宰 盛達</title>,<text>兄爲吏隱向何之。越浪佳名可贈詩。路上靑山傾盖近。堂中明月下車遲。飛來神雀隨初政。歸去仙鳧問後期。聞道龍川秋水闊。應將琴曲汎離思。其二歸自雲山叢桂幽。兩家歌曲幾時休。鶯花聯句曾春宴。瓜李開樽是別愁。可道此行如萬里。堪悲半載當千秋。攀追厭作離亭會。孤掩新齋碧沼頭。</text>
<title>奉贐金上舍晦而 重曄 得意之行</title>,<text>朝見金進士。喜氣充眉端。笑指南天匹馬去。放書高卧白羊山。白羊山下一草堂。君歸灑掃芳池傍。孺人釃酒坐。稚子笑迎之。墻頭有觀者。堂下奴嘻嘻。君於此間興復濃。昔者辛苦又可悲。陳良北學好得早。主父西遊未言歸。白門沈吟雨雪深。夜夜揣摩燈下心。兀兀窮年景。撫心以屈指。躞蹀泮水上。婆娑靑槐市。靑槐成陰復結實。丈夫得意有一日。北闕唱名響彩雲。昨日謁聖今日出。出門不顧渡淸漢。顧眄陽春動氷雪。積水負舟固其宜。何恠乎九萬然後南遊爲。當時喚君磨硯者。斥鷃竄伏籓籬下。况乃長城以南菰蘆裡。四十餘年得吾子。極知千里一比肩。此事大可驚閭里。因君願欲寄一書。好謝龍江對門居。觀君立身也如此。豈肯低頭歎空廬。自古南金未易盡。鳳飛龍躍愼勿踈。</text>
<title>曉行</title>,<text>驢馬訖噉箕。踽踽石門隅。三問遠舍鷄。再謝主人廬。援轡望辰極。參沒不須臾。東林映搏木。西峴引望舒。寥寥曙色北。我行方威紆。天霜皓我弁。良思厚衣襦。</text>
<title>楓溪主人。高占司馬榜。明向茅島。置酒叙別。</title>,<text>北風朝來急。慶殿高松樹。之子衣裳雪。暮自東郊路。驪驂歇鞍入我室。後來數子從而聚。銅爐獸炭命溫酒。蘭膏明燈瀉心素。冬夜雖長亦易曙。可惜別離當歲暮。園中小池一丈氷。漢水流澌君欲渡。魚沈龍蟄茅山浦。長路漫漫不可住。君今得意去如雲。豈復樽酒北山遇。滿堂努力且醉飽。我雖未醉尙能賦。賦詩與君歌未已。窓外雪深起來步。</text>
<title>別玄欽甫 若昊 南還</title>,<text>送君蘆嶺遠。歸卧竹亭寒。告別何其促。開襟良亦難。參商飜海外。鱗羽杳雲端。好去持黃色。添爲彩服歡。</text>
<title>送洪童子之郭東</title>,<text>婉孌洪童子。告我將索居。朝誦三百篇。夜宿我新廬。送者數三童。皆自罷讀書。明明華燈光。沽酒置銅爐。促膝同密席。聊近不欲踈。窓前有寒池。潛有朱鱗魚。冬月各自伏。春水兩兩俱。</text>
<title>庚申日煎憂口號 壬戌</title>,<text>歲夜間數日。今朝亦佳辰。直爲來景短。遊人記庚申。與汝曾此期。卜夜會朋親。一壺非難圖。三蟲甚不仁。床蓐騰百幻。痛毒感四隣。病者豈曰病。憂者誠傷神。天倫痛攸均。環泣向寒旻。燈明叫醫人。百藥縱橫陳。天光瞹將變。黯黯隣鷄晨。如綫訝天意。若搗薰心寅。心危每欲折。餘者有幾身。退尋平常時。斯憂獨無津。諱愁竟如此。徼樂將何因。明年已可知。吾其憂中人。</text>
<title>重遊大隱巖賦遊字</title>,<text>好是巖花發。披來澗草幽。芳辰如昨夕。佳處可重遊。倚檻紅泉灑。停觴翠靄浮。看看山日下。指此少淹留。</text>
<title>春遊松川</title>,<text>出門未數里。已見淸溪流。驅馬涉其流。松林一何幽。佳哉佛巖下。盤石可以休。春風吹我服。披襟面林丘。發興不知罷。去去松川遊。</text>
<title>松川雜詠</title>,<text>佳雨前夜零。惠風今日來。良辰有如此。與子同徘徊。其二飄飄追我者。長笛綠雲中。低徊望之久。松上來回風。其三馬上見華山。峩峩發秀色。杳然神欲行。松際去不息。其四靑靑松下苔。皎皎石如鏡。秣馬洗白飯。春流一何凈。其五花明水如綺。到近幽期處。橫吹笛聲飛。望望雙袂擧。其六花之在谷。或開或落。鳥鳴于林。或黃或白。其七花之在谷。或落或開。鳥鳴于林。或去或來。其八花兮鳥兮。水兮石兮。君兮我兮。歌兮篴兮。其九徑然以往。窅爾其深。丹崖應歌。玉溜和琴。其二十鳴笛罷春聲。餘花散菌閣。那能烟雨中。去入靑山郭。其二十四緣溪春逕密。暫出桃花間。回首朱樓隱。行行轉碧山。其二十五上山仍仙侶。下山爲征夫。悠悠魯陽野。零雨沾我軀。其二十六樹樹生菁華。田田多白水。却訝千里春。農家獨有此。其二十八松川之水淸兮。不可以洗我耳兮。洛橋之水濁兮。不可以汚我視兮。其二十九松川之水淸兮。不可以我纓濯兮。洛橋之水濁兮。不可汚我馬之足兮。其三十于嗟兮洛橋之水太濁兮。逝將去汝。惟彼松川之適兮。其三十一朝日照中田。黃牛未解耜。其耕方澤澤。翻翻春泥起。借問耕田人。春事嗟何似。靑靑麥已茂。黃粱種未已。我心思東峽。那能不感此。</text>
<title>自松川訪妙寂寺 之九</title>,<text>訪寺從高山。高仰道何難。中岡上不已。魚貫入雲間。前者或回顧。後者相拘攀。靑蘿何裊裊。雜花正斑斑。窺尋不遑暇。紆轉惟萬端。回風儛松栢。天籟泠泠寒。白日寢已馳。與子休盤桓。其十山僧導我來。留我歇禪房。迢遙風雨晨。禪梵響回廊。臨別要之詠。婉孌故意長。一笑指巖阿。春花欲飛揚。花飛灑春空。楓樹絳秋霜。君倘問後期。惟此莫相忘。其十一新製暮春服。聯翩執我裾。從我入山者。俱是共城居。平生遊鞅掌。何地托相於。所以霞外契。形與神不踈。緣眞物無際。會興境有餘。伐木指幽鳥。遊梁哂知魚。造極靑蓮宇。華燈照深除。列坐就修席。有咏必自書。于以發朗唱。遺響滿空虗。其十二燈明夜靜。鍾梵風引。三籟合聲。會于玄牝。其十三高㙜何縹緲。上有吹笛兒。空中坐綠衣。遠望若無依。發聲始嫋嫋。中曲更復遅。松塵下霏霏。翠雲飛逶迤。欲因歸風送。以結峯外期。其十四陟巘如凌虗。馳目倚松蔦。野馬氣濛濛。空中俯飛鳥。可憐十里道。還從山下繞。杳杳沙漵明。行人一何小。其十五入山喜群飮。呼兒提綠醑。逍遙川谷間。屢得流觴所。遇此使酒盡。將奈今夜語。擊壺歎所無。有興莫我紓。不意靑絲繩。西來酒有𨣦。君子喜代匱。解憂有杜擧。不醉且無卧。明燈錯深處。黯然山夜黑。風雨下東序。其十七雲外相逢未可知。高㙜聞笛下來遅。雙流碧澗分微路。萬丈丹峯表遠期。嘉日眞成桃樹會。春風况是舞雩時。怡然倂就巖阿話。山雨前宵豈夢思。其十八怊悵院宇靜。春風猶古初。瓊潭淸映石。蓮嶽翠排虗。桃憶秦人宅。崖尋宋老書。須從舞雩下。緩步振衣裾。其十九朱樓已近水。面勢就靑巒。喜此攀躋易。携君徙倚看。有花連牖戶。無月到闌干。亦賴林中笛。超然引興端。其二十一層㙜秀色與天分。玉篴風飄衆壑聞。遊人遠問聲來處。爭倚長松望白雲。其二十二 華山華山表靈秀。其中蘊淸眞。抗雲列嶔岑。漱玉瀉淸潾。窈窕信斯境。登躡誠宜春。興言悅淸晏。嗟我賞心人。懸裝果幽期。出闉謝紛塵。耳目競所悅。觴豆迭以陳。卽林歇我鞅。緣流濯汝巾。超然理不隔。睠焉景逾新。冥尋抵崖寺。初地披松榛。燒燭遺衾枕。熒熒遂至晨。其二十三庭栢蒼蒼曙鳥飛。靑溪水駛雨微微。東樓下去春衣濕。背指桃花上馬歸。其二十四白鷺朝何食。下來立中渠。搖頸俯視之。水濁不見魚。不見魚尙復窺。行人來驚以飛。冥冥之雨盖四野。毛羽沾濕將安歸。其二十五道峯之雨。華岳出雲。君來從我。我自携君。登山行野。長命爲群。提手一顧。雲雨繽紛。</text>
<title>入門</title>,<text>經歷道峯山。還入上東門。雲霧一已遠。車馬一已喧。道送吹笛人。淸聲不可聞。惟念初上山。搖搖我心翻。安得乘輕蹻。攬芝去人羣。</text>
<title>送金上庠晦而南歸。仍乞躑躅一本。</title>,<text>江南奇樹有躑躅。三月四月發紅萼。丹砂作花耀白日。白羊山光映顔色。故人幽居白羊阿。愛此奇花種滿家。問君西遊幾度春。玉窓花開少婦嗟。百年意氣曲江宴。醉舞三淸滿洞花。花間起來拂春衣。還騎駿馬江南歸。江南春色眞可憐。安得致之在眼前。徒言橘柚生羽翼。誰見梅花驛使傳。攀條折榮但愁人。惜哉馨香路中塵。扁舟海上一樹送。添作吾園爛熳春。</text>
<title>楓溪主人來訪池上以詩嘲之</title>,<text>華山罷奇遊。洛陽花已衰。君來一何晩。執手歎良時。歡樂尙可圖。功名竟爲誰。煕煕春㙜響。飛盖不可追。徘徊且無歸。濯纓我淸池。</text>
<title>東湖觀魚後過楓溪</title>,<text>東湖可以漁。波闊千頃餘。朝日照沙漵。放我木蘭舟。同舟八九人。之子往無驢。微我無樽酒。亦有吹篴遊。越謳悲中流。婉孌終何如。來歸三池上。但詑雙鯉魚。</text>
<title>夜間臨書有懷。因以興言宜我同願。尙亦和之。</title>,<text>喈喈庭下雨。窈窕夜何如。靑靑堂上燭。朱火曜我書。披閱見古人。千載不相踈。今我安寤寐。日月誠易除。踟躕待來者。無乃羨淵魚。歸來蘭蕙臯。歲暮馳我車。</text>
<title>春㙜濯熱有詠八韻</title>,<text>春㙜喬木老。紙署到人稀。興會寧須遠。炎蒸幸此違。靑騾歇遊騎。白紵振輕衣。執熱誰無濯。休陰且未歸。雲峯垂地重。兩足映空飛。灑落添紅瀑。冥濛合翠微。荷簑雷欲息。披草霧餘霏。半路凉風發。還如罷浴沂。</text>
<title>盆竹翛翛。每過悅而不忘。輒得一律以上。</title>,<text>不可一日少。何須千畒多。移因王子癖。稱 一作興 自衛人歌。簾月交靑 一作淸 影。簷風儛綠柯。同誰共庭實。相對小池荷。</text>
<title>又詠盆荷八韻</title>,<text>江南不可涉。木末詎能搴。何所無芳草。於焉可採蓮。庭開移玉井。舟戱下金仙。遶葉朱魚動。縈根綠藻連。香飄風引遠。珠急露成圓。昭質誰如此。新花特可憐。嬋娟幽戶外。綽約閉簾前。覽取非原陸。區中托凈緣。</text>
<title>到淸風池上。聽主人彈琴。</title>,<text>靜者彈琴坐。楓林有友來。同聲應一嘯。終曲遂忘回。綠水搖脩竹。淸風捲落梅。高山橫面起。君意豈遐哉。其二淸泠古峽萬松岡。君抱孤琴夏日長。流水鳴蟬無不可。東樓病客坐如忘。</text>
<title>齋童來自池上。言觀其蓮。聞而有說于心。懷之好音。</title>,<text>林雨池荷綠。盈盈數子談。馨香一川隔。遙意若江南。</text>
<title>偶到池上。値主人方出。立語斯次。而聊復獨留。走吟三絶。寫置亭中。</title>,<text>入門値君出。君出我還留。豈無池上物。玄對永夷猶。其二孤霞棲薜荔。搖曳夕風吹。無人凝坐久。還似在家時。其三日落猶臨水。濠梁幽意孤。明朝當出郭。留興待東湖。</text>
<title>秋過楓溪贈士敬</title>,<text>與子不相尋。晨夕好已過。適來已中秋。雲物變山阿。衆林何櫹槮。楓樹挺高柯。崇堂靜安閑。泉澍湛淸波。踟躕仰松桶。耳目感所遇。沈吟我云悲。劬勞子如何。提手就風軒。委此新宮歌。其二肅肅抱衾來。西林夕有張。明燈曜蘭橑。朱筵蔽象床。亦有層軒下。泉水激淸涼。秋夜雖蕭飂。歡笑喜夜長。三觴尙噵飮。短歌復累章。取樂充俄頃。來日不相常。鹿鳴豈無草。鴈飛各有鄕。良宵難信宿。長歎寢斯堂。東流山下泉。別爲三池水。臨池與子歎。相彼以感此。維東豈獨邁。眷西亦千里。</text>
<title>秋宿楓溪</title>,<text>幽期山欲冥。君已掃楓溪。激水周堂下。歸雲擁屋西。當中華燭錯。追後玉壺提。勿亟初筵醉。終應徹夜題。其二颯颯華燈後。秋泉幾道飛。東山女蘿帶。西送將歸。</text>
<title>重陽後日赴族會。入京道中所詠。</title>,<text>鷄鳴楮島過重陽。今日城中菊且黃。秋色倍佳緣水路。人生甚重汎花觴。輕舟寂歷東湖霧。缺 鴈蕭條西顥霜。歲晩看看群物斂。醉歸新屋也須忙。</text>
<title>洛誦樓贈李尙卿 聖佐</title>,<text>蒹葭秋水起菱歌。君向氷湖弄素波。醉下仙舟還洛北。却憐明月我樓多。</text>
<title>贈義淸上人</title>,<text>天花寂寞白雲山。頭白沙彌過此間。若問西林誦經處。仙遊潭水去無還。</text>
<title>同宗修契時口占。玉流洞席上。</title>,<text>秩秩華堂會。薰風坐後生。庭花如獻笑。林鳥解閑情。大斗祈黃耈。長筵合弟兄。同心俱有賦。行葦繼篇名。</text>
<title>箭野</title>,<text>箭野曠所繚。東兼峨嵯山。竹泉轉靑沙。泱泱豊草間。蕭蕭草且黃。日中馬未還。散落華亭北。毛鬣雨外寒。駐馬一以望。嗟爾意氣閑。飮齕見爾性。無願銀爲鞍。</text>
<title>水內店</title>,<text>林昏水內店。馬下石門橋。粳稻成黃野。桑麻變綠條。英英雲葉落。皛皛月絃遙。誰謂征途畔。淸泠有此宵。</text>
<title>抱川途上。遇楓嶽僧。</title>,<text>蓬萊未半路。行見下山僧。但問楓林事。毘盧幾日登。問秋色早晩及毘盧峯下故云</text>
<title>路中遇雨</title>,<text>零雨暗鳴城。蒼蒼野欲暮。揚鞭上驛樓。還捨洞天路。</text>
<title>攀別</title>,<text>遊騎出重闉。廣路起凉風。與我交手者。兄弟之關東。遠送及長亭。徘徊零雨中。灑落望淸塵。逸軌駕輕鴻。曾是歷登躡。飛想彌秋空。耳屬萬瀑泉。目存衆香楓。淸時詎一日。一作豈獨鮮 賞心鮮克 一作貴得 同。恨恨失聯翩。抗策向三峯。</text>
<title>戱賦大有失刀</title>,<text>遊子金錯刀。裝爲來向東。含笑上金剛。將揖呂仙翁。中道暴風雨。鞞琫遺水中。冥冥九龍淵。愁殺制毒龍。</text>
<title>和寄蘭谷</title>,<text>上有高原鵲。下有深淵魚。故人起嗟歎。忼慨大海隅。秋風爲我至。千里見素書。置書三池間。黃花繞淸渠。良辰屢高會。誰不對淸酤。寄聲報歸鴈。無忘平生居。</text>
<title>贈士敬</title>,<text>嘉夜何所興。月出不能忘。投翰咏素女。出自故人房。明明如此夕。安所不輝光。循池步不已。上下據匡床。振衣知淸風。彈冠覺微霜。退酌樽中酒。通昔爲太康。</text>
<title>別士敬追寄</title>,<text>聞君已脂車。星言去班班。飮餞有誰人。惟我下重關。三朝雖已阻。一會良亦難。西擔引絶景。拊枕起長歎。黯黯天且晦。浩浩霰將團。寧翅征夫慮。難爲居者顔。行哉豈無會。但問何時還。</text>
<title>楓溪主人士敬。率爾告別。云欲星駕。余追至溪西小屋。張燈敍意。忽忘夜之過分。及其未寢。得四絶以題。</title>,<text>相送湖中今夜短。張燈不卧吠山狵。開窓三五華星出。星沒君將渡漢江。其二縱有西溪飮。何能緩送君。年年黃鵠別。去去白鷗羣。其三燈前摻別袂。留與道江湖。月出松巖遠。潮來茅島孤。其四蓴盤喚鱸膾。蘭楫採彫胡。隨意君歸早。回思此地無。</text>
<title>別士敬</title>,<text>黃花森曲砌。淸水繞高欄。今夜亭中月。君將入浦看。其二圓果赤如日。夜中光燭天。佳賓對不食。直置華燈前。其三林鶴引長鳴。哀聲徹窓外。更深命頓歸。霜月紛靄靄。</text>
<title>四言</title>,<text>川池東下。河月西流。別鶴乘夜。髣髴山頭。哀鳴入耳。傷我淸遊。其二燈隕細火。酒含淸醨。舒衾欲寢。起而聯詩。</text>
<title>孟冬初一夜會飮</title>,<text>幽幽林下狵。菴菴亭上松。中林捐我衾。嘉客復相從。淸酤騰軒檻。高調隱岑峯。仰觀雲間星。俯視在池中。回飈乘夜發。蕭瑟似北風。歎我同宴子。秋盡曰爲冬。</text>
<title>贈茅洲</title>,<text>與君不相離。三夜索幽居。寥寥濬房中。同夢心相於。秋山正虗廓。但坐聞淸渠。來日東西流。今夜同池魚。明燈不可滅。有酒勸徐徐。相對把彤管。夜作蘭谷書。</text>
<title>金參奉洞丈重爲北征。而病未攀送。輒以蕪辭。仰慰行李。</title>,<text>丈人前年始行宦。斑鬢飄蕭百年半。靑雲滿眼困一命。櫟杜攀援與爲伴。雖沾斗祿且甕牖。烟火澹澹並日爨。鋪麋在家尙憘憘。白屋不以爲吾患。浩蕩前路結綬期。三十餘朔有改判。山川踔遠豊沛鄕。踰彼鐵嶺類羈竄。貧別躑躅悲遠赴。往乞駑馬同里閈。一去一來尙催白。堪論今行歲向晏。已從商旅托饘槖。却顧妻兒起歗歎。天寒漢沍向幽都。北陸長氷何時泮。單衣內手困朔雪。暖鄕回首羨南鴈。人生行路有是難。飢飽懸天誠莫逭。居爲原憲尙足吊。出爲廣文胡不惋。沽酒欲送我伏枕。仰視天際雲貌亂。棄置苦寒且安行。寒盡春生本回換。</text>
<title>君馬黃</title>,<text>君馬黃黃若雲。不及我馬如雪白。走到章㙜柳下市。長揖張公度紫陌。君知此馬雪爲身。我矜權奇勝顔色。爲君轉勒 缺 冶遊。過眼星飛素電流。朝飮易水別荊軻。暮過吳閶載莫愁。</text>
<title>聞變</title>,<text>冬夜未易徂。拊枕守重帷。高林摵窓扉。有梟鳴北陲。鳴聲怖我心。鷄號一何遲。天明愕所聞。車馬閙四馳。黮黮九淵居。烈烈上穹威。嚴霜下原菽。萋草欝蔓施。于嗟未芟夷。更尋斧柯爲。其二妖星燭靈㙜。凍雨彌太微。飄風振黃庭。玄武欝逶迤。巖廊旰未食。至尊宵其衣。三年又桴鼓。詔獄訖何時。聞雷未掩耳。事有不可知。天時憝將殺。幸不告我遅。其三大槐中有火。巨海日揚波。波蕩本以風。火烈焚其柯。嗟吾王國生。同胞初匪他。始者若相醻。哀今虺與蛇。哆侈旣千里。怨毒遂已多。內 缺 卽墻屛。懆懆 一作慓慓 吁如何。甘心四境外。連歲尋干戈。</text>
<title>留仲裕宿草堂。呼韻同賦。</title>,<text>陽生嘉夜接。星見好賓來。暖谷無停雪。深爐有宿灰。淸酤騰列坐。佳唱聽同裁。興異山陰夕。君應醉未迴。</text>
<title>車上叟</title>,<text>置酒光車出。車向夷門中。儦儦車上叟。觀者面發紅。下車揖鼓刀。上車謝君從者勞。嗷嗷道傍爾焉知。狹邪車塵暗浪飛。酒淸人渴上金殿。今日將暮命夜宴。庭燎猛炬燭天光。秦箏趙瑟沸鏗𤨿。千金長夜壽。上客短衣裳。迎君大梁市。送我邯鄲城。騏驥老知千里途。未許駑駘在前行。</text>
<title>和諸童夜詠</title>,<text>來者有孟春。去者惟季冬。在古以爲惜。宜爾夜相從。明燈燦晃晃。旨酒湛濃濃。縱橫騁雅談。慷慨抗朱容。人生輕今夕。百年其屢逢。玄池峙前雪。崇岡駐老松。薰薰廣庭燎。鼕鼕重城鐘。翩翩待明發。去爲華山翁。</text>
<title>除夕感懷 之二</title>,<text>事有不獲已。來者頭皓白。事有不再得。童孩多悅樂。我年雖少過三十。從此飛騰迅箭激。平居歌笑若忘年。及至歲窮起惋惻。愁見西巷掛畫桃。塞耳東隣放爆竹。齋中讀書八九兒。淸酒將炙方愛時。銅盤雙燭爭曉漏。銀旙千花爛夜輝。强欲從汝助懽笑。未知屠蘇後飮誰。君不見山陽雪。一朝見睍渙流離。君不見田上蒿。冬生秋萎尙復遅。生有一老會同歸。樂有榮名早可爲。足及聖門死吾足。壽同王喬恐汝欺。已乎人生復何疑。騰杯勸我我其歌。嗟爾齋中八九兒。</text>
<title>和楓溪主人雨後寄詩 癸亥</title>,<text>靈雨似從東。濛濛無不之。在野溢膏澤。于林發華滋。西山本薈蔚。氣象自我知。故人方爲期。朝步臨華池。徘徊過好鳥。興歎秉簡時。相劘托論史。先聲控矢時。新齋乃屛人。報我空簾垂。</text>
<title>曹溪寺</title>,<text>曹溪寺旣古。爲勝不稱聲。陰岑鷲宇小。臲卼鼓樓傾。苔嶺四岌岌。曦月不盈庭。高明步虗閣。石梁映泓崢。微爾淹者疇。再矣我攸經。廊僧語初迹。皓首拜前楹。言言過溪送。多我意屛營。</text>
<title>踏靑之曉。士敬以懸弧奪約告焉。報以賀之。</title>,<text>六旬二日春陰陰。今日稍晴見天心。山西綠草掩地生。故人不來留東城。幾日停琴婦病行。曉來側耳兒啼聲。孤矢掛門出遊遅。一室未必違嘉時。君看憂喜每同域。向來陰晴料者誰。天淸景淑遠柳垂。好鳥飛去臨三池。同人羊酒翼日來。滿山蘼蕪醉無歸。</text>
<title>鳳興寺</title>,<text>入山三日曾未醉。邂逅瓦樽鳳興寺。有僧相勸髮垂素。砌栢墻苕雨聲至。山昏且黑便夜飮。禪室寥寥醉以寐。</text>
<title>寺僧下山言逢猛乕</title>,<text>山僧下寺晩。上寺逢猛乕。林昏不相見。但自渡水去。渡水濺濺入黃粱。蔌蔌不知歸何處。僧來入寺汗如浴。傳告西家視黃犢。</text>
<title>尋瀑</title>,<text>夙策遵南澗。先之以兩僧。行行帶笑語。降野忽復登。靑林停厭浥。朝景盖未昇。蹊回巷有犬。蔀屋讀聲騰。俄然茂栢下。翁仲是誰陵。繽紛信有接。感慨終相仍。新樂却我前。好歌嶺雲興。</text>
<title>過道成故基</title>,<text>古之道成菴。今焉壞道斜。蕭槮鴨脚樹。旖旎蕎麥花。居僧感玆過。披燼愾釋伽。薪窮憬在玆。灰變理豈他。莽莽孟夏物。已被迅商加。成毁苟一串。安所憐浮家。</text>
<title>和士敬齋夜散詠</title>,<text>兩夜雲漢匿。濃濃雨不已。蕩滌誠千里。蘇意自城市。山川爽已霽。濯濯庶草美。越子西林居。池有不盡水。揚荷抽散詠。亮月起蹝履。延首萬松岡。良夜亦徒爾。</text>
<title>送楓溪主人茅洲之行</title>,<text>梧飛初一葉。木落漸盈渚。故人向茅山。嗷嗷鴈下楚。其二出宿愆東湖。百計思如許。去莫戀稻粱。歸以聚儔侶。其三送葬出靑門。歸來復送客。浮生何能靜。山門曉剝啄。其四踈星掛雲木。歷亂三池白。論音坐松風。古樂猶今樂。</text>
<title>楓溪月夜。和仲氏玉洞夜詠。</title>,<text>西山歲暮來。楓落淸風溪。蒼松獨貞秀。黃菊日稀微。林寒客出谷。而我澹忘歸。忘歸興如何。明月逈相隨。氷蟾興霜兎。水聲連三池。神淸委衾枕。山鳥亦驚棲。灝氣洞塵區。長夜寤言誰。矯首玉溜閣。人遐案有詩。陰晴旣斯須。弦望聚盈戱。靈芝有三秀。王喬豈吾欺。步上朝眞磴。松風激玉徽。</text>
<title>孟冬十一日。乘月來話。楓溪與士興昆季聯枕。感十年睽散。於是乎會。仍示白谷族兄。盛迪</title>,<text>良會今何易。星霜若十年。開窓藹悠悠。罷酒望寒天。更深月已高。曳影楓林巓。圓缺契離合。整衿欲泫然。江海向來闊。令我欲華顚。于嗟三池月。此會誰夤緣。靑雲多佳事。樹名古所賢。鴻飛已在逵。白鷗莫相牽。</text>
<title>國哀 之三</title>,<text>自發石室天苦霧。于四十里未見路。東方暾出亦焉在。歲寒蒼天入冥昧。一慶一哀太相待。藥院藎臣可得耐。雨泣蓬首凡幾夜。吾憂家翁搗心內。</text>
<title>元夕悼懷 甲子</title>,<text>耿耿小窓日。急風窓外悲。我衿薄如羽。塊卧久不移。似睡實無夢。謂覺復熹微。忽忽恍惚中。仰首問天時。三光非今日。何不爲懽嬉。東齋昔夜飮。酒酣揚我詩。其人脆如玉。相向笑嘻嘻。今焉似適出。未定復來期。嘈嘈壇內哭。往往出素帷。魂非果五日。此心方然疑。終年倘如此。誰謂我非癡。</text>
<title>忘憂峴遇汝裕。與之並馬。</title>,<text>忽爾店中遇。初非城內期。承君傾盖語。緩我上陵悲。渼浦群烟靜。王灘二馬遅。歸時雖一路。那卜復如斯。</text>
<title>哭六弟墓</title>,<text>驅馬悠悠來。中心若有遇。搖策莫憂嶺。褰裳王灘渡。渼浦野何闊。素江逝西注。荒林四五轉。眼驚松栢樹。旣至我自叫。畢竟此新墓。伊人失所謂。此心無乃誤。聲盡起三繞。長哀塞腸嗉。春天爲我悲。紅日黯呑吐。哽哽僕夫扶。下來不成步。</text>
<title>哭酹</title>,<text>搖搖綠水。春酒在觴。燦燦繁星。奇饌含芳。長號以勸。非昔當歌。有魂無身。吾於爾何。其二謂我則誰。兄也非他。謂此何辰。寒食之嘉。爾豈不知。知而默然。胡不一笑。復歸黃泉。其三金山發翠。石室流霞。蘼蕪滿原。杜花映莎。汝若留存。呼酒此中。今我何詠。白楊之風。</text>
<title>謁先塋</title>,<text>朝爲鴒原哭。轉身涉蓊葱。南詣再拜入。敷袵告哀衷。惟天作斯丘。奕世萃吾宗。先祖豈匪人。新鬼近會同。嗚呼地有盡。事近不相容。敢比松栢樹。千歲上巃嵸。柔條日以剝。古幹憂天風。</text>
<title>石室寒食</title>,<text>金㙜石室衆山齊。向寺歸休新墓西。傍草群行遊騎騖。繞樹三匝遠烏啼。淸明雨候靑雲駐。寒食春愁紅日低。獨自含悲違一樂。何年此夕玉壺提。</text>
<title>尹氏亭</title>,<text>尹氏高亭少也躋。今來依舊與雲齊。灘聲寥亮崇陵北。野色團圓渼浦西。春服長風飄曲檻。遠帆晴影赴危梯。芳辰未誘孤遊興。驅馬歸來下綠堤。</text>
<title>送士敬入江都寄感</title>,<text>昔子朝入洛。暮必三池酌。今我日噭噭。雖子淚每滴。脉脉掩門巷。焉用兩相覿。東轅至自峽。西浮又帆舶。春風起甲浦。鳴鴈燕尾北。此路所可詳。遙酸渺予目。烟㙜泊處月。石寺上遊夕。其間雪高山。逝者紆歌曲。從君心如石。那免屢躑躅。</text>
<title>獨樂亭夜別士敬</title>,<text>別意滿阡陌。君歸登綠蘋。信行應一日。聊厚及玆辰。星爛擕衾曙。山回細草春。豪談雖自强。終是向隅人。</text>
<title>寄東遊</title>,<text>東遊子東遊子。何不告我爲高飛。高飛遠騰渺余目。白雲如何綠蘿衣。斷髮嶺高足力煩。老檜絡石橫弱枝。活活萬瀑泉。其樂二子飢。永郞仙人白鹿過。瓊漿不與君同持。歸來歸來白嶽下。君不見西家鳴鴈愛芳時。且將餘興掛桂月。歸來重與三淵期。</text>
<title>祗哭</title>,<text>五更天氣星欲墮。東門之哭痛殺我。宮官哀蹕但依時。鷖輅何之啓靈鏁。備物軍衛向陵轉。百官嗚嗚淚相濺。烟中柳合第二橋。霧內花深萬壽殿。玉樽翠勺吉日空。有酒瀉與東海中。殿下新添三萬年。慈母胡不與之然。</text>
<title>聞李生夢相自金剛還歸。吟寄厥叔水聲洞主。</title>,<text>翩翩健兒誇逸足。入山出山如黃鵠。昨日已到幽蘭谷。卧聞水聲謂萬瀑。阿咸風流今世少。嗣宗不廢竹林嘯。山西水榭得蒼翠。白雲能生世外意。寧知東鄰闔戶者。耳聾不知簾雨墜。</text>
<title>淸和十二日。朝過無俗軒。所謂倭躑躅。紅奪人目。庭戶之間。但有鳥聲。知駕出氷湖矣。彷徨之久。因興有吟。</title>,<text>以我暎山紅。天下無雙花。獨不如兄家側階倭躑躅。一開紅霞動十家。開門入坐庭草綠。朝日半含珠露色。細看旋愁眼已奪。欲起無奈興有激。一年三百六十日。有花千品復萬色。花紅如此安可出。莫誇南湖坐風閣。但取淸氷千片置在無俗軒。上加桂酒黃金樽。看花把盃日復日。破我兩人愁哀繁。</text>
<title>詠舍弟松竹兩畫</title>,<text>東方星沒地尙黑。我入自外步寂寞。暗室忽然起微白。半壁光搖空翠色。目擊新畫煥若驚。還顧庭中問敬明。信是大有畫。妙絶無平生。我家鴈行重繪事。少畫鞍馬長則棄。大有獨苦心。早奪畫工意。滿門乞畫怒投硯。一往高情醉後見。醉後酣歌松嶺遠。脩竹檀欒谷山坂。琅玕古色濃欲滴。松下細石菊數本。王子猷陶隱居。隱居讀書山風晩。掛之對面欲相語。飄飄似覺蘿衣擧。兩幅葱靑得其眞。素地用墨意逾新。敬明平生只深處。隱几垂帷積素塵。夏月招風鑿戶牖。自今颼飀洒衣巾。千載興懷霞外契。一室忘形眼中人。眼中人長相親。大有豈不畫有神。</text>
<title>伽倻山歌。送趙定而 正萬 遠遊。</title>,<text>伽倻山在朱明天。孤雲之遊八百年。紅流古洞君又去。我知可以逢眞仙。石門初路桂之樹。赤豹文貍飛龍翩。行尋月潭風瀨急。白石皓皓長橋連。宛在中林一寺雄。黔師坐處松蒼然。藏經寶閣絶翔鵾。學士瑤㙜暗紫烟。紫烟上下三素雲。淸琴朗笛愁夫君。嘈然天籟鳴萬壑。世間是非徒紛紛。仙山興會好無盡。仙山應接何其煩。我聞伽倻獨不見。幾年淚下雲笈文。芝草翻風赤日奔。送君此去傷我魂。人生阻面大隱巖。伽倻山中何其論。</text>
<title>龍潭 在淸平山</title>,<text>神龍昔潭居。龍去水淸淺。誰謂石梁斷。我來一徑轉。雌蜺抗雙瀑。暎林以遙見。飛沫殷成響。如赴五音變。緣崖有九松。蘚質承雷霰。蒼蒼以鬆鬆。拂水過人面。羽人此可仍。吾已融塵戀。</text>
<title>洛誦小飮和士敬</title>,<text>靜躁人殊性。高低心好分。憐君皓首樂。朋酒詠微醺。其二迎來繡衣解。送往綠樽欹。寂歷高簷月。湛湛未下帷。</text>
<title>朝到楓溪。主人方立馬治行。夜來飮餞之痕。樽篇淋漓。良可依依。口占一絶。</title>,<text>空樽月色前。別馬水流邊。從此茅山遠。離懷感早蟬。</text>
<title>楓溪別後</title>,<text>空翠長松院。鳴蟬向水聞。行人過江未。飄雨滴南雲。</text>
<title>霽後</title>,<text>霽後開明月。如何復雨中。由來不可準。是亦一無窮。鳥飛天近遠。魚戱葉西東。濠梁有冥契。萬事委玄同。</text>
<title>出谷贈士敬</title>,<text>出谷便尋此。興來冥主賓。依然看竹意。自覺與山親。澗戶閴以寂。雲松淸且眞。臨池遲一詠。永日易西淪。其二幽期陵上栢。芳意澗中蘋。在暑淸風足。將秋凉雨頻。晴雲綵仙閣。碧沼鏡遊人。花石流來古。琴樽至子新。</text>
<title>西溪小酌有吟屬士興</title>,<text>孤鸞海上悵遐心。三秀山間素雪深。百年世事多回換。獨恠丹砂未化金。其二閉門但松風。罷酒猶松月。君詩律呂淸。一唱如䟽越。</text>
<title>日出</title>,<text>日出箭野見。晨靄捲路右。萬馬歸天閑。孤立平阜。蓬蓬昨日草。鶗鴂俾荒醜。索落將何睹。羣寶存南畒。華稻偃綺繡。纂組明楡柳。云何霜露力。一無則一有。歲功屢自完。觀者易白首。</text>
<title>超然㙜</title>,<text>高㙜自古 一作故自 超。平處立喬松。靑柯白霓衣。偃蹇儛晨風。崢嶸美石下。歇鞍烟霜中。平楚混蒼冥。大曦苦未紅。傾弁彈松露。進臨大壑淙。長溪過遠江。灘潬方沖沖。歎息此相滙。孤遊我誰同。</text>
<title>下嶺見江</title>,<text>行邁雖多勢。夷險終二致。危哉席破嶺。慄慄度未易。行馬九折坂。疑身萬仞地。風吹壑下樹。屢驚黃葉墜。衣巖告險訖。低節降忡悸。霜天高無閡。遠江若虗寄。誰謂萬里勢。直此一回轡。如睹梁野然。堪引楚夢比。煩悁暢無剩。愈往永以肆。脩原斂遊氛。欹景假明媚。輕舟漾且近。櫓聲永人意。初賞急一誇。弄纜叫後至。</text>
<title>淸平途中</title>,<text>江水流太淸。有映草不分。上垂萬葉楓。中涵九霄雲。明沙皛素礫。遙謂朝霜存。遵渚試徐行。柔轡漾澄濆。忽顧採藥子。霜稏動淸聞。緬矣麒麟縣。朱陳儼一村。送爾長歌入。遙目極玄源。</text>
<title>西泉月夕</title>,<text>山石秋磑磑。木落下巃嵸。淸溪旣赴昭陽江。明月不宿慶雲峰。縱然月西水流東。逝者流離將無同。龍潭水搖今夜月。鵠菴雲披舊時月。舊月與今月。終是淸平月。灧灧愁看仙洞月。澹澹羞窺影池月。希夷過江未三十。我今二毛醜。缺 安得濯溪復浴月。鍊留松間綠玉骨。</text>
<title>谷雲沿流</title>,<text>有邃史呑谷。夾疊以衆巘。沿流宜究源。向遊闕玆踐。旣載茅江舸。束馬踰鋤峴。松梁啓奇兆。活活淸流遣。邪徑靡直指。詭途屢危轉。林崦混荒靄。合拆窅誰辨。斡回其環中。鞈匝復卷席。肇允路方絶。復忻境乃闡。寥朗忽斜睨。巖流白如洗。霜藟嚲長蔓。石蘿倒幽蘚。茅茨寄料外。白雲逗籬畎。遊人愕初來。居者怯猶淺。蜿蜿杏林乕。瞹瞹桃源犬。圖像積髣髴。夢想驗婉孌。淳風難强詢。竚貽歎幽顯。其二衝風攪幽沖。令我賞心舛。巖峀旣颼飀。水急混深淺。藻潭駭白紛。練湍蹙淸展。幽境好難悉。妙物嗟徒遣。憫憫葉擁蹊。眄眄日掛峴。載忻花蹊出。遵彼世父踐。春集若未沫。白石曾不轉。仰挹靑嵐名。何有碧樓緬。亭囿存晩期。漫跡特舒卷。淵鯈保淸深。渚木欝無翦。誰知所以會。徒言野隣善。</text>
<title>屈浦買酒</title>,<text>大風吹自淸平山。前飛白羽後玄雲。昭陽江急響春川。昭陽亭黑暗埃氛。禾倒木折百不禁。直是搖颺遊子心。眼昧不能騁遠望。口噤不能爲高吟。欲往焉知路高深。屈浦孤村村酒白。雖未如江可慰客。瓦缶銅椀湑我急。然後發我眞顔色。醉憶山僧朝送我。塔底霜菊爛婀娜。惜哉今未移數叢。委之盡日山回風。路傍一醉面祗紅。臨江滔滔醉復馳。九松雙池漸朣朦。明朝溪口有酒否。九月九日萬壑中。</text>
<title>贈楚梅上人</title>,<text>日余胥宇於太華也。知師有景山之術也。旣而相追於洛而有所要焉。於是乎知師之好詩。篤於世之詞人。若師者其聦明多識。六通四達者耶。卽二者未必盡師矣。余旣以師指之得考薖軸於百年則其惠多矣。惟此莠言。未足以償之。而尙靳焉乎。於是爲贈。太華群壑石巃嵸。道人陟降雲之東。山來水往勢如是。勸我鷄犬久從容。白鶴驚翻金策後。玄龍鎭靜瓊潭中。烟蘿嫋嫋禪語長。川上之觀萬色空。薄言來往有是身。枯藤日月環嶙峋。霜風西來雲素輝。北山飛藿墮我扉。我不東歸爾奚留。敲門日日遒新詩。君不見虎溪相送且拍手。遠公笑爾勞勞爲。</text>
<title>石泉寺感懷</title>,<text>扶桑與濛汜。逴逴天一方。塵區有夙駕。皓首顚衣裳。歎息來山中。徘徊以翺翔。仰視遠天凈。俯察陽卉黃。秋風豈不駛。萬壑日鏗鏘。心容適寥朗。此以淹飛光。吸溜步苔庭。濡翰偃石堂。鍾鳴山月延。秋夜固已長。</text>
<title>信宿</title>,<text>兩夜何肅淸。信宿石泉寺。出戶見月光。入來不能寐。溪水達脩夜。聞如風雨至。晨曉四五起。問此是何地。</text>
<title>秋月</title>,<text>安所見秋月。迢迢鳴城山。山岑上縹緲。溪水下潺湲。楓林何摵摵。霜氣肅淸寒。携我一樽酒。欲移桂樹間。淸風漂澄景。蟾兎不可攀。盈盈下禪樓。西望而東觀。</text>
<title>白菊</title>,<text>松桂眞相對。幽芳倚石㙜。若道禪家物。應從大雨來。其二日往月復至。繁英急一餐。歎息曉霜白。還今出手寒。</text>
<title>下山</title>,<text>斯須石泉寺。夙策動寒旭。山僧問我忙。揮手謝局促。過廬一歎息。茅茨委如束。榛路豈長艱。我馬足。平生山澤心。於玆屢爲客。玉潭與星磯。寥朗心不斁。更憐三釜淵。嗟哉是五曲。歲晩山蕭瑟。龍淪霜溪淥。悵惘緣崖去。將置復瑣瑣。顧謂天際霞。日暮增遐矚。</text>
<title>落葉</title>,<text>誰謂淸流靜。飜飜黃葉霏。因風翔復起。學作野禽飛。</text>
<title>其習浦夕宿</title>,<text>出山以降野。黃昏可躑躅。極望羣鳥還。遙與暮靄觸。寒樹半莽蒼。坐辨豊田驛。野色曠如是。因知不一俗。腴腴澤下稻。蔌蔌崖杪粟。卽物歎參差。我思眞相屬。</text>
<title>苦蝎</title>,<text>含凄下山客。終夜小虫欺。眄眄東方白。頻呵窓月遲。</text>
<title>歎月</title>,<text>逐望霜畦闊。淸光何不敷。明晨宜早秣。皓皓栢堂隅。其二明星松際出。月魄過鳴城。多愁能少睡。未夢石泉聲。</text>
<title>早發</title>,<text>秣馬習浦村。膠膠遠鷄 缺。野草白湑湑。吾憐霜下蓬。多憂載不寐。繁思欸緖風。太息仰明月。思初昭陽東。玄機遆環玦。永路紆穹窿。彷徉余何得。及歸抱憂忡。出山桂隕華。還家菊委叢。亹亹明月減。恰恰爽節窮。</text>
<title>和金城宰徐魯望 宗泰</title>,<text>春山獨先來。一卧無相携。朝飢念上藥。夕吟撫柔荑。於是春水動。活活氷雪谿。潛龍喜綠漣。幽鳥相喚啼。山水自高深。物感鮮不齊。婆娑望仙吏。桂樹東枝低。書往復書來。白雲滿嶺西。遂令蓬萊山。合我宿昔睽。</text>
<title>寄德以以慰病懷</title>,<text>北林少有霜。鴻鴈飛南翔。南來有之子。回首不安床。起來多屣履。夜步西山岡。西山豈不可。妙物媚秋光。崖松古昔翠。野菊不日黃。有此不舒憂。安得無何鄕。仙人在蓬萊。白雲去何長。</text>
<title>白頭吟</title>,<text>築城莫置薪。土潰復于池。結交 缺 紅顔。許心論白頭。不及黃泉詎相棄。世情殊不爾。終日浮雲裏。一生一死翟公門。朝聚暮散臨菑市。昨日黃金擲滿堂。今朝淸萍倚一方。曠蕩六合間。星稀管鮑侶。南山盤石北山栢。未知君情着何處。深存方寸心。所以不細語。悠悠江漢東逝海。眼送虗舟萬里去。</text>
<title>和仲氏夢後哀吟</title>,<text>蜿蜿井內月。誰可以手弄。有是太素遊。霄軓暫回鞚。皎皎信往來。不知所推送。相握和驚喜。永守庶揣控。玄際淹鍾漏。曙暉恍窓棟。飮哭非虗言。冞切覺後慟。源源肯再來。向也太倥偬。列衾自一室。疑 一作唉 我未同夢。神期有適會。所索豈昆仲。竊竊語還泣。未忽布家衆。</text>
<title>哭歸</title>,<text>奇璞久不出。忽焉耀世間。良工待細琢。何言復歸山。幽幽千年藏。下山白日寒。灑血向荒椒。終然空手還。</text>
<title>近郭</title>,<text>行人前路卷。抵郭多悲凉。秋望滿蘆原。依遲下北印。荒墳纍似碁。白鵠逝如霜。覽物作一顧。潺湲淚沾裳。沉沉心底哀。日暮復帷堂。臯壤昨爛熳。翳然若存亡。</text>
<title>明聖王后挽辭 代雩沙李公</title>,<text>黃中厚德盛藩釐。捨舊塗莘更擬誰。始至蘋蘩歌夙夜。晩來荼蓼泣安危。天開紫極軒暉發。地坼玄冬日彩悲。共聽末音雙魏下。蒼生何以報無涯。一作恩慈其二蜃衛逶迤黃鳥天。群工遙泣渺漣漣。蒼梧拱木春陰接。長信空簾夜月懸。靑域遏音三歲短。玉編揚烈萬齡延。芳辰慶獻留悠恨。雨露池㙜聖思纏。</text>
<title>竹林亭十詠</title>,<text>作亭啓東軒。招取東峯月。應須霽後夕。滅燭坐超忽。右東嶺霽月楚楚松樹子。不知誰列植。四節貯淸陰。飄風來不息。右北亭長松黃梅雨新歇。土鼓發家家。田謠千百種。愛聽山有花。右南畒農謳滄浪鼓枻曲。春泛樂何如。靑蓴十里浦。黃雪千石魚。右西湖漁歌園林嘉卉滿。春至自然香。聊爲角巾往。蝴蝶與翺翔。右後園賞春白水平原出。開窓兩涘遙。竹島沒不見。社亭如動搖。右前川觀漲九井巉巉石。層生紅樹稠。淸霜降深淺。高下細知秋。右九井霜楓孤山自梅藪。花發遠如雪。風馨易近人。莫遣兒攀折。右孤山雪梅燒烟興細細。屬目自東林。定知香飯熟。如聽木魚音。右聖洞朝烟鳷峯何竦峙。送影重溟中。日西蒼翠倒。呑吐半山紅。右鳷峯夕照</text>
<title>玉流洞 乙丑</title>,<text>玉流亭子無世情。淸暉秀氣屯窓楹。江北遙山曙霧平。階下寒泉夜月明。別有松間退朝路。下車登樓玉珮鳴。玉佩高歌春復春。坐見飛花洛陽城。</text>
<title>和大有贈劍歌</title>,<text>古劍渺渺扶桑國。翕赩赤日爲顔色。渡海以來劍客稀。幾年明月寄虗壁。水斷蛟螭爾自知。山有虎豹吾可携。東州遙野何茫茫。太華巨灘氷雪蹊。幽人之身壯士心。豪歌贈行弟意深。夜寒一彈星月紛。櫪馬爲我興長吟。</text>
<title>追別仲氏出宿于大有郊居。以遠送于我。分韻得首字。之一</title>,<text>靑門小弟廬。桑栗綠一坂。六月爲離亭。怊悵仲氏遠。出宿有張燈。淸朝已勸飯。奚須送者繁。偶此情話穩。誠有未盡懷。臨別申宛宛。浮雲滿天赤。如彼不可挽。芝洞好友至。能共我繾綣。關山何以達。千隴復萬巘。酌酒歡僕夫。休歌白日晩。其二別席松風灑。樽前出華山。秀色方無限。行人曷月還。東門千樹栗。黃蘂遍靑枝。爛熳霜郊迓。烹鷄鴻鴈時。關山路亦盡。何可一言敍。依遲北巖畔。我亦焉孤去。浮雲晩陰長。將雨綠楊夜。遠望亦蒼茫。流淚可增瀉。</text>
<title>立秋夜思</title>,<text>誰家女郞杵。乘月搗流黃。驚心樓上聽。頓覺葛衣凉。</text>
<title>竹泠浦</title>,<text>旱路無邊暑。名園不盡春。百花爭月令。三逕斷炎塵。鴈狎嘶林馬。鸎窺看竹人。憑軒舒小睡。蝴蝶繞吾身。</text>
<title>雨中與洪世泰登樓敍闊記景</title>,<text>飛鳶入雲際。雲鳥兩徘徊。秋氣變素景。凍雨從中來。雷歸北林側。山沒淸漢隈。黯然井上寒。淸風引颼飀。滿眼良可歎。本作歌 人生本無憂。高樓久塵埃。好人今在樓。未見願相見。相見後會謀。何處菊花早。明朝入抄秋。蕭瑟此雨罷。近郭山水稠。</text>
<title>梅</title>,<text>開門素雪平。四山無蒼翠。君家好梅樹。發興聊有自。</text>
<title>又贈智霑上人</title>,<text>千山雲雪颺。一馬靜尋春。暫弄白蓮月。終非虗返人。</text>
<title>菊</title>,<text>菊兮菊兮。在我墻底。去歲之移。今歲之茂。靑靑者葉。可思女几。黃中暢英。亦同君子。淵明逝矣。孰爲勤掇。滔滔春秋。我日愁哭。寂寥壺觴。參差服食。</text>
<title>蛙</title>,<text>自我池荒。蛙日鳴止。鳴止如何。閤閤不已。雲雨之會。得以陸梁。嘯群鼓侶。厥聲滿坑。鷄鳴而作。通夜未央。誠有不息。哿矣其勤。嗟爾繁蛙。異乎吾聞。噰噰喈喈。萬歲南薰。</text>
<title>石泉寺待君四不至</title>,<text>日昃彩霞落。風林搖欲欹。菴僧方出谷。問赴何山期。</text>
<title>水月菴贈別舅氏</title>,<text>竹密花深水月菴。回頭已遠火龍潭。臨溪笑別含無限。迢遞鳴輿萬樹南。</text>
<title>抱琴待大有</title>,<text>井上高樓含暝烟。無人獨坐掩遊絃。流金一曲須君展。眼送終南山外天。</text>
<title>與敬明分往二墓 丙寅</title>,<text>不知爾所適。况問我往者。出門萬里草。蕭蕭二駑馬。露梁舟屢招。王灘淚新灑。死無遠不索。生豈有相把。噭噭竟不響。送酒空雲下。畢竟還家夕。復何爲心也。</text>
<title>歸自栗北聊抒哀懷</title>,<text>終年抱深悲。曉來淚一湑。淸酌三咤後。焄蒿斂何去。鷄鳴雪盈墳。起掃爲躊躇。乾坤正茫茫。積素滿平楚。神迷蕪湖雲。馬困王灘渚。瓊花着遠松。歷亂飄風擧。誰謂逝者遠。髣髴如睹汝。龍章竟莫抱。夜㙜路深阻。終身不可會。何時與笑語。到家暝色忽。哀腸攪無緖。東齋久頹擗。是吾忘汝處。</text>
<title>送申叔開赴北幕</title>,<text>漢山起何處。吾聞北來客。豆江噴箭白頭山。滄溟無涯在東北。我兄走馬白山根。萬里隨山返嶽麓。王程肆目壯其間。天雲巨嶺幾千尺。憶昨兄歸及秋鴈。君今行逐春鴻翼。春鴻秋鴈行如織。玉堂天曹不幷席。聖主重邊可知矣。靺韋君子美如玉。春城三月行翩翩。王粲風流孔璋文。蒼茫甌脫關堡遠。屈曲羊腸溟渤翻。東風無邊隴上草。白雪如何古塞門。樂民樓上望龍江。明波龍鱗五彩紋。胡姬笑擲楊柳鞭。壯士迎勸葡萄樽。時淸到幕無簡書。邊事亦豈全無虞。武庫霜㙜寄踈衿。投壺擊筑半淸娛。釋博應須問烽火。明燭時可觀孫吳。黃雲西北六鎭去。豆江滚滚森黑楡。山河勢極却偏窄。男兒心壯反悲吁。從軍有歌歌望胡。此曲未可和吹蘆。指點先春過江碑。方見古人不畏胡。請君更撫白塔橋。書記書記鄭公乎。</text>
<title>謝人寄松醪</title>,<text>故人自云抱幽瞀。高卧終南翳松樹。戲擘龍鱗萬歲根。杜康漏法潛分付。靈液津津蒸太陰。松風夜和糟床注。此酒美第一。飮者豈難遇。沉吟古人貽。感深我肺腑。飛書北麓琥珀光。洗盃東湖浪花素。君旣一飮顔桃花。我且數盃躡雲霧。投竿釣鯉將報君。水寒魚淪歲亦暮。</text>
<title>秋興雜詠 之十</title>,<text>昔我維舟此水濱。重尋却是丙寅春。年多依舊江如練。老去無成髮欲銀。陳子樓高添氣像。莊生瓠大出風塵。從玆放溜連溟渤。宣聖乘桴竟可親。</text>
<title>楮島雜詠 之十三○丁卯</title>,<text>幾歲乘危身不死。比年艓子貰他人。祈雨壇前時散步。松風射侯碧湖春。</text>
<title>病後與士興昆季賦春。仍告東峽之行。戊辰</title>,<text>東樓卧處草斑斑。病起旋來打竹關。雨外微寒生紫籞。樽前淑氣發靑山。楓溪伐木連幽鳥。仙峽尋花杳遠灣。遇樂何知明日別。春風催我酒開顔。其二夜綠浮高柳。朝靑遍遠山。放策病何有。度溪行自閑。年芳雨不息。客意酒相關。轉欲訪花去。君歌淹我還。其三 酬士敬非君洞中住。誰與問春還。隱几雲霞晩。鉤簾筆硯閒。先花雨滿郭。留客草連山。且往江南曲。漁歌共秉蕳。其四物色惟芳草。春山且一壺。花開吾已遠。西澗與東湖。其五春草連綿山下橋。西林烟雨晩迢迢。樽前咫尺吾家是。纔度淸溪別意遙。其九春雨離筵滴。向君歌落梅。風吹繞林去。催動千花開。其十金鰲客來帶海色。楮島帆行望渚花。數載星離今夜失。可憐春雨過山家。其十一洞裏經春長日卧。問君何事亦何官。明時輟手起居注。勝處休心薖軸寬。松風度澗吹蘿帶。花雨過山灑籜冠。浮世悠悠遣一醉。鳳儀鴻漸不相干。其十二浮江溯峽。明日之船。聽雨聞澗。今夜之眠。春林羃羃。春夜淵淵。別意氤氳。春與之然。離亭在遠。芳草盈前。微風酒波。小燈花燃。采菱調急。伐木思緜。何淺何深。與子聯篇。其十三春雨之行。谷風扇芳。故人之淹。君子濯腸。缺 濡翰于彼。都房淋浪。逬簷薈蔚。通床山冥。鴻濛人契。峩洋迢迢。相對愔愔。難忘鳴魚。在澗靜鳥。依岡情有餘。寄樂不可方。</text>
<title>和士敬</title>,<text>豈忘山家雨。樽前深淺聲。離心似庭草。過夜倍生生。</text>
<title>慰士興喪馬兼寓別意</title>,<text>學士罷官心如掃。閉門轉欲學黃老。門前桃李洛陽陌。花落爭名爭利道。悠悠塞馬暫死生。夢絶金鞍戱芳草。其二雨滴山家相醉後。起望扁舟繫江口。溟濛未霽昨夜嵐。安得臨江更飮酒。知君喪馬不身送。惟有遐心結汀柳。</text>
<title>大江</title>,<text>江湧五㙜出。山包百谷來。長懷勢未已。善下意誰裁。日月扶西瀉。㙜隍枕北開。由來宛轉處。着我釣魚㙜。</text>
<title>贈李生德壽</title>,<text>寒江雲雪欲藏舟。潭島天長渺遠眸。宿昔笙歌今則夢。金丹歲暮起淸愁。</text>
<title>題扇贈李生夢相 戊辰</title>,<text>欝欝松林下。幽蘭葉自交。山寒易霜露。竊莫化爲茅。</text>
<title>病中感春雜詠</title>,<text>在澗同心子。委蛇靑瑣賢。對簷人自遠。延首病相憐。山水留琴曲。烟霞掩酒筵。搴芳時亦晩。幽鳥幾回遷。其二漠漠溪南草。寥寥井上扉。悠然林卧趣。獨與故人違。幽洞辛夷落。名城海燕飛。慇懃五陵俠。讓爾睹芳菲。其三因病休多日。乘閑息衆緣。天光回白室。夜氣注丹田。謝客仍無我。忘魚况有筌。看書懶還擲。多事子雲玄。其四出戶殊無賴。尋春未有緣。卧從芳草後。心急落花前。紫陌思馳馬。丹丘夢扣舷。微風時擧幌。空翠遠山連。其五靑雲開淑景。群化屬和淳。天地氤氳氣。溪山往復春。長衢風動草。別院鳥呼人。起作高歌望。垂楊翠一隣。</text>
<title>病中惜春呈士敬</title>,<text>春風復春日。欺我卧床時。原綠流庭草。山靑泛石池。午鷄鳴別院。曛雀度幽帷。有酒西林下。君方懷憶誰。其二病裡饒淸靜。年芳不我留。春傾九旬半。人擁百年愁。未有看花分。應爲化蝶遊。啼禽莫窓外。好事滿江樓。其三雙來珂馬客。邀我洞中天。笑指梨花月。留聽玉溜泉。懸燈群吏散。沽酒兩壺連。枕籍窓間卧。春宵直似年。</text>
<title>保安驛望牛川村</title>,<text>春纜侵蒲柳。牛川水驛幽。沙連落暉淨。𩿨帶孤霞道。遠岸延初覿。長風捲百愁。逍遙少似我。晩渡有爭舟。</text>
<title>簇尺灘膠淺</title>,<text>荐至成湍險。行舟泥月溪。連山遅落後。退鷁易歸西。勢似膠盆置。身看點額齊。夷然故歌嘯。回首撫鳧鷖。</text>
<title>初五日曉發</title>,<text>南村鷄唱起登船。北岸人歸望似烟。行看東旭明前路。未定西風似昨天。其二去去丹丘花萼春。棹歌流響散靑蘋。王喬鳧舃徒孤興。元禮仙舟竟異人。</text>
<title>大灘</title>,<text>大灘形勢小瞿塘。龍瀨雲昏十里長。險處還看舟趣緩。笑他黃帽色蒼黃。其二雲沙摩蕩浪崩騰。退鷁欹烏掛石崚。跌蕩千篇吾輩得。周旋百尺長年能。</text>
<title>側岸有垂楊。拂波蔭船。</title>,<text>缺 鳴櫛牽動欝金絲。江潭一種風流別。羞比章臺繫馬枝。</text>
<title>過葛山風日甚美</title>,<text>朝霞斂處盡春山。岸岸靑田桑者閑。鳥度魚行雲影靜。菱歌一曲暢襟顔。</text>
<title>龜浦</title>,<text>船涉驪江水益淸。行人到此濯塵纓。婆娑城下爲龜浦。誰會莊生曳尾情。</text>
<title>過鄭守夢亭子有感</title>,<text>鳳頭亭下水涵淸。映蔚松林沙鳥鳴。沂上春風今古接。狂歌遙挹鄭先生。</text>
<title>梨湖</title>,<text>爛熳春帆別漢陽。身騎彩鷁訪東皇。氤氳泛入梨湖白。泊遍蘭洲桂楫香。</text>
<title>初六日晨登淸心樓</title>,<text>黃驪古郡山四縈。淸心樓前江水平。百丈船行度碧窓。千仞魚遊蕩朱楹。甓寺鍾鼓在東北。朝朝暮暮越波聲。春風吹衣綠野秀。芳杜凄凄北岸生。龍門山逈燕灘西。西流漫天接太淸。此心與之豁千里。便欲維舟待月明。</text>
<title>馬巖歌</title>,<text>馬巖馬巖何許石。直是江邊一硱磳。江水東來勢滂濞。微爾那免岸善崩。萬歲千秋頓水綱。淸心樓影臨江長。去年大水前古無。驪人獨逭魚中藏。蛟龍故道積石北。河伯叱馭避其傍。雲根飮盡苴藻痕。古來維舟所彷徨。砥柱勢高鳳凰遠。負圖時緬神馬藏。嗚呼二馬不復見。徒爾江名帶驪黃。</text>
<title>過興元</title>,<text>自從天磨尋瀑來。十年不共春服遊。丹丘東溯得未有。歸舟烟波弟兄浮。兄抱綠綺歌采眞。弟望松喬岸幅巾。岸幅巾。送流雲。仙之人。意相親。靑山彷彿苕霅間。黃綬散漫笙鶴身。蘭舟日暖吏人眠。傳盃綠液膾銀鱗。此日此時世事遠。醉中復有氤氳春。其二纛巖霞蔚漆巖秀。日影蘸江沙可透。舟行隨風聽疾徐。杳然漸入玄眞囿。圓沙鳧戱蘭杜春。小原牛眠桑柘晝。蟾江一派來湜湜。輟棹望源興遷就。其三掛帆倜儻宗愨意。緩棹從容謝客興。澄江百折自有源。扁舟三日走無脛。問余幽期與誰密。綠雲爲導文魚媵。如是而浮如是泊。百年沿洄萍不定。其四峽山淸敻水關幽。四郡身近心悠悠。吟詩咳唾噓紫烟。岸巾鬚眉明綠湫。柁樓微醉占晝夢。採秀風穴逢丹丘。胷中宿物知多少。一一䟽寫寄西流。</text>
<title>過漆巖。聞滄浪子從申家喪。住距江五里所。移書促丹丘之遊。</title>,<text>落日下蘂城。蘭棹逗峽雲。磨舟灘瀉淸瑟韻。啄木鳥呼幽谷群。春山漠漠滄浪淸。所謂伊人隔風榛。悲歌短褐來莫緩。潭島花繁易迷津。</text>
<title>涉險</title>,<text>十里九瀧知水高。掛帆不便長施篙。急漩回渦衣半濕。枕桅卧對春山豪。長歌唐突黑蛟怒。濁酒安慰黃帽勞。人方得意形骸輕。濁足淸纓傲風濤。</text>
<title>初七日曉發龍灣</title>,<text>宿帆靑龍灣。進艇江霧盛。峽日霾未舒。呑吐遠霞競。泱漭十里征。洲漵向澄映。岸草發幽馥。沙鳥蕩群泳。嵐霏散成滴。江滑煥明鏡。風吹靑絲笮。榜歌淸溜逬。木道正氤氳。依遅順柔性。捲篷延靑嶂。沿洄得其柄。采秀可自玆。丹丘路非敻。浩然愜微尙。中流寄孤詠。亭亭眞際逼。奕奕滯慮淨。烟霞但成癖。至人恕我病。</text>
<title>過荷潭水色甚佳。東有釣臺。松林映蔚可念。</title>,<text>菏潭氣芳潔。秀色似山陰。凈不受一塵。瑩可鏡寸心。挹淸倚素舸。高興激玉琴。晴魚戱銀礫。曙鳥翔靑岑。山舒奔峭遠。野姸蘼靃深。正爾媚人處。紆我肥遁襟。鮮原可凝睇。回首送挐音。人靜午鷄鳴。樓出松桑林。松林殊蔚蔚。釣巖何潭潭。人生一丘足。世情滯纓簪。</text>
<title>月灘水中。有巖峙立。名曰相思。</title>,<text>月灘結盤渦。有巖磯層濤。詭貌戱五禽。靈峙着三鰲。黃楊生石鬚。瀄汩浪花淘。古人相思處。棹歌聲亦勞。春風正歷亂。烟草暗江臯。</text>
<title>金灘北岸有塔。高可十餘丈。遠遠可望。</title>,<text>相思巖已遠。白塔立如人。參差水中象。佛影幻相因。碑版昧莫徵。滄波逝幾春。天花散無跡。野草合成茵。我筏近彼岸。沿洄豈迷津。</text>
<title>瓮巖灘水甚險。笮夫一人渰而堇拯。不覺心寒。</title>,<text>瓮巖石如馬。舟撞石左右。風湍倐膠戾。劃漩沸雷吼。驚潨飜鷺羽。駭沫蕩鷁首。帆欹不可整。篙笮互掣肘。黃帽昔何巧。意忙失其守。鳧沒忽飜眥。珠還復入手。存亡信泡漚。咷笑暫先後。幸不壞我興。前路仍可取。同舟復春顔。歌嘯無何有。深酌一杯酒。注玆謝川后。</text>
<title>初八日發早芚</title>,<text>洛陽城中世故繁。黃塵日夕令人昬。出郊興自方丈島。登艫身已丹丘門。缺 草百丈外 缺。浮生如寄且淡蕩。看盡靑山傾綠樽。</text>
<title>黃江</title>,<text>江隨山轉兩回儃。寒食辭家五日船。春色綠深帆掛後。峽雲淸漲棹歌前。催花谷鳥鳴芝圃。荷篠山翁下秫田。不必丹丘遙造極。眞仙與我久周旋。其二峽束黃江江勢雄。巴東三峽較來同。牽船吏集孤山下。媚客花垂側岸中。細雨 缺 鳴風。柁樓一飯超層濤。稍近寒樓更捲篷。</text>
<title>至眞木亭。順風掛帆。帆若電馳。岸回未及收船。被風掀垂覆者再。船人蒼黃失措。堇乃回斡。衾枕廚具。太半爲波沫所濡。得免魚腹。吁亦幸矣。</title>,<text>耳屬帆風目遠峯。人生乘快放心胷。波濤咫尺翻濡首。號咷斯須更攝容。信是彈珠千仞雀。猶然遭睡九淵龍。誰爲我後東游者。毋以高艎易短筇。其二仙尉風流逐水存。沈舟側畔興源源。朝餐 缺 鱖春雨。空濛 缺 樽丹洞 缺。碧樓消息彩雲翻。連枝芳會通元化。桃李河陽詎足論。</text>
<title>兜利灘捨舟</title>,<text>缺 鬪折篙。鼉蛟狂沫犯靑袍。呂梁懸水由來險。宗愨長風太劇豪。書帙霑成文藻荇。酒樽傾滚碧蒲萄。此心收與身俱在。官馬金鞍騁遠臯。</text>
<title>初九日郡齋雜詠得五絶</title>,<text>洞天三十六。風生此仙穴。朱樓遠窓鳴。吹使世塵絶。其五聆琴沙鮪跳。伴嘯江鳥坐。淳民無所爭。競挽丹丘舸。</text>
<title>寒碧樓月夜。聞笛聲在船。之四</title>,<text>觸機山落石。同調水鳴灘。信有不如竹。明徽愁對彈。其六吏散庭如水。添之江月華。蕭踈兄及弟。淸坐是誰家。</text>
<title>聽灘</title>,<text>聒峽淋浪雨。琴軒通遠流。登樓爲兩夜。猶似未離舟。</text>
<title>郡齋夜吟。時得京書。聞有妻兒病憂。</title>,<text>龜潭朝可遊。客舍坐悠悠。細雨沾山郡。幽雲抱峽樓。瑤琴驚別鶴。畫角起遙𩿨。薄暮京書拆。孤舟返洛愁。</text>
<title>梨村詞客李君天栽來與賦詩</title>,<text>梨花洞主雨同來。笑問梨花幾日開。且待花開村似雪。丹丘歸路共含盃。</text>
<title>次唐人郡齋詩韻</title>,<text>身看仙侶逼。衙卽梵官如。柳色搖緺綬。江光對簿書。浴鳧從伴舃。鳴鹿待牽車。小吏朝來報。晴灘下鱖魚。</text>
<title>又次唐人韻</title>,<text>琴罷虗庭産綠陰。白雲如帶托高林。窓臨淺瀨看濠濮。軒納遙岑卧尙禽。送磬僧棲霧巖古。題詩客返梨村深。蘭舟別有春來用。跬步龜潭在一尋。</text>
<title>十二日黃昏。忠原守李伯祥 徵夏 率其弟季祥▣及甥姪沈李四昆季。同舟而來。童子德壽亦從焉。將游丹丘也。未到北津。笛聲自暝烟中飄來。我兄弟亦於樓上吹笛而應之。至而明燭列坐。怳然若夢會淸都。</title>,<text>北津列火照遠舸。忠州使君舸上坐。隔波嫋嫋兩笛聲。將近碧樓聞鳴柁。赤松王喬在霄漢。此夜未必能勝我。</text>
<title>玉筍峯</title>,<text>亭亭玉筍峯。翥如仙鶴飮。碧潭下涵漾。浮舟破雲錦。層松高影子。一作落 恠石相倚枕。天光蕩一棹。心鏡凈萬品。洞陰暫飛雪。雲英滴沁沁。不見綠髮人。我笛淸婉甚。</text>
<title>龜潭</title>,<text>進棹石扇啓。人入重玄門。龜峯崪如神。下爲潭渾渾。奇哉名下境。磅礴此昆侖。群峭列妙有。萬象金翠繁。天礙戍削標。水纏谽谺根。融峙際相蕩。飮食氣吐呑。船舷休偪側。陰獸所深蹲。逶迤艤東渚。壯覿始該存。磨霄高木竦。决眥遙鳥翻。蒼蒼太古苔。石飽鴻濛痕。玉女下彷彿。雲窓鎖渾元。逞奇非一狀。得無應接煩。風吹崖上芝。日暮蓬底罇。有來若相趁。森羅五峰尊。千 一作峯 巖坐致身。無所事攀援。蓬萊有萬瀑。安可舟其源。</text>
<title>降仙㙜</title>,<text>瓊㙜憇綠髮。我來起遐慕。淸笛在我手。白雲在天路。仙翁雖不在。撫跡豈今古。求之庶有由。濯髮矯閑步。落日彩翠翔。誰歟天際遇。翹神杳所寄。倦倚三珠樹。樵柯易爛敗。漁舟謾沿溯。</text>
<title>十四日</title>,<text>雙笛沿波淸且哀。缺 開。山紆竹嶺蒼蒼矣。水抱丹陽滚滚哉。列子風高騰彩鷁。東皇雲拆閃銀㙜。飛來一鶴揚淸唳。蓬島因緣爾是媒。其二林木氤氳觸棹香。導船飛泳舞靑陽。岸紅烟化廚中物。江綠霞搖物外觴。曳笮人閑豪竹緩。談虗僧倦遠峰蒼。三洲採藥心何急。一日稱仙興亦長。時有白足同舟其三波中小白是遙山。卧過丹陽風日閑。花草翳深元化路。雲岑緬邈利名關。虗舟有地白生室。恠石迎人蒼帶顔。縱軆層灘歌嘯適。更從平渚漱潺湲。</text>
<title>淳風</title>,<text>不信淳風遠太初。丹陽古峽氣沖舒。菑田犂耜鹿相對。板屋吠烟星散居。歷歷風瓢聞許叟。迢迢漁笛望秦餘。閑流飮去心淸淨。小醉微聞老氏書。</text>
<title>溯三淸灘</title>,<text>沿沙百丈草萋萋。飛近靑簾好鳥啼。晩浪扇風前浦白。春岑織霧後船迷。行看藥物三山近。興愜笙歌九子携。若遇浮丘仍遠擧。須知舟楫是筌蹄。</text>
<title>島潭</title>,<text>玉立三峯水面生。中流霞表望分明。仙舟泛入通無礙。山字排來寫不成。海遠應勞鰲戴送。月明堪受鶴飛鳴。舷頭鐵笛龍吟壯。今夜須催裂石聲。</text>
<title>暮坐洪氏亭靜對三峰</title>,<text>潭水霞明岸月環。三峰對我片心閑。烟絲颺紫香爐上。石髮搖靑菱鑑間。片霎陰晴呑月雨。夕天眞畫倚舟山。褰裳濡足非千里。笑拂琪花問大還。</text>
<title>待月夜深。困而就枕。向曉季祥報以雲散。邀與方舟而遊。</title>,<text>午夜潭心半濕雲。月從雲缺皎紛紛。箏簫到石危臨我。榜枻和烟暗逐君。桂闕餘暉吳質借。蓬壺寸地羽人分。聯舟對酌無相捨。看取三峰亦一羣。</text>
<title>十四日回船</title>,<text>蘭橈別曉仙。揮手三峯前。笛聲最嫋嫋。先起蘂城船。</text>
<title>下三淸瀨</title>,<text>轉眄出壺中。雲霓望不及。堪恨三淸瀨。馳波送船急。其二微茫泛月船。今似夢仙嶼。緩棹掇瓊荑。托言遲後侶。其三上船百丈勞。下船不待纜。山水萬重深。歸橈帶餘憾。</text>
<title>望烟村</title>,<text>松烟生羃䍥。種玉草平田。人卧隱幽處。鷄鳴飛至船。</text>
<title>江邊有恠鳥色白。不知名。見人飛去。</title>,<text>晨霞蘆洞明。恠鳥向船立。忘機我猶未。色擧爾誰及。</text>
<title>道傍有石窟。嵌空爲二竇。有泉注焉。玲瓏可愛。</title>,<text>古竇閃幽光。洩泉潛漱玉。倒懸自白蝙。深貯應靑籙。</text>
<title>到雲巖列坐巖下。折花流觴。</title>,<text>冠童同一春。列坐分松影。天花落盈衣。人籟聒幽境。</text>
<title>中仙巖</title>,<text>層巖如砌玉。淨掃以松風。好客來長嘯。新花古壁紅。</text>
<title>路傍有申家亭。臨溪蕭灑。歇馬少憇。</title>,<text>桑田知俗淳。松石諳塵隔。小亭主人佳。仙侶休倦翮。</text>
<title>十六日長淮灘。下舟向雪馬洞。</title>,<text>羽化橋西曉。仙溪到處佳。烟村表紅杏。霧樹合靑崖。退鷁因灘駛。沉龍致峽霾。龜峯迎棹出。知己戾長淮。</text>
<title>出丹丘洞門</title>,<text>身行潭島遍。興出石門餘。澗萼揷盈幘。山樽欹伴書。重岑偸眼暫。遠岸入詩踈。舟楫寒樓畢。還吾寥落初。</text>
<title>十九日到鶴林巖觀捉魚</title>,<text>鶴棲巖下碧流縈。倚石窺魚玉尺明。太守悠然觀逝興。小童深切放生情。淸音山水休絲竹。落日烟花見郡城。莫道山翁醉騎馬。如何蘭棹去來輕。其二桃花 缺 水生肥。魚與春波遊不歸。穀雨晴灘聞潑剌。夕陽踈網見依俙。浮舟興愜初忘味。觀物心虗尙有機。莫把長竿更拂石。恐敎雲鶴色斯飛。</text>
<title>解纜 之二</title>,<text>夜來空峽子䂓鳴。夢淺高齋天易明。昨日江上今日是。眼前愁樂暫移情。</text>
<title>二十日翛然齋同賦</title>,<text>我自觀魚返。君來暮雀喧。人間難屢得。惟此碧樓樽。聽雨峩洋曲。臨風洲渚言。二潭愁獨往。無乃後幽蓀。其二朝朝江上樓。亹亹峽中遊。寤寐三山逼。風流八詠留。花陰繁鳥語。穀雨足漁舟。喜與洪崖子。遙林採藥謀。其三深春正有客。客舍杏花開。山水超高品。烟霞感上才。幽軒逗微雨。遠瀨曳輕雷。此意方沈寂。庭陰産綠苔。</text>
<title>寒碧樓</title>,<text>遠江流入郡。臨水有高樓。山納雲霞盡。春增氣象幽。窓風來古洞。簷影帶虗舟。所謂仙居是。蓬萊浪遠求。其三傲吏携愚弟。相看道氣全。丹砂仍福地。綠髮向春天。樓暗千花雨。江涵五柳烟。頤生非別理。卧治已悠然。其四散客江城靜。滄浪獨我傍。淸詩雲潤筆。綠酒雨添觴。物色新區足。團欒舊態狂。須知仙是我。更以醉爲鄕。</text>
<title>二十一日次屛間晦翁韻 之五</title>,<text>夜深一鳥影。雲鶴過潭月。渺焉托幽期。丹梯路遐絶。其六兀然樓上心。半向江流瀉。不復一塵留。靈飈更振灑。其七龜島一春水。錦屛山卽連。坐見尋眞者。維舟官柳前。其八信宿洪厓留。相將卧畫裡。長嘯曉風餘。飛花入窓几。</text>
<title>夜坐聞角</title>,<text>對客高齋靜。軒窓雨氣濛。角聲初夜起。呑吐滿江風。其二鳴灘千嶂夕。棲鳥百花叢。論詩深入夜。今古寸心中。</text>
<title>始入凌江谷。得一勝處。潭水漾綠。好花相映。相與跂石而坐。觴詠遣興。</title>,<text>恠石欹斜坐却平。杜鵑花落綠潭明。游魚自適忘人到。我與滄浪不世情。次谷口春雲羃馬頭。雜花相引入林幽。此心靜着深潭底。半逐輕湍瀲瀲流。次日脚虗涵潭影深。綠光移蕩走穹林。山禽驚向松間叫。似覺游人入靜心。</text>
<title>送滄浪孤往二潭</title>,<text>勝處無妨小別離。會同終在義林池。丹陽錦水雙行屐。淸閣寒樓一夜思。</text>
<title>朝雨渡北津</title>,<text>細雨來濛濛。泱漭人出城。暗喚北津航。催我越中行。越中是初路。遙懷錦水淸。近涉四郡畫。遠遊嶺西幷。萍流靡着跡。匏繫豈我情。靑山去不窮。隱隱馬前縈。氤氳雲氣中。澗流幾將迎。村爲茂松遮。路因遙花明。造幽意多紆。觸奇眼若驚。依遅飯牛所。深欲托平生。</text>
<title>有懷</title>,<text>馬上終日聞。布穀啼桑田。馬上終日見。黃牛正齊肩。逢人多可羨。觸地多可憐。我家太華幽。春事十年捐。參差杏菖期。虗送狼戾年。曾前斫畬處。亂草交巖泉。籬東數株梨。桃樹生其邊。屈指計已高。應爲綠蘿纏。花開鳥相見。花落委前川。流下三釜淵。誰與嗽潺湲。驅馬雖此路。在心惟三淵。三淵不可見。素願負一廛。靑陽結霞想。我髮則凋玄。去去越山遙。何處堪採鉛。</text>
<title>暮踰脚跟嶺。有川西來成江。江色甚淨。是錦江上流也。北岸有桑麻村落。曖曖堪畫。中流遇一漁者。細論土風。指點村西奇巖之揷江者曰立石。古來游賞之處云。</title>,<text>松下歸牛嶺上鴉。漁舟輕泛浪生花。銀魚叉得誇來客。立石東南望是家。</text>
<title>暮到寧越邑底。去魯陵不遠。</title>,<text>靑山看入越州幽。日暮烟芳暗渡頭。聽到菱歌聲欲變。子䂓明月又高樓。</text>
<title>緣江訪紫烟巖迷蹊徑</title>,<text>我馬方苦歷崎嶔。我僕不可語賞心。溪行十里但蒼木。恠鳥時自學我吟。有童能知紫烟路。問眞却似具茨遇。行尋紫烟終冥翳。復恐歸途白雲誤。</text>
<title>立石吟</title>,<text>不見立石心如馬。旣見立石心如瀉。試就中洲歇我馬。玄對神會造物者。楓蒼松古形態奇。霧髻烟粧雜花假。沙頭欲落未落日。破開鴻濛衆彩惹。人言南渚望勢好。惜哉輕橈不入把。鵓鳩將雛啼杳冥。爾有奇翼能上下。</text>
<title>自寧越冒雨向堤川</title>,<text>山花濯濯野草濡。春雨沾袍我行孤。孤行悄悄心有赴。望望前山度平蕪。松間想風三尺琴。梅林止渴兩玉壺。淸風皁盖應到池。未知洪崖亦來無。</text>
<title>到義林池。仲氏與洪君纔以風雨捲席而歸。回望飛盖。隱隱入遠村。悵然循池者良久而來。</title>,<text>春游浩蕩興多歧。兩日依違百里期。錦水聞鵑遅返我。金堤歇馬晩須誰。籠雲草徑停琴失。落雨松林倚盖疑。不失團圓歸夜燭。且留風味寄秋池。</text>
<title>同賦義林池。周可五六里。汪汪可泛。溢爲十餘丈落瀑。松樹蔭映。</title>,<text>千年貯水混天成。百頃侵山滿地淸。蕩取峰陰龍氣碧。掛來松際鷺波明。芳傳列邑分菱芡。潤及長畦卧稻秔。果使吳湖能若此。季鷹寧不薄簪纓。</text>
<title>二十七日到郡。與主倅兄弟。並馬至㙜巖。始至若無佳處。越一隘項。若入葫蘆形者。而洞府豁然。水石極淸壯。布席花深處。煑花設膾。醉飽而歸。</title>,<text>五馬追雲松下嘶。淸溪水濺錦障泥。移廚石室靑烟颺。散策花叢赤日迷。葉令忘歸飛舃靜。山公扶醉接䍦低。連枝興寄茅龍逼。更着洪厓左右携。其二壺裡居然小會稽。千巖夾送百層溪。潛淵或躍魚爭級。命友于飛鳥對啼。仙吏折花衣上蝶。樵家隔澗樹中鷄。憑君莫厭風泉聒。山下群囂半未齊。</text>
<title>帒巖歸路。將歷訪霧巖寺。聞諸僧病卧不果往。</title>,<text>山僧病卧白雲間。過客回頭雲外山。不見飛花爲雨處。應將明月載船還。徘徊靑鴿尋鍾入。縹緲香臺出世閑。袖裏維摩經半部。何時靜打遠公關。</text>
<title>二十八日贈金上舍 楷</title>,<text>連夜翛然齋裡聞。千秋對榻坐羲文。三三倚數天根立。六六圓宮春色分。學到會疑歸朗徹。癖深觀物耐紛紜。巖風倐吸江花落。此理吾將細問君。金君善於易學其二商顔卧處白雲生。深識宗人道思精。蜩翼不知天地大。鳳歌寧受世塵嬰。圍樓花氣重簾透。出峽江光兩渚明。所喜吾兄超漢吏。風流能得屈君平。</text>
<title>凝淸閣設酌得遙字</title>,<text>石峽含淸吐晩飈。梨花如雪半江飄。碧樓仙尉無何有。商嶺高人不待招。魚觸筵歌頻躍渚。酒和簾雨澹盈瓢。東風西客眞同調。明日春歸我亦遙。</text>
<title>二十九日晦大風惜春</title>,<text>樓下江流流向賖。東風不得駐韶華。明朝人愛淸和草。今夕風欺薄暮花。欲發離舟依遠雨。交飛語燕戴孤霞。狂歌轟酌堪驅使。落蘂飄英休怨嗟。</text>
<title>四月初一日</title>,<text>睡起風窓吟復嗟。夜來蝴蝶夢繁華。烟霞隔曙春爲客。樽酒臨庭地有花。物化無邊何着跡。人生多事屢思家。江樓談笑充俄頃。敢望丹丘九轉砂。</text>
<title>和</title>,<text>恠爾春來苦憶家。滄波目斷眯雲沙。靑娥對席烟蒙質。綺樹羅軒霧羃花。千首詩成深律呂。一源功倍遣芬華。相憐我有何傷疾。江色江聲與較差。</text>
<title>探龜谷集。得靑字韻步和。</title>,<text>朱明代謝草增靑。看送群芳履一蓂。回薄烟霞不盈掬。歸來芝朮可頤齡。身中龍虎元離合。棹底蓬瀛豈杳冥。午夢希夷論數卦。起看孤鶴過雲亭。</text>
<title>初二日設餞凝淸閣聽琴歌。以歌字爲韻。</title>,<text>不費深觴侑子酡。暗看烟柳綰雲蘿。生蒭一束逍遙夕。寒碧樓中有艷歌。</text>
<title>又賦</title>,<text>無奈高人遐意何。朝來嘶馬望雲蘿。淸齋講了先天易。別席登催子夜歌。聚黛功分投轄半。低鬟力過石尤多。秋蟬局促春鶯側。已信豪情哂苦哦。金君以吾輩苦吟。比諸秋蟬。而以春鶯擬艷唱者故云。</text>
<title>初三日獨往淨方寺。涉江北行。取道桃花洞。水石頗佳。</title>,<text>忽復騎馬出。馬前皆是花。隔江桃洞水。追我錦屛霞。抱興淸時往。尋幽望處賖。還令郡齋寂。獨也玩淸華。其二三至不見鶴。鶴巖名是非。江行兩岸綠。村望百花圍。汎鳥長無宅。虗舟或在磯。相逢荷篠者。殆及爾同歸。其三一往愜幽尙。有來諧獨尋。歇鞍逢異石。欹幘倚窮林。跡逸兼心寂。山高帶水深。松風與澗鳥。何處少知音。其五月嶽橫江色。蒼蒼闖洞門。巖苔金碧糅。澗臭朮芝繁。小瀑輕虹折。纖湍碎珮喧。得詩暫回首。思致郡齋樽。</text>
<title>淨方洞口</title>,<text>春陰翳初地。獨往路隨心。礙石班如馬。啼松自在禽。莊嚴孤塔露。空翠衆僧深。莫吝風鐘放。容吾向上尋。</text>
<title>到寺 寺在欹巖之底。勢甚危峻。中含泉竇。有草幽生。或云菖蒲。</title>,<text>迢遆淨方菴。人天出碧嵐。窓中收月嶽。掌內轉龜潭。石溜滋晨飯。雲蘿閉晝龕。悠然津筏感。遠水透松柟。其三上方一寥閴。無復滯餘塵。宴坐僧安夏。幽啼鳥送春。巖花如媚佛。石蕨用留賓。不假靈泉濯。還吾無垢身。其四吾與僧參坐。猶然山若虗。江明遠燒外。松定近鐘餘。境以深爲妙。心由靜返初。子䂓啼似怨。何自近精廬。</text>
<title>追和藤字</title>,<text>何處追鳧舃。深山翳薜藤。後來天路險。前進水聲騰。花隱層層寺。雲圍默默僧。憑樓半江白。如已大羅升。</text>
<title>鳳棲菴</title>,<text>鳴輿進一步。方丈得虗菴。貝典風翻字。檀爐氣抱龕。泉流分色界。石貌幻瞿曇。遮莫僧來少。禽猿解晝參。</text>
<title>白蓮菴新搆數椽。灑落無塵。仰看動石。俯臨淸泉。坐來松風滿懷。</title>,<text>到來未移景。幽意滿松楠。藜杖緣皆水。蒲團到則菴。圓門眞不二。妙乘本非三。欲認蓮花義。斜陽俯碧潭。其三有味蓮堂靜。根塵坐已冥。含幽雲抱石。浮白水通庭。落日心逾澹。空林跡屢停。先愁下山望。烟杪數峯靑。</text>
<title>出洞</title>,<text>倚樹僧三四。歸鞍落日明。依遅幽澗曲。忽復大江聲。龍象何能忘。雲霓不可名。東林怊悵意。不暇白猿鳴。其二烟霞觀止此。歌酒極于今。欲落橫山日。爭飛渡水禽。高深存古寺。愁樂半幽心。此意憑何瀉。歸舟溯月琴。</text>
<title>聽笛得飛字同賦</title>,<text>風瀨正依依。高齋心有違。遙林纖月匿。豪竹婉聲飛。實有新愁引。夫何曩興微。休令騎鶴輩。笑我浪沾衣。</text>
<title>初五日</title>,<text>寒碧樓前一樹梨。經春蝴蝶繞芳枝。今朝酒盡琴軒別。縱有餘花閑對誰。其二寒碧樓前一樹梨。白花靑葉間參差。江風與爾低昂久。遮得蘭舟下峽遅。其三寒碧樓前一樹梨。屛風山下落來遅。紛飛半化丹丘雪。別鶴回頭望却疑。</text>
<title>同舟有滄浪所眄者。唱送別歌。</title>,<text>蘭舟將發屢回頭。烟柳依依暎碧樓。莫恠佳人歌思澁。送懽今日下忠州。其二麗日千花暗大堤。離愁醉客北津迷。屛山秀色遙何似。持比佳人翠黛低。</text>
<title>虎溪 仲氏追到于此。梨村李斯文亦來別。</title>,<text>山送鳴橈下虎溪。梨花谷口白雲迷。濡毫凝望詞人出。篷外幽禽掠水啼。其二回首屛山勸一壺。更將餘瀝瀉晴湖。儃佪且任歸舟勢。遮莫西風向晩麤。其三度盡屛山與錦山。山回但見水灣環。此行正欲漁舟出。相伴桃花向世間。</text>
<title>回舟</title>,<text>飛㙜空翠茂松圓。歷歷樽罍坐遠仙。猶有笛聲傳別意。好風吹及隔山船。</text>
<title>惶恐灘</title>,<text>惶恐危灘備險難。船如鳧浴鬪回湍。整頓琴書緣岸步。白波猶自濺峩冠。</text>
<title>玉洞觀漲用仲氏韻</title>,<text>十日東湖卧。觀瀾閱渭涇。盈前饒變幻。引內暢神形。城郭雲隨馬。山泉雨履瓴。居然玉流瀨。怳一廣陵汀。浩溔俄平壑。懷襄易及庭。驚潨回遠木。群吼抱孤亭。石髮全縈白。崖松半失靑。擊鼉來變節。鳴玉去常聽。聲色相爲用。源流兩際冥。行遵天步健。威藉谷神靈。洊至誰推引。長懷莫遏停。淹遅峯外日。讓爾邁西溟。其二誰謂膠盃淺。俄成浩浩涇。銀麻上添足。雪浪下流形。遆越行神鬼。層鳴沸甕瓴。衝衝磯有石。拍拍漸無汀。屈注連河漢。彌漫大逕庭。旋疑非玉洞。復怯失仙亭。閃日虹蜺紫。穿林竹箭靑。烟朝憑几眩。燭夜捲簾聽。勢異三淵定。聲包萬籟冥。源豊流益悍。氣盛化應靈。似與平心競。而難逸興停。人生觀止此。多事想遙溟。</text>
<title>拜謝湖南伯靈藥之惠</title>,<text>湖南有飢民。洛北有病夫。明公左右振。遠近延昭蘇。河潤豈九里。遊刃信有餘。貿貿麥有秋。采采藥一箱。天棘拂海色。素肪瑩含霜。烹之入玉池。肺肥華盖凉。待我腋羽就。飛過涵碧堂。傍招衆翳桑。祝公年壽長。千秋二茅龍。小弟敢獨翔。</text>
<title>任監司 奎 挽</title>,<text>洪才茂度似公稀。身名蹉跎萬事違。春色不爲枯樹地。秋風永巷死灰飛。勞勞浮世誰榮辱。去去窮泉無是非。縱使銘㫌書萬字。何如南面樂巍巍。</text>
<title>別後寄士敬</title>,<text>楓溪金石交。長懷禮樂情。溫心滋玉澤。吐辭璆鏘鳴。未見增戀嫪。旣是載笑迎。還去更悵然。復來乘月明。</text>
<title>梧楸</title>,<text>千年蒼木抱巖扉。四月紅桃凈夕暉。曖曖農村荷篠歇。迢迢舟子棹歌稀。</text>
<title>函巖灘</title>,<text>函灘雖小浪吹衣。月嶽漸遙雲送 缺。孤舟欲泊擇何岸。飮犢人穿深柳歸。其二黃江古驛戴烟寒。泊近梧村逆水看。日暮漁樵歸歷歷。碧樓遙思 缺 輕湍。</text>
<title>纜岸覔村</title>,<text>舟移依石戀孤霞。瀲灧波光飮遠花。已與滄浪同一棹。不知身以水爲家。</text>
<title>入舟</title>,<text>客遊困巽坎。懷役佇天朝。五更子䂓苦。出店明星爛。明星照空峽。下有大江漢。浩蕩此來往。龜鳥久我伴。昔往草始荑。今來綠兩岸。烟景隨節深。洲渚轉棹換。已去沙郡緬。稍侵蘂城畔。龍瀨雷碎訇。楡灘雪凌亂。安危一隨意。高下存淸玩。應接驟將迎。掛漏在心半。篙工取遠薪。宛在中流爨。斑斑北津鱖。及我朝來案。遭物多遷斥。臨逝起沈歎。</text>
<title>彈琴㙜</title>,<text>上峽一悽愴。悽愴彈琴㙜。下峽重悽愴。悽愴彈琴㙜。萬古長應爾。何况一往來。矢刃恨茫茫。荒祠駕崔嵬。如何一夫拙。致此萬古摧。野死烏可食。川死困魚腮。層灘無時平。觸船沸雲雷。烟波空水犀。風至魚鱗開。歸橈雖迅驟。我心則儃佪。神傷㺚川湊。淚灑金穴隈。此恨所可詳。于勒破琴迴。</text>
<title>過荷潭</title>,<text>興有不可輟。境有不可選。荷潭碧如藍。玉江明如練。秀色宛如昨。和風復微扇。翩翩靑翰舟。循岸若有戀。去來爲淸和。時物增芳衍。原蕪積菁綠。岸葩紛彩絢。氤氳遍高深。州渚豈回變。林繁勸酒鶯。檣盈含泥燕。撫節結浩感。懷人延獨眄。壎箎昔盈舸。棣萼今異縣。以玆篷底眠。頹然文藻倦。靑山起晩霞。送影入淸硯。碧樓方如何。長歌獨不見。</text>
<title>蟾江</title>,<text>茅灘有躍魚。牛池有歸獸。漁樵望烟散。山澤倍澄秀。縱吾無倪舟。日暮猶放溜。幸無隣船觸。安流弄可漱。玆遊非物役。篷屋歇奔走。無羔浪中樽。書帙頹觴豆。沖哉坎爲德。玄契日融透。周旋與之俱。蕩漾通昏晝。備見𩿨鷺態。驟閱雲霞候。孔桴意轉親。莊瓠計亦就。同調得夫君。藻思蔚春茂。登高洪厓左。入深滄浪右。丹丘采鉛歸。金碧爛盈袖。萬化斂一掬。羣碎綴無漏。濡毫染淸瀾。轉成傲川后。試看百篇勢。湖嶺裂綺繡。斯豈目前快。跌蕩終宇宙。</text>
<title>初七日早發江天村</title>,<text>江天發雙漿。問名大梧灘。莅莅以下瀨。沁沁凌早寒。扶桑照素舸。曙霞東峰團。昏波半受白。濕烟將就乾。分爲澒洞破。豁出溟渤寬。天光漸開鏡。棹底多遙巒。依俙看 一作着 花岸。傲兀倚篷冠。先我有鳧鷖。對浴以相看。從流下不已。恬目中有觀。收網子爲誰。濯足犯驚瀾。江湖人謂險。彼乃得所安。維舟苟有池。從事籊籊竿。</text>
<title>淸心樓</title>,<text>去時晨登淸心樓。陰霞出沒迷前洲。麗日和風下峽舟。今日目盡淸心樓。遙村幽寺襟抱踈。北來簇簇靑山留。天開明鏡群影靜。怡然魚鳥皆空游。蘭橈擊汰下燕灘。始覺長江西向流。</text>
<title>梨湖</title>,<text>趍揖山前來彩霞。婆娑城東多白沙。舟行今日何獨遅。曰愛黃驪十里花。黃驪勝事醉殺我。我誇黃驪勝若耶。那能輾破雲錦湍。捲却浮家向京華。</text>
<title>鳳頭亭</title>,<text>守夢先生好亭子。指點龜尾浦上是。松林芃芃擢遠斡。傍岸低徊落日紫。天生大賢金玉相。世道有賴家道圮。祗今蕪沒琴書藏。亂草盈庭空妙理。驪之水兮長活活。爾勿濯足汚淸沚。</text>
<title>戱吟</title>,<text>靑靑江上草。行旅屢秣馬。我舟如馬不食草。終朝不息走月下。淵遅湍速水勢然。散髮箕踞鼓枻者。深知是身浮。聊爾木道假。狂歌短長引。樂哉是水也。龍門山遠眼纈花。毫底雲烟止一把。滄浪之子意如何。百年與爾大輸寫。</text>
<title>泊岸</title>,<text>扁舟暝泊誰家亭。夜岸糢糊檜林靑。風瀨聒聒逼大灘。人語悄悄發隣舲。蕭然忘水以爲陸。却在篷底弄月星。空明入手不盈掬。碎碎金鱗炳性靈。皛皛便覺天宇曠。惺惺復見塵心零。向來跌蕩少靜功。更欲乘月誦黃庭。</text>
<title>大灘</title>,<text>巨灘水中石。船撞易破碎。古來以爲戒。惶𢥠恐臭載。臭載尙云可。人生誠可愛。憶我始東溯。於此困進退。周旋費劃捎。百丈苦多礙。歸舟一何滑。經歷若不再。超忽老溫西。回問巨灘在。川后太寂寞。無用一盃酹。回憂入快境。得意享勝槩。晨波半陰陽。捭闔弄色態。赤日忽放光。破開洲渚晦。溶溶夜棲雲。卷族曳靉靆。飛羃遠岑去。寸碧露嫣黛。淸輝蕩無方。瞻前忽在背。水虫競瀺灂。岸物錯藻繪。花重眄睇外。魚躍嘯歌內。林鶯眞鼓吹。睍睆亮肝肺。險阻今旣遠。賞心詎暫癈。</text>
<title>斗尾</title>,<text>赤日團楊縣。靑山送月溪。平平少湍瀨。冉冉斂雲霓。物色淸和變。家鄕渼浦迷。仙源五百里。歸棹曉鶯啼。</text>
<title>又賦</title>,<text>龍津遠岸斷牛川。穩送丹丘下瀨船。二水合淸通意氣。群山蹙翠結夤緣。樵風鷁路花圍纜。農月人烟柳拂田。剩覺奇游超謝客。江南江北備周旋。</text>
<title>望一絲亭</title>,<text>斗尾潭平船欲遅。小帆閑受晩風吹。桐江遠韻吾家在。伯父亭前夢一絲。</text>
<title>到泊渼湖</title>,<text>冉冉將欲泊。渼湖烟渚隈。三山獻西笑。緩酌水中盃。</text>
<title>又賦</title>,<text>二潭遠矣。三山近而。悠悠一水。我思依遅。攬玆宿莽。懷彼靈芝。沙鳥乳雛。渚花盈枝。有千里春。得無事時。迨我在舸。飮酒賦詩。</text>
<title>歸自丹丘。乘雨到楓溪。</title>,<text>恠來爲夏景。禽語遍幽林。始覺我行久。可宜山氣深。年芳紅綠遆。雲物雨晴尋。恠石池中立。觸生潭島心。</text>
<title>池上晝暝 之一</title>,<text>樹木正交陰。時禽多好音。吾喪南郭我。君有北窓心。和夢看靑靄。冥神枕碧潯。依俙床上契。無乃伏羲尋。</text>
<title>詠鴈 主人乞放於他家而歸養池上云</title>,<text>庖廚緩急時。君子保全之。天壽爭山木。生涯借石池。雲霄方息夢。江海敢懷私。努力充淸玩。含恩長在玆。</text>
<title>靑嵐㙜尋瀑</title>,<text>涓涓自成瀑。迢遆素雲孤。南崖坐如席。天作小香爐。其二烟嵐秘咫尺。幾日蘊淸眞。始信紅塵內。非無大隱人。其三夕陽搖彩翠。飛液雨廉纖。欲徙幽軒竹。團欒暎水簾。其四苟可神冥會。壺中各一天。今宵山下宿。應不到三淵。</text>
<title>曉起漫吟</title>,<text>浪花翻未定。日色啓晨霞。檻峻初來燕。檣高欲舞鴉。其二浦燈驚鴇鷁。漁笛隱蘆花。泛泛持竿客。江上無定家。其三樓高下有水。送迎無數船。搖櫓向前浦。采菱聲可憐。其四垂釣下南坨。罷釣歸北渚。列樹遠蒙籠。人烟幾處所。</text>
<title>玄城雜詠</title>,<text>沿江每欲緩行舟。舟到於焉意自悠。一擲靑錢樓撲水。玄城小築薜蘿幽。其二浸碧佳亭子。逍遙人步庭。綠樹蔭行舸。鳴蟬搖遠聽。古木棲雲族。繁音生杳冥。江水長無極。夫人也有靈。</text>
<title>寄仲惠兄</title>,<text>吾兄興寄日蕭然。明主恩深久解懸。世故無心詹尹卜。閑居有味子雲玄。楓溪水色空三昧。玉署花陰遠八甎。高卧此中仙不羨。何須遠泛季鷹船。</text>
<title>玄城漫詠 戊辰</title>,<text>今來古往菊花辰。感此繁霜降白蘋。城上夜雪含百濟。島中秋月幻三神。潛魚靜就無船地。過鴈群欺獨詠人。炯炯片心誰我會。西林之子讀書頻。</text>
<title>菊月二十七夜。來宿西山池上。</title>,<text>並坐峨洋意。疑君池舘空。秋聲歸白水。暝靄失丹楓。落木何妨菊。一作九月花惟菊 深山別有鴻。一作三更響是鴻 澄心殊未易。藻思暗成叢。其二彤管美人惠。落來霄漢中。秉向江樓閴。應添點易功。</text>
<title>次士敬韻</title>,<text>逢君此何日。臨澗是誰家。延興松間瀑。忘歸谷口霞。詩曾因別廢。鬢欲望秋華。携手看山罷。漁舟出遠沙。</text>
<title>申掌令 命圭 挽 代作</title>,<text>情深瓜葛序隨肩。早識斯人氣器全。風彩烏臺曾動主。安危鯨海再生天。多男恰恰高陽里。稀筭駸駸絳縣年。福祿如君含笑逝。支離後死涕還漣。</text>
<title>驪陽府院君 閔公維重 挽 代作</title>,<text>儒素家風幹國姿。昂霄杞榟欝連枝。氷淸春老淵源在。地切椒房畏愼持。滿腹弘猷終袖手。傾朝雅量足安時。樑摧一夕都民泣。輿誦千秋在度支。其二人亡邦瘁廓悠悠。大運淪頹失壑舟。慟遍公私天不憗。憂纏日月死難休。梁家朱器哀榮極。竇氏靑山兆宅幽。衮衮驪江元系出。斷腸輤紼泝寒流。</text>
<title>食鱸膾感興</title>,<text>蟬翼輕肌碎雪鱗。秋江風味挾靑蓴。張公歸興知深淺。定不吳門飮食人。</text>
<title>望南漢曲</title>,<text>胡馬本無翼。飢鳴城下塵。公然坐受縛。誤事此何人。</text>
<title>奉恩寺月夜。與仁甫夜話。</title>,<text>月出在浦口。虗明流梵宮。身將三界闊。心與萬緣融。露濯仍寒兎。鍾沉復遠鴻。求名千古事。聊與爾談空。其二之子可與語。夜闌簷影斜。論心佛前愧。得句月中誇。遠瀨浸沙界。飛霜似雨花。逍遙斯已矣。莫作問南華。</text>
<title>散步同出江上</title>,<text>無限江湖過去心。覷來不覺入西林。仰頭白月懸霄靜。提手玄談步夜深。遠浦船橫千里鴈。荒城霜滿二更砧。莫將此意看蕭索。好把虗明寄浩吟。</text>
<title>玉洞雜詠</title>,<text>梧桐生洞陰。幽翠白雲接。鳳鳥幾時來。淸池泛一葉。其二莎鷄啼水上。繁籟遍秋山。坐傷芳杜歇。不覺鬢毛斑。其三名園開向東。遙拱紫宸宮。落日寒鴉返。浮雲翳彩虹。其四山中無限雨。澒洞石流泉。寂寞今漱玉。新月照娟娟。其五林居猶執熱。靜樹晝陰長。玄蟬啼暮嶺。聲斷生微凉。其六朝霞射高林。露葉銷碧液。氷壺未祛煩。靜勝惟仙客。其七仙人氷雪貌。六月姑射寒。泠風那可及。秉羽起長歎。其八龍辰隱喬木。河鼓掛幽亭。流光遆孤矚。獨夜念惺惺。其九松月流山影。徘徊不自聊。楓溪猶阻邈。楮島久迢遙。其十初凉撫翠松。風雪應如此。女蘿暫時縈。穹石千年倚。其十一皓露漸凝玉。感歎惟此時。人生愛盛壯。頭白復何悲。</text>
<title>玄城雜詠 之二</title>,<text>荒荒夫人祠。澹澹大王風。靈衣降綠蘋。焱擧復雲中。怳惚非人事。烟陂落日紅。有無疑一源。鍾鼓莽何窮。其五初秋繁白露。歎息此蘭澤。蘭澤多芳草。一朝晦顔色。芳意每如許。幽人意奚適。白露漸成霜。蕉葦亦成箔。</text>
<title>淸暉閣夜坐 之二</title>,<text>朱明未厭忽蹉跎。秋夜將分獨嘯歌。何許淸潭明月少。不堪穹峀洩雲多。</text>
<title>六言 之二</title>,<text>河朔轟盃旣輟。長門團扇永捐。萬事悠悠不住。此心汎汎隨緣。</text>
<title>昨夜見月蝕有詠。漫示仁甫。</title>,<text>雙明豈相厄。知有闇虗爲。翳翳侵中壤。含含過半䂓。菱凋涵水鏡。桂腐入秋枝。捲興歸燈燭。東樓曠此時。</text>
<title>分賦得山茶</title>,<text>夜深樽酒盡。張燭對山茶。歲晏孰華汝。林寒自有花。於焉居客右。幾日別天涯。莫擅高軒月。窓東竹影斜。其二同人樽酒緩淸懽。醉卧西林竹石寒。別後丹丘明月逈。郡樓淸嘯與誰看。</text>
<title>宋晦錫挽 代伯父作</title>,<text>衰周得仲尼。元氣少餘儲。所以顔氏子。三十不踟躕。氣淸知數局。斯歎發程朱。大老磅礴下。夫君稟質殊。天將俾繩武。何遽夭半塗。嗚呼江夏姿。早聞三字符。詩禮固所有。好惡分錙銖。以玆衛父師。選鋒開迷衢。斯人而不幸。與善理有無。鍾情豈徒然。喪予嗟道孤。蒼茫哭麟際。淚結抱中珠。有聞皆短氣。矧玆傷虎徒。逢君記逝冬。玉色長者隅。高山旣巖巖。可念停鸞梧。誰知歸葬地。談笑舊所於。窮泉掩龍章。君子慟何如。題挽慰還封。攪我猿腸枯。</text>
<title>松壑李進士 時興 挽</title>,<text>丈人在漢陰。灌園惟古心。古心寓今世。遐棄非纓簪。頹然散樗側。嗒焉據梧吟。謂余近同臭。曾荷過江尋。微言濠梁魚。忘年峩洋琴。名理可刳心。追味至再三。睽違無日月。莽蒼限古今。平生參同契。講之豈不深。喬松達觀少。大爐一鎔金。生存愛靑山。死葬因陰岑。眞氣滿太素。白楊下蕭森。風吹讀易簾。露冷書帶林。虗舟壑外橫。秋月照烟潯。神理卽如此。噭噭愧知音。</text>
<title>和楓溪主人 之二</title>,<text>東北有深谷。窈窕不可測。重峯高白雲。靑溪百餘尺。中有彈琴人。女蘿爲被服。躑躅攀桂樹。歲晩有所思。遠望西 一作凉 風至。靈波日漣漪。思爲雙潛龍。千歲不相離。</text>
<title>十月十五夜。與士敬宿洗心㙜。</title>,<text>病弟懶登㙜。月明人自來。黃花露可吸。不用濁醪盃。其二西峯有霜月。携來舞雩㙜。定憶山陰客。停舟獨把盃。其三鶴翎霜蘂未摧殘。逈接天風姑射寒。彭澤荒籬無此菊。洗心㙜下月中看。其四盆菊英英砌菊殘。燈花落盡月華寒。東峰南浦人迢遞。後夜蕭條病弟看。其五美人恐遅暮。莫學花晩開。三餘劇勞力。更洗山下盃。</text>
<title>寄洪有人</title>,<text>歲暮我思馳。若有山阿人。山阿幽且敻。歲暮爾誰親。招提寄人表。華嶽極嶙峋。長氷封峽口。鳥獸安荒榛。桂樹應難攀。邪逕沍龍鱗。三更雲衲息。山月露天眞。名香繞雲上。幽經倚龕陳。巖風激微喧。松雪布輕塵。於焉心不死。夜氣回淸淳。此樂我知深。參差莫相因。尺素下江沱。歸期歲華新。無以虫鵠勢。永爾阻參辰。君豈慕小山。虎豹以爲隣。君豈學大易。龍蠖以存身。隨時當愛景。逐景可頤神。懷瑾歸有日。文彩振上春。其二結廬太華者。悠悠終老謀。如何復棄之。新愛寄白𩿨。人生如浮萍。隨緣以去留。已矣歲將晦。臨江未消愁。遙思興雪夜。豈有山陰舟。窮林鷄犬遠。我夢在中丘。歷歷抱犢路。憧憧採芝遊。高山終漠漠。何日對龍湫。龍潛萬壑氷。龍躍碧溪流。松風無盡時。蘿月好在不。君去見猿鶴。道我情綢繆。</text>
<title>感懷</title>,<text>至道不欲雜。嗟吾多自欺。丹砂千里藥。雲月百年詩。幽樹冬留葉。危舟晩近涯。舞巖名偶美。笙鶴豈無期。</text>
<title>登白石城</title>,<text>日暮携君手。惟古白石城。白石城隍年代緬。君看石古蔓草縈。商舟落矴城下連。一帆翩翩上三田。三田列樹距廣陵。江之永矣半江氷。丘陵自出冒白雪。浦漵相紆吐微月。月向初弦漸皛朗。雪從昨夜增皎潔。此時乘興無不可。山陰子猷何如我。浸碧亭中好人卧。欲往叩門興盡罷。雲門鐘鼓聲動人。樂往憂來暫相因。喜君淸韶似瓊樹。終日忘飢吸天眞。茅山童子年十五。善唱白雪梨花春。楮島茅山天一角。倐忽團會豈不神。高樓有酒歸可酌。赤城之行亦參辰。</text>
<title>寄洪仁甫</title>,<text>行盡黃鐘月。飛光始可憐。所思雲漠漠。高興雪娟娟。窓外山陰櫓。眠中石室仙。緘書起怊悵。雙鯉着寒淵。其二山月蒼蒼江月朗。誰言兩地月同輝。惟有心期通遠邇。歲寒相待故人歸。</text>
<title>伏次家君撫墳 兩絶</title>,<text>來則凄風去若雲。麓山筵几栗山墳。堪憐魂魄疲今夜。兩地哀號一意聞。其二氷山雪樹曉堪疑。費盡阿爺血淚垂。歸卧赤城應有逐。百年相近不相知。</text>
<title>與士敬會讀楮子島以故先歸</title>,<text>好讀古人書。懶作今人詩。朝來意淸狂。臨水四望之。樓明知大雪。瓊丘帶瑤涯。江山積夜光。異境莽生疑。漁樵各有歸。鳥雀時呼飢。活活扁舟道。村嶼相逶迤。山陰休遠訪。故人久相隨。命酒倚高軒。嘯傲當及時。松風儛飛霰。歷亂汎淸巵。抽君淸廟音。亂我黃竹詞。興會斯爲盛。明朝相別離。</text>
<title>錫圭告功 月課代述</title>,<text>滔天水積帝憂洪。獨任平成萬世功。慮切拯民兒弗子。心存奠土自忘躬。桑蠶旣遍神州內。魚鼈長歸大陸東。拜錫玄圭能事畢。九歌歡頌播無窮。</text>
<title>東都會獵 上同</title>,<text>先王定鼎在東都。天子于田赤芾趍。獵野天長淸洛表。羽旗雲繞碧嵩隅。前禽麌麌張湯網。萬馬蕭蕭範我驅。向晩班師歌吹盛。二南遺響是騶虞。</text>
<title>余熟聞回龍之勝。而不謂其甚佳。懶於一尋也。晩乃以鍊藥之緣。來栖六七夜。與雪月周旋而後。得未曾有。漱淸泉撫喬松。盖不欲捨去。於其出也。僧有索詠者。漫爾題留。爲後日尋春之契券。</title>,<text>愜意寧遐踐。名山曾浪遊。杉松升皓月。氷雪走淸流。鍾撤禪宮寂。烟棲藥院幽。覔詩僧獻笑。花節更來不。</text>
<title>仙巖道中 己巳</title>,<text>仙巖看驛樹。瑞石傍雲根。日暮玄黃馬。風閑水竹村。蒼茫何向去。寂寞已成昏。忽復烟橋斷。愁看一鶴翻。</text>
<title>詠北鴈 之二</title>,<text>馬首日向南。膓斷北鴈征。飛過葦嶺多。幾日漢陽城。漢陽第一谷。山月照樓明。家人望海苦。爲我高一聲。</text>
<title>玄參奉竹林亭</title>,<text>春風蕭散 本作吹滿 竹林亭。浦雨山雲合杳 本作一色 冥。報客奇 本作仙 禽看鶴鶴。得庭綺樹對靑靑。阮家能事傳淸嘯。楚澤行吟 一作離憂 坐獨醒。顧問東菴閑衲子。欲將身界證幽經。</text>
<title>鳩林</title>,<text>下馬入鳩林。先問會社亭。橫橋水逶迤。竹圍風淸泠。里巷撫卽是。怊悵滿視聆。耆舊半白楊。遊子又浮萍。人生悲今昨。况我再飄零。流離復爲甚。遐路莫此停。夜宿白雨來。庭樹散琳玲。語故已如夢。卽事豈眞醒。湖亭起漁唱。歷歷舊烟汀。仍悲道詵巖。歲遠綠苔冥。去矣我入海。相送月山靑。</text>
<title>陪家君南遷。重到竹林亭。滯雨感興。</title>,<text>身到鳩林若夢中。月山烟雨晩空濛。一作濛濛 春風預爲重來客。分付明花早着紅。</text>
<title>陪家大人重過鳩林。夜宿竹林亭敍懷。</title>,<text>浮雲愛月山。是身與之同。飄颻自北來。十年跡未空。主人頭皓白。聞聲言始通。高軒坐却疑。四顧烟雨中。鳷峯望如昨。秀色滿窓櫳。重來莫問故。前後一飛篷。晉時竹成林。楚澤江有楓。羨君處閑曠。感君敦始終。飮酒膾舊魚。揮淚敍苦衷。名花獻春早。照我初筵紅。參差大梅樹。羅列靑梧桐。阿翁顔一破。小子情所融。盃行故逶迤。雨氣益冥濛。驪駒歇暮鞍。好鳥止芳叢。湛然夜燈淸。羈懷付幽沖。</text>
<title>冒雨向海南。馬上見草生有感。</title>,<text>江潭二月晩。曉霜沾我衣。礥礥馬蹄下。芳意苦閼滯。誰知靈雨行。挾以好風勢。區萌竟怒生。沴陰非所制。牛羊且勿踐。深綠正無際。蘭芽行可佩。蘋葉漸盈澨。良時諒斯在。周復見天惠。</text>
<title>冒雨入海南</title>,<text>春雨飄南紀。驅人向海門。山茶紅照驛。篠簜綠圍村。近水朝宗捷。遙天瘴霧渾。不知身到處。徒訝異鄕園。其二際海孤城暝。愁人雨入城。拭衣南土濕。明燭故園情。路極猶溟嶠。憂分卽母兄。晨昏何日合。天末淚沾纓。</text>
<title>南利途中</title>,<text>行吟月山下。長路謂無餘。更望金山去。滄波連碧虗。夷險踰千里。安危佇一書。飄風臨濟急。蛟▼(虫+噩)意何如。</text>
<title>海南客舘</title>,<text>永路嗟親病。蒼天照我勞。如歸聊適舘。不寐屢看刀。旅食傷盧橘。愁吟慣楚騷。海圖驚把燭。無限鱷魚濤。其二客日無邊春自回。島中風氣早花開。漁翁莫問吾醒醉。多賣嘉魚入浦來。其三春衣不到海中身。遙想閨人淚濕巾。步月歸來城影靜。繰車聲在竹西隣。其四親衰且病矣。胡此海中爲。仰悶霜添鬢。旁愁瘴襲肥。月宵潛拭淚。花日强呈詩。悄悄身相守。悽悽語自私。沉深道州學。浩蕩鹿門期。以義能安命。求仁敢怨誰。加飧存講討。損慮作時宜。旅夢醒來惜。鄕書得後疑。茫茫錯回首。兀兀漫支離。烟火淸明轉。魚蝦穀雨垂。岬城鵬影裏。桃浦蜃雲陲。卜日蠻開市。迎神覡颺旗。颶來無定幔。潮過欲平籬。竹外聞宵績。茅間望曉菑。風謠紛瑣屑。節候暗差池。返照孤松路。遊芬兩麥陂。聊憑楹作伴。謾把卷移時。過鶴傳心遠。歸僧送眼遅。柔薇嗟亦作。誕葛問何其。寸晷長年閱。千金一笑資。坐深塵滿幘。行短草侵墀。魍魎依形問。含沙向影窺。長沙雖自廣。宋玉爲師悲。父子情如許。朝廷事可知。炭氷勞肺腑。燥濕愧扶持。藥餌君臣缺。生涯井臼。悲連魚傅沫。喜逐鵲臨枝。緩急人時有。窮通運密移。天方當面大。地豈使身卑。塞叟應先獲。靈氛不我欺。</text>
<title>春日雜詠 之二○沃州</title>,<text>朝見花開纔半樹。晩來看已一園紅。欣欣自以爲佳節。寂寂胡然抱苦悰。亦有連宵無限月。其如千里不同風。花開縱闕樽傾淥。花落終須淚滴叢。其三千里關心尺素來。晩從城下强徘徊。淸雲澹沱鯨邊斂。明月高華蚌裡開。愛聽北風多倚竹。厭看西海罕登㙜。恠來紫氣衝星去。知我龍泉未澁苔。其五目極傷春海以南。迎來寒食背三三。原頭日暖聞媒雉。桑下風微遇浴蠶。赤燒一邊侵麥畒。靑林數曲達花龕。韶光滿地羈籠窄。高鳥飛時政不堪。其七雲天愁絶老萊衣。聊復登高托采薇。拭淚自知安命是。回頭逾覺望鄕非。風波尺素烹魚少。烟柳孤城繫馬稀。往乞維摩村北寺。展來徐喚旅魂歸。其十千愁付與碧波中。向也浮沈亦此同。苦海回頭方是岸。浮雲寓跡不離空。天低牛斗隨身影。地闊鯤鵬拂面風。咫尺瀛洲多藥物。聖恩初欲壽吾翁。</text>
<title>十一夜行吟 之二</title>,<text>寂寂魚龍夜。沉沉鳥雀春。花明星動海。天闊月隨人。萬事纏京洛。孤心衛老親。平生擧室願。曾是白雲隣。</text>
<title>寒食感懷 之一</title>,<text>東風吹海碧無垠。風外飛花灑遠人。漠漠瘴烟連百越。靑靑御柳緬三秦。淸明寒食相仍淚。北斗南雲未續春。遙想侯家傳燭地。滿園桃李拜恩新。</text>
<title>寒食夜坐 之二</title>,<text>寒食悵何言。凄其思故園。爺孃與兄弟。南北割晨昏。目極春無際。愁添海有源。云何方禁火。不盡瘴烟痕。</text>
<title>寒食翌日</title>,<text>萬里長風浪。中爲獨掩扉。深憂苟日速。浮念惜春歸。芳草合來路。飛花隨旅衣。愁時看戱蝶。夜興却成非。</text>
<title>十八日行吟</title>,<text>愁至聊何往。徘徊步晩晴。牛羊歸有所。花竹澹無情。倚杖遙山燒。凝神古井淸。終然滄海隔。怊悵此東城。</text>
<title>惱花</title>,<text>羈愁如醉惱花間。不省他鄕與故山。翠鳥一聲風動竹。捲簾無數海雲還。</text>
<title>雨中漫吟</title>,<text>海神呼吸近窓扉。朝起開簾雨已霏。雲密惠然沾地闊。風柔故作暎空微。隣鷄竹林鳴 缺 重。野犢川中飮欲肥。寂寞前山連夜火。燼痕如濯長靑薇。</text>
<title>嘆寂</title>,<text>促促行吟地。階庭日厚塵。靑天覆一屋。碧海度三春。北信憑潮汐。南隣仰斗辰。昔何京洛日。顰蹙對佳賓。</text>
<title>念一夕</title>,<text>又向城邊步。徘徊不是游。原昏無落鳥。村遠有騎牛。烽火終南接。家人斗北留。溶溶海雲動。倍覺是身浮。</text>
<title>霽後晩望</title>,<text>遙帷捲春霽。幽意亦虗堂。藹藹山當牖。芊芊草映床。漁舟來眼少。樵路引心長。悵望東陂麥。焉能待異黃。其二小吏今朝往。緘書向洛陽。津亭由獨樹。旅舘復垂楊。好鳥穿篁囀。和風轉蕙光。年芳隨處接。一一供思鄕。</text>
<title>霽後</title>,<text>春愁連海氣。坐卧半陰晴。斷續風吹幔。依違雲拂城。浮漚庭際滅。落照戶前明。寂寂今爲暮。虗堂見客情。其二雲合望鄕處。雲開愁獨看。山分晴靄秀。城帶晩花寒。別浦蛟涎落。遙天蜃氣團。鷓鴣含落照。飛就竹林乾。其三客心易煩菀。纔雨便思晴。后土豈長汚。玄天俄復明。山光涵海遠。物態向人呈。薄暮春寒滯。徘徊又不平。</text>
<title>春夜獨吟</title>,<text>春夜豈不短。夜短何無睡。起來繞古城。孤策任所至。明月出冉冉。遠星亦三四。城陰隨步移。瘴烟開澄視。金波散幽篠。驚飛有翡翠。南溟實天池。吾胡落此地。故鄕已千里。不敢道歸思。心逐遠㫌懸。魂傷聞弦墜。故鄕杳何期。明月滋我淚。</text>
<title>好歌</title>,<text>我罪問伊何。我心知無愧。幽憤不須訴。上蒼初不醉。遊衍及出往。視履有厚施。倚伏暫顚倒。試看終無事。途危載福來。歌嘯以破淚。西方流沙害。求水不得遂。東方十日暴。爛人無所避。北方豺虎叢。讒人所投畀。南來亦何幸。建德豈斯地。甘泉涌我側。慈竹欝交翠。海 缺 覺天逼。誰謂地勢庳。煌煌老人星。光向旅枕墜。人言近者壽。親顔果韶膩。回首拜北斗。聖明恩亦至。</text>
<title>春懷</title>,<text>默坐與誰坐。言歸何日歸。夢超明月逈。書越碧波稀。孤島愁看竹。雙溪瀨采薇。春衣那得授。會自蕙爲衣。</text>
<title>疊步春懷韻</title>,<text>鄕思南溟夜。迢迢鴈已歸。城孤潮浪闊。月滿瘴烟稀。望斗勞看釼。憂時習采薇。離騷玉壺側。三讀一沾衣。</text>
<title>詠前山夕烽</title>,<text>一點孤烽海戍間。丹心夜夜寄前山。終南北去無回信。愁聽寒潮萬里還。</text>
<title>聞右水使聚軍發船。赴統營合操。之三</title>,<text>虎符行令合諸營。閱月滄溟捨命行。唐突陽侯嬰颶母。敎軍先試死中生。其五樓船千古數龍驤。江漢爭如碧海長。畧取鵬池爲戰地。射來金翅掛牙檣。其六軍聲欲倒薩摩州。假設淸酋走抱頭。莫以兒戱看此陣。要知不忘壬辰羞。</text>
<title>雙溪歸僧</title>,<text>高窓目送遠僧歸。應向雙溪宿翠微。一片白雲飛 缺 澗。望中甁錫是耶非。其二海上雲山暮。歸僧何是非。遙知鍾到耳。過澗錫如飛。</text>
<title>强寬</title>,<text>寂寥呴沫郡城邊。瘴海漫空亦已焉。占地無非生苦竹。逢人輒自問甘泉。須知素位安吾分。敢怨蒼天覆物偏。蘇老忘軒應若此。獲心誠賴古多賢。</text>
<title>白雲洞 李泰來別庄</title>,<text>遐心松與群。暫住竹爲君。梅屋無塵雜。荷衣不世氛。琴淸山送月。鶴靜洞生雲。粲粲霜籬採。猗猗晩谷薰。其二松篁一道白雲微。飧菊滋蘭忘是非。卑濕蓮花含凈意。雪霜梅蘂漏春機。高山流水隨瑤軫。落月翻星對縞衣。回顧世間交道隘。八君吾與爾同歸。</text>
<title>白雲洞八詠</title>,<text>偃蹇蒼龍身。高致笑秦封。邂逅陶居士。聞風靜相從。永托無爲契。逍遙老碧峯。右松欝欝滿院翠。四時長在目。翛 一作悠 然生好顔。一作韻 長嘯坐嶰谷。歲暮鳳欲來。琅玕復盈掬。右竹閑居養潔性。種菊白雲谷。由來同臭味。持以謝葷肉。靈均夕飧後。此花久幽獨。右菊蘭若生幽谷。窈窕遇賞難。山風吹紫莖。芳意歲將闌。感君抱琴來。仍成入室歡。右蘭月山正風雪。群卉晦枯荄。皎然幽簾下。如有好人來。氷姿雖冷淡。一笑爲君開。右梅淤泥含綽約。初見葉田田。花開香自遠。不待好風牽。豈無他花艷。愛爾獨天然。右蓮拂拭自焦尾。纏綿存徽金。抱來向山月。流水鳴高林。知音惟我足。鍾期休遠尋。右琴僊僊靑田翮。霞意不受縛。放之松杉夜。人禽影寂寞。密汝九臯唳。冥棲保巖壑。右鶴</text>
<title>雨後眺望</title>,<text>海天收一雨。兄弟寫憂時。晩景雲開瘴。晴光柳濯枝。漁航在南浦。卉服半東菑。野闊潮痕廣。城暄草色滋。歸來芳杜怨。怊悵鷓鴣詞。已矣徒羈望。鄕園不可思。其二寂寞携手意。吟望落潮時。麥秀搖晴郭。楊花覆晩祠。川光蠻井潤。海思楚雲滋。鮫室窺無閡。鰲身步可疑。方將悲問景。未敢陋居夷。獨有堪回首。玄城一釣絲。</text>
<title>聞隣童讀書</title>,<text>蠻鄕猶擊蒙。隣有讀書童。橘屋高低火。梅窓宛轉風。聲柔融客慮。舌滑認渠聡。可惜長安日。諸兒事竹窓。</text>
<title>次伯氏無眠韻</title>,<text>胡然滄海夜。便一洛陽年。落枕淹星月。關心在瘴烟。何曾少陵著。殊異二蘇眠。蝴蝶春無賴。風花句則圓。</text>
<title>閏三月十四日</title>,<text>金骨山前水府隗。愁烟漠漠望鄕㙜。三更北斗蒸成雨。閏月南桃吼有雷。海國人看花鳥變。楚天龍過瘴雲來。蠻村幾處無愁思。爭唱牛歌看麥迴。</text>
<title>北懷</title>,<text>西山落城中。秀氣紛綵翠。攬來媚朝衣。悠然大庭意。寒泉食未旣。皓首乃瘴地。右玉流洞白雲有佳名。風珮有仙音。買山二十年。聖恩紆遐心。滄溟永爾隔。猿鶴滯山深。右風珮洞鵷雛遅暮意。腐鼠不掛目。歸來得我直。糧足滿園木。此意君不諒。幽憂竄楚竹。右木食洞蕩漾楮子島。沙白二陵幽。韓公遺一竿。自我起高樓。樓前有烟水。恨不長安流。右楮子島</text>
<title>夕望</title>,<text>過雨田田綠。吟風燕燕閑。深春盈物色。薄暮悵親顔。客日愁添閏。鄕心倦對山。孤烽昏不見。百感瘴雲間。其二簷外荒山淺。黃昏海色明。蒼烟淹旅食。白雨斷孤城。已以蠻爲主。從他謫作名。伶俜忍土俗。滿眼有春耕。</text>
<title>閏三月十七日</title>,<text>永日檀欒竹。殘春窈窕城。別花禽寂寞。逢草虺縱橫。浦飮耕餘犢。原休鍊後兵。開簾他不見。旅眼爲誰明。其二鳥啼芳草好。午睡若平居。海色幽園閉。春暉閏月餘。筳篿勤就卜。竹架巧移書。寂寞存生理。猶憂不保初。其三家室開蠻地。相看不自愉。愁端孤笑在。望裏一書無。海眼烟沉井。山蔬雨洗廚。雙溪十里近。晩景返樵奴。</text>
<title>竹葉茶</title>,<text>擷彼檀欒葉。烹之淡泊泉。王猷用不盡。陸雨嗜甞偏。細沸應文火。淸滋可玉田。靑烟蟠縷縷。還與遠叢連。</text>
<title>得京書</title>,<text>尺書無羽翼。何以到天南。急拆封爲破。徐尋讀至三。行間愁自寫。言外意猶含。置在長衾側。應知夜睡甘。</text>
<title>二十一日次常衮寄嶺外故人韻</title>,<text>重溟蛟▼(虫+噩)宅。環島橘篁林。六氣偏分濕。三時太半陰。風潮金岬沸。烟瘴碧波深。水闊鵬猶息。鄕遙蝶亦沉。相看認有淚。百爾莫爲心。努力桄榔飮。存吾杜若襟。</text>
<title>小園</title>,<text>藹藹鳴禽樹。寥寥小吏家。綠陰包杏子。芳草間葱芽。涉目堪成趣。傷心詎有涯。靑門不可望。隣圃借鋤瓜。</text>
<title>二十二日</title>,<text>孤島四面濕。中含雲雨機。懶龍宵肅駕。鮫女曉沾衣。白散園篁密。靑分隴麥肥。物情頗自洽。羈思欲何歸。其二一雨滄海暗。崇朝仍不收。膏苗南地得。添瘴北人愁。亂滴踰窓入。圓漚滿院流。陰晴人自老。天道則悠悠。</text>
<title>金和順 必遠一作必振 挽 辛未</title>,<text>劉蕡竟不第。伯道卒無兒。在命一爲甚。公乃兼有之。無由詰巫咸。誰復問靈龜。猶言老天意。將壽補嶔崎。玆理亦云舛。勉善復有誰。天將嗇其享。胡然賦豊資。嶷然公輔器。負望自角羈。玉鉉需大烹。金鍾待洪搥。龍田竟蹭蹬。鴻陸苦差池。虗擬大川楫。寂寞東維箕。收精返太素。無乃佇昌期。升沉與淹速。所爭亦片時。靑山薜蘿葬。全歸卽期頤。它人所噭噭。沈羨獨在玆。披公隔世札。恤我蓼莪悲。乾坤一枯魚。窮露更何依。從公恨未能。腸裂此哀詞。</text>
<title>互石</title>,<text>臨溪可坐石。南北互呈奇。何曾水聲別。漫逐松陰移。</text>
<title>芒鞋</title>,<text>布襪爾所承。竹杖爾所隨。飄颻白雲步。未覺上山遅。</text>
<title>騎牛</title>,<text>靑牛帶小犢。晩放 一作出 飮淸源。杖錫所不及。騎之下山門。長吟撫短角。揕掛五千言。</text>
<title>李梅磵 翊相 挽 代伯父作</title>,<text>承家文墨好心肝。三世交情白首看。沙老風流今頓盡。澗梅踈冷駱峯寒。</text>
<title>外從祖母挽 之二</title>,<text>泉淇夙歲恨。堊素百年寃。北砌忘憂暫。南風棄養翻。寒泉猶月里。黃鳥自霜原。慟絶歸虞夕。長哀結壽樽。</text>
<title>李汝楫挽 壬申</title>,<text>遅遅含索命。我壽剩四歲。悠悠黃髮期。君則奄然逝。其八凰亡豈長孤。鳳亦辭塵寰。梧桐生死枝。翠合黃壚山。</text>
<title>洪歙谷 處宇 挽 癸酉</title>,<text>昔我在玄城。孤興倚晩樓。君來不設期。柔櫓度舞洲。悠然了遠鍾。談笑對虗舟。烟波只數曲。美亭惟狎鷗。將收雪夜事。好結戴王隣。滄桑已江湖。京峽永參辰。如子豈易得。頹世保天眞。淳心初反古。厚福今讓人。平生公幹疾。遽葬淸湘濱。尋常對吾弟。錯筭黃髮期。升沉幻何有。倚伏舛如斯。賢郞螻蟻試。哲閤鳳凰隨。泉臺會卽圓。人世悲無涯。</text>
<title>洪九澤挽</title>,<text>惻惻復哀哀。至心誰如君。平生竭其力。畢竟厚於親。寧先一日死。不作蓼莪人。天應北辰禱。人哭靑春身。臨挽靦我顔。有淚交沾巾。</text>
<title>管雲山 之三</title>,<text>淸寒緬矣雲猶在。一作無管 籠竹孤亭自我開。靑山歲暮誰同賞。一曲薇歌望後來。</text>
<title>伯父壽席。疊步前韻。以申餘懷。</title>,<text>一鶴雲山皓翮輕。徊翔故里命雛情。堂前偃盖蒼松在。舞到東簷曉月生。其二萬事希夷一睡餘。看梅出谷意何如。笙歌劍戟人間世。歸去雲臺理舊書。其三遐壽應難以力求。康身須自一心修。溫顔淺酌無非敎。徇欲忘生素所羞。</text>
<title>蘗溪雜詠 之四○甲戌</title>,<text>有問新居趣。新居樂晩成。詩書排几閣。燈火入窓楹。院寂幽禽至。籬踈遠瀨明。尋常茶飯畢。輒復向田行。其五夢得靑山好。移居愛此山。雲嵐蝴蝶動。風氣虎龍閑。境愜身奚適。巢成鬢已斑。三淵與雪嶽。張本此盤桓。其六怊悵蘗蘿意。徘徊墟里烟。觀身如寄耳。遇物亦蕭然。榮悴霜中葉。豊凶雹後田。人生有百感。悲着我心偏。其九煩寃妙積下。霜露日交侵。雪谷何時暖。風松永夜吟。誠慚偉元厚。恨比病翁深。可是秋懷惡。秋常在我心。</text>
<title>秋感 之三</title>,<text>支離此世命之衰。撫往驚來涕墮頤。雖復歸山非隱遁。公然忘越豈男兒。棲棲半爲妻孥計。冉冉頻違志學期。靖獻先人無一可。西銘三讀起長噫。其四寒松苦竹 本作栢 日凄凉。妙寂山前化碧藏。濁世誰明湘纍恨。荒天不鑑偉元傷。纔聞蠧桂回圓景。難道幽盆見太陽。直是煩寃盈雪谷。應添東海幾年霜。其五未死當時禍變初。嗚呼徒以病慈餘。城崩可見天猶泣。薪冷多慙子不如。閶闔雲披仍宿淚。松楸月吊只窮廬。盤溪晩計尤蕭瑟。雪笋氷魚感忸余。</text>
<title>蘗溪雜詠 之五</title>,<text>樵徑橫雲一水平。荊柴南畔斷人聲。山風時有落來葉。閑惹庭鵝一兩鳴。</text>
<title>送士敬之湖中 之二</title>,<text>夷猶君不發。相與掩山扉。皓月流幽幌。凉風滿別衣。陳蹤詩不滅。卽事淚頻揮。抗䟽人千里。迢迢塞鴈飛。</text>
<title>重陽呼韻敍別</title>,<text>鴻鴈高天蟋蟀堂。東籬送客嘆重陽。蕭條談笑空樽月。寥闊山川滿路霜。短髮羞花那可揷。悲歌當泣不能長。西溪北塞俱秋色。人事天時倍斷腸。其二誰家樽酒湛秋堂。木谷蕭條異漢陽。少壯幾時身似夢。別離無限鬢添霜。黃花愁我巖扉靜。北鴈愁君海路長。明日行塵何處望。四山雲木礙愁腸。其三湖外人歸落木風。離懷寥逈四山空。重陽隔日爲陳跡。何况前遊滿洛中。</text>
<title>余在蘗溪。賦秋感十五篇矣。今因送士敬。自有餘懷。信筆續成。則乃十九首也。投示士敬。仍寄士興以要和。</title>,<text>西山積翠澹秋光。楓落西溪水自凉。曲沼層軒他日席。碧杉黃菊幾回霜。高山 一作岑 寥落抛瑤軫。明月徘徊罷羽觴。君到此中猶似客。使余焉得不沾裳。其二玉珮瓊琚道不孤。驅來千古以爲徒。惟論漢代諸詩妙。肯數明朝七子愚。硯濯楓溪流垢濁。翰飛蘭圃剗煩蕪。江郞夢罷還回首。昭氏成定有無。其三風塵千載紫金丹。嬴得今人白眼看。豪氣應攄磨楯墨。淸朝安用辟邪冠。乾坤雙鳥聲音閉。關塞孤鴻羽翮寒。北地從來先迹遍。應懷往烈激危肝。其四鳳鳥寥寥河閟圖。逢人莫不誦程朱。靑丘日月昏將夕。泗水風流掃欲無。殖莠那聞塲有稻。沈淵須至手探珠。丈夫寧作朱家俠。肯學楊雄一腐儒。</text>
<title>山居感懷 之二十一</title>,<text>人生天地間。惻怛以爲心。窮通有素履。屈曲隨嶇嶔。啜泣亦何及。天道已難諶。由來無令人。道理自古今。卧薪與負米。如何兩浮沈。明發耿不寐。飢烏啄枯林。其三十二西巖涵碧潭。松槲欝樛枝。伐木且踟躕。深歎物有資。故人在江海。不能麋鹿隨。天地感應爾。人何未之思。思之亶其然。輔仁道在玆。</text>
<title>草木齋漫詠 之二</title>,<text>峽裡冥搜意已疲。蘗溪新築苦遅遅。輸君不用經營力。奄有佳園與好池。</text>
<title>曲橋村夜吟</title>,<text>遅回渼湖涉。落日半竿餘。雲暗先山栢。風高老母車。萍蓬江外究。菽水歲前虗。定寢橋村夜。行庭月照裾。</text>
<title>楮島</title>,<text>吾人感恨幾時平。此地經過逈若驚。嫋嫋秋風陵樹動。迢迢漁戶島烟生。樓疑溫祚城前失。身似麻姑海裡行。存滅古今俱未辨。哀歌斷續豈成聲。其二先人廊廟夢鯈魚。江上高樓起賜余。信誓沙𩿨依槳在。心期蘆月隔簾虗。烟波竟改三年志。林竹終非十歲居。成毁棟樑還咫尺。風流分付李尙書。</text>
<title>明村見楮島舊梅有感</title>,<text>荒天殘我江樓眼。見爾今留霜草中。索莫空心已朽木。流離冷蘂亦飄蓬。無情有恨悽相對。月下風前興莫同。歸去楊根過窮臈。碧松黃蘗只幽叢。</text>
<title>望甘泉漫詠</title>,<text>甘泉名已好。淸曠帶楸灘。碧藻魚翻俎。明沙鴈暎欄。江湖亦勝峽。飄泊未如閑。一悟浮生理。虗舟身上觀。</text>
<title>磻溪呼韻 之三</title>,<text>人有同心好。亭依作賦朝。天機秋水减。地勢暮山遙。老樹存蕭索。孤雲愛泬寥。還嫌銅雀近。暝渡屢招招。</text>
<title>塗磻溪亭舍仍宿</title>,<text>無月江湖百丈深。有風樓閣二更陰。身邊燈火明如此。心上氷霜着至今。酆劍長埋悲紫氣。吳薪已冷愧重衾。皤皤老母吾何往。舊屋新塗淚滿襟。</text>
<title>留別敬明</title>,<text>危亭霜雪厚。將發意如何。安慰鴒原病。依遅鶴髮皤。臨江孤樹在。爭渡一人多。望望平沙際。君應獨也歌。</text>
<title>盤溪雜詠</title>,<text>平居嶽麓對終南。烽燧㙜高聳老楠。六年不作終南夢。重對終南北面慚。其四丙寅年中彩服娛。燕鶯花草對晴湖。寒簷追憶書灰久。寫出春江母子圖。其八帆檣路闊大江移。繡裂平疇面面疑。沙邊獨立身如鶴。城郭人民眩是非。其十二被髮入山初意在。只今羞作漢師人。江上晩來風揚礫。急將輕羽障西塵。其十五霜園紫栗祭時資。木谷移筐遠取之。去歲幸陵軍斫伐。松扉愁問倚弓時。其十七老樹巢傾葉亦頹。他年喜鵲幾時來。春江不是難重得。無那吾心一似灰。其十八龍飛鳳舞自神都。駟馬高車幾丈夫。明日九衢迷指點。空令圓影落江湖。其十九兒時省識此江湖。老去驚看勝畫圖。分付連枝護花石。楮湖遺恨已嗚呼。其二十長江無限閱桑田。撫我危亭涕泗漣。人世看他棟樑壽。可憐經始亦多年。其二十一默記先君休沐秋。亭臯鞍馬暮夷猶。剝棗烹魚相送者。村人半是雪盈頭。其二十二獨漉井泉泥水濁。先人䂓畫半蒼茫。幸不鑿成池沼在。若爲秋月泣荷堂。</text>
<title>別盤溪路中作</title>,<text>凄其阿母樓。寒事半綢繆。忽復木谷去。若爲盤溪秋。凍浦魚梁缺。荒園栗葉收。來時遙躑躅。門柳澹烟留。</text>
<title>暮扣白月亭</title>,<text>之子新亭子。求詩嶽麓前。人間幾涕淚。身外却山川。岸過龍津雨。村橫牛渚烟。詩翁今已緬。有酒悵虗船。</text>
<title>戱呈兪弼卿要和</title>,<text>逢君何必語。目擊道還存。無聦我猶未。惡籟滿淸根。</text>
<title>鷲嶺途中見放鷹</title>,<text>鷲嶺霜風起。村鷹膽氣麤。傍鞍來殺氣。觸目駭愁胡。節短從高放。聲連隔澗呼。華虫爾何罪。狡兎漏平蕪。</text>
<title>達吉村</title>,<text>達吉村多少。高低亂石間。人烟當晝靜。村務涉冬閑。滯穗棲危壑。寒蓬映遠山。沿途鮮佳麗。何以慰愁顔。</text>
<title>玄欽甫歷險遠訪。至意不可以言謝。輒以一詩剖懷。之二</title>,<text>乾坤何漠漠。雨雪黯玄顔。已矣綠黃際。居然人鬼間。無津方洚水。何地更深山。肝膽惟君在。燈前脉脉看。其四沈欝雲林下。誰同長夜言。幽懷獨看劍。苦調大招魂。月彩人間晦。鷄鳴雨裡存。君來不平意。應欲暫忘喧。</text>
<title>曉枕有懷。次唐人韻</title>,<text>夜色如何風滿庭。主人與客五更醒。浮雲往事潛垂泣。寒雨何山復共聽。感子風流遙跋涉。哀吾身世半飄零。巖阿別意連霜雪。天外名亭萬竹靑。</text>
<title>贈玄欽甫</title>,<text>鵝湖那必石尤風。君自情深戀此中。空谷生蒭征馬靜。曉鞭徐待我詩窮。</text>
<title>同遊江曲逢暮雪。徜徉移時而歸。</title>,<text>我有不盡境。君有信宿意。携手且往觀。澗阿閱幽秘。風瀨想不已。四山泯蒼翠。嵐陰虎豹愁。輕霰東峰墜。長嘯據巉巖。相顧訝景異。誰知江南客。蔭映乃此地。來會偶然爾。存期或未遂。看我謇淹留。夫豈養高志。人間歲云暮。麋鹿與共事。今日有同賞。百年只孤寄。歸去莫多傳。遇靜一念至。</text>
<title>次欽甫韻</title>,<text>一澗幾回轉。往來山在間。林昏玩松雪。棲鳥有先還。</text>
<title>夜深後步月籬外 之三</title>,<text>山櫪風多馬屢驚。茅簷隱隱有灘聲。三更筆硯圍燈火。送爾江南不盡情。</text>
<title>次舍伯去歲韻。別三碧主人還南。</title>,<text>相送柴門政北風。馬嘶人立峽雲中。休言谷口爲分界。碧水流情到海窮。</text>
<title>三碧堂寄題</title>,<text>栢季松昆次第移。竹林風韻晩相宜。淵明園裡霜枝卓。一作拆 諸葛祠前黛色奇。三碧合來終 一作同 一碧。四時看去最冬時。千秋勁敵華陽叟。鯨海當頭筆不衰。一作若斯其二幽篁看把臂。茂悅儼相持。愛爾千秋少。非君四碧誰。雪霜方忍性。桃李久殊姿。廣植終難得。而今此意衰。</text>
<title>送族姪時濟歸西湖。仍簡明行。</title>,<text>君來新自四仙亭。坐說金剛繞訟庭。栩栩鼻間雲影動。飄飄衣上雪花零。鷄山琴瑟隨凰遠。鰲島軒驂似鶴停。可想仲容迎叔處。竹林歌嘯枕寒甁。</text>
<title>止詩</title>,<text>習氣難銷外誘深。連宵 一作霄 雪月更相侵。維摩說妙應妨疾。康節看詩竟愛吟。兩葉尋柯嗟古戒。一波翻海愧初心。明朝魯論專硏究。靜會春壇舍瑟音。</text>
<title>趙陜川 景望 室內挽 之二</title>,<text>賢郞我肝膽。北山通一胞。聖善夙所敬。堂闈晩來高。瞻仰羨具慶。我淚幾沾袍。吁嗟丹穴鳳。脫菢盡奇毛。方將瑞一世。未究報劬勞。庭萱永晦色。北風撼寒巢。靈車輾雪嶺。增爾孺子號。</text>
<title>雪夕</title>,<text>大地渾爲白。人烟沆瀣中。高園但松翠。虗室有爐紅。忽忽偸生久。悠悠到臈窮。論心兄弟在。相向萬緣空。</text>
<title>到氷津偶吟</title>,<text>鷄狗相聞來往絶。鴻荒古俗返誰能。縱然永罷軒轅楫。無那冬天顓頊氷。其二言之行必可行焉。莊老談高勢豈然。徒從事上論煩簡。不識隨緣是合天。其三如何又東去。我亦不能知。念有灰難盡。身非樹不移。忙中良馬緩。愁外好歌悲。極目惟氷雪。荒山亂似旗。</text>
<title>呈仲氏用明村韻</title>,<text>溫溫常棣室。窓外信霜氷。待曉楊江馬。通宵石室燈。古情千栢暗。家訓一身澄。脉脉嗟窮臈。詩從感裡凝。</text>
<title>贈李郞以廣其心</title>,<text>可喜君如玉。相形兄似氷。驪江倚樓月。甓寺喚船燈。氣以無拘活。心於不滯澄。春來同泛意。寧復困嚴凝。</text>
<title>感舊</title>,<text>卧病人何在。庭殘舊雪氷。梅花掃空色。談笑隔風燈。信有存亡速。堪疑想土澄。哀從何處起。吾亦暫時凝。</text>
<title>磻溪詠雪</title>,<text>靄靄澄輝雪後天。月高無復惹氛烟。虗容素練橫危閣。靜泯金波漾遠船。一夜淸明還在已。千年鉛汞謾稱仙。根塵濯盡靈光在。不用將心待解懸。其三始覺奇觀在暮天。六花初陣慘風烟。朝來物色空人鳥。夜半神功失壑船。琪樹曾非塵外物。玉壺無限汝南船。莫愁白日融成水。換面簷霙萬柱懸。其五高樓捲幔妙何如。灝氣眞同太素初。華嶽數峰姑射色。長江四面海神車。楊花渡水知風自。薝葍連林觸鼻虗。似與重華瑤圃戱。人間五濁暫相踈。其六虗白高軒度曉曛。眼中無限雪紛紛。寧堪十口楊江隔。頗恨連枝木谷分。勝事心灰梁苑簡。奇功髮動蔡州軍。乾坤寥廓吾其卧。招隱吟來歎少羣。</text>
<title>續賦山雪用磻溪韻</title>,<text>萬點花飛不起叢。斯須龍戰滿天雄。池鵝色奪軍聲外。庭鶴神猜舞勢同。種玉事奇非活動。撒鹽語拙累淸空。玄翁化闊詩胷窄。手到頻叉意轉窮。其二非復長江與闊天。歸來峽雪鎖人烟。愁看龍峀無高檜。悄想鵝湖有重船。白賁太陰驚玉地。空成妙色信金仙。超然本地風光逼。一合乾坤朗悟懸。其四恠來山亭不成曛。雪後千林皓彩紛。飄處壑雲奇變合。停時溪月太淸分。庭空漫怯搏獅影。峽響潛知跡虎軍。耿耿塤箎江閣逈。獨吟瓊樹歎離羣。其五恠鳥先陰叫赴叢。風雲助勢雪方䧺。花從三十六宮出。寶滿恒河沙界同。淅瀝摧林如許猛。輕盈到箔本來空。閑拈凍筆芭蕉綠。要贊天機浩不窮。其六汲路何須掃洞天。卽將庭積試茶烟。蕭踈靜意垂梅帳。舒卷遙襟帶釣船。淸逼孤蟬蛻屈子。化翻千蝶睡莊仙。支頤目送金沙界。萬白蓮花檜杪懸。其七合沓空濛更翳如。依俙天池涬溟初。漫山只寄幽人榻。塞谷寧容逋客車。累勢成高猶道積。賦形隨物卽心虗。鳶魚一理流行是。莫遣詩家用目踈。其八無限陰晴與曉曛。古今看雲幾紛紛。風流剡水梁園競。氣象劉叉鄭谷分。煖屋傳盃交戟宅。高街擁箒短衣軍。誰知蘗水孤淸意。方與程門二子羣。其九半枕希聲灑竹叢。起看三白臈前雄。忘寒麥隴膏濡得。隔月花林剪刻同。細字隨窓燈燭退。淸餐落肺葷腥空。山家日用兼風味。多荷玄冥餉不窮。其十曜日流風晃晩天。山童時報玉生烟。窓添雲母空無室。竹點銀波幻欲船。石竇談玄愁外道。鼻端觀白隘諸仙。蒼蒼視下非前勢。惟見明河一色懸。其十二淸聖云遙世界曛。郢家已寂俚聲紛。思憑積雪孤寒色。洗出三韓黑白分。北海嚙氈東海老。平城墮指漢城軍。千秋松栢堂雖小。大義于今莫與群。其十四缺 衡門之下豈塵烟。梅連庾嶺迷看月。鶴滿孤山誤返船。咫尺不違天上界。斯須可辦臈前仙。應於未散移東絹。待向炎樓北壁懸。其十五瓊絲照鬢淚漣如。緬憶玄城縱目初。訪友遙船雙鶴氅。尋僧靜院白牛車。山中雪復鵝毛亂。江上樓今蜃氣虗。欲引一盃消百感。人於竹葉久相踈。其十六絶漠陰風十日曛。驚沙飛雪一紛紛。燕山失黑宵光大。漢幟翻紅曉色分。射虎人歸喧賜酒。落梅樓逈奏從軍。書生夢想何曾及。徒爾空林凍雀群。其十七流雲銀浦白楡叢。剪水功歸顓頊雄。翕撮玄精片時事。參差白雨本源同。飄時未若團時凈。踏處寧知映處空。道是陰機還活意。貞元一妙此何窮。其十九垂天雲片大鵬如。撲地陰連月窟初。散却微塵疑碎玉。積來輕羽恐摧車。靑山破瓦開新彩。滄海磨銅落處虗。存得活源斯一妙。玄冥用意豈全踈。其二十一戱入瀛奎聲律叢。黃前蘇後欲爭雄。誠知物色分留少。猶喜英豪所見同。雪有神情非寂寞。詩須殺活免枯空。曹風楚曲尖叉了。腐臭神奇化不窮。其二十二雪爲粉繪掃江天。點注晨雲與暮烟。冷色鵲飢臨岸木。遙聲笛起在灘船。凌兢驢背尋何事。縹緲樓居好近仙。境不負詩詩負境。天機人籟豈相懸。</text>
<title>路中遇雪。又疊前韻。</title>,<text>上馬輕霏纔覆叢。俄然頹壓衆山雄。勢隨闊界無圓缺。景比中林乍異同。圓笠屢欹疑盖壓。輕鞭微拂見鞍空。眞成出入相流轉。難得吾詩後雪窮。其二流光散彩皓盈天。往往空中曖作烟。苧素掛林疑舞袖。琉璃行馬似遊船。眞能忘我爲孤役。及至逢人對兩仙。回首衡柴已迢遞。薜蘿幽思亂絲懸。</text>
<title>重到楓溪。悲怳難定。仍念曾於辛未年間。夢得半律。其記景色如玆。伊時夢後。豈料此生復到此地乎。身則頑而夢則靈矣。遂就其四句。畧加點化。補以下半。以道余滄桑苦懷云爾。</title>,<text>不盡楓溪水。君家酒不空。今來空雪涕。舊物尙寒楓。過去身何固。先知夢自通。燈前竟惝怳。寤寐未分中。</text>
<title>詠室梅 之二</title>,<text>海鶴相逢夜。梅花燭下開。影和琴在壁。香逐酒盈盃。意與空林得。春非煖室催。應因覔句久。遂作卧忘迴。</text>
<title>謹呈太僕兄 最良</title>,<text>出郭淸氷凈玉鞍。過江來問我樓寒。敦宗勝事移雙榼。傲世高情寄一官。石室松楸霜幾次。杏洲亭榭夢應團。離騷痛飮眞今日。凄切塤箎豈曰歡。其二 屬子東長湖堅腹走輪鞍。十里峩峩皓餘寒。今歲惟氷盈數尺。古來爲政重斯官。靑陽色映韭羔出。朱夏堆登碼碯團。想爾風流應一倍。葦魚秋露並船歡。</text>
<title>又疊前韻。却寄氷湖。以謝子東 李公海朝 五章之報。</title>,<text>千秋詩有灞橋鞍。之子南湖又雪寒。興逸江搖招隱詠。句豪天惜放翁官。幽蘭儷曲傳家久。明月遙投隔水團。早晩論文須仔細。古來斯道用悲歡。其二來日鵝湖雪沒鞍。漢南心事倍灰寒。蒼茫古木聊爲偶。惠好同人各帶官。滿室芝蘭淸氣入。着松蘿蔦茂陰團。朋情族誼何分別。通是吾家棣萼歡。其四快意雲崗射虎鞍。書生習氣只酸寒。眼無開處應臨水。酒有從來且作官。天上化機雲狗聚。世間兒戱雪獅團。胷澆磊磈猶餘塊。百紙詩繁始竭歡。其五沙汀立馬自閑鞍。別有橫江雪馬寒。空外泠風追列子。月中遅棹笑郞官。村童拍手爭呼快。氷鯉疑聲聚作團。更折梅花來揷側。仙樓夜酌是奇歡。右詠雪馬</text>
<title>復疊前韻求敎氷閣</title>,<text>荒村可復枉華鞍。詩到憑知廨宇寒。須喚馬曹同逸軌。莫敎漁父笑忙官。江湖氷化沙禽矯。天地春昇野馬團。滿眼風光流轉好。曩遊猶是臈前歡。其四靑松倚盖綠楊鞍。哭後西山彩閣寒。往事凄凉猶記客。嗟君蒼老已爲官。重城雲擁終南黑。逝水烟消舞島團。此意他人猶感咽。恠吾詩裡尙論歡。其七悲來走馬欲鳴鞍。渴漱氷灘十丈寒。嚴殺告收猜黑帝。殘生添日媿靑官。埋龍大壑遊鰌立。失鳳高梧萃雀團。不盡東韓感慨事。江湖樽酒錯成歡。其九玄武雖衰尙據鞍。指揮滕六殿餘寒。瓊堆富媼欣添寶。花巧靑神畏奪官。空裡篩來稀有響。風端簸去弄成團。誰其映帶生顔色。隔水氷曹最得歡。其十騰騰方寸坐馳鞍。頃刻离溫鬪坎寒。萬化卷舒存妙用。百形奇正係眞官。瞿曇鏡智靈光曜。鍾呂丹功水汞團。擾擾空玄終不濟。要從安宅占平歡。</text>
<title>復疊前韻。以罄餘悰。簡子東求敎。</title>,<text>紛紛街陌弊韉鞍。交誼誰能保歲寒。塵外巢由成好友。朝中夔契讓高官。金蘭世有先人好。車笠吾將與子團。看取竹亭蕭瑟韻。百年淸直永通歡。其二先生早稅北門鞍。不待風喈雪作寒。床上書和身作友。胷中樂有勝於官。蒙兒因指三隅豁。野客窺璣六合團。一作池涵雲月千秋活。亭閱淵魚太極團。 庭草堪尋周子意。竹林誰數阮家歡。</text>
<title>復疊前韻。和子東來意。兼柬太僕兄。</title>,<text>高樓頻望遠。感舊在懷新。臈散梅前雪。人分水面春。年芳初進艾。風色欲流蘋。寂寞江南思。騷歌易濕巾。其四望望看遙渡。人行幾日氷。沙𩿨輕欲泛。野馬遠逾蒸。履節詩爲用。排愁酒豈能。楊根深可念。崖雪恐猶仍。其五朝寒竟微霰。晩氣望來新。浦漵方如夢。雲霞定是春。昔來江灑葉。今見鳥遊蘋。物候還身上。方將戴葛巾。其六無何將雪水。遠岸暖侵氷。天地春將匝。江潭氣最蒸。稍知溯峽易。已覺倚樓能。次第新梅放。香連臈蘂仍。其七三春今有兆。一水且相思。未共論心酌。頻來替面詩。江雲開日少。野雪護寒遅。悄悄鉤簾坐。終朝奉好期。其八性情刪後在。玆道貴深思。獨恠三韓俗。偏爲近軆詩。黃鐘含氣淑。朱瑟泛聲遅。大雅寥寥久。君應李白期。其九木谷今何似。盤溪稍已新。微茫江上路。肹蠁地中春。匹馬求陵栢。高堂望澗蘋。萍蓬轉如許。淚倍感時巾。其十春江兄有往。可念廣陵氷。世路斯非險。年華誰爲蒸。回頭橋柳礙。媚眼野梅能。歸去增悽慨。窮陰雨露仍。</text>
<title>玉洞過事愴懷</title>,<text>十二年悲恨。回腸又六年。幽明桑海後。悽焄弟兄前。卓有盤溪栗。甁仍玉洞泉。堪憐牖下事。季女已參焉。其二祭罷猶殘燭。蒼茫坐待晨。寒鷄驚似昔。寡鵠叫還新。倍憶初分炙。重嗟未百身。窺簷殘月瞹。殊不露全神。其三每到湖山好。如將喚汝來。啁啾城裡 缺。咳唾篋中開。永刦曇華落。窮冬逝水哀。今無與在世。仁甫亦奇才。</text>
<title>哀馬爲虎所噬 之二</title>,<text>木谷初蒙賜。西來快若飛。安身母氏念。惠養我家違。畢竟逢斯酷。尋常歎不肥。那堪徒步去。江上拜慈闈。</text>
<title>寄李仲培 𤲸</title>,<text>萬事看山淺。孤懷步月頻。欣然庭玉面。宛爾澗松神。否泰時仍舊。朱陳意益新。何時綠巖畔。永結白雲隣。</text>
<title>松栢堂</title>,<text>又復看兄至。楊山宿處寒。不知明月上。已到老杉端。講席當梅閣。詩囊蹙雪巒。天儀虗倚壁。殘臈默回看。</text>
<title>除夕抽次唐詩韻</title>,<text>同人來我家。今夕守燈花。雪裏應春蟻。林間易曙鴉。兒心詩鼓作。老眼字橫斜。未定殘生事。應同歲有涯。</text>
<title>又抽次老杜韻</title>,<text>積雪明窓若有催。玉衡稍稍向東來。人情最惜今宵鬢。天數潛添累刦灰。寂歷三更惟爆竹。低佪窮臈欲辭梅。鷄鳴各向松楸去。且就燈前瀉數盃。</text>
<title>又述懷示仲裕求和</title>,<text>甲戌嗟今夜。那能駐片時。厭蓂還月促。添閏豈年遅。學有知新理。頭無反黑期。悠悠憑化往。善道復奚悲。</text>
<title>次家兄去歲韻。遙呈竹林丈席。</title>,<text>西湖放鶴主人翁。歌哭因依捴夢中。千里典刑看寶樹。向來魚鴈阻情衷。其二千秋人有吊湘翁。愧我頑然覆載中。天外叢篁留淚在。雨軒應復訴繁衷。其三鳩林故老獨留翁。鶴髮皤然萬竹中。善護筠孫滋晩翠。兩家風玉本同衷。其四高庭淸訓見賢翁。三碧新堂又竹中。千里持來氷雪意。蘗溪深夜問幽衷。</text>
<title>趙陕川 景望 挽 之二○乙亥</title>,<text>先人同甲白頭兄。鄕齒尊因友愛輕。促席寧嫌分果喫。授箋頻許咏花呈。滄桑世上看公健。雛彩堂前愧我生。鳳逝隨凰還倐忽。百年哀樂惠陰塋。</text>
<title>金參奉 聲大 挽 代大有作</title>,<text>名塲皓首萬人驚。得意還山了一生。缺陷界中寬樂福。燕村無盡白雲平。其二卧病長安斷萬緣。遙思㫌翣獨悽然。靑山一片留前惠。淚寄東臯草色邊。</text>
<title>竹泠浦</title>,<text>名園風物豈曾衰。來往看花鬢欲絲。壁上陳篇蛛結網。偶逢春雨得新詩。其二主翁華髮倚幽軒。欹枕猶能時灌園。客至忘歸因小雨。竹蕉簾外有微喧。</text>
<title>鄭龍川知足窩</title>,<text>烟花三月狂風顚。下峽扁舟步步牽。始識將軍知足意。白波千丈小窩前。</text>
<title>送李仲剛出佐北幕</title>,<text>今之佐幕古從軍。龍塞遙分鵷鷺群。王事忘家催叱馭。春風絶域晩隨君。長安雖遠同明月。六鎭常陰少白雲。戀闕思親於斯劇。隔河羌笛豈堪聞。</text>
<title>洪九敍 正 挽 代伯父作</title>,<text>風流文雅北汀翁。伊昔趍床若夢中。欲敍舊情君又逝。薤歌凄斷鳳城東。</text>
<title>李南陽 興稷 挽 代述</title>,<text>漠漠澆風古意微。如公厖厚亦云稀。居家只是持醇謹。爲吏何甞用覇機。晩景優閑歸欵段。至心生死奉慈闈。靈筵尙有衰麻掛。下有雙兒哭挽衣。</text>
<title>贈李志奭</title>,<text>江湖傾盖卽虗舟。賓主悠然兩白𩿨。已識胷襟含雪竹。仍聞枕席在氷樓。塵中炎暑於君遠。身外陰晴自我愁。交道只應萍水上。百年聊復濟川遊。</text>
<title>四友堂夜會。用前秋韻同賦。</title>,<text>賓主誰先醉。應同四友情。添來竹亭韻。坐使巿聲淸。酒氣霜休逼。燈花菊欲爭。江湖詩廢久。吟後草虫鳴。其二同城猶作遠相思。及至團圓不設期。白酒賖來無好月。黃花嫰處有新詞。還山活計應收橡。賣宅閑愁莫放巵。歎息龍蛇明日遠。捲簾愁見曙河垂。</text>
<title>苟度菴</title>,<text>蕭條目下小園池。非以爲娛只遣悲。木食草衣今日事。度身計口此生涯。松楸霜滿彷徨久。墟里烟生眺望遅。寂寞相從兄弟耳。寫懷惟倣宛鳩詩。</text>
<title>曉起聞雨</title>,<text>雨暗丹丘曉。隣鷄唱亦稀。窓明猶月漏。霤壯定川肥。疊嶺關心是。長亭屈指非。空聞雉岳近。魂入曙鍾微。</text>
<title>登可里嶺</title>,<text>沿溪寸寸騎。溪盡嶺雲高。包絡羊腸險。襟懷雉岳高。蒼蒼披霧目。淰淰朔風毛。曲折看來路。崩崖亂水號。</text>
<title>新興寺洞口</title>,<text>白蓮菴下幾重雲。山木蒼蒼路莫分。逢着歸僧問欲細。斷橋西畔雨紛紛。其二一派曹溪消息眞。溪中斜日石磷磷。閑忙有分羞窺影。暮雨仍成叱馬人。</text>
<title>堤川邑底曉吟</title>,<text>護霜雲重曙星熹。山縣開門鼓角悲。驚起旅床迷所到。不知身近義林池。</text>
<title>霧巖洞口 庶叔喪家在此</title>,<text>八載凄凉見在身。霧巖溪口倍沾巾。尋花別寺依俙路。落日啣情下北津。其二蒼山滿目水悠悠。寒碧樓前落葉浮。往事微茫生感悔。丹丘歌酒太風流。</text>
<title>望蘇蕩村。是向袋巖路也。</title>,<text>春風花擁袋巖紅。花下烹魚數子同。駄醉歸來何路是。一溪千折亂松中。</text>
<title>沿溪入新興寺</title>,<text>石路頻停騎。看山踈樹中。誰知白蓮會。得與綠蘿翁。寒翠盃前逼。眞源脚下通。龍潭佳可俯。魚隊集淸空。綠蘿仲培所占地也</text>
<title>自新興寺乘夜上白蓮菴</title>,<text>冥行轉覺白蓮高。列炬登山興亦豪。不知雲鳥城何㨾。捫得平巖屢息勞。雲鳥古城名。猶有餘址。</text>
<title>用前韻</title>,<text>入夜排雲上。蒼茫色界中。猶能遵覺路。會自謁禪翁。澗黑投筇澁。林紅列炬通。俄然萬象表。枕席到秋空。</text>
<title>曉登紺巖高頂</title>,<text>淸旭緣危磴。聊憑萬仞崗。山城雲鳥遠。佛刦雨花長。地聳巖沖斗。天寒樹飽霜。浮生何住着。覇氣亦蒼茫。</text>
<title>將向石南寺。途中和仲培望山有作。用前韻</title>,<text>出山仍有馬前山。盡日周旋雲靄間。莫以石南爲造極。上方猶隔幾重關。時聞上院峻極難登故云</text>
<title>暮到石南寺</title>,<text>溪窮便有菴。騎馬入雲嵐。短竹披雲碓。危杉擁佛龕。心將一燈炯。身與萬峰參。恐溷蓮花社。傳盃莫過三。</text>
<title>沿溪上上院</title>,<text>夾路藤篁恠石連。馬歸山下一僧先。登登稍造高明域。始捨陰崖百折泉。</text>
<title>與仲培分袂悵懷</title>,<text>簷鐸流音會玉泉。境淸無復一塵緣。攀援桂樹誰能宿。後夜僧前月自懸。一作僧看缺月懸</text>
<title>過鷲峰</title>,<text>沙邊立馬仰看之。磅礴千尋一氣垂。誰得如渠能獨立。澤風華表此爲奇。風水家以水口立石。爲捍門華表。</text>
<title>拜送李宗伯外兄赴燕 之二</title>,<text>十月關山雷有聲。遙隨北斗使車行。天機王事忙如許。惟冀明春一笑迎。其三衮衮遼河繞廣寧。巫閭山色掛玄冥。公行幾日長城下。我夢先應到海亭。其四存沒恩深倍惜離。悠悠地角與天涯。玉河館裏如年夜。和遍先人兩癸詩。其五碣石崢嶸歲已闌。胡風不斷鴨江寒。思邀燕趙悲歌韻。來激朝鮮壯士肝。</text>
<title>齋洞詣違。被留達朝。方有東州之役。先於遠將。故幷敍其多少悢悢。</title>,<text>別恨渾隨別語長。三淸一壑坐蒼茫。關河無極知天闊。晨夜將分惜漏忙。窓外霏微城闕雨。燭前蕭瑟鬢毛霜。東州夙駕公還送。徑作寒空鴈拆行。</text>
<title>東州</title>,<text>環州幽朔氣。勢若揷旌旄。水奪楡河黑。山爭井陘高。麗王興亦勃。遼伯死猶豪。戱唱關東曲。弓墟凍鵲號。</text>
<title>安養菴</title>,<text>身到東州已可疑。空門此跡怳生悲。氷霜又値窮冬月。松栝添長幾尺枝。雲暗佛燈明後夜。風高殿鐸響多時。談灰坐久窓如白。雪布金沙曉乃知。</text>
<title>將還京洛。過安養菴洞口。</title>,<text>雪裡西橫逕。鍾聲隔淺山。今吾在鞍馬。昨日閉禪關。燠室松烟靜。明窓貝葉閑。人生幾箇月。歧路但回還。</text>
<title>咏虗</title>,<text>愛月虗平地一區。忽看群有起於無。十方人至水趍海。千品貨分星滿衢。美利自生來與去。相求可使智加愚。樓頭不欲頻周望。却恐人疑賤丈夫。</text>
<title>趙直長 祺壽 挽 丙子</title>,<text>摳衣芝洞日。未敢與聯裾。展拓大人學。飛騰総角書。敦交寸心在。作會百年踈。寂寞連城璧。幽光壠月虗。</text>
<title>楮島感懷</title>,<text>嗈嗈向北鴈聲多。物化年光若是過。人在舟中生舊感。江流氷底送新波。梅花落院僧歸定。蘆笋衝沙渚有歌。昔日詩樓今寂滅。綠深將奈二陵何。</text>
<title>安參奉 始泰 鏡湖八景</title>,<text>彩峰秋更秀。湖面泛孤光。月高纔數尺。浮靄散成霜。右彩峰秋月綠岸朝痕在。春湖又晩潮。逐勢漁船進。長歌競度橋。右美橋春潮修篁宜翠壁。蕭瑟偃風林。披來下雪逕。高韻邁山陰。右黃山修竹昂藏老龍幹。下拂鏡湖潯。晩節應靑葉。炎天却太陰。右羅巖長松落日龍頭赤。漁村半入霞。還思過浦去。却坐望吾家。右龍頭夕照衰年懶杖屨。矯首或雲松。不厭高齋雨。燈前來曙鍾。右佛巖曉鍾迢迢海門影。帆過見天風。有時逗遙嶼。回卷夕陰中。右望浦歸帆 嶼一作渚門前葦花白。客鴈下微茫。勿復相猜避。同情在稻粱。右朗沙落鴈</text>
<title>謹次吳忠烈公遺帖韻 之二</title>,<text>忠君使不負皇明。臣命何論國命輕。身外悲辭詩四紙。丈夫非薄六親情。</text>
<title>大有病榻咏甁花 之二</title>,<text>桃遅杏澁獨先芳。承乏盛來病枕傍。輾轉深更煩熱退。眼醒燈後數枝黃。其三白肥薯蕷呈庭瑞。黃拆連翹傍枕奇。過痘紅顔兒亦健。病軀欹側賴扶持。時於園中得自生薯蕷故云</text>
<title>韓汝重▣挽</title>,<text>悠悠我里好林泉。陳事微茫歲月遷。路失淸沙千巷裂。山空翠靄萬松顚。殘生半入莊周夢。逝運都隨孔聖川。滿目山陽人幾箇。驚聞鬼錄又龍淵。</text>
<title>追次子東樂甫▣僉兄入紫烟韻</title>,<text>諸公無盡興。度海酒猶餘。帆逐秋雲落。城涵水物虗。寒潮平越浙。遙嶼點靑徐。戱借將軍劍。樓頭膾巨魚。</text>
<title>次白雲寺韻</title>,<text>悠遠長懷浩蕩襟。中流舍筏更高尋。山藏寺裡松林凈。天入波心塔影深。護佛魚龍回夜水。到船花雨結秋陰。始因張祐聞鍾興。遂了蘇仙解帶心。</text>
<title>次曉發白雲韻</title>,<text>龍宮送帆曉。鍾動白雲邊。隔地扶桑日。浮空赤縣烟。任公收大釣。徐子止平田。興入蒼茫際。橈歌奏水仙。</text>
<title>次暮泊韻 之二</title>,<text>揚帆謝康樂。海月落詩中。浩興隨秋浪。淸樽卷曉篷。飄飄仙李韻。采采水鄕風。倘念三淵子。枯匏繫郭東。</text>
<title>次望海中諸山韻</title>,<text>霜空螺䯻涌。明滅復何如。鯨浪吹時動。鰲頭着處虗。嵯峨夏雲大。錯落曙星踈。望望堪濡足。人間五岳除。</text>
<title>次歸洛韻</title>,<text>目送歸雲獨把巵。龍流燕島寄遐期。休將入咏分先後。看作三人泛海詩。</text>
<title>玄童索詩而未卽副。有妙積之約。而爲故所奪。臨適渼湖。走草一絶以寄情。玄童李澐小字</title>,<text>咫尺幽期墮渺茫。淸池菡萏隔山香。甁花未落歸城郭。烟雨東邊妙積蒼。</text>
<title>松巖歷宿。曉起一律。松巖李澐居</title>,<text>淸樓自少睡。愛月起徘徊。澹沲池荷 一作庭松 立。虗明水蓼開。望隨雲漢轉。詩被曉風催。解事山童在。簷陰共去來。</text>
<title>秋宿含淸閣。謹次先集韻以志感。</title>,<text>客造含淸閣。秋深夜與深。移衾童子語。捲箔主翁心。竹所莎鷄動。蓮堂桂月侵。詩成霜入袂。百感坐相尋。</text>
<title>與長城諸友。遊大隱巖。</title>,<text>故里易悲秋。出門將散愁。朋從千里合。興入一丘幽。霜後高崖秀。苔中大字留。翠軒那可接。如夢少時遊。</text>
<title>李僉正 成朝 挽 之六</title>,<text>時淸各有不平存。接面時踈誼則敦。四世交情追有恨。平生未共竹亭樽。其九槐巿南邊梨峴東。盤根仙李老春風。摧頹世運看喬木。上苑殘楓夕照紅。</text>
<title>族兄 盛達 挽</title>,<text>昨夜過楓溪。卧聽楓溪水。楓溪月曉池閣凉。落葉委地半山紫。忽驚靑松葬日促。惻惻仍呼士敬起。疇昔聯枕我兄在。爛熳觴詠捴於此。我兄風流故澹蕩。我兄詩調卽正始。芙蓉淸水以自賞。鏤錦錯繡非其喜。雅致淸緣與周旋。傲兀詩情到處是。吏隱初管馬耳山。謫居猶採白華蘭。歸來散髮鰲頭逈。狎𩿨持螯水竹間。世有淸濁且糟醨。家有憂樂長歌詩。東臨卒當以樂死。五馬三山遂不歸。念我平生岳麓遊。伯仲之間視朋知。北阮南阮自一村。瀼東瀼西相追隨。相見何甞不濡筆。章就便令我評隲。春草句圓惠連慚。紫芝眉踈漫郞悅。山園列茵鴻鴈錯。水檻揮麈鯈魚出。鶯花聯句爲一錄。滄桑以來此事絶。長安如夢幾星霜。天地皆春我泣血。我兄天放豈有極。老去詩囊括溟嶽。翡翠蘭苕骨欲脫。盪胷鯨浪滔天碧。罷琴擧觴一鶴過。往往句向微茫得。月下圓峯三十六。蒼石欲裂關東曲。戱攬搏桑拂皓首。不妨垂楊朽左肘。人生幾箇能久生。一死合在海山亭。蓬萊列仙爲吊客。楓嶽千嶂護丹旌。述郞三日笑太忙。千日留連始遐征。弟號兒擗自駭奔。叱彼無令怛豪魂。翩翩玉棺豈黃土。去矣廣莫無窮門。他人之哭我則歌。此曲乃兄平生言。兒時錯誦嘆逝賦。當挽還復涕泗翻。半生半死黃蘗溪。一哀一樂靑松原。</text>
<title>石室講堂。敬次曾王考集中韻。</title>,<text>由來此堂設。曾有講筵無。從兄得良夜。好友共深壺。</text>
<title>偶吟示諸生 之三</title>,<text>麤心劇讀竟何成。筭欲多時只趲程。徧告房中諸鼓篋。下帷休作鬪高聲。</text>
<title>次仲氏韻。贈別兪君四。之二</title>,<text>終歲悲愁一夜觴。若論來歲又蒼茫。傷離惜景無窮意。嬴得詩章卷軸長。其三溫溫風味講堂觴。咫尺相違便渺茫。灑落亭前淸景象。百年存得寸心長。</text>
<title>丙子臈月之望後。余往侍仲氏於石室之講堂。兼與諸章甫。剪燭談經。信宿而將返。則天下大雪。乃爲所維縶。因加留一夕焉。五更睡間。覺窓有白光。韻透衾枕。遂出而四望。雪雲浩渺。不分川陸。夜氣曙色。沖漠於積素之上。而湛然澄且瑩也。余遂扣楹稱奇。則齋房諸君子皆輟讀來集。儼然整襟。東向而不瞬者良久。俄有一道英英之氣。滃然起自德浦。浸滛乎兩岸而大瀛平焉。龜山漾漾其間。屢被其呑吐。光景之幻。若將窮於此而猶有未也。遠東啓矣。冉冉送暈。沆瀣含赤。洲渚微皺。落月炯炯。距西廂可百餘尺。冷彩益射人。循除而降。步匝廣亭。復歸於初縱目處。盖須臾之間。妙景之變態相嬗有如許者。崇姪在隅曰雖龍眠之善畫。殆難描此。余曰豈惟難畫。今古詩人。亦難措一句於其間。惟有靜挹而虗待爲可耳。遂徊徨悵然而罷。來時雖留得若干篇什。以紀過從。而獨以漏此一段。爲耿耿也。盖歸松栢堂。閉戶靜卧。猶覺有沁沁澄灝之氣。洞澈心肝。與前際相流轉而不可泯遣也。遂吟弄餘淸。賦得五言律一首。極知其於描奇寫淸。萬一無當。而試爲呈浼於仲氏席下以求敎焉。斐然諸君子。凡同我曉望者。亦不妨續此而和之也。和來唱去。因得追繹前境。以存此淸明於靈㙜。會其灑落於氷壺。亦是一事。斯豈白雪之相和歟。乃夜氣之講說也。</title>,<text>夜氣含冲漠。晨光渺合分。忽焉江變海。終是雪和雲。月岸輝輝動。風灘遠遠聞。森羅講堂下。天不隱諸君。</text>
<title>過大谷問姪病 之二</title>,<text>雪凈今朝路。爐存去月灰。沈沈汝一卧。欵欵我重來。細症聾休吐。長篇眼特開。涓泉與榮木。豈獨占春迴。其三汝病尋常說症長。我聾如此語難詳。相看脉脉無情欵。欲就爐灰寫數行。</text>
<title>松栢堂詠梅 之二</title>,<text>窓塵猶有染。貯閣始淸幽。韻過芝蘭室。情親松栢丘。深香雖未播。大雪豈曾愁。冉冉眞消息。時從燭下求。其九亭亭物表耿誰親。一笑猶慳冷欲顰。靜有微風宣淑氣。坐令深雪斷浮塵。標高懶上雕梁畫。調別羞爭折柳春。須信臈前芳意在。養眞方始露精神。</text>
<title>仲氏自渼湖索覽梅詩。步次兩律以寄惠。輒又次呈。又呈二絶。之二</title>,<text>開花雪裡亦難能。玉雪爲身表裡澄。退在牧丹開後月。泠然人對玉壺氷。</text>
<title>詠梅續題</title>,<text>棲心一物澹徘徊。出戶閑行眼有梅。殘霰半山圍石室。明河數宿點瑤㙜。靑燈作意開花盛。凍鳥何心傍閣來。戀着新香還復入。書帷徐倩小童開。其二春意玄微夜色長。二更燈火照連床。詩皆松栢堂中語。衾是梅花樹裡香。天地弟兄存氣味。古今風雅見低昂。回頭講院延前興。未朽三宵雪月光。</text>
<title>又賦</title>,<text>水含層空氣不怡。臨湖高閣得春遅。燈前不欲論今古。對討梅花十首詩。</text>
<title>愛踈發</title>,<text>爛熳開時興易消。愛看稀點寄踈梢。香充白室爲圓遍。影伴玄經度寂寥。心凈已參香積國。神超不掛灞陵橋。經年養得無情物。邂逅天機在一朝。</text>
<title>石室寒居。謝水南隣丈洪斯文枉過。</title>,<text>松栢堂深絶四隣。雪中遙 一作來 枉水南人。寒梅欲折無蓓蕾。一作花如夢 後會蒼茫隔月春。</text>
<title>除夕次仲裕韻</title>,<text>此歲蕭條只此時。未來過去寸心知。行年九十斯爲半。人事瞿然抑抑詩。其二星漢徘徊不住天。飛光欲挽竟茫然。相逢萬事知何健。已覺詩情退去年。</text>
<title>儉巖贈宋泰老 相光 信甫 相允</title>,<text>逖矣孤遊倦。忻然二妙携。霜天並鞍馬。燈火耿金鷄。歇草慇懃話。披雲指點谿。同參萬景院。吾道未曾迷。</text>
<title>別梅贈主人 丁丑</title>,<text>詠梅詩就欲辭梅。淸曉枝頭可一盃。歸去楊山吾有伴。雪中仙夢兩徘徊。</text>
<title>雪中次仲裕寄眎韻</title>,<text>圍戶經冬雪。寒光洞九州。孤留石室栢。遠凍渼湖𩿨。入郭非新興。隨緣也一遊。君詩梅助發。韻動百花頭。</text>
<title>四友堂夜會。口占贈主人。</title>,<text>天機元衮衮。春意欲徘徊。良夜忘言得。淸銜不召來。吾宗自踈韻。童子亦高才。卻笑梅軒秘。詩中浪說梅。</text>
<title>踵次仲氏留題四友堂韻。贈主人仲裕。</title>,<text>棲棲入郭蹤。嗟我久無屋。呑悲僻處行。眼中稀蹄轂。西溪得雪月。兩夜不用燭。移衾又東橋。漫吟便成軸。鏗然白雪操。此曲豈輕俗。夜久桂影斜。簷氷瑩垂玉。隔屋問梅花。鼻觀通淸馥。君看數蕾白。坐使百花促。停毫儼若思。內存一氣淑。淺淺太和湯。汎汎南軒綠。巷閴耿鍾漏。院幽含林麓。會心不在遠。連床况近屬。會文必詩禮。忘形且昭穆。封殖韋家樹。要使情相續。</text>
<title>送仲習 從弟昌說 出宰常山</title>,<text>出嫁何甞學養兒。渠因水到自然爲。牛刀不待三年熟。簿牒如山一任之。其二朱鷺悠悠動遠麾。氷湖落後向山歸。松楸晩色金村靜。下馬仍添別後悲。</text>
<title>忘憂嶺咏餓殍</title>,<text>注目看凍地。何從春意來。陽灰超兩律。玄酒換三盃。返己仁斯至。觀生道不回。天機路上是。叩篋亦勞哉。</text>
<title>沈監司 權 挽 代仲氏作</title>,<text>十五年前共得仙。燈毬好事曲江船。花飄病樹臨危岸。漏盡稀星入曙天。宦海無邊俄寵辱。泉臺有樂小旬宣。堪悲後死凄凉意。滿篋看添哭友篇。</text>
<title>李高靈 萬徵 挽</title>,<text>北里淳風盡。唯公氣味長。無何見離昃。不復仰靈光。逝水鳴楓澗。寒山繞草堂。丹㫌五十里。看葬我維揚。</text>
<title>洪友衡挽</title>,<text>眼白窮途無可親。林園却有素心人。懶將膠漆論交態。淡水虗舟寂寞濱。其二耿介幽姿不染塵。麈談霏屑吐淸眞。評花討稼寒暄外。相對蕭然烏角巾。其三從容濠上鯈魚契。遷次林間猛虎隣。三逕追從違一嶺。槲風蘿月每馳神。其四度壑踰岡互主賓。逢迎輒自解愁嚬。轉頭存沒今如許。泡沫芭蕉撫此身。其五惠氣伯强紛所値。炰烋愷悌孰爲仁。蒼天老眼終茫昧。困絶蓬廬可惜人。其六存日玉川惟破屋。沒來貞曜諡無人。靑山若識爲文骨。桂樹生墳恨可伸。其七返景霜梨秋色新。堪悲此樹管無人。移筐舊壁靈筵閴。哭罷賓階落葉頻。其八白月篝燈若隔晨。沿洄牛渚迹皆陳。虗留𩿨鷺寒盟在。渺目秋江十里蘋。其九賣藥囊中收我詠。歸山人是返眞人。猶言酬唱贏來日。不識幽明判此辰。其十傳筒松栢堂中晩。絶筆梨花軒上春。悲甚蜀州人日作。少陵輸我剩沾巾。其十一薤露章成仍舊韻。悲腸逐句結輪囷。泉扃永隔論詩路。裹淚封呈二棘人。</text>
<title>合江亭泛舟</title>,<text>楓樹同春色。桃源今古紅。牽船無限意。望嶺白雲中。但與世塵隔。何甞津路窮。夷猶故不進。歸棹弄輕風。</text>
<title>伏次伯父下示兩絶韻 之二</title>,<text>漸近自然還土室。寒棲㝡妙衆菴中。大風大雪長安陌。能以時藏幾倮虫。</text>
<title>伏次伯父寄示韻</title>,<text>飛鳶沈鯉孰高低。城市山林着便迷。只爲頑顔無可寄。强移棲息托霜溪。其二古今隱義雖多軌。塵裡終難得出塵。嶽白溪寒梅月所。庶無葷垢汚余身。</text>
<title>復疊前韻</title>,<text>高雲爲幕水簾低。繚以周墻薜荔迷。本地風光殊未寂。琴箏百道瀉長溪。其二楓落秋厓桃水春。懷氷暑月斷炎塵。若言最後無窮味。板屋三更卧雪身。</text>
<title>喜同大有訪曹溪。亦有隣友相從。長幼凡九人。牛馬騎者相錯。巖 信謙小字 也以五歲兒隨焉。</title>,<text>暖煦如春靜不風。松間問路語從容。飛湍絶壑紆回磴。喜爾攀躋不用筇。</text>
<title>觀園亭</title>,<text>玉女牕扉靜。遙靑引道峰。淸幽自今古。映發復秋冬。壁側紅泉現。庭空淡靄容。歸鞍暫徙倚。蒼鼠在垣松。</text>
<title>巖兒觀法堂。跌墜二丈階下。</title>,<text>小童謁梵王。狂走金沙地。貪看天雨花。不覺身俱墜。</text>
<title>苦蘗堂雪夜。陪寢枕上。得二篇敬呈伯父。</title>,<text>洛城盈尺雪。霽月亦無邊。不復紅塵着。唯看素界圓。松聲連後夜。梅意動先天。板屋平生事。飛心忽百淵。其二麟峽未了事。幽期多轉遷。白雲鳩杖隔。叢桂玉音傳。會洛還燈火。談山正雪天。古今言志善。峒隱最超然。</text>
<title>柳參奉 應壽 挽</title>,<text>嗟君風義錦湖來。我禍看同乙巳哀。感激牛車扶送地。參雲葦嶺尙崔嵬。其二生蒭一束人如玉。滄海無邊淚欲珠。白馬遙奔慚死友。竟將何面會泉途。</text>
<title>夜宿烏木店。見星而登大板橋。霜淸烟澹。野色百里。北望天摩。羣峰競秀雲表。飛鴻噭噭其腰下。姪兒從騾背指點其圓秀不土者曰。此爲仁達峯。昨已從南門領略云。聞此勃興。轉眄而詩成矣。戊寅</title>,<text>淸曉高飛鴈。中峰以下過。輕雲開泱漭。霽日列嵯峨。歷野行行盡。登橋望望歌。經遊姪兒枉。指點控靑騾。</text>
<title>木洞春帖</title>,<text>陰崖雪凈妙山靑。欣木嚶禽繞一庭。坐覺涓涓來榻下。小池新綠漾浮萍。其二庭花明筆格。山鳥度書床。從容詩禮暇。端坐意何長。其三飽喫殘年飯。安眠竟夜床。時從村父老。把酒話農桑。</text>
<title>乘潮向甘露寺 濟好兩姪及安斯文重謙亦同舟</title>,<text>樓頭碧瀾舸。繫至午時鍾。立馬潮平岸。迎賓僧出松。盍簪憑浩蕩。欵乃奏舂容。未極揚舲勢。晴嵐捲五峰。篙師繫纜於江西寺下。待余乘潮故云云。五峯卽甘露後山也。</text>
<title>登甘露寺樓</title>,<text>滿板前朝什。披塵讀未殘。諸僧報潮退。三老倚船看。法界留蹤短。滄波注目寒。望中生凈土。鍾唄各雲端。</text>
<title>中流望凈土東臺。江西僧有擊鼓候岸者。</title>,<text>江西僧滿舸。一半在東臺。雷鼓波心落。籃輿雨色來。膠橫愁見泥。澌累怯登隈。暫委烟中棹。微茫舟子迴。</text>
<title>凈土寺周覽</title>,<text>白麓名園是。空王凈土因。敻然天造域。緬矣眼明人。支許風流在。金焦景色親。慇懃我北里。於此更謀隣。</text>
<title>江西寺</title>,<text>梵宇崇深極。惟南壓海樓。開軒天色豁。循砌浪痕留。潮音通佛口。筏岸着漁舟。滿水兼圓月。僧知我再遊。</text>
<title>白如峴望首陽山</title>,<text>晨裝飄爾邁。莽莽歷荒原。赤坡屢迷轍。黃溪寡淸源。遊目更何所。憑鞍閱古文。小峴忽身迢。風袂向西翻。黛色一百里。首山逈出群。嶙峋石爲多。明滅或皺痕。遙知海氣昇。圓頂方聚雲。冥濛雨垂滴。窅映雪猶存。嵐陰半身出。愈覺氣象尊。何時採薇士。於玆恥世氛。聞風尙有立。仰蹟敢忘奔。僕夫其叱馬。未暮抵山根。</text>
<title>首陽山瀑布</title>,<text>望望一匹練。迢迢馬前白。稍度鵲川來。乃造千仞壁。飛流信縹緲。斯所逈不隔。竦身覺彌高。目盡雲根碧。舊雪柝糢糊。新雪噴灑落。穿城竹箭勢。建屋銀甁滴。中爲微折腰。下多磊碨石。修龍掛層空。欲下嫌窟窄。人情備求奇。妙有有限極。平生愛瀑癖。八方半披歷。寒溪乏源蓄。朴淵窟尋尺。低昂短長間。玆可屹相敵。幸不負宿舂。聊用一濯魄。委馬就西岡。岸我風頭幘。臨流延飛沫。散入海雲夕。空濛遂微雨。瞑色亦相逼。衣沾且徘徊。山黑帶的皪。添流在今夜。含興投隱寂。</text>
<title>海州郡感外王考舊蹟</title>,<text>外祖莅玆郡。三紀周天星。于時我最癡。不得隨兩兄。猶有耳中記。觸境感隨生。下馬度廣石。徘徊濯熱亭。問事故老盡。山高水空淸。峴首無乃是。延溯倍愴情。遺碑幾處留。烟雨不見城。悵然東門隅。如求意屛營。蓉堂聖蹟彰。石潭儒化明。綜理此其大。豈無他頌聲。鄙哉龔黃績。俗吏以爲程。</text>
<title>神光寺道中</title>,<text>涉水屢逢僧。逢則問神光。神光定何在。數峰倚太蒼。嵐靄出無窮。海雲與淼茫。瀟灑半天雨。倐忽或他崗。驅馬向此去。我鞭亦云忙。威紆曲折多。晻靄蹊徑荒。登嶺望又遙。化城殊未央。吟哦滿初地。鍾唄閟上方。何知見佛喜。玩山意方長。</text>
<title>尹僉正 坪 續挽</title>,<text>魁表恢襟氣味渾。梧陰之後典刑孫。堪嗟槐棘虗瞻望。尙冀何年慶祉繁。其二半生泣玉勞三獻。當老聞韶倦一官。滿眼靑雲貂玉賤。公車別有上天難。其三恩寺幽期擬塞悲。虗舟夜壑竟差池。今看素紼悠揚去。潭島飛花送棹遅。其四黃驪悵望仍千古。白馬屛營負寸心。一律挽詞情亦短。因風續寄斷膓吟。</text>
<title>趙正夏挽</title>,<text>澹如不風潭。粹如無瑕璧。衰世此人物。豈可容易得。夫有黃憲資。可加顔氏學。焉知君未學。孝悌秉順德。曾無子弟過。早能衣帶勅。開口卽風雅。珠唾出繡臆。人疑桂一枝。世著鳳五色。求名膽還小。斂華志可則。純明一如此。短折莫用力。窮奇與檮杭。多少命如石。蒼茫無定端。命理莽難測。兩房八九喪。哀慘到君極。如綫浣溪緖。若堂惠陰窄。稍稍埋玉期。嘈嘈啓殯夕。風吹紫荊樹。撫櫬一兄瘠。蕭條薤歌送。焉足慰窀穸。天倫所用情。捨是則寥寂。援筆六靑軒。攬我半軆惻。</text>
<title>奉贐李仲剛赴燕之行 之三</title>,<text>長城橫萬里。秋色與崢嶸。今古幾冠盖。到君增不平。</text>
<title>敬次伯父韻</title>,<text>百憂叢裡抱孤悽。暮峽朝京豈定棲。別有令人神王處。嵐臺對雪話寒溪。</text>
<title>復用前韻</title>,<text>古今何限小人儒。粉面雌聲但有鬚。暖暖姝姝其亦醜。踈踈落落不妨麤。雪中馳驟談何壯。天下寒酸氣欲蘇。回首當時揮麈地。黑雲風色暗東湖。其二吾家臭味自山村。默契何殊對榻言。至樂人間凡有幾。安身雪上此爲尊。灞橋覔句鞭驢倦。剡水尋人鼔枻喧。韻事猶難全穩便。閑忙初不較朱門。</text>
<title>蘗溪雜詠 之五</title>,<text>幾歲靑霞意。於今黃蘗居。生涯聊復爾。氣味復何如。雪磵看松杖。雲房照爇書。悠然流注想。板屋百淵虗。</text>
<title>寄崇姪</title>,<text>山齋高興發。曉庭見初雪。槲林乍淅瀝。松崖 一作岸 已奇絶。灑落招隱風。虗明守玄室。四顧但陰崗。沖賞與誰說。此時念阿崇。黌堂新揖畢。欹幘望漁簑。三洲景自別。有詩可一寄。有驢可遠出。愧我一壑陋。難堪俊眼閱。天地渾白玉。山藪好藏疾。</text>
<title>栗北</title>,<text>愁來撥向草堂前。負手逍遙一暢然。散市人回多帶酒。隔溪僧立乍談玄。凋楓短栢糢糊雪。斷隴踈村黯淡烟。瞑色窮陰俱目下。桀鷄簷鵲亦身邊。</text>
<title>仲氏以所詠雪月詩投示。余諷味之餘。謹用其韻以和之。首押同是雪字。而餘不盡同。所述夜景。亦有前後之異爾。</title>,<text>乍掃庭下霰。不盡衣上雪。置身積素中。表裡渾洞徹。臺臯豈不寒。竹樹凍欲裂。吾家故愛奇。玆境亦皎潔。三人森玉立。岸巾吟不輟。山陰自小令。竹林更淸姪。兄其昭曠觀。妙處爲余說。洲明遠村臨。岸靜虗舟綴。浮靄瞑猶淡。霏白或飄瞥。高灘鴈渚回。瑩波與淸節。江湖夜色最。無可添奇絶。心將萬品凈。眼卽大素閱。歸樓笑語長。燈酒稍羅列。焉知金臺月。旣出境又別。</text>
<title>贈邊慶興 是伯</title>,<text>先春嶺上古人功。激厲雄心在此中。老壯窮堅男兒事。月明羌篴旅愁空。其二窮荒一刻抵三秋。望處令人欲白頭。未入玉門多少恨。當時定遠尙爲侯。其三惠來輕屨織纖繩。意內深知巨小稱。銜恩豈望 似是忘 趍千里。憂病叢中撥未能。</text>
<title>二月初八 己卯</title>,<text>三洲吟望又聯翩。夜色驚非臈月天。氷雪已空春水壯。樓㙜自在月輪懸。沙中 缺 靄 缺 芳杜。瀨下微風響釣船。詩景滿前仍散漫。鴈聲忽過酒樽前。其二春江春興與無邊。洲渚晴光杳岸前。院子俱來風滿袂。漁人不見浪搖船。未成汎月猶遐矚。乍復登樓若半仙。獨鶴歸鴻淸唱起。丹丘別夢忽醒然。</text>
<title>四友堂夜會。呼韻共占。</title>,<text>已知梅欲落。閑步屢尋君。四友還參社。三淸亦命群。陽春詩律叶。夜景燭花紛。政爲團圓洽。單觴也各醺。</text>
<title>二月十二日。自石串騎牛向檗溪。</title>,<text>一過鵝浦便深幽。百里長安亦阻脩。人世多喧自今靜。山中無樂尙吾遊。暄禽磔磔蒼霞上。嫰草茸茸碧澗頭。擧目陰岡殘雪滯。臈天燈榻感前留。</text>
<title>風雪閉戶</title>,<text>還山興味觸年芳。度壑經丘也自忙。農作合先紅杏拆。衣成好待綠蘿長。池資遠灌方雲影。軒向低峰始月光。捴是閑居心上事。臨書不讀或如忘。</text>
<title>大風雨晩定</title>,<text>門柳終風靜。存巢鵲好音。閑忙還物意。喧靜亦山林。滴滴高簷響。潭潭遠嶺陰。聊爲薖軸詠。養此薜蘿心。</text>
<title>月串拜送伯父行次</title>,<text>別處仍看江勢分。烟波兩道瞑潮聞。浮生儘是萍相似。月串東樓說谷雲。其二晨光未晣去留分。忽忽中流欵乃聞。城角數聲爲唱和。離情送入祖江雲。其三愁悶簷鈴坐夜分。蓬窓何處此聲聞。烟波莫得平安信。數喚衙童問海雲。</text>
<title>寒食</title>,<text>沁州寒食淚。吾舅小祥週。一作周 杏粥焄蒿隔。楡烟悵望悠。靑深月里草。白泛漢亭𩿨。俛仰風流盡。誰同泛海遊。</text>
<title>到積石寺上西㙜得潮字</title>,<text>諸僧扶我上岧嶢。鍾鼓靑冥下界搖。舊躅雲根猶屹屹。暮春風袂亦飄飄。黃花暎日辛夷樹。碧浪浮天渤澥潮。老興還爲兒輩鼓。少年豪宕未全銷。</text>
<title>又賦</title>,<text>諸僧彈指頃。老子振衣時。天地紅相盪。雲濤杳莫涯。鴉沈休海色。鴿返自禪枝。梵樂轟轟起。延娛復在玆。</text>
<title>哀天策長老 八十九而終</title>,<text>三十年間尙住持。隔旬交臂永違之。重來幻迹堪憐我。始入禪扉欲換誰。靈薦凄凉風颯處。法身明滅月高時。誠知寂滅爲師樂。繞院彷徨獨此悲。將於是日茶毘。有所薦設。故頸聯及之。</text>
<title>早過陽川</title>,<text>潮至添津廣。滄波浩不窮。靑山元北岸。芳杜更東風。闊勢心隨展。韶光興與融。五雲城闕聳。知在萬花叢。</text>
<title>楊山謁墓</title>,<text>悠悠苟活至于玆。忍憶牛車渴葬時。當痛不知何處痛。尋悲愈覺沒身悲。當年大鳥啼痕在。萬世眞龍穴法疑。灑血獨憑翁仲立。忽驚松際遠波吹。其二寒食他州遠淚垂。新年未洩百年悲。推遷序已三春盡。傴僂兒今五十衰。虫樹翠回承露葉。鵑華紅亞向陽枝。晨昏娛側惟玆物。瞻掃吾慚曠有時。</text>
<title>入城</title>,<text>春㙜品物際豊亨。萬態容吾抱不平。柳綠豈紆蘿薜意。花紅不襯蓼莪情。壺中玩世仙多事。海上乘桴聖欲行。默念兒遊桃李巷。樂深長欲此居生。</text>
<title>監司族兄 盛廸 挽</title>,<text>無俗軒西太古亭。同人于巷聚如星。聯翩鴻鴈源源席。踈雅池園澹澹甁。風雨十年床已冷。海山一哭鬢無靑。携歸大化相催促。病棣殘英特未零。其二閱歷滄桑誼不。比來涇渭鮮參差。當朝風岸看孤峭。對面襟期失九疑。犬豕餕餘搖尾輩。文忠抱下讀書兒。澄淸未展湖西轡。慟切云亡豈我私。其三去日寧知仍永別。旅魂終作滯新墳。流蘇白馬營門出。宰木靑松族位分。一慟難憑靈櫬洩。絶音纔就阿咸聞。情書在篋何由報。薤露歌成望斷雲。</text>
<title>遙寄子東兄追償贐語之逋。兼求俯和。</title>,<text>滿腹不平事。入城誰與親。悠悠嶺外夢。落落眼中人。鴈認銜書月。花驚滿樹春。自君南下後。吾屢負芳辰。其二凌陰酬唱滿南湖。氷泮春迴歲屢徂。棄唾百篇塵一篋。照心千里玉雙壺。</text>
<title>乘病小間。往遊普門。道中有吟。</title>,<text>泠泠浹月事治聾。今日開軒若發蒙。熟路方欣驂似舞。長郊猶怯耳生風。白搖遠目諸漢口。靑裛行衣兩麥中。矯首層嵐橫積石。近遊如夢舊遊空。</text>
<title>自井浦發船。向猪梁卽泊。</title>,<text>揚靈井浦浩西征。鹽戶漁汀逐望生。脫牿龍駒驕草色。弄波𩿨鳥喜潮聲。船行風日難和適。老去雲沙偶興情。赤岸墩臺四十九。停橈 一作詩 更欲乍談兵。</text>
<title>心齋遣悶</title>,<text>西園一向寂。往往有鶯歌。病枕怡然暇。心齋獨也過。斜雲層堞影。落日小池波。此意方沖澹。墻陰步數多。其二病懷已悁欝。時序感仍深。何地留紅蘂。無人會素心。池光黃鳥度。井幹綠陰侵。暫此逍遙得。徒然念遠岑。其三滄波中有夢。長是檗溪廬。苦憶山多蕨。眞慚食有魚。枯癯天所賦。饞嗜俗相踈。恐若於陵子。加硏孟氏書。</text>
<title>靜海堂悼往</title>,<text>洛社盈才子。堂壇各占便。天曾慳大雅。人不可無年。汗血嗟神馭。凌雲憶謫仙。摩尼山月湧。淚滴夜珠邊。</text>
<title>曉起望松雪有得。漫呈柳下淸案。</title>,<text>曉雪開窓在。晴光遠壑虗。松高欹翠盖。壁冷淨丹書。冉冉眞仙逼。輕輕俗慮踈。慇懃柳下子。淸意爾何如。</text>
<title>寄金顯甫 克光</title>,<text>龍江金顯甫。與我同甲。年幾半百矣。而有才無命。一向蹭蹬。至於昨年小戰之敗。故人代爲含淚。旣困而歸。秋亦深矣。意尤難聊。試就其先祖所芋曰守靜堂者。掃軒砌拂楓菊而休焉。始而慨然。中焉脫然。終乃適然。其存靜於未始有動之前。自得於未曾有失之後者。百年可了。萬緣斯輕。心則悠矣。夫何求哉。然且以書索記於千里遠者。則事近外餙。豈顯甫之猶有出入歟。余以灰心涸腸。久矣其默。亦不欲鬧語攬靜。以爲堂搆之累。只得以一絶寄筒。而畧爲題引如此。語雖寂寥乎。要欲開廣顯甫。以亟定內外之分云爾。還山襟韻菊楓親。守靜堂中卧是眞。看取桂林銅臭閙。世間何限忝先人。</text>
<title>定而家詠梅</title>,<text>大僕飛龍馬。關西載鶴船。軒梅開且謝。草草主人憐。</text>
<title>水閣橋 洁然族兄家 夜集。士敬自水曹來會。</title>,<text>有約南橋徒步催。紅衫朝士後先來。衰年得酒須同斝。冬月無花獨此梅。人與立春成邂逅。月臨晴雪靜徘徊。百年四美無多日。懷抱今宵好盡開。</text>
<title>又賦</title>,<text>良夜偶然卜。殘年方逼除。梅花千品外。樽酒百愁餘。院閴琴歌歇。橋橫雪月虗。團圓皆韻士。世事儘相踈。其二 屬士敬自有楓溪韻。官淸又水曹。看梅橋上夜。乘月往來豪。其三梅花大雪後。韻格出塵高。君能作詩好。花不拒紅袍。</text>
<title>赤城雜詠 之四</title>,<text>老矣吾痰咳。寒棲擇所須。洛城松是桂。山寺榻爲爐。始有硏經味。仍成入定軀。陽春見容易。鄒律不虗無。</text>
<title>又賦 之六</title>,<text>佛地歸依念欲灰。關情處處也難裁。寧堪日向摩尼望。未有人從玉洞來。春夢亂須聞磬破。歲舂騰遣鼓瑟催。東廊散步成癡習。靜几書留或懶開。其八憂纏兒女日懸懸。忽得京書到眼前。喜極梅花堪索笑。嗔餘烏鵲謝相憐。高林脫雪仍輕靄。陰壑多聲已渙泉。頗恠遠公風味在。山瓢栢酒許頻傳。</text>
<title>又賦 之五</title>,<text>牙頰尋常萬谷風。飮丸餘響裂蒼穹。應緣夜飽飛騰减。剖得村牛半腹中。</text>
<title>聞兪仲强 命健 大讀孟子。漫呈一語。己卯</title>,<text>詩禮靑靑麥。鄒翁亦受誣。君應仔細讀。毋作小人儒。</text>
<title>送金斯文 用九 還厚陵</title>,<text>浦闊昇天潮有期。厚陵歸棹尙遅遅。紅亭別意憑軒久。愁見風萍滿綠池。</text>
<title>夜吟與金參奉 器夏</title>,<text>海色陰晴裡。淸明度寂寥。苦多風刮地。乍有月開宵。花信淹寒露。松聲引遠潮。嘉賓枉帆久。留與坐超超。其二德水歸舟遠。雲波杳海門。山齋贈詩意。津吏報潮言。目極當春送。心曾去夜論。芳洲佳可會。且爲駐南轅。</text>
<title>明行內挽 庚辰</title>,<text>凰飛從鳳遠。鰲島海西頭。摧折碧梧半。哀鳴黃口留。脂車無返日。檜楫在空洲。杳杳白門路。魂兮迷阻修。</text>
<title>江都有積石寺。舊所棲也。老友惟黃南叟亦久要也。闊焉三十四年。乃得邂逅於此。世間離合。未有若是奇者。盖與之拓雲樓憑風磴。以極心目所往。天則澄霽。海忽紅黃。日月之所蕩軋。俯仰萬變。凡有登眺於斯。亦罕有若是快者。事殊興極。感以之係焉。浮生老矣。惟未來之茫然故也。遂抱酒留連。竭懽而歸。情有未了。境有難忘。乃復見諸詩篇。南叟行日。將以是置諸別袖云爾。</title>,<text>別寺三十年。別友四十年。離隔若是曠。邂逅乃生前。相看各華髮。倚樓意茫然。杯酒激衰興。風袂乍聯翩。西臺妙瞰海。奄有若木天。嶙峋舊所憑。石裂蘚花姸。人間屢風雨。乍霽値澄鮮。淼淼長山浦。目極仍紫烟。金雅冉冉墮。蕩輪不成圓。萬象以怊悵。紅波黯將玄。寤懷在極浦。徊徨若有捐。山僧忽擧指。蓮界白月懸。淪漣普門西。烱晃摩尼邊。光景信迭爭。俯仰以推遷。向來離合故。深杯更須傳。空門本無愁。醉聯繩床眠。其二日入悵無聊。回看月在霄。旅窓須蕩滌。衰脚更岧嶢。石髮春風散。盃心海色搖。應携餘興降。莫待桂輪 一作暉 銷。</text>
<title>寺樓臨別</title>,<text>庭栢蒼然石厚苔。夜潮如夢午潮來。西樓倚罷人將散。一作別意知深淺 須喚居僧進一盃。</text>
<title>歸路望寺</title>,<text>騾馬聯翩向郡遅。擧鞭回望碧峯危。夜來踏月知何界。樹杪禪樓也是卑。</text>
<title>返後更申昨興。以寬南叟旅懷。</title>,<text>携君昨日蕩愁煩。目極虞淵海有源。孔博夷淸於此盡。世間何物卓王孫。卓王孫家僮八百人。南叟僅推一奴而旋失之。故相形而言之爾。</text>
<title>散襟軒漫題</title>,<text>郊居歲久易添奇。軒外陰陰夏木滋。蓮岳色靑遙送雨。松溪流白忽平池。魚遊不定搖荷處。鋤倦寧無倚檻時。病弟襟情於此見。疲兄吟興又相隨。</text>
<title>散襟軒暮景漫題</title>,<text>芙蓉使人慕。雨裡渡松橋。豈復炎蒸着。頓令鄙吝消。缺 高軒覺超忽。憑以驗香遙。</text>
<title>李羅州 曼著 挽</title>,<text>瑣尾當年走朗州。公爲南道主人優。官驂數遆玄黃力。衙釀多舒浩蕩愁。銘篆在心恩豈泯。睽離隔歲夜仍幽。桐鄕惠政曾諳熟。果見遺民葬故侯。</text>
<title>望華山圓寂</title>,<text>華山秘千古。圓寂㝡其深。瞻望邈難逮。積翠自高林。龍遊有歸策。欲試眺崎嶔。度外樵採逕。想中鍾唄音。眞僧在白雲。地崇萬緣沉。童時善財遊。楓岳亦屢參。</text>
<title>延豊地東嶺瀑布</title>,<text>自過延豊縣。頗覺叱馭疾。聞名有奇瀑。屢訪若將失。晩秣驛樹寒。㘅山半竿日。東林殷其雷。鷺羽騰蒙密。攀躡無步武。蔽翳已周悉。重釜爲大畧。垂練亦秩秩。倫擬朴淵非。絶補龍華匹。上泄亦奇變。沸白攪幽漆。回沫到絶巘。夕林起颼飋。樵兒有指點。上有飮馬窟。龍苦下流濁。恐已無髣髴。東來淸淑氣。到嶺輒蟠欝。過峽兩龍湫。表裡此其一。要非沖妙賞。端爲險阨實。寒店急投卸。潦草石上筆。</text>
<title>李樂甫挽 之四</title>,<text>死有夭於子。而誰如子良。王濛轉麈恨。子敬與琴亡。軆割天倫獨。堂高夜哭長。螟蛉臨簀定。後事益凄凉。其五對面靈芝谷。埋君只在玆。斯丘於卜叶。先葬待時移。神道應無憾。人情倍覺悲。婆娑棠棣影。霜月鄭家池。其六碧城詩累軸。滿眼燁烟虹。材藻於焉見。神情遂此終。跋文留宿諾。挽唱阻遙風。白馬千餘里。龍章已土中。</text>
<title>松都</title>,<text>沙川路自板門平。駈馬依然到漢京。木落全開松岳面。人來初問竹橋名。千年市在民如水。甲夜鍾鳴響滿城。鳳闕龍樓如隱隱。月㙜南畔有餘情。其二南山石爛榮光歇。北斗城頹覇迹殘。傳燭靑烟薪萬室。鳴珂紫陌迹千官。浮雲乃有斯須變。盤石初言奕世安。歷歷巖廊舊肉食。幾人無愧進賢冠。其三夙夜衣冠舊滿城。五更起聽此鍾聲。齊趍漏院看勤恪。申念罘罳待老成。同泰捨身雖得救。長楊諫獵尙爲輕。松虫市虎云云在。獨昧天心在漢京。其四衙庭散步問羅城。時復回頭感慨生。霜後崚嶒龍乕露。日斜空闊鷺鵷橫。千秋竹帛終餘恨。一日朝廷舊未平。可惜金陵好風水。佛於蕭氏竟無情。</text>
<title>雲興寺</title>,<text>雲興煥棟宇。移自舊雲居。爽塏爲上品。奚但勝于初。初地是絶壁。石林仰森踈。散策黃葉飄。子姪復聯裾。吟嘯未覺疲。高興滿禪廬。晩天南樓敞。霜風動木魚。靑冥㙜砌寒。泬㵳崖谷虗。花界進一層。北望更豁如。看雲意無窮。瞰瀑勢有餘。松根謝公屐。石上大慧書。浩然方未歸。煩襟遂以舒。</text>
<title>善竹橋</title>,<text>烟草霜溪日彩寒。成仁遺血此中間。匹夫或自投溝壑。一死誰能重泰山。靑史論時猶涕泗。小橋逢後別心顔。經過下馬應如例。揭表龜頭好是閑。</text>
<title>楓溪訪梅贈士敬 壬午</title>,<text>雨後西林暗淡春。梅窓欲啓乍逡廵。風軒獨自投壺立。隔箔知音有主人。</text>
<title>鄭龍河挽</title>,<text>昔者聽松翁。冥坐松間堂。心遠跡則近。俗學聲利塲。南溟頭流去。觀感興亦長。此意君實獲。幽巷好修藏。寥寥虗白室。寂寂草玄床。佳篇夙所要。耿耿有不忘。撫柩始登軒。庭戶慘無光。千巖哭時響。三逕行處荒。殘書碧螢乾。新樑玄燕翔。曾無共燈燭。迫此歸山岡。蕭條菊花月。酹子以一觴。其二蒹葭露爲霜。秋水白連天。伊人在中流。溯洄此何船。依俙苕霅游。悵望李郭仙。岧蕘有龍門。紆迴乃牛川。猶言鵝浦迤。幽期白雲邊。畢竟忠州葬。委棹卽九泉。</text>
<title>玄參奉 徵 挽 之五</title>,<text>逝運藏舟壑。幽阡立石岡。山丘捴零落。江海又凄凉。極目春千里。緘辭涕 一作淚 百行。慚無磨鏡具。恨結白雲長。</text>
<title>曉枕漫詠</title>,<text>一澗潺湲半睡中。誤疑衾枕與相通。五更室白非眞曙。微月應生甲嶺東。</text>
<title>妙積寺歸路</title>,<text>玩瀑歸來嶺霰霏。玉簾飄沫逐人飛。松間坐對東峰憇。談及寒溪雪岳奇。其二古木槎牙雪被岑。林飢晩鵲穴熊深。巖阿一叟凌兢立。不唱樵歌恠客尋。</text>
<title>還讀齋留題</title>,<text>閑斟菊酒卧淸房。枕上時時更妙香。可愛梅花方綽約。各緣兒女有奔忙。人生半百常鞍馬。湖路千重又雪霜。每恠洛園安樂叟。不知何術閉門長。</text>
<title>李靑陽 涬 挽</title>,<text>芝洞先生吾道託。尋常氷玉豈同論。流通妙筭周天數。灑落當機格物言。已矣山頹公亦病。終然灰死世誰尊。銘旌七尺歸湖外。瑚璉其人卽小墳。</text>
<title>蘇堤夜望</title>,<text>不諼堂上歲將除。氷響長堤夜景虗。靜裡豈容他說話。燭前同誦晦翁書。</text>
<title>贈宋春囿</title>,<text>桑麻元十畒。庭宇復雲蘿。老樹經霜飽。叢篁傍岸多。巖留名祖筆。澗動碩人歌。縱有靑烏說。琮琤奈樂何。</text>
<title>無題</title>,<text>老木扶踈間翠松。瀑泉飄灑響深冬。鷄龍遠在微茫際。竹外徘徊見雪峯。</text>
<title>飛來菴次霽月堂 宋公奎濂 韻</title>,<text>鑿翠排虗棟牖成。登來便覺道心生。一作亦知巖壑妙天生 白雲坌入衣全濕。蒼溜潺湲枕有聲。風詠襟期追灑落。智仁階級仰高明。蘆山固自 一作自是 非人境。不遇文公詎播名。</text>
<title>初四日將向俗離。馬上偶吟。呈伯純尊親要和。</title>,<text>氷雪嵯峨色。凌寒氣浩然。百年婚嫁畢。五岳杖鞋前。興有新交助。詩應舊習牽。朱陳亦故事。同隱倘甁泉。</text>
<title>初五日朝。發行沃川。沿江向化仁津</title>,<text>江出蒼烟裡。隨人與北征。淵源長水黑。湍瀨沃川明。馬度欹斜棧。村依寂歷坪。峯陰氷腹厚。人有往來輕。</text>
<title>又賦</title>,<text>朝日浮凘塞半川。破船無管着沙邊。天寒釣叟歸何處。北崦蕭條數戶烟。</text>
<title>晩望俗離</title>,<text>仙山漸近意逾遙。明滅雲霓在半腰。正欲徘徊延晩眺。雪沙欹岸又逢橋。</text>
<title>暮過大川。望孤峯亭。</title>,<text>九屛山色瞹深松。雪嶺蒼蒼欲暮鍾。隱約前賢團會迹。故人俟我又孤峯。</text>
<title>孤峯亭留贈主人</title>,<text>九屛之下龍淵之上。有所謂孤峯亭者。縹緲孤絶。邈乎寡儔。余以臈月之夕。携友來登。則月星雲雪。光景晃朗。俯仰有無限感興。亭實崔氏舊物。所謂猿亭者當軆便是。而沖菴先生與希菴金公，屛菴具公。盖甞團會于此。其發諸吟咏者。尙能流傳。己卯以後亭歸于屛菴。屛菴之後。堂搆靡替。則今其亭主健卿甫。乃屛菴五世肖孫。而其接客風味。宛見其先故餘韻。月下移席茶酒外。要余有一語留題。噫余於四君子遺踐。邂逅獲幸。誦其詩論其世。自不勝欣慨交心。於是率爾濡毫。以塞主人盛敎。詞雖不韻。盖亦有含寄者存乎其間爾。逝水臨雙澗。高山仰九屛。池涵孤月朗。松挺大冬靑。故宅留文藻。當年聚德星。東京讀史感。淚落此危亭。其二滿壁歸來賦。聯章亦在屛。眞成煥奎璧。不假着丹靑。客至尋花石。盃行趁月星。主人襟韻古。宜爾守名亭。</text>
<title>初六日尋東觀音</title>,<text>遠近觀音寺。東尋只一溪。僧深雲霧窟。騾跼雪氷蹊。甑項驚形態。屛峯了品題。前燈又化嶺。似亦引羣迷。</text>
<title>東觀音路中</title>,<text>一路斜紆萬竹靑。晴沙晶熒映寒汀。東林漸近山增秀。北客忘歸翫翠屛。</text>
<title>宿東觀音</title>,<text>觀音初地翳雲松。旣至登樓閱萬峰。雪擁高林又晴月。星羅小寺捴遙鍾。綠陰禽語知當夏。黃 缺 爐薰愜此冬。無那鳴騾思遠驛。虎溪談笑莫從容。</text>
<title>落水菴</title>,<text>落水崖間寺。初從馬上窺。流來晴雪底。到卽暝雲時。仰滴香廚潔。含淸蘚佛奇。欲將茶試品。棲鴿已高枝。</text>
<title>念佛菴</title>,<text>念佛菴逾小。庭空但夕嵐。蕭條自孤寄。寥落更何探。山卽千峰會。僧爲萬法參。西林遙磬動。欲去倚松楠。</text>
<title>鳳棲菴</title>,<text>天際伽倻色。高菴日暮登。袈娑僧數輩。龍象石千層。凍澗淸廚湢。閑雲伴磬燈。何由抱明月。一宿枕枯藤。</text>
<title>東觀音洞口</title>,<text>交輝五色壁參天。獻秀呈奇若遆傳。弘景以來誰語此。結茅吾欲送殘年。</text>
<title>俗離洞口</title>,<text>三見金剛又此山。一般高秀白雲間。塵區無可依俙比。姑射仙人氷雪顔。其二三十年光過去塵。寺僧誰記聽鍾人。崢嶸玉貌峯千疊。突兀金樓丈六身。未信明星能發悟。獨知窮臈易傷神。雲房點竄遊山簿。起向東廊步月頻。</text>
<title>彈琴㙜</title>,<text>溪虗雲凍紫苔深。石是先王舊鼓琴。自此泠然塵事遠。各抛鞍馬步踈林。</text>
<title>上歡喜</title>,<text>高崖落雪掛松枝。溪日淸姸布影奇。行近東菴休且憶。赤城靑鶴少遊詩。</text>
<title>次過歡喜菴。用前韻。</title>,<text>百仞松垂壁。千年鶴有㙜。丹丘身卽到。羽盖首猶回。地籟淸非竹。天花落似梅。悠然天際想。不用世間盃。</text>
<title>登山</title>,<text>魚聯成貫鴈差肩。分寸躋攀躡紫烟。莫以神疲倦筆硯。應須學字始登天。</text>
<title>登山復用南岳韻</title>,<text>登山隨脚力。循次漸高深。半嶺纔昭曠。穹林或太陰。竭才寧自畫。逢險莫沈吟。畢竟無窮樂。亶由不懈心。</text>
<title>石門</title>,<text>前人巾屨隳難尋。隨入重玄笑語深。豁爾天光數十步。白雲遮斷北歸心。</text>
<title>石門洞有絶壁最奇</title>,<text>石門迤左翠屛奇。鵠峙鸞停拔俗姿。妙處亦知玄對好。憐渠安得不爲詩。</text>
<title>到本耳菴。次朱子後洞晩賦韻。</title>,<text>地是天王側。鴻濛玆境深。高寒勁石骨。蕭瑟肅松陰。室白僧無話。山曛鳥一吟。惺然謝衾枕。不待更求心。</text>
<title>暫遊本俗離。返至半嶺下。見成純兩兄閒坐禪軒。戱吟一絶。用前韻。</title>,<text>半嶺穿雲笑語聞。望中巾屨亦淸新。禪堂別有超然樂。却勝留連景物人。</text>
<title>本耳菴</title>,<text>板屋經宵不世情。簷氷滴月碎箏聲。蒲團數尺容儒釋。氣味雖殊共得淸。其二妙有能含無極眞。眞中一氣更新新。欲存半畒虗明軆。且息千重出入身。</text>
<title>夜起散步。見槽氷垂滴。積成玉柱。瑩人心目。雪月下照。甚奇玩也。率爾賦詩。</title>,<text>刳木泉來遠。天寒滴瀝槽。氷凝金石厚。月射水晶高。吸素仙人降。驚 缺 魍魎逃。心肝較洞澈。相照卽吾曹。</text>
<title>戱答伯純</title>,<text>逢僧喜軟語。知我宿薰深。儒律無三代。禪功着五陰。應知栢狗話。亦勝草虫吟。大記年來讀。於斯敢貳心。</text>
<title>初九日將下福泉。行至半嶺。次祝融峯韻。</title>,<text>下山雙袂拂天風。氷雪生中可滌胸。但使吾人豪氣足。俗離何愧祝融峯。</text>
<title>福泉寺遇成達卿 晩徵 聯枕</title>,<text>仙山風雪歲將除。何幸奇緣在佛廬。向日恨無千里駕。今宵勝讀十年書。一心猿馬操須密。萬理絲毛察可踈。亦有同參旨訣在。氷壺未全虗。</text>
<title>到甁泉盧漢家。燈下酌酒。</title>,<text>月照瑤溪疑不夜。星搖仙峽定何方。燈下瓦樽開澹澹。葛天民物太和湯。</text>
<title>甁泉留贈宋生</title>,<text>甁泉觀後方分手。君又華陽獨往人。積雪層雲行快健。峨山洋水興淸眞。品題自可隨他境。壽樂終須驗此身。歸去法泉觀理密。莫牽狂習浪遊頻。</text>
<title>龍游兩洞。互有長短。成兄欲責備。故戱以詩答之。</title>,<text>溪潭巖壁勝難全。絶補乘除議不偏。若欲龍游兩處合。吾將騎鶴更腰錢。</text>
<title>再過書齋舊居</title>,<text>掃巷遙相待。無勞敍姓名。舊堂增靜燠。回騎獲安平。改朔月仍皎。向人燈更明。卧知新歲逼。隣杵閙深更。</text>
<title>拜贐李書狀 志奭 赴燕行軒</title>,<text>悠悠天醉歲蹉跎。蘆管黃鐘幾度過。風雪君將向燕市。雲山吾亦詠荊軻。愁纏箕尾分光未。淚入春秋掩卷多。竹偃松摧皇極闕。霜㙜風節欲如何。</text>
<title>安靈光 世徵 挽 代伯氏作○癸未</title>,<text>五馬將行枉駐鞍。片言高諾出心肝。遺文庶見從今布。密友猶知託此難。汗竹有期情踊躍。銜珠未報涕汍瀾。摩挲卷面終身事。可但題詞一愴酸。</text>
<title>士敬內室挽</title>,<text>昔我與夫子。讀詩太古亭。松風澗水中。咿唔靜可聽。洋洋關睢外。變風有好聲。明星鳧鴈落。美酒瑟琴橫。亦有雜佩贈。茝蘭德惟馨。意會輒舞蹈。詩固感人情。今詩亦古詩。此樂在君贏。由來閨閤友。幾箇如弟兄。伯鸞固罕見。敬通或不平。楓溪佳主人。靜好過半生。觴豆諧氣味。花月會性靈。一朝孤鴈影。獨繞三池鳴。千懽捴成空。百恨易爲盈。向來古樂府。輕了婦病行。蕭條誦詩處。舊客涕縱橫。其二漠漠靑門泥。汪汪北斗川。龍轜啓行艱。似欲暫遅延。東廂結婉孌。南澗悵遵沿。玄穹尙風霰。萬象入漏天。雍煕八域壽。缺陷此界偏。攀號竟何及。送形迫潛埏。方將擧酹觴。明燎告永遷。安仁自誄外。述哀密友前。論依金谷罰。促成薤露篇。玆事絶悲痛。似贐赴新阡。三池舊授簡。蘭酤湛初筵。中廚有加籩。我詩如涌泉。老矣筆今禿。詞亦不能圓。悲懽兩茫然。古亭鎖愁烟。</text>
<title>申兵使 鍒 挽</title>,<text>忠存殉國豈他膓。裹革雄心老更長。大樹非關虫損葉。幽葵未遇日回光。雲中持節無馮老。複道論功少子房。欝欝衝星徒紫氣。永嗟金石掩霜鋩。</text>
<title>送全羅監司閔聖猷</title>,<text>隋城雖大割鷄如。滿腹才猷欝未舒。統馭十連宸簡擢。安危百濟地紆餘。龍蛇赤子憂何有。包匱靑茅貢率初。缺</text>
<title>四友堂次主人梅花詩韻</title>,<text>五雲裘裡待如賓。白玉堂中素所親。月露含來超色界。雪氷凝得幻神人。香前皓嶌時窺艷。枝下淸琴好拂塵。洞澈一身都是冷。花開淡若不成 一作知 春。時以護寒。裘衣裹盆故首及之。</text>
<title>伏奉下示悼亡詩。愴然情生於文。不堪再讀。謹輒步韻。以抒下悰。呈霽月堂</title>,<text>團圓玉洞昔何歡。事已滄桑血淚潸。匹馬懷川悲重到。一盃藍浦杳遙酸。靈光 一作春堂 尙祝三花聚。堊室堪憐二棘孱。明日廓然筵几撤。廟前回背北風寒。</text>
<title>伏次霽月堂下示贈別韻</title>,<text>雪壑雲山馬去深。月堂回首攪離心。三篇寵贈光行篋。戀德時來輒檢尋。</text>
<title>次伯氏韻 乙酉</title>,<text>奄闋周朞服。同聽夜雨悲。還山不獲已。聯 一作春 被有難離。世外茅龍遠。區 一作寰 中羿彀危。依違京輦計。重爲伯康思。</text>
<title>辛伯益大夫人挽</title>,<text>不盡鮮民淚。仍沾孟母隣。情均知創鉅。感切覺哀新。永結寒泉慕。虗傳碧落神。窮山題挽遠。旌翣已蒼津。</text>
<title>贈香湖李處士</title>,<text>袖裡携來五嶽啚。馬蹄行遍四仙區。沙明十里圍朱檻。香浸千年漾碧湖。已道忘機是𩿨友。眞能取適豈漁夫。瀼間許置三間屋。烟月同波興不孤。</text>
<title>春帖贈鶴童</title>,<text>起先紅日臨雲海。行捨靑藜踏雪山。身健神淸增福慧。百年天放此翁閑。其二春波𩿨鷺巷西東。蓴吐氷絲蓮欲紅。邀得曲淵無事客。淸談踈酌竹亭中。其三諸兒志業任經鋤。高卧蕭然一事無。湖岸龍耕豊兆現。春來農唱滿菰蘆。</text>
<title>又贈</title>,<text>三餘事業雪山多。春日仙庄可詠歌。獨泛虗舟雲海闊。好翻蛙井作鯨波。</text>
<title>李沃川 泓 挽</title>,<text>深知端愨自天姿。尙憶隣居鎭日隨。縱在談筵持寡默。何曾酒所惰威儀。蒲鞭掛壁淳厖政。縫掖 一作韋帶 趍庭雅飭兒。漠漠澆風君又逝。白頭窮谷寫哀詞。</text>
<title>檗溪雜詠 丙戌</title>,<text>三冬雪壑閉門深。出峀閑雲自在心。春雨一犂山欲綠。檗溪人返舊園林。</text>
<title>鳳凰㙜</title>,<text>石矗江鳴綠野平。鳳㙜初賞愜佳名。向來三喚新淵舸。今日方知捴浪行。</text>
<title>西川吟望</title>,<text>跂石臨流發浩吟。僧來與共翠松陰。不須仙洞尋陳躅。滿目雲嵐是會心。</text>
<title>仙洞半嶺。聽天浩師唱別曲。</title>,<text>芙蓉別曲出鄕村。流入靈山法會翻。天浩上人能善唱。一聲淸動慶雲根。其二西川倦策却從容。矯首芙蓉綠作峯。塔下一僧爲別曲。響和春鳥與風松。</text>
<title>贈緇俊上人</title>,<text>昔余閉戶於白雲山也。有一飛錫而過者。云從楓岳。而持贈一筐仙蔬。領其風味。往來于心者久矣。今此邂逅於慶雲峰下。宛然十年前顔面也。驚倒輸寫之餘。仍借宵蒲團。臨別贈以一絶。以當留意云爾。金策何年過草堂。綠蔬持贈一筐香。慶雲峰下驚顔面。叙了因緣道話長。</text>
<title>谷口雜詠</title>,<text>維摩消息鴈猶稀。碧寺幽期定是非。辛苦雪溪擔桶處。暖風吹綠草當歸。其二二樂關心亦覺疲。意中䂓畫幾園池。巖棲玩樂吾何有。謾詠陶山十八詩。</text>
<title>贈襄陽使君</title>,<text>肯來幽壑訪迂朋。峴首風流覩未曾。霞醞傳筒仙驛吏。筍輿度澗洛山僧。烟霞滿口陳談少。花鳥關情老興增。會待霜楓明水檻。更邀鳧舃與同憑。時有待秋起亭之話故落句云</text>
<title>將向香山。林原道中。次定而韻。</title>,<text>半生蹤迹滯巖溪。若說關河夢亦迷。別理參差俄復合。東遊飄忽倐焉西。僧飛馬首雙金策。鳧向雲端百仞梯。可道尋眞吾獨辦。此行兼有好提携。</text>
<title>藥山東㙜次定而韻</title>,<text>時淸刁斗卧城邊。客至笙歌閙梵天。萬里泠風千丈壁。還從睥睨挾飛仙。</text>
<title>魚川</title>,<text>已揖香山色。魚川便在玆。淸汀沙布雪。翠阜柳垂絲。曖曖村相望。閑閑馬去遅。京都千里外。殆欲擧家移。</text>
<title>四絶亭 江山風月爲四絶云</title>,<text>絶岸松杉秀。遙知四絶亭。後來溪上馬。先置樹頭甁。縹緲疲循級。淸凉怯倚欞。風琴不待鼔。簷外響泠泠。其二龍首亭高臨絶岸。魚川水綠作淸灣。塵纓一濯神精爽。蠟燭孤明几席閑。詰旦君應催皁盖。乃今吾得到香山。頻招驛吏來軒側。語及毗盧縹緲間。</text>
<title>開平途中次定而韻</title>,<text>鞍馬來千里。將身謁妙香。雲生迷覺路。源逈問漁郞。高挹霞標聳。深知雪瀑藏。冥搜便自此。興會亦多方。</text>
<title>渡月臨津</title>,<text>逢僧知寺近。輕舸越淸波。草色沙邊凈。山光櫓外多。新來興無限。再到意如何。緬矣丹丘入。悠然欵乃歌。</text>
<title>普賢洞口</title>,<text>送目香爐發興遙。過江嵐靄碧迢迢。悠揚皁盖相先後。徐度雲門第一橋。</text>
<title>普賢寺</title>,<text>第六橋東積翠繁。卓旗峰下卽紺園。樓容萬衲參山大。塔湧重天稱佛尊。日射綺䟽金碧爛。風搖珠樹盖幢翻。曹溪南望平如掌。隔藪迴流不作喧。</text>
<title>上院洞中。得溪字同賦。</title>,<text>筍輿試初地。塔院普賢西。翳樹高低嶂。榮 似縈 蘿宛轉溪。因疲多倚石。遇勝輒停藜。賴有前游者。尋眞未遣迷。</text>
<title>佛影㙜。同賦㙜字。</title>,<text>金沙凈土絶浮埃。特地圓平掌㨾開。花雨空濛揮𪊧席。玉毫明滅放光㙜。峰圍十面香爐聳。影掩千林翠栢栽。後夜月高宜散步。筍輿垂發悵徘徊。</text>
<title>祖院菴和定而韻</title>,<text>諸菴僧結夏。選勝客來尋。馥郁當歸藪。芬葩躑躅林。瀑泉新滌暑。幽竇舊停陰。往往憑輿語。聞聲起恠禽。</text>
<title>示定而</title>,<text>幽期白蓮社。高響紫芝吟。灑落南昌尉。同吾物外心。</text>
<title>賓鉢菴曉起。次定而韻。</title>,<text>寥落子䂓後。仍之晨閣鍾。露滋紅藥砌。雲帶碧蓮峰。客起淸巾舃。僧閑澹井舂。棲留百年足。奈有向前筇。</text>
<title>萬瀑洞次定而韻</title>,<text>踏石捫蘿共杖鞋。騎牛仙跡亦蒼崖。紅泉萬丈飄飛沫。絶巘松風爽我懷。</text>
<title>香爐峯聯句</title>,<text>乾坤萬里放吟眸。笑倚香爐上上頭。定 下界風吹雙袂擧。半空雲伴一身浮。益 携來謝眺驚人語。絶勝靑蓮落鴈遊。定 金闕銀河何敢道。但憑孤策散千愁。益</text>
<title>登香爐中峯</title>,<text>不有中峯坐。危乎浪此行。無慚皆骨匹。如對衆香城。瘦軆生松勁。淸姿着霧輕。僧傳微月夕。往往有鸞笙。</text>
<title>內院菴次定而韻。仍贈圓照上人。</title>,<text>金華積翠蘊芙蓉。中有雲門隱隱鍾。羃閣祥烟藏舍利。環階列栢儼天龍。初投靜院花明箔。欲理鳴輿雨滿峰。歸去雪山深處卧。碧雲相憶夢猶濃。</text>
<title>無住瀑聯句</title>,<text>絶灑巖泉落。蕭踈客意凉。定 林間來逕細。石罅出源長。益 靜欲開茅舍。閑宜泛羽觴。定 分歧又自此。溪口兩彷徨。益</text>
<title>萬歲樓次定而留別韻</title>,<text>山路分歧在塔㙜。一時惆悵亦悠哉。空濛溪雨如相挽。睍睆林鶯不是催。行脚欲休香岳履。風流未了浿江盃。回環合散無非適。雲水千重盡興迴。</text>
<title>普賢寺獨留觀雨</title>,<text>觀雨山庭萬點漚。當階紅藥伴閑愁。遙知仙尉魚川宿。懶聽笙歌獨倚樓。</text>
<title>出山渡月臨津</title>,<text>出山何倐忽。回喚月江舟。濯翠知新雨。淘沙見闊流。蘿衣任飄拂。蘭棹欲夷猶。未了尋眞意。金㙜路轉幽。其二興極香爐頂。吾今始獨遊。迢遙背上院。繚繞越延州。無復詩相和。眞成興不周。遙知五馬站。停盖百祥樓。</text>
<title>敬次軸中韻。贈道文上人。</title>,<text>霧宿風餐一幅巾。尋眞金策與爲群。香山結夏春川遠。問爾何時返谷雲。</text>
<title>題林振虎園亭</title>,<text>無憂林處士。携子卧名園。香岳送雲枕。月江臨水樽。堪言多道氣。豈羨入王門。倦客逢虗榻。缺 凉夏木繁。</text>
<title>練光亭。與定而同次鄭知常韻。</title>,<text>明月高樓別意多。佳人欲唱渭城歌。笛聲遠自湖心發。流得千愁與綠波。其二城外人喧汲水多。烟沙一帶有漁歌。夜來未厭金樽月。已見朝霞蕩綠波。</text>
<title>練光亭</title>,<text>粉堞周遭却月遙。亭隨城角起岧嶤。圓沙映帶淸流壁。列樹微茫永濟橋。歌吹碧樓交遞響。舟船綾島去來橈。古今何恨繁華迹。烟雨空江又晩潮。</text>
<title>與按使同舟遊石湖亭</title>,<text>按使襟期一舸輕。雙鳧左右有逢迎。凌波錦瑟踈踈奏。倚檻銀鱗續續呈。天氣陰晴初慮在。海潮盈减晩愁生。臨分共聽關東曲。遠結蓬山汗漫情。按使約於今秋同游金剛故云</text>
<title>降仙樓同主倅賦</title>,<text>曲欄人坐翠微中。俯視晴波漾晩風。伊軋蘭橈村女渡。高唐祠裡鼓朣朧。其二樓臨綠水日華紅。十二奇峰影在東。下有蘭舟閑自泛。今宵沿月與誰同。</text>
<title>又賦</title>,<text>蘊秀凝淸勝境開。巫山一號亦蓬萊。仙人住處樓㙜好。神女行時雲雨來。簾幙因看靑嶂捲。笙歌隨入彩船迴。流連但是消憂計。所乏高唐作賦才。</text>
<title>吏隱㙜</title>,<text>灘淺蘭舟委。樽移吏隱㙜。盤桓翠松在。向背碧峯回。境愜宜停盖。詩淹强引盃。笙歌留別渚。流響逐風來。</text>
<title>平寬㙜用前韻</title>,<text>吏隱俄移席。平寬又有㙜。屛形峰疊匝。巴字水紆回。倒影玲瓏檻。含雲瀲灧盃。鞦韆綠楊裡。彩索去還來。</text>
<title>泛舟</title>,<text>葉舟容裔彩雲前。表裡丹靑太乙蓮。仙尉風流非澹泊。凌波羅襪與周旋。船名凌波。中畫太乙仙人故云。</text>
<title>舟中望仙樓</title>,<text>十二峯高石勢分。峰峰嵐翠結氤氳。朱欄垂手明如玉。碧落吹笙朗徹雲。羅綺敎成神女地。簿書身與葛洪群。蘭舟繚繞金爐北。却望平臺隱紫氛。</text>
<title>重午日有感楚事</title>,<text>雲雨高丘幻跡多。荒滛淪替竟如何。都緣暗主留巫峽。却使忠臣死汨𤄷。荊俗因仍蘭浴節。沸江淸宛行枝歌。千秋宋玉慚師友。誘導荃心在綺羅。</text>
<title>賓館</title>,<text>雪山迢遆檗溪遙。紇骨城邊永日消。賓館得魚寧撫鋏。仙樓有鶴每吹簫。叔孫故欲辭繁樂。陳仲何堪卜累宵。最好踈簾淸坐處。淡雲橫拖碧岧嶢。</text>
<title>仙樓話別</title>,<text>聯舟昨日金爐下。設宴今朝卽畫欄。舞罷峰頭飄碧靄。歌餘橋外響淸灘。極知俛仰爲陳迹。且趁斯須以卒歡。明發翩然黃鶴去。會時先怯別時難。欲向三登故云</text>
<title>次贐行韻</title>,<text>珠簾繡幕留仙觀。不合中間着布袍。別有臨分淸妙貺。感君風義薄雲高。</text>
<title>觀打魚</title>,<text>仙樓吟望餘。命舸往觀魚。取適凌波遠。忘機任網踈。岸風生笛歇。沙日照樽虗。設膾逢微雨。迴橈聽疾徐。</text>
<title>又賦</title>,<text>濛濛映峽高丘雨。漾漾隨波太乙蓮。鱠罷詩圓尙餘興。畫樓飛出棹歌前。</text>
<title>仙樓別席聯句</title>,<text>生憎十二峯頭雨。不解關人解送人。可 興盡方催黃鶴馭。肯愁微濕墊高巾。益</text>
<title>又賦</title>,<text>欲別巫山倚檻頻。雨中愁對碧嶙峋。烟沙繫有凌波舫。明日沿洄屬別人。</text>
<title>三不軒感懷</title>,<text>三不軒中把淚過。仰瞻扁額愴如何。敎坊弟子今頭白。無復登樓唱九歌。</text>
<title>與玄君守中游淸平 丁亥</title>,<text>停驂仍四美。路與白雲通。地凈來遙寺。楓丹掛晩虹。懷賢期要妙。遇境興圓融。別曲芙蓉在。眞堪舞遠公。</text>
<title>戱示同遊三賢</title>,<text>勝事隨緣偶自成。月山人乃到淸平。慇懃更設嚶鳴約。歡嶺春風彩服輕。右屬玄子其二池淸山影倒霜楓。各把塵襟瀉此中。須識慶雲非世外。希夷當日亦衙童。右屬李子其三君在楊花古渡頭。昭陽江水過門流。十年未拂塵編蠧。今日淸遊好趁秋。右屬元子其四暝色斯須至。蒼翠失慶雲。孤松悵仍撫。古澗暗猶聞。默有千秋契。寧辭四度勤。一作四度嗟吾老。千秋愧爾群。 羞 一作聊 將百淵派。來較此沄沄。</text>
<title>西川瞑坐</title>,<text>月關高林落雨紛。西㙜吟望隱思君。松風古韻留仙洞。鍾鼓當時不願聞。</text>
<title>晨起盥嗽</title>,<text>盥嗽晨川齒覺寒。眼中昭朗萬林丹。芙蓉一朶靑嵐濕。矯首眞令返策難。</text>
<title>李宜寧 志奭 挽 之一</title>,<text>洛下爲游宦。南州鶴髮存。初心爲便養。死訣卽哀魂。魚笋春無盡。烏林日向昏。門閭過丹旐。如睹綵衣翻。其二沈欝湖蘇軆。看君欲頡頏。一家存典則。隻字豈尋常。寫景關飛動。言情着老蒼。靑丘刪律在。寧欠篋中藏。其三促促觀居世。朋知幾箇抽。論文皆逝水。撫己亦浮漚。末路羊腸險。深山鹿子儔。哀詞緘雪壑。淚向嶺雲流。</text>
<title>精舍雜詠</title>,<text>山窓映雪雪迷松。風送香爐閣外鍾。堪恠闍梨能少睡。枕書舒膝覺吾慵。</text>
<title>春川道中</title>,<text>漠漠楊根雪。隨風散壽春。林丘暗將失。沙渚皓相因。鳧浴猶依瀨。船粘已閉津。憑鞍吟望久。頗似訪梅人。</text>
<title>玄欽甫挽 之一</title>,<text>久識西河歎索居。豈因哀過至斯歟。巴猿啼斷仍泉路。嶺鴈來遅忽訃車。千里躬違徐孺奠。百年顔厚孝標書。寒松苦檗空山裡。泣撫遺蹤嘯咏餘。</text>
<title>永矢菴春帖 戊子</title>,<text>春從心上起。三十六宮通。登山自鞋杖。臨水亦冠童。其二蒙泉隨所决。槽下綠池平。貪看流不捨。淸坐倚東楹。其三燃松烟斷續。洗鉢澗淸泠。須知芻豢味。別自在談經。其五出入朋無疾。薰陶德有隣。圖書半壁在。拂拭莫留塵。</text>
<title>麟蹄贈沈君得海</title>,<text>麟州多水石。吾子於其間。安得移家近。筇鞋數往還。</text>
<title>永矢菴夜酌。與宋春囿敍別。得春字。</title>,<text>滿腹羲文意。飄然出谷人。睽同元易理。欣悵亦天眞。雪屋蓮花漏。霞盃竹葉春。離床白雲濕。是事亦超塵。</text>
<title>贈信上人。仍寄水城使君。</title>,<text>白首隨緣住秪林。和光實有普賢心。啖松絶穀非吾愛。擎塵談空豈爾欽。梔蠟 一作爉 俗情多假餙。一作眩幻 琉璃禪態亦 一作好 浮沈。水城太守如參社。暇日携壺許 一作逐 我尋。</text>
<title>江陵海雲亭。贈沈君五。</title>,<text>鶴洞雙巾屨。居然四歲違。海雲尋舊館。湖月送新暉。敍闊靑燈灺。論衰黑髮稀。回期桃未謝。好趁鯽魚肥。</text>
<title>三陟時直驛。贈主人崔俊迪。</title>,<text>暝靄蒼茫五十川。低回馬首驛亭邊。主人好意開門笑。煖室華廚厚作緣。</text>
<title>登漢嶺見日出</title>,<text>羊腸高坂俯榑桑。萬丈繁霞馬首當。已有漁舠遙擊汰。一帆先自近淸光。</text>
<title>蔚珍太古軒</title>,<text>太古軒高擁數亭。殘山四護限重溟。松欹翠盖扶官道。橋偃淸潭接訟庭。野鹿民情近羲昊。仙鳧身世寄丹靑。遙天月湧停琴坐。往往鯨濤吼杳冥。</text>
<title>佛影寺</title>,<text>芙蓉千朶化城圍。塔峀螺峯捴欲飛。殿角潭湫龍恍惚。洞門光景佛依俙。一溪雪水騰銀瀑。二月春雲羃翠微。後夜金沙携影去。坐忘臺上澹忘歸。</text>
<title>芙蓉城 在佛影寺北</title>,<text>恠禽巖畔叫。月照芙蓉城。谷靜桂香滿。仙人吹玉笙。</text>
<title>金塔峯 在寺東</title>,<text>仙成白玉樓。佛築黃金塔。云是伏魔塲。奢摩歷塵刦。</text>
<title>靑螺峯 在寺東水上</title>,<text>新霽淸陽上。虗空絶點埃。靑螺涵寶鑑。菩薩倚禪㙜。</text>
<title>三角峯</title>,<text>六鰲戴神山。移來古天笁。羣仙舞翩躚。綠髮散三角。</text>
<title>海雲峯 在寺東</title>,<text>奇峯俯碧海。天闊綵雲飄。玉女靜新粧。時看絳節朝。</text>
<title>鍾巖峯 在海雲峯</title>,<text>霜落秋宵半。山風颯颯生。坐禪何日了。峯上有鍾聲。</text>
<title>香爐峯 在沙門</title>,<text>寶花散還止。香焰搖虗白。瓊童愛月明。峯上調仙曲。</text>
<title>元曉窟 在靑螺峯下</title>,<text>澗壑生秋氣。僧亡古窟寒。只今餘白石。應是未全頑。</text>
<title>義相殿 在寺東</title>,<text>最勝神僧殿。前臨水石奇。相公偏好佛。功業見懸楣。</text>
<title>五龍臺 在寺東</title>,<text>巃嵸五龍石。水面列頭角。神物久蜿蟺。雲雷纏列壑。</text>
<title>坐忘臺 在五龍㙜</title>,<text>坐愛溪水淸。不知山日夕。濯足望靑天。高歌紫芝曲。</text>
<title>丹霞洞 在寺南</title>,<text>白霓飮山澗。小雨濕金沙。洞天雲日漏。靑嶂暈紅霞。</text>
<title>通度寺滯雨</title>,<text>長廊周匝雨聲留。碧澗翻瀾萬點漚。展軆禪房閑送日。卧看風竹舞檀邱。</text>
<title>密陽嶺南樓</title>,<text>霽日江開綠。朝暉蕩綺踈。方將玩水物。果是好樓居。竹擁軒逾峻。波恬棹與徐。遙看花密處。琴閣簿書踈。</text>
<title>嶺南樓贈主倅李季祥</title>,<text>賓主俱萍水。逢春第一樓。東風散華髮。南浦倚輕舟。岸竹搖簾影。江梅落棹謳。微茫三浪口。溯可向頭流。</text>
<title>與主倅泛舟嶺南樓下</title>,<text>夾岸皆蒼竹。凌波自畫船。要看樓縹緲。故作棹徊㣶。境異都疑夢。遊奇未羨仙。因思舊同舸。歌笑玉筍前。其二竹外仙舟放。靑鳧共溯流。吾今遅反棹。人謂懶登樓。歌妓憑雲檻。吟龍在石湫。歸來一樽湛。晩興始全收。</text>
<title>又賦</title>,<text>樓高百尺竹千竿。風動雲梢拂畫欄。揔向波心遙泛影。懶迴蘭棹下龍灘。</text>
<title>贈成以道孫</title>,<text>兒時遙慕斗菴風。垂白南來紫氣空。玉斧靈芝猶不老。從君欲住妙峯中。妙峯乃成公鍊丹處</text>
<title>過宜寧映碧樓。乃武人家。</title>,<text>晨騎從柔轡。佳村所歷稀。狵從花影吠。鳩出竹籬飛。麥茂知田上。魚閑與水肥。武人麟閣意。何日碧樓歸。</text>
<title>冒雨踰嶺</title>,<text>滿目黃茅色。霏微白雨連。春先梅發嶺。秋闊鴈來天。忍渴經泉井。侵肌畏瘴烟。行廚薏苡外。須喚一盃傳。</text>
<title>廣灘舟中</title>,<text>頭流山色遠蒼茫。未到仙區喜欲狂。日暮江風來醉面。詩情還與櫓聲長。</text>
<title>宿河東新縣</title>,<text>仙山咫尺興翩躚。春入花開月欲圓。信是懷山妨主靜。晦翁猶自不能眠。</text>
<title>雙溪寺次季祥韻</title>,<text>烟霞何限梵王家。搜到幽深境益賖。獨恠韶光無次第。杏桃交映紫薇花。</text>
<title>雙溪贈侃甘兩師</title>,<text>本地風光在。靈山翠靄中。巖花分色相。谷鳥會圓通。可是心無着。何妨道不同。金文冶父頌。談討恨怱怱。</text>
<title>三山閣</title>,<text>支許奇蹤在在留。繪形丘壑亦神遊。蒼苔不入三山閣。白月長留八詠樓。𪊧尾未曾參末席。龜頭獨可語千秋。淸泠後夜聞鍾起。暗水春星露氣流。</text>
<title>佛日菴路中</title>,<text>露浥高林晩。衣巾碧液流。拈花蓮社裏。採茗竹輿頭。南紀氤氳到。中峯杳靄留。緬懷韓錄事。何谷紫芝抽。</text>
<title>佛日菴危棧</title>,<text>巖西無尺地。細棧倚雲縈。半月凌空測。千金視軆輕。誰云奇直死。未信險逾平。獨恠泠風客。臨危有怖情。</text>
<title>玩瀑㙜</title>,<text>冒險鳴輿拂曙征。香爐一望興全輕。蒼崖藤裹糢糊立。側瀑烟和屈曲縈。可是孤雲無隻眼。偶然方丈擅高名。危菴又値闍梨病。何處花龕就月明。</text>
<title>上佛菴贈老僧海機</title>,<text>跌坐仙山逈脫塵。萬緣灰盡獨枯身。西來妙意何須問。巖鳥溪花自在春。</text>
<title>自七佛菴出山。歷三神洞。</title>,<text>三神溪口煥丹書。僧在橋南已整輿。七佛鍾聲花外遠。上方衾枕宿雲虗。</text>
<title>雙溪洞口</title>,<text>人向蟾津背翠微。石門溪出與同歸。桃花片片多籬落。疑有秦民晝掩扉。其二樵蹊鳥徑半䑃朧。每遇村翁問達空。悵望麗朝韓錄事。不知留迹在何峯。</text>
<title>三嘉邑村書與許姑</title>,<text>涯角長違面。滄桑未滅身。登堂驚且淚。秉燭夢耶眞。謫寓言言苦。京華事事陳。預愁留日短。難使病懷伸。</text>
<title>安陰尋眞洞。次郭斯文韻。</title>,<text>鶴洞神遊數十年。豈知垂白始諧緣。烟霞竹杖愁㙜北。籬落桃花古縣前。人羨武陵爲福地。自來元化 一作玄圃 訪眞仙。看君道氣兼詩韻。話入晨鍾到枕邊。郭家在猿鶴洞口。所謂古縣。亦近地也。</text>
<title>尋眞洞。會李斯文。率爾吟呈。仍屬懷川後谷。</title>,<text>離岳同巾屨。今逢酷似人。葍林千壑雪。桃水萬源春。興會隨時活。神情觸面眞。如逢鷄谷信。報此緬懷新。</text>
<title>又次臨別韻</title>,<text>搜盡烟霞便別離。背山臨水意俱遅。花林啼鳥猿巖月。須認三淵夢到時。</text>
<title>風雨乍霽。登愁送㙜。</title>,<text>愁送㙜堪倚。連延水石長。雨兼風敗意。晴又日沉光。照壁幢幢燭。臨溪撼撼床。十年猿鶴夢。輸了一遭忙。</text>
<title>龜鶴亭</title>,<text>安期何日下蒼穹。亭 一作畫 閣初 一作新 開古 一作舊 岸東。檻外石灘 一作灘流 雷隱地。沙頭𩿨陣雪翻空。三更霽色窺簷月。十里寒聲度樹風。怊悵古 一作主 人今不遇。一作在 鶴邊消息問靑童。</text>
<title>衡嶺遇雨</title>,<text>溟岳千重信馬頭。興高寧有及關愁。猿巖風雨違同伴。伐木吟成悵獨遊。</text>
<title>居昌縣別鄭斯文 瑜</title>,<text>娥林方解手。一騎向伽倻。曙靄橋南北。春蕪路近賖。夢中衡嶺雨。愁外武陵花。捴以周旋久。臨分 一作乖來 足恨嗟。</text>
<title>伽倻山紅流洞</title>,<text>孤雲無迹 一作飛去 亂峯高。玉洞明花半是桃。千載石橋名不滅。一源春水與周遭。一作一源流水又春濤</text>
<title>紅流洞贈性能</title>,<text>谷口鳴輿早。穿蘿露裛身。孤雲泚筆處。萬壑泛花春。瀑下空人語。橋南緬世塵。同師蔭樹坐。黔 一作默 老豈還神。</text>
<title>白蓮菴借榻。贈明察上人。</title>,<text>伽倻山色碧依然。淸漢浮盃返白蓮。塵土疑君堪一笑。招提留客亦奇 一作雲林會我 緣。春深馥郁生枯藪。雨散星河在朗天。案上華嚴三十九。披來共對一燈懸。</text>
<title>仁同地遇大風</title>,<text>忽復靑蘋末。輕颸鼓濁流。花飄錦兩岸。沙漲雪中洲。側岸將飄馭。高灘况刺舟。纔能過江秣。預待果無憂。</text>
<title>望泰安砥柱下。有香娘碑。</title>,<text>何處金烏是。江風暮不平。香娘碑遠近。砥柱浪崢嶸。學校諸州遍。村閭一女貞。悲吟向魚腹。送以竹枝聲。</text>
<title>郡閣夜坐</title>,<text>笳角初停聽子䂓。月明團露在花枝。琴軒淸話龍門及。千里難同覔句時。</text>
<title>與德以分路</title>,<text>風沙半日並游韁。燈燭玄崖又共床。百里送於千里別。兩心愁作一心長。居多涯角長勞夢。景逼桑楡易攪膓。別有微茫回憶處。暮烟河曲喚船忙。</text>
<title>三龜亭謝送別同人</title>,<text>老樹交花稚鳥鳴。鶴山迢遞綠蕪平。三龜亭上風吹袂。不盡宗人惜別情。</text>
<title>愛日堂</title>,<text>愛日誠長屋不傾。李翁雖沒見餘情。海棠一樹能留客。烟雨空江倚晩楹。</text>
<title>淸涼道中</title>,<text>桃花仙峽午鷄鳴。松雨霏微點水輕。馬犯朱陳門巷去。閑眠人必笑閑行。</text>
<title>冒雨向蔚珍</title>,<text>槲葉成團嫰綠稠。浸秧高下水平溝。海門烟雨連靑阜。隨意眠莎早放牛。</text>
<title>別朱上舍</title>,<text>槎州再覿自奇緣。及至臨分又惘然。若討人間無別地。爛柯仙洞對床眠。時有同宿聖窟之語故云</text>
<title>梧原投宿。憶去時迷路。</title>,<text>迷途去時事。十里夜紛挐。犬吠尋橋急。燈搖抵店賖。掛心惟歷險。撫掌待還家。是夜隣村息。寬庭步月華。</text>
<title>召公㙜</title>,<text>翼成弘惠自難刊。藉筆宜寧事可嘆。豈若淸留棠樹在。好陰無礙正人看。</text>
<title>羽溪道中</title>,<text>鯨息方無浪。𩿨飛亦作喧。白烟醝戶小。紅日海棠繁。熟路行逾快。新詞格欲翻。嶺南州七十。難與此同論。</text>
<title>漁舟</title>,<text>日出或未出。點波無數舟。飄颻風外葉。聚散雨中漚。活計存魚鼈。浮蹤與鴨𩿨。水宗猶有恨。蓬島恐難求。</text>
<title>望海雜詠</title>,<text>傍海征鞍轉上岡。盤迴幾折復洋洋。玄巖鯨背何分別。遠浪龍吟亦杳茫。賦似木華才却短。琴成水操興方長。池塘春草非神助。窮髮揚帆許爾狂。</text>
<title>過鏡浦㙜</title>,<text>江橋竹島鏡湖東。一一波心送影同。㙜上窺臨無地步。沙頭鼓舞挾天風。滄洲萬象相涵碧。崦嵫群山倒射紅。莫問四仙留迹處。彩雲無着蜃樓空。</text>
<title>過襄陽度橋</title>,<text>春初馬過峴山時。楊柳依依映水枝。橋斷數間愁截瀨。再來橋上好吟詩。</text>
<title>過洛山寺不入</title>,<text>洛伽烟雨裡。過寺倦歸人。海日紅非曙。庭梨白失春。烟憑齋飯近。鍾報法筵陳。且寄梅村想。徐參栢樹因。</text>
<title>過鏡湖忘入海雲亭</title>,<text>湖光淼與海無涯。坨上漁村入望奇。信馬吟過沙月里。興高忘與故人期。</text>
<title>雙湖</title>,<text>雙湖樓掩久。千嶺客還初。就榻猶吾室。移床閱子書。草方隨意綠。花亦倚風舒。坐占幽園趣。深知日涉餘。</text>
<title>入山至鶴巖潭上。閑坐觀魚。僧有自鳳頂來話者。</title>,<text>連日風騷掩戶休。風恬始得入山游。行尋臺鶴空千歲。坐數潭魚可百頭。春物紛葩終躑躅。海程跌蕩返巖流。僧從鳳頂翩然下。云是金㙜共榻儔。</text>
<title>贈敏行上人 淸河內近山</title>,<text>萬石嵯峨一寺孤。苔龕羅漢面蒼癯。十年飯嚼崖間髓。詩出禪膓定不膚。</text>
<title>又賦</title>,<text>絶壁無留土。危菴逈出塵。聆泉忘飢釋。掃石寄眠人。可但談玄罷。同須得句新。淸泠晨磬動。雲泄碧巖春。其二落水藏龍壑。高霞掛鶴枝。遅徊白蓮社。淸越碧雲詩。石榻仍無睡。芒鞋且息疲。晨燈綠玉粥。倍覺浣塵脾。</text>
<title>魚童子道凝挽 己丑</title>,<text>白華揚絳跗。靑橘爛精色。任道少可師。致潔孝惟則。四科親音旨。和嚴道或側。嗟爾順德秉。詩禮優餘力。卽事亦了了。婉容愈翼翼。蒨蒨士子輩。盍於此矜式。嘉行編有日。可補弟子職。窮奇與渾敦。黃髮愧殤魂。其二仁慈與朗慧。展也仁甫甥。來去甲戌年。宛若前後生。音容還宿昔。冠履儼典刑。春堂會賢益。萱闈對友兄。胡然倐爾逝。掃迹風燭驚。寂寞寗氏宅。虗擬吉相成。殘年橘井枯。永夜林烏鳴。蒼天竟漠漠。誰憐鶴髮惸。其三逝者幾年前。聆爾滕閣唱。鏗然金石韻。戛雲送寥亮。能令伊欝胷。豁爾得淸暢。此子宜松石。遐哉百淵上。澄明水月瀨。森列雪雲嶂。追携應早晩。知爾慕昭曠。靑霞欝奇志。白揚含怊悵。每逢 缺 孫。語及慘相向。其四哀哀湘水窆。草宿已踰紀。峩洋淚不盡。又聞葬敬以。昏昏聲利塲。五經掃地矣。蘇世僅一二。泡滅又如此。牢落觀此世。焉用久不死。霏微華岳西。白雨連蒿里。遙知㫌翣動。有隕漬挽紙。詞依甲戌軆。八哀以送爾。</text>
<title>雪岳歸路。歷宿濱陽恢恢閣。漫題要郡宰士敬和之。</title>,<text>山擁官齋似梵家。綠苔庭院海棠花。去來啼鳥參孤嘯。喧靜游蜂作兩衙。覔句何曾累黃綬。留賓相與岸烏紗。淸寧結搆看新政。儒化仁聲又可誇。</text>
<title>淸寧軒贈李秀才志泓</title>,<text>楊山耕讀不如謀。雙嶺來隣乕豹留。韓子每甞憐董邵。丘生也復過蘇州。斫畬消息山多雨。薇蕨資供面欲浮。屋後飛泉垂練白。果能漱弄樂飢不。</text>
<title>趙格挽</title>,<text>自君南徙巷無人。到老難忘久要親。黃氏師前檟楚歲。韓山宅裡栗梨春。晨星寥落頭皆雪。露薤凄凉淚滿巾。遘厲甲申吾半鬼。君平占訣妙如神。</text>
<title>石潭六曲</title>,<text>六曲春深釣綠灣。歸時溪月照松關。濠梁上下天機活。魚我相忘果孰閑。</text>
<title>晨起詠雪</title>,<text>踈密高簷響。晨鍾似欲休。拓窓山皎皎。盈院雪浮浮。已偃松杉重。仍添薜荔幽。巖阿太淸寂。薄酒好盈甌。</text>
<title>雪山索居中。聞道以作遊淸平。不覺神情飛動。輒吟三絶以要和。之三</title>,<text>松山暫掛峴山壺。客去蕭然卧雪孤。絶壑猶通蝴蝶路。佚堂談笑片時娛。</text>
<title>黃正言 啓河 挽</title>,<text>自是邦家可惜人。圭璋雅望鳳麟身。翺翔玉署知多少。誰得如君美且仁。其二缺。高堂不敢分明哭。錯道朝衣退食遅。其三蕭寺論文耿一燈。十年逝水結層氷。巖阿卧雪無人事。忍復聞君葬廣陵。</text>
<title>羅左尹挽</title>,<text>豊軀偉幹稱干城。仁孝家傳軆國誠。放膽弓刀揚武烈。小心繩律著廉平。風摧大樹時艱際。天慘高堂夜哭聲。遺愛隋原民負土。不勞玄甲起封塋。</text>
<title>謹次洪學士 啓迪 百淵留題韻。却寄詞案求敎。</title>,<text>淸秋暫駐洪崖馭。浩刦堪號學士㙜。雲在水流非我擅。鬼慳神秘有時開。許由初不買山隱。介甫如何猜客來。封殖楓根幽壑裡。明年葉赤候君迴。</text>
<title>春帖 之二○庚寅</title>,<text>積素高明岾。春來不似春。書樓捲幔坐。空翠自氳氤。</text>
<title>今年春三月。於屋東二十步。穿開石井。築壇于其側。漱弄逍遙之餘。思錫嘉號。偶取役者之名。而井曰天仙。壇曰海鶴。天然自佳。今來剪草理甃。不覺有嘯詠。</title>,<text>春雨天仙井。秋風海鶴壇。偶然䟽鑿在。重到往來看。草剪臨雲逈。甃淸照影寒。巖泉非不富。老覺踐搜難。</text>
<title>戱贈權大叔 益隆</title>,<text>水城太守偏仁政。惠洽漁津浦漢驕。不念山阿赤樵客。苦辛虗斫木蘭橈。</text>
<title>喜聞淸澗重建。深欲其縹緲改觀。與海山洛山競爽也。戱呈一律。以贊郞偉。</title>,<text>關東七勝互低昂。淸澗風流稍不揚。蜃閣空中非可擬。漁村地醜與相當。芳菲 一作神明 倘欲新彫飾。搥碎休留舊棟樑。縹緲軒窓萬景上。四仙方始久徜徉。</text>
<title>庵居東阿。擬作一茅亭。早晩待圭上人揮斤。</title>,<text>新菴咫尺白雲頭。天一㙜兼萬瀑流。擬待蜃樓成縹緲。却迴神斧結綢繆。</text>
<title>佚老堂留題</title>,<text>薝葍花前來叩關。翛然海鶴一翁閑。喜君顔色如氷雪。已斷金盃到手間。</text>
<title>還山漫興</title>,<text>蕤賓五月卧深山。寂寂衡門只自關。頗恠過時蜂出懶。獨憐當晝鳥聲閑。籬根紅藥姸仍爛。階面靑苔厚欲斑。未有求羊披草迹。卷中欣對古人顔。</text>
<title>安參議 垕 挽 之三</title>,<text>緘詞送遙涕。秋雨碧瀾西。陳事渾如昨。衰魂耿不迷。剪燈琴閣話。盥露水亭題。問字當時願。綿鷄到此睽。</text>
<title>佚老宗兄初度之辰。邂逅團會。弟之懸弧適又同日。觴豆流連之餘。咸謂不可無詩。遂題一律。以要主翁俯和。</title>,<text>邂逅懸弧夕。團圓佚老堂。忘衰對華鬢。破戒用深觴。菡萏迎風擧。棕櫚過雨凉。歸餘申後約。更擬祝年長。晬日同在閏月而適逢之。故結句云。</text>
<title>未赴佚老壽席。深所觖然。而蕉牕詩至。情見于辭。輒此和寄。以要轉呈于堂下。</title>,<text>鴈行差八歲。同日閏秋生。巖峽支離弟。江湖漫浪兄。雖違肥牡速。猶睹壽章成。行葦存餘憾。蕉牕見爾情。</text>
<title>佚老堂宴後疊前韻</title>,<text>紅綻秋羅艷。秋高宴後堂。孤琴橫在閣。餘酒澹盈觴。興欲千篇續。留仍一院凉。塵中自萬事。且喜笑談長。</text>
<title>與士敬會話</title>,<text>不作楓溪遊。坐致楓溪翁。一笑擺千愁。何必池舘中。炎天偶凉夜。月出茂樹東。濃濃槐露滴。淸動半簾風。其二星河洗萬古。放情在遙空。虗無楓桂約。巾屨所願同。海上曇無竭。黃鵠逝焉窮。卽事已泠然。毋使念憧憧。</text>
<title>還山途中。和次蕉牕投寄兩律。以宣別懷。</title>,<text>衰年嘆逝賦。見在幾浮生。萬事無悰况。凡今有弟兄。看花同醉得。聽雨或詩成。可耐還山夕。松雲獨卧情。其二知君赴衙倦。案牘浩盈堂。罕造園中竹。權停月下觴。終朝事倥偬。何處覔淸涼。獨有宣城宰。靑山寄興長。宣城一語。實意有思。倘獲邂逅於雪山不遠地則幸矣。</text>
<title>宗姪士修以堂字韻贈我還山。意寄不淺。是不可以無答也。遂次其韻。用酬來美。兼寓冀勉之意。</title>,<text>吾宗後來秀。風雅已登堂。間示維摩疾。稀持小阮觴。秋風雲鶴瘦。夜月玉壺凉。莫被浮榮誤。心期在逈長。</text>
<title>戱贈士修韻。以成和章。</title>,<text>蒼老夔州格。一作軆 陵遅見後生。甘心放翁禰。屈軆 一作己 翠軒兄。鏡水瓏玲妙。鸞和節奏 一作韶匀韻折 成。須知通政事。治忽見詩情。</text>
<title>謹次佚老堂投贈一絶疊閑字者。回呈案下。以寄別思。</title>,<text>超然出郭向東關。輦下那能有此閑。一碧琉璃雲海象。魚游只在寸波間。</text>
<title>用舍伯所寄廬字韻。戱題兩律。寄楓溪要和。</title>,<text>淸風華閣介湖廬。一日靡 一作無 家泛梗如。失馬終能與子活。亡羊愼勿補牢踈。欲求世上無窮變。須理頭邊未了書。三十六宮林下業。請君從我百淵居。其二萬事公私捴剝廬。一身康濟且如如。雕心月露功猶密。適性禽魚契未踈。晩計鹿門須伴子。幽期禹穴合藏書。春臺桂束爭薪價。玉署金華不可居。</text>
<title>文洞書室卜夜留題 之二○李澐居</title>,<text>疊嶂閒雲與閉門。一溪遮斷洛城喧。有田數畒書盈架。合把經鋤號爾軒。</text>
<title>又賦</title>,<text>欵欵無窮話。膠膠不已鷄。雲披纔得月。雨暗欲添溪。滿目甲山色。關心車嶺泥。從君投轄意。遍壁與新題。</text>
<title>又用廬字</title>,<text>苦海抽身返弊廬。暫時恬適已無如。雨餘倍覺巖泉潔。露下微看薜荔踈。紅蓼當軒發孤笑。碧苔侵壁曬群書。幽棲得意難知足。待入仙源始定居。</text>
<title>劣馬</title>,<text>已白長征鬢。華騮一未騎。身多加欵段。力盡策犂眉。局步臨川蹙。寒嘶度隴遅。堪誇鞍上課。誦遍少陵詩。</text>
<title>夜宿與日村</title>,<text>一色星河白。山川步步移。莎鷄隨客枕。轅馬托村籬。直以還棲適。全忘在道疲。何時我雪岳。呈露面前奇。</text>
<title>早發三亭浦。霧雨未開。之二</title>,<text>汎波亭北去。秋水一源長。堰决應洪漲。魚歸始淺梁。塵纓斯浣濯。疲馬用彷徉。每愛三亭浦。烟村簇畫張。</text>
<title>舟遷</title>,<text>馬度千盤磴。風吹萬葉寒。雲霄爭縹緲。世路較危安。大膽凌飛棧。孤情俯急灘。漁舠在遙汜。亦不畏波瀾。</text>
<title>永矢菴獨宿</title>,<text>淨名隣寺去。獨以一床眠。院黑幽森栢。樓殷寂歷泉。影應山鬼伴。夢豈世緣牽。甚矣吾枕寂。斯其永矢焉。</text>
<title>踰馬嶺</title>,<text>崎嶇馬嶺北。石角糾蘿根。霜果獼猴少。崖畬鳥雀繁。險夷惟信馬。踈密偶逢村。瑞化風烟別。留傳縣號存。</text>
<title>龍㙜洞曾欲卜築者。緯繣未一訪。今行又忙。聊寄一詠。以宣惆悵。</title>,<text>瞑色龍㙜洞。微分一線蹊。烟霏開翠壁。月射閃丹梯。福地存期慣。仙津到老迷。巖泉要有主。吾已百淵樓。</text>
<title>踰純甲北峴望楓岳</title>,<text>步步長安逼。仙山已眼中。雲嵐遙自疊。氷雪近應空。變態噓微雨。姸姿戴爛楓。終當此間老。棲息永郞同。</text>
<title>長安寺</title>,<text>雲裡叱驂騑。高崖楓照衣。忘疲遵澗道。送興入林霏。虹偃仙橋壯。灰空佛殿巍。四游嗟白首。尋跡半依俙。</text>
<title>入谷渡所謂黃泉江。慨然攄憤。</title>,<text>直以容緇禿。偏蒙惡品題。愚公曾累谷。柳子亦汚溪。合有傾河浣。休令喚渡迷。千秋濂與洛。名與大賢齊。</text>
<title>入谷十里。連有奇峯夾路。</title>,<text>崢嶸百川谷。勝似衆香城。金碧淸無滓。戈鋋凜互撑。趣湥啖蔗入。身逐畫屛行。不盡紆回勢。松蘿百棧縈。</text>
<title>現佛菴</title>,<text>可惜非前矚。蕭條現佛菴。龍蛇摧畫桷。鼯鼠穴苔龕。井冽誰能渫。㙜荒尙可探。霜天想鐘唄。颼飋在松柟。</text>
<title>新羅城</title>,<text>欹側鳴輿轉。紅黃積葉多。飽霜惟古木。縈帶自新羅。據險初何意。探幽偶此過。吾衰困于石。長嘯望松蘿。</text>
<title>望高㙜</title>,<text>草幕迤雲岾。懸空鳥道回。曾携惠遠輩。同上望高㙜。蟻附千尋鎖。蠔粘萬古苔。崩濤自山勢。未有海風來。</text>
<title>白華菴</title>,<text>白華佳可遅。松碧谷逶迤。澗道無崎側。峰陰與蔽虧。停輿廵塔院。彈指吊經師。祖子孫支許。東岡妙作碑。</text>
<title>正陽寺 之三</title>,<text>秦漢虗無想。喬松汗漫蹤。樓船輒風引。笙鶴卽雲從。菲質斯騰蹻。隣州豈宿舂。曾聞其物白。果驗玉爲峰。其四寺逐山開面。群峰拱道場。古人留眼久。今我凭樓長。楓桂㙜天乙。金銀殿藥王。何年吳道子。妙畫煥雕梁。</text>
<title>屬洪崖</title>,<text>今古述郞徒。洪崖爾與吾。如何步虗唱。局促大鴻臚。始惜黃庭誤。終嗟赤舃孤。天壇無限月。松露落如珠。</text>
<title>金剛臺</title>,<text>石扇訇然闢。金臺又一層。誰將笛橫吹。重使鶴騫騰。揚唳曾驚衆。嫌喧亦避僧。無因尋所往。雲壁但垂藤。</text>
<title>將向圓通菴避雨巖底</title>,<text>雲自香爐發。霏微小雨來。巖光疑爛電。瀑響誤輕雷。避濕求穹石。沿流畏滑苔。楓林如濯錦。可惜向凋頹。</text>
<title>眞佛洞口。渡一木橋。</title>,<text>春日尋眞屐。經過愛此橋。多年苔色厚。新雨水光搖。元和隨舒卷。要津與邈遙。應眞飛錫至。揖我以王喬。</text>
<title>歸宿圓通菴</title>,<text>蓼菊階花紫。圓通鼻觀淸。一僧無字話。雙樹衆峰呈。筧瀝無時斷。簷鈴徹嘵鳴。琉璃燈照佛。半就客心明。</text>
<title>毘盧途中。望衆峰層現。銀玉凌亂。令人應接不暇。</title>,<text>淸眞圓寂北。疊嶂化城開。晶熒朝暉射。崢嶸雪色來。呼僧頻指點。倚樹或低佪。欲擬山陰棹。中流盡興迴。</text>
<title>毘盧中峯</title>,<text>縹緲雲爲導。前茅又二僧。蟠籐履愈側。礧石勢垂崩。昨躡猶初地。朝瞻捴下乘。爲儒亦希聖。與爾勉登登。</text>
<title>菴有絶粒僧一人。終夜打坐。有足警省。</title>,<text>客有蒲團借。僧方栢樹參。摩尼臨濁水。孤月照圓龕。炯炯徂淸夜。寥寥了軟談。求詩步庭院。看妄也堪慚。</text>
<title>鴈門岾</title>,<text>風勁鴈門岾。松杉欹向東。籃輿遆迎送。楡寺向修通。石隱林增茂。峯肥氣較雄。淸夷與和惠。看取一山中。</text>
<title>七寶㙜</title>,<text>入谷初寥廓。登㙜更爽鬆。莊嚴開寶界。飛躍競眞容。乍卓看雲杖。難求面壁蹤。無人汲眢井。松道紫苔封。</text>
<title>九淵洞</title>,<text>取道九淵側。霜風吹滿袍。壑虗船自在。龍邃睡方遭。滑棧投蹤澁。平崖放嘯豪。輿行聽徐疾。蔓底摘蒲萄。</text>
<title>辛亥春。余入此洞。沿流到眞見性菴。愛其境淸而僧高。心醉忘返。歸而語及於仲氏。仲氏追以秋至。果造其境。其流連愜意。盖亦一般而殆過之。至載於遊記。曲折甚備。刹那四十年間。僧亡而菴圮。已無可尋。况余存歿之感。深於撫迹。爲如何哉。回首雲梯。不覺隕涕。</title>,<text>懸雲安小刹。絶粒着枯禪。是在農巖記。于嗟辛亥年。烟霞均性氣。棕竹互聯翩。萬事俄泡電。靑崖淚眼邊。</text>
<title>望萬景㙜不登</title>,<text>力盡毘盧役。疲猶到外山。九淵尋向背。萬景漏中間。海色應前矚。雲梯懶再攀。停藜揖彌勒。爾我一蒼顔。</text>
<title>香爐菴</title>,<text>拱北香爐岸。菴高佛影長。中峯森秪樹。半壁映扶桑。靈鷲賓王寄。明巖拾得藏。寒山萬木裏。栗老跡微茫。</text>
<title>佛頂㙜</title>,<text>佛頂懸雲際。梯虗萬仞危。終知觀瀑壯。不及隱身奇。海立跳鯨浪。崖欹掛鶴枝。悠然度世意。俯仰莽生悲。</text>
<title>松林窟</title>,<text>窅黑聲聞洞。傍開兩窟俱。佛棲仍寶座。泉滴卽香廚。面壁知心寂。啖松驗貌癯。西來一僧傑。曾折渡江蘆。</text>
<title>博達孝養兩串</title>,<text>博達與孝養。圓通穿鉢淵。險應稱作敵。難亦較登天。不肯羊腸曲。終然木末懸。下輿輿作導。僧履忽吾肩。</text>
<title>望百川橋</title>,<text>僧從半嶺指。認是百川橋。蝶蝀斜將匿。溪潭閃作搖。聞名夢猶度。送目意方遙。怊悵荒榛北。東轅不可要。</text>
<title>鉢淵寺</title>,<text>開山標律師。貝葉敎龍兒。淵爲開園捨。巖隨聽呪移。哤言憑兎角。幻跡閱龜碑。弄瀑游人事。閑僧石上馳。</text>
<title>不思議</title>,<text>孤菴不思議。斜對彩雲峯。小瀑承廚井。洪溟礙栝松。閑忙終過客。隱現亦禪翁。半嶺爲淸嘯。迢迢鉢寺鐘。</text>
<title>新溪寺</title>,<text>紫蘚新羅塔。僧云尙放光。雄基仍啓拓。峩嶂儼低昂。護洞龍蟠久。跑泉乕嘯長。歸依一龕白。雲濕五更床。</text>
<title>早起尋瀑 之三</title>,<text>諸峯對頭起。一一捴干天。快劍交長戟。飛仙會坐禪。瞻前驚忽後。若斷睹仍連。逐步嗟奇絶。沙彌笑我顚。</text>
<title>崖間綴索。挽級而上下者凡三處。</title>,<text>石觜飄飄索。男兒縷命 一作時吾七尺 懸。雙眸爲高瀑。一趺卽深淵。猿壁猶能掛。一作何曾學 鮎竿亦自緣。無妨禦寇慄。風至待 一作有待卽 泠然。</text>
<title>贈致雄上人</title>,<text>不信儒禪道不同。峩山洋水𪊧談中。蒲團憇占盈樓月。桂院吟同落木風。天乙㙜前揖無竭。毘盧頂上傲鴻濛。知渠活計華嚴在。爭似吾家六六宮。</text>
<title>姪女趙氏婦挽 之二</title>,<text>特達連城價。人稱夫子殊。群星仰魁斗。百駟避神駒。鳳閣階梯近。鸞麻誥命須。糟糠應爾分。符到莫踟躕。其四枉說芣苡樂。勤劬終損生。目前雙夾鬌。病裡倍關情。岐嶷呑牛氣。咿唔學鳳鳴。立揚他日事。冥默白楊塋。其六病枕論情在。窮山得訃疑。終慚不盡分。初設再逢期。藥餌誰加减。衾床幾轉移。眞同越人視。存沒恨無涯。</text>
<title>梁雲龍挽</title>,<text>賢父朱絃直。佳兒白玉溫。步趍仍講樹。詩禮在名園。三代曾無哭。西河遽失魂。膓摧竹箭折。忍淚抱龍孫。其二瑞石山前雪。深埋如玉人。乾坤時閉塞。奎壁色沉淪。可惜承家寶。誰充觀國賓。窮奇與檮杌。何限壽祺臻。其三我作江南夢。三周環碧堂。蹉跎遅一往。意氣未相當。松下淸風想。樑間落月光。峩洋寄冥漠。淚逐薤歌長。</text>
<title>麟蹄族兄 盛大 挽 之一</title>,<text>誰之不若不公卿。壇宇風神達相成。富貴逼人愁謝傅。功名在我笑唐生。長途驥步終柴駕。小邑麟蹄乃粉㫌。獨看攀輀多士友。華陽門下舊同盟。</text>
<title>雲根亭成。乘春騁望。題示權大叔明府。之三</title>,<text>東皇咫尺不違顔。金闕銀㙜恍惚間。春至扶桑添綠葉。日斜芳草映靑山。驛亭迢遆尋僧路。鯨港迴通釣鯉灣。笑指少微星照處。白雲明滅我將還。</text>
<title>送朴衡聖 權 赴燕 之一</title>,<text>同學童蒙今老矣。相看短髮不勝簪。魚鳶騰伏遺形迹。恨恨臨岐只一心。其二浿江游伴錦城遙。病我難追弘濟橋。世故天時俱奰屭。望塵那得不魂銷。其八巖下粗完盤谷居。床頭未揷鄴侯書。除吾懶習須君惠。欲就芸編作蠧魚。</text>
<title>偶與學古諸人。尋水聲洞。漫吟屬同游和之。</title>,<text>隨處天眞在。襟期又數君。移筇溪有路。擧目雪和雲。海嶽瓊爲窟。松喬鶴作群。誰能處城闕。而不染塵氛。其二乍造淸幽所。眞成邂逅緣。方冬可風詠。何暇待春天。鹿走應麟峽。龍潛或玉淵。憧憧捴浮念。偶坐一翛然。</text>
<title>又賦</title>,<text>蓬萊餘念夢喬松。頭上紅埃積幾重。神王乍超煩惱海。眼靑還有弼雲峰。其二城闕囂騷苦未休。偶然巾屨作閑遊。明春雪盡花如錦。與爾於玆講易不。其三沿溪步步選淸幽。謂是身猶雪岳留。松下射帿跳猛士。令人還惹錦帆憂。</text>
<title>又吟</title>,<text>慶會池㙜古。經燒已百年。雪崖高處倚。長嘯俯人烟。其二偶來非卜日。猶自永今朝。仙凡與喧靜。懶欲下飛橋。</text>
<title>寅城峴偶逢黔川明府魚舜瑞會宿。率爾戱贈。以博一粲。</title>,<text>平生學道魚夫子。施於有政黔之縣。武城絃歌豈不盛。猶有頑民未革面。仁義道窮百恠生。此箇氣味何由變。城南詩社梅花白。主人有酒可同酌。試取淸琴彈古調。庶幾干羽有苗格。</text>
<title>立和翠翁淵字却寄</title>,<text>一醉梅花下。猶知非少緣。難分庾嶺夢。逈望剡中天。翠叟詩情暢。玄郞道味淵。如何不同席。使我興蕭然。</text>
<title>弼雲行贈寅峴主人</title>,<text>與君同里相往還。不出拱極弼雲間。弼雲山下楓溪好。禽魚花石琴書閑。秉燭而飮枕流眠。可憐合散隨悲歡。春秋迭代氷又至。昨日紅顔今蒼顔。浮生眞若彼所驅。堗不暇黔席不安。君今已作無家客。使我襆被終南山。過去悠悠只一笑。來者紛紛又何關。室淸何幸無俗物。夜長應須坐更闌。竹盆蕭槮滿壁影。梅閣蓓蕾把燈看。瓦鑪蕩酒用竹盃。一酌何止拒風寒。天生詩酒韻味合。盃欲到唇已濡翰。終南弼雲何方所。玉淵雪岳各盤桓。今夜惟知今夜醉。干戈參商亦何嘆。</text>
<title>終南詠梅。贈主人季祥要和。</title>,<text>終南新屋生虗白。故人乍解銅龍直。話至三更梅下卧。枕邊乃有香萬斛。深房煖噀細心在。培得南枝見蓓蕾。看花不欲到爛熳。政憐踈英曉星燦。京洛緇塵所不到。邂逅與君同此玩。風㙜月榭明日邃。花在終南與誰伴。</text>
<title>檗溪贈純行</title>,<text>寂寂寥寥溪上居。飛走皆絶雪擁廬。出戶時復詠招隱。四望皎然雪岳如。此時君家玉樹至。辛勤知渡白鵝湖。問爾來訪欲何求。袖中自有羲文書。篝燈炯炯整襟坐。嶺月迢迢到庭除。雪月風花好品題。窮到六義未立初。陋哉八朝與三唐。嘲啾等是刪之餘。丈夫精力亦可惜。半生枉作命騷奴。逍遙林下數十年。天意倘復留居諸。神而明之尙在人。洗心方能洞穴虗。君能來作王挺之。安知我非堯夫歟。</text>
<title>石郊示大有</title>,<text>三淵旣云深。百淵復深深。深深雲卧有一士。高人之跡俗人心。山中豈閑忙。腔裡自浮沉。况如今年冬。心跡俱 缺。長安紫陌十字街。問爾何求走駸駸。沙堤火城不入眼。綵花銀旛懶掛簪。夫然又何爲。不復歸雲林。紫荊殘花半頹齡。老牛舐犢牽慈情。徘徊將往復言旋。出郊淚爲松楸零。心事一如此。歲暮不自平。吾誠不如箕山老。洗耳去瓢稱孤淸。君不見袁閎土室大如斗。只許鶴髮窺其牖。世俗夷險有萬層。時義經權不一守。歸歟歸歟早歸去。百年判作百淵叟。</text>
<title>贈元雲瑞 海翼</title>,<text>故人今復訪幽居。積素千巖大雪餘。共說櫻桃樹下立。飽啖朱實講朱書。其二登萊風色欲移居。知有迷源片地餘。好作東隣沮溺耦。農書課罷理儒書。</text>
<title>鷄山道中</title>,<text>日高半竿猶呑吐。峽雲泱漭連鵝浦。浦西微逕雪糢糊。及至鷄山見村塢。三日條風氷欲瀾。馬遇腷膊頻盤桓。一年臈月三十日。馬上驚嗟五日殘。人生不得高枕卧。無大無小行路難。</text>
<title>盤松盧生蓮亭</title>,<text>久矣盤松號。今爲菡萏池。朝霞花奪艷。晩雨葉呈奇。大路停騶盛。高樓捲箔遅。半陂留瀲灧。白鳥泛逶迤。</text>
<title>次湛華子別詩 李濡</title>,<text>山川欝無限。離合自逶迤。雪岳虗前約。花江又一時。夢高雲底枕。鐘逼月邊詩。別意如繁霰。歸筇莫遽移。</text>
<title>金會通挽</title>,<text>階蘭庭玉欲其生。自是人間父子情。不食宜收遅暮報。最良堪惜後來英。螢囊傳業空南卷。龍榜題名誤粉㫌。未値機雲曾入洛。寄詞蘆嶺倍沾纓。其二龍江殘歲掩柴門。哭向玄天曉又昏。寒渚雪封垂釣石。小園梅偃讀書根。婆娑形影何多跡。虗澹襟期豈滯魂。東野百寃無可訴。西河雙眼且須存。上則悼逝。下則寬悲。下篇所述景色。據卽事而言也。</text>
<title>更次門字韻 辛卯</title>,<text>匏花凋後雪封門。泉又涓涓細作喧。來去不知添白髮。作詩題遍主人軒。其二澄心默坐道之門。雪月風花話亦喧。水木淸華詩景淺。不如迴作弄丸軒。</text>
<title>過花江遇習操。未與主人做穩。漫吟一律。以呈淸案要和。</title>,<text>香城月照兩衾淸。此地逢君大閱兵。喧寂有時何着跡。合離隨處卽交情。眼前芳物三春半。別後新詩幾首贏。繞縣靑山添秀潤。千年再遇謝宣城。</text>
<title>山中聞學古捷司馬。喜賦兩律以寄之。</title>,<text>山中折屐不勝驚。喜爾能爲太學生。謁聖歸來方是士。謝恩呼唱亦云榮。靑松墓下春香火。紅蓼軒前日鼓笙。更有驪江鶴髮在。自誇斯樂冠生平。其二古人志大知三樂。今世身忙爲兩科。父子期祈無過此。師生講討竟如何。得來誠有門闌動。喜罷眞如偎儡過。减却兎園身役半。乘閑討易到巖阿。</text>
<title>又吟一絶。以志過喜之愧。</title>,<text>鄒聖平生不動心。緣何不寐喜難禁。今非樂正優天下。可見歡情有淺深。</text>
<title>山中聞翠軒病瘳。志喜成一律。</title>,<text>玄郞簫鼓後。翠叟病彌留。山阿灰萬慮。眉上起遙愁。一軆關痒病。同門聚喜憂。欣聞已放杖。詩興蓼軒秋。</text>
<title>成師傅挽 之三</title>,<text>別久非三日。知常處萬山。果能分理氣。眞箇契曾顔。此事寧容易。浮生或等閑。發微書幾帙。留在白雲間。</text>
<title>士興內室挽</title>,<text>西山楓香林。不容凡木錯。澗蘋與沼蘩。未匱牖下職。猗歟塞淵媛。媲美我蘭谷。儼有君子度。寬兮德音碩。家無限藩籬。兒無偏覆育。那聞千古上。兩世爲鍾郝。螢囊佐佔𠌫。鳧弋警枕席。相成叶律呂。從貴紆屈狄。魚軒往來煒。亨塗闊南北。榮華豈朝露。伶俜竟晝燭。漣如十年血。外惟除苫堊。平生所憐季。三十孩抱若。慈隆使身輕。甘與伯强敵。蒼黃祈斗晨。錯莫陳衣夕。同穴願則畢。奈爾兩匍匐。馨饍空白華。哀碑寄碧落。玄隧啓海澨。靈輀背澗曲。看他里巷咽。若爲同人慽。雖無䦱門素。珩璜想音躅。嗟我與夫子。臭味卽草木。同年願同壽。商量在服食。樽分地黃釀。廚傳胡麻粥。頻煩遆婢使。欵曲通閨閣。丹砂豈負諾。鷄犬庶拔宅。夫何未半百。乃令寡鶴哭。向來誄語悲。猶疑撫玄木。存沒又如此。撫往重惻惻。終違護二連。曰我竄窮壑。無由望紼翣。胡此爲木石。山枕夢楓溪。寤言增反側。緘詞寄歸雲。淚盈千里目。</text>
<title>谷口漫吟。寄京居兒。</title>,<text>潯陽三隱亦堪尊。穴處巖棲祖子孫。自古常稀麋鹿友。生男願入帝王門。非無水石家傳富。難保烟霞世誼敦。境若桃源封鎖固。秦民奕葉遂成村。</text>
<title>春興雜詠 之四</title>,<text>二月蓂凋來谷口。開旬穀雨閱韶華。巖光綠入王孫草。潭影紅涵望帝花。萬事吾知歸得所。百年誰免慾無涯。仙山表裡慚專擅。粧賁池㙜戒太奢。其五無數巖花爛洞天。枯梨亦自放嬋姸。蓮移洽遇盈池雨。稻揷多逢繞堰泉。已哭窮途經幾歲。可憐淸福到三淵。茅簷黍酒開醇釅。斟未盈瓢枕肘眠。其八石渠石室石屛風。復有石田開在中。嵬磊亦知生理窄。淸高却免世塵蒙。鴻荒苔厚渾霞駁。膚寸雲停乍雨濛。皓首鬅髿卧於此。三淵翁作百淵翁。其十五負抱巖迴截世塵。桃花流水秘千春。孤菴瀑上徒標鳳。小縣關東不數麟。合德堪留棲遁跡。處尊誰識帝王眞。從今特達傾嵩華。却恐山靈惱接人。其十九平生苦癖愛荷花。曰我棲棲未有家。谷口誅茅尙餘地。林間鑿沼卽生涯。雨聲昨日圓文動。雲影今朝遠翠斜。不待紛披開菡萏。方憐水木湛淸華。其四十七垂天壁聳四巖開。進步看看絳氣來。聽鳥丘隅何欵曲。飮牛潭瀨與徘徊。山深春始千林遍。寺近僧爲一叟陪。不到白雲菴不返。將攀桂樹興悠哉。</text>
<title>奉酬趙斯文留題九篇。兼申別意。</title>,<text>入谷森鋋戟。千峯一澗扶。采眞芝朮藪。搜秘鹿熊區。蒸溽松陰冷。鴻荒石貌癯。神仙不可學。烟火哂行廚。其二潺湲弄不已。仍作枕流眠。廬岳寧吾軆。雲㙜逼爾仙。自知眞味在。休遣秘方傳。乍逐松風起。翻疑腋羽翩。其三爛熳看山眼。收來便作眠。惟玆可忘世。何必遠求仙。蘚石衣痕着。風泉鼾響傳。如尋夢到處。高頂白雲翩。其四目送雲嵐際。山分寒雪隣。雨濛寧駐策。瀑漲故須人。直練徐凝拙。飛河李白新。勞君更用意。欹倒倚松巾。其五幽期不待菊楓成。飄袂泠風逝若爭。流水不曾延俗駕。白雲何處着浮名。忘飢始有松間爨。假寐纔停石上行。何必蘇門半嶺嘯。聆君詩律叶幽情。其六樓對白峯氷雪生。倚欄談笑有餘淸。水簾訪後方酬唱。山雨停來了送迎。輿度杉林俄隱現。屐移蘭若定平明。此間別有難磨迹。對睡雲崖太古情。其七逍遙半日日如年。對坐巖阿兩嗒然。一水已籠千籟盡。恠君猶有耳根蟬。客有聾病其八恬然一睡卽天休。不設蒲團卧石頭。去入軒轅華胥國。孰知衰季有巢由。其九亦知朝野正昇平。猶欲冥棲遠市聲。樹屋初心於此在。敢然偸竊愛山名。其十吟哦功輟自深春。技癢金聲擲地頻。和得九篇君袖去。去尋楓澗愛詩人。</text>
<title>又吟四絶續寄</title>,<text>遊人高興並雲馳。雨滿籃輿坐欲欹。直到大乘菴畔卸。千尋瀑底百篇詩。其二山樓送客榻還懸。懶倚空軒獨也眠。依舊寂寥仍永晝。隔溪深樾數聲蟬。其三將迎喧寂片時間。物化如斯不暫閑。雨歇乍抽門外澗。雲來復羃檻前山。其四客來終日與談山。客去蕭然一榻閑。試問門前曲百水。流過漢口更能還。</text>
<title>漫詠 之九</title>,<text>蠅尋滿頭黑。蚊嘬遍身紅。屠龍丈夫氣。或自困纖虫。其十八雲氣英英白。溪聲决决淸。高樓攬絺綌。怊悵送三更。其十九杉頂星河白。流光到曲欄。山樓方養拙。乞巧付長安。其二十二積雨蒸雲巘。松芝採可甞。維摩先漑釜。童子始提筐。其二十六冥冥仍虩虩。巖下且孤棲。何必重華聖。方無大麓迷。其二十七瓜老瓠亦肥。儼然成小圃。無魚奚足嘆。隨分食吾土。其二十八山昏自掩戶。榻外不留僮。眞成獨寐叟。淸夢澗阿中。其二十九人來慰孤寂。何以度朝曛。誰識靑霞外。孤峰與作群。其三十夕雨霏踈滴。杉梢掛數星。悠然卷蘿幌。矯首茂淸亭。其三十一當樓虹萬丈。映雨半紅靑。莫飮前溪濁。添輝雲錦屛。</text>
<title>用前霜字贈地主</title>,<text>千嶂雲橫欲護霜。天壇雨意遂蒼茫。未邀皓兎孤輪月。劣受乘鳧數笏方。秉燭笑談猶不倦。解衣賓主若相忘。岳靈主張非無意。卧占星河放曙光。</text>
<title>開雲圃夜吟</title>,<text>自是同人一段心。趁秋方始訪雲林。東臺有月來先後。萬壑皆楓興淺深。筋力俱衰猶理屣。塵氛已遠正抽簪。且留健筆藏鋒在。待入蓬萊爛熳吟。</text>
<title>與茅洲上東㙜</title>,<text>岡上平看萬嶺齊。諸方勝槩合趍低。香山佛影無瓊嶂。楓岳天㙜阻玉溪。遣興常憑扶老策。誇奇適遇故人携。半生曾與評詩細。更欲論山極品題。</text>
<title>自東臺轉至茂淸亭</title>,<text>杖及穹林屈曲穿。東臺秋色茂淸連。數椽屋負紆蘿栢。方丈池承瀹茗泉。濃黑葡萄承露熟。淺紅楓栝帶霞姸。嵐中指點峰三秀。是閱淸寒卓錫年。</text>
<title>谷口</title>,<text>去來乘運遆幽情。出谷蕭條悄倚楹。已是滿園虫喞喞。而無遷木鳥嚶嚶。芙蓉葉小陂塘冷。蕎麥花繁月露橫。春興百篇吟有處。筧泉依舊向人鳴。</text>
<title>上彌水嶺 之二</title>,<text>行穿萬水亂流號。病葉蕭蕭墮素袍。滿目皆秋 缺 絶磴。馳神有海又洪濤。寧惟靈運爲詩妙。詎識安期不我曹。除道千氓迎亞使。因人得免鑿山勞。其三遵玆嶺路幾周遭。携得詩人興始豪。原本巖流採經誌。剪裁楓菊入風騷。羊膓折折吟逾緩。鰲脊峨峨望益高。別有霜空天吼聳。耳根淸徹籟嘈嘈。</text>
<title>禾巖寺</title>,<text>禪宮寄宿水聲長。又得臨溪數笏房。夢裡眞疑度三峽。月中頻誤啓東方。未能發省因禪梵。猶欲求詩遶道場。蹴起東床窓有暈。丹霞一道報鴉翔。</text>
<title>華巖寺溪上步月</title>,<text>紺園側畔好巖泉。雲碓連聲上下連。瀲灧金波海月湧。玲瓏石面瀑簾懸。龍開過雨琉璃地。客到經霜楓桂天。邂逅新知與淸景。氷心一片洞無邊。</text>
<title>得根字共賦</title>,<text>烟花三月曩憑軒。亭上留詩倒綠樽。忽復蘋枯素商動。已非波暖白鷗喧。漫吟海月嗤靈運。欲把霜毛問羨門。曷不勖哉嗟我伴。滄洲浩蕩晩期存。</text>
<title>過詠月樓懷昨遊</title>,<text>萍水逢成詠月樓。懽然賓主兩忘憂。朝來馬過欄干下。風動霜荷又別愁。</text>
<title>大水後記實</title>,<text>瓜疇豆畒幻風沙。一雨翻州失百家。亞使馬前民聚泣。願將灾狀報京華。其二橋頹堤壞別開途。立馬踟躕起一吁。海水桑田小翻覆。欲憑歸鳥問麻姑。</text>
<title>自竹浦沿海 之二</title>,<text>平生之好采眞游。傍海高吟兩轡柔。亦有沙邊佳友在。君詩何不賦輕鷗。其四漾漾輕船冉冉鷗。微茫雨色暗滄洲。詩人馬首無遺物。照眼棠花又耐秋。</text>
<title>登鑑湖東巖 之一</title>,<text>獨上圓巖望水仙。烟波雨暗欝陵天。黃昏搖櫓漁童去。疑是秦家採藥船。</text>
<title>鑑湖亭</title>,<text>鼻觸漁村十里腥。暮天來坐鑑湖亭。波心已泛蓬萊白。谷口兼紆薜荔靑。亦有浪賓頻駐馬。終須韻主鎭憑櫺。種梅百本添雙鶴。送老輕舟合繫汀。</text>
<title>懸鍾巖</title>,<text>肇判爐錘盖費神。峙融磨蕩巧相因。古波嗽嚙仍成窟。今雨滂沱可庇人。格致誰能窮造化。棲依只合讓仙眞。眼前簸岸銀濤壯。復恐呑兼海底淪。</text>
<title>海山亭</title>,<text>關東乃有此名亭。三日湖南得地形。赴海江翻一疋練。自天峯匝萬重屛。何論吳楚爲襟帶。獨合喬松御檻櫺。鸞鶴迢迢鴻叫月。孤槎吾欲去凌星。</text>
<title>三日浦 之三</title>,<text>世事看他波上船。偶然萍水作團圓。生前跌宕惟文酒。空外蹁躚自羽仙。鶴唳烟沙天路遠。魚跳草渚浪花姸。採菱數曲遊人散。山色湖光更澹然。</text>
<title>入谷訪中內院</title>,<text>烟霞鳥道古今橫。乘興來尋屢獨行。始與諸君歌嘯合。都除長物杖鞋輕。虗船架壑非松楫。遠嶺圍楓類火城。已是襟期契仁智。况逢秋興會泓崢。</text>
<title>過萬景臺</title>,<text>松潭咫尺徒 一作陡 迴轝。紫月菴前舊踏於。萬景攀躋應未暇。九淵風物復何如。古今雲淡巖阿潔。晨夕霜添薜荔踈。掛在杉梢猶桂魄。可憐迎白夜窓虗。</text>
<title>鄭厚卿被督官長。將欲先還。留與共賦。</title>,<text>一紙書如揷羽飛。晩烏啼後到禪扉。輶軒去就看搔首。棕竹心期欲挽衣。歐子龍門曾盡償。庾公蓮府莫催歸。高窓待月重溟黑。隨意漫山曉雨霏。</text>
<title>出內源洞口</title>,<text>閑忙異軌興依初。同下雲梯步轉徐。戱倩山僧頻摘果。誦傳秋興各停轝。獨無健脚參彌勒。一半乖心失望舒。畢竟玆遊多快意。世間何事不乘除。</text>
<title>內水站</title>,<text>毘盧入望興飛翻。催喚籃輿下鴈門。落落超塵皆玉貌。崚崚碍步捴雲根。細評內外斯爲勝。闊擧華夷無不呑。强欲摸奇神已奪。催詩笳角莫敎喧。</text>
<title>隱身㙜望十二瀑</title>,<text>臺高高揷蔚藍天。當面飛來萬丈泉。海日通暉明濺雪。霜楓受沫紫生烟。驂鸞一道橫銀漢。漱玉何人卧栢田。李白徐凝才上下。玆奇要不待詩傳。</text>
<title>萬灰菴</title>,<text>始入摩訶萬慮灰。愛名仍復進身來。形如癯鶴僧叉手。吟送閑雲客倚臺。蓮漏六時才曙色。松陰數畒半幽苔。龕前餘地容虗白。便欲安禪遂不迴。</text>
<title>正陽寺 之二</title>,<text>去秋孤逈賞丹楓。所謂伊人今始同。峰似濯蓮經積雨。㙜留叢桂得凉風。丹爐憐我違華盖。彩筆輸君傲謝公。月出樓東焉可寐。談山仍復與談空。</text>
<title>和茅洲百川洞詩</title>,<text>新羅城側薜蘿繁。投足無非亂石根。數息樹邊知少力。聊窺潭影懶窮源。開巖康樂曾磨屐。入剡王猷不到門。獨也淹留叢桂下。數聲恠鳥不成喧。</text>
<title>長安山暎樓感興</title>,<text>瞑靄蒼蒼坐石樓。招仙不至自閑愁。霜濃易換千林色。橋闊難停萬里流。竹澗高情寧記馬。楓溪遐意欲乘桴。千秋禽尙知山趣。獨少詩聲繼遠遊。其二夜如何矣起夷猶。流水歸人不可留。巾屨興餘詩在袖。枕衾遺後月臨樓。上方鍾動霜林摵。半嶺參橫絳氣流。五日耽山忘酒久。一杯持以謝丹丘。</text>
<title>萬川橋送別</title>,<text>初尋楡寺嘆虹銷。及到長安見大橋。一路紆回斯出入。幾人來往送昏朝。起看松月光相蕩。步向銀河勢豈遙。竟作勞勞分手地。石梁遐寄阻松喬。</text>
<title>又贈厚卿</title>,<text>山暎樓前霜落朝。楓明兩岸葉飄飄。笳簫前導披雲出。揮手吾方立石橋。</text>
<title>山暎樓別平叔</title>,<text>佳友名山兩會心。登臨隨處散歌吟。元龍豪氣惟湖海。小阮踈襟亦竹林。傲視潭龍忘墜屣。戱招臺鶴欲橫琴。知君好勇眞過我。早晩乘桴托意深。</text>
<title>別詩</title>,<text>老矣吾今倦入山。追君巾屨白雲間。四時人說楓驚眼。一雨僧誇石洗顔。琴已伯牙新作操。詩如康樂亦須刪。同遊曲折皆堪畫。山暎樓南送我閑。</text>
<title>百淵雜詠。和東郊諸絶。之三</title>,<text>滿目雲屯古木平。匠斤樵斧不停聲。移山轉壑嗟無術。桂價遙騰濯濯京。其六萬玉森羅詩莫收。支頤終日聽樵謳。仲容來後殊牽率。短竹叢邊設唱酬。信姪甚愛緜竹故云其八皎皎亭亭返照間。寰中那有此仙山。東臯西塢移光景。杖屨追奇苦未閑。皎皎亭亭兩峯名其十二海錯踰山不待錢。臠盤餘啄小奚前。洛陽豪習非吾事。饌玉何甞炭火燃。其十五望絶金貂上舍堪。顯宗時節舊靑衫。郞稱日久猶倉洞。村老嵬呼或大監。其二十二天之示警太連延。暗裡寧無所以然。垂老書生鼙鼓夢。覺來推枕遂無眠。其二十三冬暄山雨乍開晴。倐見彤雲觸石生。小阮高情偏愛雪。好攀瓊樹駐西行。</text>
<title>又疊前韻 之二</title>,<text>不盡嶢崎爭奪塲。瞿塘峽口太行傍。代食如今爲上策。賀君多稌溢倉箱。石郊其六䆉稏田頭粟可收。尋常岸幘和農謳。窓梅籬菊方馨晩。有酒兄斟弟亦酬。企華堂其十五聖世窮山有腐儒。蕭然板屋雪封隅。飯牛心事非干祿。空谷寥寥一束蒭。其十九司馬銅龍早着鞭。時來桂玉落吾前。傳家本業惟詩禮。逐末爲心卽市廛。濟姪其二十三霏微林峀雪難晴。燭動窓虗皓彩生。此是山居淸意味。在京何恨苦寒行。其二十四孟冬將盡坐殘更。短竹高杉落雪聲。老子道心方淡泊。少年詩興却悲鳴。</text>
<title>曉枕偶吟得孤字。示信姪。</title>,<text>好勇爾過吾。烟霞苦癖俱。已能同榻矣。何惜一詩乎。蘿壁懸燈靜。松壇度月孤。吾將發淸嘯。爾可引深壺。</text>
<title>得長字示信姪</title>,<text>靜業存黃卷。山窓夜亦長。應抛玉麈尾。肯愛紫羅囊。理義眞芻豢。功名捴粃糠。須爲一一物。立極大中央。</text>
<title>得安字</title>,<text>日日山相對。三年不厭看。人間息交久。物外寄巢安。澗送楓林爛。樓迎雪峀寒。雲從鳳頂出。邀與宿簷端。</text>
<title>得盤字</title>,<text>生趣兼山海。巖棲莫此安。鮑魚頻入口。芝蕨每登盤。崖蜜隨蕎麥。氷泉沃肺肝。羽人將不羨。何必紫霞餐。</text>
<title>詠牛 之二</title>,<text>山家忽有事。誰謂我無牛。煮豆孤烟起。飛芻萬石稠。開荒應爾職。視瘠亦余愁。點檢奴勤怠。抛書屢倚樓。</text>
<title>得存字示信姪</title>,<text>吾廬雖北向。南戶占冬暄。補板延虗白。支頤向小園。槽欹泉息響。葉落木榮根。遅暮冥棲意。應同鹿豕存。</text>
<title>得長字示信姪</title>,<text>山窓四更雨。半睡聽淋琅。似雜溪流駛。應添松響長。天何寒燠忒。人亦去留忙。緬矣蓮池夕。難忘此對床。</text>
<title>水簾洞 之一</title>,<text>千林黃落覺峰稠。不待捫蘿日日搜。知爾歸期無幾日。起余衰興作重遊。東菴滅景應因樹。西壁梯雲可瞰湫。好與山靈勤設約。此中安得不詩留。</text>
<title>與信姪賞雪</title>,<text>賞雪東臺返。餘花滿角巾。詩成孤燭夜。霞泛一壺春。寂寂方高興。惺惺更會神。燒香觀鼻白。若可遇眞人。</text>
<title>伯氏初度日。有同人稱觴之擧。而弟獨遠焉。歉恨無極。伏奉投示以志感兩律。周復感歎之餘。草草攀和。庸寓微忱於薹萊云爾。之一</title>,<text>忽焉西笑破西悲。遙向雲霄送祝辭。旺動中台光滿國。崇齊拱極壽無期。圖休懶比中書考。視蔭羞同趙孟衰。何必五湖圖可獻。欲傾東海注樽巵。</text>
<title>永矢菴 之一</title>,<text>環溪萬本翠杉松。風偃西枝雨意濃。欹我玩心樓上枕。卧看簷底雪 缺 峯。</text>
<title>李持平 東彦 挽</title>,<text>坡山終復作佳城。久矣斯州怨憤盈。何限泉塗埋劍欝。幸逢天日照盆明。從先人葬無慚魄。仍舊官銜特擧㫌。戴白垂髫傾一邑。繞埏啼送李持平。</text>
<title>贈朴學士 鳳齡 出北關 之三</title>,<text>野情羞澁向離亭。未有東門雙玉甁。一作洛城冠盖簇離亭。未進山人濁酒甁。 追到花江失飛旆。懸知麥坂度危舲。行營去去山長白。客舍寥寥柳半靑。獨唱陽關聲不達。暮雲歸鴈入冥冥。</text>
<title>次寄李士復 喜之</title>,<text>大江奔白馬。天地幾窮陰。獨卧懸山月。長吟緬竹林。襟期徒耿耿。理窟本深深。疇昔金丹話。難求過去心。</text>
<title>檗溪春帖</title>,<text>十九春回井圃成。深知妙理在巖耕。男忻女悅茅簷下。布穀聲聲奏太平。其二雲峽深深隔海風。日高鷄犬水聲中。桑林雨露春無限。一枕希夷卧此翁。其三溪聲到後復山光。讀易窓前日晷長。花外小車方理轄。呼兒先進太和湯。</text>
<title>贈凌虗主翁</title>,<text>楊溝窮谷底。又出濟南生。獨抱遺經老。深慚壽爵榮。送人遙佩酒。譚古且班荊。禹貢導山水。咿唔不絶聲。</text>
<title>鳳頂菴</title>,<text>松老杉癯短塔前。孤花躑躅不成姸。僧方結夏支頤坐。客與看雲借榻眠。塵世蠛蠓千起滅。仙山蝴蝶兩翩躚。同衾卧石思楓岳。已隔霜天落木年。</text>
<title>玩心樓</title>,<text>奇峯皎皎又亭亭。客至忘言但凭櫺。共指虗無擬笙鶴。幷將身世入丹靑。踏雲杖向窓前倚。渡澗鍾來枕上停。漫興何能籠萬象。君詩好爲岳靈聽。</text>
<title>和蕉窓寄示淸字韻</title>,<text>君園小有趣。吾欲命含淸。苔色延墻古。榴花暎箔明。盆池濠上意。庭筍子猷情。多少穿栽妙。寧容半日評。</text>
<title>尹永平 之贇 挽</title>,<text>吾友任公不俗人。失來常欲見元賓。逢君東郭風流地。話及當時淚滿巾。其二東郭主人纔奄然。君胡相趁入窮泉。晨星夜壑無餘輩。生眼相看揔少年。其三曩覿從容話雪山。存期春水落花間。巖阿永作幽明隔。寫送哀章獨掩關。</text>
<title>忘憂峴贈別兪仲强</title>,<text>別意知深淺。低徊判袂難。終南未了話。七澤又停鞍。竟闕盈樽酒。聊同傍水餐。碧城思我處。孤月露荷寒。</text>
<title>同士敬語。洪世泰亦至。之三</title>,<text>仙尉雙㫌入萬山。令人意遠水雲間。洛中詩社還寥落。少坐風軒君莫還。其四幽期緯繣萬楓山。怊悵猶存寤寐間。何時共挹浮丘袂。飛步毘盧問大還。</text>
<title>朴道基挽</title>,<text>絃誦三洲日。惟君默似癡。眞心函丈愛。佳句阿咸推。運短隨風燭。容癯誤凍梨。楊岡泉路接。魂不往來疲。</text>
<title>次茅洲淸平洞口韻</title>,<text>熟路緣扶服。征鞍隔九松。虗瞻泄雲峀。堪戀出林淙。密意齋鍾閟。圓機法侶逢。傳聲影池水。欲鑒愧衰容。</text>
<title>楊溝贈茅洲</title>,<text>誰云山縣小。秋務亦盈前。鎖印方虗院。移琴欲暝天。高園病葉下。列驛爨烟傳。明日如無擾。携君釣遠川。</text>
<title>楊溝贈主守茅洲 之五</title>,<text>半紫崖楓照縣樓。如何伴嘯坐悠悠。賢侯下榻寧非欵。逋客忘山亦可羞。不飮猶爲投轄戱。求詩更要矢魚游。吏情蕭散朋情淡。等被拘維一處留。</text>
<title>用前韻贈合江明府</title>,<text>合江明府到楊溝。盖倚秋山雨滿樓。聊爾關心金鑰啓。徒然送目紫楓稠。兩州疆土何分別。半日陰晴任去留。官酒流霞賓主互。巖氓何幸忝同遊。</text>
<title>曉起用前韻申情</title>,<text>霜空秋脉脉。星漢驛南斜。喚燭推宵枕。傳筒急曉笳。桂楓歸亦晩。萸菊會非賖。陟彼高岡去。東林亦早鴉。</text>
<title>偶過龜尾村庄。贈主人元君。壬辰</title>,<text>蓬山雪岳兩間居。一帶淸川澹里閭。肯搆先人容膝宇。致勤數畒帶經鋤。鄰情霜後分園栗。客供灘頭發笱魚。善似小游 一本善士逍遙 斯足矣。莫羞時曳府中裾。</text>
<title>茅洲見訪於重九</title>,<text>深山焉有佩茱囊。仙尉西來勸我觴。滿谷淙淙泉似雨。當軒皎皎月如霜。歡兼四美幽期愜。坐逼三淸灝氣長。拈得香城過去韻。重吟桂樹與聯章。其二病葉枯藤間紫黃。涓涓泉脉注寒塘。一山高下秋光集。半餉逍遙晩興長。恠鳥頻來窺筆格。輕嵐自在傍繩床。五加煎後無餘事。小吏閑眠蘚井傍。</text>
<title>下水簾少坐</title>,<text>曉霜留白石。袖拂淸無塵。猶有溪風颯。飄來紅葉頻。</text>
<title>寄鳳頂</title>,<text>高攀帝座挾天紳。冉冉君爲上界人。然後培風出埃壒。眞成步月俯星辰。衰能濟勝僧何力。禱旣潛心岳有神。頹卧東亭嗟我憊。杳如韓衆莫能親。</text>
<title>永矢菴示圃陰 之三</title>,<text>蓬萊一脉祖孫看。下殿辭樓勢欝盤。自有此山搜覔少。苟非眞眼品題難。峩洋在意須君賞。老疾侵身使我嘆。月下門巖與簾洞。盍治棕竹往同觀。</text>
<title>戱吟贈茅翁</title>,<text>兩聾相對不成聡。談水談山只口中。默默溪頭分手後。烟霞契合夢相通。</text>
<title>茅洲下山。折寄菊花。盖開雲圃所未有也。以此和酬。</title>,<text>陶令遊廬岳。筍輿過白蓮。黃花來一朶。知自把觴前。</text>
<title>敬明出谷。以水簾洞所命秋字韻三疊投示。輒卽申和。之二</title>,<text>山含太始豈春秋。世父高年放杖遊。眞樂襟情元一味。悅卿形影與同流。經過暫耳名猶揭。題品昭然眼所留。慘憺當時樹屋意。夢魂頻與碧雲謀。</text>
<title>贈李德載</title>,<text>獨管千巖籠萬壑。冥探饍洞讓於君。身同猿捷緣靑壁。瀑似龍騰掛白雲。每欲攀躋疲一往。果然雄快愜前聞。飛㙜面勢傳如畫。絶勝諸菴釋子云。</text>
<title>寄花史軒</title>,<text>懷君在京洛。目極遠塵冥。遅暮紆纓紱。何時領嶽溟。居嫌閭井濁。色難巿鱗腥。細想倉廳坐。山高聚米庭。</text>
<title>贈狼川守成君孝錫</title>,<text>北山同塾友。穎逸孰如君。叩篋披周易。臨池逼右軍。交情何老稚。世故漫紛紜。跋燭狌川夜。芝蘭喜再薰。</text>
<title>贈聖岳忍長老</title>,<text>高僧榻外 一作枕畔 誦蓮華。炯炯窺窓嶺月斜。認爾隨緣無淨染。驛村看作梵王家。</text>
<title>題鄭生金剛圖</title>,<text>五踏蓬萊脚已疲。衰軀永與嶽靈辭。畫家三昧融神在。布襪靑鞋更可爲。</text>
<title>尹判書 世紀 挽 之三</title>,<text>鴻漸于逵魚伏淵。飛沈豈不勢相懸。非關世好周旋在。自識公非齷齪然。涸轍終南濡呴義。停雲巫峽別離篇。寢門一哭情何罄。淚漲湍山起土邊。</text>
<title>拜送伯氏赴燕 之十</title>,<text>龍灣易及亦難迴。畫斷離亭望月臺。歸去萬山遮遠目。尙勞祈望上崔嵬。</text>
<title>追到坡山舘。敬次伯氏離家韻。</title>,<text>百里終成萬里違。暫時形影得相依。風中蠟燭偏多淚。雪裡狐裘尙薄衣。候漏頻驚窓暈白。連床終覺睡功微。天磨奰屓澄波沍。預怯孤驂落後歸。</text>
<title>松都臨別口占</title>,<text>櫪馬寒嘶列炬明。天磨曙靄促行㫌。難容長語三吹後。揮手徒 一作都 含脉脉情。</text>
<title>步月偶吟</title>,<text>皓月容光巷陌間。開門又是萬深山。浮生歧路無時盡。隨處澄心便得閑。</text>
<title>到楊溝値主人往原營。空軒對月。聊以遣興。之二</title>,<text>松嵓夜色湛虗庭。獨自徘徊步月星。黑水載馳封藥使。百淵遙鎖弄丸亭。寒暄宇宙無停運。來往公私捴役形。雲嶺嵯峨徒極目。素華分入酒泉甁。其四百里間關閱畏途。歸如私室始安軀。枕衾投向黃堂着。子弟陪如彩服趍。崖蜜山梨來遠峽。雉膏牛酪出中廚。權行太守臨衙㨾。開印吹笳是則無。</text>
<title>楊溝縣齋。與茅洲翁賦梅。</title>,<text>淵翁始自洛中還。郡閣移床夢雪山。不省梅花淸枕畔。已添蓓蕾數更間。其三緇塵梅欲伴人還。早設幽期雪裡山。未有輕舟同載鶴。不妨經臘郡齋間。欲移梅雪岳而不果故云其四心妬官梅欲折還。那堪無伴卧空山。隨身萬斛香猶在。散入氷杉雪栢間。其六捧糴才完太守還。庭紅列炬角殷山。東齋移榻依然靜。合置韋編梅影間。其七窮冬將送病兒還。別意氷溪與雪山。共賦官梅詩滿袖。朗吟知在玉流間。其八鴻燕京鄕幾往還。玄冬倍憶百源山。須知六六春光轉。不二看梅玩易間。</text>
<title>將返雪岳。又與楊溝。之二</title>,<text>燦若星羅蓓蕾盈。爛開應見一軒明。吾還不待離披際。似會堯夫玩物情。其三官燭排成兩炬明。芳醪貯在半壺淸。風流捴爲孤英薦。兼餞淵翁踏雪行。其五庾嶺五更迷遠夢。孤山千古緬高情。詩人使事都陳語。灑落梅梢片月明。</text>
<title>贈純行</title>,<text>送行君欲訪招提。幽興還將別意齊。獨往東林誰我伴。雪雲深處影相携。其二慣聞深谷小招提。恨未東來馬首齊。兩騎翩然其逝矣。含情獨自到氷溪。</text>
<title>雙湖崔道鳴有情餉。作詩以謝。之三</title>,<text>交情山不隔。賑匱若比隣。大口氷肌淨。長腰玉粒眞。深知情在味。徒有感爲珍。却愧袁安卧。淸貧仗故人。</text>
<title>除夕感懷。寄扞城守權大叔。之二</title>,<text>無何騎竹日。忽已杖鄕年。支離看四大。寂寞守重淵。至願朝聞道。窮愁臈盡天。眞源洙泗遠。孤坐撫陳編。其三雪岳吾安宅。雲根爾卧仙。峩洋在妙契。巾屨屬殘年。雪破推崖戶。沙喧步海堧。安期如乍覿。控鶴莫先鞭。</text>
<title>永矢菴春帖</title>,<text>白玉靑絲隔漢陽。隣僧菜把亦盈筐。山家風味來無盡。纔茁當歸蕨又香。其二積雪岡陰漸次瀜。臈梅花信進條風。輕巾緩策隨天氣。淸道簾泉命小童。其三車輪大葉白蓮花。幻作千峯遶我家。不必西方遙掛念。百年依止兩維摩。</text>
<title>雪岳晴霞 癸巳</title>,<text>第一名湖在。風流遇介湖。土敬或號介湖 天留永郞跡。亭與百淵圖。妙搆憑靈蜃。閑盟托戱鳧。霜楓萬嶺倒。同枕檻間壺。</text>
<title>池家漫詠 之一</title>,<text>池氏奇蹤似避秦。護村雲嶺鎖千春。桃花未嫰溪氷塞。鷄犬相忘世上人。</text>
<title>沿海</title>,<text>傍海惟今日。軒然見巨濤。簸來鯨背廣。跳越馬鞍高。勢騖三軍隊。威停萬岸艘。銀臺逾恍惚。極目想蟠桃。</text>
<title>觀日出 之二</title>,<text>雲根送上火輪過。風自扶桑拂遠柯。采藿千人沙上立。有時辟易避驚波。</text>
<title>詠土城瀑 之二</title>,<text>千尋露瀑布。一雨現神通。蘚刮鴻濛土。松披絶巘風。眞堪高着眼。乍欲逈開聦。霆霹兼河漢。終如在半空。</text>
<title>息堂煮火</title>,<text>聯翩自春服。上下卽仙㙜。鳳翥丹崖聳。虬蟠素瀑迴。烟花團作糕。霞醞澹盈杯。忽復松飈急。驚淙到醉腮。</text>
<title>新興夕步</title>,<text>仙㙜歸後鳥投松。散步虗庭滿耳鍾。回首筍輿穿歷處。月邊森列儼千峯。</text>
<title>繼祖窟次茅洲韻</title>,<text>輿行愛脚力。老興尙耽奇。忽欲凌宵擧。遙瞻動石危。筍抽氷尙積。蓮綻露仍滋。法侶供茶果。令余進策遅。其二天然列土嶂。地是布金園。望已孤情動。棲應衆妙存。巖稠通海色。窟潤着雲痕。有月留君去。枯禪與閉門。</text>
<title>用新興夕步韻</title>,<text>亭午庭陰轉栝松。吾將出谷自鳴鍾。明朝驛路歸鞍畔。烟起知君宿處峯。</text>
<title>又用新興韻</title>,<text>瞹瞹村烟翳翳松。望中疑有隔山鍾。驛亭坐對天心月。先照雲門若箇峯。其二驛亭賓日倚踈松。隱隱華嚴谷口鍾。仰想天壇鳧舃下。注心多在達摩峯。</text>
<title>陟嶺寄茅洲 之二</title>,<text>凌晨冉冉上。紅日與之高。不覺羊腸險。惟憐馬匹勞。摩雲層疊石。掛樹淼茫濤。揮手亂天吼。王喬若可曹。</text>
<title>仲裕 盛後 挽 之四</title>,<text>忉怛楊山會下時。壙前收淚憫君衰。亡琴已矣須加愛。解手茫然尙後期。千疊雪峯幽問落。百年風燭幻身疑。重泉不泯憐詩癖。應恠緘詞到洛遅。</text>
<title>檗溪雜詠 之九○甲午</title>,<text>閑居有妙理。了自寸心知。褦襶來何有。蒲團坐自怡。蓬荒蔣生逕。蛙閙孔君池。几閣留黃卷。疑來討向誰。其十二巢由自奇叟。夙所慕高標。澗飮堪留犢。風敲未去瓢。終慚跡太近。誰信意方遙。有谷符佳號。看雲送浩謠。其二十七陰雨膏粱黍。芃芃滿眼前。誠知天道溥。猶恨物情偏。富屋勤除草。貧氓浪費錢。丸泥擬封峽。勿許進柴船。其三十前崗翠可愛。松立百千株。得養如斯長。經冬不復枯。葉香棲鳳顧。根直蟄龍扶。好作幽人伴。休論大廈須。其三十一斫去陳株冗。孫柯挺始豪。干霄肯拳曲。蔽院欲周遭。壯響溪霖驟。團陰嶺月高。堪呼霞外契。相向雅琴操。其三十八茅茨猶滴瀝。園樹雨聲連。定是月麗畢。無何虹暎天。篩來松颯颯。卷入嶺娟娟。看取庭漚轉。區中了萬緣。</text>
<title>喜宋春囿來訪 之一</title>,<text>世事何非夢。悠悠合與離。浮漚庭際走。晴靄嶺頭移。湖峽無書久。柴門繫馬誰。倘非貽阻久。驚倒詎如斯。其四雪岳深氷雪。巖棲與子同。硏經送蓮漏。留燭聽松風。作別嗟空谷。無成愧禿翁。知君心路熟。先後兩天中。</text>
<title>題鷹峯新舍</title>,<text>法泉非不好。有意就鷹峯。可揭名堂記。如薰舊德容。庭留書帶綠。墻接棣華濃。記昔經仁里。春風滿大冬。</text>
<title>月下又吟</title>,<text>過雨前川響石灘。松間月出欲成團。應知別後光逾盛。誰復山簷獨夜看。</text>
<title>到五歲菴</title>,<text>自我爲山主。頻頻到此菴。方能詞客伴。已厭老禪參。聽磬仍呼韻。眠雲共倚龕。淸寒知己在。孤月照松楠。其二月往西峯寂。東南尙數星。巖雲留澹白。庭栢貯深靑。得友融仁智。惟詩發性靈。高林有黃鳥。今古所淸聆。</text>
<title>到水簾洞贈朴士賓</title>,<text>落落高峰競入雲。淸流見底絶纖氛。陶公題品斯爲愜。康樂探搜所未云。揔括泓淨圓阜得。鑿開嵐翠峻㙜分。吾將滅影於斯矣。倘欲相從敢拒君。其二經春意緖不如春。枯木其形萬石鄰。一作心懷氷雪不知春。久矣吾將鹿豕隣。 世上都無開眼處。山中乃遇會心人。烟霞賞愜捫蘿倂。風雅談長藉草頻。一作倚樹頻 一笑 一作一宿 依然雙樹下。含情各自越嶙峋。</text>
<title>倉洞卧病 患痔癲</title>,<text>墻頭陸續紫薇花。落處隨開减處加。百日三分吾病久。淹遅應到菊黃華。</text>
<title>復疊前韻寄稼齋 之二</title>,<text>魂疲不到雪山顚。猿鳥相思倘我憐。月牖依俙當嶺坐。雨簷疑似枕溪眠。願爲黃鵠騰虫壤。未學靑龍幻葉船。漫把幽期存囈啽。赤楓凋 一作林 後自梅前。其三事欲求全便不全。一身衰旺且循天。制頹豈有長生藥。耐穢猶聞不染蓮。活活觀身何苦樂。騰騰任運好推遷。黃花赤葉東郊外。人哭人歌滿古阡。</text>
<title>曉塲冷雨。念病兒傷敗。用前韻抒憂。</title>,<text>兒羸深切病爺憐。何物浮榮暗掣牽。實合携歸牧鷄豕。寧知侍從慶貂蟬。騰魚遇霈癡思變。渴驥奔洼悍向前。摠說登科爲上孝。兩翁愁鬢獨騷然。其二相凌相壓莫相憐。荷苫揚旗勢迫牽。接腋深泥奔怒鱉。打頭暴雨咽狂蟬。禍齊白刃危城裏。憂進金丹坼竈前。銷盡萬家慈父膽。桂花來後肯愉然。</text>
<title>復疊砧字稼齋</title>,<text>仁壽遙峯倒夕陰。洗鋤㙜上且娛心。塘凋白藕臨風久。砌逬靑筠托興深。歲物方豊留亦樂。秋天雖爽病猶侵。衣裳欲換懷蘿薜。懶聽前村搗練砧。</text>
<title>又次放翁韻 之一</title>,<text>出郊風味便甞新。秋晩松溪寂寞濱。此到方知鄕遂樂。向來枉作穴巖民。眼明圃芐均宜疾。步匝塲禾自忘貧。一事輸吾淵峽在。烹茶遙取莽蒼薪。</text>
<title>三宿遠心菴。第三夜與魚舜瑞同榻。</title>,<text>三宿皆晴夜。婆娑興益奇。良朋對金玉。靜月到簾帷。更鼔微微遆。城陰脉脉移。東南偏滉朗。襟抱闊於斯。</text>
<title>將向檗溪。贈遠心菴主。</title>,<text>沉綿簀褥嗟吾病。出入塲闈閙爾談。世事曾無一事樂。賞心惟有遠心菴。常留雲氣圍茶竈。新引泉淙注藕根。悢悢龍門餘韻在。抱琴童子倚松柟。</text>
<title>過妙寂洞口</title>,<text>三洲木落水增波。魂在寥天定近遐。回首山高白雲沒。征鞍淚入翠微多。平生書屋東西陸。晩計耶溪大小何。蓮社百營空願力。獨留金佛傍銀河。</text>
<title>次稼齋月夜有懷韻再疊</title>,<text>人心易放理難明。願與諸郞共邁征。玉琢何難爲美器。燭燃聊可導冥行。車輪鳥翼須雙運。矩步繩趍展大成。一實千虗須早辯。闇然方見聖賢情。</text>
<title>次厚兒志感韻</title>,<text>堂闈雪髮逼斜暉。奉到郊扉得所依。萬事微茫猶滯思。一身窮露或迷歸。時過京第含酸屢。日遠音容入夢稀。蒸栗燖魚疇昔事。燭前兒女閙成圍。</text>
<title>次寄稼齋 之一</title>,<text>龍潛熊蟄易愆期。歸去雲房擬下帷。愛弟非無同病慮。憶君眞作有情癡。休將弱肚傷離散。各惜殘年勉養頤。白首松溪酬唱了。有時將復寄于誰。</text>
<title>自檗溪發向百淵</title>,<text>半日登途試病骸。泠然腋與善風排。區中脫蛻緣方斷。淵裏存身願可諧。攤飯薇源添數匕。用筇獐嶺視平階。回頭却向終南哂。耗盡鄰園幾樹槐。連以槐樹治病故云其二洛中生長飽紛華。老以重淵作我家。滿架書留黃檗澗。半窓影靜白翎花。娟娟骨肉憐猶割。邁邁城闉背已賖。獨惜阿咸停講席。言詩誰復起余耶。</text>
<title>陽德院曉起</title>,<text>村房過燠恐添痾。睡淺宵長問若何。井遠猶難成盥漱。鷄稀頻自看星河。千秋愛客豪風少。百里違家乞態多。欲發晨餐乘暗去。綠林深處忌經過。</text>
<title>水墮寺</title>,<text>水墮招提郡閣東。曹溪一派泛波通。曾隨皁盖登初地。乍覩靑蓮涌梵宮。親近臺山堪作亞。往來麟峽恰居中。歸依已囑松溪弟。期在春潭躑躅紅。</text>
<title>健伊嶺宿安武人家</title>,<text>尋來愁絶望烟初。磴轉岡窮得小廬。自有心期俱用拙。非惟面目不相踈。霜蹄借馭昂昂步。山肉來廚肅肅罝。試看臨淄朝暮巿。掉頭交態竟何如。飯有兎肉</text>
<title>用檗溪韻</title>,<text>騰騰松火養牛房。起欲招風步遠塲。朗月林巒窺可愛。白雲松桂望猶長。選幽始擬藏修密。當老胡然往復忙。世遠葛天吾可遯。亦知淳朴寄玆鄕。</text>
<title>舟遷</title>,<text>棧底澄江戛玉流。百淵知在此源頭。危臨側磴魚猶數。閑在長灘鷁自浮。夾瀼桑田兼麥隴。隨波檜楫用松舟。回頭笑爾驪江弟。何事西遊不此留。</text>
<title>三叉谷</title>,<text>葛驛藍橋亦邇哉。方將四顧以徘徊。花飛昨出三叉谷。葉盡俄看衆壑哀。洞雪畏深龍蟄久。海風知自鰈駄來。逢僧已悉崖畬熟。誰護深房一樹梅。</text>
<title>寒溪洞口宿姜吏家</title>,<text>麟縣迢迢隔鳳城。木星遙彩射長庚。月合大地塵氛豁。人到深山病軆輕。檗澗兒孫燈下聚。棣軒觴詠菊前盈。自知鹿豕同頑性。衰到腸枯尙割情。其二宿處山含萬古淸。五更鷄向雪峰鳴。自奇永路來無恙。始免高靈笑負盟。峒戶淳厖元太素。驛村寒儉始西成。眞田宿迹還新夢。卧愛風灘不改聲。</text>
<title>到葛驛夕有雨 之一</title>,<text>峽路無餘倦轍休。黃昏谷口雨颼飀。眞如揷翅從天墮。又免沾身逆旅留。板屋引童談菽粟。松薪代燭閱春秋。衰年興味於斯在。願賣征騾事飯牛。</text>
<title>八谷</title>,<text>重淵百谷徑緣毫。彷彿秦人所種桃。近岸象獅爭活動。遠峰鸞鶴儼周遭。盤陀勢到裳巖壯。澎湃聲臨蔭瀑高。半日忘痾危羽腋。十年弄影見霜毛。</text>
<title>獨居</title>,<text>盡日聞風攪壑松。餘無一事閙中峰。空庭晩有烏鴉噪。居士西來趙子從。出峀雲情離又合。繞簷烟氣淡還濃。秪園斂米僧應定。坐數林端洗鉢鍾。</text>
<title>申前韻</title>,<text>十年營築捴虗閑。一訣千峯可再攀。猿鳥離情猶黯惘。騾牛行色亦間關。低佪窮轍千條路。踈冷新交五聖山。最是梅兄頻入夢。南枝虗老雪崖間。</text>
<title>兜率菴雪後</title>,<text>雪滿金沙漲欲流。檜巓氷片落颼飀。憑虗眺望將延興。觸境依俙便作愁。沙界如萍憐暫寄。禪枝有鳥羨安留。生平竟愧劉玄德。問舍求田到白頭。</text>
<title>花江使君聞余往斧壤。枉盖來訪。卜夜于禪室。話到燭跋而罷。口占一律。叙謝且求敎。用贈僧韻。</title>,<text>皁盖排憂出。尋人到雪山。語深鍾後坐。情露燭前顔。萍水憐三宿。茶毗哂八關。乾坤惟聚散。雲在去來間。値寺有茶毗故頭聯云</text>
<title>金有標挽</title>,<text>山澤論交數十春。愛君淳淡保天眞。塤箎樂洽能忘老。耕讀功全詎救貧。每惜沉淪無藉力。寧知凶札遽催身。平生愛子於吾托。携入重泉也未仁。</text>
<title>金龍壽挽</title>,<text>絶壑從吾鹿豕群。身勤事左見夫君。閑中面討惟黃卷。歲晩心期卽白雲。守靜偏宜仁壽得。承凶猶未夢眞分。平生衣鉢傳無地。淚盡靑山四尺墳。</text>
<title>引水</title>,<text>新鑿三泉爾最淸。被人牽挽入槽行。長抱綆缶山僮懶。卧聽廚頭滴雨聲。</text>
<title>贈辛聖河</title>,<text>繫馬名園杮竹間。高軒對坐雨聲閑。吾詩不及龍眠手。未盡先生氷雪顔。</text>
<title>次放翁老懷韻</title>,<text>霜厚林空小雪初。荒階短菊數叢餘。沉淹藥餌白頭叟。寥落巖阿孤草廬。已判身將華扁阻。獨愁心與洛閩踈。慇懃兩姪溫詩禮。不厭麤飧咀苦蔬。</text>
<title>權忠州 益隆 挽</title>,<text>俠骨忠肝帶智囊。渥然丹顴虎鬚 一作髯 張。面前百務隨機破。握下千人皷勇長。每軫邊虞談衛霍。未甘循吏匹龔黃。平生殉國輪囷願。輸與金灘逝水忙。</text>
<title>贈樂叟金壽延 之二</title>,<text>病卧終南掩晝軒。何來樂叟坐床前。中聲不在微茫外。踈密簷端白雨懸。</text>
<title>花江觀音菴。邂逅秋眼上人。設期於玆山者。若存若亡。而今果翩然至矣。山樓兩日。與共微凉。有詩出諸袖。鏗然可喜。豈非所謂起余者乎。率爾口占。以酬來機。仍申後約於某山某水間爾。乙未</title>,<text>花江顔面雪山期。錫倚巖樓袖有詩。又告飄然五㙜去。于筒水上漉囊持。</text>
<title>又賦</title>,<text>千嶂霏微雨。新凉滿北樓。僧來非結夏。詩興共迎秋。豆子靑阜濕。松陰白水留。風蟬收遠響。會得此機不。</text>
<title>又贈</title>,<text>飛錫無危石。搜窮十二源。山樓且休脚。共作法華言。</text>
<title>李仁簡松壇。與厚兒作別。</title>,<text>尋常路左閟巖泉。便是壺中別有天。乍倚松根臨水飯。花江斧壤各歸鞭。其二西州小吏寓關東。留得佳名一壑中。散髮松陰刀筆委。百年身世亦淸空。</text>
<title>鄭成川 悏 挽 之二</title>,<text>浮世夢中夢。幽明那可分。沸江惟逝水。寒峽只空雲。薤挽憐孤唱。菱歌憶共聞。風流無處討。烟艇阻新墳。</text>
<title>尹監司 世綏 挽</title>,<text>龍蛇往牒幾回披。每嘆梧陰事業奇。人物眇然推趾述。主知深矣佇安尤。大川未濟舟淪壑。一路空留淚墮碑。滿目艱虞無倚仗。衋傷非爲兩家私。其二黃髮耆司遍搢紳。公胡無壽止中身。濬冲深墨非生孝。嚴氏高堂有老親。荊樹摧凋空里第。葛巾蕭瑟引㫌輴。平生誼分違匍匐。題挽窮山淚滿巾。</text>
<title>贈草湖李生 震煕</title>,<text>深深雲卧抱羲經。下有澄潭上翠屛。俯仰兩儀同數子。峩洋千古寄孤亭。小山招隱聲何惡。阮籍窮途轍未停。寂寞西來無紫氣。愧君重硏自東溟。</text>
<title>過石湖申正甫亭榭</title>,<text>風自牛川惡。船穿斗尾難。褰篷愁見月。停棹喜聞灘。一日身夷險。三庚氣濕乾。絲亭認燈火。淚落舊漁竿。</text>
<title>七夕散襟軒。次茅洲韻。</title>,<text>淸商動梧井。七葉閱蓂書。轉眼炎凉貿。出郊形跡踈。塵緣撥猶逼。狂態浩灘除。陰洞看荷返。佳賓已滿廬。</text>
<title>茅翁折蓮而至。喜題一絶。仍屬大有。</title>,<text>甁揷芙蓉對酒樽。一般風韻在高軒。君歸報與心㙜弟。竹裏題詩滿爾園。</text>
<title>村酒</title>,<text>石上來村酒。臨流且一中。壺觴破淸寂。世界入圓融。雲鶴看奇翼。潭松受好風。巢由良可酹。遐意與君同。</text>
<title>次楓溪來韻</title>,<text>念爾無悰卧直廬。垂簾眼與遠山踈。盲廢較於朱子早。也知觀內勝觀書。</text>
<title>李仲培內室挽 之五</title>,<text>巖居鍤隨後。便卜一牛鳴。隔歲俄炊臼。他山別起塋。非牽四禽說。應順二連情。早晩同歸耳。殘年淚莫傾。</text>
<title>石郊</title>,<text>黃花在東郊。踈蘂若散金。我來自谷雲。徘徊繞花吟。知爾病不深。在床能鼔琴。泠泠白玉徽。迢迢玄鶴音。未能審宮商。猶自卞古今。緩絃有妙理。穆然爲整襟。腐草久無靈。塵編未收心。百年始解欝。兄弟樂且湛。夜久月滿圃。人靜萬籟沈。聲從窓隙來。蕭颯動霜林。携入智異山。玉寶庶可尋。</text>
<title>遠心菴與誠仲聯枕。深源自驪江來會。</title>,<text>依舊淸池在。泉來自翠屛。荷枯苔着井。菊老雨盈庭。偶爾人風會。何曾物化停。悠悠離合話。未暇細談經。其二湖峽人來萃小菴。半簾凉雨滴松楠。一宵淸話成寥落。箕斗迢迢又北南。</text>
<title>過綠楊野</title>,<text>日出楊州白。烟霜浩未消。看堠綠野闊。問渡大灘遙。馬逸凌黃鵠。兒寒戀黑貂。回龍曾煉藥。雲鎖數峰腰。</text>
<title>泉田</title>,<text>鼎山來脉遠。於此特低平。水可穿南北。岡如互送迎。龍乕開闊勢。梯航會中京。千古班張賦。誰能繼大聲。</text>
<title>哨村</title>,<text>追來數子抱遺經。去入無窮指戱靈。雲雪微茫投店晩。風灘寥亮倚籬聽。百年鼎鼎捫華鬢。一作髮 大運回回仰列星。隨處提撕嗟爾勖。主人燈火着惺惺。</text>
<title>漣川</title>,<text>路似繩平轡似琴。都無夷險與高深。大灘未截楊州界。通阪全承寶盖陰。打稻烟霜人滿店。養松丘壠客沾襟。往還踈數今三紀。回薄難爲過去心。</text>
<title>東州醜石</title>,<text>天地饒淸淑。如何爾稟頑。媧皇未施手。嫫母巧同顔。鑿鑿千錐入。瘢瘢萬痘斑。作磨硏 缺 物。妙用在中間。</text>
<title>歸去齋 在平康</title>,<text>芝翁歸去意。去後小齋留。靜自聞閑角。高能俯遠疇。春姸梨院月。雨散蘚庭漚。往往看兒戱。隨緣老子休。</text>
<title>婚日志喜 之二</title>,<text>嗈嗈鳴鴈到佳辰。凍雨收霏露碧旻。眞率備儀猶古意。偶然盈座卽同人。百年緣重紅繩錯。萬福源長彩席陳。勸爾瓠盃須盡飮。蘇郞自與子房親。</text>
<title>曉景</title>,<text>雨滴梨庭朔吹生。五更笳角啓門聲。今晨又見東方白。知到黃鍾七分成。</text>
<title>將向陂寺夜坐郡齋。次杜律韻。</title>,<text>郡齋停白雪。月出皎瑤林。已寂簫笳夕。將投松桂陰。去留隨地別。衰盛惜年深。夜久淸樽入。離杯見寸心。其二何曾久於此。又欲向東林。白月籠初雪。玄雷鼓五陰。愁從盃上散。話向燭前深。從我二三子。招提同息心。</text>
<title>洪觀察忠烈祠</title>,<text>凌厲書生意。征鞍把劍看。忠祠松暎廡。戰地雪平壇。夜色含幽朔。天時觸沍寒。平生恨不盡。老將得生奸。</text>
<title>漫興</title>,<text>步下金沙地。霑衣皓霰輕。淺苔碑有字。深凍碓無聲。鹿自松間竄。烏常磬後鳴。上菴隨喜懶。惆悵谷雲行。其二往往陽岡片照留。入林還復冷颼颼。半埋石觜糢糊雪。斜截雲根屈曲湫。嶺峻惟憑談笑過。店踈偏愛吠烟▣。孫兒牛背閑無事。浪詠鄒書觳觫牛。其三店主油然面。淳風此地優。馬知投櫪慣。僮喜息肩留。廚下聞談婦。籬邊喚贊牛。咄嗟盤有麪。萬絡雪絲柔。</text>
<title>谷雲謾詠</title>,<text>凍雲蒼黑着層岑。羃盡松杉入太陰。恠鳥啼過溪上急。似將先雪竄東林。</text>
<title>謝玉台送曆</title>,<text>氷雪巖阿凜逼床。欲從何地驗微陽。書來始覺黃鐘過。情摯應憐白髮長。好在雲霄須鄭重。慣看涇渭亦尋常。明春百二韶華富。勸爾三淸洞裡觴。</text>
<title>戱贈持卿</title>,<text>知君莫如我。総角儘英髦。心事朱絲直。詩聲白雪高。懶何抛作用。窮亦飽煩勞。一味憐僧癖。吾今有髮逃。</text>
<title>夏行挽 之三</title>,<text>洋洋三洲上。講堂儼臯比。春壇捨瑟人。膝下亦佳兒。雙璧皎在隅。一唯庶當機。山頹萬事非。倀然各迷歧。蕭條圃陰廬。短簷蒼杞垂。何曾有深轍。終日閉書帷。摳衣見聯翩。遜志仰提撕。以爲道所在。寧顧俗輩嗤。其五好古志旣崇。慕賢願亦大。屈首就公車。寧無主意在。諒非溫飽謀。盖亦門戶計。擬折桂林枝。獻笑春萱砌。龍門佇一蹵。學海泳無際。此意竟蕭瑟。長筭屈短世。維楊一抔土。誰識崑玉瘞。其八寥寥身後物。塵篋亦何有。參錯兎園集。殘稾數十首。披來淚濡紙。吟咀未釋手。風潮動牙頰。調韻亦瀏瀏。如使展三餘。寧不擅八斗。獨鴻杳遠天。萬木空衰柳。聲傳洛陽社。播在學士口。愧我非玄晏。何由使不朽。其九靈山永矢菴。孤逈出萬象。扶桑日浴溟。叢桂雪封嶂。伯也曾負笈。汝亦紫霞想。天倫言志間。早晩操几杖。存亡欝萬恨。孰並東游鞅。哦詩寶盖高。吊古弓墟廣。平生所好同。觸境存影響。鴒飛乍依接。蝶散增悲怳。差池一言誄。曾未發余奬。冥會在郡齋。倘亦有來往。天寒自然室。香燭冷書幌。於焉述九章。持以示吾黨。</text>
<title>次韻贈李生珩</title>,<text>雲雪巖阿掩戶深。君能負笈遠相尋。將參麋鹿爲同伴。須識鳶魚在一心。春至肯携曾點瑟。月高同整百源襟。䲶鴦繡出知吾拙。贈別慚無一寸針。</text>
<title>伯氏生日</title>,<text>仰瞻髭髮覺吾衰。一色康寧似壯時。羲易考祥看素履。箕疇好德叶遐期。丹田響出抽陽律。紅玉顔腴笑凍梨。仁壽躋民功告畢。夢窩花月引金巵。</text>
<title>自然室除夜遣懷 之五</title>,<text>一貨身邊莫救貧。出如糞土可新春。九街未得呼隨例。空谷何由賣與人。韓子送窮癡亦大。柳君乞巧詐非眞。爭如留作傳家物。通共愚公好作隣。右詠賣癡</text>
<title>楓溪小集</title>,<text>吾人小經濟。勝事在巖壇。池欲魚防溢。堂先燕壘完。茶香陳器古。瓜李浸泉寒。便是西園集。風流寄觶盤。其二陰洞無三伏。氷壺濯魄寒。甁蓮分客席。池蓼護仙壇。已與淸風遇。仍成永日歡。霞醪半成醉。濡翰眄靑巒。</text>
<title>五聖禪房。送湛華子東歸。</title>,<text>梵宇連床白月遙。征人雙袂急風飄。百回離合吾衰矣。無力相扶過石橋。其二五聖山頭妙寂遙。惜君歸袂去飄飄。故園在目何由往。漫吟靑雲洛水橋。</text>
<title>又次湛華子韻</title>,<text>去住關心捴不閑。非無好水與佳山。兩宵與 一作穩 卜陰晴裡。萬事都忘笑語間。風撼搭輪 一作風利巖根 和佛冷。霰吹燈背點窓斑。憑僧試叩楞嚴義。七大諸緣各有還。</text>
<title>伴睡菴春帖 丙申</title>,<text>佛日耀香臺。高林淑氣回。坐知氷澗拆。雲碓遠聲來。</text>
<title>送羅弟浚往六鎭。憑寄一律于申學士幢下。以宣紆欝。之二</title>,<text>磨天嶺北大荒寒。雪裡莊嚴七寶巒。石室羣書排卷軸。龍驤萬斛架巑岏。有時逐鹿將軍到。幾日携僧學士看。可笑緹群出門望。吾衰始覺上天灘。</text>
<title>將向北關。戱吟兩律。用前韻奉寄玉吾齋丌下。兼示持卿。</title>,<text>忍凍枯龜守一床。忽焉狂走踏靑陽。群鴻導興凌風早。老馬知途出塞長。詩境自知恢朔漠。邊勳敢望紀旂常。致身白頂山爲快。天下長江此濫觴。其二可惜龍興地。朝廷視弁髦。那聞邊帥揀。徒恃地形高。踔遠化難溥。誅求民亦勞。深憂在靈塔。咄咄趙胡逃。</text>
<title>携元生自檗溪下江。呼韻共賦。之二</title>,<text>太虗長自在。雲雨客形過。篷底無紅日。眠中送碧波。病來思藥裹。愁劇問漁歌。賴得陽川士。談經興味多。</text>
<title>釋王寺</title>,<text>金銀寶刹瑞光長。非爲眞如拜手忙。龍閣耀雲暾正出。雪峯包澗夏應凉。崖間一衲僧無學。背後三椽國有王。多事潘南朴學士。强分魚魯太張皇。朴士元釋王事太絮故云</text>
<title>高原</title>,<text>高原城郭何楚楚。日薄西山可投旅。葦籬白扉小吏扣。老妓歡迎到深處。鏗爾出戶伽倻琴。弟子抱向隣家去。烹魚瀹蔬夕餐香。酬以一杯紫霞醑。認是洪兄尙書婦。秉燭不妨爲閑語。</text>
<title>咸興樂民樓 之二</title>,<text>茫茫海瀆闢樓前。域內無雙此野圓。闊似薊遼何讓彼。大哉豊沛與爭先。雲烟千佛來朝遠。龍乕諸陵得氣全。顧笑麗朝兵力短。曾輸靺鞨作沙田。</text>
<title>月夜登樂民樓</title>,<text>樓無簾幕只踈櫺。岳瀆遙暉斂晩靑。度盡漁樵橋似掃。月光先到擊毬亭。其二橋收人影萬家眠。鍾後寥寥月滿川。獨上仙樓來去意。洞賓過後又三淵。其三按使權尊制一邦。深深營幕限長江。何由一喚同看月。豁爾胷襟洞八窓。</text>
<title>樂民樓月夜</title>,<text>關山今古月高懸。老我登樓値月圓。白雨過來新濯魄。丹霞捧出始當天。不敎簾幕遮襟抱。焉用笙歌聒醉眠。然後澄神坐超越。淵翁韻度本翛然。其二倦策句回千佛浮。雲端又見樂民樓。長橋十里平蕪隔。阿閣三重落日留。浪跡眞如欹枕夢。衰軀始復越關愁。朱欄皓月何圓滿。馬上將看稍向鉤。</text>
<title>洪原 之二</title>,<text>洪原環州多異石。石勢黿鼉魚鼈躍。殊形詭態各自呈。穿島爲勝最無敵。扶桑曙暉開暎 似泱字之誤 漭。石面全受朱霞射。風帆飄瞥萬里色。往往逗影谽谺隙。遠望便有褰裳意。未欲飛鞚向沙幕。生烟澹澹鹽戶白。過鴈嗷嗷朔雲碧。叫奇聊與僕夫同。已忘朝餐過數驛。</text>
<title>北靑</title>,<text>北地謠俗到卽知。少可多恠便解頤。樺皮戴石屋制古。狗革裹身人貌奇。烟火分井見踈踈。蓬科平地着纍纍。賓至主謂此來來。男拜女娵 一作謁 約畧之。送客偏見長幼節。不拜於庭敬授綏。禮失求野豈不然。獨見淳風勝邦畿。防胡亦有娘子軍。玉貌繡衣能騎馳。</text>
<title>侍中㙜。謹次曾祖考韻。</title>,<text>麗代觀兵在北邊。尙思文肅過㙜年。牙旗豹尾彷徉地。銀屋鯨濤浩渺天。烟外漁帆過瞥爾。風頭松籟奏泠然。征途冉冉成今古。輸與玄洲不老仙。</text>
<title>向明川</title>,<text>雄城北去馬如龍。雨後大漠來勁風。關河物色幾時綠。白草微霰泱漭中。峩帽堠子指古站。路繞影朝山之東。且置七寶白雲外。逈策方及躑躅紅。</text>
<title>登皮子壠見長白山</title>,<text>明吉之間多巨壠。皮子長坡亘十里。山如羣畜北氣黑。千里來龍勢不止。夫何磅礴太素頂。闖然不與培塿比。非關氷雪工琱琢。實蘊瓊瑤洞神髓。攬轡不覺凜動色。問之路人長白是。三淵爲號百淵客。致身塞北其逖矣。嗚呼男兒得見此山願已遂。况在衰年可夕死。夕死則可復何恨。未有雄篇能敵此。長白長白奈何爾。</text>
<title>鏡城</title>,<text>乾坤兩大偶相遭。長白雄臨碧海濤。獨立層城樓百尺。黑雲鵰沒怒鵬高。</text>
<title>書記</title>,<text>北門書記問奚爲。到日先愁返日遅。虎帳懶評孫武法。鯨燈勤續放翁詩。經營內職啚新點。寵佐中權蔑舊䂓。換面去來何所幹。徒聞費涕別胡姬。其二書記翩翩不乏人。鄭公忠勇特超倫。戰無大小能三捷。國有安危致一身。獻䤋却遭庸帥遏。戴盆終阻上天仁。蕭條寵贈追何及。來讀新碑淚滿巾。</text>
<title>古營村訪金道淑 久乾 庚兄。敍舊愴懷。率爾留題。在端川</title>,<text>兩世同花甲。人間罕有之。殊方講舊好。皓首涕交垂。雲嶺遙愁雨。花園乍赴期。何由長結社。鳩杖與追隨。</text>
<title>譙樓夕望</title>,<text>繞鎭蒼峰暝色生。閑從城角閱巖耕。柳間俯仰連千碓。遆送風灘十里聲。</text>
<title>豆滿江</title>,<text>江流問爾發源長。白頂涓涓實濫觴。楡葉浸成千里黑。蔘根漱得幾莖香。幽懷一任高低勢。善利無分彼此疆。未可沿洄容舴艋。堪將品味試茶湯。</text>
<title>鍾城行營</title>,<text>行營設立刱于誰。傳自金公拓地時。數舍龍堆開壁壘。六州蛇勢應旗麾。高秋牧馬猶常戒。每日椎牛豈舊䂓。文武丈人方坐鎭。受降樓制壯如斯。</text>
<title>自涪溪行越小白嶺 之一</title>,<text>發軔關東信馬頭。豈知容易到愁州。樛流萬里天將盡。消遣三春鴈與留。稚杏壇垣花意漠。老楡村塢雨聲稠。冥濛轉入氊城去。小白重巒欲我囚。</text>
<title>會寧途中 之二</title>,<text>鰲州豪麗擅邊頭。開市胡來羨貨留。多少驅車黃狗褐。獨能牛背着羊裘。</text>
<title>穩城長忠洞</title>,<text>氊城春夜雨聲長。風動園楡滿耳凉。曉枕猶能歌出塞。了無閑夢返家鄕。</text>
<title>哀申穩城</title>,<text>淸江幕下勇無前。快鶻揚風塞外天。聲價飛騰何太驟。身名夭枉竟堪憐。但知柒齒低尼虜。欲以氊城視㺚川。猶勝李陵門戶墮。殊勳却待後孫傳。</text>
<title>黃柘浦雙巖</title>,<text>戟竪雙巖屹巨屛。文章德水特留名。所嗟不是燕然石。埋沒烟虹老蘚靑。</text>
<title>慶源途中 之二</title>,<text>直慶源東三十里。南怡沙塔塞翁云。胡雛把作渠家物。隔水微茫但黑雲。其三指點宣城只土郛。國初曾亦處蕃胡。飢來受糶甘搖尾。鞭撻施威等小奴。其四靑陽百二閏添春。豆滿江邊放浪人。細柳新蒲生彼岸。和風麗日値玆辰。灘淸好自承瓢酌。鹿狎閑爲擧策嗔。鳧鴨不知疆埸限。群浮隊浴滿晴津。其六浩蕩春江不用船。異時猶恐虜投鞭。閑留一寸書生眼。睥睨龍沙萬里天。</text>
<title>龍堂與諸士作會。長幼咸有詩。乃酬以一律。</title>,<text>龍祠雲氣拂天長。朋自何來儼滿堂。投贄便成聯綵幅。合歡焉用凸金觴。一松蟠屈看王迹。兩水交通抱我疆。王化無邊玆會美。仲尼初不陋夷鄕。松卽穆祖手植云</text>
<title>贈韓成甫</title>,<text>駕出涪溪遠送余。厚春江畔更躊躇。終成一別猶相趁。若有餘言竟未攄。岸幘戍樓臨北渚。照心邊月在前除。悤悤講易無頭緖。神會猶能到太初。</text>
<title>撫夷堡望八池</title>,<text>樓居堪卜八池邊。天下應無五色蓮。更有蠙珠花底逬。寧惟露葉滴成圓。</text>
<title>八池歌 之一</title>,<text>秣馬阿山啓行早。苦霧冥冥撫夷堡。咫尺無由望八池。惜哉虗枉一舍道。午枕黃粱炊已熟。起來欠伸仰晴昊。長風倐起戍樓北。飄卷氛靄似篲掃。走上西峯倚燧㙜。眼底千頃分澄灝。卦排橫圖地盤平。鏡開圓匣天光倒。斜連瑟海群鴈浴。闊傍豆江半月抱。未及朱華發艷時。若有遠香來浩浩。同遊萬戶意氣豪。自作芙蓉歌曲好。興至吾亦發長嘯。頭上紅霞日杲杲。五色蓮花若可採。願守燧㙜以終老。</text>
<title>王跡 之一</title>,<text>匡城形勢覽逶迤。王跡昭然事事奇。黑白龍分經血鏃。北南陵轉尙苔碑。避胡從者仁人戴。胥宇來時聖配隨。看取邑名咸有指。小臣猶恨拜趍遅。</text>
<title>西水羅 之二</title>,<text>玄枵躔交柝木墟。豆江流盡地無餘。北來足目今俱到。東望天溟一太虗。白鳥多圍征馬舞。彩霞遙逐晩帆舒。明朝赤島尋王跡。分付篙師利涉余。</text>
<title>將入赤島。大風震海乍止。鼓枻而入。得肆周覽。歸泊風又作。</title>,<text>閙亂𩿨鳴報曉風。喟然大塊劇蓬蓬。銀山突過穹蒼半。赤島如欹蕩漾中。未有素誠孚海伯。聊將冥禱啓天公。斯須木道乘淸晏。不暇南昌遇老翁。其二八池頓豁漫天霧。赤島俄收震海風。曲副淵翁遠游意。定知神佑在其中。</text>
<title>夜宿翻浦漁家</title>,<text>黃楡歷盡白楡看。箕斗中間夜宿寒。月照蘆山漁戶靜。淼如潮漲捴波瀾。其二人倚蘆籬望浦遙。淪漣萬頃月俱搖。乍驚中陸棲如藻。便謂東溟漲作潮。鴈塞廵回知己倦。仙槎橫在遣誰招。十洲更欲求詩去。向曉風高浪接霄。</text>
<title>沿海卽景</title>,<text>馬忽驚嘶遇巨溟。垂鞭去去且遵汀。長波雪濺仍雷吼。列嶼星分或杵形。新雨沙𩿨非倍白。遠烟春草本同靑。西巖倚棹漁兒小。胡不滄浪唱使聽。島有杵名故云</text>
<title>白岳</title>,<text>鶴立鷄群石骨高。窮荒乃有此山遭。岧嶤不讓西方華。鄰近相當東海勞。絶頂風剛擧雲袂。中㙜井瑩鑑霜毛。向來戛過龍堆遍。恐有薰身韎鞨臊。</text>
<title>次仲氏韻</title>,<text>馬首亭亭出。端成玉立標。孤情邊月夜。萬態海霞朝。未暇營丹住。猶爲振策遙。留詩我兄弟。爾亦免沈寥。</text>
<title>乘小車</title>,<text>玄黃馬背不欹身。自信淵翁健似人。戱駕小車環店走。塞垣春草未成茵。</text>
<title>慶興客舍 之三</title>,<text>盤紆列鎭幾濤瀧。擁水樓高額受降。看盡白頭東畔勢。未曾要領黑龍江。</text>
<title>聞歌</title>,<text>咫尺陰山塞月高。能爲此曲豈雄豪。燕姬靜夜臨江唱。暗覺邊愁結遠濤。此夕何夕。此地何地。山陰咫尺。塞月三更。乃其歌辭也。</text>
<title>阿吾池途中</title>,<text>來何所見去翩然。穿歷楡關海戍邊。但有蒯緱存俠意。何妨鐵冑着衰顚。城邊妓瑟丁都護。野外羌歌勅勒天。不見漢家征戰地。依俙如在短鞭前。</text>
<title>連日觸風。途中偶吟。</title>,<text>無日無風風砭膚。冲撞百日耐馳驅。世人捴說邊荒苦。樂此高寒有老夫。</text>
<title>櫟山</title>,<text>登頓崎嶇苦霧晨。櫟山投店始舒身。乍休更出踈籬步。炯炯長庚獨伴人。其二無端泉石露淸眞。似見關東洗眼新。粹駁偶因游氣就。可知邊土不無人。</text>
<title>元帥臺</title>,<text>千里關河獨往來。始携豪客共登㙜。白山靑海春無際。坐聽燕歌引大盃。其二飄飄吹幕遠風來。拍拍驚濤百仞㙜。興入滕王歌思闊。白山斜日射金盃。</text>
<title>魚游澗訪李處士 載亨。仍與聯枕。亦有隣士。羣集譚經。入夜而罷。之二</title>,<text>百年 一作平生 雙眼爲誰靑。關外逢人腹五經。却媿遠游忘返久。不知求道有門庭。其三朋來滿座一燈靑。達夜商量在古經。不盡諸賢牽挽意。海風吹雨到楸 一作晨 庭。</text>
<title>臨別坐楸壇用前韻</title>,<text>一樹壇楸葉欲靑。何由其下對硏經。應知夏月偏思我。去後濃陰在半庭。一作別後繁陰綠滿庭</text>
<title>朱村尋舊店</title>,<text>茸茸海畔草。織路翠成茵。依依驛前柳。飄絮雪紛繽。北去南還亦悤悤。韶光已老朱村中。主人迎門嗟神速。異哉矍鑠有是翁。翁言丈夫當如此。浩氣故自蟠吾胷。平生珍衛七尺軀。白首壯遊以大終。天地四方所有事。我生之初掛桑蓬。周游五岳禽尙願。轉鬪千里衛霍功。吾能爲一不能二。欲誇身强面發紅。</text>
<title>路遇雄城宰與城津別將出自寶山戱吟</title>,<text>城津僉使吉州陪。壠上相逢一笑開。氈笠金鞭奴帶笛。知君大踏寶山來。</text>
<title>七寶山次先考韻 之二</title>,<text>尋山二千里。乘暖試春衣。衰境身猶健。童年願不違。馬蹄荒壠盡。禽語密林圍。谷口僧相待。高菴孰掩扉。其三先子尋山久。山深感興深。明臨思雪裏。孤賞到花陰。跡翳循苔躡。詩留和血吟。依俙吹笛處。不出面前岑。</text>
<title>暮登開心㙜。次金藏韻。</title>,<text>僧隨老子弄歸雲。松下跏趺一石分。隔壑要令千佛笑。閑吹觱篥十方聞。</text>
<title>朝起雲霧蔽山。一如前景。</title>,<text>到老尋山未見欺。自誇此事出人奇。撑空突兀纔揩眼。盡變陰晴始放詩。雲羃金剛應暫爾。雨垂兜率且安之。崇朝海望褰游氣。得意天風萬里吹。</text>
<title>開心寺</title>,<text>今晨雲卧倦。月過紫巖西。有雨尤堪惜。忘家庶永樓。峰羅無盡相。菴廢或迷蹊。寥闊湖翁後。巖留幾客題。</text>
<title>金剛窟次先考韻</title>,<text>穹石含千刦。虗中着棟椽。僧留曾面壁。客至但甞泉。雲逐衣巾入。苔逢杖屐穿。何由返遊騎。結夏代枯禪。</text>
<title>兜率菴次先考韻</title>,<text>捫蘿百跌去登登。已造中峯別有層。兜率致身良不易。一僧過後更無僧。</text>
<title>漫吟</title>,<text>裨海爲包百嶺環。猶騰光價播東寰。巨靈莫售夸同力。莊叟閑愁澤失山。刷濯邊荒專氣淑。翕噓雲霧露顔慳。千秋晩契三淵過。不造眞源誓不還。其二諸天色界蘊峰巖。無盡金銀固鐍緘。㙜下森羅萬象會。壑中環衛百靈咸。誰知峙質饒奇變。定有眞胎漏太函。灝氣精英如可挹。願將衰殼蛻塵凡。</text>
<title>海望峯</title>,<text>雨後停輿海望峯。坐評巖嶺數僧從。一年麗日初誰卜。千里佳山或易逢。阮籍窮途元落魄。謝公幽踐却從容。高吟大蹈忘歸去。更愛閑雲着遠松。其二游氛淨盡露山容。隙地猶留白霧濃。表裡瀾翻多是嶼。斯須風卷合爲峯。船將漾漾隨浮鴈。寺始騰騰駕戱龍。眩轉衰眸方活潑。不然何以盪吾胷。</text>
<title>梨花</title>,<text>佛涌獅蹲各有名。寺前看寺等簷甍。猶嫌布地莊嚴少。遶院梨花萬樹明。</text>
<title>春遊</title>,<text>春遊融暢値新晴。大勝秋山霜後行。壑露峰呈何底蘊。雲興霞蔚是神情。軟承趺坐芳荑弱。徐導肩輿好鳥嚶。夾路梨花千樹白。爭如病葉照顔明。</text>
<title>下山</title>,<text>東㙜下馬悵踟躕。花鳥春山憶錦湖。後至寧無歌一闋。戛雲聲了下姑蘇。錦湖作下山曲。使妓下姑蘇歌之。</text>
<title>金藏寺謾吟</title>,<text>周觀七寶浩然歸。流憇金藏整客衣。塔院梨花紛似雪。風吹捲向遠峯飛。</text>
<title>出山</title>,<text>雲間揮手謝諸天。去矣何由托後緣。恨不開心三夜卜。願爲兜率十年禪。回回度澗橋猶數。磔磔啼花鳥可憐。笑別廬山餘興在。白頭回望最茫然。其二多生難了是浮緣。乍似星離或月圓。笑謂肩輿僧數輩。速營兜率待三淵。</text>
<title>聞觱篥</title>,<text>治詩到老未能工。韻折依俙半嶺風。細聽傔人吹觱篥。妙音先受海山融。</text>
<title>望長白</title>,<text>馬下門巖失寶山。西來長白更呈顔。闊狹洪纖歸一貫。於今吾可浩然歸。</text>
<title>有懷</title>,<text>白山靑海大䂓模。孕出人材定傑殊。盖欲陰求驂屢住。果能相得酒多酤。未逢蓋聶詳論劍。欲喚田疇細問途。按道曾無文武備。孰能延攬副時須。</text>
<title>有感</title>,<text>于嗟六鎭大儲胥。踔遠咸營半月餘。中外風聲多不達。北南方伯合依初。痒搔暍沃恩須溥。秋斂春耕省可踈。假使一朝非我有。祖宗陵廟枕穹廬。</text>
<title>擬古題</title>,<text>月出關山照戍樓。豆江東畔掛邊愁。老夫不是龍城將。蘆管聞來淚易流。關山月其二登登壠阪互高低。暗水潺湲咽響齊。飮馬磨刀俱不可。鬼門關外戍人啼。隴頭水其三我馬玄黃六鎭遙。臨流倍憶紫騮驕。鰲山豪客能相借。躞蹀霜蹄七寶腰。七寶山名○紫騮馬其四不是從軍浪出關。龍城春老未言還。天涯楊柳千條綠。那有閨人玉手攀。折楊柳</text>
<title>臨溟驛 之二</title>,<text>臨溟館下乍彷徉。望望城津在莽蒼。大漠征駒來往闊。長空過鳥古今忙。黃雲黯黯防胡塞。碧草芊芊殺倭塲。忠似重峰方遠謫。英雄有淚尙沾裳。</text>
<title>將到城津。下馬看石門。</title>,<text>崑崙返景十洲翻。目下津樓着彩痕。征馬已疲臨水立。長鯨多怒向人喧。梨花雨後粧漁戶。藻藿風湍儛石門。百站沿溟多隱現。每逢高浪輒騰魂。</text>
<title>利城文星巖</title>,<text>先人於此降文星。丹篆深鑱記所經。石老生膚三字漶。摩挲但有涕交零。</text>
<title>入檜山</title>,<text>霧裡微茫入檜山。化城猶在有無間。泉鳴鳥語如相引。本地風光隔幾關。</text>
<title>夜雨</title>,<text>海雨隨風入檜山。聲留雙樹萬峰間。關河踏遍身將病。且共禪翁與閉關。</text>
<title>出山</title>,<text>短夜招提送雨聲。起來又復向西征。陰晴適意如神祜。夷險隨宜信馬行。欲訪白衣千手眼。厭趍靑海萬夫營。蕨坡咫尺違三甲。到此難誇老脚輕。其二禪樓粥熟木魚朝。色界晴開過雨霄。碧浥松杉巖露重。紅蒸躑躅海霞搖。慇懃僧語頻停騎。悠遠鳩鳴稍度橋。到底悤悤如遆驛。何由謝世永逍遙。</text>
<title>觀城金鼎象追余至檜山。仍作觀音窟遊。臨別口號以贈之。</title>,<text>武學堂前粉鵠懸。邊人急務在鳴弦。恠君獨逐尋山客。要結烟霞一段緣。</text>
<title>到靑海府。値守夢先生祖忌祀。將事之餘。愴幸交切。謹以一律志感。</title>,<text>幾年深草閉祠門。祀事明馨自孝孫。小子幸能參盥洗。雄州故自腆蘋蘩。不先不後焄蒿値。如在如承謦咳存。申繹盈天盈地語。庶幾求道不迷源。</text>
<title>白鶴溪別堂 之二</title>,<text>墻連聖廟杏槐陰。當座巍巍儼有臨。已質春秋第一義。庶無歉愧席前心。</text>
<title>白沙嶺雲歌。被某人添足。有可笑者。戱題其上。</title>,<text>嶺雲腔調唱堪顰。怨徹幽明淚鬼神。寧可胡姬信牙頰。不須蛇足待宵人。</text>
<title>臨淸江</title>,<text>臨淸江水繞城斜。小屋曾留李白沙。今古往來知所勵。丈夫能以塞爲家。</text>
<title>御史㙜</title>,<text>御史㙜前草映川。古來多少惜離筵。英雄自有憂時淚。不灑佳人錦瑟邊。</text>
<title>贈朴信赫</title>,<text>心髮看長短。悲歌卧驛亭。曾尋白頭脉。猶抱錦囊經。意倦爲西笑。憂深在北庭。便宜十餘事。天邈更誰聽。</text>
<title>梧桐坪</title>,<text>梧桐坪上可聽鶯。馬入靑林向水鳴。白首武人相送遠。柳陰長語見深情。</text>
<title>自德山驛冒雨入咸興 之一</title>,<text>飄捲油簑半日飈。德山飛鞚走迢迢。暮天龍氣諸陵雨。遠水虹光萬歲橋。宏麗定非諸道競。經過猶遣百憂消。歸依王跡非迂計。願就靑郊作老樵。</text>
<title>入城</title>,<text>雨裏尋來萬歲橋。丹樓粉堞仰岧嶤。居民定似臨淄盛。咽巷千車返夕樵。</text>
<title>過德陵下偶吟</title>,<text>短潔靑莎織水濆。小民猶自賁荒墳。試看穆祖珠丘上。雜草滋如亂髮紛。其二雙陵遷自赤池隈。取近神京有意哉。寢郞却在村家卧。恐有東風引火來。其三絡繹廚傳馹騎催。朝家奉審重臣來。肩輿乍繞紅門旋。知樂庭中夕讌開。</text>
<title>千佛山</title>,<text>烟霞疾痼尙身輕。二豎何能祟衛榮。堅坐筍輿能睥睨。半天飛瀑紫烟橫。軆中頗不佳故云</text>
<title>大乘菴</title>,<text>表裡高深備此菴。海雲千里接松楠。洞門瀑落金沙下。風逆驚淙入遠嵐。其二山深躑躅始舒紅。照爛巖阿杖屨中。自是遊人尋瀑少。可憐芳意待淵翁。其五滔浸當歸綠數莖。香廚側畔井泉淸。午餐不敢陳腥腐。飯後徐行覺軆輕。其六尋瀑看花一叟來。倚筇雙樹暫徘徊。何由喚致蓬萊釋。講易松間就小㙜。其九楞嚴七大妙無窮。草草看來會豈融。勸爾移棲瀑水上。水觀冥後得神通。有經僧譚楞嚴頗鹵莽故云其十一鳥自號名不見形。人從樹底只閑聆。紛囂奪去猶初境。聽到根塵脫後冥。其十二步上雲壇定五更。海天何處石鷄聲。還憐淡月窺幽壑。不恨微雲綴太淸。</text>
<title>草原驛</title>,<text>雨外金江聒暝灘。驛村寥落卧蒲團。蓬萊韻釋無消息。聊喚村翁問道安。道安寺在定平故云其二身無異服與妖言。綽綽吾行過草原。關吏亦憐征馬瘦。綠楊村巷任騰喧。驛有關譏故云</text>
<title>途中偶吟</title>,<text>稻已抽針麥欲胎。出關人始入關來。田園一與心荒廢。垂首征鞍以自咍。</text>
<title>圓山</title>,<text>春城邊海海漫漫。遵岸而南有圓山。圓山素稱一都會。咸吉初程作津關。漁商所湊千里同。鳧鴈活計萬頃寬。我自楡塞來息疲。繫馬沽魚柳下籬。閑携小童沙際去。或借輕舠篷底嬉。洲排闊狹列星峙。浦極灣環滿月䂓。可憐姸澹兼闊大。旅愁遣盡仍忘歸。蘇高山尖紅日墜。暝霞飄與人相隨。忽逢龍城賈舶至。擧手勞勞若朋知。長烟目極西水羅。勝遊難再嗟我衰。</text>
<title>三方村舍</title>,<text>咸吉山川到此窮。崖間小屋靜房櫳。征奴莫叱登牀狗。狗伴人眠北地風。</text>
<title>弓王墓</title>,<text>弓王弓劍寄他山。石築篷科亂水間。猶有排衙峯列戟。路人於此揔低顔。其二君臨大陸肆威靈。用物弘多魄亦獰。聞有愚氓曾刦寶。片時魂骨碎風霆。</text>
<title>宿息浦</title>,<text>萬里人還宿廣平。夜聞簷雨奏佳聲。明朝沒膝黃泥坂。强副吾兒病裏迎。</text>
<title>樂民樓</title>,<text>咸興壯麗煥城闉。樂民樓高與雲隣。借問成川水闊狹。千步長橋駕蒼津。橋頭列廛萬餘戶。家家出車聲轔轔。來來往往水東西。輾過淸沙掩綠蘋。遠樵多在定州界。日暮歸來一聚塵。聯翩接翅城上烏。潑剌跳渚轍底鱗。橋光樓影相蕩漾。畫裏山川鏡裏人。風流却屬過去叟。倚遍朱欄岸烏巾。</text>
<title>早發咸興</title>,<text>鷄鳴狹巷更鼓傳。稍稍晨裝繞南廛。未分城烏起睥睨。已有樵車競後先。輪蹄合沓互聞聲。驛路熹微十里烟。亭亭欲明荒未央。德山知在阿那邊。丹霞捧日黃道開。仰瞻珠丘瑞光鮮。下馬徘徊嘆欝葱。關外乃有此山川。擊毬亭遠海澹澹。擒胡原平草緜緜。沙明水淨照我影。宛在楊州五陵前。</text>
<title>北關歸後寄趙定而</title>,<text>萬里歸來自北鄙。八路周遊始遍矣。更欲從頭細搜抉。豈無名區漏南紀。海上天冠鷲嶺湧。雲頭瑞石圭峯峙。連珠一朶着其間。鳳樓檀欒萬竹裡。長歌短詠招我者。嘉林仙人趙夫子。趙夫子我知己。心跡何甞有彼此。洛下相逢各一笑。衰盛差池看髮齒。楓溪避暑欲大叫。惜無風篁偃綠水。罷酒惆悵望南雲。云有相謀好料理。棲霞洞息影堂。梁園蕭灑更無比。風流石川與河西。醉墨淋漓墻不圮。欲驅淵叟走杖鞋。更捲稼齋轉床几。何家大小興可方。陸子東西屋相似。百里鳴琴去來間。雪後梅前更綠綺。峩洋塤箎一而二。越陌度阡如北里。尋僧轉入瑞菴去。泛舟多向赤壁倚。誠能辦此好事者。紫綬嬰身老不恥。不然安能更折腰。到日便賦歸來耳。五馬淸秋告迴鑣。申申問我將何以。出關向來髀肉消。奮翅何由凌風起。君能豪快勝少時。我却低垂憊於是。高梧雨滴響滿院。老杉月臨起縰履。愁爲別鶴向東叫。悵望群鴻欲南徙。雙鳧雙鳧𨓏矣哉。後期微茫尙可俟。</text>
<title>喜用謙陪茅洲來。示以一絶。</title>,<text>喜爾從師試遠筇。一騾爲導度雲松。辛勤到後從容話。坐弄淸潭仰碧峰。</text>
<title>題淸潭樓壁上</title>,<text>峰秀方停策。潭淸欲浣膓。溪山忘主客。心跡看閑忙。冉冉靑霞近。寥寥白月凉。書樓無一物。吾亦厭壺觴。</text>
<title>次魚舜瑞韻</title>,<text>千丈蓮峯削不成。朝嵐暮靄莫爲名。此間更着樓居好。一望眞令世念輕。廬岳紺泉濯纓意。玉溪明月抱琴情。逢君且欲同淵默。懶把塵編信口評。</text>
<title>再疊</title>,<text>韻事相謀百不成。何殊求利與求名。泓崢境在離城近。仁智朋來赴約輕。跂石看書分面勢。望雲舒嘯會襟情。千秋夜氣傳心訣。更向虗樓月裡評。</text>
<title>次舜瑞韻示諸客</title>,<text>前後朋來韻味同。應憐孤興白頭翁。爭憑菌閣臨淸瀨。更指蓮峯到碧空。禮數猶存茶果上。峩洋不廢笑談中。松間縶馬休敎放。妙境寧容半日窮。</text>
<title>風雨滿谷。達宵攪聒。病不能安枕。念及離合。懷尤不佳。聊以一律抒意。</title>,<text>怪雨盲風 一作冷雨闌風 滿洞天。病懷騷亂聽飛泉。淸時却有飢憂逼。勝地寧容樂事全。半笈啚書譚未究。萬緣京闕 一作洛 勢多牽。梧軒愛爾心如玉。從此參商更幾年。梧軒舜瑞號</text>
<title>感興雜詩 之四</title>,<text>巖布珂雪白。瀑逬珠汞墜。于其最佳處。芭翁留大字。文章自昭代。勝蹟發地秘。高山仰于玆。經過幾感淚。其五華山舊讀書。耿耿心所留。誰知獸角排。幻化山影樓。礙眼多高壘。飮馬少淸流。移步有面背。獨此保敻幽。其八樓前大盤石。高下作層砌。淸流浸其半。演漾與爲際。繙經老幼同。列坐隨面勢。秋水異春流。沂雩意則契。其十五平生碧梧軒。氷壺見淸心。能容此老狂。永願託知音。姸姸山澤期。屢愆諧于今。塵編秘餘韻。對扣若調琴。</text>
<title>淸潭月夜。與茅翁散步石上。</title>,<text>出郭不與故人期。故人追至亦何爲。淸潭得雨增淪漣。碧峰送月來逶迤。濯魄氷壺露華淨。瀉心玉琴泉聲奇。泓崢一壑着二老。美景眞與賞心宜。東西巖白坐隨勢。隔磵各自吟其詩。阿咸在傍亦淸嘯。竹林風流其不衰。入城三日苦多喧。出來悠悠捴不知。攀援桂枝於此可。谷雲之歸不厭遅。</text>
<title>贈茅洲</title>,<text>秋夜溪樓得簟床。故人同卧不勝凉。泉鳴一壑疑長雨。月遍千巖問早霜。叢桂攀援非遠引。白雲親近且相將。琴書到底爲山客。坐久猶能發興長。</text>
<title>與李大來會于士敬家相和 之二</title>,<text>玉洞松風韻。淸霜武庫秋。何甞異臭味。花底好詩留。其三三淸經夜雨。洗出白蓮秋。思携棋局入。同枕古松留。</text>
<title>訪大來用前韻相和</title>,<text>新廬卽老圃。茄葉耐霜秋。更有松壇凈。眞堪步月留。</text>
<title>士修惜余去。來與聯枕。贈以一律。乃次其韻。之二</title>,<text>渭涇元異派。衣狗自浮雲。已閱半陂久。難得憂喜分。檀公三十策。老子五千文。去矣攀叢桂。吾裾裛曉薰。其三雖於城裡卧。滿面北山雲。耿耿眠猶淺。荒荒曙欲分。山川頻解手。風雨且論文。世路看夷險。先須卞蕕薰。</text>
<title>九層洞尋瀑</title>,<text>石路騎牛不用牽。會心朋至得聯翩。橫穿赤葉千章木。褰割靑嵐一道川。潭有淺深龍窟妥。瀑排高下鷺身懸。香罏擬勢㙜新築。列坐其間卽四仙。</text>
<title>次兪立之韻</title>,<text>一線藤蘿逕。高深鄭谷行。笑談忘絶險。心目爽新晴。牛背丹楓影。僧前恠鳥聲。平生每孤往。今得暢幽情。</text>
<title>霞嶺歷路。投宿式好庵。吟三絶以留之。</title>,<text>仙洞鷄三唱。蕭條白板扉。餘情燭留榻。將曙雪吹衣。嶺站愁崎險。軒名愧發揮。重尋桃水漲。三瀑遍搜歸。其二能爲仙洞主。淸福似君稀。小屋存虗白。遙岑獻翠微。琴書眞有味。衡泌已忘飢。倘欲邀隣叟。如翬水檻飛。其三小山徒偃蹇。盤谷只甘肥。豈若斯干樂。曾無一榻違。雙垂東澗釣。幷採北園薇。書室藏修得。朋來始啓扉。</text>
<title>三淸洞送朴士賓東遊</title>,<text>三淸仙洞送東遊。皆骨孤臨碧海秋。流水古松收戱局。白蘋紅蓼解行舟。人生適意斯爲貴。世事多端揔是愁。前後贈言隨地別。百淵逋客雪盈頭。</text>
<title>次贈李生 志瀅</title>,<text>蓬蒿一逕掩門幽。君至悠然共上樓。已喜峩洋叶仁智。自誇茅棟得藏修。高林葉盡通明月。新甃泉涌澹素秋。却望嘉陵離思滿。片雲相送護孤遊。</text>
<title>山中感興。寄楓溪轉達竹磵要和。</title>,<text>病葉蕭蕭碧磵鳴。松門倚杖慕徒情。蓬萊舊伴三人老。落落何由更合幷。其二出處升沉捴是非。人心多與我心違。丹砂句漏欺人易。一作今難說 咫尺黃沙足駭機。其三目送歸鴻滅遠天。看他未始有封前。勸君一服淸凉散。方在南華第二篇。</text>
<title>申參議 鐔 輓 之三</title>,<text>曾無纖芥滯靈臺。偶爾遅回莫往來。靑眼相看斯快矣。玄埏將閉奈何哉。蟾江恨入滔滔水。鷄酒忱違淺淺杯。平素周旋都負耳。緘辭聊塞伯康哀。</text>
<title>厚兒自廣平寄詩。次韻却寄。</title>,<text>重重雲雪覺山深。拓戶聊爲招隱吟。松竹郡齋憐獨宿。詩來見爾憶親心。</text>
<title>李高敞 尙觀 輓</title>,<text>餐松五粒卧三淸。病起僊僊步履輕。乍向金門依大隱。肯令黃綬綴遐情。樓成天上留慈母。羊化雲根謝老兄。千日爛柯疑昨會。苔壇猶有未收枰。其二吹笛岡頭雲雪愁。不知何處谷神留。玉棺怳惚王喬墓。丹竈虗無葛令州。噭噭人間難輟哭。悠悠鶴背倘回頭。華陰採秀憐衰白。欲唱空歌淚已流。</text>
<title>草湖李君 震煕 與高生 達明 偕來。留谷口信宿而去。臨別各贈一律。亦前韻也。</title>,<text>孫兒床下誦詩經。寥落書樓對翠屛。千里誰尋谷雲叟。百年恨在草湖亭。燭前未暇閑談罄。溪口何由別騎停。漱石枕流君莫問。羞將剩水比洪溟。</text>
<title>羅左尹大夫人挽</title>,<text>溫玉崇蘭婉嬺姿。永嘉名閥仰門楣。齊眉霽月光風配。遺腹淸霜紫電兒。忍說猿腸經己丑。獨瞻鮐背迫期頤。堂萱不待春光萎。淚落唐風葛楚詩。</text>
<title>麻田薄邑也。故人樂赴焉。以其事簡而便於老也。余聞之欣然。輒寄一律以申賀。</title>,<text>爲問臨湍守。衰年意若何。州貧可也簡。身逸更無他。赤壁移船易。黃田種秫多。將雛愁往返。嗟爾鳳樓遐。</text>
<title>次尹郞韻。用申交勖。</title>,<text>隔壁人如玉。經聲到枕邊。燭敍飄澗霰。磬歇淡廚烟。數刻心安內。千差理在前。知君志于道。應共惜徂年。</text>
<title>又用前韻詠大雪</title>,<text>山庭人擁帚。拓戶雪無邊。瞑合松亭逕。晨凝板屋烟。積淸平陸上。一作幽谷裏 初白大寒前。黍酒初開釅。邀隣賀有年。其二此物何奇怪。閑人拍手邊。飄浮風颺絮。朗耀玉生烟。剡水船難進。藍關馬不前。隨時各意味。回薄古今年。</text>
<title>金安州 斗南 挽</title>,<text>半生同閈淡相看。峴首風流問考槃。自是萊蕪耐塵甑。何曾安邑惜猪肝。寸心耿結知恩厚。古貌淸癯祝老難。訃自晴川江上至。白頭西望淚翻瀾。</text>
<title>過宿貞谷新舍。次厚兒贈阿洗韻。</title>,<text>經年役役意何如。燕壘蜂房各一廬。苟美苟完斯足矣。衛荊能載仲尼書。其二看爾形神土木如。方知僦屋勝新廬。廣廈終眠八尺地。功可惜百年書。其三眉山一帶畫啚如。借景南隣視我廬。架壑靑松凉籟至。捲簾終日卧看書。其四棟宇翬飛鳥革如。斯干古意卽斯廬。頻移棠棣花前席。細講葡萄架下書。</text>
<title>谷口新廬。喜高君來訪。臨別贈一律。用前韻。</title>,<text>窮廬素髮暎玄經。問字君能叩戶屛。僻陋亦知無地步。追携直欲向湖亭。雪氷塞嶺歸難倂。日月跳丸走不停。若說師資交勖意。須將一口吸東溟。</text>
<title>仍用右韻寄高君</title>,<text>皓首滄洲闊紀經。扶桑欝島卽藩屛。低迷北固三山望。局促成都一草亭。康濟自家隨所遇。流行大化與無停。十年故紙堆中蠧。旋自鯨鯤舞巨溟。</text>
<title>士修有別詩。次韻却寄。以申贈處之意。丁酉</title>,<text>皓首誰扶我遠征。楊山見爾挽裾情。數盃薄酒猶難把。三疊陽關自苦聲。行樂王城靑柳嚲。離騷澤國紫蘭生。悠哉一棹丹丘往。千里堪令夢思淸。其二天邊月出是家山。葦嶺雖高不謂艱。有淚傾河國巖側。無心置酒社亭間。竹林鋟榟留先集。塔底瞿曇記我顔。此地重尋哀願在。休言老子只耽閑。</text>
<title>茂朱</title>,<text>路憊羇愁於我何。眼看時序興中過。初弦月白梨花暎。九葉蓂靑柳色和。已把風樓排宿處。兼將島戶作行窩。尋常霞色裳城起。倚遍朱欄發浩歌。</text>
<title>錦溪使君 尹泓 聞余至。一騎馳來。遂會于寒風樓。萍水奇會。不可無記也。率爾口占以要和。</title>,<text>一水蟠諸郡。緣雲石棧懸。淸幽好樓閣。坐卧捴神仙。月和千梨雪。江呑五柳烟。賓來眞不速。吟嘯亦悠然。</text>
<title>錦溪往赤裳。余則身疲莫從。</title>,<text>天險懸蒼壁。城危繚赤裳。攀緣看蟻附。企仰絶鵾翔。待暴金湯最。藏書歲月長。王喬追不及。風馭入微茫。</text>
<title>龍潭贈主守 李景茂</title>,<text>終南山下設遐期。太古亭中始踐之。白髮蒼顔同把酒。古松流水可彈棊。萍浮余已尋山倦。雲卧君能作吏奇。晩雨空濛猶卷幔。互看身世洞仙疑。</text>
<title>聯輿訪寂照菴</title>,<text>孤菴在深處。落日並藍輿。短竹扶淸磵。高花暎碧虗。眞成逐句漏。非是謁眞如。更入雲蘿去。將尋晩六居。</text>
<title>與林潤兄弟</title>,<text>缺 龍潭幾曲深。相逢馬耳下。樽酒更論心。其二非我情爲薄。君家亦太深。無由赴鷄黍。以慰孺人心。</text>
<title>筆巖書院。謹次曾祖考韻。</title>,<text>鞱光未欲作人師。難掩千秋出處奇。一幅霜筠宸翰在。此翁心事此君知。</text>
<title>冠山館遇趙繡衣。榮福 率爾口占。以博一粲。</title>,<text>玄黃我馬遇靑騘。千里冠山瘴霧中。咫尺風稜那敢逼。隔籬潛伏北隣翁。</text>
<title>復用前韻。申呈行臺案下。</title>,<text>蠟屐行裝懶避騘。相忘禮數笑談中。知君原隰咨詢遍。廉問金堂讓此翁。</text>
<title>冠山旅舍。別玄信仲。守中</title>,<text>冠山月嶠重開襟。鳳首麟蹄過去心。把臂竹林吾與爾。乘桴海上古猶今。交情更試安危地。別意聊宣漫浪吟。更辦團欒知有所。梁園雪後抱琴尋。其二克偏難克是工夫。分數知君愛酒壺。臨分且欲評人物。畢卓何如屈左徒。</text>
<title>澄光寺</title>,<text>湖南第一刹。初地睹雄宏。寶月涵澄井。祥雲擁化城。輸經龍有力。帶箭佛猶生。辯老禪蹤在。長流寒拾情。高僧玄辯。常住此寺云。自江南漂來。經藏亡慮屢千卷。僧性聦翻刻。以留事蹟云。昔有獵人射中一鹿。跟到此寺。則矢着佛腹。今猶留孔不塡。客至僧輩輒指示。</text>
<title>贈震陟上人</title>,<text>喧喧千寮側。丈室獨含淸。泥水蓮猶淨。塵衢月自明。師應不住色。吾欲暫留行。桑下終餘戀。溪頭亦別情。</text>
<title>早發澄光寺向樂安</title>,<text>不知何所忙。晨起走茫茫。眼豁魚鹽浦。身低俎豆黌。梅篁鶯宛轉。烟瘴鶴徊徨。石嶺關心大。偏愁我馬僵。</text>
<title>贈鶴壽上人</title>,<text>演老看花處。鷄山豈此丘。師資咸在席。行解定齊頭。義學支公閙。詩聲賈島浮。須知空所有。不使客塵留。</text>
<title>次贈處解上人</title>,<text>騰騰任運一閑人。杖卓曹溪弄白雲。半生自信孤遊慣。不遇眞僧不作群。</text>
<title>又贈</title>,<text>又復曹溪雨。霏微滿客亭。多情是韻釋。好事亦山靈。素鮪游循砌。黃鸝語對欞。聊同征馬卧。閑喚主翁惺。</text>
<title>贈凈豁上人</title>,<text>陋儒非四海。高釋定彌天。且共馴靑鴿。何妨社白蓮。巾鞋隨水石。枕席納雲烟。看爾詩圓活。應知解帝懸。</text>
<title>贈性悟上人</title>,<text>法界元無礙。吾行亦活然。鷄園來訪道。鴈塔坐譚玄。鏡拂麁塵六。川涵白月千。欲將無孔笛。和爾贈行篇。</text>
<title>贈惠察上人</title>,<text>新晴人倚檻。黃鳥亦中丘。密樹猶裝霧。圓岑半露頭。廊長齋磬遆。殿古篆烟浮。半日看悠刦。堪將活句留。</text>
<title>次贈碩俊上人</title>,<text>周遊千里客。一物不將來。更飮曺溪水。淘膓去宿埃。</text>
<title>贈愿端上人</title>,<text>曺溪多少刹。爾獨占高丘。卓錫惟初地。梯空卽到頭。毛端納香海。掌內轉閻浮。捫蘿無氣力。神往竟身留。</text>
<title>又贈性悟上人</title>,<text>黃鸝白雨捴留人。亦識居僧待客眞。三宿曺溪緣未了。牧牛無乃我前身。</text>
<title>修仁寺霧裡登烽㙜。復用前韻。</title>,<text>城上黃梅雨。宵霑赤羽㫌。竹欹增潤色。溪漲亦佳聲。滌瘴羇愁盡。懷山浩氣生。無家眞快活。巢燕爾營營。</text>
<title>塔山 之三</title>,<text>澄泓石凹水長留。誰種靑蒲九節抽。漱來便欲沖霄漢。跳下雲梯畧不愁。</text>
<title>金堂 之三</title>,<text>百端憂颶母。七尺付篙師。只可存誠敬。誰能測險夷。龍宮遭睡幸。魚腹脫身奇。登陸方相賀。官人候竹籬。其四融融峙峙半柔剛。淘滚成來萬態張。未有一杯酬氣母。聊將數句着金堂。</text>
<title>寶城道中。遇梁斯文 益柱。同之金華佛宇。卜夜做穩。臨別口占以贈之。</title>,<text>三洲一哭後。寥闊阻音容。共抱迷途感。何知瘴海逢。忩忩惜萍水。趁趁入蓮峰。環碧存幽約。君休命駕慵。</text>
<title>島村</title>,<text>自有巖姿媚。何曾島戶荒。烟輕潮共白。風煖麥先黃。救餓蠔歸竈。留賓藻滿筐。閑眠來曉雨。踈韻在叢篁。</text>
<title>躡淸閣喜竹樹來會。率爾吟示。</title>,<text>一騎相邀不負期。事奇都似妙香時。相看白髮猶能健。何處靑山不可詩。如意提携憑彩閣。一壺斟酌對黃鸝。溪聲滿耳溪雲淡。淹到昏鍾坐在玆。</text>
<title>復用前韻示同遊</title>,<text>非吾能獨赴君期。君亦馳來恐後時。官酒禪茶俱有味。水樓雲閣莫非詩。花陰乍定歸巢鴿。谷口猶流喚友鸝。明日圭峯晴望好。休言興會止于玆。</text>
<title>廣石臺次趙定而</title>,<text>雲頭何限碧崔嵬。立石仍驚鬼斧開。萬象森羅胸裡轉。十洲空闊掌中來。神光虎將騰刀皪。妙意龍師布局臺。君欲鍊丹於此可。不然且進紫霞盃。</text>
<title>圭峯</title>,<text>立石奇無比。圭峯勢更尊。筇移隨地步。目眩捴雲根。濟勝非玄度。凌危豈伯昏。百年都竭興。片刻亦𢥠魂。</text>
<title>廣石㙜</title>,<text>無數奇峯列。回看有此㙜。息疲斯適矣。延賞更悠哉。後勢丹梯斷。前途赤壁開。觀棊禪跡近。趺坐欲忘迴。道詵觀棊處距此不遠</text>
<title>出山</title>,<text>霽色朝光悅目多。水雲㙜畔竹輿過。黃鸝自有林間友。猶惜吾行唱別歌。</text>
<title>次勿染亭韻</title>,<text>雲興霞蔚小崔嵬。潭水淪漣往復迴。來後桃花浮出洞。坐憐松影滿空㙜。隣於赤壁爲源委。勝自三洲始闡開。雪裡哦詩猶在誦。和來聊與子徘徊。</text>
<title>勿染亭</title>,<text>南來選勝遍。第一得佳亭。灑落超塵垢。幽閑看戶庭。耶溪讓姸秀。巫峽競淸泠。擬抱琴書至。終年養性靈。</text>
<title>赤壁次仲氏韻</title>,<text>馬上看看壁到天。幾尋長影卧晴川。層層負勢排蒼木。隱隱橫紋起紫烟。恍惚天台橋上望。依俙巫峽障中懸。雲根側畔樽罍滿。句漏南昌坐列仙。</text>
<title>連珠亭得亭字</title>,<text>鳳樓延興遠。移席更珠亭。試看潭心漾。無非岸上靑。魚游聞笑語。吏散閴窓欞。未覺忘歸久。子䂓啼晩汀。</text>
<title>奉竹樹倅 之一</title>,<text>官庭步繞老梅盤。徙倚南樓萬竹寒。佳卉元爲何遜伴。此君惟許子猷看。巖棲却有遊蹤遠。吏役猶應卧處寬。從古湖南擅淸絶。暯年何限得萍團。</text>
<title>聳巖吟呈竹樹</title>,<text>瑞石諸蘭若。誰能及此菴。到▣彌勒樹。留後列仙參。萬竹園高下。千巖塔北南。早知如許妙。鳧舃與同探。</text>
<title>聳巖寺 之三</title>,<text>竹上靑雲竹下山。起來風韻滿蒲團。五更杜宇啼殘後。好鳥流音積翠間。</text>
<title>松石亭次竹陰板上韻</title>,<text>屠龍舊宗匠。咳唾散林丘。砌竹抽千笋。潭魚出百頭。詞源春欲漲。奎彩夜應浮。倍重梁園價。紗籠奕世留。</text>
<title>松廣寺略記所見示演老</title>,<text>隨喜鷄園未覺慵。回廊疊殿捴禪蹤。捿簷雨宿聞經鴿。護塔雲噓貯鉢龍。臨鏡有堂淹北客。菩提無樹認南宗。不知水石亭中老。能許淵翁買小峯。</text>
<title>松廣寺別羅光世</title>,<text>洛裏何情欵。湖南得頡頏。高低山上屐。出沒海中航。馹路塵先颺。鵬天興共翔。曹溪爲別地。爾我孰閑忙。</text>
<title>次金德器韻</title>,<text>華篇出袖炳靈蛇。知子胷中貯五車。文會未圓爲別語。晩鍾催飯梵王家。</text>
<title>題安參奉 始泰 扇面留別</title>,<text>合席爲離席。衰年異少年。雖無滿罍酒。猶作對床眠。暝樹鷄山雨。遙帆鏡水烟。平生耿耿意。扇面着詩篇。</text>
<title>碧骨人曹三信遇余于靈巖鳩林。欣然相得。與之爲汗漫之遊。每沿海登山。白馬翰如。載饘槖而先之。信之意氣盖如此。余到鳴陽。聞大小凶音。狼狽奔還。以無馬爲憂。信又牽白馬而從之。一行凡百。無不擔荷。以至擇店視膳。一如家奴爲焉。余之冒熱遠涉。得以利達于京者。信之力也。於其歸也。念無償勞報惠。聊以一絶表忱。持到鳩林。視諸三碧主人。以聽其解說可也。</title>,<text>非農非賈好丈夫。萬水千山叱白駒。意氣相從名利外。不知奚取此迂儒。</text>
<title>奉和宋斯文 必休 所投一絶。憑伸愛助之意。</title>,<text>萬理絲毛會一心。待君推究詣高深。須從約處加提掇。一作存省 造次常如上帝臨。</text>
<title>留別茅洲</title>,<text>東郊草色遍。南紀去迢迢。夜雨平前沼。朝烟羃遠橋。羸驂當路立。皁盖向城飄。磋切平生事。深心見別謠。</text>
<title>翠巖三章吊姜處士</title>,<text>翠巖之峙。潭漾其趾。濯纓者誰。無乃逸士。翠巖之硏。潭漾其前。濯纓者誰。無乃高賢。翠巖嶙嶙。潭水淪淪。濯纓者誰。已矣古人。</text>
<title>贈元順上人</title>,<text>寶盖東南。有所謂大乘菴者。屹然石門。瀑瀉其側。余與二三兄弟。愛其幽奇。往爲浹月留。實戊午冬也。閉戶擁罏。與共燒芋者。約有十餘衲子。別久年深。不記爲誰某也。今年孟春。來住靈隱菴。所接多少年衲子。有一老釋含笑而造膝曰。子知我乎。我是元順也。余始瞠焉不省。及聞其敍述一二。有云讀詩之暇。獨出弄月於巖頭。宛然余舊態也。又言與仲氏重逢在丙子春。乃出所贈詩示之。又一陳跡。不勝愴涕。菴南隔小溪。草舍蕭然。順之養疴所也。余移榻以就之。談往躅講宿緣。意娓娓也。仍問日用何事。頗念佛否。曰非無西方之念。而聲發淚落。未卒業者累矣。問奚爲而悲。曰少懶不用心。今老矣。六道在面前。恐晩功難圓。不免阿鼻之墮。是以悲耳。夫佛氏與吾儒。所論死生。故自不同。然其愛惜此生。必欲有聞於未死之前。意則一般。今之學孔子者。能服朝聞夕死之訓。以不聞爲可悲者有幾人哉。余於是有警動。每相對輒欲淚下。遂贈一絶。以當半偈。彼此相與之蘊。盡於此矣。詩曰曉月山窓淚。滂沱念佛中。能知可悲者。便是主人公。</text>
<title>心㙜會話。士敬以梅字出韻。牽率和之。三章各有屬。第三定而。</title>,<text>吾衰伴山鬼。久矣卧雲㙜。乍起維摩疾。重持洛社杯。院靑醫俗竹。隣白會心梅。懶作終南隱。留連未擬迴。其二九衢鍾歇後。相對淡靈㙜。取興非楓磵。陶情用竹杯。紅塵偶逢月。皓首借看梅。無幾逍遙夕。曹溪踏雪迴。其三惆悵吾何憶。春川廣石㙜。塵中空有夢。歲暮更停杯。鄭谷脩纖竹。梁園冷淡梅。何由携一鶴。與子浩歌迴。</text>
<title>宋洗馬室內挽</title>,<text>人世都泡沫。山丘幾草陳。終應葬同穴。無復饁如賓。堤柳花飛夕。葩溪水咽晨。憑傳好消息。世道一番新。</text>
<title>贈茅洲</title>,<text>霜氷時冉冉。寧不惜光陰。林野休塵事。琴詩有賞音。星移長夜語。燈照暮年心。服藥輸君健。還山聽我吟。</text>
<title>又贈茅洲 之二</title>,<text>松溪月出皎。照爾房中琴。良友惠然至。與之散塵襟。豈惟詩同調。由來一素心。峩峩白雲嶺。未曾阻徽音。其三衰境屢離合。浪迹亦浮沈。野外得佳宵。寥寥一院深。篁菊有妙賞。有酒各忘斟。坐惜星漢移。須臾成古今。</text>
<title>有酒三章示茅洲</title>,<text>山中無酒。甘我淡泊。郡中有酒。與子湛樂。山中無詩。守我淵默。郡中有詩。與子揚攉。酒用太白。詩續三百。酌之咏之。兩忘頭白。</text>
<title>又次閔上舍韻</title>,<text>一會團成百感深。悠悠物化浩相尋。驅來野外萍蓬跡。存在池心檜栢陰。仁厚周家歌伐木。風流漢代樂揮金。和平知有神之聽。韻用隣翁化蝶吟。</text>
<title>臨湍明府。今年周甲。余適來過。作兩夕穩。仍以四言申賀。</title>,<text>出自東門。長路如矢。紺岳之陽。朽灘之涘。載欣載奔。言覿之子。其二躋彼公堂。乃秉宵燭。未造寶盖。一何閴寂。有梅一本。其人如玉。其三今歲何歲。子年周甲。何以爲賀。有酒半榼。顧景桑楡。無幾斯集。其四爲雲爲龍。相與則同。若影於形。焉往不從。更設幽期。谷雲之中。</text>
<title>李鎭安 顯益 挽 之七</title>,<text>今夕爲何夕。君歸是大歸。驢鳴相吊少。鷄奠薦誠微。理窟留公案。儒林有是非。衰軀未臨穴。孤掩雪中扉。</text>
<title>李令 孚命 挽</title>,<text>眼中誰是古之人。玄寂如君獨抱眞。朗讀班書鵩舍裡。閑居吳語馬江濱。參商實少連床話。臭味堪論萬里鄰。乘化子桑誠快活。爲哀浮世一沾巾。</text>
<title>金監司 普澤 挽</title>,<text>器局風猷壓搢紳。緣何所坐久逡巡。憂存邦國需千變。思集精神滿一身。鬼與仇謀嬰是疾。壽應天奪與誰人。湖南布政無年月。猶足棠陰泣萬民。</text>
<title>憶大有西行</title>,<text>南來遇勝說香山。雲水千重興一般。病弟西遊漱瓊液。計程今在普賢間。</text>
<title>金兵使 錫命 挽 之二</title>,<text>登壇聲望動巖廊。不日祥樓與露梁。可惜金篦未刮膜。苔堦閑卧綠沈槍。其三白雲山下舊菟裘。老樹柴門寂寞留。握手前年存後約。轉頭嗟已隔明幽。其六靈輀過巷病難從。强綴虞詞掛北風。不恨申哀猶未盡。谷雲來往淚何窮。</text>
<title>水石亭和亭主演大師韻</title>,<text>寥寥觀水坐。不復禮金仙。檻靜雲猶觸。潭虗月豈穿。論心與鱗羽。護境聽龍天。壯客停塵鞅。如登兜率然。</text>
<title>又自吟要和</title>,<text>南來無水石。洗目獨斯亭。仔細看䟽鑿。淸通閱性靈。花陰團逈塢。桐雨滴踈欞。願與師同夏。收因會寂惺。</text>
<title>石郊 戊戌</title>,<text>衰疾倦應接。出郭偶芳月。岸柳已飄絮。渠蒲亦抽節。窈窕辛夷塢。高逈竹間室。花飛猶靜卧。風恬始浪出。蓮峯來碧色。林霏與映蔚。孤策得流憇。倚檻更超絶。感嘆紫陽詩。劃然永嘯發。郊扉豈遐境。賞愜卽巖穴。故人罷官後。城闕何多日。其二釋耒亭邊誰我邀。三峯在望若招招。步隨野水歸池緩。興入風花滿院搖。靈杖扶衰園幾涉。故人愆約室非遙。村村得意皆農務。卧聽牛歌遍樂郊。</text>
<title>兪郞書報以腫患向瘳。而又以左邊作梗爲悶。憂喜相仍。恐心君失平。聊以一律寬之。</title>,<text>子有奇情疾亦奇。休從軀殼起憂疑。已成羲易無膚臀。焉用周官祝藥醫。蠏躁偏因多足累。猿騰却坐捷身疲。安身好在閨房內。仰看璇璣北勢欹。</text>
<title>葛驛襍詠 之三</title>,<text>吾廬占地太淸高。半嶺松風應海濤。井浸水蓴崖蜜白。山居寧有此奢豪。其五村村閴寂掩蓬廬。病起誰能去把鋤。麥未登塲猶菜色。老夫寧嘆食無魚。其八去歲南遊買一駒。亂揮鞭策任庸奴。今逢伯樂才方展。非要千金滿價沽。詠馬其四十一菜色山僮莫把鋤。四隣同病欲何如。蕭條乞米神興去。舍衛如來莫哂余。其四十八博約全爲孔氏徒。未能博約豈眞儒。如斯强就誾誾列。汗面其當腏食乎。其四十九僭夸事業顔之厚。抄節工夫味不長。至道初無聲與臭。須從淡簡入門墻。其五十九泡界中無一點眞。斯文主掌亦無人。峩峩聖廟香爐直。路謁私家栗木神。其六十一一捷何能救國亡。甲非乙是捴茫茫。浮華淺狹同形證。孝悌廉忠互短長。其六十二凶臣逆子更何論。猶恐君親未善存。當日要無眞講礭。不如黃李在朱門。其六十八依俙象數所從來。看得玲瓏亦竗哉。鬼車婦茀無膚臀。定是懸空掛影排。其八十三借地爲主我爲賓。閑卧東菴兩道人。笑指白雲仙掌上。暮來朝去自悠揚。其八十六靜几明窓細讀書。伊周管葛卞錙銖。經邦計拙謀身巧。取笑終南一病夫。其百十一尋常百事只謀身。及到科名諉悅親。親亡體魄方安土。又望公侯掘墓頻。其百三十二謬爲懇欵夏畦同。恤喪憐窮現惻容。看時且可如踈冷。尺布升粮着實供。其百五十六連州疊院幾儒賢。鄕社微祠亦賜扁。官家蹙額供羊豕。奸究藏蹤作藪淵。其百五十九壬辰禦賊不成陳。李鎰行將數百人。長甲高墩紆廟筭。至今堪笑又堪嚬。其百七十一平生固陋恨無師。老覺無師便不羈。箱篋文書雙眼赤。揄揚事業一身疲。</text>
<title>又賦</title>,<text>逍遙非百步。出入見靑麻。居然留日少。冉冉折瑤華。其二鷄雛汚案几。知我殺心無。却似黃丞相。奴兒競挽鬚。其三靑狵憐爾老。窓外睡多時。不是徒昏困。知應夢伯夷。其四太上冲無眹。神形見局通。浮雲亦片滓。須認色中空。其五如何遇伯樂。我馬眼生疣。千古善養馬。莫如莊子休。其六滄溪自言病。欲買耽羅馬。知非還自停。盖防侈心也。其七五性金爲烈。蜂虫得氣偏。採花嚴殿最。斧鉞戟門前。其八何能爲水檻。只可喚松棚。凉風斯在下。襟袖若懷氷。其十草香川水潔。身世逼眞仙。行應紫氣馭。卧是雪山牛。其十一烹魚養子婦。啾喞却盈廚。終看慈掩孝。有子不如無。其十二又見微茫月。金天夕氣凉。何曾移寸步。倚杖此徊徨。其十三誰驅惰遊士。團作執殳兵。胡來足可禦。不患少金湯。其十四痛矣詞科法。昉於楊廣時。唐宋明因襲。朝鮮更騈儷。其十五乘除看萬事。好醜會同方。此意從誰講。追思霽月堂。其十六熊蹯有利害。豈不以珍旨。徒助晉靈虐。未停楚成死。其十七前官載太重。後官庫無積。不知重記時。能無面發赤。其十八朝家無贓法。貪吏安可懲。朝家立贓法。廉吏方可興。其十九男兒無事業。終自賁丘園。䟽地與滌井。經濟亦䂓䂓。其二十平生於事簡。輕累若重牢。身將子桑祼。耳厭許由瓢。</text>
<title>將別湖亭。戱吟三絶。贈辛先達。之二</title>,<text>銀杏壇邊柿葉紅。草堂猶足憇迂翁。知君大壯營爲在。拓地須栽竹萬叢。其三十年顔面此來違。虗佇秋天放杖時。受用名亭烟月好。欲酬風義强留詩。</text>
<title>贈沈生 世緯</title>,<text>蕭然霜雪鬢。湖上坐掃茵。烟波生別意。晩景倍愁人。其二滄溟眼前闊。持欲注深巵。別懷抽可盡。何止百篇詩。</text>
<title>沈▣▣婦挽</title>,<text>沈翁將葬婦。求挽淚盈瞳。有是慈悲切。知他孝德隆。天霜蘭蕙委。海月蚌珠空。厚夜魂應泣。高堂養未終。</text>
<title>月精寺贈李君叔平，宗人金君實。</title>,<text>海上人來雨滿衣。綠蘿幽徑踐遐期。相逢笑指楓千樹。半嶺吟成幾首詩。</text>
<title>又次以贈</title>,<text>湖亭未挽別時衣。爲有名山汗漫期。若御冷風翔物表。五㙜宜刻五仙詩。</text>
<title>留題浦南仙庄</title>,<text>迢遞高甍鏡水傍。寒松一帶拱籓墻。篔簹繞院千竿碧。䆉稏連庭萬頃黃。物大可觀川入海。心閑無事酒盈觴。都將文獻輸佳子。讀易深房日月長。</text>
<title>湖亭雜吟</title>,<text>蓮舟太乙仙。吾亦採菱船。蕭然霜鬢素。弄影鏡中天。其三草亭雖暫住。安可此君無。新栽靑影薄。猶足映澄湖。其四採菱或空殼。收網亦無魚。由來忘得失。風韻在湖居。其七金鴉方浴翅。湖雨白踈踈。凌波釣船小。興到却忘魚。其九對誦羲文易。湖邊白日宵。聞聲魚在渚。翻向大波跳。其十湖光秋更白。淸曉鴈聲來。吾將同燕去。臨渚更徘徊。其十二紅粧舊臨水。片石尙風流。老夫灰萬念。無興住扁舟。其十三晨昏亭上坐。入眼鳥巖來。漁舟頻倚石。鳧隊兩邊開。</text>
<title>採菱湖中戱吟</title>,<text>太乙眞人船是蓮。吾今閑坐採菱船。飄然雪鬢身無礙。湖海中間自在天。</text>
<title>五㙜山</title>,<text>空林愀欲動。丈室有鍾聲。神淸再三起。巾服皓霜盈。高僧躡我影。仰月三笑成。試看一氣神。生生非無生。</text>
<title>金剛淵</title>,<text>金潭廣百武。開面十地初。春時躑躅紅。或躍餘項魚。登級卽龍門。落鱗遊自如。蕭條來後時。楓影落潭虗。</text>
<title>杉木橋</title>,<text>淸溪發源長。平處也藏奇。長橋百尺杉。駕壑以撑支。危同石梁度。凜若伯昏垂。潭雲生冉冉。屐下弄影遅。</text>
<title>出谷</title>,<text>出谷楓杉濕。溪聲尙雨聲。抛輿僧散去。分背馬寒鳴。在在皆秋色。悠悠竟別情。楡亭沽酒處。目極遠烟生。</text>
<title>金剛潭口占示同遊</title>,<text>携手金潭上。金潭徹底明。蒼杉分雨色。紅樹拂秋聲。興欲驂鸞駐。詩須倚馬成。迢迢四仙去。孤鶴若爲情。</text>
<title>追寄金生 應鏡</title>,<text>別酒三盃倒竹筒。衰顔强醉倚丹楓。怱怱解手無多語。班椽書中大着功。</text>
<title>奉別辛兄 聖潤</title>,<text>湖海情深淺。相隨越大關。夢凉聞雨驛。筇遠踏雲山。水味㙜㙜別。秋光樹樹斑。於焉更分手。嶺月照離顔。</text>
<title>追寄辛生 碩東</title>,<text>鳶魚㙜上有人留。知是湖亭講易儔。十翼淵微曾未闡。與君同入五峯遊。</text>
<title>泛波亭月夜。與仙尉昆季。對酒遣興。</title>,<text>迢迢嶺月擧。素彩泛江亭。興在杯中桂。期成水上萍。溪魚聞夜語。巖鶴墮霜翎。不必淸琴奏。風灘韻滿欞。其二楓明江湛湛。倚檻卽仙家。官釀開桑落。賓階散菊華。古今詩滿壁。朝暮浪淘沙。世故多離合。停盃畏月斜。</text>
<title>李判書 光廸 挽</title>,<text>壽曜元南極。尊臨在北山。鶴龜通氣息。氷雪着容顔。皷缶風流遠。探花甲子還。昭明卽可敬。乘月去閑閑。</text>
<title>彦姪新屋成。筦簟旣淸。士敬又來過。松院蓮陂。月出淼若江湖。探韻得▣字又賦。</title>,<text>高樓卧對綠池平。露下芙蓉擢百莖。湘老應憐奇服潔。濂翁亦取遠香淸。古今同一襟情在。賓主何甞興事爭。片葉爲舟聊可泛。不須搖櫓上灘行。</text>
<title>金東鉉室內挽</title>,<text>仙李抽枝嫰。靈芝毓秀奇。爲心淸玉映。傳業絳紗垂。賢父眞知己。高門允作楣。于歸衿帨飾。配美瑟琴宜。孝已尊章悅。和應福履綏。沈淹半歲疾。稀少十全醫。捐饋殘蘋藻。陳衣儼絰縗。惜賢宗黨悼。憐少老人慈。宿計東岡卜。新阡北首期。泉淇看左右。綦縞失棲遅。斂魄終伊邇。摧膓特在斯。崇桃春晝炫。芳樹夏陰滋。牛坂其安妥。龍山只望思。殘年空抱膝。長淚易消肌。痛有交關者。情何異視之。無辭寬我友。兼慰阿郞悲。</text>
<title>李兵使 澤 挽</title>,<text>晴川江上建牙旗。耀武看從鐵甕時。二竪遽乘霜露感。三嘷永結鼔鼙思。空敎部曲哀嚴武。無復金湯仗乙支。白馬流蘇歸遠浦。猶疑擁節向京師。其二題詞却憶識君年。雲雪玄冬上黨天。半夜談長探豹畧。三盃酒後揷龍泉。悠悠面阻關山闊。趁趁書來意氣牽。可惜偉男身八尺。眼空斯世更誰肩。</text>
<title>檗溪漫吟</title>,<text>冬霖庭院欲滋苔。面水書齋閴未開。風動檗藩狵夜吠。竟無人自洛中來。</text>
<title>夕望偶吟</title>,<text>溪中八九戶皆孱。生理蕭條各自安。日暮炊烟靑白合。倚筇高陸却回看。</text>
<title>崔進士 致城 挽 之三</title>,<text>君能尋雪岳。同倚玩心樓。世事靑嵐外。交情淡水頭。尋思猶歷歷。攬涕只悠悠。恨不仍携手。桃花洞裏留。</text>
<title>謝宋台玉汝 相琦 贈曆</title>,<text>山中得曆書。多謝玉汝台。年年荷勤貺。氣朔見分裁。此物亦可憎。能令白髮催。頑齡六十七。止此不須哀。所哀大陸沉。麟州作龍堆。春秋意已晦。日星困浮埃。寧陵棄弓劍。奄見甲子回。羊餼每告朔。鳳曆有頒來。康煕大題目。爾壽何冗哉。可恠膺鴻祚。未聞有雄才。秦皇與漢武。求藥之蓬萊。蓬萊卽我東。歲貢包靈材。無乃三椏力。俾爾耈且鮐。巋然皇極殿。百王視嬰孩。金輿象背高。春苑乕帿開。萬國執壤奠。鰲忭動九垓。比日日豈喪。擬山山莫頹。一闋熱河詞。凶徵吁可咍。明鏡歎好頭。長星勸深杯。哀樂太無漸。親愛構釁猜。參商戈已操。旄頭色如煤。刑天舞關隴。土囊鼓風雷。早晩下殿走。將恐不周摧。箕尾無分界。靈塔北崔嵬。沉沉柒堂憂。咄咄池魚灾。吾將學龐公。深入卧蒼苔。肉食如公等。宴安其可懷。端宜焚玉𪊧。不合絆龍媒。邊憂曰孔棘。廟畧須遠恢。天下事可知。毋然更遅徊。明年祖龍死。奏祥自靈臺。正朔奉已久。此曆可揚灰。</text>
<title>汝信和尙與余周旋于聖臺百淵之間。托契之深。無恠支許矣。余旣爲乕所逐。師亦隕于賊鋒。嗚呼尙忍言哉。今歲戊戌。自百淵更尋華巖。盖赴其沙彌三學所邀也。徊徨頹院。不覺攬涕。余所贈一律。已入刦火矣。學也拾得於他僧口耳。更懇手寫以留篋。余不忍拒。遂就其前本。略加點改而寫付之。又特吟一絶。以申與余學講好之意云。</title>,<text>生老隨緣住秪林。廣慈能得普賢心。尋常茶飯存眞味。圓轉寒暄會法音。梔蠟俗情多眩耀。琉璃禪態亦浮沈。水城太守如參社。暇日同吾載酒尋。其二師亡不復聽潮音。留得沙彌住少林。支許交情猶可嗣。聖臺高屹百淵深。</text>
<title>麥巖鳴鶴齋題石面 又十首入原集</title>,<text>洪匀陶類。駁多粹少。拔十得一。奉若師表。其二秦之驅也。駕海爲梁。黃之叱也。變形爲羊。其三蘊玉于內。與金齊名。四德之貞。歷刦其▣。</text>
<title>謹次李都正樂而 涑 寄示韻博粲 之二</title>,<text>坂上跳丸赴壑川。竟無奇術駐頹年。名山鞋杖無筋力。卷裡猶堪對聖賢。其二痰飮留中若壅川。誰憐肺病劇衰年。瓜煎妙惠通神在。十椀龍團讓爾賢。</text>
<title>贈楊牧趙定而</title>,<text>無涯知困有涯生。頭出頭沈幾日停。珍重老聃殆辱戒。敎人休歇遣浮榮。</text>
<title>白雲寺喜金生相復來過。宛是去冬景色。仍記有嘉藻未和者。口占一律以償債。且志韻事。</title>,<text>險厲看玆歲。團欒憶去冬。淸詞未曾和。古寺又相逢。雪厚曹溪瀑。風高塔院松。分房同月色。晨枕遆踈鍾。</text>
<title>白雲禪房。荷淸閣翁 李齊淵 來訪。卜夜聯榻。足以忘病。亦有雅屬。使有一語。故强排四律以求敎。</title>,<text>吾道歸冥寂。天時近閉關。和光黃面佛。抱影白雲山。幾處梅花發。誰同桂樹攀。溪橋來一騎。驚覩故人顔。其二逢君蘇我病。雅話臭如蘭。一味憐山靜。深心着歲寒。禪爐蒸栗用。經卓炷香安。淸坐忘形久。蕭然世外懽。其三古殿蓮花漏。泠泠到夜闌。歲華微霰落。心事一燈看。葭底黃鐘逼。杉顚皓月團。堪嗟彈指頃。人世足悲懽。其四此寺含千古。吾兄舊讀書。同棲一鶴外。淸閣老翁餘。理妙譚應細。心源照亦虗。少林詩在誦。淸淚對沾裾。</text>
<title>新里二客。餽以松耳鰒魚。戱吟以答意。</title>,<text>彦會風流別。珍包韻味奇。出波銀甲鰒。經雨碧松芝。好酒宜同酌。衰脾易擧匙。全勝對蒲塞。還愧捨靈龜。</text>
<title>諸賢往雲寺作會。非賞雪也。意在伊蒲塞也。無乃犯鄒聖戒否。戱呈一律。以供噴飯。</title>,<text>一派曹溪韻味高。雲門深處雪氷交。堪呼陸羽排茶竈。不襯劉安造豆泡。數串元非以禮食。撑膓無乃惹僧嘲。村中饑叟無牙齒。却望香廚大嚼勞。</text>
<title>朴士賓內室辛孺人挽 之七</title>,<text>莞簟依然買屋初。百年琴瑟夜堂虗。濡毫漉酒衎衎地。森蔚庭柯茁圃蔬。</text>
<title>鳴鶴齋春帖 之四○己亥</title>,<text>桃李坪南渙綠潭。麝香山北洩靑嵐。天機上下鳶魚活。舒卷風篇更一菴。</text>
<title>每日飯後散步向玩漪㙜。掃苔蔭松而坐。條風所到。漾漾氷釋。潭瀨太半潑綠。有足撫悅。尹萬東，兪彦銓兩君亦隨而徜徉。先唱一律。余亦續之。同是㙜字韻也。</title>,<text>會心惟此㙜。欲到卧靑苔。只合排茶竈。何須擧酒盃。鳥憐蘿影動。魚喜縠紋開。早晩桃花水。曹溪洞口來。</text>
<title>度溪尋峒老釣㙜。卽小有洞也。氷瀑未析。雪滿小潭。撫枯楓翳老藤。蒼然有古意。又吟一律。用前韻示兩君要和。</title>,<text>幽人舊釣㙜。石老紫楓摧。卧雪元超絶。觀魚也往來。峩洋眞有契。今古不相猜。君若憐高躅。慇懃掃碧苔。</text>
<title>稼齋詩至。又是軒字韻也。欣然披讀。走和以寄。</title>,<text>窮陰人亦病。寥落雪盈軒。懶鼓山陰枻。愁窺栗里園。牙空百味淡。眩急八窓翻。將此身何向。惟應對瓦樽。其二沙彌傳一札。知自散襟軒。短竹斜風徑。喬松戴雪園。應緣七絃澁。替送四章翻。快讀愁何有。仍斟芐酒樽。</text>
<title>塲巖留題示同榻諸人 之一</title>,<text>文會知難久。山中別意長。古人猶贈處。爾輩各詩章。野靄遊絲弱。溪風急霰揚。聯翩三騎發。看似向名塲。</text>
<title>仲氏奴貴益。送往事居。克著忠勤。至老守農巖。草堂猶巋然。及此新齋之搆。又殫力佽助。盖移忠於我。一視靡間。晨夕唱喏。閱五旬不怠。又恐余善飢。續續以麵粥醬葅雜進。無非情味。凡所供奉。克有終始。可謂難矣。顧無一物可答其忠。臨別以句語寫贈。亦寓余悲悰焉爾。</title>,<text>農巖不盡淚。吾與爾同悲。舊宅猶書帶。新齋又講帷。風氷受晨謁。麵粥厚衰脾。來日知無幾。依依惜暫離。</text>
<title>文會將罷。尹郞先往檗溪。悵懷悲悰。交切于中。口占四絶以贈之。之四</title>,<text>君家知近廣通橋。滿目浮埃滿耳囂。存得白雲山下意。凝然莫受境風撓。</text>
<title>兪郞別去留兩律。走次却寄。</title>,<text>新春衰鬢只飄蕭。送客低徊雪裏橋。蘿壁猶將含恨恨。麥巖還復作勞勞。龍潛龜返終同隱。鶴唳猿啼豈獻嘲。憂在羸駒與癡僕。望中金柱亦迢迢。</text>
<title>兪郞往堅城。知一登卯山也。愴忉所蘊。不覺發之于詩。</title>,<text>谷雲同榻擧欣欣。絃絶峩洋爾失群。埋却陳根氷雪厚。憑君一爲掃孤墳。</text>
<title>將別麥巖。與金生相復夜坐同吟。</title>,<text>籬踈湍瀨漫流聲。窓黑星河定幾更。得便莫如林鳥靜。催行却有店鷄鳴。鎖來白雪塵應積。註了玄經草未成。採採當歸芳節近。山童應復候柴荊。其二神明有意贊經營。妙矣齋名叶卦名。鳴鶴在陰知和應。有朋自遠喜逢迎。卷中賢聖非生面。絃上峩洋不盡聲。壇杏欲紅庭草綠。孔顔眞樂問朱 一作周 程。</text>
<title>次茅洲</title>,<text>高樓好留客。不掩洞中扉。雨至靑林潤。泉從白頂飛。閑閑維柳馬。淰淰倚軒衣。合散看漚沫。那能不醉歸。</text>
<title>又題</title>,<text>架澗飛樓占地高。白雲留客勸揮毫。踈林平壑思菴妙。朔漠長安鄭老豪。集似蘭亭看曲水。罰行金谷用芳醪。初筵邂逅逢山雨。興溢涓流漲白濤。</text>
<title>楓溪</title>,<text>三年不見澗楓靑。依舊西峯聳翠屛。酒席仍遵五世矩。影堂重挹七分形。冠童鱗次依淸沼。文獻蟬聯會古亭。城市炎塵於此遠。却疑陰磴雪猶停。</text>
<title>可久堂 之三</title>,<text>舊宇如蟬蛻。新樓更翼然。焉知不爲福。盖亦莫非天。白漲芙蓉水。靑開䆉稏田。看看眞活潑。事事揔團圓。</text>
<title>明村遷葬挽</title>,<text>出入名門淑德全。季蘭芳譽老無愆。善優福嗇徒增壽。影孑形單不吊天。獨伴龜床支破屋。終諧鳳瑟及窮泉。宗人文武凋零盡。緬禮蕭條月里邊。</text>
<title>贈閔士長</title>,<text>客有紈袴者。來自漢城中。辛勤欲何求。言訪檗溪翁。檗溪窈而坱。雲木欝叢叢。居人慣出入。或自眩西東。宜爾生客至。入谷困矇矓。引路唯山鳥。誤事有樵童。何異紿曰左。便似逃虗空。翳翳乍崦嵫。山黑更烈風。是謂盤之中。林豹對穴熊。行行欲何抵。村遠路遂窮。路窮智亦生。寧無可措躬。卸鞍卽堅坐。屹向巨嶽崇。倚石營寨立。候火榾柮紅。敲金當刁斗。握鞭擬戈弓。乾柿作軍糧。白粲待風𩭳。嚥雪豈解渴。席氷不成烘。綠林與白額。防虞仗孤僮。更更互喚警。上智下亦忠。處變有蒼卒。足見膽畧䧺。尋烟狂走者。豈非浪怱怱。弱士定失操。難免叫蒼穹。從容待日出。履坦意逾冲。人間足夷險。隨遇或窮通。生長富貴家。只是戀房櫳。獸炭紅地爐。羔酒煖融融。未諳冷淡味。一戱有天公。眞知大易序。以旅次于豊。嗟君負笈意。擬着下帷功。陋儒寡聞見。敢曰能啓蒙。擁書如獺祭。終老作蠧魚。天地大衾枕。未博一畒宮。看君眉睫間。激我衰懦衷。薰醲謝膏粱。穩煥撤幈幪。安危見定力。宇量詎不洪。動忍足增能。存養更待充。濂翁大圈子。何難破柒筩。袖來太棧啚。欲講寃故云。</text>
<title>贈茅洲</title>,<text>高簷急霤瀉奔川。頃刻如將到海邊。一棹丹丘生遠興。對君還似汎漕船。</text>
<title>仲春渡鵝湖向谷雲</title>,<text>蘆笋初抽岸柳舒。綠江平闊放羣魚。雲㙜花鳥應相待。催喚篙師使渡余。</text>
<title>望華嶽</title>,<text>官樹扶踈野鳥號。嘉陵江色漾征袍。他山覺已雲霞蔚。華嶽中峯戴雪高。</text>
<title>素沙橋 之二</title>,<text>粱稻平原半未收。徊翔鴈集素沙頭。天空金佛祥光滅。地闊靑衣戰血留。往事水雲秋更白。衰年跋涉馬如流。溫泉馳道猶平坦。北望王京又可愁。</text>
<title>過德坪贈主人吳弁</title>,<text>重來榻仍在。不吠犬猶迎。籬月纖纖墮。庭梧槭槭鳴。恩看三世厚。卧穩萬金輕。欵欵燈將灺。盈盤柿栗呈。其二溫泉虎榜大題名。猶自耕漁卧德坪。已識其家兵畧在。時危爾可作干城。</text>
<title>睡隱窩壁上韻</title>,<text>三世交存淡水情。經過物色幾陰晴。欲題拙句無空壁。霜後高園柿葉明。</text>
<title>安參奉 始泰 挽</title>,<text>齷齪惟衰俗。恢踈自俊民。仁風霜草里。豪韻鏡湖濱。浩蕩隨陽鴈。蕭條涸轍鱗。於誰可歸殯。華屋屬他人。其二聖壽推恩廣。公方滿耋期。那聞米帛及。可惜玉緋遅。粉字凉銜着。珠丘一命卑。平生爲善報。無祿潤長飢。其三白馬來何見。黃山只在前。風欞曾對卧。釣渚更誰沿。萬事臨江哭。孤枕漬酒綿。却扶衰疾返。其奈石陽阡。其四緩急蒼黃地。炎凉向背朝。公能赴義勇。吾得送終聊。鯨海恩深闊。蛇珠報寂寥。追傷會日少。淚滿去來潮。</text>
<title>感安老所植柳</title>,<text>豪士風流鏡水長。岸邊栽列十株楊。籠烟舞月誰能管。來繫漁船是客商。</text>
<title>鏡湖吟贈石城宰洪君則。兼示亭主。</title>,<text>世故悠悠會面難。北山南麓萬里看。水國秋風吹我衣。石城五馬來江干。倘非遯村爲主人。鏡湖雖美豈助懽。存期杳茫偶爾遂。握手欣然兩破顔。洛中求詩詩未圓。湖上看月月更團。於焉安可無一醉。蘆葦颼飀夜霜寒。知君爲政淡如水。何自料理辨盃盤。紫醞紅柿西瓜綠。一觴一詠忘夜闌。窓間跋燭吐燄小。携到梧亭共盤桓。江山眞有萬里勢。鶴樓滕閣伯仲間。浮生彦會豈不難。暮年狂興亦無端。寒潮來往有妙理。賓鴈棲止隨所安。明朝我望靑山去。知君愁思倚水欄。其二月照漁村桂影流。彩雲 峯名 東畔素華浮。黃山暗送松篁韻。白水遙分鴈洲。良夜何其猶對酒。故鄕無際却生愁。烟波滿目堪高詠。何似靑蓮倚鶴樓。</text>
<title>鏡湖月夜。洪君則携酒來會各賦。之二</title>,<text>夜醉有餘醒。仍同湖上飯。歸去薜蘿衣。君休更相挽。</text>
<title>鏡湖別後。向大芚。馬上偶吟。呈石城案下要和。</title>,<text>潮來江鏡白。月向石城明。寥落壺觴後。巖阿獨往情。</text>
<title>到安心寺</title>,<text>積雪樓千尺。虗明爽氣通。僧牧霜後柿。客賞月邊楓。幽事濃堪醉。塵心淡已空。藏詩山不老。緬矣畢齋翁。戊午之禍。畢齋詩板。在此獨免故云。</text>
<title>白雲菴</title>,<text>高菴月照五更衾。起倚巖樓眄遠岑。病葉蕭蕭落無力。孤雲冉冉住何心。尋山偶自同康樂。面壁何須學少林。浮世是非於此盡。一聲長嘯去來今。其二霜空㙜殿倚岧嶤。坐納諸州疊巘朝。瀲灧鏡湖來一片。故人樽酒隔烟潮。</text>
<title>花巖寺</title>,<text>神僧住處牧丹黃。僧去花凋幾刦霜。客至猶能破顔笑。佛前殘菊露眞香。</text>
<title>玉溪上源看兜率東峰</title>,<text>兜率東邊萬笏攢。道峰三角一般看。蒸嵐噓作溪頭雨。墊倒烏巾尙據鞍。</text>
<title>雪樓偶吟</title>,<text>坐覺心無着。還疑是寺虗。因風葉聚散。倚石菊蕭踈。殿邃啾禪鴿。廊頹倒木魚。於焉觀照在。抛却慧禪書。</text>
<title>鏡湖途中</title>,<text>雪樓光景閟眞如。兜率千峯尙趁余。疋馬尋途山日短。兩湖交界水雲虗。魚龍吟嘯潮生際。鴈徊翔稻穫餘。來往夕陽非取興。釣船側畔淚沾裾。</text>
<title>鏡湖新亭。看主人題壁詩率和。</title>,<text>自愛其廬自有吟。客來循壁唱歎深。須知赴洛隨緣意。不是探花逐物心。晩景菟裘應茂峽。舊盟猿鶴亦安陰。門前森列先生柳。何愧柴桑與作林。主人趁科赴洛。有歉然意。故以此解嘲。</text>
<title>贈權調元</title>,<text>問爾誰追逐。江湖萬頃𩿨。風前倚踈竹。潮畔閱浮漚。老欲同垂釣。春應每上樓。那能更脉脉。我馬爲遅留。其二世故何須說。心期且暫留。高吟猶事役。淸坐也風流。草市呼船數。菰田落鴈稠。閑忙與喧寂。觀理亦悠悠。</text>
<title>將往楞伽。以疾未果。</title>,<text>楞伽緣未熟。欲往屢儃徊。友把山圖贈。僧傳聖跡來。適遇邊山僧。與論勝槩故云。 松雲浮月寺。桃露謫仙㙜。鏡水乘槎計。空駄老疾廻。</text>
<title>文菴</title>,<text>舟從鏡水費沿洄。薄暮柴扉爲客開。來共海潮爭有信。坐憐山月照無猜。漁簑興遠看蘆火。佛榻談長用茗盃。萬念滄波輸寫盡。胷中那有不平哉。</text>
<title>文菴夜</title>,<text>東海無潮西海潮。飄然雪鬢去來遙。蘭臯不盡興亡感。欲喚潮仙弄鐵簫。</text>
<title>題文菴壁上</title>,<text>蒼崖百丈高。小菴着其間。孤僧凜然留。不敢唾澄瀾。挐舟來遠客。憑虗倚欄干。江流上下長。斜抱此浮山。微茫小雪天。月出漾遙灘。飛仙若可挾。葉舟宜往還。興亡事亦奇。白馬掛釣竿。龍去覇氣空。鴈叫沙水寒。歲月信如翰。重到已蒼顔。撫迹易爲感。賓主半悲歡。散帙或縱談。良夜徂而闌。歷歷千古事。倚伏何多端。過去捴如幻。未來知亦難。覽君看魚說。妙哉空色觀。題詩綴其下。勿以聲病看。</text>
<title>定山途中。聞聦僧談山。</title>,<text>白馬江邊携一僧。與論楓嶽舊攀登。征鞍似入烟霞窟。昏睡醒來老興騰。</text>
<title>維鳩夜次士復韻</title>,<text>江月遙隨我。姸姸並照君。應由同勝賞。倍自惜離群。馬上談詩興。囊中吊古文。回憐昨宿處。僧掩曉堂雲。其二忽復宿麻谷。浮山渺矣哉。月高開色界。溪聒送風雷。語到剪燈細。詩非擊鉢催。定知分散後。身往也神來。</text>
<title>枕上口號</title>,<text>月照氷灘似不流。猶聞雲碓響颼颼。翛然一夜淸無寐。未信明朝有別愁。</text>
<title>臨別口占</title>,<text>遠來果何益。遽別更傷魂。欲問臨歧恨。金仙默不言。</text>
<title>次士復韻</title>,<text>不忍臨湖別。相隨到鷲峯。無眠數水碓。有詠應霜鍾。寂滅爲吾樂。塵寰孰爾容。眞僧飛舞處。別袖擧還慵。</text>
<title>高山佛廬。有懷顯甫庚兄。謾呈一律以要和。</title>,<text>百轉風蓬遠。千重雲水深。如僧猶有髮。於世已無心。雨夜眠蓮社。霜天倚杮林。有懷蘆嶺外。聊寄白頭吟。</text>
<title>送申正言 晳 赴燕</title>,<text>十九年光爲一章。章過四次積星霜。天心可見回機處。狼望黃圖祚短長。其二堯時冬至昏中昴。五宿差來天軆非。地理江河老潰决。眞人何處可開畿。其三壤奠輸消地部金。猶看斗柄向東斟。犧牲兩境將依例。不分金元有古今。其四萬國紛挐兆已呈。一身勞逸念猶輕。封書密察富彦國。持節辛勤蘇子卿。其五山中無曆尙知年。雲物靑紅隱几前。離亭迢遆千峯隔。淚爲憂時濕綵箋。</text>
<title>喜新泉入池。伴睡僧所引也。之二</title>,<text>活活來何易。連聲注石塘。初欣澆塵幘。更試踞胡床。急凍跳波壯。深宵到枕長。南中沙巖澗。歸卧樂淸凉。</text>
<title>虎攬駒去。斗奴大叫。如雪嶽時。曉枕魂長。以詩遣悸。</title>,<text>雪嶽魂猶悸。雲㙜道未高。那知欹枕卧。又聽隔籬號。白額來無憚。驪駒命不牢。隣人一把炬。閃爍助驚騷。其二斗奴聲似舊。撼屋一床搖。肉瘦猶生怯。魂飛孰遣招。山林托疲苶。身世愧逍遙。却欲瀛洲去。知無虎也驕。其三初疑暴客至。旋覺是於菟。兩患方頻發。他山豈少殊。廛街轉夔峽。城闕混萑苻。人獸方相食。誰爲翟與朱。</text>
<title>贈信謙</title>,<text>春闈獻礦往來煩。泉谷名佳未避喧。需世文章徒自惜。扶顚事業亦難言。田僮方始留陽翟。雛鳳焉能待鹿門。尙憶曹溪光景否。雪飄松際曙鴉翻。</text>
<title>家兒赴文化。告別于谷雲。以詩爲贈。之二</title>,<text>有山參四嶽。環邑勢扶輿。貝葉金天落。檀君藥物餘。衰年須杖屐。榮養豈牲魚。滿腹烟霞飽。歸尋谷口廬。</text>
<title>有懷</title>,<text>長路愁邊白。深山病裏團。元非一錢買。猶未滿心看。蘿逕琴休抱。匏樽酒已乾。西溪當此夕。知與客憑欄。</text>
<title>送純行</title>,<text>誠至融金石。能令厚膜 缺。功全千二百。心洞十方天。自此應多事。那能更着緣。歸哉籠水裡。同我枕流眠。其二山中太寂寞。輸爾遠心菴。掃雪兒晨夕。看松友二三。詩筒遆蘭谷。筆格倚梅龕。往往來漕吏。階前鴈參。其三衰年饒好事。樂院亦仙官。是夕雲門奏。終南雪月寒。知音應獨擅。慕古幾長嘆。欲認黃鐘近。須從九九看。</text>
<title>自憐</title>,<text>南遊足力短。甚矣我之衰。甘作支離卧。癡思汗漫期。槎知鵬徙近。書恠鴈傳遅。寂寞松風閣。聊支對雪頤。</text>
<title>卽事</title>,<text>樵路蒼茫汲路微。壑風驅雪打園扉。隣氓往趁玄熊跡。日暮空持劍槊歸。其二雪裏園扉晝乍開。下關常趁暝禽迴。綠林白額頻生事。奔突都從此路來。</text>
<title>雪後與兪魚兩君。訪松風亭。之一</title>,<text>病後聊試杖。是亦一逍遙。澗道遵非遠。松亭坐却超。雪埋圖象石。虹斷往來橋。叢桂堪同隱。君宜和反招。其三子晉吹笙緱嶺上。飛廉奏鼓鄧林中。吾歌爾笑閑來往。何者非由造化翁。</text>
<title>季冬戱吟</title>,<text>閑中玄化閱推遷。肘有垂楊雪滿顚。春入希夷牢睡地。齒過康節返眞年。頤神小榻仍虗院。停馭名山與大川。足力已窮徒眼界。希天不得又希賢。</text>
<title>兪郞有守歲詩。和以同韻。</title>,<text>羲經誦罷仰玄旻。大化貞元一屈伸。山在澤中猶有遁。駒過門隙豈留塵。龍潛已愧非倫擬。龜息何煩祝語申。欲賣癡情相視笑。知君拙朴與吾親。</text>
<title>贈李君 澐</title>,<text>贈爾桃花簡。霞光照面丹。香山楓葉裏。揮染遍岡巒。</text>
<title>與李君別久矣。邂逅今夕。與共燈火。適東郊送新稻醪。味頗醇釅。對酌醺然。相命爲詩。</title>,<text>東郊新稻熟。壺酒帶靑繩。破滯爲良夜。持盃得好朋。詩歌爾所長。酩酊我猶能。世故多離合。相看到曉燈。</text>
<title>安子柔老兄惠寄詩。屬意甚勤。余方藥裹關心。而念來美不可孤。遂率爾和呈。之六</title>,<text>雪屋寥寥卧。何來案上詩。桃花春水暖。知子赴幽期。</text>
<title>徐白川 宗愈 挽 之六</title>,<text>霜閨信阻嗟窮蟄。露薤歌遅已掩埏。哀哀孝子知冲弱。倘亮微忱一泫然。</text>
<title>辛伯益挽</title>,<text>白雲亭上坐仙童。葱竹羣髫拜下風。金馬玉堂宜入選。豈知枯落暮途窮。其二餞盡晨星到剝床。君今又逝我心忙。蕭條後死悲無限。欲訴何由對季方。</text>
<title>履禎挽 之四</title>,<text>薰薰千金家。罕聞蕃螽斯。寥寥懸磬室。還厭夢熊羆。角齒見與奪。倚伏斯可知。嗟爾坐何侈。不得保一兒。</text>
<title>李子東夫人挽 之四</title>,<text>偕樂當時二竪纏。恩深夫子善扶全。嫠居畢竟無醫藥。孝子煩寃但叫天。其五不盡崩城淚血垂。猿膓餘幾哭兒時。定知泉下團圓地。猶訴人間過去悲。</text>
<title>夢作落花詩。足成一律。此詩已入原集。而字句多有異同。姑存之以備更考。</title>,<text>促促知無那。怱怱有底忙。飄來一片白。散作滿園香。戱蝶猶殘夢。流鶯且勸觴。衰榮何足歎。高卧强題詩。</text>
<title>兪郞方治赴洛之裝。遇雪留三日。以其間得展講評。稍慰此悰。臨別笑贈。庚子</title>,<text>夷猶君不行。可見戀群情。雪下三朝白。門前數尺盈。連床形影密。剪燭講評成。滿意方分手。休令別馬鳴。其二南華理妙掛寥天。太史文瀾走大川。托出和盤置歸袖。白雲嶺上舞翩蹮。</text>
<title>婚事順成。老懷不勝忻快。戱吟一律。贈玉潤黃郞。</title>,<text>天以紅絲繫。人忘九月遙。佳郞江夏望。醜女檗翁嬌。彩席嗈嗈鴈。香醪灧灧瓢。欲知偕老慶。甘雨合歡宵。久旱得甘雨。在嘉夕故云。</text>
<title>李參判 澤 挽</title>,<text>西都歸後未相逢。忽得凶音萬壑中。一死幻泡嗟迅速。半生談笑欠從容。蔭庭獨見桐孫在。遊岱行携棣萼同。滿目艱虞仍殄瘁。閱來班序少夔龍。</text>
<title>族姪 時潤 挽</title>,<text>末路淳風盡。吾宗有好人。詩情自家法。酒所見天眞。不作攢眉態。常含滿面春。一麾猶蹇步。萬事止中身。其二踈密依違際。持衡乃有君。陽秋皮裡在。涇渭面前分。莧陸知斯夬。蘭芝喜共薰。鰲頭隣鳳頂。曾不嘆離群。其三北里看梅曉。氷葩倒酒中。韋家花欄在。阮氏竹林同。幻景鳧騰舃。淸話燭散風。蕭條嘆逝賦。吟向介湖翁。其四書自丹丘遠。來穿萬壑遅。憐貧王老濟。詩興謝公奇。闊略傳筒地。驚呼設位時。三山饒火棗。胡不遇安期。其五桐鄕事蒼卒。魂魄定盤桓。客土蓬科小。冬天芐剪寒。曾慚愛子托。今作路人看。詞到圍㫌翣。新阡草露漙。</text>
<title>春帖 辛丑</title>,<text>土牛鞭後叱山牛。驅向層嵐翠巘頭。滲漉菑田徵雪瑞。深耕庶見萬箱收。右牛廐漠漠高山在。迢迢小寺藏。望中烟一縷。芝蕨滿廚香。右樓熟處生生處熟。言顧行行顧言。世忘我我忘世。身殉道道殉身。右壁上峒虎休窺院。隣鷄罕過墻。不復關心事。齋居睡味長。右廚自是貧如洗。何曾爨欲凉。經冬旨蓄盡。春蕨喜登筐。右廚楣</text>
<title>贈霜勳上人</title>,<text>幾度三淵躅。周遭八萬菴。峰奇盡瓊玉。木老自松楠。護鶴雲圍壁。埋龍雪滿潭。僧來乍閑講。此外捴塵談。其二夢月淪光後。逢師淚滿巾。猶堪講莊子。眞似見元賓。淡水心期在。玄風授受親。仙山將結夏。寧畏陋 一作俗 儒嗔。</text>
<title>送安童子泓歸覲鏡湖</title>,<text>斑衣向鏡水。講席輟雲㙜。徑作鵬南徙。行猜鴈北來。相思寄芳杜。欲別弄靑梅。三字心符在。歸從閙處開。</text>
<title>外兄李領相挽 之五</title>,<text>欲識仁恩溥。看他哭盡聲。無能愧迂弟。敦愛仰賢兄。谷口殽蒸及。心㙜桂醆傾。墓前蒭一束。畢竟負黃瓊。</text>
<title>塲巖水檻</title>,<text>淸川斜抱麥巖迴。知自曹溪一派來。灑落如窺葛仙洞。潺湲疑過子陵㙜。新添水檻凉風度。却顧雲巒返照開。已謝交遊魚鳥外。只容淸叟與徘徊。</text>
<title>靑松</title>,<text>周王山峻落淵深。句漏丹砂可化金。佇看童顔還故里。肯因衰別各沾襟。</text>
<title>宜春</title>,<text>存心愛物講多時。白首牛刀試手遅。社稷民人憂亦大。莫因無事把深巵。</text>
<title>雲水</title>,<text>南紀迢迢雲水長。雙㫌秋日去悠揚。空留白鶴看閑院。一作花石 客散寥寥掩一堂。</text>
<title>靑松使君過窀穸背池㙜。而駄哀還官。毋論其自難爲悰。送者之悽黯。爲如何哉。聊以一絶廣之。且存後約。</title>,<text>悲恨縈膓萬縷長。割開須用快刀鋩。靑鳧且作隨緣去。歸到雲㙜講易莊。</text>
<title>伏和伯氏次韓文公韻</title>,<text>海環孤島欲無天。闊界茫茫際大千。南極老星堪作伴。西樓耆席亦何年。四凶有宅猶非遠。八耋投荒豈在前。未作瓊雷相望勢。病身孤卧白雲邊。</text>
<title>楓溪病卧。送瑞石使君之行。此下未詳年條</title>,<text>病卧楓溪枕簟凉。逢秋百感觸微霜。晨星落落茅湖曠。別馬蕭蕭葦嶺長。陳迹妙香看俛仰。前期方丈寄微茫。孰知仙吏丹砂意。有異賓鴻就稻粱。</text>
<title>與寤齋</title>,<text>天時人事捴闌珊。宦海無邊行路難。不識紅梅卧槎畔。溪翁亦復共盤桓。</text>
<title>病悰難聊。荷寤齋存慰。惠以瓊律。欣賞之餘。次韻却寄。</title>,<text>爐鼎功微二竪侵。圓陽初計墮純陰。頭童齒豁羞看客。柳嫰花舒尙擁衾。衰胃更難非肉飽。短筇誰復入山深。東西連巷皆詩伴。酬唱猶夫少日心。</text>
<title>瀟灑翁俛仰亭</title>,<text>崱崱群山混混川。悠然瞻後忽瞻前。田墟曠蕩亭欄斷。松逕逶迤屋砌連。大野燈張皆我月。長天雲起捴人烟。淸平勝界堪收享。綠野東山笑謾傳。其二丹丘何限訪尋難。眞界分明此一巒。廣占乾坤寬納納。恢收山水引漫漫。風霜幾歲松筠老。詩酒當年筆 硯乾。散倚曲欄流顧眄。世緣消息絶來干。</text>
<title>太學士冠其孫兒。余往充賓。有足慙汗。戱吟兩首。以呈大硯前求敎。</title>,<text>野人賣藥出城遅。强赴尙書鄭重期。曳踵賓階行似蠏。措躬醮席縮如龜。高高卿月當空滿。濯濯庭蘭挺秀奇。何限人間可笑事。吾於今日大賓爲。其二廿載文衡撚雪髭。四佳之後獨雄奇。傳心大硯爲家貨。更屬今朝突弁兒。</text>
<title>更疊前韻。呈太學士案下求敎。</title>,<text>差池齒髮各衰遅。籩豆曾無一會期。賓主三盃浮綠蟻。祖孫齊壽等玄龜。卿家禮數斯爲盛。野叟謳吟竟未奇。誠看兒曹催我老。今朝不樂復何爲。</text>
<title>五歲菴分手。次敬明韻。</title>,<text>不盡花源春碧流。君來已捨遠灘舟。石門遇勝頻頻叫。塔寺尋眞曲曲搜。謝眺詩高堪競爽。淸寒神在豈孤遊。蓬山路逕 缺 吾指。歷歷瓊峰在馬頭。</text>
<title>大隱巖辛丈 聖老 挽</title>,<text>望望暮山高。前脩粤白麓。風流耿餘映。五葉趾崇躅。承守豈長物。百年一泉石。遂令厭喧子。坐忘在重郭。芳樽大隱屛。散髮臨池閣。一朝厭斯樂。長暮何其速。悲風觸石興。蒼山空翠薄。蕭寥守亭雲。無主去奚托。諸郞抱素影。出入向山哭。長哀攪幽隣。嶺松淚橫落。</text>
<title>辛伯益內室宋氏挽</title>,<text>鳧鴈琴鍾昨夜同。採蘋幽躅白雲中。出門無幾相離去。入室眞成不見凶。碧梧凰歸桐子落。滄溟月墮蚌珠空。可憐玉樹餘庭實。啣得春暉慰若翁。</text>
<title>踏靑日會白雲亭</title>,<text>步屧遊何處。緣溪草自靑。淸樽踏影去。更上北山亭。</text>
<title>重遊大隱巖賦遊字</title>,<text>好是巖花發。披來澗草幽。芳辰如昨夕。佳處可重遊。倚檻紅泉灑。停觴翠靄浮。看看山日下。指此少淹留。</text>
<title>失題</title>,<text>衆香城下磨訶衍。一宿猶懷千古心。行到鳴淵爲別所。海山長道亂 缺 禽。</text>
<title>趙兵使 相周 追挽</title>,<text>深藏鋒鍔凜靑萍。沈靜𦙞襟短悍形。逐隊何曾談豹略。閉門惟是讀麟經。誰推卻穀爲元帥。乍遣班生鎭北庭。極目風沙遼薊黑。如何大樹遽飄零。</text>
<title>有感 時住泉谷信謙新第</title>,<text>祖馬覺心寺。魂車彰義門。何須惹忉怛。亦足警酣昏。</text>
<title>詠豆泡</title>,<text>千秋淮南法。紙署更傳奇。朝朝墻外割。凝雪落吾匙。</text>
<title>過黃山</title>,<text>駐馬黃山路。如何感淚零。崔公一片石。屹立頌氷淸。崔公邦彦甞爲黃山郵官。赴任纔二月而遞。盡除弊政一毫不犯。衆皆懷之。立石頌德。</text>
<title>夢窩八景 從孫元行所誦。而餘七篇未傳。</title>,<text>開窓忽迢遠。鼎嶽碧嵯峨。雲從圓頂聳。飛入漢城多。</text>
<title>楓巖書堂</title>,<text>昨夜淸霜欲染楓。四時候律已遒宮。看取玄翁題壁語。知君素志尙儒風。其二平江氷雪閉幽人。虗說靑龍霞外春。未必三淵携手易。百花開日到迷津。</text>
<title>投寺</title>,<text>再訪長安寺。居僧揔舊顔。去年紅樹裡。今歲綠陰間。景物隨時好。浮生到處閑。明登正養寺。看盡未看山。其二酒醒風有力。驢倦策無功。暮鍾何處寺。僧語白雲中。其三葉積迷山徑。松踈露鶴棲。前峰知有寺。僧下白雲梯。其四石徑鳴秋葉。寒聲襲馬蹄。山禽知客至。啼罷渡淸溪。其五澗流淸碎玉。盤石隱成茵。邃谷雲氣濕。高山雪意新。</text>
<title>寄石灘主人</title>,<text>今夜天氣佳。雨散星歷歷。北辰儼居所。斗柄指東陸。衆宿次低昂。經緯不相忒。旄頭何時落。天醉此已極。吾弟衡茅下。乾象輸其腹。悲歌滿江湖。浪迹暫京洛。疇昔風雪中。未寫我心曲。沉吟步寒夜。仰首長太息。安得喚爾來。細叩十年學。</text>
<title>松蓮堂次韻因以留別</title>,<text>南有好人。淳朴其心。心兮憺兮。古也匪今。來卽我話。象帝之先。我問其愛。曰松曰蓮。爰以名堂。宜爾遐觀。井桃蹊李。信美且姸。衆夫之賞。或非思存。覽察草木。古難得眞。稱心而言。聊與我同憐。豈其徂徠。松可援兮。豈其江南。可采蓮兮。瞻彼太華。百仞其瀑。溯其五曲。我突而屋。衡門之外。芳物維錯。田田者蓮。森森者松。或生之陂。或挺于峯。其風肅然。貞白之聽兮。其葉離披。屈子之裳兮。逍遙寢卧。可也其側。其苓其實。况也服食。同心之臭。貫冬之節。子惠從我。庶幾無斁。</text>
<title>昨與芝洞昆季。作兩夜話。偶記芝川憶慕齋詩。遂次其韻。</title>,<text>敢道淵源我有師。兒時大道老迷歧。窮途益恨高山遠。遺緖應從太極知。三秀蹉跎玄髮變。千秋浩蕩皓天期。東岡一律許嘉奬。先牘披來灑血悲。</text>
<title>失題 似贈兪上舍肅基</title>,<text>空山無人。水流花開。夕陽在峰。爐烟凝翠。虗堂若鏡。心眸澄停。</text>
<title>內延山 在淸河○未見親筆 可疑</title>,<text>織女機頭萬丈紗。夜乘明月洗銀河。長風吹落天磨北。分作龍王上下家。</text>
<title>失題 此下兩作可疑</title>,<text>良友隨緣至。扶筇共上㙜。層巖飛玉溜。積雨洗蒼苔。語軟情如柒。吟高響若雷。天行元有復。七日更朋來。其二缺 龍門會。尋春忝上㙜。留詩題白石。隨意坐蒼苔。峽束垂銀瀑。泉廻吼玉雷。武夷吟九曲。何必勝飛來。</text>
<title>與子裕</title>,<text>百淵留與葍林香。東閣移爲金屋藏。肯念孤山冷淡叟。無妻何以處空房。其二梅兄韻格絶淸高。健步移來無乃勞。分付王喬善護送。休令昭質損纖毫。</text>
<title>南有浮雲五章。寄金顯甫 克光。</title>,<text>南有浮雲。北有回風。飄兮忽兮。不可以逢。南有浮雲。北有回風。飄兮忽兮。不可以從。南有浮雲。北有回風。飄兮忽兮。不可以同。俟我於洞陰。期我於華山。送我於嶽麓之間。思我於洞陰。望我於華山。夢我於嶽麓之間。</text>
<title>送蘭谷按察湖南之行 已入原集</title>,<text>楓澗蕭森夜有霜。四更晴月動池塘。燈前不覺秋宵短。枕上惟聞別語長。少日何心輕解手。中年百感易沾裳。曾從此閣連床讀。多講周詩蔽芾棠。</text>
<title>送趙德粹西歸</title>,<text>流離之子。自西徂東。邂逅相遇。于澗之中。溫溫恭人。執事有恪。心乎愛矣。飮之食之。或耘或耔。于此菑畒。陟則在巘。伐木許許。於焉逍遙。以矢其音。以雅以南。和樂且湛。春日陽止。卉木萋止。之子于歸。歸寧父母。山川悠遠。行邁靡靡。乃睠西顧。悠悠我思。何以贈之。言提其耳。誨爾諄諄。學有緝煕。日就月章。其虗其邪。猶來無止。於我歸處。</text>
<title>石門</title>,<text>漸漸之石。道阻且躋。爰居爰處。莫往莫來。</text>
<title>中谷</title>,<text>秩秩斯干。松栢芃芃。我入自外。度其鮮原。</text>
<title>永矢菴</title>,<text>英英白雲。出自幽谷。獨寐寤歌。在其板屋。</text>
<title>塲圃</title>,<text>十畒之間。町疃鹿塲。采菽采菽。不盈傾筐。</text>
<title>泉池</title>,<text>呦呦鹿鳴。或飮于池。爰有寒泉。可以樂飢。</text>
<title>觀魚</title>,<text>有漼者淵。魚在于渚。薄言觀者。其樂只且。</text>
<title>伐木</title>,<text>伐木于阪。獨行踽踽。黃鳥黃鳥。可與晤語。</text>
<title>弄丸亭</title>,<text>山有喬松。月出皎兮。泌之洋洋。白石皓皓。有覺其楹。四方之極。來游來歌。云胡不樂。</text>
<title>滅景菴</title>,<text>就其深矣。冞入其阻。莫莫葛藟。綢繆牖戶。楊之水。淸且淪漪。優哉游哉。此何人哉。莫高非山。維石巖巖。泉源在左。飄風自南。</text>
<title>盆梅</title>,<text>山有嘉卉。美人之貽。心乎愛矣。入此室處。</text>
<title>深院暮鍾</title>,<text>緇衣之好兮。鼓鍾于宮。依我磬聲。于澗之中。</text>
<title>望五歲遺基</title>,<text>高山仰止。言采其薇。我思古人。聊與子同歸兮。采薇采薇。首陽之顚。所謂伊人。終不可諼兮。</text>
<title>俯仰齋學徒</title>,<text>有客有客。集于中澤。愼爾優游。朋友攸攝。抑抑威儀。惴惴小心。德音莫違。如鼓瑟琴。</text>
<title>自警</title>,<text>敬之敬之。上帝臨汝。不遠伊邇。赫赫在下。天步艱難。我心憂傷。庶幾夙夜。毋忝爾所生。日居月諸。心焉惕惕。道之云遠。每懷靡及。</text>
<title>四時</title>,<text>春日遅遅。鳥鳴嚶嚶。樂彼之園。將翺將翔。凱風自南。興雨祈祈。茀厥豊草。黍稷薿薿。秋日凄凄。零露漙兮。瞻彼中林。顔如渥丹。雨雪霏霏。風其吹汝。原隰旣平。塞向墐戶。</text>
<title>杭州遇元澤後身</title>,<text>維摩出世有丈室。開士幽居卽秪樹。石榻談玄揮玉𪊧。龍堂說法飛花雨。相携共訪蜀山勝。一帆初從三峽泝。江邊轆轤轉鳴玉。曉汲淸泉何物嫗。珠胎三歲有所待。老釋元是王家孺。蓮花翻入遏蒲曇。四大居然歸滅度。破顔已驗三日浴。後期可待仲秋遇。歸來古寺獨 一作倍 惆悵。寂寞禪房鎖慧霧。西風遠訪隻履跡。桂子秋色錢塘路。葛洪川邊夜如水。天竺峯頭月似素。何處悲歌牛背兒。扣角朗吟三生句。歌聲凄斷出金石。怳然若聞潮音吐。相逢不必問阿誰。澤公心靈不改故。山僧牧童異形骸。後身前身一肺腑。三生宿業有輪轉。一點摩尼無去住。誰云人死性亦滅。火傳薪窮今始悟。欲說𧆞溪別來意。舊遊茫茫一夢寤。借問吳山越水遊。何似金沙入定趣。從君欲弄峨嵋月。烟水瞿塘不可渡。秋天欲曉叱牛去。遙見靑簑濕風露。</text>
<title>玄霜搗盡見雲英</title>,<text>扁舟泛漢水。漢水流浩浩。漢有游女不可求。留彼中洲搴芳草。臨流却惜解珠佩。欲設奇緣投麗藻。荷衣蕙帶忽而逝。洛水微波跡如掃。麻姑消息何處尋。邂逅藍橋一老媼。始知仙窟亦不遠。何必崎嶇上淸昊。雲牕霧閣更怳惚。中有佳人顔色好。簾前素手纖纖出。一盃瓊漿滌煩惱。芳心未挑隔窓琴。鍊藥還要藍田寶。千金買得玉杵臼。一粒玄霜半夜搗。雲屛半開壁斜白。老兎長生雪色皓。三生知有綵繩係。百日已報靈丹造。瑤㙜好成月下會。紫府同期後天老。雙飛彩鳳夾吹簫。五雲歸路連蓬島。蓬島群仙列如麻。桂酒蘭肴傾碼碯。瑤池王母進蟠桃。東海安期食火棗。依然漢上舊仙娥。一笑喜我歸來早。玉峯洞裡蛻仙骨。琴心三疊初成道。笑殺天台採藥子。一失仙緣空悔懊。</text>
<title>題睢陽五老圖</title>,<text>誰將一幅畫。掛我高堂隅。松下丈人巾屨同。骨淸髓綠顔敷腴。丹靑省識耈鮐貌。指點應是睢陽徒。睢陽五老龜鶴年。四百餘歲人間無。俱是分曹掛冠人。同心同壽無差殊。瀟灑林泉送日月。烏皮鳩杖同歡娛。花朝月夕樂莫樂。濁醪時向前村沽。煕煕皥皥太古人。醉來陶然忘爾吾。蒼顔白髮共頹然。放歌高詠相喧呼。優游晩景是佳事。况是五人相與須。冥靈不待噵引壽。回首區中悲蟪蛄。鳳蹲池邊是誰事。鍾鳴夜行堪悲夫。千尋老松壽無彊。晩節黃花香不枯。緬彼香山九老輩。千載歸來吾友于。商山四皓與二䟽。較來方知其數踰。天地至仁借勝會。肯嘆日月垂桑楡。好事何妨入畫啚。後來留得眞形摸。啚中列坐地上仙。葛巾麻衣仍雪鬚。吾愛老翁意相親。吾羨老翁皆淸臞。人生七十古來稀。爲題新詩興一吁。</text>
<title>第三院十五夜遇紅綃妓</title>,<text>相府深深月如鏡。三更玉漏催銀箭。瑤臺佳會何處是。美人睡起芙蓉院。當時我醉美人家。郭相樓頭開曲宴。桃之蕡實在玉盤。一點靈犀情宛轉。三回反掌立三指。更示𦙞前鏡一片。應知後期只在此。其奈無人解黃絹。崑崙奴子一抵掌。毛遂囊中錐末現。分明佳約第三院。十五素月垂文練。中宵潛向相門來。八尺蒼頭負白面。彌明手下晉獒斃。十重墻頭走如電。萬戶千門眠似羊。佳人深院珠簾捲。金樽銀燭映翠眉。隔牕邀郞更嬋媛。夜如何其初促膝。露濕瑤堦斗欲轉。褰裳涉溱願相從。何必鷄鳴淚如綫。雙飛身有彩鳳翼。複道飛牕歷已遍。歸來月色滿大路。曉天如水無人見。楊家紅紼逐李靖。賈氏窺簾會韓椽。莫道三生有宿緣。一力能與阿郞便。君不見郭家馮子都。一生倚勢人皆賤。</text>
<title>長安上元夜遇買鏡人</title>,<text>秦娥夢斷秦樓月。沁水春色楊家園。夜深長安金市中。簫史彩雲飛無痕。靑銅暗成烏鵲橋。渺渺銀浦尋天孫。孤鸞忽閃月下影。靑鳥飛來雲外翻。佳人消息問何如。一枝花影藏深軒。井底看星夢中語。一生花底捿雙䲶。牽裾攬帶翻成泣。全盛須臾那可論。擊破楊州一尺潭。紫姑明月期黃昏。鐵馬來踏後庭花。半夜臨春風雨喧。美人別來無處所。別時寶鏡今猶存。蘭膏舊痕欲生塵。愁對菱花花不言。歸來紫陌月如鏡。鸞珮相逢何處村。心有靈犀鏡中通。芳信東風傳一番。曾將新月憐半破。更見淸光圓上元。借問粧樓玉奩裡。幾年照影消芳魂。黃金鏤盡雙鳳背。此夜氷光相吐呑。三春行樂在誰邊。繡幙華堂深掩門。鳳凰高樓已搥碎。玉籠金鎖徒煩寃。楚㙜雲雨斷不斷。蛺蝶愁窺垂柳垣。不待蒲花月長滿。再返當時已去恩。</text>
<title>送張將軍花園老卒</title>,<text>壯士床頭金已盡。男兒暮年頭欲皓。靑春白日不與我。滿園落花愁未掃。高歌擊劍亦一時。曾逐嫖姚事征討。夷門關下老侯生。宋子堂中隱庸保。甲第朱門畫戟閑。花園春色令人惱。閑中空占漆園夢。蝴蝶春來滿芳草。花間百鳥喚不起。留待將軍問懷抱。靑銅十萬爲君借。入蜀經蠻歸計好。扁舟滿載計然策。五湖歸路波濤浩。華筵斗酒且淹笛。美人絃歌徹淸昊。丈夫窮達未可知。看君豈合長枯槁。園中揣摩亦多日。夢裡慣踏滄溟島。向非蒙垂國士恩。誰識奇才困輿皁。人間終古伯樂少。太行悲鳴騏驥老。春苗秋黍同甘澤。莫訝功名苦不早。羊奴擊胡漢皇年。廝卒御王邯鄲道。逢時吐氣古猶今。莫向江湖但販寶。</text>
<title>南浮橋遇賀仲御聞二歌</title>,<text>相公命駕愛芳草。向晩春江風日和。着處繁華矜是日。白舫靑簾相戛摩。垂楊路左赤欄橋。篷底有人閑婆娑。借問中洲謇誰留。滿面烟霞衣薜蘿。庭中犢鼻昔常掛。松下茯苓今若何。知君興在春湖色。未愛驪駒鳴玉珂。老子於此興不淺。請君扣舷揚淸歌。吳聲淸宛若廣流。不問仙客家阿那。嗚呼二歌倐悲壯。萬里牽動吳江波。檟樹悲風送鴟夷。箜篌哀怨傷曹娥。空山黃絹翠螭起。怒潮白馬金盤陀。千秋欝沒二悲魂。半襍歌曲流江河。泠泠金石滿天地。日暮芳洲風更多。臨流喚起老龍眠。咫尺蒼茫雷雨過。流音變作隱者歌。白石爛兮南山峩。靑眼高歌有餘淸。喜得與子游江沱。無將雲雨惱鐵膓。錯敎佳人回翠蛾。昨夢仙家弄明月。採採紫芝商山阿。歌罷掉頭不肯住。雲中白鶴誰能羅。</text>
<title>擊鼓罵曹操</title>,<text>老瞞華筵勢㝡高。千官劍珮如雲聚。階下何人盤礴臝。怒視高堂擊大鼓。禰衡平原之逸士。大兒孔融小德祖。赤憎狐媚曹氏子。坐弄金甌挾人主。誰將一書作紹介。愧向權門趍傴僂。寧知老奸懷詐計。欲效秦相見須賈。正是仲秋試鼓節。大宴初開丞相府。三重閣上客滿座。白日軍威森劍斧。廣庭喧轟列鼓吏。矯矯雲鶴編行伍。却將布衣盡解脫。適越何必資章甫。坎坎伐鼓若無憚。怒向樽前赤身露。漁陽一曲聲激烈。若出金石驚天宇。發如江海起波濤。罷如雷霆收震怒。當筵玉立色不變。眼下已無譙東竪。欺人孤寡罪可數。鳴鼓而攻學宣父。罵賊如駒不絶口。肯念七尺輕毛羽。昇階毛遂怒按劍。箕踞荊卿笑倚柱。且將深意寓於是。入海將隨播鼗武。觀者如山色沮喪。座上奸雄面如土。衆辱賢士竟何益。欲侮他人反自侮。堂堂匹夫志不屈。大義可以超千古。就中何者顔獨厚。助桀華生官萬戶。荊州慘禍不忍說。可憐哀恨遺鸚鵡。</text>
<title>伏波廟記夢中所見</title>,<text>繩橋初斷大藤峽。玉帳高擁南寧縣。蠻天落日駐犬旂。道傍荒林隱古殿。借問阿誰有遺廟。云是南征漢馬援。南征當日鬢毛皤。據鞍神威眼如電。將軍鐵馬汗血流。深入蠻方戰不倦。掃盡妖氛海無波。至今猶傳血洗箭。蕭條異代曠世感。草堂春宵夢一片。今來更尋蕉下鹿。冥漠神交天借便。南荒萬里不毛地。幾箇男兒事征戰。誰知竇憲勒燕然。已聞嫖姚禪姑衍。今人古人同不同。白首南來金甲卷。窈窕丹靑肅遺像。省識英雄夢中面。祠前鐵衣掛雪色。馬革雄心尙宛轉。東風飄送神靈雨。彷彿英姿時顧眄。空山歲久香火冷。古木蒼藤抱霜霰。長劍玉珥璆鏘鳴。蕙肴蒸兮蘭酒奠。撑天銅柱識何事。絶峽凝雲埋欲遍。題文六字大如斗。拂拭蒼苔讀黃絹。徘徊踏盡夢遊地。莊蝶方知一體變。擊劍悲歌歌楚些。獨傍幽篁淚如綫。</text>
<title>斬石甘露寺</title>,<text>君不見天子之劍絶地紀决浮雲。曾屬沛澤斬蛇之劉季。劉季之孫大耳兒。龍種自與常人異。天生神物自有歸。提出風塵思一試。東吳來結秦晉好。主人開筵江上寺。日光欲盪雲霧塞。龍堂酒闌喧歌吹。江東熊虎萬猛士。借問阿誰壁後置。項莊掉鞘專諸進。玉帳陰謀秘更秘。轅門更有擁盾人。錦囊暗藏孔明智。劉郞玉立高歌起。白日諸天倚半醉。門前大石入醉眼。手把龍泉占天意。擧頭暗語蒼蒼天。潛心默禱知何事。懷王武關布衣留。重耳桑中歸計遂。將崩未崩一盤陀。大漢興亡分造次。蓮花影落一片石。紫氣照耀黃金地。雲根中斷霹靂動。壯士謀臣潛駭視。北平射乕動天地。東海揮鞭泣魑魅。龍顔無語心獨喜。笑倚吳天舞劍器。碧眼將軍驚破膽。也知斫案眞兒戱。澠池虗設鼓瑟會。楚臣徒勞擧玦示。天公不與眞人便。幾失蛟龍雲雨志。斬石斬石豈偶然。乃祖斬蛇宜與比。</text>
<title>置酒三垂岡</title>,<text>尤瞞悲分銅雀香。桓溫雪涕金城柳。三垂置酒亦何事。玉帳將軍柳生肘。䧺才暮年壯啚倦。撫劍華筵泣白首。光陰滚滚脾肉消。馬上成功竟何有。曾經大小百餘戰。鐵衣登陣辛勤久。巨鰲未斬倚天劍。四海魚龍尙奔走。干戈老人大河邊。鼙鼓聲中易衰朽。秋風駐節戱馬㙜。六軍茱萸饗重九。軍中酒闌夜撾鼓。萬馬不鳴停刁斗。高歌一曲倐悲壯。百年䧺心對樂叟。人生幾何意氣盡。始覺玄龜猶未壽。橫戈躍馬少壯事。垂老哀情集樽酒。臨風捋鬚暮景斜。如意揮來碎壺口。當筵更抱掌上珠。和淚高談動左右。丈夫生子勝仲謀。舊業弓箕有所授。吾衰且置度外人。會待阿兒一唾手。橫行可吐食牛氣。析薪寧愁子不負。登臨夏屋望代俗。此地揚兵十年後。歸來暗授夏服矢。三箭天山談笑取。</text>
<title>偶逢華客說天台</title>,<text>憶昨天台夢裡還。手弄素月金銀臺。天台四萬八千丈。翠厓丹谷何崔嵬。玉京迢迢去不窮。東海茫茫安在哉。夜宿天台最高頂。衆壑嶙峋雲正堆。桃花流水引劉郞。玉洞春滿胡麻盃。鳳簫聲遏緱嶺雲。願逐浮丘終不回。越鳥魂驚笛裡月。漁子塵心猶未灰。一鶴東飛過華表。遼陽城郭浮黃埃。干戈老人仙路斷。放心散漫遊天台。天台秀色泛星槎。八月銀漢波昭回。中宵月滿黃鶴樓。忽見仙客峩嵋來。相逢且停褰裳歌。遠說仙山白雲隈。我似丹丘望赤城。君同海客談蓬萊。一別壼中水淸淺。白日沉彩扶桑摧。鰈域遙想天台隔。謝屐行處荒蒼苔。洞裡群仙倚玉樹。浩歌望我長徘徊。孤雲無復入中國。卧遊只合丹靑開。如何更逐使車入天台。鍊液其間超八垓。</text>
<title>旗亭小飮。聽凉州曲。</title>,<text>開元三子花作骨。繡𧆞文章曹植流。並驅詞林鼎足峙。三峰千仞超陵丘。雪後長安酒價高。旗亭百隊天中浮。相携解作文字飮。買醉典却烏貂裘。高設玳筵伴墨客。鼓瑟吹笙開勝遊。新詞樂府唱堪聽。滿耳香名知孰優。停盃投筯各側耳。翰墨賭勝憑歌喉。驚聞下里襍金奏。忽見兩人爭點頭。畫堂檀板手拍碎。畫壁還借樽前籌。折楊皇華合流俗。在前粃糠渠見羞。誰唱陽春動君心。歌㙜小妓回明眸。昆明女子選群才。戰詩何待伶人謳。黃河白雲入翠黛。一聲妙曲名凉州。美人一唱千黃金。淸詩長價如登樓。才兼二子愁絶倒。始知風格凌何劉。自是君詩等蟬噪。向來傳誦徒啁啾。拍手大呼田舍奴。蹇驢安得追驊騮。左史先鳴見奪袍。相如末至凌枚鄒。赤幟騷壇一戰覇。坐見殘甲投兜鍪。終敎應劭拜鄭玄。目下已無文章儔。</text>
<title>短刀置靴中</title>,<text>東風橐駞滿朔方。健兒赤血流陳陶。軍中更有霍驃姚。漠北可使單于逃。中宵胡騎襍風雨。驚起元戎顔色勞。爲君走馬思一戰。平沙萬幙排山臯。手下奇才力扼乕。靑絲白馬皆麁豪。安危只在背城戰。一心成功惟爾曹。覇王鉅鹿破釜甑。孟明濟河焚百艘。馬蹄賭勝七尺輕。且願束心藏秋毫。喪元莫憐先軫死。刺心先藏田布刀。猛將靴中一蒯緱。側耳但聞蛟龍號。翻看膝下鎖隙月。不必腰間纏錦縧。龍泉顔色隱不得。鐵衣透出虗秋濤。平生寸心付刀頭。且忘帳下傾葡萄。休言寸鐵用不高。亦須倚天誅巨鰲。男兒性命賭一擲。野曠天晴臨賊壕。將軍鐵騘金盤陀。壯士短衣頭乕毛。牙旗颭地白日迴。彷彿龍旂超武牢。雪腕催鞞短兵接。鐵騎突出聲嗷嘈。日暮大風沙礫飛。漢軍殺胡如草蒿。戰罷沙塲舞霜刃。剪斷黑雲天更高。終驅市人陷死地。始識淮陰龍𧆞鞱。英雄明鑑若懸鏡。倉卒運籌神功操。麒麟閣上漢月明。永挽天河洗腥臊。</text>
<title>河北客舍。聞沈博士彈醉翁吟。</title>,<text>秋宿河邊素月高。喜得與子開胸襟。新桐初引淸露流。卽事長歌悲古今。絃歌記得昔年遊。宓子堂撗單父琴。閑來命駕携佳客。滁有紅亭可登臨。淵明彭澤秫田多。有酒盈樽聊自斟。心中有樂寓山林。醉裡乾坤如枕衾。蒼顔白髮卧不起。落日啼盡花間禽。紛紛醉客雜樵牧。但見人影迷踈林。歸來寫出醉鄕遊。四時風烟晴且陰。襄陽留作白銅鞮。山簡風流人尙欽。老夫腰下丈二組。使車夜駐淸河潯。燈前初罷憶山夢。客舍逢君忘夜深。風傳醉歌入君手。使我長價登樓吟。蘭亭舊無絲竹樂。但有左思山水音。高亭尙餘醉眠後。留待吾君閑獨尋。他人誰識太守樂。獨有瑤琴傳此心。當時一州笑稱翁。衰老今年偏見侵。中宵酒闌捲羅幙。露濕玉軫宮商沈。絃上松風韻明月。高堂怳疑空山岑。曲終悄然靜相對。華筵燭盡天橫參。</text>
<title>除雪問袁安</title>,<text>洛水半夜蛟龍蟄。裂風捲地氷闌干。平明閭巷掃六花。白屋蒼生多苦寒。東陵處士安所如。反鎖衡門歌考槃。南山豆苗早荒穢。破屋寒廚空一簞。雨中裹飯更誰是。子桑孤琴猶獨彈。門前還有長者車。洛陽太守停銀鞍。夜來頗覺郡齋冷。天下應無寒士歡。荊柴帶雪行逕迷。蝸室受風衣裳單。始經其戶若無人。及至披帷見君嘆。問君何事獨閉門。應知伏枕多艱難。朱門處處酒肉臭。獸炭狐裘雜盃盤。先生玉貌非有求。善乎碩人能自寬。答云凍餒不足恥。衣食於人固其端。實不是出無車。又非關履不完。天寒歲暮碧梧冷。鳳凰所食唯琅玕。大道如天獨不出。素知在家貧亦安。千村萬落絶烟火。欲向何門沾一飡。職當飢卧守一室。任他積雪深千竿。君不見於陵有室伯夷築。志士淸寒應一般。</text>
<title>年年杜宇哭冬靑</title>,<text>漢文未斲北山石。倚瑟悲歌怨千古。西風殘照宋家陵。別頰金椎歸北虜。精靈寂寞竟何能。一抔任敎他人取。金鳧玉魚盡零落。舊物凄凉獨石乕。誰憐金盌出人間。飮泣遺民思舊主。千金散盡結義士。拾得寒瓊出草莽。喬山已復劍舃藏。茂陵豈無松栢樹。冬靑移得舊宮春。萬年枝下精靈聚。東風解釋無限恨。有鳥含寃鳴杜宇。杜宇悲鳴斑竹裂。淸血灑盡瀟湘浦。哀哀淸夜哭枯骨。枝上三更月正午。回看五陵已無樹。啼在蘭亭未乾土。紇干寒雀凍欲死。金粟呼風聲更苦。餘音半襍嗚咽水。恨入春山一泉塢。春深宿草寄煩寃。山鬼相和更嘯雨。天津橋上夜啼處。已作千年華表柱。摧殘發憤亦可憐。至今空羞帶毛羽。無人更上樂遊望。何况西川拜杜甫。</text>
<title>更忍提兵向燕土</title>,<text>長城易水寒悠悠。夢踏燕山千里程。傷心老作趙家臣。白首留滯邯鄲城。悲歌中夜憶昭王。越吟莊舃難爲情。千金如土駿骨香。碣石宮高延俊英。洗拂靑雲感恩分。提携玉龍東出征。東下齊城七十二。一時海岱趍風聲。汶篁未結薊丘。鼎湖龍飛新主更。篋有謗書市有𧆞。西河淚滿英雄纓。師中竟見丈人奪。卽墨夜空龍蛇營。非關嫁隣是良婦。異國投身悲此生。誰因墜淵作戎首。我昔委身爲客卿。休言少主投杼走。豈忘先王虗館迎。人間白日尙未暮。恥令趙甲鳴燕京。雲中九原下甲日。忍向黃金臺畔行。黃泉恨未蓐螻蟻。白骨猶傷蔓草縈。涓埃莫報國士恩。此日胡乃尋天兵。平生欝律轉石恨。只是呑齊功不成。從君願借伐燕兵。更入臨淄鳴疊鉦。嗚呼烈士痛稠疊。撫劍雪涕風悲鳴。前燕後趙羈旅臣。剖膽輸肝誰重輕。他時易地不負君。天日長照吾精誠。</text>
<title>海山無事化琴工</title>,<text>君不聞天有籟樂出虗。我昔聞之齊物翁。又不聞帝張咸池奏以人徽以地。厥聲流光驚雷霆起蟄虫。樂云樂云徒以人。商自商而宮自宮。伯牙學古琴。擁篲早隨成連公。藿蠋未賴奔蜂化。輪扁豈得傳其工。相携何處訪仙師。若有人兮蓬島中。玄圃滄洲莽空闊。鰲背歸路雲䑃朧。坐我中洲刺船去。烟棹倐忽無西東。獨抱孤琴候蘿逕。海天幽思虗無窮。蓬山高渤海淸。膝上閑橫三尺桐。玉洞寥窕鳥獸悲。靑冥浩蕩雲濤洪。喬松萬丈韻素月。脩竹千竿鳴遠風。先生一去良有以。就中覓師筌蹄同。試拂龍唇奏瑤音。彷彿若與神明通。流者峙者無不與琴謀。捴入指下相磨礱。塗却守神建太淸。紛紛吹萬輸牢籠。瑤徽動處衆妙集。化以天倪調始終。泠泠七絃遍。暗覺心神融。玄機應乎雷地豫。神解得之山水蒙。山靈海若皆作師。不扶自直麻中篷。移情政賴靈境助。感化元因眞宰功。妙曲終敎罔象得。操成水仙何渢渢。瑤池王母掩雲和。嶰谷伶倫停竹筩。老龍跳波瘦蛟舞。群仙下繞紛叢叢。歸來更彈峨洋和子期。一洗萬古成虧空。君不見子長亦從山海化其文。所以其文奇且雄。</text>
<title>函谷鷄鳴月未午</title>,<text>東方未曙星爛爛。公子暗催臨淄行。一人蹙口萬鷄唱。百年養士千金輕。金罍美酒滿座春。孟甞虗舘開逢迎。佳賓雲集不虗附。自謂隨君同死生。翩翩濁世意氣重。驚動西隣知大名。木偶隨流去不返。莊舃戀越難爲情。狐白之裘亦蒙茸。匪車不東留西京。深宮幸遇金虎睡。脫身走到函關城。函關閽者若眠羊。只許鷄鳴人出征。仰看秦月出未高。前有鐵城何崢嶸。蒼黃暯夜客爲鷄。喚起千家啁哳鳴。城門魚鑰一時開。大道如天千里平。栖烏散飛擊柝罷。滿空星河光尙爭。轔轔車馬鬪風去。月下歷歷山東程。秦山破碎杳如夢。渭水已小寒波聲。重關百二越險阻。諸客三千俄喜驚。向非藏活得士力。此夜報恩誰盡誠。轉海移山意已倒。回宵爲晝功能成。終敎鷄狗居客右。所以取人無濁淸。</text>
<title>擊筑宋子堂</title>,<text>俠客相逢宋子堂。酒闌華堂錯珠履。地近燕南重意氣。相與擊筑爲歡喜。堂下有人慘向隅。聽曲低昂意未已。彷徨不去亦何事。却向傍人論妙指。諸客聞之盡傾座。呼來促坐高堂裡。已令促調倐悲壯。淚濕朱絃聲不起。匣裡裝筑藏不得。抱向罇前更變徵。滿堂聽者髮衝冠。驚問此客誰家子。卿非燕國太子客。頓爾如何乃至此。平生慷慨已全露。不復藏名深井里。悲歌相泣此何夕。悵望屠中舊壯士。金臺客散俠窟空。四海今無一知己。被褐短窄客遊苦。旅館時時夢燕市。悲來却恨復鼓琴。此中誰是鍾期耳。餘音彈出白衣別。蕭瑟寒風聽易水。易水征車去不返。明日西行更誰是。君不見啚中劍化筑中鉛。終與荊卿共生死。</text>
<title>雪後訪呂徽之</title>,<text>仙客學道兼學文。賣藥販屨俱高尙。有時寄宿來村市。出谷乘流行跡浪。昨夜嚴風雪滿村。有客吟詩高閣上。聞來一笑亦技癢。詞翰升堂不相讓。紛紛六花何所似。蛺蝶飛來巧相况。天然奇語不近俗。滿堂皆歎思藻壯。知子山儲無䃫石。見子烟霞帶俗狀。袁安大雪不干人。石鼎題詩去何向。高風邈然不可攀。一葉凌波泛滉瀁。雪上猶留去時迹。君家易知復難忘。山陰佳興詠招隱。入剡扁舟動夜榜。天寒指點谷口村。白屋深藏萬山嶂。空廚冷落絶烟火。環堵蕭條餘几杖。幽人出遊無近遠。只許山妻守蕙帳。到門不敢題鳳還。泛湖亦無飛鶴放。山回路絶何處尋。隔水漁歌送淸唱。正是先生罷釣歸。笑指茅茨一相望。寒江獨釣有餘興。擁罏開缸倒村釀。會是詞塲偶識面。寧辭踏雪重來訪。浮家泛宅更莫尋。眼冷空山但怊悵。</text>
<title>賜宴黃花鎭</title>,<text>北門獫狁反未已。牧馬年年擾邊縣。將軍細柳久留屯。戍卒采薇交後先。君王怒罷兩階舞。仗出宮城朔風捲。北斗登龍龍虎旂。進厥虎臣如雷霆。揚兵未覺玉趾遠。深入凶奴過姑衍。南看斗極杳迢迢。北臨河流鳴濺濺。陰山草木大踐蹂。痛哭單于走掩面。威加絶漠大軍迴。疊鼓鳴笳擁帳殿。檀車四馬踠餘足。羽林孤兒血洗箭。山川踔遠萬餘里。逖矣諸軍耐苦戰。蕭蕭落木古亭障。露菊秋光馬上見。高㙜戱馬壯心同。是日重陽非所選。輦前村官射鴻鴈。赤羽散作千夫膳。鐃歌唱獻萬年壽。醉把茱萸爭側弁。依依楊柳出塞曲。採採黃菊新聲變。葡萄美酒苜蓿盤。捴是皇威天外遍。三盃御酒酹百王。高視乾坤騁英眸。英雄前後得意小。雪恥除兇誰不羨。平城之下亦誠苦。墮指殘兵命如綫。玄花白羽又堪笑。風雨鷄林力實倦。平胡意氣獨豪雄。萬古千秋無此宴。長征多少破斧士。飮至皆得紆皇眷。千軍醉後卧沙塲。漢月城頭掛一片。</text>
<title>哀魚游河</title>,<text>噫吁嚱悲乎苦哉。萬古遺怨長城歌。長城之歌亦何事。使我胡然淚滂沱。長城古老向余言。此曲乃是魚游河。秦時明月築城處。屍骸撑拄相佗佗。男兒已棄父母恩。內舍寡婦多顰蛾。同來土國心拂欝。格鬪寧當行負戈。金陵運石石如塸。暴吏相催頻叱呵。城高且長不易築。抱杵相看哀怨多。河中之水向東流。中有游魚承浪過。城門失火不相及。潑潑洋洋奈樂何。從容出游是魚樂。孰能如爾閑婆娑。高山深谷可去矣。只恐亡命嬰禍羅。非鱣非鮪潛逃淵。君子告哀曾諷哦。同聲萬杵作此曲。擧築人人頭欲皤。歌中多少羨魚情。不堪牽動長河波。高堂別有哺女謠。一般愁恨遙相和。噫吁嚱。築怨聲寃竟何益。他家有城城峨峨。千秋鬼唱魚游河。城裏阿房生麥禾。</text>
<title>會客碎胡琴</title>,<text>陳郞酒酣。抱琴擲地歌正哀。仰視皇天白日陰。君不見人間行路難。蜀道百折多崎嶔。又不見吾文奇絶處。峨嵋萬仞攢峰岑。揚名豈待一知己。且爲諸公開素襟。二十解書尙奇偉。不肯低首藏山林。相如赤車久不來。季子黑貂空滯滛。昨日商胡到金市。手携鳴琴多苦心。惜哉良工古昔少。荊山泣玉長沾衿。百年死樹獨能取。愛琴不知琴曲深。宣陽貴里客如雲。各言聽君胡國琴。明徽入手但一笑。美酒盈盃還不斟。珊瑚擊碎不自惜。一擲斷送峩洋音。滿堂動色各回頭。後有墮珮前遺簪。千錢買琴竟何用。一生工文猶陸沈。天生大才過伯牙。未遇知音論古今。郢曲曾無一人和。屠龍漫破千黃金。文成百軸好誰看。藤篋牙籤苔半侵。衆中誇道絶世稀。散出千人萬人欽。不有文章驚海內。豈勞車馬爭來臨。京城紙價頓能高。墨客詞伯相追尋。天地長留感遇篇。激烈半是悲來吟。君不見金華舊宅長靑苔。杜陵老翁悲不禁。</text>
<title>岐亭遇方山子</title>,<text>高人潔身好奇服。頭上峩峩弁有頍。弁之有頍稱嘉名。如彼菁莪在中沚。眉端却訝有俠氣。岐下冶遊子眞是。君跨紫騮我靑驪。前日相逢各壯齒。看君腰下七寶刀。早得徘徊朱郭里。邯鄲飮來獵春草。仰接飛禽俯拾矢。回身據鞍吐雄談。與子同馳謂子美。如何十年不相見。俠服儒冠換瞻視。知君能解一生事。早晩劍珮辭俠士。狐裘短後不曳婁。駿馬千金買東市。猶思抵掌華屋下。古篋陰符夜自揣。終言書劍不稱意。捿彼高山樂泌水。山中築室葺用蕙。在澗盤桓可擁趾。神駒泛駕老更伏。黃鳥丘阿知所止。尋君每問豪俠窟。南路人傳鶡冠子。衡宇一宿聽寤歌。十畒閑情遍僕婢。庭中貆特不瞻懸。河北田疇謝于耜。東京高第棄與人。笑殺朱門竇田死。惜君勸罷紫芝曲。看我榮名更何似。欲說長沙遠來意。古亭相看見莞爾。借問幽捿幾居徒。因君願結中林士。</text>
<title>卧念少游言</title>,<text>征南老將滯浪泊。夜繫樓船叢竹根。㫌竿拂盡颶風色。鐵衣沈成烟瘴痕。蠻溪水氣熱如湯。擊石上下迴波喧。雄心輾轉柁樓底。獨枕金戈愁欝煩。今宵執熱望何處。眷彼天涯生長村。吾家從弟在茂陵。樂志早已休丘樊。論心記自竹馬年。向余每道無高論。安軀莫如守隴畒。爲吏惟當傳子孫。優游一身欵段馬。偃仰千畒桑麻園。哀吾忼慨亦已甚。願與同居仍對門。男兒有志可奈何。弊車駑馬非思存。風塵一出米爲山。白首低回明主恩。懸軍深入此何地。嶺峀峭峻雲雷屯。南方卑濕自古記。跕水飛鳶驚我魂。黃茅瘴氣醉殺人。薏苡擔囊持作飡。人生遇險異常慮。老淚欲下三聲猿。回頭眞悔覔封侯。何足道哉千戶尊。丹靑竹帛捴身外。可笑功名令智昏。當時笑爾計太拙。至今有味其爲言。遊閑車馬府中趨。里社羔羊朋酒罇。仍思此時爽塏地。百頃風潭嘉木繁。鄕園勝事可斷膓。杳杳松榟迷川原。堪羞馬革昔有誓。委骨蠻鄕哀汝昆。平生矍鑠竟何如。老氣無復橫乾坤。藍田望絶屛野居。博望猶未窮河源。終然反復羨爾切。當泣悲歌聲半呑。仍將楚竹奏武溪。願因歸風送箎塤。</text>
<title>金城泣柳</title>,<text>平沙萬幙壓大河。鐵馬蕭蕭繫高柳。春風吹淚濕鐵衣。折斷長條空滿手。誰知手種已十圍。細柳將軍舊太守。流年怳惚瞻西日。往事依俙佩紫綬。甘棠好作憇息地。一樹風烟認看取。庭前綠陰未十畒。大樹威名動九有。桓桓江左九州伯。受鉞靑冥印如斗。平明吹笛過金城。桐梓依依尙存否。江潭惻愴昔年移。立馬官橋沉歎久。生憎百尺最長枝。朝夕催人自白首。春來欝金正華色。半拂㫌旂夾左右。彷徨其側異無爲。倚樹悲吟嘆衰朽。靑春白日不相貸。樹木猶無大春壽。人生同此望秋零。百歲攀枯已老叟。今朝配爾亦茫茫。丈夫殘齡厭奔走。南征北伐昔何壯。俠氣䧺情今老醜。流芳遺臭身後事。仲謀宣王曾相友。休言盖棺事乃定。萬事終傷柳生肘。三軍飮泣慘不驕。撥棄峴山千斛酒。歸來向壁倍慷慨。半夜悲歌玉壺口。英姿一夕接槐里。柳色京兆人去後。</text>
<title>觀棊汾陽橋</title>,<text>西京布衣無定居。朝過淮陰暮下邳。千金駿馬載小妾。遙望太原西北馳。相逢夾斜得壯士。酌酒勸君金屈巵。邯鄲殺人血未乾。笑看吳鉤掀赤髭。不須浪吟丁都護。世上英雄知是誰。花園桃李已結子。李家聞有奇男兒。塵埃一見莫浪許。汾晉寧無他日期。歸去長安屠肆中。高樓對酌何人斯。雲㙜道士拂花來。物色相猜龍鳳姿。靑驢白騾色不同。二馬相逐黃金羈。兩兩鳴鞭上汾橋。水邊赤欄楊柳垂。劉家草堂坐隱處。淸簟踈簾春日遅。仙翁貪看芒碭氣。主人只道山陰棋。龍蛇起陸互出沒。星宿爭光斑陸離。爭王啚帝天下事。暗覆一面誰能知。手揮金蟬玉𪊧尾。後來少年毛骨奇。黃冠動色却回頭。白虬煌焫揚彩眉。虬髯色映晉水春。中有雲氣潛相隨。楊家天地賭一擲。推却文楸從此辭。長髯張郞君莫駐。域中已作他人基。田橫入島却可啚。海上風濤隨所之。笑矣乎割據雄心竟未已。唐家借與滄溟涯。</text>
<title>撫箏歌子建</title>,<text>章華㙜榭高入雲。夜宴金貂動歌舞。桓郞膝席噤不語。醉倚鳴箏金粟柱。平生一往已深情。欲向華筵按曲譜。樽前抛却白玉笛。自弄銀甲當人主。繁絃更有怨情起。楚宮商歌聲半苦。文章曹植解詠詩。深怨分明傳樂府。依然轉韻起掩抑。促柱高歌更憤怒。回看天地欲低仰。轉向宮前變宮羽。絃將手語冀君賞。幼眇哀音怨千古。堂中老相獨向隅。側耳凄然停玉𪊧。中山何事聞樂泣。無乃讒言市有虎。東山不歸古猶今。昨冬秋禾偃風雨。金縢未啓剪爪事。誰識周公王室輔。鴟鳴一詠式感王。莫恠彈箏有仰俯。今朝嘉會異湛樂。願爲忠臣解簧鼓。君王未歌股肱喜。琴瑟虞庭空搏拊。當筵捋鬚共慷慨。手裡金鈿和淚撫。絃歌獨爲善諷地。伏蒲攀檻安足數。君不見田單有功尙見召。超勃忠言吾窃取。</text>
<title>燕山驛。和滿江紅。監試初試作</title>,<text>洛水湛湛彌岸長。金床玉几悲梁宮。萬里關山曉天月。宮車慘憺隨陰風。蛾眉驚罷驛舍夢。粉痕零落啼殘紅。太液芙蓉異昔時。金宮行樂浮雲空。憶昔承恩侍君側。暈潮蓮臉回重瞳。一生花底歡未畢。半夜腥塵王氣終。一曲悲歌和淚題。樂府哀怨無時窮。阿誰解道滿江紅。綺語空傳豺𧆞叢。臨穎妙舞感杜老。廣陵水調悲韋公。南冠楚囚舊宋臣。忽驚哀詞留驛中。感時撫事暗相和。字字捴是傾丹忠。嫦娥圓𡙇君莫說。玉振其言知未工。妾身似月自分明。皎皎貞烈懸蒼穹。笑殺樂昌好風流。如何漫破楊州銅。翻覆寧隨世態變。爲國俱使捐微躬。箕子殷墟嘆麥秀。烏孫塞曲輸悲衷。瑤池侍臣舊宮娥。異域傷心前後同。高㙜曲池更何在。故國衰草寒烟籠。獨立蒼茫自詠詩。燕山歸路迷西東。</text>
<title>雪中登宴坐巖。懷南岳舊遊。監試會試作</title>,<text>歲暯幽人在空谷。攀援桂枝聊淹留。登高四望詠招隱。昨夜夢泛山陰舟。此中何異南岳時。白雪飛花驚兩眸。長歌激越梢林莽。卽事依俙疇昔遊。同時賞雪樂莫樂。斐然諸子風雩儔。天遊浩蕩占奇變。共上泰山觀衆丘。歸來聚散雲北去。獨卧寒山生遠愁。堂堂張也不可見。但與林放同冥搜。嚴風淅淅杖屨凍。六花亂落靑羔裘。先集慘憺後皓然。布地瓊瑤堆不收。危巖千尺更振衣。怳疑祝融峯上頭。名區風景縱不殊。雪中陽春誰唱酬。三盃濁酒異昔時。未瀉西河離索憂。手折寒梅欲遠贈。山川間之歸程脩。乾坤萬里俯仰間。大哉吾道長悠悠。那堪有朋隔遠方。獨抱遺經談孔周。猗猗菉竹淇上生。采采三秀山之幽。金丹消息尙茫然。况復三省追前修。如何切磋共蘭室。泝得千秋洙泗流。悵望聊歌食苹詩。四山落日風颼颼。</text>
