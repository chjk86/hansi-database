<title>天愬篇</title>,<text>昔。屈原作天問。大要以理命之乖迕者。難于天。柳子厚續而條對。其辭皆恢佹佚宕。余每讀而悲之。夫天理之所原而幸乎命者。間嘗竊有疑于理與命。終不可測知。則惄焉心恫者久之。遂不得不愬諸天。而抒而詰焉。古而命之曰天愬。其辭曰。皇皇玄縡。奮棅握樞。旣奠大地。乃形萬殊。別以品族。閡以區域。內而華夏。裔則戎羯。嗇畀處荒。義嚴分截。如獸于山。而竝育之。爰啓聖知。宅中建極。天冠地屨。俾統俾率。五嶽崇崇。九瀆深深。廓玆中界。赫赫臨之。貳天宗物。有儼厥位。犧軒以旋。聖以有之。理亂迭乘。培覆罔忒。乃遴乃棐。于華于德。繄歷千年。寔用一律。華運日陊。外猘遂暴。漢唐媾之。愍徽俎之。逮元混幷。溷我黃屋。百年淹育。玄黃變易。鴻靈厖昧。邈哉曷徵。一易眞籙。裔運又承。羯羠九服。腥膻四海。三神徘徊。七曜霮䨴。煌煌帝堦。化作穹廬。蕩蕩中陸。穢爲旃裘。乾覆坤裂。川咷嶽恥。僭干天綱。于今三紀。嘻嘻乎天。胡寧忍斯。蠛蠓臣微。愚未有知。稽之運命。配之元會。大盭莫究。衋焉中駴。皇王大統。海宇神器。寔神攸食。寔天攸子。奚奪之夏。而鬱我謳吟。奚畀之夷而汙我裾襟。若無適莫。窈冥回互。何華罔簡。必夷之醜。請俟帝指。余列而愬之。謖足而進。拜稽首曰。粤自農皥。王統乃肇。眞命代啓。正脉克紹。汔千萬禩。繩繩一緖。匪智可竊。匪力敢取。雖五胡瓜割。元顏鷙據。寔偏寔閏。卒不屬之。藐大江之南。猶名號有歸。胡玆之亂。俾房闥四裔。屈首椎辮。普承一帝。麟筆奚斥。朝武奚膺。擯則罔史。接之衊聖。嘻嘻乎天。憯莫之省。又謖足而進。拜稽首曰。粤稽聖王。祗天肅祀。禮以燔瘞。崇以郊畤。苾芬克虔。膟膋克絜。秩秩厥典。多儀盛物。惟帝是歆于。降格相之。胡玆之亂。自殄厥享。濊肉酪漿。腥涎滔天。夷佅間樂。左袵執籩。匪禋孔瀆。豈曰吉蠲。棄之乏饗。受之忍穢。嘻嘻乎天。曷不自爲計。又謖足而進。拜稽首曰。粤厭元德。乃篤我明。龍躍江介。霆擊朔庭。蕩殲宿孼。汛滌遺腥。千古中原。還我眞辟。日月重朗。乾坤改色。稽文諏律。大鋪皇軌。炎朔韋辮。王道韡韡。恥雪百王。績超三古。于天有光。曷不永厥祚而偏虐之。亦罔延于一隅。乃再眷于磧若。爲之襲讎。厥勛孔焯。宜毗而百葉。何忽焉忘之。弗再血之。俾我被髮。旣拯復淪。泝彼下泉。款遘蒙屯。晉曆猶舊。漢日佇新。嘻嘻乎天。何孔不仁。又謖足而進。拜稽首曰。粤啓龍圖。人文代牖。聲明煒熀。章采朗耀。林林含戴。漸磨涵育。禮樂以囿。倫彝以迪。被以昪裳。飾以詩書。胡玆殘之。大盪析而除。兜離喧噪。獵牧騰蹙。獸跳魚駭。土坌濤決。絀我文明。易我章縫。塞其靈竅。浸之夷風。大宇蓁蓁。鞠爲甌脫。嘻嘻乎天。曷玆之酷。又謖足而進。拜稽首曰。天地之生。嘻嘻蓋久。翕忽誕漫。無物不有。抑大化耗怠。莽乎不尸而任其回謬。抑閔德薄而治汙。戲降大菑而辱中土。渾厖已▦。抑反之以陋乎。人紀日斁。抑警之以恥乎。嘻嘻乎天。盍改愆德。乃滌戎染。乃嗣明籙。中國再奠。皇統復續。夷夏位矣。郊祀式矣。我寵受之。寔涵鴻澤。猶然不復。寔隤然不昭。靡理取徵。孰神蓋高。叫之我察。語激而懟帝。雖辯曷折。請賜余以明對。</text>
<title>北山辭 乙卯</title>,<text>北山兮高嵯峩。下有深瀆兮無底。陰氣兮幽曀。奧藪薈蔚兮蔽之。爰有巨虺兮。乃偃伏兮窟宅。利齶兮舑舕。尖舌兮侔刀戟。射工毒蝎。緝緝兮並集。鰌鱓從而爲隷僕。噴沫兮日月翳。吹毒兮潛龍避。我有長劍兮光熒熒。範以百鍊兮淬以正氣。拔之倚彼阿兮。剸爾肉兮布之野。嗟雷雨兮霒沸。路冥忽兮。不可登雲兮遡帝。集百靈兮揮神斧。絶類兮殄族。蕩瀆兮剔藪。暘曦割兮坤區靖。俾我民兮無痡。呑志兮鬱浡。泣涕兮踟躕。</text>
<title>走次李朝卿 漢宗 短騷</title>,<text>近有幽憂之疾。悄無文墨意。而遠書不可虛報。謾此攀步。但天方授楚。雖悉索弊賦而從之。退三舍必矣。騷賦能有楚人風氣。乃如許。幽燕健兒。善騎射固也。又能操舟若神。將使吳越人愧死矣。謇余眺夫沔之南。閡大江兮又高岑。執層華兮無與贈。孰令聽兮輟牙琴。子之歸兮可樂。于彼湖海之靜地。世幽昧而莫我知。何傷奇寶之橫棄。蟠泥兮望玄雲。伏櫪兮待孫陽。苟余懷蘭兮握荃。豈春陽之不余芳。朝與漁人兮消搖。夕野老兮與翺翔。翩孤擧兮跌蕩。心欣欣兮樂康。吸風雲兮揮日月。乘芒眇兮蹙冥茫。子之歸兮可樂。嗟余何獨處此一方。跡如拘而搶楡枋兮。類彼蜉蝣之衣裳。邈四顧而靡適兮。時散策而彷徨。白雲靄靄兮滄海連天。欲往從兮路奚由。擊孤劍兮高歌。傾斗酒兮銷憂。凌大波兮南泝。願與君兮恢遠遊。忽投明珠之盈握兮。況津津兮開披。渢渢兮奴僕命騷。語不儁者甚希。新秋出兮湖山增色。後約兮無我違。嗟嗟斯世不可以淹留兮。微夫君兮誰與歸。</text>
<title>北行賦 甲寅冬</title>,<text>歲甲寅之龍狵兮。余俶駕而北徂。出靑門而遲遲兮。心凝注而不愉。觸窮陰之緖風兮。歷原陸之靡靡。朝余發於豆川兮。夕怬雪雲之故里。攀丘木以虔掃兮。仰先祖之名德。澤彌遠以永庥兮。懼余隤而靡則。𥇕華岡於路左兮。悵攬轡而神逝。顧余程之難稽兮。曾不得乎小憩。越祝石而東迤兮。日駸駸而注峽。山谺拆以百折兮。敻不見夫衍陸。詹旌祠於花江兮。欸南寧之復矢。提褊師而遌賊兮。終力屈而蹈義。山河鬱其戰色兮。俾兜鍪以羞顏。遵金壤而左轉兮。路倭折而益囏。閱風謠其日異兮。知漸趨乎北塞。懷鬱鬱以不釋兮。諏地誌以內契。逴日遠乎故里兮。夢黯黯其屢逝。野莽蕩而多風兮。雨雪繽其載塗。服厚毛猶瘒瘃兮。哀彼隷之無襦。歷淮州而流憩兮。喜巖邑之淸腴。植蒼柏以周山兮。云歲收以百斛。瞻板詠而徵故兮。記沙祖之異蹟。漂洪湍而鬼護兮。獲西洋而重揭。事曠絶而希覯兮。文苑盛其張大。望怾怛而孔邇兮。奈繫余以人累。神翩彯以先騖兮。勑靈眞其余俟。睋鐵嶺之嶅嶅兮。閾南北以橫截。衆阜屹以旁擁兮。褰穹嶽而中擢。閟虎豹而窟宅兮。蓄風雲以呑泄。磴一線以如墮兮。輟余軛而上躋。重溟涵其一泓兮。日月眇以東西。出寥廓而孤觀兮。濯怐愗乎余襟。志超軼以自喜兮。輒形之于歌吟。命僕夫而疾驅兮。欣余轅之不踣。顧雲嶠而愕眙兮。不識逕之所繇。止南堡而秣駟兮。遂暮戾乎郡居。聚家族而胥歡兮。北地猶吾室廬。被霧露之匽薄兮。淹床褥以嚬呻。時暇日而周覽兮。按輿誌而咨詢。控關嶺以綰轂兮。輳輪蹄而紛沓。飾樓觀以列峙兮。邑居殷其千室。列衆山以環衛兮。匯大川以襟帶。民富藏其絲粟兮。地產通乎陸海。然風氣之可惡兮。固不並以南界。日沈䨪以常陰兮。蕩風沙以埋陸。大鹵眇以莽蒼兮。野草凄以少色。矧謠俗之荒陋兮。觖儒化之漸摩。氓蚩蚩而羯羠兮。又懻忮以尙夸。里閭闃其絃誦兮。逢掖瞢其鉛槧。欲有考其故實兮。文獻缺其焉驗。嗟湖嶺之彬彬兮。號文學之淵藪。繄先正之云邈兮。士不澤其陶鑄。訌僞作而日澆兮。今鬼蜮之窟巢。獨是邦之風完兮。民侗質而易敎。懷玆忱而竊睎兮。庶在後其可考。居悒悒而潛寂兮。邈四顧而無友。散輕策而孤往兮。遡南雲而流睇。長安邈其日下兮。嶺樹瞹以迢遞。獨沈瞀以中悲兮。涕淫淫其沾衣。聞玆土之多勝兮。浦嶼尤其瑰奇。願俟暖而揚舲兮。繭余足猶不辭。對時序之晼晩兮。又殷憂之難聊。觀斯世之縕紛兮。吾道厄其將消。羣陰進以女壯兮。白日忽其晻翳。九關邃以茫茫兮。臧否眩其日盭。冒太行而衆驅兮。況觺觺以旁伺。願余折此南轅兮。與彼世乎自疏。繚彗星而爲旌兮。驂長螭而爲馭。祛穢累以佚蕩兮。翩往走乎東瀛。挾精粹以爲徒兮。極余觀夫扶桑。超象先而獨存兮。謇被髮而相羊。</text>
<title>苕溪似輞川賦</title>,<text>客有以一幅畫餉余曰。是子昂苕溪傳神也。山川映發。獨冠江左。風流標擧。秀出吳下。游秇超絶。天巧盡洩。寫境流動。雲煙生色。余乃卒業而詰之曰。嘻嘻此非苕霅也。此豈王右丞之輞川耶。何風氣物態之相肖。令對之而宛然。客笑曰。輞西在秦。苕東在吳。奚子觀之是惑。曾不識風景之有殊。若其園池之美。同季倫金谷之鄕。花石之麗。似文饒平泉之庄。必援是而同之。抑吾子之有辭。余乃盱衡而評之曰。山則雖高。首陽騰嗤。水則雖深。汨羅含譏。林泉娛目。不解山河之淚。花月迷情。却忘黍離之恥。風雨震盪。殷仲文之林柯無靜。霜雪交戒。陶徵君之松菊不勁。此皆輞川之物色。而今苕似之。噫噫然矣。我知之矣。系麟趾於南朝。是猶之受蘭臺之恩渥者耶。耽禁臠於北讎。是猶之汙羯狗之僞爵者耶。書竊鍾太傅之髓者。吳興而卽右丞。詩嚌庾開府之胾者。右丞而卽吳興。藻藝彬彬而同駕。風度翩翩而交映。寔異世而同符。朝暮遇而不爽。韻度旣契。行藏不謀而齊軌。行藏旣齊。形於山川而發於縑素者。亦不期而類之。故使人目眩而心疑。遂彷像其莫之辨。嗟乎天地之間。吹萬各異。人之所同。地隨而似。伊洛一泒。比則洙泗。錢湖十里。似彼西子。冷山大節。怳挹雪窖之高風。岳廟孤忠。宛見胥山之遺踪。是皆心跡之暗符於千載。卒爛熳而同轍。於是其風物英爽之泱泱。亦隨之而髣髴。必使觀者。惝然而思。芒然而疑。不自覺世相後而地相隔。今日苕輞之肖似。寧獨謂之無是理。客乃犁然而悟。按圖諦視。笑而復余。子言良是。對其煙雲媚麗之態。苕溪耶輞川耶。察其池臺華巧之容。輞川耶苕溪耶。遂擊其圖而歌之。歌曰。苕水兮幽幽。惟輞之色。苕人兮誰與歸。惟摩詰之躅。</text>
<title>寄隣友韓君 戊申</title>,<text>寒聲生碧樹。大火落蒼梧。露泫蟲音鬧。天高鴈影孤。山鋪簾外畫。荷綴水中珠。今夜南樓月。深思舊酒徒。</text>
<title>江行 己酉</title>,<text>白露滴空明。秋容澹澹滑。一聲款乃歌。夢斷寒江月。</text>
<title>自江外還</title>,<text>暮煙平野闊。春水大江深。斜日獨歸去。得詩時一吟。</text>
<title>卽事</title>,<text>雲月凄迷拂暑流。病中佳節見新秋。眠來啜罷菩蔞水。便覺神游太素頭。</text>
<title>贈友韓君諸人</title>,<text>陽春絶響邈誰追。勃勃吾曹耿自奇。世誼已看同骨肉。交情且喜去毛皮。洛中家在東西巷。鄴下人稱大小兒。願與百年湖海畔。雲龍相逐以爲期。</text>
<title>曹溪和子鎭 李公重朝○庚戌</title>,<text>一日溪堂十往還。閒人多事未全閒。峰廻飛瀑隱高樹。洞暝白雲生古壇。身踏祗林塵外月。春還榟里夢中山。門前莫放桃花去。恐逐流波出世間。</text>
<title>秋懷</title>,<text>病起悲秋色。徘徊向北林。時物無全變。鳴蟬在樹陰。</text>
<title>田家漫興</title>,<text>八月大江上。蕭蕭風色開。漁人携網集。田婦刈禾廻。野逈秋陰滿。天長海氣來。終南靑一抹。瞻望意悠哉。</text>
<title>放吟寫懷 三十韻</title>,<text>靑木之墟渤海濆。大東風表有乾坤。波留禹斧疏河跡。山帶秦鞭駕石痕。敎闡八條箕子化。名編千古馬遷論。風同齊魯能冠帶。地接遼燕作屛藩。辰馬戰爭紛淆亂。濟羅民物但强蕃。千年運啓緜基祚。一統功成掃穢昏。禮樂聲明民自皥。山河表裏虜無喧。漢廷文學班揚集。虞代臣隣稷契存。十聖守文治旣焯。一心尊華禮彌敦。便蕃綸誥榮常煥。拯救淪亡德敢諼。弱國中兵終苟活。大邦多難竟辜恩。六千讎役隨前轍。萬折朝宗愧此言。千里日星迷左海。百年戎馬穢中原。昭陽雖化單于殿。白水猶存赤帝孫。已失朝周修玉帛。幾勞思漢望旌旛。自嗟生世逢長夜。每願披忱愬九閽。欲詠下泉先涕集。莫追蹈海只聲呑。請纓逸氣鉛安抱。投袂高歌劍幾捫。自古羣才歸擁篲。幸今明主政臨軒。訏謨豈特希寧謐。大業將期贊攘尊。方俟宛蹄馳滅沒。肯敎溟翮失騰騫。風雲且俟懸金會。草澤寧懷抱璞冤。旣涉千尋揚子海。思窺數仞仲尼垣。潛分亥豕游文圃。默察魚鳶見道源。斥鷃紛侵棲棘鳳。跛蛙爭笑在泥鯤。淸風每挹西山草。高趣長思北海樽。只恐騶麟充駕馭。何能鼎呂合饔飧。犁庭庶勒燕山石。執壤重驅薊野轅。黯黯腥氛淸海宇。煌煌皇籙統乾元。莫言滄海無涯畔。精衛千秋是我魂。</text>
<title>惻惻行 甲寅春口占</title>,<text>惻惻復惻惻。欲語先嗚咽。命途一何蹇。不翅遭磨蝎。十年抱牢慅。志慮遂沈鬱。前年憂患始。緜延人不輟。默算無大戾。天胡偏深罰。忽忽含疚戚。六官皆銷鑠。俄復身遘癘。彌月淹床褥。涔涔閉一室。竟日跫音寂。精神雖挺發。肌肉日癯削。百感紛來集。由中不可抑。咫尺阻南陔。未嘗床下藥。疏糲想不充。誰進滫瀡食。死兒猶夢接。生兒何由覿。語幾變唔咿。步或能踸踔。伏枕有涕淫。實愧兒女色。旁人疑怛化。見之不深識。吾命有所制。一疾豈能殛。慰語時鬧耳。聽來謾一噱。親知有寄訊。竿牘凡一束。時聞車馬音。强起窺門隙。遙遙見顏色。非舊卽親族。近者脫鬼關。沈沈猶帖席。照形已黃馘。論功唯赤脚。心境轉陫側。向誰吐幽塞。信筆寫寢囈。寄與同病客。</text>
<title>書懷。示君得弟。宗魯</title>,<text>幼余頗疎宕。如駻不受束。中年有經閱。斂之遂內蓄。雖不墮徑竇。奈無從學力。讀書只涉流。便便但鉅腹。詞被南楚笑。書愧大令僕。性亦轉懶廢。遇事輒縮朒。自度失時趣。退然守靜約。掇皮皆天眞。面鋤皎厲色。時觀貴游子。翕翕競騰躍。姣服飾弁佩。熀然誇衆矚。矩步譚聖賢。橫議樹頤頦。余獨被毛褐。口呿手且縮。那免世所嗤。衆棄皆凌轢。昔人貴內葆。有道未必服。守素澹偃蹇。亦恥强修飾。且觀世縕紛。波蕩古道塞。三彭肆謠諑。談笑藏牟戟。以是益自虛。恐折太行軸。鴻鵠戢摩天。垂翅甘雌伏。游神究道術。冥心溯墳籍。洛誦與副墨。包羅恣咀嚼。門絶衿紳徒。蕭然臥蓬藋。悠悠天地大。出門靡所適。獨有少游弟。肝肺炯不隔。謝夢多沾丐。姜被足湛樂。間者阻淸眄。無以展幽抑。嚬呻偶成語。寄爾明衷臆。</text>
<title>麻浦道中。望南漢有感。</title>,<text>南畿保障此雄哉。萬雉晴空石色開。禦敵只要無佞舌。丙年天險亦崔嵬。</text>
<title>秋懷 二首</title>,<text>秋氣日夕至。原陸起新涼。鶡鴠發其音。嗈嗈鴈南翔。畹蘭日以蕪。籬菊日以芳。沈吟藉草坐。露滴沾衣裳。仰看天色高。悠然意政長。滔滔節物變。白日無駐光。緬憶古人心。太息遂沈傷。白日下遙山。微風響高樹。庭際蘼蕪色。一夜被霜露。萎絶不復惜。秪感流年度。幽人政遠思。有言誰與訴。悠悠多徑竇。何以涉長路。願言益努力。行行歲且暮。</text>
<title>古意贈君得弟</title>,<text>靑靑河畔蒲。燁燁高山芝。蔓蔓陵上葛。蘼蘼園中葵。誰非靑春色。我懷不在玆。中谷有崇蘭。幽幽發華滋。采采擷我衣。願言遺所思。娟娟東家子。皎皎北方姬。顏色豈不好。余情猶不怡。佳人在南國。盈盈秋水湄。不識門前路。幽靘好自持。碧雲渺千里。欲往路逶遲。執此瑤華贈。歲晩以爲期。</text>
<title>偶書</title>,<text>丈。夫百年內。豈作尋常死。隱身當隱名。爲學當爲己。得君治三代。制敵侯萬里。有志者竟成。必居一於此。</text>
<title>金化途中。吟成。寄諸從。甲寅。往鶴城時。</title>,<text>關河千里壯遊哉。秪爲離羣意不裁。別已經宵增黯結。路將踰嶺轉崔嵬。雲連大鹵山形合。日上遙空海色開。吟罷却愁無驛使。雪中唯見北人來。</text>
<title>鐵嶺作</title>,<text>揷天蒼嶺望崔嵬。造化於玆太壯哉。直北羣山雲際出。以南諸郡眼中開。風光左對滄溟闊。地勢高從靺鞨來。立馬喜看飛鳥背。何人泥坂下車廻。</text>
<title>在鶴城。醉作散語。寄諸從弟。</title>,<text>北地漠漠多雨雪。鴻鴈不飛春陰薄。時時疾風捲地來。其聲震蕩裂山澤。游子思家衣帶緩。索居悒悒愁寂寞。遠思諸弟在長安。山川渺邈勞心目。笑携美人登高樓。痛飮十日凌河朔。紀遊時作潘生賦。從軍儗草陳琳檄。開襟氣呑滄海月。拂劍歌動陰山色。我將鉤懸五十犗。釣取大鰲離而腊。遂使嶺北數百里。人人皆厭魚錯食。不然携劍倚大嶺。快剸百尺鯨鯢肉。專彼應龍風雷功。永見東海波濤息。狂生鬱鬱語太放。嗚呼狂生此語誰能識。</text>
<title>經鐵嶺口號</title>,<text>雲日陰陰大嶺高。嶺前流水日滔滔。晩來雪勢乘風健。埋却千山虎豹嘷。</text>
<title>在鶴城。詠物有作。寄諸從。十二韻</title>,<text>左海山川領略廻。胸襟澡濯氣彌恢。我眞天下好遊者。地亦嶺隅都會哉。一路風謠通靺鞨。百年形勝近蓬萊。北臨大陸平如掌。左挹重溟渺似杯。聖跡釋王徵古寺。戰功元帥有層臺。天長朔氣三關黑。地逈寒陰六鎭開。夔後文章雖長格。西河離索秪堪哀。風塵遠隔中原色。節序頻遷大海隈。夢踏關河千里盡。詩搜島嶼百篇裁。鴈來書帶西湖月。笛奏春生隴上梅。聽曲樓頭淸夜遠。望鄕天際白雲來。懷人偶得池塘語。寄與江南小謝才。時諸從讀書在西湖。</text>
<title>題于鱗詩卷</title>,<text>自從長慶日卑卑。千載于鱗力挽之。始信王生能雋語。怳看春雪照峩眉。</text>
<title>行海曲馬上有作 二首</title>,<text>水渚悠悠鳧鴈飛。雪晴風暖晩霏微。明朝欲踏來時路。恐被仙曹挽不歸。島嶼微茫湧碧濤。中間鬱結海宗高。晩來浦口風初宿。散下漁人泛泛舠。</text>
<title>在鶴城。出觀海口有作。</title>,<text>自喜今朝絶境遭。紛紛應接不辭勞。山連渤海風雲濕。地近豐鄕日月高。結處彩樓看蜃氣。噴來銀屋認鯨濤。平生逸氣猶餘在。欲學任公腊巨鰲。</text>
<title>德源途中 時往謁尤翁配所。○乙卯。</title>,<text>驅馬踰北嶺。行路何嵽嵲。塞日常沈霾。蕭蕭下霜雪。忽見九畹蘭。蘼蘼棄林樾。荊棘日以侵。斧斤日以伐。榮華雖離披。芳澤愈皎潔。我行立躊躇。攬之空涕啜。諷詠尼父操。慷慨心如結。春陽倘回煦。豈使長蕪絶。</text>
<title>思嶺篇一首。寄君得道州。</title>,<text>大海環南極。萬里涵太空。崇嶽鬱以間。路絶鳥飛通。渺渺余所思。日夕在其中。別時天政雪。別來見條風。條風發春陽。時物日以滋。幽幽卉木麗。叢蘭亦菲菲。寂寞誰與玩。鬱鬱中心悲。海內有吾曹。願與長相隨。爾輔我爲車。爾雲我爲龍。和如宮有商。密如蚷與蛩。行行且歸來。欲往路超越。故山叢桂長。招子弄雲月。</text>
<title>淮陽道中記所見</title>,<text>弊屋蕭蕭桑柘蕪。有田橫縱皆山隅。日暮老翁伐薪歸。風雪滿衣凍肌膚。阿嫗入廚炊夜食。甁傾粟盡甁無儲。老翁回頭向阿嫗。兒飯可炊翁飯除。少時閱飽今差寬。明日里正應催租。小兒索飯倚門啼。大兒赤骭寒無襦。問爺年年勞耕織。何事輸他家無餘。老翁呑聲行歎息。吾家三世業農夫。君不見長安市人多朽錢。不識鋤犁飽粱魚。</text>
<title>謾吟。寄君得。</title>,<text>長安城中春氣還。流雲靄靄滿南山。雨洗九逵淨如拭。翩翩車馬游其間。漢廷諸子多新貴。九門如海競掉臂。談笑揮霍日月光。廊廟訏謨密如鬼。城南環堵圍蓬藋。閉門不見風塵色。捲簾時挹西山爽。擊劍放歌老驥曲。眼看天時忽推移。賦得洛陽觀物詩。請君山中可言歸。浮名輸與世間兒。</text>
<title>寄內弟同甫 芝村李公喜朝</title>,<text>吾弟復入楊東谷。攀援故山叢桂色。董生力耕壽州田。仲淹樂道河汾宅。攬結風雲爲藩籬。包羅腴馥恣咀嚼。我今逶遲在城郭。東望日思田園樂。長安車馬多如雲。塵埃沸天九門昏。手握層華且徘徊。獨守畏壘欲忘言。何當絶跡梁碭路。與子山中對環堵。願言吾曹各努力。行行且看歲將暮。</text>
<title>己未除夕。在長湍丙舍。書懷。己未</title>,<text>歲行滔滔看又去。寒盡春回在子後。畸人斯世謾浮繫。行年冉冉二十九。二十九年但喫飯。腰腹便便中無有。欲窺聖門迷路逕。浩如望洋難下手。義理鑽硏愈無窮。關鎖重重幾時透。物累纏繞未翦割。自省日日積疵咎。日月駸駸遽如許。少壯幾何易衰朽。若個年年皆浪度。恐未立脚先蒲柳。請因元正勇自奮。洗滌腸胃新其舊。榮名飽我還弊我。願抱遺經臥田畒。養老敎兒餘何求。委順俟命永有守。至哉直內方外訓。庶與終始力硏究。來在故山松楸裏。感此流光惄焉疚。夜久不眠百憂集。呼燭疾書語荒陋。</text>
<title>簡寄同甫新齋 庚申</title>,<text>一畒東岡小築成。山如增秀水增淸。硏探得靜功加密。薖軸彌深世轉輕。辭宦志同和靖隱。遵先堂似紫陽營。願言益究誠明業。莫向嵁巖老此生。溪山映帶繞前除。羡子河汾有弊廬。永夕林亭承款話。歸來勝讀十年書。往踏靈芝洞裏還。至今淸夢繞林關。勝區仁里俱吾樂。不惜千錢已買山。</text>
<title>招漢人鄭先甲。與話酒間。鄭君呼韻漫應。</title>,<text>海隅今日喜逢公。忍說皇朝寶曆終。一片大東冠帶地。遺民相對泣神宗。</text>
<title>辛酉春。以看石役。久留墳菴。暇日。遂以匹馬。馳往松都。信宿而還。蓋於諸勝。特染指而已。不能周觀盡意也。各以一絶。記勝。辛酉</title>,<text>崧陽書院。拜謁畫像。儒宮翼翼傍荒城。小閣輝煌揭典刑。左海千秋衣被化。八條敎後有先生。花潭書院故都淑氣尙淸雄。海外千秋有邵翁。造化鑿開深邃洞。爲成當日弄丸功。滿月臺城闕遺墟莽寂寥。千年王氣已蕭條。龍盤地勢雄如許。其奈天心眷聖朝。朴淵瀑怕有潛龍白日雷。臨潭不敢任徘徊。誰將百尺吳門練。倒掛晴空震盪來。</text>
<title>別申應敎公獻 琓 叔以書狀赴燕 三首</title>,<text>遼野莽以闊。燕山鬱回互。敻然千里間。風沙翳大鹵。氷雪埋車軸。天氣積陰冱。今子攝使臺。銜綸遂西赴。駪駪驅四牡。悠悠懷靡盬。嗟我讎人役。踏彼觀周路。蕭蕭孤竹城。蒼蒼薊門樹。婉畫贊使事。峻法束象胥。況富華國文。專對乃有裕。年壯神所勞。豈足憂霧露。而子有高堂。彌月曠綵舞。行行勉加餐。寬心愼將護。嗟我中有結。願言憑子訴。我觀明王業。天畀膺眞曆。樹立旣深宏。餘澤亦滲漉。氣數雖有奪。未應翦焉覆。深河涸有沱。長木顚猶蘖。綿綿晉宋裔。一隅紹殘籙。我明天有啓。赫赫治功焯。滌彼百年腥。還我千古宅。聲明軼漢唐。車書混炎朔。不聞主德衰。淪喪奄一夕。下泉憯我思。願言則霑臆。皇支多布濩。謳吟亦未息。弘光雖中衄。華統理應續。邈哉滇閩間。朱光倘再爀。萬里隔重溟。語秘徒憑譯。試望天南隅。看取紅雲色。歸報東海曲。庶慰烈士戚。慶元微言絶。道脉代有宗。斯文如元氣。罔係世汙隆。胡元宅我華。羯羠穢章縫。承承猶紹緖。仁山數三公。發揮前師旨。駕說息羣憃。中陸今幽國。四海浸夷風。千古文明化。蕩淅一朝空。況自正嘉後。士學日幽矇。王陳導其流。衆迷靡然從。江西與蔥嶺。變怪紛喧訩。道術日以裂。異說日以工。然余反驗古。斯道豈終窮。茫茫海宇廣。明德亦降衷。應有林澤間。不受汙染蒙。遠闡洛閩旨。門路趨大中。苟使存一綫。繼開應有功。跂然徒遐想。何繇與磨礱。請子倘有遇。論學較異同。正學能碩果。歸來報大東。天地日幽塞。蒿目憂忡忡。</text>
<title>下番朴士安 泰維 有詩。而中有怨我語。蓋士安不卽應講。我累移書勸令就之。且爲自己地也。今反以鎖直爲苦。歸咎於我。可笑。遂戱次。士安亦每輒和之。辛酉冬在史院時。</title>,<text>下番三斗醋。上番五鼎饗。望塵趨擎跪。逢嗔氣沮喪。士有良史才。養名臥丘樊。求進欲避榮。如渴不飮泉。我言明曉譬。始乃于于至。務寬一脫略。安君在館裏。遂肆偃蹇色。相望不避走。胡乃不知德。望 望怨也 我向人叫。豈徒折腰恥。抑思抱柱信。如鳥旣縶籠。嗟爾亦可哂。時士安將卜小室。擇吉有日。而出直無路。深以爲鬱故云。上下番體面極嚴。而余務從寬緩。反以爲怨。有山茅可結。有田耕可饗。世故紛波蕩。鮮不匕鬯喪。太行易折軸。況多蠅止樊。是宜務內葆。刳智飮愚泉。幸有同心子。官聯而末至。志在東岡陂。跡寓金門裏。俯就非所樂。蓋難循墻走。論心默際合。何必聲言叫。一壑願從游。斯語實相信。願言各藏心。恐被傍人哂。</text>
<title>趙參議 嘉錫 挽</title>,<text>名卿盛業厚遺贏。棣萼蟬聯宅相成。玩世淸談瞻曠度。憂時血疏見孤誠。曾留太史鋪張業。未試天官藻鑑明。他日儗修先友記。淸文至行敢容評。拜吏議未及行公。</text>
<title>次朴士安韻 壬戌</title>,<text>壬戌正月。上賜夜對。講綱目。講訖。賜酒。入侍諸人。皆醉失常儀。安承宣垕尤醉。眠頹臥放言。上大笑。翌日。下番內翰朴泰維士安。有七言近體一首。要入侍諸公和。於是安令垕，吳校理道一，李修撰世白，李注書允修及余皆次之。橫經趨入九門深。雲漢昭回夜色沈。一席君臣寬禮數。千年治亂細硏尋。爐薰濕月飄簾外。春氣和煙滿沼心。休怪史官煩奏事。時囏明主政虛襟。余與士安出位。頻有陳達。承宣以史官無奏事之例。事涉猥越。請推。上不許。</text>
<title>汾厓申判書 晸 丈赴燕還。語間。以唐筆墨見貽。使以詩作謝。遂歸而忘拙書似。時在翰苑</title>,<text>遒如蠆尾黑如鴉。始識華人製造嘉。偶落蘭臺南史案。初從遼塞漢臣槎。尖鋒宛帶中山色。妙法應傳李氏家。深荷詞宗珍重意。絶勝騷客夢生花。</text>
<title>泰山 押東○壬戌春。月課居首。</title>,<text>岱嶽蒼蒼鎭大東。天鍾神秀最爲雄。素王游眺寰區小。列辟登封事烈崇。黛色盡包齊魯域。山腰俯納渤溟風。試看膚寸彌天澤。不動猶深潤物功。</text>
<title>華山 押西</title>,<text>橐籥金精峙域西。揷天仙掌絶攀躋。逸人牢睡靈風遠。道士茅龍異跡迷。呼吸想應通帝座。雲霞端合作仙棲。願携謝朓驚人語。俯視中原衆嶽低。</text>
<title>衡山 押南</title>,<text>偉哉岣嶁大江南。襟帶風光七澤涵。元晦醉登當雨雪。退之誠感豁雲嵐。山淸道釋多棲跡。地遠流遷每解驂。從古楚閩才傑盛。豈徒精淑產樟枏。</text>
<title>嵩山 押中</title>,<text>崔嵬太室勢奇雄。四嶽環羅正在中。登眺幾人俱泯滅。興亡百變獨穹崇。吹笙緱嶺仙風邈。翫雪龍門勝躅空。願降周家申甫佐。我明皇籙再興隆。</text>
<title>河水 押河</title>,<text>包貫坤區是大河。百川疏鑿儘餘波。乘槎有路知通漢。沈馬無功謾作歌。萬世人文圖象出。千年休氣聖王多。三條重險雄如許。無奈興亡閱幾過。</text>
<title>擬關山月 押月○壬戌夏。月課。</title>,<text>八月龍荒北。塞草寒欲折。蕭蕭荒磧晩。朔風吹海月。炯炯有餘輝。萬里氣凄冽。寒凝壟上雲。色映關山雪。胡兒暗垂淚。四面悲笳發。況此亭障間。秋屯三河卒。長安一何遠。王庭一何闊。百戰功未封。黃沙多埋骨。長歌出塞曲。悠悠老甌脫。此夜攬明月。思歸轉愁絶。天長一以眺。山野莽蕭瑟。嗟哉明主心。開邊何時畢。</text>
<title>外再從妹尹君 宰 妻挽 癸亥夏</title>,<text>從舅閨門整。賢女襲訓美。婉孌秉淑行。少小誦女史。酒槳與女紅。循循合梱軌。夫家門楣盛。夫婿亦秀朗。甚承舅姑心。孝敬稱門黨。翠屛寶瑟垂流黃。鳳凰和鳴聲鏘鏘。春陽芳艶政樂康。誰知明月奄淪光。嫁衣猶不垢。夙子亦未晬。悄悄餘床簟。寂寂委環珮。嗟哉人生等泡沫。美疢一夕何奄忽。南阡鬱鬱榟樹綠。深深葬此蕙蘭質。六親摧傷行路咨。況乃高堂鍾情悲。渭陽每對封胡語。感吟千秋毀璧辭。不見西隣老婦生幽獨。身後寂寞乏嗣續。又不見東巷寒女貧吃糠。雖得百年無生樂。妹今受祉亦已多。以此足慰泉臺戚。</text>
<title>綠野堂 押堂○月課</title>,<text>東洛山川美。名園鬱相望。居人多懸車。晩節競芬芳。睠彼綠野墅。高拓爽塏岡。幽勝愜高趣。云誰營玆堂。明公昔高騖。端委坐巖廊。張膽贊帝謨。出師討蔡疆。叛氣收東南。舊業增煌煌。恩封疏大國。茂績紀太常。超然思高蹈。東歸臥雲庄。池臺日高深。花竹鬱千行。斂他經綸手。娛玆雲月光。冥心謝世紛。退然益閉藏。鷹鸇誰相猜。鴻鵠已高翔。賓從日招延。觴詠盛文章。風流暎當時。優哉壽以康。允矣急流勇。謀身信克臧。笑彼香山社。逃禪游冥茫。侈哉平泉庄。花石太誇張。我欲追公芬。千秋意正長。</text>
<title>送尹檢討邦瑞 德駿 佐北帥幕</title>,<text>塞垣籌畫藉時髦。換着戎衣照錦袍。紫氣北臨關嶺遠。白雲西望薊門高。天長朔野秋觀獵。地逈滄溟夜聽濤。努力疆憂須見紓。莫令無武笑吾曹。其大人侍郞。方以副价赴燕故云。金華輟草又邊疆。政坐才名出等行。繡斧儐夷萊海闊。韜鈐佐幕塞垣長。文星夜映關河月。尺劍秋明大漠霜。千里壯遊還主渥。詩應過嶺轉鏗鏘。年前。纔以接慰官還。</text>
<title>贈別尹仲綱 世紀 再從兄赴通川</title>,<text>法從分符出建章。況聞勾漏是仙鄕。使車北踏遼河闊。吏綬東臨大嶺長。百里風謠隣渤海。千年形勝近扶桑。行看雨雪迷征旆。到底風雲滿錦囊。地接蓬山春理屐。月明叢石夜鳴榔。淸時莫作湘潭怨。詞掖要看漢吏良。恢刃不妨耽誦讀。俸錢須識愧流亡。一麾吾且隨君去。桂樹淸風共擧觴。</text>
<title>與金仲和 昌協 並直。次同甫寄仲和韻。以解同甫見誚。</title>,<text>年來身計覺全非。羈鳥棲棲失所依。猶有英僚同縶跡。不應疑我戀輕肥。</text>
<title>明聖王后挽詩 甲子春</title>,<text>相門承法訓。京室稱來嬪。克誕文王子。無私馬氏親。流恩覃葛藟。虔禮執蘩蘋。寧考勛華業。須知內治純。至哀痛梧狩。深念軫宗祊。謙挹無關政。彌綸每積誠。十年勤保護。今日見昇平。千古后妃傳。奚徒壼則貞。聖主承文母。邦家値殆哉。積陰淸掃盡。穹昊感回來。斡轉潛功大。靈長景運開。眞游劇奄忽。率土倍含哀。鬱鬱喬山色。煌煌羽衛長。已營周祔制。那有舜妃傷。陟降同千祀。邦家啓百祥。年年拜陵日。忍見寶奩藏。</text>
<title>次金仲和韻 伴直時</title>,<text>邃邃承明廬。華構耀丹雘。循顧慙蓬虆。出入輒心戄。盛代富才彥。高選尤講幄。諸公猥見收。明主枉顧渥。追逐同雲龍。浮游度今昨。余學顧甚陋。認病迷所藥。疎懶久自廢。秘書謾充閣。淸時難遽訣。英僚且喜託。危塗頗涉歷。世情日益薄。舊山秋欲動。遐思政搖落。惠我有先獲。行行且結約。</text>
<title>戱次樂弟 李公賀朝 韻 在楊山</title>,<text>東岡雲樹見新秋。天餉吾曹辦勝遊。開卷細論千聖旨。對尊同破百年愁。行藏終擬謀三逕。志業何妨試一州。斯語丁寧休不信。參聞有彼水邊鷗。</text>
<title>李士涵 濎 挽</title>,<text>大化莽回謬。予奪何茫茫。氣完多中㧻。畀全或不敭。紛紛埋英爽。鬱鬱在山岡。閱此感逝水。余心每沈傷。矯矯韓山子。姣服飾衆芳。擧擧氣宇豁。謇謇風議張。靡然士友傾。儁聲動詞場。靑雲偶少淹。逸志猶激昂。簿書俄困公。遂如驥服箱。公年甫彊仕。神茂體且康。一疾遽皐復。天胡殄我良。逝者目豈瞑。嗟嗟有高堂。斑綵拋遺篋。鴻鴈虧舊行。寢門哭甚晩。感咽摧中腸。長安新秋動。輤車乘曉忙。榟樹廣陵阡。千秋斂精光。休明與映徹。較之孰短長。擧此以慰君。君靈倘在亡。</text>
<title>拜金城宰辭朝。先之長湍。有感口吟。</title>,<text>小人有母慈。貧無滫瀡食。一疏明主動。作郡東嶺曲。首路思展掃。曉出白門側。親知別我行。去去辭京國。五馬行且鳴。徒衛煒有色。行行踰百里。戾彼臨湍谷。新秋山阿闃。淸露沾草木。得養有不逮。逢慶無全樂。況値節物變。游子增怵惕。中心有餘哀。明發不能宿。念玆民社寄。何德克稱塞。峽縣俗頗淳。峽民業益薄。願言視如傷。先民以爲則。先民。當作賢謨。</text>
<title>次李獻納子三 畬 自驪江寄示韻却寄</title>,<text>只喜廬江檄。非求勾漏仙。外符元異渥。東嶺定前緣。草樹經秋淡。風謠近塞偏。俸錢雖甚愧。優逸願多年。拜金化。旋移館職。未赴。俄又拜金城。故云。</text>
<title>余夢想楓嶽。今且二十年所矣。今年秋。爲養出宰金城。蓋斷髮嶺。在縣東界。距邑治爲九十里。嶺卽楓嶽外面也。到官以來。心欣然。日東望馳神。而不特時有所不可。且秋務方殷。在官者出而觀山。於事不安。不敢爲而亦不暇爲也。及至重陽日。以踏災事。出歧城，通溝等面。遂因而踰嶺。轉向山中。蓋欲因公事。而略觀諸山梗槩也。束輕裝簡騶隷。只庶叔隨之。發縣行三十里。到昌道站。卽歧城地面。率本面風憲等。踏驗災田。時天新雨。野菊被山。楓葉則已爛熳而向衰矣。在途中。從者東指相謂曰。彼隱隱雲表者。金剛也。遂吟成一絶。是日又行三十里。宿通溝官倉。</title>,<text>十年楓嶽謾馳情。作郡東來始此行。遙望碧峰雲際出。此心先在衆香城。初十日早朝。發通溝。率本面風憲等。踏驗災田。又行三十里。至斷髮嶺。山路百折。地勢極高。及至嶺巓。卸坐石壇。壇上有老檜數株。其大累抱。世稱我光廟所手植者。松檜雜木。鬱蓊周山。日月蔽虧。東望楓嶽諸峰。嵯峩晃朗。如削銀玉周羅而在指掌間。吾生今日。乃得瞻望仙嶽面目。夫何所恨哉。若始覩夫世所謂天神者。目注神聳翩然而殆欲奮飛也。楓嶽僧宗澤。與余無素。而傳聞余有行。特來相迓。爲導而行。自上嶺至下嶺。殆十許里。</text>
<title>通溝途中有感。記所見。</title>,<text>我坐黃堂裏。日飽列鼎几。心雖念民飢。猶未若在己。今出田野間。怛然不可視。長峽莽回互。蕭蕭數村里。有田皆高巓。荒穀半無穗。居民多鵠形。紛然羅拜跪。上供與官稅。徵責多色類。所食猶不贍。恐難免係纍。我欲與停減。亦難一任意。徒然懷歎咨。深愧古良吏。又行三十餘里。向夕。始抵長安寺。寺在楓嶽下麓。地勢雖不甚高。而諸峰環擁。已歷歷在眼矣。棟宇佛像。侈麗特甚。而中經災燼。缺毀頗多。遂留宿。</text>
<title>長安寺吟成</title>,<text>天鍾神秀海隅宗。地遠曾無秦漢封。盤礴東南數百里。環羅大小萬千峰。俯看日月昇沈景。始識山河闊大容。此去蓬瀛應不遠。凌虛直欲躡仙蹤。十一日。早起。向表訓寺。緣梯攀藤。行十許里。途問。歷百川洞，水月菴，安養菴，白華菴，圓覺菴，地藏菴，神林寺，靑蓮菴大小七八寺。或路迂或絶險。或鄶以下而無殊觀。不能皆一一躬至焉。自長安。每一步高一步。地勢益高。水石益淸壯。奇峰絶巘。益挺特秀異。紅綠粧綴。涵映碧流。仰望旁眺。神氣自覺森爽。物象風色。殆非人世所有也。出長安甫一里。有鳴淵。層巖巨石。盤陀側立。小者如屋。大者至數十仞。衆川會合。流出巖底。撞激澎湃。震盪崖谷。奔流下布。匯爲深潭。其色黝碧而不可測。莊周所謂聲侔鬼神。杜甫氏所謂聲閱人代速者此也。表訓亦巨刹。丹雘照暎林谷。而居僧皆逐逐謀食。未見有一箇法門龍象。是可恨也。又行五里許。歷三藏菴，奇奇菴。抵正陽寺。寺在楓嶽一山最高處。佛宇飾畫。亦極巧麗。多胡元時所刱建者。遂登歇惺樓。一山之勝。皆羅列呈露於股掌間。平臨軒階。左右顧望。則諸峰嚴峻雄深。淸遠秀爽。攢白疊翠。各極其態。眩耀乎其不可狀。而𢥠懍乎其不可留也。所謂衆香城，毘盧峰，望高臺，穴望峰，大小香爐峰，天逸臺，放光臺，白馬峰，釋伽峰，普賢峰，天燈峰，萬瀑洞，靑鶴洞，金剛臺，開心臺者。皆若置物於几案。而坐而指數之。誠天地間瑰偉之觀。而亦楓嶽中一大總會處也。自余發行。連日秋氣澄廓。無少蔽翳。遂得一覽。而領略諸勝。殆無遺憾。抑有所陰相於其間歟。蓋余於此山。嚮想景慕。如聞賢人君子之盛名。尊愛之心。先蓄於中。故每見一草一木。雖未見其有他異。而輒爲之亹亹不已。心若有所醒。目若有所新。抑可謂惑之甚矣。是日宿正陽。初昏。新月昇自東峰。而流雲四撤。萬壑松桂。晻暎披拂。一山之內。皓白澄朗。其爲勝。更加一格矣。遂欣然命酌。披襟騁望。心神超越於雲霞之外。直欲御泠風跨汗漫而不知止。十數年來。滿衣塵坌。至今日。殆如滌盪而無餘也。老釋覺欽。頗有道氣。曉解諸經。且談我東諸名山甚悉。皆其躬歷而知之者。仍出懶翁所着袈裟若鉢若帶若玉麈等物於藏函中。以爲客玩。累百年前道人舊物。見之可貴也。又說外山九龍湫，萬景臺諸勝。津津不已。聽之令人丙夜忘倦也。</text>
<title>正陽寺吟成</title>,<text>地勢從北陸。山根蟠滄海。鬱結起衆巘。列迤開一界。嘉稱冠域內。秀色出天外。有客束輕裝。超游遂言邁。寒陰日澄冽。秋色政澹靄。百丈激湍瀑。千尋鬱松檜。丹霞似赤城。白雲疑岱泰。蘭若彌巖壑。林藪暎丹采。往往仙蹟留。斑斑異事載。蒼然極遐眺。茫茫海宇大。新霜染林樾。白日爛錦繪。霄漢近几席。沆瀣生衣帶。虎豹旣絶跡。飛禽皆視背。怳見餐霞客。乘雲飄羽蓋。心淸雖可樂。神凜難久在。願携驚人語。摸寫極物態。從。一作自。</text>
<title>十二日。早朝。還向表訓少休。尋萬瀑洞。洞距寺爲數里。左右峻峰。連亘削立。蒼崖盤束。上蔽天日。水自圓通，摩訶兩洞奔流。而合爲一道。飛沫如雨。聲如風雷吼怒。水石之奇壯。平生所未見也。傍邊層崖。高累百丈。其絶頂卽所謂靑鶴舊巢處。而今無存焉。寺僧云。春夏間。時有雙鶴。盤旋於數峰之間。多有見之者。而近日則罕見矣。其下盤石。有楊蓬萊士彥手書蓬萊楓嶽元化洞天八大字。深刻無剜缺。筆勢猶飛動盤崛。想見其仙風翩翩也。緣流而上行數三里。至普德窟小菴。菴在千仞斷崖之上。多架石錮鐵以成。而其一傍下臨無地。則豎以銅柱。下注於崖石尖出處。其長十餘丈。金碧輝暎。雖小而侈。人功之巧。財力之費。嘻何其至此乎。苟非步虛躡空之流若判置性命者。誠難久居也。入洞愈深。而水石愈奇。水曲石凹之處。皆爲深潭。奫淪泓澄。名以龍潭，龜潭，碧霞潭者。不可悉數。盤石。又有尤齋先生所書朱子詩二十八大字。蓋前年來遊時所濡翰而已入刻矣。又行數里。歷獅子菴。至摩訶菴。雖狹小。而淸楚華巧。寺前。有一高樹。森然特秀。其狀似檜。而葉先秋凋落。此卽世所傳桂樹也。感吟一絶。</title>,<text>嘉樹離披古寺傍。攀援終日玩遺芳。無人賞識天香色。空谷徒然百尺長。</text>
<title>又行數里。歷萬灰菴。至白雲臺下。蓋自過萬灰菴。後人望前人舃底。余素不無濟勝之具。而至此力倦汗浹。且望見上白雲臺者。緣十數仞滑巖而無所憑依。只攀藤索猱步而後始登。一蹉脚而悔無及矣。余遂念彭祖觀井之戒。輟而坐臺下。以待登覽者之返。只問其光景如何也。從者還曰。旣上緣一線路。走數十武。而方抵臺上。其路之兩傍。與臺之三面。皆下臨萬仞壑也。臺廣可坐十數人。而其路則人不可並行。神瞀而不敢俯視。微風時至。若將飄捲然。可坐而不可立矣。噫危哉。山乃有若是高哉。呼吸通帝座之語。其不虛矣。方諸人之在臺也。余望之。隱映於雲松間。若羽衣蹁躚。其語若從天來矣。臺之北巖稍寬處。聞舊有絶粒僧時。結菴居之。而今無存焉。萬瀑洞途間。吟成。</title>,<text>入山如入聖人門。鑽仰無非見道存。自有尋常驚動處。秪應心會口難言。</text>
<title>抵暮。徐行出洞。還表訓。冒小雨。歸長安寺。留宿。途中吟一絶。</title>,<text>秋雨濕林壑。游人且未歸。赤葉隨風亂。蕭蕭點客衣。</text>
<title>十三日。早朝。發長安寺。巳時。還踰斷髮嶺。入金城界。出山時。吟成。</title>,<text>三日秋山裏。風雲滿客衣。遽然還出洞。回首更依依。</text>
<title>嶺上。欲望神京。而不可得。有作。</title>,<text>幾年羈束惱塵喧。海嶽淸遊亦主恩。西望羣山千萬疊。五雲何處是重閽。余於是行。雖略觀內山諸勝。而特染指而已。終不能浹洽普徧。且合內外山而論之。其所游歷。十廑得其一二。況游觀非其時。有不敢恣意周行。而官務久曠。計日而還。故不能脚踏毗盧一步地。與其始不見時。相去幾何。夫是也。譬諸造道。其天資高者。雖能有超詣暗合之處。苟不積累踐行。一循階級而得之。則必於極摯精微之處。終有所未到焉。又譬諸讀書觀理。夫人以涉獵採掇爲能者。雖若一見領解。無復餘蘊。而苟其奔趨迫逐。無涵泳厭飫之樂。則其所得者。只是强探力索。而旋復靡然消散。無以爲居安資深之助矣。余之觀山。無亦類是乎。平日讀書爲學。而卒無所得者。其病專在於此。遂爲之記。而仍以自省焉。以上楓嶽諸篇。自題曰觀楓嶽內山記。</text>
<title>金君子益 昌翕 有書。以五言古詩一首謝之。乙丑</title>,<text>龍華鬱崇崇。高人在巖阿。采采懷層華。幽幽被綠蘿。龍游孰能馴。鴻矯莫可羅。凝心溯三古。超游獨絃歌。邈哉東嶺曲。傲吏坐婆娑。徒然歎羈束。那能職撫摩。陽景滋百草。谷鳥鳴相和。寂寞感時物。停雲有長哦。睠焉勞我心。娟娟隔山河。忽此雙鯉書。開緘意何多。穆穆見淸風。百朋良不過。招子願同歸。海嶽東峩峩。行採三秀草。坐眺萬里波。附和 子益春山獨先來。一臥無相携。朝飢念上藥。夕吟撫柔荑。於是春水動。活活氷雪谿。潛龍喜綠漣。幽鳥相喚啼。山水自高深。物感鮮不齊。婆娑望仙吏。桂樹東枝低。書往復書來。白雲滿嶺西。遂令蓬萊山。合我宿昔睽。</text>
<title>病裏。次致度 宗憲 寄來韻。</title>,<text>海山叢桂有幽期。招子不來勞夢思。驛路雪消花發盡。嶺隅春晏鴈來遲。文園傲吏閒成隱。漳水騷人病有詩。只是琴亡增我慟。每多逢境却深巵。</text>
<title>贈禹山翁鼎新 小敍</title>,<text>翁少在長安中。逸宕好游。其跡遍狹斜間。且服事諸名公卿。諳解朝野舊事甚悉。中歲歸居于縣之歧城里。强力劬農。有田園之樂。至老而益嬉怡也。大夫士游楓嶽者。無不過翁。則翁日置酒館之。輒必與偕而爲之導。故凡出入楓嶽。今殆數十次矣。而猶不知止。其歷論楓嶽諸勝。若數其几席間籍記之物。纖悉無遺。觀其氣貌。皆山也。聽其言辭。皆山也。以是人號以金剛主人云。時年七十有餘。而神王貌澤。步履如飛。性警悟。頗曉詩文。與之語。則郡邑政務之得失與山川耕農之致。靡不抵掌而對纚纚然。令聽者忘倦。余喜與之游。而遂以詩贈之。乙丑暮春。金城病宰書。山翁住在東嶺曲。雙眼炯炯鬚眉白。出入金剛如庭廡。滿面鬱郁雲霞色。自言少時頗豪擧。裘馬縱游長安陌。晩歲東來爰卜築。園池日闢種林木。好客益甚常置酒。海嶽游人皆館穀。有時翩然來我室。縱譚山川及耕牧。亹亹辨博悉可聽。令我犁然心開釋。去年挾我入楓嶽。健步攀躋凌巖壑。內山諸勝皆指掌。如瞽有相窮游躅。萬里蒼蒼秋色來。正陽高樓對含酌。春來山靈應相待。靈芝日長叢桂綠。九龍深湫與叢石。翁乎翁乎無負約。</text>
<title>詠史 五首○春三朔月課。居首。</title>,<text>程明道春生氣象浴沂風。道統千年接魯東。止水纖毫寧着物。洪爐點雪不煩功。天高海闊規模大。玉色金聲造詣充。想像傍花隨柳語。泰和心境藹流通。程伊川初年聞道自濂溪。伯仲先生盛德齊。奮發千秋開絶學。廓淸長夜導羣迷。奪天造極工夫密。知化窮神道業躋。元祐以來鴻哲盛。誰非立雪舊提撕。張橫渠談兵奇氣慕縱橫。一變醇如進聖程。刻苦功深多力索。誠明業盛儘躬行。千秋蔚啓關中學。一世能齊洛下名。最是大原論闡處。訂頑嘉訓極深宏。邵康節龍圖綿邈道長差。安樂窩中覰聖涯。一理天人超獨詣。千秋象數掃諸家。空中樓閣襟懷爽。醉裏乾坤氣象嘉。斂手經綸都不着。小車看遍洛陽花。朱晦菴氣象巖巖泰嶽高。至今生類被甄陶。雌黃百代明懸鑑。纂述羣經細析毫。千聖傳心開正路。萬川歸海息狂濤。金丹又誤勛華遠。晩歲徒然註楚騷。</text>
<title>次北評事金仲和楓嶽道中寄示諸韻。追寄北幕行軒。三首</title>,<text>往踏蓬山碧萬重。問君棠桂勝秋容。向來定進操存力。試驗同安舊聽鐘。行營節度府。長白遶爲襟。不待疆憂急。須資幕畫深。朔寒秋有雪。海氣晝常陰。百丈燕然石。須殫報國心。評事兼彈壓。邊城地遠幽。檄書應倚馬。籌畫若承蜩。夢踏胡山月。心懸漢闕秋。官榮行且召。論著莫窮愁。</text>
<title>白鷺洲少憩。謹次石上韻。卽外王父白洲先生詩及龍洲諸公詩。○乙丑。移館職還朝時。</title>,<text>層巖突兀深潭碧。日照潭心生白雲。放歌踏石下潭去。驚起潭中鷗鷺羣。</text>
<title>奉別東萊府伯柳 之發 令公</title>,<text>雄府槃槃控海疆。政從西塞已循良。波通百粤帆檣集。霜染千林橘柚香。廟算正憂邊事重。夷情應讋國威揚。靑門悵望雙旌遠。滿路秋陰大嶺長。柳公曾守江界。 蓬萊羽客守蓬萊。城郭平臨大海開。鰲背風雲三島近。日中財貨百蠻來。千年地號關防壯。一代人掄鎖鑰才。政暇登高須作賦。至今仙蹟有層臺。</text>
<title>趙副學 持謙 挽 三首</title>,<text>肅肅開明廷。藹藹登衆髦。騈足鬱以騖。軒轂紛滔滔。何哉彼大夫。斂跡臥林皐。秉直遂乖迕。皎皎衆所高。超游自淪放。田甿與爲曹。徒然虛漢席。長使賦楚騷。幽幽九畹蘭。委棄等澗芼。浦翁振儒業。尙書闢詞壘。公能襲前光。斐然大家子。丱年盛文藻。連城價自美。蘭臺與玉堂。衮衮子所履。執簡在文石。奮舌折奸宄。超超北踰嶺。遘擯官何庳。風操足吐氣。勁特無骫骳。君子觀其守。茅靡應愧死。時象復淸晏。子乃起田中。忼慨風議張。蔚爲淸流宗。銓部公選注。國子師章縫。隨事輒謇謇。上知日以隆。事或招瑕謫。多不察公衷。恩深翻有替。望崇猶遭攻。超然遂自疏。咬菜若長終。宛在大江南。士類嚮高風。浮生同泡影。文星遽告凶。鬱彼廣陵原。千秋斂神鋒。無年且無嗣。神理莽難窮。遠阻寢門哭。緘挽涕沾胸。</text>
<title>貞明公主挽詞 三首</title>,<text>穆廟天潢貴。穠華晩播歌。十年憂集木。八袠福如河。謝樹靑雲滿。秦簫紫鳳和。王劉風範盛。須識內裨多。備五休禧集。從三閫則純。巋然瞻魯殿。尊是冠周親。王器大宗伯。護喪中貴人。沁園今寂寞。歸侍玉欄春。泰運元回斡。重逢癸亥來。黃封龍闕出。綺席鳳樓開。盛事方騰詠。眞游遽報哀。更聞神劍合。大葬祖江隈。</text>
<title>禁直。與申校理叔開 啓華，李內翰景益 廷謙。夜坐對飮。遂信手打拈古詩韻。刻燭卽次。以相與爲戱。蕪拙未暇顧也。次東州韻。</title>,<text>禁林霜重漏聲殘。好月如期上樹端。草木變衰驚歲晏。龍蛇藏蟄見天寒。金華地禁遭逢盛。白雪詞高續和難。一醉淋漓豪興爽。任他人作習池看。十月繁霜苑綠殘。舊山迢遞渺雲端。積陰凝冱天將雪。高樹吟風夜有寒。幸託英僚游從盛。欲酬明主退休難。鑾坡勝集重聯席。醉後開襟意氣看。</text>
<title>又打拈。偶得盧綸禁中夜直韻。刻燭以次。</title>,<text>仙署聯翩忝漢郞。需時材業愧賢良。校書劉向登天祿。草詔相如在建章。自喜官淸心似水。不堪時晏鬢將霜。深宵夢入江湖闊。却羡冥鴻任遠翔。</text>
<title>別李應敎進吾 墪 赴燕 丙寅</title>,<text>萬里遼關馹路開。新春政動浿江隈。三韓杼柚輸人盡。千古山河攬涕廻。驄馬臨燕空駿骨。文星暎塞闢腥埃。白門車騎傾朝別。欲贈吳鉤且一杯。</text>
<title>朴士安挽 薦玉堂，吏曹而未及拜。</title>,<text>嗚呼。士安其歿矣。士安而止於是矣。士安以卿家子。蚤自力學砥行。蔚然有聲。策名位於朝。且顯矣。而不偶於時。久擯于外。已而被疾。南還京第。沈淹閱數月而竟不起。其年猶未强仕也。士友聞者。莫不咨嗟出涕相弔。嗚呼。士安內剛外和。質文交劑。爲文辭。峭麗而有法。八法尤高。談者以爲數百年來所未有。士安於藝。可謂絶矣。而於爲人。可謂備矣。今夫人其命有窮與通。士安屢官太史，臺閣。近君而有顯榮。朝夕步武卿列。又其藝有足以流芬千古。則不可謂不通矣。然上有高堂而不得終其養。卒以無年。位不配望。其才志鬱而沈耀。未大著見於世。則亦何嘗不窮不知後之論者。抑以士安爲窮爲通乎哉。其游達城徐宗泰於是有不能解於心。則遂爲之詩。以相其哀。其詩曰。有美潘南子。秀氣炯孤稟。心如百鍊金。文似明光錦。一洗脂膏陋。超然樂瓢飮。時來藹高騫。秉筆閱班品。甚得諫官體。遇事口不噤。茹吐勇不顧。衰俗自生凜。悠悠北嶺遠。淪放久羈枕。霧露縱匽薄。流坎無忻懍。文星遽委照。翛然巨室寢。西河臨老戚。子猷亡琴感。楊山高崔崔。楊水流澹澹。千秋長暎徹。鬱鬱精光斂。</text>
<title>章華臺 押臺○以下三篇。月課。</title>,<text>雲夢秋深夜獵回。月明環珮滿層臺。吳歌趙舞臨風逈。漢水方城繞檻開。終使伯圖歸寂寞。只緣華構有崔嵬。興亡撫跡山河在。千古姑蘇一㨾哀。</text>
<title>渚宮 押東</title>,<text>表裏山河似鏡中。大江江畔楚王宮。高張水戱馮夷動。每罷春蒐夢澤空。授簡誰能吟白雪。披襟謾自喜雄風。湘潭莫察幽蘭佩。一入秦關更不東。</text>
<title>銅雀臺 押高</title>,<text>漳河春滿水滔滔。新起層臺百尺高。馳騖遠圖方晼晩。綺羅行樂轉雄豪。陳王有賦看能述。喬女無媒謾自勞。笑殺殘香分舊篋。西陵七十盡蓬蒿。</text>
<title>銀臺直廬。與金承宣子昂 斗明，李侍郞季心 彥綱，金學士汝成 昌集，仲惠 盛迪 夜會。賞菊小飮。是重陽前一日也。</title>,<text>珮聲同集掖垣傍。笑掇黃花看晩香。勝會百年唯此夜。佳辰明日是重陽。蓬山月上天如水。禁籞秋深樹有霜。追逐雲龍眞盛事。菲才還愧渥恩長。</text>
<title>丙寅七月。少出歧坡泛舟。還泊漢江。舟中口號。</title>,<text>百里大江秋水多。凌風一瞥小舟過。輕陰晩作霏微色。過雨蕭蕭濕滿蓑。</text>
<title>奉別海伯申令公季晦 曅</title>,<text>標望傾朝進道開。大藩滋欲試全才。山川繡錯西關界。城壘棊羅右海隈。他日政聲看赫赫。盛年材力定恢恢。觀風應過東陽郡。枌社爭瞻擁節來。枌社爭瞻。一作爭頌光榮。</text>
<title>次摠府直廬崔右尹 錫鼎，金子懷 洪福 聯句韻。呈汝和氏。</title>,<text>雪照蓬萊省閣深。禁城雪日晩凄陰。爐薰映几淸生座。嶽翠臨軒爽滿襟。盛世班聯慙並騖。暮年歡集合深斟。時平軍府應多暇。好向書籤細玩心。</text>
<title>奉慈行赴利川德峰道中 丁卯</title>,<text>雙旌啓路擁魚軒。出宿東津古驛村。天曠野雲凝暝色。雪晴春日動輕暄。荐逢荒歲憂民事。再得專城荷主恩。秪是終南看漸遠。幾回孤夢繞重閽。</text>
<title>郡齋靜夜。信筆書懷。</title>,<text>匪才登明庭。久塵金華省。碌碌徒竊祿。循顧愧懼倂。菽水養常匱。慈母政暮景。敷情訴政路。一麾出東境。民社豈克堪。斂跡是竊幸。野郡無林澤。小署依山靜。素性喜眺賞。鬱鬱靡所騁。淸香凝燕寢。不必待務屛。小塘菡萏發。灌木麗日永。消搖獨嘯詠。逸懷頗虛靖。雖無魚蝦美。日食羅器皿。能不愧玆享。於焉宜深警。守素勉淸淨。肅物難威猛。吏民頗相親。爲敎不甚梗。値此歲屢惡。菜色滿閭井。征役復叢沓。何異驅擭穽。文法動有拘。徵督違素秉。緬思古良牧。歎息心耿耿。不如歸故廬。忍飢理數頃。</text>
<title>夕坐有感。次韋蘇州韻。</title>,<text>宴體堂皇靜。悠然結遐心。炎景日以歇。繁林變鳴禽。因之思舊山。林谷政高深。胡爲束纓弁。棲棲久陸沈。白雲藹幽壑。超超每孤尋。月出涼籟發。欣然開我襟。</text>
<title>往洪川醮長兒。以南漢大操。先發馳歸。感而有吟數絶。六首</title>,<text>携兒來百里。贅作人家郞。臨發屢回顧。黯然如永傷。提撫以朝夕。始看父子別。何獨我慈愛。汝心應戀結。去歲汝童丱。汝今爲丈夫。成人責始大。祝爾勉良圖。視汝若嬰兒。汝能弁而娶。覺我亦非少。因玆增喜懼。汝謂猶冲弱。人視已長大。學荒益可恥。年騖益可畏。我兒半荀龍。嬉戱娛親志。釁命素窮人。胡玆一段祉。</text>
<title>西河李判書 敏敍 挽 －相。未及大拜。○戊辰。</title>,<text>自幸登門晩獲私。每欽淸範絶纖疵。詞盟燕許羣公壓。宦業韋平一步遲。論處片辭皆勁正。襲來和氣更寬夷。滔滔朝德驚淪逝。淚爲梁摧倍自垂。</text>
<title>書寄北評事金叔象卿 夢臣</title>,<text>邊幕迢迢臥從臣。佇聞嘉畫靜風塵。胡山攢白長疑雪。塞笛吹梅獨見春。誦習敎成移懻忮。澄淸威肅慰嚬呻。遠遊澡濯胸襟豁。過嶺詩篇一格新。</text>
<title>戱作散語。別嶺東伯金子迪 萬吉。</title>,<text>長安五月苦炎熱。赫日流金色如爇。玄亭寂寞獨閉門。涔涔久病相如渴。纓弁束我如拘幽。永日汗瀉透重褐。政爾遠思山阿景。聞子按節出東嶺。萬壑淸風叢桂綠。神馳已覺爽心境。包攬蓬瀛入統率。襜帷踏遍鳴沙逕。宦游竝有神仙福。行矣子行眞可樂。長安城裏塵沸天。軒轂交騖紛折軸。觚舌喧喧競雌黃。勝敗紛紛等蠻觸。山中羣眞本無爭奪與是非。山中萬象流動皆天機。山爽可以滌熱鬧。道氣可以脫絆鞿。超游俯視蠛蠓墟。駕彼玉虯霞爲衣。行矣子行眞可樂。微此淸涼境界誰與歸。</text>
<title>竊聞隱居崔君在長安通逵中。而居有林石之勝。暇日與致度弟。偶歷過而徑入焉。蓋遵王子猷顧園故事也。崔君不相麾避而出款之。見其氣貌靜雅。復且戶屨方滿矣。決知其爲中有養者。益深艶之。歸來。漫成二詩以寄。</title>,<text>咫尺幽然濠濮境。琴書蕭洒更無塵。知君定是玄亭客。看取門前問字人。忽驚衢市有仙區。徑造名園愧我麤。相對不須詢所事。閉門應自著潛夫。</text>
<title>種竹銀臺庭畔。偶占。自仁政殿後砌移來。諸僚皆次之。</title>,<text>庭心剗起自成堆。濠濮翳然異境開。翻砌才看紅藥爛。傍池新斲翠筠栽。幽疑月壑高人在。澹似霜林瘦鶴來。仍想舊磯携籊籊。不堪淸夢繞江隈。</text>
<title>銀臺。次李 玄錫，柳 之發 兩僚聯句韻。</title>,<text>省樓高燭向天明。度闕流雲乍放晴。羣吏引班庭燎爛。列仙分座珮聲鳴。祥光北闕瞻依地。爽氣西山逸宕情。閱罷奏牋渾少事。不妨吟嘯共含觥。</text>
<title>在高陽香洞。亡聊吟成。時奉命傳諭於趙左相師錫。旣有必與偕來之敎。而相君無意赴朝。且以狀啓中添入己意。承特推之命。辭旨甚嚴。不勝惶恐。</title>,<text>銜綸馹路出林皐。秋日雲霞照錦袍。傅野事殊尋版築。浚郊人似駐干旄。難回一壑循墻志。徒積中宸側席勞。奉旨無成威譴重。九天瞻望愧仙曹。</text>
<title>東州詠懷 己巳</title>,<text>嶺西都會古東州。寶蓋山光滿郡樓。麗祖枌楡徵一壑。弓王城闕杳千秋。凋殘起弊非材吏。關阨持兵愧壯猷。便養偃休俱聖澤。願言殫力少圖酬。</text>
<title>志喜詩 東州郡齋作○幷小敍</title>,<text>不肖孤露。只奉偏慈。而今年爲親年周甲。悲喜交集。益不可具言。余觀於世。閨闥之得有此耆壽者。亦鮮矣。不肖之私自欣慶。實若曠世希覯之祉。己獨以始有之也。仍竊自念。我外王父王母。以至諸舅氏。皆不幸而不得年。及至今日。吾母之年始稱耆。而仲舅進士公夫人壽今六十有八。季舅靜觀先生夫人今年亦爲周甲。與吾母同。從舅尙書梅磵公壽亦六十五。而體益康寧。其壽考顯隆之福。殆乎備五。而爲世所艶矣。此豈非外家先庥所啓晩祉彌繁而然哉。嗚呼。其亦盛矣。諸家子弟喜懼之心。當如何也。聞內弟同甫兄弟設壽酌。以慶其太夫人周甲。想其情事。實有與我同焉者。而適此出守嶺郡。不得與於稱觴祝噎之列。不勝瞻望馳情。遂以我志喜一詩奉貽之。以竝致區區祈祝忭賀之至意云。北堂花甲政今春。寸草微情喜懼辰。近歲渭陽齡夢驗。一時南極壽星新。梅翁茀祿斯爲盛。芝里高年且與均。更祝神明申顧祐。紫荊交茂等靈椿。</text>
<title>有感漫書</title>,<text>紛紛世事等浮雲。蠻觸交拏漲戰氛。唯願置身無競地。獨超塵臼逈離羣。</text>
<title>公餘。携諸兒。登北寬亭。口號。</title>,<text>爽塏層丘積翠中。寶山支裔亦奇雄。川原莽闊春陰滿。城郭依俙霸氣空。肯學當陽留片石。欲追宗愨駕長風。千年臺榭渾無跡。締構何人繼舊功。</text>
<title>奉慈行向洛。自梁門落後。還官途中。有吟。</title>,<text>驛南辭別板輿還。愁緖茫茫不自寬。春樹極天秦嶺遠。白雲何處望長安。</text>
<title>與安峽倅。重到三釜淵。戱題石上。</title>,<text>嶽翠霏霏滴。林花冉冉紅。深山萬籟響。盡在水聲中。</text>
<title>戱詠同甫小池三巖石中峙</title>,<text>泓然一小潭。以象大裨海。三石似三山。化功無小大。</text>
<title>自豐壤。盡室還京第。旋復避隣癘。出寓漢江奴家。景槩殊絶。喜成。</title>,<text>移宅出江漢。優游怡性靈。山泉林外雨。漁火水中星。爽氣澄華閣。高霞映翠屛。喧喧彼塵事。虛靜喜無聽。</text>
<title>寓居江舍。孤悄無事而困懶。不能作詩。袖中携來古詩選。遂隨意次陶諸詩。雖用其韻。而所詠皆卽事也。</title>,<text>次九日閒居搖搖墮塵網。久矣勞我生。雖無嗟卑意。大抵謀榮名。世故日簸蕩。量分自知明。盡室隱東岡。含光閟形聲。種秫且漁釣。樂哉以終齡。惓焉有嫠憂。念彼時運傾。今雖編田氓。夙昔被寵榮。矯首望京闕。戚戚抱衷情。無與發孤憤。慷慨歌自成。次歸田園僑屋出漢濱。面湖以依山。郭外絶塵囂。舒日長如年。遂居百尺樓。俯釣千丈淵。隨遇爰得所。樂如歸我田。禽鳥自來親。游泳同其間。簇簇漢南峰。羅列朝軒前。空江夕波動。曖曖生霏煙。解衣坐嘯詠。待月上樹顚。念彼車馬徒。誰復如吾閒。默觀萬化斡。心會且悠然。又爲處湖上亭。來稅林下鞅。蕭散無外事。怡曠絶浮想。觀彼刺船徒。穰穰皆利往。但記風潮候。不識桑榟長。利使心勞擾。安得寬且廣。我亦不早悟。幾與同草莽。又環江盛閭井。常見丁夫稀。約伴下南海。運稅得米歸。遇風多墊溺。哀哀葬其衣。太息願爲戒。利昏不能違。又夙耽丘壑幽。江湖亦所娛。淸漢國之紀。逶迤帶郊墟。雲煙競千狀。媚玆好樓居。處山不觀水。見局同守株。駕艑凌大江。乘風縱所如。漫汗迷洲渚。夾岸春物餘。微風動雲物。水氣浸碧虛。意闌輒回棹。恐遂歸虛無。次游斜川余年倏向晏。倦矣行歸休。棲跡在人境。所樂與衆游。偶從山阿歸。復對江漢流。觀物善濠魚。無心近海鷗。拏舟玩文漣。散策陟曾丘。野夫時相集。嬉嬉作羣儔。擊鮮以佐酒。少飮迭與酬。賦詩替絃歌。不拘聲中不。經營者弊神。尊榮亦多憂。沖然一放散。輕世何所求。次移居大江日滔滔。魚龍爰窟宅。雲霞倏呑吐。氣候異朝夕。財穀輳京邑。賴玆泛舟役。海舶篙百丈。漁子颿如席。村里日鬪狠。其俗異疇昔。問其何以故。分利喜毫析。</text>
<title>暴雨江漲</title>,<text>急雨翻盆滿大江。走雲飛電勢堪𢥠。崩湍頃刻沈洲渚。石角孤高獨不降。</text>
<title>端陽。在長湍丙舍。謹次仲父留題韻。</title>,<text>手栽桑榟蔭交街。俛仰孤生意未涯。每聽中宵風木響。蓼莪長結十年懷。</text>
<title>在楊山。添作書室草屋。戱書長句。</title>,<text>君子有廬室。廑欲取芘覆。道義旣光耀。蓬茨不爲陋。今余得數椽。所處亦已富。堂有老慈尊。婦子亦多口。寢興靡所適。焉望集賓友。遂自謀恢拓。匪敢薄所有。課僕伐山材。因隟鏟傍阜。資力悉不贍。幾回輟而復。經營頗費心。有時勞身手。始事三易年。依舊看如斗。蹶然發大笑。覺我愚拙久。我志在一壑。被褐輕文繡。土苴視萬物。遺世慕莊叟。一生操深戒。於物庶薄取。顚毛且種種。滔滔近蒲柳。胡爲營一舍。勞形愧素守。爰處以永年。無改此甕牖。矢歌望高雲。且飮林間酒。</text>
<title>敬次仲父自黔陽村舍下示韻</title>,<text>映帶林巒護屋楹。近江雲日半陰晴。暮年筋力須調養。今日恩休荷聖明。村社不妨爭野席。巾車只有課春耕。長安霖雨泥三尺。笑殺紛紛趂漏鳴。遭際明時爲少留。新開小墅枕山頭。層林隱約圍村逈。一水逶迤抱檻浮。進退豈忘當世念。嬉怡且散百年愁。從今願享神仙福。祝哽鄕筵杖有鳩。風塵絆縛苦淹留。宦趣悠悠欲白頭。於世散蹤元梗泛。在今榮祿等雲浮。溪山到底皆堪老。家國思來每覺愁。時澤自然晴亦雨。笑他呼喚有林鳩。以下。皆自詠。返身豐草破愁顏。日日游筇半在山。世事悠悠泡幻外。年華冉冉醉醒間。好將雲月供吟嘯。每伴漁樵共往還。溪雨欲晴魚政嫩。竹竿茶鼎向前灣。攬結風雲架數楹。川原莽闊近秋晴。十年纓弁身仍倦。萬里江湖眼忽明。暎壁圖書寓神賞。滿園蘭菊試躬耕。喜觀時物天機動。竟夜蟲聲不息鳴。城郭胡爲子獨留。分山且欲效東頭。慣看世界從他幻。須識榮名儘是浮。一室硏探饒至樂。千秋論著莫窮愁。元來代謝皆關運。南面靑齊賴爽鳩。此篇。屬致度弟。時渠獨未得歸田。欲招之使卜隣。故云。魚鳥依依識舊顏。十年歸志在東山。秋陰欲動長林外。野穀交垂亂畒間。古寺僧尋雲際宿。晩川舟蕩月中還。傍人笑我翻多事。朝採靈芝暮釣灣。約伴煙霞共住留。羣巒映几碧千頭。洞深白日雲常暝。野逈遙空樹欲浮。晼晩此生違盛業。激昂千古謾幽愁。風期不管媒言好。底事靈均惡巧鳩。</text>
<title>敬次仲父拜安邊言志韻。卽金淸城送申判書赴安邊詩韻也。</title>,<text>嶺爲天塹若長江。地力槃槃控北邦。朔氣漫空初近塞。急流盤峽動成瀧。經綸手慣優民社。旌鉞威尊眇郡幢。政暇蓬瀛應遍賞。碧紗詩墨滿禪窻。</text>
<title>陶村南尙書 龍翼 以皇明諸子八律。次其韻而成秋懷詩。余在豐壤山中。因同甫得見之。遂次之。寄呈陶村台案。時陶村歸休松山村舍。</title>,<text>原陸漫漫日色遲。高天雲物動寒姿。新霜着樹層林薄。急雨傾崖怒瀑垂。一壑蓬茨方少歇。百年纓弁願長辭。深同楚客懷搖落。臨水登山政遠思。右李獻吉瀑臺晩望韻年華冉冉病中過。谷口秋陰動薜蘿。晩道行藏還短褐。一川風色滿輕蓑。湖山跌宕看來闊。雲月籠羅用得多。自喜急流休柁早。回頭百丈政危波。右何仲默秋興韻陶村雲壑大山前。謝墅新開洞裏天。位遇淸朝曾斗踐。歸休晩歲政車懸。香山舊結同遊社。盤谷時尋可濯泉。遙想林巒增氣色。文章照映已千篇。右李于鱗秋夜白雪樓韻 右一詩意屬陶村公。時聞公歸墅後數月。所詠近千首。空谷常無長者車。滿山松桂護幽廬。自慙盛業違經世。肯學窮愁謾著書。露下林容雲錦爛。天長岳色畫圖舒。不嫌晼晩時將歇。日月閒中儘有餘。右王元美城南別業韻一壑婆娑獨閉門。朝朝山爽爽心魂。魚龍寂寞空秋水。桑柘依微見驛村。散跡每欣爭野席。孤忱謾欲愬天閽。田家晩覺饒風味。芋栗經霜滿小園。右王敬美九日毗盧閣韻久臥淸漳輟遠遊。時臨綠水蕩方舟。林風憀慄蟬何去。渚草離披鴈少留。野逈寒陰迷落日。天淸高樹澹新秋。層華采采無人贈。歲晏山中謾自愁。右宗子相送李虞部韻蕭條湖海漫蹤孤。星散親知半有無。燕市千金慙駿骨。南溟六月息鵬圖。疎襟見客忘擎跪。狂態逢場任醉呼。遲暮對秋悲日短。高歌伏櫪打瓊壺。右吳明卿登黃鶴樓韻一水縈廻大陸間。風雲映鬱護林關。靈芝燁燁生深谷。叢桂幽幽滿小山。每怕寒花羞短髮。已看秋氣動衰顏。隔巒知近詞宗宅。長擬摳衣問字還。右徐子與遊顧司寇別墅韻</text>
<title>李參判君實 世華 氏。自西竄蒙釋。歸寓坡山田舍。余途間歷拜以慰之。携酒竟夕。遂成二絶。奉贈。</title>,<text>氷檗平生見所操。十年方嶽著勤勞。忠言凜烈能拚死。一着今來晩節高。公還天意與君恩。偃息吾曹愧獨存。相對轉深傷逝慟。楚山何處共招魂。喜公生還而相對。益念吳尙書，朴士元。惻愴隕涕也。</text>
<title>過秋夕後五日。偶出疎坡田舍。信宿而歸。吟病孤悄。遂信筆復次靖節先生歸田園一首語。皆紀實。</title>,<text>膴膴漢東原。際江環羣山。小村莽一區。老木皆百年。余志在林谷。猶魚思放淵。於焉願卜築。從人借餘田。依阜闢草蘙。茆屋開數間。小沼在其右。稚柳列其前。大江一以眺。日夕生雲煙。擾擾縛纓紱。種種近華顚。乃今晩得靜。偃息辦長閒。悠悠吾道長。隨分任自然。</text>
<title>臨發少飮成醺。復信筆次靖節飮酒詩。只悤悤遣興而止。不暇悉次其餘。當俟他日也。</title>,<text>空翠滿層林。爽氣來前山。觸景發我思。淋漓自成言。蓬茨雖甚陋。樂哉以終年。願言永不告。恐爲世所傳。夙有山野姿。疎簡寡世情。遭際升明廷。十年飽榮名。倦矣今歸休。超游佚吾生。翻思昔所踐。惕焉夢亦驚。獨惜夙志乖。盛業靡有成。江海多鴻鵠。矯矯摩天飛。不復虞羈羅。得所亦奚悲。啾啾藩間雀。漂搖靡所依。憂樂係所趨。嗟哉誰與歸。歲晏風霜厲。萬品行變衰。斯言出衷素。千秋誓莫違。</text>
<title>次南尙書詞丈示同甫韻</title>,<text>紛紛諸子謾連雞。赤幟高張衆壘低。鬪長爭鋒吾不敢。閉關封着一丸泥。</text>
<title>楊山雜詩二首。奉屬赤谷詞丈 金公益廉 及志事齋內弟 芝村。</title>,<text>何余擇所廬。必此楊東原。東原似洛社。賢紳蔚斯存。巷東老大夫。賁趾臥林園。東序失玉衡。北溟戢靈鯤。風趣晩彌高。矯矯衆所尊。干旄日造廬。士屨恒滿門。文章盛自娛。吐辭俱璵璠。而余眇孤稚。夙認先誼敦。自幸望履舃。傾心奉緖言。聆誨同霧披。襲和若春溫。庶幾頻承款。周旋益開昏。山阪鬱以脩。瞻望未敢諼。逝矣歲且晏。永期同丘樊。消搖百年內。日夕陪游轅。又何余擇所居。必此楊東阪。東阪有舊廬。渭陽夙嘉遯。蚤厭世味棼。晩探道玅鍵。盛業雖中隕。聲澤彌高遠。昭回被草木。芬馥留巖巘。令弟俱婉婉。承家學有本。坐垂江漢綸。不飾皇王衮。玆余從結廬。相依且休偃。嚮想挹風範。麗澤資繾綣。瞻眺舊雲月。俛仰增感悃。微子誰與歸。願言同歲晩。</text>
<title>赤谷辱和二章。復疊以寄。以遣病鬱。</title>,<text>公文振鴻藻。泝古參道原。資高輔淵博。衆美諒具存。幽眇躡玄亭。鉅麗侔文園。燦燦春林葩。矯矯天池鯤。施之宜華國。而且名業尊。況復夙高鶱。羽儀登王門。風期忽差池。淸廟委寶璠。靜佚造益深。意者天所敦。斂彼黼黻手。謾作山林言。公旣有自樂。不睎寒谷溫。持此俟後世。有遇同朝昏。薖軸旣自深。枯菀俱可諼。長安有太行。且多蠅止樊。離氛願承風。同爲驥服轅。緖風動薄林。微雪被脩阪。徘徊詠招隱。綿邈懷高遯。大化日推敓。玅觀孰抽鍵。恬愉日以高。滓穢日以遠。翔鵠自摩天。鳴鳳必高巘。覽彼枝條茂。必賴培其本。溥哉川源宏。其流日衮衮。古劍埋愈光。勁木吹不偃。犁然感遐情。誰與論繾綣。赤翁神理超。願言吐斯悃。幽幽叢桂長。婆娑共晼晩。</text>
<title>涔涔抱頭而臥。同甫忽投十絶五言。蓋以孟襄陽白髮催年老。靑陽逼歲除爲韻。而和壺谷南尙書作也。燈下漫爾和之。臨行寄示。</title>,<text>幽幽澗樹靑。藹藹山雲白。怡悅意俱遲。攀援節共確。野趣美如飴。世榮輕似髮。日征而月邁。矯志希高轍。殘臘滔滔盡。新春凜凜催。逢陽雖可樂。惜日自生哀。夙志慕經世。高馳當盛年。流光一以晏。矯首時芒然。時序逝如流。人何不速老。只懼虛玆生。希賢願慥慥。碩果已回剝。靈蓂將換靑。一元消長玅。默默究羲經。初景變窮冱。暉暉野動陽。條風倘再扇。碧蕙應回芳。軒裳謂已超。猶恐時來逼。千載邴曼容。高風願有及。瓊蘂古無徵。何由駐吾歲。願隨列仙徒。超忽乘風逝。流光看改易。舊習庶湔除。年年若個度。及老將焉如。</text>
<title>歲除前一日。宿坡山舊阡奴家。致度詠懷三律在壁。詞致深懇。犁然有感。遂次其韻。口占。</title>,<text>憶曾疎誤慕喬遷。志業差池近暮年。危駕冒驅身倦矣。利關方透意超然。風雲已罷金華講。草澤行吟白雪篇。約伴阿連携手去。共尋盤谷可沿泉。羸馬凌兢步步難。夕村投憩一宵安。山深儗採煌煌草。瀨淺思垂籊籊竿。藹藹新陽融積雪。滔滔殘景逗輕寒。翛然策杖臨流水。好濯緇塵滿野冠。先代衣冠葬是村。猶堪築室避塵紛。逶迤大路圍山逈。繚繞長川劃野分。脩隴草荒誰護木。古碑苔蝕半存文。綿綿永賴垂庥遠。令德唯期世有聞。</text>
<title>天卿 李公漢章 携家歸沔陽舊舍。臨行贈別。庚午</title>,<text>春風江漢闊。鴻鵠政摩天。好返河汾宅。長耕谷口田。草心懸砥峽。池夢落秦川。倦矣吾將去。婆娑杖屨聯。</text>
<title>山居無事。謾爾放言。用朱先生城南二十詠韻。成田園雜興二十首。雜取各事。不必取類排比也。</title>,<text>歸山 納湖韻四海郢人曲。千秋梁甫吟。空山坐偃蹇。雲月與高深。山池 梅堤韻高巓一小泓。太華池堪擬。遇蹇願脩身。象爲山上水。觀書 麗澤堂韻謝事心方靜。縹緗味却深。時向枝藤外。靈源渺獨尋。獨飮 西嶼韻匏樽每獨醺。只伴林間月。一似東籬翁。陶然幽興絶。談農 書樓韻野客數相邀。村酤亦易得。津津實際言。卑近無幽賾。瞰野 卷雲亭韻策杖散幽襟。消搖歌且嘯。雲色際平蕪。蒼然一以眺。望嶽 南阜韻微軀今一壑。夙際聖明臨。拱極孤忱在。長瞻漢北岑。剝瓜 山齋韻離離綠蔓敷。有圃繞吾屋。遠學古東陵。晩餐嘉味足。取魚 船齋韻弱魚動盈網。悍魚漏歸深。暴殄且偏害。永歎傷我心。半畒塘 淙琤谷韻滌源無汙泥。容物受羣注。濯濯長芙蕖。翳然會心處。百尺梧 蘭澗韻百尺鳳凰枝。高森綠且猗。中藏淸廟響。匠石詎能知。借我梅 濯淸韻我有一叢梅。玩之無厭斁。假人久不歸。賓主誰能識。同甫借我梅頗久。人之觀者輒以同甫爲主。嘻。推之事物。類此者多矣。登人亭 聽雨舫韻人作臨江閣。我登時醉眠。樂同孰爲主。公物況山川。同甫作亭。而我往而游處。如己有也。杜子美詩曰。四隣耒耜出。何必吾家操。其語博哉。靈芝洞 月榭韻巖巖高岫擢。淡淡舊池平。道業聲徽遠。千秋月共明。紫霞谷 趙公子直所居。時牧洪陽未還。○采菱舟韻雲壑鎖空宅。煙江閣釣舟。五馬休應早。盟寒奈白鷗。舊闕墟 東渚韻想像玉華制。五雲猶帶色。蕭然出塵時。林壑爲丹極。公子亭 柳堤韻貴介盛華構。古槐今十行。須臾都夢幻。池榭日荒涼。諸陵 蒙軒韻蔥蔥漢五陵。陪衛百靈閟。列朝澤在人。於戲賴維繫。廢城 石瀨韻百雉留層巓。民功想斲石。時平陰雨輕。草樹莽然碧。長川 詠歸橋韻吳門百里練。深處輒成橋。日夜滔滔意。寧忘大海朝。</text>
<title>奉次金鍾城積雨韻 時大雨連日</title>,<text>雨打千林掃夕霏。簸天雲氣轉熹微。敢言捲屋茅茨漏。只恐傷田黍豆稀。奮蟄湘龍應有起。垂翎野鶴奈難飛。前川蕩潏無人渡。漫繫孤舟壑底依。山雨崩騰霧氣垂。渚蘭巖桂盡離披。威行旱魃驅除處。勢挾雷師鼓盪時。漂却田疇農老泣。變他陵谷路人疑。不堪湫巷偏昏墊。願抉陰雲仰爀曦。</text>
<title>次金赤谷次元結招孟武昌詩韻</title>,<text>竊彼楊東谷。二老生並時。文章盛波瀾。震盪復漣漪。媲跡臥林壑。抗志謝軒墀。仙侶時同舟。渺渺一川水。獨許靈芝子。從游入社裏。德音被里閭。永誓結林泉。彼哉夸毗徒。敢窺藩墻邊。武昌昔高朗。道州愛不厭。退谷與杯湖。招之游且泛。炯炯與同調。風藻蔚並鳴。千秋今楊谷。異世可同行。人有似武昌。能無笑且驚。元道州招武昌詩小序曰。溫叟作退谷銘曰。干進之客。不得游之。作杯湖銘曰。爲人厭者。勿泛杯湖。孟士源嘗黜官。無情干進。在武昌。不爲人厭。可游退谷。可泛杯湖。故作詩招之。赤谷用此意。以南壺谷同甫及己俱無宦情。且不爲鄕人所厭。可以追跡古哲。爲一篇辭意。故和之以此。</text>
<title>與兒輩。出前川。帶月乘舟。鱠魚飮酒。口號。</title>,<text>長湖澹澹動微波。小舫沿洄蕩月華。細斫銀鱗浮大白。不知風露夜深多。千山倒影蘸金波。水荇猗猗濕露華。湖海寬閒容着我。自誇行樂晩來多。</text>
<title>謹次金鍾城丈分屬諸公六律韻 一從原韻。所屬詠各人。</title>,<text>華國高文映世資。晩來愛客禮逾卑。趣深琴酒怡愉地。身佚風波震蕩時。豪氣百年安石興。悲歌中夜夢陽詩。那拋淸廟舂容響。謾在山巓與水涯。右屬金鍾城丈 此卽其自詠韻也提衡藝苑判銓司。晩息郊扉日月遲。白傅風流渾得趣。坡翁忠愛動成詞。湖山儘被題吟煥。民庶重睎惠澤滋。同里後生沾丐地。共瞻文雅大宗師。右屬南判書丈醞藉風姿稱席珍。漢廷曾是老儒臣。山林或作神明宰。經術仍兼翰墨人。離索縱睽千里面。行藏將伴百年身。仙鳧宜趂高秋返。叢桂幽幽一壑新。右屬趙公子直堂構新看百尺亭。西頭二陸動文星。春搴深谷煌煌草。秋蕩長湖泛泛舲。志繼遠探東魯學。跡高寧怕北山靈。靜觀池上舊風月。瞻挹千秋可作刑。舊風月。一作淸芬在。右屬同甫兄弟每愧微蹤踐兩閨。愁看世路劇靑泥。流年欲變簪邊髮。幽性初安野外棲。短檻傍林靑嶂合。小園臨水白雲迷。瀼東幸近詩翁社。時得珠璣滿袖携。右自詠 此卽詠我韻也香山洛社渺千春。二老風流定後身。且復從游看我輩。不須歡趣遜前人。登朝齒爵雖相絶。臨晩心期轉自親。追逐雲龍誠勝事。百年唯願共淸眞。右摠敍從游之樂原韻 只書詠余一律 赤谷早持經術侍金閨。起草明光捧紫泥。騏驥不辭靑草放。鳳凰虛老碧梧棲。千江月印襟相合。九闕雲多夢自迷。可笑昔年綸綍手。釣竿今日任情携。</text>
<title>七夕。隨赤谷丈。往訪南尙書松山亭舍。傳道嶺途中。吟成。呈二丈求和。進退格</title>,<text>千盤磴道出雲間。秋色蒼蒼立馬看。林露乍寒蟬欲歇。渚陰新霽鴈將還。政當河漢雙星會。共辦湖山一日歡。已識仙庄成勝集。遙瞻紫氣繞松關。</text>
<title>內弟李子東 海朝 內室挽</title>,<text>人有賢妻人或知。況余爲從稔聞之。常稱兩美佳兒婦。深得高堂晩境怡。士家賢助無他驗。惟在女紅與酒漿。吾弟忘貧一蕭散。豆觴潔整衣仍光。小屋新成寶瑟諧。諸兒玉雪政盈懷。斯干百福從今算。床簞寥寥奈盡乖。</text>
<title>李議政 尙眞 挽</title>,<text>深林龍虎儼魁姿。喬嶽崇深物自滋。早歲孤鶱名論重。一生忠悃鬼神知。汲公無黨分乖際。潞國完名進退時。簡策他年徵盛業。唯應晩節永昭垂。崇深。一作功存。</text>
<title>暫出豐舍。聞金赤谷將游楓嶽。以詩贈別。</title>,<text>海嶽秋陰澹澹長。喜聞詞老理輕裝。楓酣政染千林錦。桂綠新添萬壑香。游自塞垣元汗漫。詩應夔後更淵蒼。羣眞問我須相報。九轉差池鬢有霜。向平無累一身輕。天餉詩翁辦此行。海闊樓臺三日浦。月明笙鶴衆香城。看他萬色皆靈境。超却諸緣發道情。仍想昔年游歷遍。石間題續四仙名。雲霞點點滿征袍。馬首東時興覺豪。紫氣秋連仙闕影。文星夜映大溟濤。山從鐵嶺蹲蹲起。地自長安步步高。最是正陽通帝座。衆峰羅拜似兒曹。</text>
<title>觀所沙戰場碑有感</title>,<text>壬年殲寇此收功。紀績層碑百尺崇。一擧皇靈存外國。千秋武略想元戎。浦雲宛帶兵塵黯。野草如沾戰血紅。今日下泉偏有感。秋風立馬淚無窮。</text>
<title>溫陽道中。望海口。</title>,<text>地卑荒野極漫漫。氛霧沈霾晝作寒。天廣千檣遙港外。日沈殘角暮城端。詩篇意倦渾無賴。棲息時危敢自安。松柏舊山猶鬱鬱。卜居他日永盤桓。</text>
<title>歸時。道中口成。</title>,<text>客路悠悠睡裏過。秋天搖落意如何。層城古堞依雲逈。小縣人煙隔浦多。只恐征途催歲月。猶期名業竝江河。歸家稚子迎門候。政及東籬菊有華。</text>
<title>別李子文 東郁 赴安州 解鍾城甫還又西出曾宰中和故云</title>,<text>近見吾曹吏綬多。北門關塞可如何。縱知盤錯無難事。且向凋荒莫放過。千貨西來稱綰轂。大城中峙控山河。桐鄕定在經由路。髫白攀車溢巷歌。</text>
<title>杜門悄寂。甚懷李弟仁老 德壽 而不可見。且聞其日耽雜書。吾伊太勞。遂漫成一詩以寄之。</title>,<text>睠焉思予美。鬱鬱南山陂。中無川與阪。胡然曠睽離。滔滔歲且晏。紆軫惄如飢。願言篇牘來。披豁慰長思。吾弟盛文辭。弱齡志超奇。力探道藝林。矯然思高馳。九流及二西。博涉無際涯。邁往氣彌厲。蚤暮一以疲。爾才政幼秀。發軔當脩歧。趣嚮旣宏大。氣象宜委蛇。江河千古業。終可臻所期。何乃日汲汲。先自弊精爲。君子有誠明。文藻道所卑。春華與秋實。勖哉古良規。</text>
<title>仁老次韻以來。時三冬無雪。歲且盡而始大雪。仁老復以詠雪一律來。遂次贈。</title>,<text>頑雲驅雪動高天。坐眺林郊政皎然。寒入小梅添爽氣。響生枯竹撼孤眠。田間蝗種藏千尺。帳裏羔兒抵萬錢。喜得君詩工點綴。白頭才盡愧盧前。尺雪長安渺霽天。幻他三界看澄然。龍蛇大澤渾成蟄。鳥雀穹林敢自眠。澄景共誇家萬玉。豐徵佇見斗三錢。遙知一徑終南宅。龜縮硏覃太始前。</text>
<title>瀕行李弟仁老。以詠物言志古體數篇寄來。途中悤悤漫次。歸輒寄之。不細點檢也。</title>,<text>偃仰一畒室。寥廓千載思。微陽初輕扇。藹藹看春曦。流年易向晏。余感諒在玆。何作老博士。抱書徒唔咿。超游遍五嶽。昔人誰能斯。遠有仙眞慕。肯惜妻孥離。千秋尙子平。飄飄同心期。誰哉從余者。念子意未涯。超坌願輕擧。無或墨絲悲。滄海渺際天。南望蔽千岑。所懷在中沚。勞我停雲吟。皇荂日靡靡。誰識淸廟琴。君子處患難。秉志宜高深。悠悠使我哀。涕墮遂不禁。無若佩蘭人。枯槁魂外淫。雖忠過狷潔。辭多哀怨音。抱痾世趣薄。居閒舊親稀。衰晩玩古書。猶如秉燭輝。夙志同鴻鵠。矯矯摩天飛。冉冉以濩落。神精日消微。尙思千仞岡。時復振我衣。大道雖茫洋。欲涉非無梁。余色旣華艶。不須修麗粧。紉蘭以爲佩。采芰以爲裳。陋彼倚門姬。袨飾雙蛾揚。佳期雖晼晩。含貞守洞房。從幼受女誡。服之未敢忘。</text>
<title>看朱子書敬書一律 辛未</title>,<text>朱子遺書富百函。十年硏索尙難諳。微言昭灼同毫析。衆理洸洋若海涵。鄒魯以來文始盛。周程待此澤彌覃。千秋罔極恩衣被。泰嶽巖巖怳可參。</text>
<title>辛未正月。上於引對時。以殿壁所掛天下地圖。命入侍諸臣。卽席製近體一詩以進。仍命以圖字爲首韻。臣在野廬。偶聞之。敢口成一律。</title>,<text>龍樓高展廣輿圖。撫覽中原聖志紆。五嶽若芒分地脉。大河如帶貫坤區。興亡衮衮經千變。鑑戒斑斑有兩途。吟罷下泉重起感。何時日月照皇都。</text>
<title>尹副學 敬敎 挽</title>,<text>法家聲業世爭瞻。忠實文華蔚並兼。時望愈隆常挹退。進塗雖闢且遲淹。持評每恥脂韋態。抗疏曾看斧鉞嚴。存處渾厖無畛域。做來恢確絶浮纖。風瀾滿地公方倦。樑棟需材衆共占。陪座昔同淸禁直。襲薰常仰盛光謙。每歆前輩風規厚。政喜衰年靜養恬。篤稟踰人神尙王。孤衷憂國病仍添。當朝獨也完名在。游岱居然爽氣潛。地遠綿蒭違此悃。欲緘哀挽淚空霑。</text>
<title>暮春月夜。梅花政開。從弟及家兒阿姪李郞 秉常 輩。相與諠譁小觴。戲成數絶。使之皆次。欲見少年輩詩也。律則戲次李郞。</title>,<text>開簾爽氣滿前峰。月照春城淡靄籠。暫許兒曹觴詠樂。欲追吟雪謝家風。家在楊東萬疊峰。病留京口似樊籠。何時共挽諸君去。弄得溪雲與渚風。一室看成道藝林。諸君麗澤日應深。根須灌漑華將實。玉有礱磨采豈沈。羣哲孰無探討力。六經皆載聖賢心。春陽好着三餘業。鉅腹便便貯古今。暎鬱春花政滿林。玄亭寂寞閉門深。依依嶽翠當軒動。靄靄城雲向夕沈。吟眺好恢諸子氣。笑談時慰病夫心。浮生冉冉歡悰少。只恐他時更說今。</text>
<title>李郞往松山讀書。臨行書贈。</title>,<text>窈彼松山谷。雲霞政晻靄。高人所盤旋。川壑鬱映帶。遲遲舒日長。萋萋卉木薈。游子負縹緗。迢迢遂言邁。將讀等身書。博涉窮奧界。盛年不自劬。老大將無奈。寸陰如拱璧。炯炯古賢誡。涵迤蓄其源。發之應霶沛。看爾資粹朗。文藻夙藹藹。然當睎高轍。益思嗣承大。歸拜子渭陽。襲訓日沾丐。師表豈他求。勉哉毋或懈。</text>
<title>端陽日。在墳庵孤坐。百感集懷。謾拈筆。敬次仲父留題詩中然字韻。卒卒不暇細檢。</title>,<text>釁命人間影孑然。草心難報德如天。每看希直荼齋記。先獲吾心曠百年。紛紛外境處夷然。本不尤人豈怨天。唯欲置身無競地。修吾服食可延年。開門野色望蒼然。萬樹薰風政午天。坐對麥波千頃綠。栗留聲裏日如年。小檻披襟坐塊然。林煙靄靄夕陽天。溪山濟勝須筋力。休退唯宜在盛年。</text>
<title>崔上舍㝢氏於松山先基築室。以四幽扁之。卽磵流，池荷，松檜，梧桐也。南壺谷尙書有寄題一律。因李郞聞之。奉次其韻。以呈崔君詞案。</title>,<text>聽說東岡闢小堂。林巒映帶白雲長。耳醒翠竇潺潺瀉。衣濕華池冉冉香。龍蟄根深風作籟。鳳棲枝老雨添涼。羡他攬結皆幽色。不獨閒閒十畒桑。</text>
<title>退叔 宗愈 在西氷庫江舍。有一律詠江居諸勝。閔君在洙次之。遂次寄退叔。時仲父謝事。出寓江舍休養。余省拜而歸。</title>,<text>百里逶迤江漢廻。近人魚鳥滿沙隈。千檣暝戛遙遙渚。萬樹晴分曲曲臺。山背浮雲雙闕逈。水南佳氣二陵來。約君更待沙頭月。一棹乘流共擧杯。</text>
<title>謹次四佳酬梅月堂詠水落山四時景韻。爲南子聞 鶴鳴 作。</title>,<text>落山含道氣。幽勝少人知。流水溪花早。濃陰洞日遲。霞標霜洗後。氷瀑月明時。別有殷薇綠。淸芬仰在玆。少人。一作世誰。</text>
<title>奉別知禮堂叔 文淑</title>,<text>吾宗敦素風。吾叔有美秉。儁聲士友傾。矯矯風議整。步光韜未剸。追風斂靡騁。雲逵一何淹。宦跡一何冷。今者始一麾。出守湖嶺境。輿衛煒有色。靡靡征路永。應有游楚感。轉悲風樹景。是縣雖云小。地饒列萬井。恢恢龔黃手。無足勞簿領。牛鼎烹小鮮。材美何由逞。然此小經濟。勉哉宜深省。吏道多縛人。動爲文法梗。只宜一日間。恤隱隨事警。利澤必有濟。宿蠹自可屛。斬斬公與私。斤斤寬濟猛。太察還受蔽。喜事或招眚。兩漢諸循良。其治皆淸靜。飾吏須經術。事烈乃炳炳。祥鸞豈止棘。美璞終顯郢。白門列祖觴。親懿意耿耿。原陸層陰動。秋色渺脩嶺。行行加餐飯。優游以自靖。慇懃寫俚語。道情且有請。</text>
<title>與榮川朴進士文豹書 癸酉</title>,<text>某等頓首。鄙生與高明。所居邈遠。未嘗有一日之雅。遽通書尺。實恐於禮爲無當。而區區竊欲有所奉稟者。千里外旣無以躬造門屛。不得不有此冒浼。蓋以事係先世。情懇旣重。則仁人君子。或不以僭率爲罪。而有以恕察故也。四佳徐文忠公。卽鄙生遠代族祖也。典文衡二十餘年。沒後遺集幾近四十卷。其所撰著多國朝典冊。且多銘一時名公卿。此尤不宜泯沒於世。而旣無嫡嗣。世代寢遠。屢經兵燹。散軼殆盡。今則中秘冊府及洛下素號藏書之家。皆無存者。此詞林先輩諸議所共嗟惜之者。而至於鄙家。則不特以此而已。鄙家久遠先代譜牒事迹。頗多有疎略而失亡者。是集中必有紀載而可據者。且鄙家鄕貫係是達城。同姓之親。多在嶺南。以是鄙家父兄。每游宦南中。必以是集殫誠求問。前後收聚而得者。厪厪爲十餘卷。而多是詩類。其欲考據者則汔無得焉。每以不得見全集爲深恨。傾渴一念。未嘗少弛。意謂南中往往有兵禍不及之處。文獻舊家藏書或至充棟。則是集必有存者。而吾家求訪之力。猶有所未遍。而不得知焉耳。朴秀才鶴齡。卽生之外從弟。方在南鄕。故曾以是意及之矣。日者。因朴弟仄聞。高明鄴架。藏有是集。而其數幾至全秩。仍伏聞高明以名卿世家。蔚有文獻之傳。此果符於鄙生平昔所料者。幸甚幸甚。生之一家親黨。聞此以來。欣喜傾聳。切欲汲汲往詣。以求一見焉。而地遠力有所不逮。姑不能如計。他日一進拜稟。庶有其便。而心鬱然。不能曠日遲待。謹此先奉一書。以請於執事。不審尊家所在者。果是幾卷。而於本數。果爲全秩。無少虧缺否耶。幸乞詳賜回敎如何。竊不勝區區懇望也。雖不滿一秩。而卷數果是優多。則鄙生等前頭謹當躬進。以請一寓目。而仍卽奉還。不敢有所失墜也。雖是舊藏書籍。而一時借觀。其惠爲不費。而在鄙家。誠得賴此考知先代事實。而仍使斯集復爲完書而流布焉。則其爲幸甚大。其爲恩感之重。宜如何報之。伏惟高明於此。必有以快然矜許。無少靳惜之也。且宗憲與高明。忝有同榜之誼。慕仰華聞雅矣。鄙生等雖未及際晤於平昔。而從今以往。獲承下風。必有其日。區區期望。惟此而已矣。</text>
