<title>偶吟</title>,<text>一藝尙無成。喫過二十春。今日尋師去。自期聞道眞。</text>
<title>庚午除夜</title>,<text>二十二年至。省身意自幽。駑質矯難革。駒光係不留。工要一貫得。理究萬殊酬。任重道途遠。勖哉勿浪遊。</text>
<title>慕古堂詠懷</title>,<text>得求無才。不能俯仰於世。世我兩忘。惟幸卷中人。不以醜拙捨我。日見親焉。間取古人尙友千古之義。以慕古自扁焉。瀛海慕古子。爲人誠可笑。禀質最魯下。不能諧俗調。年至二十一。從師踰湖嶠。猗我皷山老。德尊而年卲。大度包遐荒。不倦垂敎詔。開示古人學。源源見辱召。庸是自激勵。愚陋渾不料。區區所願何。得門窺宗廟。欽恭堯舜同。仁義孔孟肖。歷玆思羣哲。心法水月照。俛焉竭吾力。力追前修妙。一息寧敢懈。暗室鬼常眺。無心趨榮利。反爾遭譏誚。鑿枘不相入。索居少久要。兀兀一床上。寤寐歌且歗。不速又不來。巷寂晝掩蓽。有懷無與論。有疑無與詰。緬想諸同門。地遠書亦窒。孤懷知者誰。參商與我匹。忉忉無奈何。且好守吾室。朝着老萊衣。兩闈審安謐。及退坐靜裏。左右有卷帙。多謝詔後學。潛究義秩秩。周覽古今際。游泳更斂膝。六藝深究奧。百家多奔軼。曾聞爲學者。博約兩無失。理無物我間。窮格尤加密。知行資於敬。乃可變氣質。下工宜及時。毋怠毋急卒。以此立章程。庶免於苟率。嘐嘐卷中人。千載卽一日。丁寧遺言在。親切如面悉。朝暮聖賢遇。篤信無畏怵。志道今幾載。未覰二與一。只恨眼未具。丹靑炳簡畢。爲己不爲人。孔聖喫緊實。在外求無益。鄒賢揭嚴律。要貴不要好。晦翁亦嘗嫉。諒非欺我語。世儒妄固必。靡然事梔蠟。哀哉沽權術。無人塞弊源。吾道誰紹述。自顧坐鹵莽。不閱遑敢恤。寄語同志友。努力無暇逸。</text>
<title>追次皷山老先生壽席韻</title>,<text>間氣百千年。乃鍾辛未年。特生吾夫子。今爲六十年。此日倍悲慟。孺慕若幼年。德業俱與尊。仁者必得年。願借南極光。永放無窮年。</text>
<title>敬次老先生讀大學韻</title>,<text>聖賢門戶未窺涯。二十星霜走若蛇。一部曾傳垂丈尺。願將吾力畢生加。</text>
<title>拜次蒼碧亭原韻</title>,<text>朗吟仁智詩。如坐武夷里。淵源流不息。秋月亭前水。</text>
<title>謹呈野愚徐丈 政淳 以要和 二首</title>,<text>風泉亭下水。月色夜來多。想象眞襟契。瑩然正不訛。道人丹已熟。消息自然聞。如我膏肓久。願言神劑分。</text>
<title>敬呈李斯文 瓛在</title>,<text>脫跡驅馳外。置身揖讓間。前程萬里遠。我亦當希顔。</text>
<title>辛未洋警。鎭撫中軍魚在淵及弟在淳死之。其妻自縊。聞甚壯歎。聊自述焉。</title>,<text>壯哉魚中軍。忠烈一家間。公取如茶飯。我思若斗山。厲鬼倘爲巡。義士復有顔。西賊應破膽。終見靖江關。</text>
<title>讀三學士傳</title>,<text>正我寒襟讀䟽旨。其辭剴切其鳴哀。春秋第一心從事。天日無雙義取來。百贖有身千載晩。三公同節五倫開。巴翁又爲傳之久。志士于今淚滿腮。</text>
<title>辛未除夜。陪大人閱梅山集。大人仍撘集中除夜韻賡和。不肖亦敢次韻。二首</title>,<text>除夜難成一榻眠。細披緗帙坐囂然。起瞻南斗星光大。願作萊戱度百年。靑燈耿耿白雲扃。坐感天時換物星。頗覺自家新意長。床頭有味古人經。</text>
<title>謹呈老先生 三首</title>,<text>東魯靈光夫子存。仰瞻不啻泰山尊。正知天意扶吾道。衆流奔放獨眞源。再見濂翁吟哢多。龍門千載有遺歌。幸矣函筵光霽樂。躬親今日若春和。白雲一夜望鄕心。千里忽驚秋氣深。離却烏頭眞藥力。滿山風月悵難禁。</text>
<title>乙亥除夜。示再從弟道彦 直求。</title>,<text>不肖已無父。寥寥百感生。詩章如昨日。音笑隔幽明。孤影燈依壁。寒聲雨裏程。惟君知此意。何以慰余情。甞陪先君。除夜有作詩事。故頷聯云。</text>
<title>詠爲惡</title>,<text>恐有人之識。百般外餙多。他人縱可欺。奈我靈臺何。</text>
<title>過萬馬關有感</title>,<text>地勢元來不足恃。人心完固是金城。太平之代兵無血。拜祝君王德業成。</text>
<title>登般若峯。次尤菴先生金剛山韻。四首</title>,<text>浮雲天末起。不敢遮眞容。儒釋具瞻爾。海東般若峯。眞宰問何意。偏邦設巨容。早知中土穢。五岳漏玆峯。去天不盈尺。親見玉皇容。願乞霈然澤。家家廩作峯。端合巖廊具。休休如有容。我來稽首拜。呼作丈人峯。</text>
<title>詠魯仲連</title>,<text>周末皇綱墜。禮義最先崩。諸侯尙智力。年年互侵凌。靦彼魏客衍。復唱帝秦稱。魯連齊東士。倜儻節亦弘。壯哉蹈東意。何如西山登。大義長不晦。凜凜秋霜氷。借問何所爲。天理自然興。餘人急功利。多失此理恒。英聲千載下。感慨我情凝。</text>
<title>三憂</title>,<text>維春正月歲丙子。繹騷譁然驚四方。倭賊洋酋敢跳踉。船隻往往逼沁陽。書生自有輪囷膽。中夜起撫龍泉鋩。有憂有憂憂有幾。三端屹如終南岡。其一夜夜草堂夢。遠躡天閶拜君王。五雲玲瓏顔咫尺。仰祝至治如虞唐。一亂氣數猶未平。艱憂忽此剝于床。錦玉何似宵旰餘。小臣不勝淚汪汪。筲才媿乏臯陶箒。早不掃盡滿天霙。犬馬尙切報主誠。在唐張許宋天祥。其二近得師門敎。患節連歲欠康疆。平生不果於忘世。况當今日豈尋常。十萬大兵思得否。先生甞曰。見風竹則思得十萬大兵。南搗大坂。北驅幽燕而歸。 病上添憂應倍傷。卽欲趨晉嘗藥餌。其奈塗道滿虎狼。寤寐敢忘今春約。北望千里雲茫茫。何日三席言此志。賜辯由勇摠歸荒。其三朝來斑衣舞。鶴髮平安七十孃。嗟乎我生今何辰。正看四隣多遑遑。漆室嫠婦罔專美。三時憂國吾萱堂。欲慰萬一知何以。忉忉只有焦寸膓。慈親有德宜蒙佑。神明終不困江郞 江革。</text>
<title>見龍石庵雅誦書。路中感懷。呈老先生。</title>,<text>何幸吾生左海東。衣冠文物大明中。將身欲白春秋義。高節爭看萬丈松。</text>
<title>敬次星田卜居韻 二首</title>,<text>江舍初成歲丙子。先生淸福仰而喜。道不全貧天賜履。雲山如繡世居里。楚江之水碧於天。轉月山靑幾萬年。爲獻古人禱頌善。他時聚族百千孫。</text>
<title>次玉井詩</title>,<text>田上鷺飛後。井中復出玉。天翁默感佑。有美世居屋。</text>
<title>贈韓▣▣ 晦善</title>,<text>看花相見見花歸。三月春風座上吹。關外山川千里遠。從今只有夢中期。</text>
<title>上伏日。憶宋士順 冕燮。</title>,<text>幸添末契又同州。不見邇來日敵秋。斗榜山前觀稼後。知應實用卷中求。</text>
<title>白雪朶先師所愛。而舊有二盆。臨終時。爲林公宣誦寧可抱香枝頭死。何曾吹隕北風中二句。分賜其一。其屬意也遠矣。己卯冬。得求自星田訪公宣于杜谷。則對花而說其顚末如此。且出田艮齋詩而要和。</title>,<text>星田屋裏見。杜谷案頭橫。貞心凮不隕。踈影雪同明。堪憐高士德。偏被先生情。授受當時意。聞來更獵纓。</text>
<title>次鄭敬干 燉 韻 幷小序</title>,<text>鄭斯文敬干事一之誠甚至。至於流離顚沛而不悔。吾黨之秀也。歲庚辰九月十五在瀛洲。以四律舒秋陽之懷。盖是日乃朱子生晬。而先生常行拜禮於朱子影幀。因與諸生講會之辰也。其詞尤令人增感可誦也。余雖不文。所感則同。遂次之。春花秋月自相尋。忍見琴臺秋柏森。萬派爭狂誰砥柱。羣陰如夜摠梟音。顔曾至樂多虛奬。侯李遺書有愧心。詠罷君詩先我獲。年年此日淚沾襟。</text>
<title>哭宋而吾 省三</title>,<text>傑士吾鄕衆所欽。從遊十載見眞襟。三時常婉趨庭色。千里幾勤負笈心。痛矣子何傷聖戒。夢耶吾已撤牙音。故園花卉春來盛。詩酒如今孰共尋。毁瘠傷生。聖人所戒。而吾居母憂而死。故頷聯及之。</text>
<title>安丈 貞晦 見訪</title>,<text>靈氛昨夜夢余言。掃汝落花巖下藩。白玉無瑕處士客。靑藜有意書生門。當從實地詢階級。便就先天講窟根。果爾小車信息大。鄙萌消盡雪鴻痕。</text>
<title>陪黃上庠 元龍 送安丈。因語三笑故事。拈過字。</title>,<text>陶陸連襟惠遠過。想來今若接光華。傍人莫道成陳迹。往事無端感自家。浮世知音琴有水。小生託契漆團沙。笑言三笑還三笑。春盡凰臺積翠霞。</text>
<title>登鳳凰臺</title>,<text>鳳去難記後先天。石面苔侵字半邊。入洞自全奇絶勢。登臺不藉蒼茫烟。幽期我欲追湛老。佳句誰能繼謫仙。二水三山花草滿。松風吹雨却悽然。</text>
<title>廣寒樓</title>,<text>昂然百尺廣寒樓。風滿欄干月滿頭。繞檻水從銀漢落。宿簷雲近玉京收。已知異境三壺屹。每見佳人七夕遊。今夜題詩星象動。君平何必蜀都求。</text>
<title>至日書懷</title>,<text>羲易稱來復。漢書造太初。一機妙自動。四序推無餘。善端政爾炳。志氣奈吾踈。感時多所媿。竟日閉蓬廬。</text>
<title>夢筆</title>,<text>中秋見至人。授我筆一枝。知非世間毫。其狀亦云奇。十頭共一軆。一母生十兒。大竹高三寸。小者幾倍之。雖小德不孤。雙立大上眉。更看大下面。有甲雄合雌。中有一寸管。兩面中書資。彼小者四頭。頭頭如大爲。小數恰滿八。加二大所居。心欣手不釋。誰知夢如斯。歷歷南柯事。月高夜何其。倚枕診厥由。古人入我思。幾箇曾夢筆。誇張在能詩。小技不足道。於余粟竊脂。况復筆樣異。今古聞未知。創制殆聖者。貺遺詎由私。體一用則衆。成德氣象宜。數愜顔淵知。子貢可識玆。</text>
<title>次韻。敬題進士族祖 錘祿 聾庵故壁。</title>,<text>先生已去但幽軒。雅尙如今亦可言。長短桑麻何處事。異同菽麥古人煩。萬木朝聲凮自聒。千江夜色月猶存。安身立命於聾取。柯則堪傳學士園。</text>
<title>留題宋希菴 時一 壁上</title>,<text>早歲龍田託義深。淵源端的罕如今。每逢花月裝春服。幾送凮霜老實心。俗事看棊高不着。殘書爲友喜相尋。三希親見濂翁否。跪問眞銓敷敝襟。龍田宋公來煕所居村名。</text>
<title>和上柳訥軒 鍾九</title>,<text>紛紛尙口輊而軒。四十年來余實昏。近因瓊什想齋額。遠勝金針在頂門。未能修行敏爲急。有術求仁要不煩。歎服主人深大道。古來天隱不曾言。</text>
<title>渡松倉津</title>,<text>片篷飛壓天池泛。龍伯平安颶不風。莫道波浪前夜惡。秪今身在鏡明中。</text>
<title>辛巳四月。作蛟龍之遊。路中口占。</title>,<text>蚊城望見鳳臺東。蒼翠如圖指點中。多謝隣朋勝日召。長歌一曲躡輕風。</text>
<title>蛟龍山吟</title>,<text>城北孤城直上天。瑤皇降節最高邊。掌中平滴漢宮露。花外不通秦塞烟。四月同來綠樹客。三峯便入白雲仙。前期更向霜鰲問。咫尺方壺立屹然。</text>
<title>次甲申韻 幷序</title>,<text>族姪益三書告宋丈順甫言曰。吾高祖有甲申韻。吾祖次之。吾亦次之。願溫齋次之。得求與宋丈有並世退冥之恨。而其家學之美。生髮未燥。已聞之矣。今雖不足以當此。顧其世守。有足誇而傳之朋友也。故仰塵華軸。而前四句是問。後四句是答。抑揚之間。自有悲憤不平之音。於宋丈意。果何如。日來月往歲逢申。借問胡爲感慨新。興廢無常周漢主。去就有義夏殷臣。中原萬古腥塵惡。東土千年帝德神。所以一心傳三世。寧陵松柏又愁人。</text>
<title>近縛木編竹藁。覆其上。取四通之義。名曰通亭。詩以述之。二首</title>,<text>窮居無事百花時。日向亭中吟不遲。材踈頗類鳩居拙。簷短難容鷰羽池。淸風南北能盈神。明月東西盡照巵。佇待黃梅消息至。佳名始與俗人知。通亭坐此時。俯仰我思遲。山勢環如壁。溪流曲作池。花紅處士句。蔬碧野人巵。林巷三春樂。園禽也自知。</text>
<title>偶吟</title>,<text>泥塗塗玉沒廉隅。門外榛蕪石上途。卷裏星明麟後筆。心中時畫馬前圖。靑春處處紅將萼。白月家家碧有梧。多少村秀勤問字。畸人到此喜雙無。</text>
<title>丙戌二月上丁。本府校中。行鄕飮禮。</title>,<text>宮墻朝暮聖人逢。一言易易善形容。君看野鹿登周雅。我慚海鶋聽魯鍾。特地將回黃純俗。從天曾下紫書封。春凮不掃輕陰去。三魄迷茫掛遠峯。</text>
<title>族姪益三 益休 書來有詩。却和。三首</title>,<text>尺書誰送相思時。讀罷秋宵月在籬。吳下阿蒙非復子。崢嶸義氣使人窺。大坂城邊海欲濤。燕然山上暮雲高。橫戈何日平東北。笳皷歸來抃若鰲。輟卷把竿海曲去。囂囂莫使俗人傳。聞說纖鱗秋正味。寄來何不慰枵然。</text>
<title>輓黃虞侯</title>,<text>忠武巍勳日月明。當時㫌節統營城。世平公莫追前烈。志士空悲虞侯名。</text>
<title>和騎牛詩</title>,<text>霽月山中耕牧客。關門蟄如籠頭牛。掛角讀罷虞周書。靡斯世也誰與儔。心存隨卦取諸象。夢入桃林放于陬。蹊田借耰若凂人。畏如喘月自生愁。已矣鴻荒風莫及。一念欲免襟裾遊。毛細義理毫易差。執拗人人雜薰蕕。憶昔泣麟歎鳳後。楚老虛無作我蟊。西關紫氣一騎靑。餘弊漫漫天下由。洗心願如洗耳者。滄洲自有眞源流。擴去仁心觳觫辰。終看氷輪上靑琉。管村丈人赫蹄投。先問丁亥年新休。中有長詩如鞭影。鋪張無媿於皇猷。騎牛老翁自何處。光景仔細筆下收。丈人俯身善撞鍾。老翁解頤捷應桴。讀之心降崩厥角。可作後學中道帿。道德五千眞亂道。九原更作誰㤪尤。而今分明知角者。何有歧路迷去輈。載牲以下犂雜俗。何由反與皇犧侔。老翁胷中應慘憺。恨不執鞭問道周。緬想歸轡欲何贈。采采杜若向芳洲。</text>
<title>道中寄洪乃擧 淳翰</title>,<text>雪白巴牋滿握圓。染黃寸許雙頭纏。展如蕉葉心無盡。來自洪厓舊日仙。</text>
<title>和李丈振和 堉</title>,<text>嶺湖阻絶會難圓。幾箇英豪我夢纏。方壺凮月勤憑問。誰是人間別有仙。</text>
<title>韓兌焉書來有詩。和送。</title>,<text>鶴立九臯窈窕涯。天然雅質羽毛成。肯學鷦鷯啁哳語。驚人淸唳在前程。</text>
<title>十三君子詩 李興會，金復經，柳深根，李彩奎，申汶湜，崔遇珣，李典鼎，洪淳翰，申井祿，牟錫柱，韓榮錫，崔棫，金庸中。</title>,<text>永夜輾轉起。自歎蛇不如。如蛇當奈何。報恩嘗含璵。永日彷徨立。昔聞南郡魚。魚能祝延壽。夜夢知非虛。戊己所經歷。提說魂驚餘。亢旱昔未聞。滌滌山與瀦。平日欲博濟。豈知不閱余。首陽何處峩。夷齊可連裾。賤生死不惜。只負羣聖書。十三諸君子。眞佛別有歟。不待搖尾乞。斗水相救渠。仁心帲幪大。知非出豐儲。穩喫大不托。恍然遊華胥。十三諸君子。賴以再生於。報生無所以。蛇魚詩上臚。十三諸君子。岡陵與同久。</text>
<title>進士梁公行</title>,<text>昔者歐陽生。萬里死京師。朋友哭悲絶。退之作哀辭。海東梁進士。嗚呼迹如斯。尊叔八十載。過余涕相滋。愧無韓公筆。盛託敢當之。竊仰高風久。無已請言私。先考屛湖公。丙子以降期。意氣傾域內。賢豪盡親知。每論功令家。娓娓公先推。龍城士林窟。雄詞壓等夷。夏月漁隱洞。邂逅識紫芝。心期妙相合。不問甲雄雌。余髮僅已燥。耳熟記爲誰。一自泣孤露。時切先友思。程公敬同年。後學敢爲䂓。移家南渡後。高居不遠而。上庠黃荷潭。善善本天娑。誇說吾景善。衆中獨爲奇。不佞宿心在。瑣瑣叩本支。文彩符前聞。實行亦云猗。父子叔姪間。孝友各得宜。有願天終遂。蝸廬拜淸儀。新著司馬衫。玉笛雙雙吹。未暇數一言。舊契先淋漓。賤子時懷惡。反袂不勝悲。避席更再拜。格言求奉持。公不加揮斥。伸紙濡墨池。朱文數十言。指南路不差。頂上針針痛。惕然起頑癡。曰余昧考訓。彷徨久立歧。公何知之明。砭玆膏肓羸。苟不實有己。及人詎易爲。曾聞聖門學。內外兩不遺。用是傾蠡測。汪汪難可涯。九京今冥漠。堯夫在何時。</text>
<title>輓黃進士 七首</title>,<text>巨手詩家獨出羣。連名十榜摠驚聞。靑衫鈴帶新風彩。日午天門拜聖君。何物猢猻橋上行。文人從古誤身名。請看半畒先生宅。荷立亭亭獨也淸。楚騷往往讀千遍。不與俗人滋味論。向後子雲能識否。胷中悲慨十分存。鳳凰臺古老松陰。圓扇持來滌暑衿。叫喚幾番隨杖屐。相看不覺日西沉。玄圃卜居此去西。旱年秋稻滿平畦。一川風月更瀟灑。助得新詩格不低。吟病遽驚歲月遷。我來不復談凮烟。如今回首渾成夢。綠草南山又一年。虛堂一夜秋風揚。賓客如雲泣白楊。筆下奇氣難埋去。玉樓應作大文章。</text>
<title>次鳳鳴齋韻</title>,<text>淑氣扶輿大地東。鳳岑飛舞最爲融。茆檐輪奐如松茂。柏影參差半竹叢。倚斗北望三角遠。披雲南眺八巓通。喜聞噦噦鳴時盛。幸際吾王德業豐。</text>
<title>鄭倫寬 琯鉉 意外歸覲。悵然爲詩。</title>,<text>細將心法語遲遲。兩載相從百載期。塵淨丌高尋墨日。雪寒窓靜共燈時。持膠何畏渾千丈。救火誠難水一巵。爲問君行底事急。白雲惹起古今思。</text>
<title>蛟龍山</title>,<text>孤城麗景喚人遊。望斷平郊邑邸樓。佛殿將臺閒日月。巖花溪樹自春秋。攀鳶棲上宜橫笛。下鵲橋邊欲放舟。箇裏識來仁智樂。傍人莫道詩家流。</text>
<title>松廣寺講會席上韻</title>,<text>睡起曹溪日已東。四州襟佩一樓中。感君益信靑春約。愧我漸踈黃卷工。萬壑川聲添夜雨。千林花氣饒天凮。不知興國遺芬遠。嬉劇玆遊錯比同。</text>
<title>春分日華嚴寺。看老人星。</title>,<text>相尋華寺亦云晩。吾入方壺已四年。依舊紅蓮開有象。至今綠水去無邊。臺臨南極看星坐。門對西峯伴月眠。靑鶴知應雲外在。仙仙欲擧更飄然。</text>
<title>丁公藤杖</title>,<text>令威仙去多幻術。異狀世人難具稱。齊東故宅一千年。日落華表立崚嶒。是時胎禽來假面。不爲鸑鷟不爲鵬。戛然聲聲悲故冢。是何纍纍山與塍。中州不遠閻羅界。去矣吾從海東鷹。借問東海果何如。六鰲負山如擔簦。中有幾箇我輩人。羡門赤松風相承。方壺 智異山卽方丈山。 一面尤縹緲。直向上頭恣飛騰。至今俗士尋靑鶴。洞名 不知化作巖上藤。柯拂陽坡 此藤喜生南。故一名南藤。 五粒杉。卽俗所謂柏。中國華山及我國有之。 根結陰崖六月氷。智異六月。始消氷。 下枝密覆不老草。上葉瓊露團團凝。異境先被春凮育。散漫山谷多雲仍。博物欲問亡是叟。詭跡亦有檀越僧。稱姓 丁 稱公不敢名。樵牧猶知尊兢兢。冒姓馬家何足怪。俗稱馬家木。 越范陶朱見之曾。人間誰啜枸根水。物外客傳桃花陵。况玆靈異眞愛惜。寧無神功及人弘。削取靑皮浸成酒。披讀舊方皆壽徵。本草。補衰老變白髮。 折枝最宜長者杖。非徒傴僂扶彼登。白髮還爲少年腰。本草。壯陽強腰膝。 歲久不覺氣相蒸。江心桃竹知何物。笑殺杜陵謾誇矜。當年徐巿如得一。嬴皇應免沙丘崩。篆刻南海石猶存。今南海縣。有徐巿過處四字篆。 可憐男女虛舟乘。月宮吳質伐桂手。揮斧何日風生肱。友人吳重吉送杖。故用吳質事。 葛坡化龍今復見。飛來穿盡雲層層。靈物於我元有分。草鞋多事送政丞。安牛山嘗寄草鞋於趙浦渚曰。三神山舊伴傳致云云。 雙手撫摩長歎息。圓身微曲不中繩。已信康莊安七尺。對汝別有感不勝。向使跪獻洙泗子。聖壽豈但數年增。不然奉納雲谷老。何意庚申棄賓朋。照臨萬世如日月。至公血誠立我烝。乾端坤倪俱軒豁。紛紛陰翳無由興。冥途艱險足如縶。杖乎空守一無能。</text>
<title>再得丁公藤。金秀才琪潾所贈也。喜賦一絶。</title>,<text>靈山雨露幾經春。玉樹夭夭自邁倫。相逢笑託金蘭契。強輔高風一故人。</text>
<title>再得丁公藤。再作詩。爲其益人壽命也。靑藜杖亦金琪潾所贈。而了無一言。想其意不平。代靑藜下㤪語二絶。</title>,<text>空山草木喫虛年。抵死寥寥誰得傳。久視於君眞一惑。遺芳從古在希賢。天祿高高火一紅。至今先輩賴吾功。可笑凰臺寒夜月。却如棄婦自言窮。</text>
<title>慰靑藜</title>,<text>農貪田地賈貪錢。伎倆由來各使然。自家豈是無情者。只爲從前不學篇。如使從前曾學篇。親如兄弟畏如賢。胷中一字容無地。咄咄窮廬已暮天。</text>
<title>三加日。示大休。</title>,<text>萍跡搖搖棲梓鄕。令辰冠子意偏長。傳來舊學山成簣。祝去新休水濫觴。撫頂爲先看佩韘。擔梁然後可傳香。夙宵念念能玆在。旅屑千端賴爾忘。</text>
<title>拜柳侍中 升茂 墓</title>,<text>柳相淸風灑百世。廉頑立懦不曾遲。雄娑早挺仙瀛地。賢業亦光勝國時。渡海履霜今日感。入山展檟積年期。螭頭誰載延陵字。愷悌閔公卽筆之。閔公卽丹巖。</text>
<title>見張遜卿 鎭學 韻。却和之。七首</title>,<text>閉戶將迎絶。山空不見人。春秋排日課。永作素王臣。從今欲學飮。酒德問劉倫。盡日陶陶睡。得喪勿惱神。傍人爭問我。伎倆非前塵。亭上舊時色。夜來月一輪。低頭暫歎息。衷曲那能伸。誰言納納大。七尺難容身。仲連一去後。卓跡久成陳。東海蹈無地。空思英魄親。遮天雲正黑。雨覆又風頻。自笑居貧久。經年無服巾。張生志古道。藹爾少年春。深衣袖裏軸。七首吐淸新。</text>
<title>漾碧亭</title>,<text>壁上三賢諱。船中二士身。夜來江面月。均照古今人。</text>
<title>金伯朱 在煕 舟字詩可誦。而若相求助。故忘拙奉和。</title>,<text>今古滔滔水。乾坤一葉舟。問津正路在。歌櫂妙聲留。載月中天滿。任凮萬里悠。送君愼所涉。急浪多下流。</text>
<title>梅花</title>,<text>屋東圃畔立孤梅。春雨宵過萬點開。不識主人心有慟。淸香依舊入門來。</text>
<title>梅花答</title>,<text>今世知君孰愈梅。每看棣樂笑顔開。滿塘靑草驚成夢。故向霏霏帶淚來。</text>
<title>謝梅花</title>,<text>肉眼農山負爾梅。錦囊一不爲花開。相逢十載如生面。空使芳魂去復來。</text>
<title>梅花答</title>,<text>自古詩家喜賦梅。句香花似滿枝開。怪君有筆都馳外。惹得世間多口來。</text>
<title>謝梅花</title>,<text>冷淡生涯我亦梅。春風臭味晩相開。參橫月落亭亭立。江湖莫逆意中來。</text>
<title>梅花答</title>,<text>棄實耽花俗士梅。冀君結實在花開。會須殷鼎調羹日。坐見星軺不遠來。</text>
<title>偶吟呈諸君 三首</title>,<text>九州欲夜太陽微。天意茫茫或者非。與君願入虞淵裏。擎出金輪再發揮。此事非難亦不易。天人理欲兩途開。潛心自得指南術。如日羣經赫赫來。程賖萬里任千斤。况復百年過隙云。將身莫蹈半途轍。須惜光陰寸與分。</text>
<title>入山翌日。答黃兄卓汝 瑬。</title>,<text>一入方壺夢亦奇。靈芝處處澹忘飢。流水浮雲都領畧。歸來飮酒又題詩。</text>
<title>路中。憶房百行 孝源 韻次之。</title>,<text>春鳥聲中近麥秋。韶華處處挽人留。可笑愚生無遠慮。纔逢心樂却忘憂。</text>
<title>尹平叔 秉憲，趙允範 洪根 與其三寸侄公栗 炳寬，曺性彦 秉順。課歲相顧。迫除不遠。甚用感歎。情見于詩。</title>,<text>才過二日是新年。一歲爲難兩歲然。遠道如何來白雪。眞工次第語深淵。樽空北海心心愧。床對南山事事傳。欲理輕舟乘興去。桃花紅盡水浮天。</text>
<title>次諸益韻咏懷</title>,<text>關門不道外陰晴。時見諸君攪我淸。林下有人追仲晦。域中無地講皇明。澗雲依舊多幽色。庭樹漸高聽晩聲。吟病終朝循白髮。少年誠是好神精。</text>
<title>樹木二十三韻。贈族姪柏休。</title>,<text>曾聞黑齒海中樹。日月傍開上下枝。何似翹翹喬木蔭。遍滿朝野裨公私。風雨如昏勝國夕。厥土伽倻託根時。始祖軍器監公麗末。起家高靈。 不與榛榛同品題。杜門父子踵伯夷。醇隱，壺村。 龍城移來末益茂。七世始詠常棣詩。工判公，監察公。 一能春城向陽栽。冠盖相望人楓。保閒齋，二樂亭，醒齋諸公。 誇說當年蹈海意。然後方見歲寒奇。長城公憤戊午史禍。始入興陽。 將軍大樹復不言。鐵券芳名空列棊。副正公與從侄判書，僉正，判事，直長諸公。幷入壬辰錄勳。而事蹟不傳。 草茅積德晦厥根。花樹軒中歲月滋。獨有爾祖魁梧出。愛惜豈爲同人私。異材自是明堂具。欝欝窮山鬼扶持。果然一朝登桂籍。胷中詩書百萬辭。薇垣柏臺九天上。左右弘贊造化施。是時昇平符虞唐。下至草木咸得宜。九條條條懇且切。叩閤首言新聖治。仙桃春色喜有賞。諫長華秩至再斯。崇崇禁林勉忠直。大廈將來予汝支。微臣株守異尋常。到老冥升非所思。幾人歎息都門外。初度蓬桑六十而。先人某樹永相守。世間寧識靑黃犧。勇退一節標致高。等閒槐棘視笆籬。終知太史紀偉績。渠渠木天與藏之。畵工醫生吾匪人。寒凮落葉來胡爲。</text>
<title>銀杏爲火所焚嘆</title>,<text>余寓竹谷十七載。散材如樗日頹靡。村前一樹名鴨脚。閱盡千年尙不衰。凌風侮雨排雷霆。屹立堂堂節士奇。出門每揖加敬待。勝吾石丈與水師。誰知無恙神明物。一朝却被欝攸欺。皇皇老成走且僵。相顧束手無計施。昔人天問亦多事。抱蘊起禍幾個兒。滿腹洪炎雪且消。夏雨霏霏空支離。庇陰食實俱前塵。村容蕭條最堪噫。欲慰爾魂將何語。鳳凰臺西月垂垂。杜陵老夫歌羣童。至今如見天寶危。嗚呼賁育不知戒。文公惻怛憂當時。莫道迷藏爲小戱。宋室竟奔江南陲。神州大器壞如此。微物遑恤一身私。珍重卓汝來相弔。醉後聊爲題此詩。</text>
<title>薰臍</title>,<text>艾生千仞岡。日吹萬里凮。不待三年積。葉葉有神功。地遠誰送來。思之若感通。白麵與靑塩。灸外爲溫中。汲汲與火謀。束書如藏弓。客來怪余爲。屋嗔出忡忡。子飯不减匙。子貌平昔同。如何不憚煩。宴安且安躬。抑首不敢對。無端視彼空。軀殼枵然存。榮衛實不充。况復咫尺間。外邪環犬戎。及今蹉一足。敗證甚於洪。蟻穴未橫潰。丸泥可障東。氣海眞格談。竊嘗聞晦翁。固蔕無他𧗱。八百尙如童。</text>
<title>次黃正宥 炳中 韻</title>,<text>海鄕消息到山邊。欲答還停但視天。宇內亂治忘若果。心中淸濁付諸川。紅梅且去春三月。丹竈由來火幾年。回憶方壺細雨後。怱怱行色各凮烟。</text>
<title>送尹光馨 厚善</title>,<text>隱几低頭泣黍離。黃花酒熟醉泥時。誰知樓柏成虛志。強對庭柯得暫怡。萬逕無人風摵摵。一燈同子夜遲遲。令兄如問窮廬事。且指踈狂畧說之。</text>
<title>同趙君習 永學，黃正宥，張遜卿入方丈山。黃，張兩生年尤少。</title>,<text>落花流水江南天。無事從君兩少年。異境誰求鰲海外。奇遊卽在鳳城邊。文章 孤雲 一去靑山古。處士 南溟 重來白鶴眠。手攬烟霞詡詡笑。奚囊三日尙枵然。</text>
<title>洗耳嵒</title>,<text>洗耳嵒邊亦洗耳。孤雲此事正吾師。臨流爲笑題名士。巢父何求後世知。</text>
<title>白雲山</title>,<text>東國多名嶽。南天又白雲。躔同朱雀列。勢盡黑龍分。四月初來我。千年始識君。相看兩不厭。落日坐空門。</text>
<title>海橋鄭氏書室</title>,<text>夕日來尋橋上居。狂歌何足爲君書。果然塞老今傳馬。笑殺校人曾有魚。滿地靑山高不屬。浮天蒼海濶無餘。駕風萬里栖栖者。始識陶令自愛廬。</text>
<title>山行</title>,<text>惡霧連天黑。亭午太陽微。雙眼明如燭。行行路不迷。</text>
<title>和申希仁 鉉濟</title>,<text>的然何似日闇然。辨此男兒始是賢。千畒花林春自老。一床風雨夜難眠。東陽家世曾無忝。南國從遊夙有緣。勉女爲儒遵子夏。聖門數語路頭全。</text>
<title>外舍落成日。書懷呈諸勝友求和。</title>,<text>廣廈平生起一朝。擧天下士欲招招。圖書指掌前人述。琴瑟鉤心太古謠。大計寥寥同水逝。小居秩秩入山遙。初筵爲賦明誠語。誰復誚君陳與饒。</text>
<title>雲峯碑殿</title>,<text>古木參天立。淸川滿地流。深衣來白雪。落日意悠悠。</text>
<title>琴五首寄房百行。琴盖百行所贈也。</title>,<text>故人裝送七絃琴。流水高山片片心。誰識塵埃全滿面。壁懸三載竟無音。有酒停書熟視琴。借來舊譜亦多心。淸凮明月等閒度。爭道農山不識音。縞冠豈合彈烏琴。鐵限如城自在心。不怕前垣耳屬者。悄然無處覔餘音。不用我如不用琴。年來相處兩關心。月明夜永草堂靜。寶匣猶藏萬古音。後世泠泠詎是琴。林居野處適傷心。超然思入虞庭日。上下融融摠好音。</text>
<title>外舍諸君。共作惜別詩。余聞而和。時丁酉臈月卄三。</title>,<text>羣朋皷篋誤來遠。肉味遽忘三朔間。爲愛貝珠藏白水。自慚樗櫟伏靑山。憂時每祝唐虞去。論學先從洛建還。嘒彼參商眞可惜。那堪月下獨關關。</text>
<title>四十九歲戊戌。次李白尋陽紫極宮感秋詩。</title>,<text>李白盖世才。秋日尋陽竹。却悔四十九。情眞語可掬。曠然千載間。罔美蘧瑗獨。白露夜爲霜。悄悄不成宿。孔門三千人。低視賜與卜。誰知尙窣窣。大易筮迷復。曾聞古鏡磨。敢忘前車覆。六籍晴窓下。頫首且求熟。</text>
<title>寄柳源汝 根善</title>,<text>草堂深夜琴聲發。曲中有心知者誰。山海不靜星辰動。天今解紐地絶維。萬萬年前斯世也。獨非唐虞所以治。禹稷易地爲顔子。空守簞瓢長年飢。路交蹄跡猶小故。竪入膏肓嗟胡爲。逝者洋洋觀有術。源頭或差流可知。一統春秋讀何日。令人涕如獲麟時。餘響喚起柳君來。呵手無言幾攢眉。新粧朱書滿我屋。但願相讀力靡遺。</text>
<title>宋君義集 敬淑 自華陽洞歸。以所印崇禎御筆見贈。戊戌秋也。明年夏。始詩謝之。三首</title>,<text>故國韶華三百年。紅黃寂寞鎖殘烟。片輪皎皎先天色。午夜猶尋半畒淵。壽皇亭外華陽天。無事歸來不偶然。固知妙筆參神化。萬世爭言一介賢。麟編在案手龍泉。一念中原五內燃。逢君又灑於戱涕。樹自陰陰草自芊。</text>
<title>贈或人 八首</title>,<text>襲裘昨日雪中行。忽見春花已滿城。到海洪波難倒逝。怱怱歲月太無情。我亦當年負笈行。兼人意氣似高城。誰知萬事成烏有。白髮空多忉怛情。看君夙駕遠于行。閤裏美人傾國城。欲折名花添錦上。相知愛助亦常情。門外縱橫路幾行。一鞭端合赴京城。如何白日臨歧惑。痛哭吾知阮氏情。最惜半途始輟行。其占泰卦有隍城。市中受撻恥爲大。高士名言獲我情。三綱八目爲紀行。其傳盖自魯南城。如能步步踐前迹。不負平生發願情。朝從太行山下行。暮宿西天白帝城。萬里周遊不憚遠。鳳翔龍躍摠關情。深淵過去獨橋行。到底兢兢防意城。三百三千遵畫一。爛然天理是人情。</text>
