<title>敬讀老祖先生文集</title>,<text>一部光明幸惠吾。陶鎔萬化入洪爐。易奇詩正微言孔。地負海涵大訓朱。秋月鑑空光在水。瑤琴絃撤響留梧。精金美玉裒成袠。尤感當時道不孤。</text>
<title>松坡義龜石</title>,<text>穹然南漢石。抵死不西頭。周皷荊駝恨。秦鞭泗鼎羞。高撑天與久。大義人誰儔。蔓草靈龜老。崇禎萬古秋。</text>
<title>敬次映江亭韻 幷小序</title>,<text>亭故寢郞龍潭處士權公之居也。公當嘉靖乙巳。炳幾遐擧。以故居近城市。移築于此。三面皆山。山下是水。亭對山臨水。至春花欲燃。秋月滿空則山與水相涵。亭與水相暎。此亭之所以爲號也。其後吳竹牖，金鶴沙，鄭愚川，張錦江諸先贒。登眺而觴詠焉。亭之名於南國。由得公爲之主。而諸贒之杖屨咳唾。亦能助其精采也。今亭之主權君錫元。踵修斯亭。亭楣古扁。次第新之。其肯搆也夫。竊自幸託名其後。係以詩云。						天地端蒙世。江山處士樓。滄亭晴欲蘸。滑舫畫如流。遠市輕塵歇。小窓劇鷺浮。楣端珍重字。千古爲誰留。</text>
<title>次野翁亭韻</title>,<text>獨對靑山萬念除。百年蕭灑野翁居。何來石面偏當砌。自在蘭心不借鋤。林雨添溪澆晩稼。村風送酒煑香蔬。婆娑巾服康衢老。湖海誰知有樂魚。</text>
<title>太廟陪祭日。次金學士 大坤 韻。</title>,<text>禁城楓葉曉霜淸。韻語時隨玉珮鳴。洗却盈膓葷血盡。何須盥沐是齊明。</text>
<title>壬辰十月發肅行。中途有感而作。</title>,<text>踸踔㠐雲倚蹇驢。此行重渡漢江西。餘生家國三年後。去路江山十月初。萬事只成湖海紱。一心謾負洛閩書。最憐貳極門前月。白首靑袍淚滿裾。</text>
<title>丁酉三月。密陽漕倉發船日作。</title>,<text>三月漕倉極滯留。江風吹髮白勝秋。民憂可紓南風麥。國計俄裝萬斛舟。夜靜棹歌松浦口。春深花信柳堤頭。江湖太守無餘事。攜酒登臨樂樂樓。</text>
<title>挽朴執義 時源</title>,<text>昔遊陶院又榮衙。隨處春風座上多。山水百年蟠谷社。文章八代嘯臯家。循良歷試名塗可。潦倒生逢叔世何。却憶迎薰三老會。那堪孤露唱蒿歌。在榮川時。先大人與公及金正言永範丈。會迎薰亭。</text>
<title>挽金進士 祖壽 四絶</title>,<text>古藤西畔小溪堂。咫尺淵源道德坊。人去孤松流水在。公家三世響文章。						一見知從禮法家。少年遊泮已聲華。晩來料理定何事。博帶行尋泗水涯。						千卷詩書一室淸。訪公曾上白雲亭。江山玉篴烟霞枕。永夜聲光繞客屛。						弱冠追隨忽白頭。向來逢別况淸秋。秖今萬事成寥落。吾黨那堪後死憂。</text>
<title>金烏山候望臺。次許敬翁 恁 韻。</title>,<text>此山爲設住神仙。極費瑰奇造化天。太瘦凌兢全石氣。故高超拔不塵緣。敢爭砥柱頹波障。却笑滄桑浩劫遷。危壁懸空迷着底。搖搖疑坐駕風船。</text>
<title>蓮社夜集</title>,<text>雲歸雨斂一天平。極望山川盡意明。缺月斜籠深樹影。散氷橫戛大江聲。酒因春氣香凝煖。心與宵光淡澈淸。天意却嫌偸造化。故敎林鳥不知名。</text>
<title>山家夜話</title>,<text>晩筇隨水宿誰家。烟外依微石逕賖。山谷古稱多白髮。嶺南秋盡有黃花。松盤上酒村風淡。蓬戶生詩峽氣奢。雞黍留賓良夜永。萬林蕭灑一燈斜。</text>
<title>輓族祖 龜時 四絶</title>,<text>向直梨園一夢驚。漢城風雨撲牕聲。依稀數語蒼茫別。此夜知公有遠行。						吾宗長德最公尊。乍接霜淸漸玉溫。竗底經綸無地做。烟花分劑太平村。													山後家庭孝友風。見公蒼髮尙愉容。晨樵夕釣無非事。終老優游樂地中。						生癖江山死得歸。天華峰下錦屛圍。吾家不盡庚寅淚。故逐丹㫌上夕暉。</text>
<title>輓柳姊兄京老 箕鎭 六絶</title>,<text>人間四十一年忙。往事蒼茫水閣凉。時倒雅胷鉛槧暇。前頭昭曠擬翺翔。						可隱山深晝掩關。東華遊客失躋攀。遂成冷暖浮沉界。白首歸來試較看。						烱然林杪一燈懸。千古紛紛在案前。朗誦百家猶未已。直窮㵳窅上羲軒。						吾心統攝性情分。認得方須說得眞。千聖圖書無盡義。劇談橫竪更津津。						犂然聽罷強相酬。生澁偏枯語語羞。謾把殘編收拾苦。茫洋滄海返虛舟。						三山蒼翠月華微。此夜龍荒處士歸。歸去莫將咳唾閟。那堪後死悵靡依。</text>
<title>輓李利川 建基</title>,<text>與子江湖白鬢毛。風流文雅長吾曹。念家焜爀能持拙。痛世媕婀遂引高。三邑絃歌知蘊抱。百年城市有林臯。丁寧後約天雲在。此夜那堪唱薤勞。</text>
<title>挽洪戚叔 道根</title>,<text>風流春野老。今世獨眞心。方淡貯玄酒。太和發素琴。詩書十世古。山水一堂深。白甁明夜路。握紼淚冠襟。</text>
<title>輓參判族叔 同淳</title>,<text>蕭灑樊南老。吾宗倚長德。眞心逼邃古。太和蘊軀殼。不勉成色康。一家遂雍睦。明時上玉堂。雅望已傾國。宸衷眷先正。尙汝求典則。松桂聯肘紱。帷幄頻側席。仙樓十八夜。淸夢感直宿。奏對嘉勤懇。儀表愛循飭。容易卿月班。孝感入睿燭。天官三世誥。恩榮徹重極。我朝重使事。皇華萬里北。中原死吳京。孰與說正學。歸來奄懸車。白首卧林壑。山水古壁圍。賓朋日屨錯。聖朝爲惠養。一兒五州檄。年年七月初。歌舞擁華屋。鶴髮倒壽觴。九耋風流足。惇宗義素重。邀我輒喜劇。談屑動飛座。情斟強盈酌。夕雨垂縗過。相對爲淚臆。那知此一夜。遂成千古隔。虗堂掩素帳。風儀更安覿。癃極違相紼。海山苦漠漠。</text>
<title>暮尋靈隱菴</title>,<text>西峯日落渾成林。老檜千章栢十尋。明月空樓時聞磬。孤雲遠峀暮還禽。丹藜倚壁仙遊懶。白玉圍燈佛座深。爲進花牋茶罷後。山僧知客有詩心。</text>
<title>歎衰言志</title>,<text>甚事經營若許衰。人間六十二年遅。成詩未就滄洲屋。學禮難爲闕里兒。五紱欺人生素髮。雙輪無𧗱繫長絲。邇來收拾渾消落。依舊靈庵未上時。</text>
<title>夜坐。用朱子詠雪韻。適有小雪。</title>,<text>通宵坌沓抵朝稀。快雪空林積不飛。雲雨功輸龍反蟄。江湖路阻鶴空饑。寒添玉屑橋驢重。淸着瓊泥郭履肥。堪把人間何物換。米將吾飽絮吾衣。</text>
<title>立春次杜詩</title>,<text>寒水亭深睡起遅。太平消息日舒時。踈松漏雪生勍骨。穉柳迎風引弱絲。文陛方騰稽虎祝。窮淵寧學蟄龍悲。孤琴爲答天球響。此老元非解撰詩。</text>
<title>溪堂酬唱</title>,<text>多情春鳥語簾鉤。睡起隨人上水樓。古架重開詩禮案。英材盡漏孝廉舟。風霜晩契梅爲約。山水淸緣月與謀。萬事蹉跎成白髮。好將文酒強相酬。</text>
<title>憶族弟壽如 一相</title>,<text>爲繞庭梅幾百回。瑤琴更抱坐蒼苔。故人筇屐無消息。明月溪堂夜夜來。</text>
<title>別琴繼欽 書述</title>,<text>孤山歸屐步新晴。滿樹啼禽惜別聲。亂石連溪通客渡。却憎流水不人情。</text>
<title>次壽如席間見贈</title>,<text>行斷虹橋底處尋。萬山孤坐一翁深。浮雲盡入黃金市。明月應知白鷺心。老去詩書謾作枕。客來山水與爲琴。閒齋講罷重成會。強策詩魂出孔林。</text>
<title>和柳支叔 廈祚 遣興韻</title>,<text>萬事皆非五紱餘。床書散落澗蔬踈。世情休悵山雲別。家計還憐水月居。長夜松光生枕席。大冬梅意上衣裾。金丹却恨無消息。歲暮當牕白髮梳。</text>
<title>立春</title>,<text>靑韭翠芹集布輪。太平詩酒不勝春。新王正月時亭午。東國豐年日協辛。梅意玉含催氣候。山顔雪薄露天眞。願將諫帖題宮閤。庚戌元來屬聖人。</text>
<title>輓權參奉文相 載鈺</title>,<text>來來活水滙方塘。忠定家庭左海蒼。書史滿樓琴在匣。有尋吾道卽康莊。						知公端的此歸求。一泮冠襟讓上游。外至何能移所樂。扁舟輕擧二陵秋。													禁筵花露印奎章。爲抱遺書拾墜香。莫說是非關我事。靑山黃卷坐中央。						平生養晦水雲知。去隱愚溪若有期。近日斯文消息好。此行何不少躊踟。</text>
<title>過眞寶合江。有感申烈婦事。</title>,<text>石潔沙淸爽籟生。貞魂夜泊急湍鳴。人心不似江流白。千古誰將烈氣㫌。</text>
<title>過盈德龍湫</title>,<text>寒流穿峽走如鶱。龍氣陡橫水勢懸。誰把快刀鏨巨石。若聽穹皷吼重淵。精神大海三千里。窟宅長橋五十川。蟄處猶能藏造化。有時雲雨起靑天。</text>
<title>輓族君季運 觀夏</title>,<text>去年九月淸凉遊。君道愛山兼愛秋。山氣倔聱盤誥體。秋聲激慨釰歌流。是時山與秋幷會。木落雲空本相留。判不媚人斂婥約。超能傲世露淸修。凌兢瘦骨氷霜匝。千古傑然立萬尋。直截干雲渾石氣。高孤擎日獨松心。有仙駕鶴驂鸞下。淸夜玉簫吹桂林。庵釋月敲聞錫響。豐鐘雲戛發商音。自珍𡾋磊嫌欹側。寥廓秋天在上知。千斛空靑藏不市。一輪虛白絶無埃。西風夜盪峽雷吼。爲不平鳴宇宙悲。瘦島寒郊眞面立。枯藤敗葛半腰垂。看君不厭爲君慨。山是七分秋十分。百丈層巖曾鬱鬱。一生荒葉落紛紛。忽然載酒風驢背。混沌竅傍積雪垠。自此無秋山獨立。那堪回首祝融雲。</text>
<title>輓族祖 龜泳</title>,<text>眞眞受性闇然修。衰季由公邃古求。孔氏尙云言笑類。蕫生誰與孝慈儔。百年長德支門戶。一夜村容失院樓。宗黨偏成三世好。白鬚黏紼淚難收。</text>
<title>竹齋淸讌</title>,<text>烟榦露梢繞一齋。小溪措置足幽懷。故人白髮從三逕。何處黃金走九街。草樹知經新雨沐。巖崖爲捲宿雲埋。休言眞率風流足。老去閒愁孰使排。</text>
<title>夜話</title>,<text>萬花溪畔綠陰奇。林靄新晴客到時。晝靜泉聲偏入耳。山深松影欲生眉。香齋未滿三旬酒。衡岳將成七日詩。從古太平多勝事。起看簾月故遅遅。</text>
<title>溪堂會話</title>,<text>寒江暮雨返簑翁。滿壑松篁不禁風。行伴沙鷗憐髮白。更尋塵蠧愛燈紅。萬事都閑詩有料。一身全老酒無功。至今山水淸音在。獨抱瑤絃坐菊東。</text>
<title>和別族叔士初士質 殷淳，族弟壽如伯尊 彙冕。</title>,<text>四老沿江踏早晴。故人明日向華城。黃梅佳節詩朋席。白髮新豐嫁女程。歸路丁寧龜島約。離筵怊悵燕鴻情。此行應宿淸風舘。先爲諸君報姓名。</text>
<title>登竹嶺</title>,<text>兜卛峯前宿雨晴。筍輿咿軋水橋聲。風媧鍊出穹窿石。雲漢昭回錯落星。中國華嵩爭氣勢。南鄕鄒魯應文明。却慚竹下龍鍾老。來去玆山白髮生。</text>
<title>到丹陽九馬遷</title>,<text>丹丘流水洞門開。憶昔仙舟載月回。先拜山靈通世好。冥搜肯許我重來。</text>
<title>到淸風桃花洞。乘舟而下。</title>,<text>黃梅新雨漲桃流。極目波平放小舟。此去錦屛三十里。白鷗應立使君洲。</text>
<title>過彈琴臺</title>,<text>朝雨中原柳色浮。彈琴臺下小舟流。雙江尾合平湖口。獨峀眉懸大野頭。過劫蒼茫雲鳥陣。登時蕩漾海鰲游。八千壯士今安在。月黑燐靑萬古秋。</text>
<title>華城道中作</title>,<text>新豐樓下彩雲濃。催發肩輿日出東。山水遊人婚嫁後。畿湖勝地往來中。綠楊林薄官衙出。白石橋長御路通。遙憶錦屛踈雨裏。羣仙候我坐淸風。</text>
<title>歸抵淸風府。與族弟使君德輿 彙載 登寒碧樓。伏次先祖韻。</title>,<text>淸風古道有仙靈。生客登樓萬慮醒。五月江寒雲出戶。千年山碧錦圍屛。官閒梅箔時過鶴。村遠松燈夜散螢。不絶瑤琴何處在。丹丘流水響空庭。</text>
<title>凝淸閣月夜。次板上韻。</title>,<text>高閣如舟夜欲行。仙區萬象月中生。光添沙白村容澹。影漏江寒峽氣淸。古壁圓成玄鶴夢。長洲慰滿白鷗情。滄波洴澼知何處。愧我西塵尙在纓。</text>
<title>巴江細雨</title>,<text>蓬壺消息一江通。寒碧樓前細雨中。澹靄籠山非藉霧。亂紋鋪水不禁風。倚蘆愁濕沙鷗白。隔柳難分畫棟紅。好待波生朝解纜。江湖魚樂與誰同。</text>
<title>待竹社詩友。次凝淸閣板上韻。</title>,<text>淸朝信息漏蓬壺。輕棹爲誰遠涉湖。雲壁分明還白鶴。江鄕準擬躡雙鳧。內州山水仙眞窟。南國衣冠老大儒。一府簿書隨雨歇。碧欄東畔騁望孤。</text>
<title>寒碧樓夜話</title>,<text>近水高樓積翠凝。羣仙爲我讓先登。風楹返靜門收角。雲月藏明壁揭燈。松桂滿山非俗吏。江湖有客摠詩朋。虛欄指點龜潭路。今夜波生更幾層。</text>
<title>碧樓玩月</title>,<text>淸風遊客不禁詩。徙倚高樓有月時。老樹橫長侵壁面。虛舟滿載在湖眉。光通短箔琴心逈。影入華牋筆勢遅。軒外江山新洗雨。滿襟寒碧許君知。</text>
<title>雨中乘舟向龜潭</title>,<text>翠壁丹崖掛石扃。輕舟取次上雲汀。推移水度蛟龍窟。接續山生錦繡屛。挾岸如行巫峽客。窮源將遇武夷靈。有時尖削還平鋪。造化良勞各具形。</text>
<title>鶴巢巖</title>,<text>倒影蒼蒼徹底潭。錦屛中畔出奇巖。靈禽胎化靑溪一。孤島形分碧海三。雲斧鬼鐫當鶻壁。月樓仙御遞鸞驂。玄裳見客慳飛下。若怕奇標上俗談。</text>
<title>玉筍峯</title>,<text>玲瓏百態忽生筇。十里淸江第一峰。虹氣玉拕靈雨濕。龍光筍束彩雲濃。九霄閶闔圍長戟。千佛袈裟立晩鐘。只許神仙其上在。亭亭特立爲誰容。</text>
<title>龜潭。敬次老祖集中韻。</title>,<text>舟到龜潭忽失邊。峽門惟見鎖雲烟。鏡涵積水臨無地。玉削層峯掛在天。白鶴今歸華表柱。丹丘昔有老神仙。璇風吹送歸航晩。分半蒼霞買幾錢。</text>
<title>棲鶻壁</title>,<text>錯愕何峯立水齊。千秋謾任鶻爲栖。光平石面懸鼯滑。突兀巖頭過鶴低。滿壑風濤高柳外。衝霄羽盖獨松西。老夫詩力勍如許。直欲飛登半壁題。</text>
<title>島潭</title>,<text>崩雪堆霞萬壑瑤。一天重闢太淸遙。三峯月出瀛洲島。千里江通渤海潮。破浪輕艘浮入畫。凌雲奇石積成彫。高歌數曲潛蛟舞。浩劫蒼茫赤壁簫。</text>
<title>隱舟巖</title>,<text>放處無涯隱有陬。行藏吾道寄扁舟。窮源正溯瀛壺遠。依壁遂還混竅幽。雷斧鑿空蠻觸骨。風檣呑沒楚吳頭。莫言巖竇虛航在。片月長烟一壑收。</text>
<title>島潭舟中。次淸風使君韻。</title>,<text>自申至卯若珠聯。合坐寒樓盡大年。千古風流香老社。太平英傑洛耆筵。家鄰南極元多壽。舟泛西湖便覺仙。昭代若編人瑞錄。玆遊入畵更堪傳。時會中諸老年紀。自戊申至乙卯。故首句云。</text>
<title>舍人庵</title>,<text>淸晨驛路鑽林南。古舍人歸只小庵。疊嶂層巖仍翠壁。古松流水遂澄潭。丹崖留刻雲仙九。白髮忘歸嶺客三。盡日肩輿窮絶壑。此間無限有奇探。</text>
<title>下仙巖</title>,<text>夕照肩輿入洞天。當溪巨石白無邊。風媧鍊榻休征客。雲母圍屛坐列仙。爲問永郞來幾日。訝經于勒已千年。摩挲苔蘚題名姓。此地爲留未盡緣。</text>
<title>中仙巖</title>,<text>三仙一壑最佳名。及到中巖眼益明。千幅平沙鋪竹簟。三層懸瀑奏松笙。屯雲石面還初白。散月波心徹底淸。韻釋應愁來俗客。靈區難着點塵輕。</text>
<title>上仙巖</title>,<text>逐水行窮最上流。奇巖萬狀一名區。高處雲霞栖鶻壁。長時烟雨卧龍洲。此中流水傾銀漢。吾輩今行近玉樓。滿載籃輿歸大嶺。雲屛休夢一生秋。</text>
<title>憶游丹陽淸風</title>,<text>瑤琴古匣抱溪山。天放斯翁半世閒。詩學滄洲探水碧。吏從句漏乞金丹。七贒筇屐忘衰髮。四郡烟霞上老顔。近日枕書秋月卧。此身惟在錦屛間。時同遊者七人。</text>
<title>除夕</title>,<text>光華荏苒歲將除。爆竹聲中萬念踈。一夜空然添白髮。十年未了讀朱書。溪山虛老新王世。天地將春處士廬。欲賣癡獃羞叫喚。重簾何處櫟翁居。</text>
<title>元日</title>,<text>春上踈眉氣欲軒。今年庚戌日正元。桃符畫鬼雲千戶。椒酒濡仙雪一樽。大化屈伸如有約。殘生衰謝欲忘言。萬山花木蘓昭始。白髮當牕坐負暄。</text>
<title>上元</title>,<text>老惜光陰最上元。一年初月滿千門。通明殿裏君臣讌。同樂樓高士女喧。貴戚柑香非我事。行歌梅落在誰園。莫將佛火張燈市。光氣懸空本象昏。</text>
<title>驚蟄</title>,<text>春意如期次第庚。不靈何物却生驚。一坏封陸渾無象。萬竅通宵忽有聲。凍觜語氷生野壑。潛腮夢雨動江城。十年老蟄逢今夜。欲學雕蟲畵太平。</text>
<title>春耕</title>,<text>朝野煕煕共樂春。休官吾亦一農民。土牛牽送嘉平節。糓鳥啼還太古隣。黛耟后應朝出籍。華箋臣欲晝吹豳。深耕不入丹田界。提掇工夫驗早晨。</text>
<title>自溪社向溫村。兩岸山花政開。共占一律。</title>,<text>吾輩追隨爲見花。春風下箔出詩家。輕寒消壑還鋪錦。軟嫰通溪忽泛霞。看考槃前巖樹在。送仙輿後水禽過。淸香細數慳移步。柳外靑山夕照多。</text>
<title>淸溪夜話</title>,<text>今宵明月一齋淸。匡坐蒲團不勝情。道士溪尋朱露硯。滄翁家在翠雲屛。天地春回元有約。江山性癖已成盟。眞源直接鏘鳴瀨。起抱瑤琴答水聲。</text>
<title>登由道門樓。覽江山勝景。</title>,<text>松林隱約一樓虛。此會俄登隴舍餘。遠峀雲平奔野馬。長江水穩上灘魚。萬花留馥仙輿過。三月乘凉大塊噓。極望還迷昭曠界。奈吾鬢髮白蕭踈。</text>
<title>楊柳</title>,<text>勝日隨隨洛水陽。滿汀花木獨靑楊。踈枝得月通梧院。嫰葉含烟隱桂檣。朝雨好留佳句客。春風羞學細腰娼。遙知光化門前樹。移自箕城卜運長。</text>
<title>淸凉講會歸路。又會溪堂。</title>,<text>祝融飛下穿雲霞。蕭灑溪堂夕照斜。半袂藏歸金塔月。滿簾留待玉梅花。談經近日心身穩。有客良宵句語誇。隨處吾家山色在。軒前十二亂峰遮。</text>
<title>拜忠烈祠。次原韻 二首。</title>,<text>竹高松老已千齡。誰拜先生不涕零。隻手綱常成大節。滿腔忠義化英靈。秀夫古海猶紅日。五丈何原是將星。颯爽風姿應不死。至今南國蕩塵腥。						煌煌名節簡編垂。泉谷先生宇宙知。千里山河多烈士。一丘松栢有孤祠。男兒死日能無愧。天地生風莫說悲。華扁特宣忠烈字。吾東從古重倫彜。</text>
<title>登靖遠樓</title>,<text>直跨滄溟有大州。老臣裘帶此淹留。山河倚劒雲生堞。宇宙論琴月滿樓。孤臣穿鎧魂應在。騷客登軒恨不收。忠烈祠前多少樹。至今松栢耀靑丘。</text>
<title>送許敬翁觀倭舘</title>,<text>松竹爲墻石作臺。萬山如畫水門回。龍蛇往㥘腥塵歇。樽俎遺儀讌席開。米幣不輸江戶去。玉編誰載海航來。邊門接濟多踈漏。夫子家孫愧不才。</text>
<title>梵魚寺夜景 二首</title>,<text>蕭寺風流夜更生。西峯明月意中明。遠磬戛雲仙樂下。晩林經雨佛花萌。天連梵界形形定。人在台鄕語語淸。山前又是滄溟大。無數烟霞取次呈。						癡坐筍輿小澗隨。雲山水竹摠宜詩。同來我客眞蕭灑。此去神仙一轉移。全壑風烟收滿袖。片時天地掃游絲。官童不識胷襟爽。強勸茗茶倒數巵。</text>
<title>別許敬翁。上靖遠樓述懷。</title>,<text>十載逢君五月凉。靑眸猶在鬢毛蒼。山河說釰蠻烟廓。花草爲詩海國香。浮雲送客歸江郭。白鷺須誰坐水鄕。官吏不知離別苦。梅庭來報已斜陽。</text>
<title>與金陵倅金公立 建銖 會吟壯邊樓</title>,<text>八月高樓萬里聲。淸風皷吹動詩情。龍蛇古蹟蠻烟歇。橘柚秋香海國生。昭代簿書稀上案。豐年禾穗長登城。邊烽日報平安信。老帥何妨不識兵。</text>
<title>聽蟬</title>,<text>高嘯永嘆響晩天。蒼溪喚起白鷗眠。吸來淸露凉生韻。啼上踈桐雅勝絃。夏木交陰懷故友。秋風蛻殼學神仙。當年浪逐金貂客。禁苑垂綏一夢然。</text>
<title>愛日堂。伏次板上韻。</title>,<text>苦厭塵寰萬事聾。汾江來坐耳偏聦。天監孝子舒暉永。地爲先生淑氣鍾。近水樓臺皆往躅。滿山松桂尙留叢。淸晨古廟馨香歇。怊悵徘徊小檻中。</text>
<title>試士壇</title>,<text>昭代文治聳聽觀。陶山千古有高壇。懸題老樹春生面。抱策長郊士整冠。曠世君恩江月印。大家公筆日星刊。健陵松栢南枝遠。西望雲鄕淚眼寒。</text>
<title>夜訪溪堂</title>,<text>秋氣陰陰萬象沉。古藤西畔小亭尋。遠村燈照勤工女。一樹烟濃穩睡禽。此夜偏知流水遠。我家只在白雲深。茶爐歸曬凌波襪。更把華牋快一吟。</text>
<title>輓承旨從兄 彙圭</title>,<text>生長同堂仕同院。人間六十七八年。吾家幾世誠稀事。此日那堪遠別先。						千古治安只一策。歷漢唐明更得之。珍重王言朝野動。由公門戶有光輝。						今送公歸萬事已。杏花飄盡一丘明。遙憐秋雨泉㙜路。兒抱遺書次第迎。</text>
<title>聽兒讀書</title>,<text>蓬海歸來與世踈。閑居無事課兒書。遠圖曾試桑弧後。妙質將成璞玉初。一點孤燈慚老物。百年黃卷有先廬。人家聽得三聲最。白首超然坐睡餘。</text>
<title>輓金舜玉 載璿</title>,<text>公曾書寄敬齋箴。明月溪亭伴匣琴。千秋更得君謨帖。常對端人正士心。						奚止知公筆札間。滿亭梧柳自淸閒。林泉晩計詩書在。匡坐朝朝對聖山。						靈芝故鋪水雲晞。千歲高松老鶴歸。病唱短歌蒿里和。荒山落月雪花飛。</text>
<title>寄家姪晩翊之任麟蹄</title>,<text>君意初非賦遠遊。小衙淸靜嶺東頭。古人松桂遺書讀。此地蓬萊素志酬。養老鍊砂句漏鼎。感君瞻極杜陵樓。蚩氓亦識吾家法。五馬何如一犢留。</text>
<title>歲丁巳暯春下澣。伯兄溫泉翁以九耋大老。將就養于嶺西之麟蹄。余時亦七旬矣。不惟以到老遠離爲難。聞麟之距金剛。僅六舍而近。不勝岷嶺衡岳之想。遂陪後以行。登竹嶺。</title>,<text>斜日停輿嶺上層。去來三十七登登。古松流水留詩料。弊屩寒簦憶舊朋。石徑春深紅躑躅。銀㙜仙老白鬅鬙。此行擬上毗盧頂。休道龍鐘做不能。</text>
<title>過堤川</title>,<text>名區昔聞大堤奇。山海遊人少坐知。明月遙通巫峽水。香蓴古出義林池。惆悵靑田歸白鶴。依俙蒼壁聽黃鸝。深山小市塵烟歇。遠客停輿不禁詩。縣北靑田。有金鶴皋舊宅。</text>
<title>過原州</title>,<text>正苦金剛去路長。更何城市太原陽。蒼巉疊嶂圍平野。蕭灑重營殿大坊。新雨樓臺藏柳色。遺風絃誦滿桐鄕。春深晝靜蓬萊閣。聞道元戎戱海棠。東巖先祖曾經原州牧使。故曰桐鄕。</text>
<title>過橫城。次丁海左 範祖 韻。</title>,<text>三疊山高一水長。不離官府有仙鄕。雲深峽氣還寥廓。縣古林容已老蒼。晩市喧收千戶靜。長郊凍釋萬牛忙。逢人笑問金剛界。天際毗盧尙杳茫。</text>
<title>自橫城向洪川</title>,<text>咿軋肩輿下嶺途。吾行幾日到蓬壺。七旬尙健桑弧力。三月將窮穢貊都。雨後溪聲皆瀑布。雲中山氣盡毗盧。金丹歲暮重尋約。休道神仙白髮無。</text>
<title>過洪川</title>,<text>石逕松林掩午天。肩輿飛似走洪川。平郊雨過草仍怒。兩岸霞明花欲燃。大嶺古多句漏縣。長江夜度武陵船。官兒拍手攔街笑。柳外何來白髮仙。</text>
<title>到麟蹄</title>,<text>斜陽倚柳小舟呼。披拂烟霞入畫圖。一水弓回成極浦。千山骨立學毗盧。晝靜白雲生市巷。春深紫草上官厨。西來聞說麟蹄倅。松桂林中讀古書。</text>
<title>合江亭</title>,<text>禁苑遊仙已散官。蓬萊去路此登觀。萬松海濶烟舟蕩。四月江深石閣寒。白日雷生分合水。靑天雪立重輕山。錦囊收拾麟蹄勝。詩爲金剛不敢慳。</text>
<title>金剛道中</title>,<text>靑驢隨後白鷗前。曉拂烟霞覔洞天。百里窮山多櫟屋。萬峰流水有漁船。蒼茫峽靄無邊海。古怪村翁已半仙。澗蔌初生松酒熟。滿林蕭灑不人烟。</text>
<title>到龍山</title>,<text>老檜枯松夾逕稠。肩輿曉下嶺東頭。近因衰懶成高卧。強托顚狂學遠遊。白鷺誰須滄海月。神仙應在歇醒樓。蓬萊爲露眞顔面。曉日龍山宿霧收。</text>
<title>長安寺泛鍾樓</title>,<text>微雨俄收淡靄生。萬川橋上一山明。無窮造化經營費。到底神仙宅窟成。古壁歸雲浮石氣。曉樓流水泛鍾聲。遠遊尙感長安字。中夜起瞻北極星。</text>
<title>海隱庵神仙樓</title>,<text>長安寺畔小菴幽。百疊靑山坐白頭。佛國燈空深似海。仙官棊罷靜餘樓。蒼藤老木千峯夜。古壁寒星五月秋。乍倚雲屛成一夢。休敎騎鶴上楊州。</text>
<title>白華菴</title>,<text>蒼霞滿壁白華林。斜日筍輿老檜陰。萬峀鶱騰還入靜。一菴蕭灑轉成深。古洞看巖皆佛面。孤樓聽磬已禪心。松簷石榻淸如洗。飛下毗盧發浩吟。</text>
<title>表訓寺凌波樓</title>,<text>蕭灑禪宮勢若浮。腋風飄忽到瀛洲。高樓翠積千林靄。一枕寒生萬瀑流。天地無仙非確論。江山有客此遨遊。白雲明月凌波閣。三字題楣最上頭。</text>
<title>萬瀑洞</title>,<text>大壑砰訇響九河。窮巖劈破洞門谺。萬峯流水靑天落。五月深山白雪多。散忽跳騰珠點綴。懸纔卧鋪石盤陀。神工排置皆公物。元化題歸八字何。洞有楊蓬萊書蓬萊楓嶽元化洞天八字。元化其字也。</text>
<title>正陽寺歇惺樓</title>,<text>竆穿絶壁上蓬壺。無數峯巒列畵圖。元氣一區都畜貯。奇形萬狀大排鋪。白頭如我憂時老。尖頂任渠傲世孤。起傍逗雲隨指點。此身騰蹋在毗盧。洪耳溪詩曰。憂世如人白盡頭。蔡樊巖詩曰。有時尖殺不勝孤。</text>
<title>先祖先生未甞遊此山。而今見歇惺樓板上。有壬寅秋江原道灾傷御史時。望金剛作一詩。後之追慕者。爲之刊揭。遂感而次韻。</title>,<text>雄據海五城。金剛一山出。天地萃精英。仙佛恣宅窟。衡廬阻朗吟。雲棧幾盤鬱。悠悠鉅靈恨。至今應未畢。</text>
<title>待壽如</title>,<text>寒齋高會屬新年。衝雪淸筇拙屐先。老去還多閒歲月。客來如遇好神仙。玄琴獨抱當溪水。白鹿誰隨出洞烟。懷人半夜無佳句。起傍寒梅繞樹千。淸淸南士初叔。拙百拙伯尊弟。</text>
<title>入淸凉精舍</title>,<text>吾家此是武夷山。九曲江頭屋數間。臺古孤雲都幻骨。庵新滿月更生顔。千峰流水玄琴戛。萬樹飛花白石斑。金剛歸後淸凉又。到老吟鞭不暫閒。</text>
<title>吾山堂</title>,<text>十世吾家此一山。敢言衰老失躋攀。高峯過雨生泉脉。明月穿林露石顔。寧將梵宇歸空寂。爲起黌堂保曠閑。更抱瑤琴尋古調。終宵流水響松間。</text>
<title>蓮花峯</title>,<text>一朶蓮花幻石峰。仙人應在白雲封。山下都歸烟火界。故能超出色相空。</text>
<title>淸凉卽景</title>,<text>九曲江頭響百泉。淸凉物色最今年。夜深如坐觀心佛。山靜相逢識字仙。三月風輕沂水服。千巖雲出武夷烟。東峯霽月來何晩。詩未成時起問天。</text>
<title>祝融峯。疊奴字韻。</title>,<text>客意耽山解小奴。層巒複逕賴枝梧。心神浩蕩疑驂鶴。眼力迷茫極沒烏。積氣盤旋元自大。聳身尖細忽何孤。思將卓筆濡淸洛。極寫人間大畫圖。</text>
<title>外淸凉石壁</title>,<text>神隨境會並秋淸。躡盡崎嶇脚似輕。天費神功磨石面。山通靈液瀉泉聲。却嫌亂錯羣巒鎖。爲愛端閑別界生。也應遊客歸來後。夜夜文星古壁橫。</text>
<title>淸凉之會。壽如有約不至。及歸。訪余古溪精舍。諸朋散盡。意甚無聊。遂與做一塲午睡。</title>,<text>溪亭四月草堂春。高枕床書倒角巾。都付黑甛忘世事。却將黃嬭護心身。敢言宰木能雕朽。爲誦陳箴欲紬新。深巷不聞鍾漏響。蘧蘧一夢太初隣。</text>
<title>愛日堂續老會。謹次板上韻。</title>,<text>愛日堂成續老會。一堂千九百年人。淸洛古今同地勝。元豐生長盡仙眞。潭空客影呈鬚髮。臺靜天機見羽鱗。醉筆爲題仁壽頌。年年此會此堂頻。</text>
<title>輓伯尊</title>,<text>生何同歲死何先。死去胡將仲君聯。世間無兄無子我。獨生何必爲公憐。惟公文雅長吾輩。蕭散林泉大耋年。山後古架詩書在。簡亢風趣一齋傳。蘊之以德儀雍若。發而爲詩響亮然。矧公家政惟孝友。一生優遊樂地全。古人不以窮通語。靚我胸襟一任天。自少無求老益泰。心安氣健髭髮鮮。時時筇屐鳴溪石。古藤巖下見老仙。一語一唱生眞率。淸香裊裊水閣烟。喜聞老鶴能刷羽。無恙歸來月瀾前。那意昨夜寒江咽。公上丹砂古壁巓。百年相期今已矣。老筆題輓淚漣漣。</text>
<title>古溪精舍</title>,<text>淸溪一曲抱東臯。蕭灑新亭集社曹。吾道將窮流水在。此身無事萬山高。巖西寥朗春移隴。石上淸吟夜聽濤。何患大風吹倒去。掀房露睡是眞豪。</text>
<title>古溪精舍八詠</title>,<text>落帽奇峰						誰將高帽落成峯。圓頂方躔匝石封。鶱騰氣格千年鶴。醉倒風稜九日龍。萬峀傍羅璀璨玉。古家西頫後凋松。斯翁晩計亭其下。偃蹇同君不世容。老祖落帽峰詩。千峀揷天如玉立。						淸吟古石						山川精采發淸吟。此石眞能見古今。夜月盤陀回小艇。春花巖樹抱孤琴。風磨自在眞精蘊。水落寧敎正響沈。吾未成詩先就屋。枕泉長奏磬鍾音。						芝峀晴嵐													煌煌獨秀仰靈芝。正直方平勢更奇。十里孔林山抱面。兩程家塾水分眉。乾坤淑氣盤旋在。雲雨神功運動疑。歲暮不禁篔舖想。忘言癡坐月明時。						枌洞落霞						枌臯落日曳蒸霞。古洞踈林晩景佳。遠峀錦圍巫峽月。深村浪泛武陵花。齊飛孤依山影。一抹淸烟近酒家。扶老短筇時獨往。鷓鴣啼罷石磎斜。						溫泉流水						源流混混發溫泉。夾岸松篁盡大年。活潑淵魚元有地。徘徊雲鳥欲過天。上頭不斷虹橋石。淸夜如聞玉澗絃。一曲幔亭成小隱。千巖烟鎖月無邊。						陽坪垂柳						箕城嘉樹萬條垂。翁愛脩脩種傍湄。官事晩風成邵看。閒情午日學程隨。蕭踈伴竹雲生巷。爽朗鄰梧月上眉。詩從柳下方佳句。住客淸陰故去遅。						遠沙明月						遙夜西郊一望沙。古溪潦落月生華。端正氷輪芝峀畔。淸寒玉礫洛江涯。詩朋鶴立蘆花岸。酒市燈懸廣漢槎。禁苑老仙今白髮。短筇生響步山家。						合江暮烟													丫溪流水滙成江。江上踈烟裊碧窓。長嫌重載曾回舶。遠似輕颺更度矼。深松隱暎眠雲鶴。孤店依微吠月厖。不妨一空全得月。好山欄畔入雙雙。</text>
<title>溪堂春詠</title>,<text>烟霞十里客三人。斜日肩輿賦晩春。靑菜纖時樽有酒。白雲深處室無塵。梅前坐似商顔皓。柳外耕疑谷口眞。八疊蓬萊秋夢過。溪山生動萬花新。</text>
<title>古溪精舍會話</title>,<text>高居泉石摠耆英。萬架圖書日入評。老去文章猶劒氣。坐來山水盡琴聲。洛陽莫說多亭舘。林下何如有泌衡。歲暯靈芝消息在。壽民餘訣保吾生。</text>
<title>靈隱庵會話</title>,<text>童三冠七坐龍頭。邂逅逢迎是壯遊。千古名山謾屬佛。五更詞客爲登樓。月明梵宇淸如洗。雪霽松嵐碧欲浮。風烟收拾奚囊去。識字神仙永夜愁。</text>
<title>靈庵曉鍾</title>,<text>雪後空山萬象濃。禪窓會事報晨鐘。精神月落姑蘓夜。消息雷鳴邵子冬。識字老龍吟大壑。聽笙孤鶴下高松。閒庵重起同安感。心逐聲聲度遠峯。</text>
<title>敬次拱北亭三槐韻</title>,<text>瞻仰三槐拱北亭。淸風吹起古査靈。孤松不死忠臣廟。雙竹新生烈士庭。春回鴨樹依壇壁。夜向鵑樓繞極星。正直當門人似立。千秋長對越峯靑。東萊安樂書院前。古松一株。經龍蛇難。至今不死。安東雙節祠前。二竿竹無根生出。皆異事也。故第一聯及之。</text>
<title>聞許敬翁作伽倻山遊。更步前韻以呈。</title>,<text>黃花盃上紫簫淸。遙望伽倻一點明。三秋水落皆仙骨。千古山聾不世情。大筆應題元寂洞。孤雲已識太初名。不將隻眼寄君去。空借秋風動小屛。</text>
