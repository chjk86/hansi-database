<title>江上 庚辰</title>,<text>門外春江綠染衣。乘流一棹自忘歸。白鷗未必閒如我。盡日窺魚傍釣磯。</text>
<title>新寂菴</title>,<text>杖懸淸磬度春山。小寺丹靑古木間。千古興亡問無處。鳥啼花落一僧閒。</text>
<title>淸風閣</title>,<text>數椽茅屋郡城西。流水空山落日低。欲問淸寒遺世意。春花寂寞子規啼。其一生卽無爲死無義。謾將身世寄叢林。區區俗子太多事。俎豆牲香非爾心。其二</text>
<title>扶江雜詠</title>,<text>將軍此地釣神龍。悍石中江水自舂。運去難憑雷雨勢。年深猶着蜿蜒蹤。登高舊俗喧村鼓。蕩底回風發古鍾。忽憶當時投犗處。逶迤歌舞尙前峰。右釣龍㙜其二百濟繁華昔壯哉。臯蘭廢寺卽歌臺。荒山逝水今如許。秋露春華劫已灰。松檜曲欄圍白日。龍蛇古壁雜靑苔。老僧似解興亡理。坐誦金剛首不回。右臯蘭寺其三楚舞佳人泣夢華。東風吹恨石嵯峩。樓高金谷回頭是。歌斷烏騅奈若何。終古滄江流不住。三春杜宇哭偏多。今來莫道芳菲歇。雨後蒼苔亦作花。右落花巖其四高臺百尺大江濆。異事人間石自溫。怊悵繁華如夢寐。登臨秋色滿乾坤。終南渭水千年恨。玉樹山花是處墳。亡國由來皆如此。紇干寒雀更堪論。右自溫㙜</text>
<title>題後寺</title>,<text>行穿幽竹聽江聲。拄杖高樓初日明。桃花不動春風定。白鳥孤飛遠浪平。自是窮人能棄世。每逢佳境輒忘情。已與居僧重結約。茶爐經卷辦吾生。</text>
<title>閒閒</title>,<text>我今自號李閒閒。盡日投竿坐碧灣。來與白鷗同一席。白鷗飛去我忘還。</text>
<title>漁父</title>,<text>南浦漁翁白髮垂。秪言年老更無爲。力耕自有兒孫壯。閒把長竿守釣磯。其一風雨中宵滿釣磯。漁翁初製綠蓑衣。前江月出孤舟發。白鳥驚人兩兩飛。其二</text>
<title>五老亭聽琴</title>,<text>環珮凄淸繞石泉。簾前置酒動朱絃。高臺遠望靑山色。騷客相逢白髮年。燕子來遲春又去。桃花落盡月空懸。千秋魂魄應歸此。惆悵罷琴風肅然。</text>
<title>夜聞子規</title>,<text>我有幽懷秪自知。今宵借爾盡情啼。啼非吐血應無已。花落春江月在西。</text>
<title>過龍門寺</title>,<text>客子歸心劇流水。龍門十里負佳期。霜峰老釋能無恙。藥院黃花復幾枝。樓臺只在雲深處。鍾磬遙聞日暮時。忽憶前年重九節。小軒風雨坐題詩。叔父時在藥院</text>
<title>歸扶江</title>,<text>三月行人九月歸。亭臯風物盡堪疑。夕陽天際山逾遠。老樹磯頭葉半飛。笋竹已添當戶影。菊花新發向江枝。明朝應復成追憶。搖落長程萬事違。</text>
<title>江上雜詠</title>,<text>水舍雞鳴夜向晨。柳梢風動月橫津。漁歌只在江南北。一色蘆花不見人。其一閉戶兼旬任病慵。今朝偶出聽歸鴻。忽驚江上雙楓樹。高處經霜一半紅。其二桃花萬點撲人衣。三月江南春欲歸。白鷗飛去芳洲遠。手把長竿下釣磯。其三獨柳無情立路歧。行人折盡贈別離。寸根未斷春風早。猶自靑靑一枝垂。其四</text>
<title>昭君怨</title>,<text>只爲君恩重。長辭白玉欄。琵琶明月滿。鬟髻北風寒。隴水驚心過。天山駐馬看。歸鴻連紫塞。一一向長安。</text>
<title>羗笛引</title>,<text>不知奏何曲。只是斷膓聲。別後梅花落。愁邊楊柳生。寒煙沉萬竈。片月傍孤城。少日封侯願。難爲此夜情。</text>
<title>湘妃怨</title>,<text>楚山盡相似。楚水一何深。秋色無朝暮。猿啼自古今。九歌疑寶瑟。遺廟傍楓林。萬里翠龍駕。冥冥不可尋。</text>
<title>落花巖</title>,<text>霸業久銷歇。花臺春更幽。應同美人草。絶勝景陽樓。江奪蛾眉色。雲凝錦瑟愁。千秋環珮響。落月滿芳洲。</text>
<title>高漸離別荊軻</title>,<text>早知拚死易。長恐報恩難。落日秦雲遠。悲風易水寒。酒闌猶有待。歌激忽更端。後夜金臺月。唯應抱筑看。</text>
<title>畵僧</title>,<text>百尺雲松屈曲梢。老禪坐並鶴巢高。任他日夕風吹動。會是心安坐得牢。右松頭坐禪○其一眼豁心空色相淪。大千無處着纖塵。秪須枕箒松陰下。一任君呼醉夢人。右𠱙淸枕箒○其二石竇幽幽雪滿空。憶曾藏火地爐中。煩君着眼深深撥。可有零星豆子紅。右擁爐撥火○其三枯樹嵯峩萬壑風。厖眉對客喚雙空。如猫如狗渾多卞。老眼看來是大蟲。右叩床喚虎○其四碧澗磨甎日萬廵。磨來磨去幾窮塵。會須磨出明如鏡。照得癡心學佛人。右磨甎成鏡○其五</text>
<title>江行</title>,<text>峽口開船曉日凉。挼藍湖水泛晴光。飯時暫泊沙灘觜。一樹山花撲鼻香。其一風動帆開興若何。暖沙遲日水微波。靑山前後無多路。垂手長年緩緩歌。其二夜泊峩嵯月滿天。亂山高下一蒼然。廣陵渡口依依樹。石室村前點點煙。其三</text>
<title>庚辰夏。余隨叔父。舟行過石室。訪農巖先生不遇。始與金君山 崇謙 相見。泊舟小話而別。其冬。君山死。余與君山。只一面耳。其後見其詩稿。眞奇才也。今行復過石室。爲之愴然。</title>,<text>生時一面豈須論。身後遺篇足斷魂。石室村前楓樹岸。至今猶記繫船痕。</text>
<title>龍門寺</title>,<text>龍門山色雨初過。流水東西古木多。客到禪房秋日午。袈裟老釋背黃花。</text>
<title>贈僧</title>,<text>半座蒲團一貫珠。靑山何處不容吾。年來萬念俱灰滅。淚落前林啼夜烏。</text>
<title>九日遣懷</title>,<text>三年作客意茫茫。潦倒光陰轉自忙。不有黃花開數朶。誰知今日是重陽。寒聲砧杵千家月。歸鴈江湖一夜霜。爲報南園松竹道。共將蒼翠護吾堂。</text>
<title>夢載大兄 李公夏坤</title>,<text>不是相思切。何能入夢頻。可憐風雨夜。猶自異鄕人。</text>
<title>漁父詞</title>,<text>乙酉窮臘。弟女患痘。延醫檢方之餘。憂惱無聊。遠想家鄕風景。不覺神往。先是。每欲題扶江漁父竹枝詞而未成。偶蘸藥汁。率爾口占。凡得若干首。聊以遣愁。春江解綠鴨雛飛。竹樹新晴淨日輝。爭道今朝天氣好。津南津北試船歸。其一春社前村賽酒歸。魚苗風暖日初遲。江南又報河豚候。柳絮枝頭作雪飛。其二淺水疎星蟹柵寒。豆花微雨草龕團。夜深溪北聞人語。知是兒孫抱火還。其三小兒蕩槳大兒歌。瓜子船輕水不波。載得江南春興去。白蘋洲渚夕陽多。其四楊柳絲絲拂草衣。半醒半醉納凉時。日午黿鼉浮水出。沙暖鷗鳥趁風飛。其五</text>
<title>拜伯舅趙公 正緯 墓 丙戌</title>,<text>天地茫茫失此人。師恩親誼兩沾巾。江山遺宅空斜日。草露荒原又一春。縱有新詩誰爲誦。欲尋前約已無因。歸來獨坐南樓夜。月色松聲更向晨。</text>
<title>寄載大兄</title>,<text>一望南雲路不分。鴻飛漠漠又斜曛。自從別後偏多夢。半是靑山半是君。</text>
<title>丙戌九月。歸故居。江樓獨坐。風日蕭然。遂次工部秋興韻。</title>,<text>客子杪秋歸故林。樓臺欹傾意蕭森。庭槐霜落三分葉。岸柳煙沉百尺陰。獨有黃花開古逕。空憐明月照初心。塵中汩汩三年事。楚戶今宵數遠砧。其二竹林初日淨秋暉。煙罷江山遠望微。寒花經雨垂垂發。落葉無風稍稍飛。上策卽今惟有隱。腐儒於世一何違。茅屋數間吾已矣。素心元不在輕肥。其三蘭臯廢寺馬江頭。蔓草寒雲莾蕩秋。簫鼓當時聊自樂。山河千古爲誰愁。燒殘野火猶荒堞。點綴斜陽只白鷗。一去灞原消息絶。竹枝哀怨動南州。</text>
<title>新歸</title>,<text>客子新歸日。江山老木秋。揷籬扶病菊。除柳見遙鷗。句或行吟就。愁當痛飮休。悠哉還獨坐。初月上簾鉤。</text>
<title>竹逕</title>,<text>脩竹滄江上。厓穿一逕陰。僧歸風自定。波淨翠交沉。苔穴藏蛇僻。蘿花聚鳥深。忽聞鍾磬發。返照在東林。</text>
<title>淸隱堂</title>,<text>夜上高樓山四低。雲臺花石望中迷。蒼茫猶記江流曲。樹底漁燈小寺西。</text>
<title>舟過煥文庵</title>,<text>巖頭小寺轉依依。樹影參差夜色微。多謝山僧能識趣。嘿敲淸磬送人歸。</text>
<title>九月望夜。泛舟至臯蘭寺。</title>,<text>雲月遞相照。寒江時自波。朱欄回縹緲。翠石立嵯峩。㙮定龍神窟。臺空玉樹歌。老僧頭似雪。獨坐意如何。</text>
<title>翌日。又登臯蘭寺。</title>,<text>鴻鴈蕭蕭西日明。大江東去泛秋聲。高臺莫卞春風色。廢寺猶傳法曲名。戴風怪石渾身皺。沉葉寒泉洞底淸。曾是濟王歌舞地。不堪搖落暫憑楹。</text>
<title>浮山</title>,<text>刻削巉巖色。冲融裊窕隈。蛟龍深窟宅。花木各樓臺。曉欲連空失。晴看渡岸來。新歸更堪樂。暫別莫須哀。</text>
<title>聞載大兄遊俗離山</title>,<text>載大秋風裏。靑騾入俗離。奮髯應舊態。叉手幾新詩。牢落江湖卧。參差夜雨期。招搖楓樹月。千里倘相思。</text>
<title>江邊老樹</title>,<text>巖頭老樹一江楓。雨蝕霜穿萬竅空。賴有蟠根深到底。嵯峨骨立怒濤中。</text>
<title>葬幼妹</title>,<text>絶域十五載。孤魂應自悲。得無蠅蚋嘬。每愧脊鴒詩。千里歸先隴。寒天憶別時。杯盤何草草。慟哭萬山陲。其二我生無一好。汝死不須悲。白雪此何地。蒼天寧有知。山深聞虎豹。日落閉茅茨。京洛音書外。松燈獨坐時。</text>
<title>曉發楊根</title>,<text>行者遞相語。蕭蕭曙色中。峽深山更綠。峰缺日微紅。草屋人煙合。蘆花鴈陣同。輕舟滿眼去。吾欲借帆風。</text>
<title>次載大兄詠雪韻</title>,<text>密密疎疎來撲人。漸如飛龍始如塵。玲瓏氷玉新粧臘。顚倒風花已兆春。天自蒼茫難卞色。山猶突兀始分身。紛紛終日何關我。鼾睡無妨直到晨。</text>
<title>中元庵</title>,<text>中元庵子小溪濱。四壁靑山與作隣。晩粥殘鍾烏啄竈。晨窻微暈虎窺人。籬封側栢全身雪。燈照觀音滿面塵。笑殺老僧喉帶咳。圍爐閒坐說空因。</text>
<title>龍門洞口遇僧</title>,<text>寒溪十月石稜稜。側出長松一半崩。此去龍門知不遠。白雲深處有歸僧。</text>
<title>龍門寺</title>,<text>藍輿咿軋度前崗。山氣巃嵸倒夕陽。雪壁頹龕微有凸。松風去路一何長。袈裟曾負三生債。書劒空憐十載忙。不見源公今幾日。眉毫已盡化秋霜。</text>
<title>源公今年八十。耳聾脚蹇。頹然爲退院僧。壁間掛其師楓潭像。坐卧其下。日誦多羅泥百遍。竊觀其所爲。愿愨安閒。甚可貴也。書示一律以志余意。丙戌臘月三十日也。</title>,<text>最愛源公葆性眞。從容半日問前因。上乘禪在尋常話。一炷香消八十春。脚病枯藤扶散步。耳聾禿筆待遊人。年來漸覺省閒事。日誦多羅限百廵。</text>
<title>丁丑夏。余在沁府。要畵師洪得元畵扶江風景。皆手畵口授。余不復省記而士安 從弟器之 乃取以爲小屛矣。丁亥元月夜。過士安。卒然見之。雖燈灺眼花。卽知其爲舊物。摩挲嘆息。况余旅泊未歸。今對此畵。家鄕風物。歷歷在前。懷不能已。各題一絶。</title>,<text>畵後江山已十年。浮嵐暖翠自依然。商量新起樓臺處。正在斜陽老樹邊。右西山落照○其一沙頭日日足行塵。幾度悲歌幾渡津。春草綠波如夢裏。十年長作畵中人。右古渡行人○其二不卞天光與水光。蘆花四面月如霜。請看載酒中流去。誦罷離騷第幾章。右秋江揚舲○其三浮山曉色壓氷湖。湖上樓臺半有無。一種靑蓑風雪裏。請君仔細卞吾眞。右氷江垂網○其四煙光一抹展輕寒。明滅疎星點碧漫。江南江北渾不記。畵中何似夢中看。右王浦漁火○其五朱欄百尺動雲沙。舊國歌臺一逕斜。啼鳥風林渾寂寂。老僧無事掃殘花。右蘭寺逢僧○其六</text>
<title>余年六七歲時。與從兄士威 重之。受句讀於金斯文世南。今已二十餘年。而士威之墓草再陳。丁亥秋。相逢於城南寓舍。剪燭話舊。爲言余嘗作菊花冒霜發之句。先君子喜曰。有苗矣。余則漠然不記。如聞夢中語。遂悽然泣下。題贈一律。</title>,<text>握手相看忍再陳。萍逢南北各風塵。卄年舊夢黃花句。此夜悲歌白髮人。故宅終南三易主。新墳竹峽兩經春。悠悠生事今如許。一炷寒燈破屋晨。</text>
<title>過殤墳</title>,<text>久已忘其死。誰能記汝墳。松風與流水。猶自不堪聞。其二壠上棠梨樹。開花幾度春。彩囊親自結。應已化灰塵。</text>
<title>題伯舅詩稿後</title>,<text>河汾遺業洛陽徒。磊落平生是丈夫。從古至寃人抱玉。秪今遺恨鵲彈珠。千金不易山陰律。一笑相看道德符。往事懷來成悵望。終南山色雪糢糊。</text>
<title>景福宮觀碁</title>,<text>花樹蒼蒼五月寒。龍池廢甃水微瀾。爛柯此日看碁客。不信人間劫已闌。其一風雲陣勢各堂堂。奇正相生變化長。旗鼓平明臨趙壁。天威五月下南荒。其二川奔岳立目高低。飛角侵邊眼欲迷。卓地推枰無一語。隔林黃鳥盡情啼。其三碧落遊絲忽有神。眼中生死轉相因。從古興亡存一着。傍觀太息自閒人。其四松風如夢日如年。水流鳥啼俱渺然。我亦欠伸初罷睡。不知勝負屬誰邊。其五</text>
<title>二月旣望夜。與諸從會季舅 趙公正純 宅。賦梅。</title>,<text>終南微雪報芳辰。樽酒今宵樂衆親。一笑浮生長此會。百年何日不靑春。梅方悄悄便生色。月亦依依來照人。且可頹然相枕籍。催歸莫道曉雞頻。</text>
<title>楮子島</title>,<text>一曲靑山壓水隈。櫻桃花發客重來。書生甕筭眞堪笑。是處宜樓是處臺。</text>
<title>後秋興</title>,<text>風急霜凋碧樹林。龍門峽色夜森森。幽槽落瀑一何駛。亂木歸雲相與陰。病菊似人眞薄相。寒山羡汝獨無心。三更不寐懷千古。徙倚危樓數遠砧。其二人世茫茫易白頭。吾今多病又逢秋。黃花白酒此何物。逝水高山都是愁。天地虗生嘆一蠧。江湖不去負羣鷗。千秋聞有離騷客。欲學飛昇覽九州。</text>
<title>呈三舅 趙公正緖</title>,<text>南谷先生百不爲。北窻高卧但題詩。淸風元亮歸來後。大暑堯夫不出時。小榻隨陰移卷帙。靑山擁座映鬚眉。從君欲問安心法。潦倒黃塵愧學醫。以從妹病往西門外</text>
<title>謹次三舅靑字韻</title>,<text>芳草輕陰滿一庭。醉眠無事午方醒。終南只在疎簾外。微雨前宵洗更靑。其一花落童奴不掃庭。先生只是醉無醒。春風自是多閒趣。粧點山家一片靑。其二林端斜日倒中庭。夢半依依酒半醒。記得江南疎雨裏。鷓鴣飛盡亂山靑。其三</text>
<title>昨到平丘三舅駕。已曉歸矣。</title>,<text>霏霏細雨灑空庭。花弄新粧柳夢醒。聞道騎驢淸曉去。望中華岳不勝靑。</text>
<title>纛島乘舟</title>,<text>出郭已乘興。登舟更茫然。天晴三島外。水濶五陵前。岸樹交相送。風帆漸上懸。長年無事坐。閒與白鷗眠。</text>
<title>九日</title>,<text>黃花亂揷帽簷偏。九日登高便自憐。未免隨人聊復爾。若爲對酒更悽然。一生懷抱西風裏。萬戶陰晴夕照邊。鴻鴈不知忙底事。南來萬點動秋天。</text>
<title>孤吟</title>,<text>風雨山齋夜抵年。百憂展轉未成眠。歸心急比離絃矢。身計難如上瀨船。自恨靑銅無百萬。行看白髮長三千。于今更覺浮生理。一半由人一半天。</text>
<title>松都</title>,<text>落日照衣袂。悲歌入古京。山河銷霸氣。城郭動秋聲。理亂終歸盡。英豪不記名。百錢沽市酒。一酹鄭先生。</text>
<title>謁圃隱畵像</title>,<text>國與頭顱碎。天留畵像看。綱常身七尺。俎豆屋三間。古道但流水。春風多好山。徘徊千載意。西日下林端。</text>
<title>朴淵</title>,<text>瀑布聲殘山寂然。靑藜悄悄倚孤巓。松陰漏日潭光定。照見神龍抱子眠。</text>
<title>花潭</title>,<text>桑柘垂陰牧篴斜。雲林春盡邵翁家。谷鳴風珮冷冷水。雨洗生香種種花。其一淸沙白石淨無塵。樵路縈回不見人。祠後墓前花盡發。一聲啼鳥滿山春。其二</text>
<title>無題</title>,<text>桃花雨過碎紅飛。半逐溪流半染泥。何處飛來雙燕子。一時銜在畵樑西。</text>
<title>送金尊甫 信謙 之雪嶽。會士安宅。得心字。</title>,<text>東望秋雲起。天長岳色陰。霜風蘇久病。煙火阻空林。龍蟄寒潭曲。梅藏古屋深。平生長往願。送子一傷心。其二高人中夜起。雲月大江陰。楓老繫漁艇。亭孤穿竹林。丹爐分候巧。龍樹造言深。十載靈芝感。憑君話寸心。</text>
<title>謾吟</title>,<text>不願生天不願仙。簞瓢亦不慕原淵。平生最喜顧瑛氏。養母閒居六十年。其一春山疊翠擁前簷。時有微風來撲簾。日午柴門人不到。海棠花下讀楞嚴。其二</text>
<title>到士安宅。不遇。</title>,<text>甁花零落覆殘碁。日轉南窻畵簇垂。聞說主人携酒去。駱山何處聽黃鸝。</text>
<title>途中記見</title>,<text>揷髻山花蛺蝶飛。行歌春日饁耕歸。遊人欲識兒家否。小水灣頭白板扉。</text>
<title>三洲</title>,<text>三洲遠勢水如天。妙寂山高濕暮煙。返照忽穿雲脚散。西風無數上江船。</text>
<title>弔源師</title>,<text>十載龍門來去頻。源公最與我相親。今來不見源公面。淚灑山茶一樹春。其一木脫霜峰海月沉。西歸蹤跡杳難尋。庭前手種雙松樹。風雨時時作唄音。其二</text>
<title>宿黃安城 釗 舊第</title>,<text>江樹江雲喚客愁。黃公壚下繫歸舟。一行紅藥春垂淚。百囀黃鸝晝掩樓。小札猶傳分華約。蹇驢長負佩壺遊。舊人聞有寒香在。哭拾蒼藤上架頭。</text>
<title>癸巳正月望日。患毒癘。不省事者二十日。二月初五日。賦此。</title>,<text>不記新年與舊年。此身生死乞誰憐。今朝始拓南窻望。嫰柳輕風二月天。</text>
<title>昨日致仲 金公民澤 來言。君之病也。人皆以爲必死。吾伯兄獨曰士復窮人。窮人不死。士復必不死。今果然矣。相與一笑。其翌日。伯雨 金公春澤 亦來見。遂口號一絶以示之。</title>,<text>窮人不死語何神。我果能全見在身。自笑窮人窮不死。今朝睜眼對窮人。</text>
<title>又次伯雨韻</title>,<text>病後閒情亦足誇。庭除緩步日西斜。寥寥曲巷無人到。時有微風送柳花。</text>
<title>三月二十八日。與伯雨仲施兄 金公普澤，啓元 李公天紀，士安約會北洞看花。大雨不果。次前韻。要諸君同和。</title>,<text>我今代爲天公辭。詰責伯雨看花遲。爾是人間罪過人。面目心膓不合時。南遷北謫得生還。文章雖進鬂髮衰。嗟乎擧世皆欲殺。我不憐爾復有誰。已敎東帝行時令。催發紅紫滿原陂。要爾開顔一笑粲。賦詩飮酒攀花枝。如何閉戶不出頭。辜負春風一段奇。空令俗子長啁啾。一雨催殘寧不宜。香飄九陌减雲煙。風動玄都餘麥葵。腹貯萬卷將焉用。罰爾千首招魂詩。伯雨稽首謝天公。下土蟣蝨愚不知。自歎奇窮負雨露。更荷金篦刮膜䏧。敢言我或不自由。只當隨遇而安之。從今百歲遇花時。看花賦詩長啣巵。我有相知李士復。亦願歲歲與於斯。</text>
<title>松峙途中</title>,<text>野棠花發麥風淸。山日遲遲山鳥鳴。馬上垂鞭驚倦睡。隔林樵叟叱牛行。</text>
<title>次伯雨韻</title>,<text>興來忽相訪。一笑問如何。簷月微凉動。庭花細雨過。詩成新約束。心定舊風波。亦有同歸願。其如世事多。</text>
<title>病後。初到牛耳里。</title>,<text>紫葛花開黃鳥稀。孤墳寂寂對斜暉。十年夫婦情何似。贏得空山一慟歸。</text>
<title>冬雷</title>,<text>世事悠悠轉可哀。三更不寐聽驚雷。曉頭急電明如炬。照見黃花一半摧。</text>
<title>圃陰金丈 昌緝 輓</title>,<text>自聞丈人逝。中夜累嘆嘻。含玉果無視。覆盆吾更悲。積傷終背潰。深造獨心知。曲巷從容地。那堪哭繐帷。</text>
<title>李美伯 邦彥 家詠梅竹</title>,<text>練裙玉珮共參差。新月枝頭淡掃眉。肯與梨花同曉夢。初從淇澳托幽期。染成淚點斑斑濕。招還魂香裊裊吹。願借瑤池靑鳥使。乞來文畵與林詩。</text>
<title>梅竹催粧</title>,<text>羅浮仙子玉爲姿。嫁與蒼龍嶰谷見。雪閤雲階氷步障。黃昏微月是佳期。其一桂娣蘭姨次第來。天香國艶共徘徊。寒灰吹動參差律。一曲新翻標有梅。其二不用桃花引阮郞。微聞玉珮響丁當。花奴走報粧初罷。喜氣先浮半額黃。其三淨洗鉛華不着塵。天寒翠袖暫逡廵。朱簾捲却輕紈薄。恰是湘江解珮人。其四</text>
<title>夢到一處。竹林雪月。疑是扶江亡婦在焉。得一句。覺而足之。</title>,<text>脩竹瀟湘夢故人。天涯流落易沾巾。一言未了晨雞動。雪壓茅簷月半輪。</text>
<title>又得一律</title>,<text>自謂忘情久。何緣入夢頻。病容猶可記。笑語與誰親。環珮秋江濶。梅花落月顰。覺來倍怊悵。雙淚一沾巾。</text>
<title>美伯病革。將屬纊。伯雨以書問病。口號而答之。</title>,<text>昨日笑言今日哭。人生倐忽奈天何。枕頭梅竹依然在。翠葉蕭蕭落盡花。</text>
<title>除夜。憶扶江。</title>,<text>閴矣終南宅。悠哉湖外期。一年今夜盡。萬事此心知。簷雨和鍾漏。龕燈照髩絲。春江應解綠。岸柳日參差。</text>
<title>訪洪夏瑞 龜祚 於麻浦。共次唐人韻。</title>,<text>騎驢客子到江關。痛飮高樓暮未還。信手風窻開一面。春陰多在水西山。</text>
<title>又賦短律</title>,<text>未辦金剛去。聊爲麻浦遊。騎驢出南郭。滿眼漲春流。天濶帆檣上。潮高鳧鴈浮。悠然吾夏瑞。相與依風樓。</text>
<title>李美伯輓</title>,<text>送君前歲使南夷。猶自茫茫惜遠離。此去黃泉多少路。不知何日是歸期。其一梅竹催粧題語奇。童奴如織遞新詩。一樽終負風流會。鄰笛凄凉落月悲。其二</text>
<title>寒食。欲往牛耳。省亡婦墓。風雨未果。</title>,<text>藁葬非先隴。孤魂應自憐。悲來思一哭。病卧阻新年。茅屋春燈裏。靑山杜宇邊。夢回仍悵望。風雨更凄然。</text>
<title>杏花絶句</title>,<text>花落花開一病中。煙籠春晝雨濛濛。多情獨有雙飛燕。墻角簷頭蹴小紅。</text>
<title>病中。次伯雨韻。</title>,<text>我病聞君病。幽懷定若何。燈火愁裏結。風雨夜來多。忽有詩相慰。眞令氣自和。仲兄兼送畵。一笑對滄波。其二妄想諸緣外。殘生萬化中。悠悠看落日。默默送春風。白髮應同病。新詩亦一窮。千秋如可勉。持此願長終。</text>
<title>夜雨</title>,<text>小瀑緣堦曲折成。壑氷消盡水初生。脩然一夜林端雨。已作潺湲去歲聲。</text>
<title>春雪</title>,<text>寒食淸明雪作花。瓊樓玉樹盛繁華。須臾紅日穿雲出。依舊春風十萬家。</text>
<title>西行</title>,<text>麥風搖綠稻秧齊。四月淸和野望迷。臨水乘凉看馬影。入林和睡聽鸎啼。奇功鞍峴浮雲外。霸氣松山落日西。自笑書生平世老。空將往事付新題。</text>
<title>石郊呈三淵</title>,<text>人身固難得。幸復具智慧。得與同心子。從容講六藝。此事誠不易。一日敵千歲。睠玆平生恨。嘯歌空掩袂。丈人雪嶽來。行當復遠逝。淸晨出東郭。鶯啼雨初霽。水亭極淸幽。桑麻相掩翳。頓忘夏日苦。相對林風遞。</text>
<title>漫興</title>,<text>水遶陂田竹遶籬。楡錢落盡槿花稀。夕陽牛背無人卧。帶得寒鴉兩兩歸。</text>
<title>致仲忽來訪。洪道長 世泰 適在座。共次唐人韻。</title>,<text>佳期偶相値。城市亦靑山。紅藥短簷下。黃鸎垂柳間。新詩輸末至。高客惜先還。語及先人誼。孤生未易攀。</text>
<title>舟行</title>,<text>兩岸啼鸎合。歸舟故自遲。風生掛帆後。睡起下灘時。戰伐丹山壯。文章石室悲。他年重經過。應憶此題詩。</text>
<title>呈三舅</title>,<text>花臺百濟國。山水淸且麗。幽蘭被高臯。古寺上雲際。使君時出遊。畵角吹澄霽。遙望大江西。浮山碧迢遞。吾家四世居。竹柳相陰翳。中有千卷書。讀之可忘世。云胡久不歸。三徑日荒穢。平生鹿車人。已向黃泉瘞。念此肝腸熱。悵望更流涕。</text>
<title>次申正甫 靖夏 韻。示伯雨。</title>,<text>與子商量久。何同何不同。閉門南澗雨。高枕北軒風。幷世眞爲幸。無聞卽是窮。中庸猶未信。慙愧語徒空。</text>
<title>讀杜詩</title>,<text>大曆開元一局碁。干戈歌舞幾多時。白頭短褐風霜裏。成就先生萬古詩。</text>
<title>讀李陵傳</title>,<text>月黑陰陵萬馬悲。滿天飛雪撲旌旗。將軍醉擁胡姬卧。倘記稽山擊鼓時。</text>
<title>次稼齋金丈 昌業 韻</title>,<text>日午虗庭草沒楹。主人何在不聞聲。悠悠卧病圖書亂。衮衮論詩意氣生。楡塞悲歌雙鬂白。楓溪秋色一樓明。晴窻對坐渾忘去。自愛先生棄世情。</text>
<title>次伯雨落照韻</title>,<text>傑句紅輪一色迷。眼中海岳忽高低。知君出語逾奇絶。恨不令看若木西。其一咄嗟安有絲毫補。催迫難容瞬息長。自是天機無間歇。其如皭火作輝光。其二西邊才黑又東紅。匝地周天豈有窮。未害人間成黯慘。還應洞照九泉中。其三倐爾忍言沉巨壑。窅然猶謂蔽浮雲。葵傾自是存吾性。莫問羲和聞不聞。其四自笑狂愚欲手持。海呑天搏莾無涯。極知冉冉終歸盡。猶願遲遲住少時。其五無可奈何方半墜。有誰相激已全沉。山精木魅爭欣喜。孝子忠臣一苦心。其六揮戈三舍力能回。世自無人我自哀。千古英雄未了事。可憐都是此中催。其七碧海中天何等語。新詩三復想愁顔。從知志士應他恨。多少人登積石山。其八濯出滄溟萬斛波。金雞聲裏更高歌。茅簷炙背還非惡。一任星星鬂髮皤。其九高穹未坼陽光在。赫赫明明一洞然。幸我雙瞳猶未瞽。明朝拭目仰中天。其十</text>
<title>甲午十二月朔日。伯雨爲死囚所援。就囚鞫獄。伯雨前後遭此厄。凡三度矣。是夜風雨凄然。獨坐悲歎。遂成五絶。送示仲施致仲。</title>,<text>冷風刮地雨騷騷。此夜憐君在凍牢。三木囊頭應已慣。一心忠孝可無勞。其一寬得死囚旬日命。和來坡老獄中詩。何如風雨北軒夕。歎世憂人掩卷時。其二蛇山鱷海誰曾怨。渭水終南更可驚。秪是有身爲大患。不知何地着殘生。其三街鼓迢迢燈焰昏。百年朋友淚雙痕。槖饘自有羣兄弟。我且賦詩招爾魂。其四魂兮無南亦無北。百錢沽酒待君來。前宵隱隱輕雷動。地底微陽驗已回。其五</text>
<title>次士安悼三舅韻</title>,<text>怳惚多時却疑夢。沉吟終日但傷神。淸詞健筆君休道。從此人間無好人。</text>
<title>送申正甫北評行</title>,<text>馬首鵰盤吹朔風。白山秋日動寒空。先春部落黃雲外。四祖園陵佳氣中。學士有時辭禁闥。男兒自古願桑蓬。愁州城下君應問。誰是平胡第一功。</text>
<title>孫雄歌</title>,<text>金溝之吏有孫雄。貌雖不揚心淳良。我初不識孫雄面。但從伯雨聞其詳。伯雨昔年遭奇禍。詔獄千里何蒼黃。衝風冐雨晝夜行。囊頭衰服仍琅璫。所過十邑無一問。故舊避之如虎狼。孫雄是時爲馬吏。路見伯雨拜趨蹌。賢者自古多此厄。爲言伯雨勿怖惶。手持蔬果勸一飡。其辭惻惻淚浪浪。伯雨爲感孫雄義。垂死意氣多激昂。洒出胸中一斗血。口呼爰詞百千行。洞如寶鏡照魑魅。快如利劒刲犬羊。卞如韓非之說難孤憤。哀如屈原之天問九章。張皇幽隱本忠孝。讒人聞之口呿目掉心慌忙。獄吏不敢减一辭。聖主見之心惻傷。反誅讒人赦伯雨。大哉王言日月同煌煌。皆由孫雄一言張其氣。不然伯雨死已埋道傍。我聞其事重歎息。謂言孫雄面目不尋常。今來此地見孫雄。破笠蔽鞋短髭黃。借得官酒饋一觴。我問孫雄何由識伯雨。雄言有罪無罪雄不知。但悲累然赴死地。雄亦有母心自悲。不道君子便不忘。雄豈矯揉有爲爲。伯雨吾故人。遠別長相思。今見孫雄如見雨。更憶伯雨就鞫時。竹林曉月妓搊箏。雄亦在座無嫌疑。我無資力厚賜雄。磨墨題詩還忸怩。伯雨有弟官方伯。伯如招雄獻此詩。</text>
<title>丙申元朝</title>,<text>雞鳴鍾動又新年。袖手燈前思茫然。除却歸田無一事。馬江春水碧如天。</text>
<title>七月二十二日。歸扶江。</title>,<text>十載故園思。重來謾自悲。曝書收散帙。刊竹護長枝。萬事歸鴻外。孤懷倚杖時。秋江何渺渺。小雨一絲絲。其二固有歸田好。其如學道難。霎時閒意氣。半世一悲嘆。霜落寒江縮。庭空老木蟠。故人凝字戒。回首碧雲端。</text>
<title>江上口號</title>,<text>如此江山久未歸。亭臯老樹更依依。西風落葉如飛雨。不卞桃花舊釣磯。</text>
<title>百濟懷古</title>,<text>臯蘭寺下大江橫。平濟㙮前春草生。霸業戰功俱寂寞。山花一曲雨新晴。其一故國周遭野火邊。草間花礎尙依然。可憐半月城頭石。盡與村農築水田。其二</text>
<title>潭陽太守南洞舊隣也。文菴僧有往玉泉寺者。寄書問訊。其歸也。答以竹笠紅露。</title>,<text>忽驚織笠琅玕碧。更喜香醪琥珀紅。千里封書僧往返。三年步屧巷西東。孤舟雨急蒼茫外。九日花開寂寞中。多謝故人遺我厚。獨憐幽抱與誰同。</text>
<title>舟下江景 二首</title>,<text>京洛是非苦。江湖盜賊憂。遲回今日去。飄泊幾時休。水濶黃山浦。天晴白馬洲。嗷嗷雲際鴈。應亦稻粱謀。其二未决三閭卜。還同杜子遊。掛帆凌曉色。弛楫避潮頭。海市魚腥動。江樓鴈陣浮。六賢遺廟近。吾欲小淹留。</text>
<title>自江景歸</title>,<text>潮急舟行快。睡時過幾灣。如拳看佛峽。回首失黃山。鴈點殘虹外。人家老樹間。南隣釣魚伴。喜我隔宵還。</text>
<title>待叔雎 鄭公麟重 不至</title>,<text>待客靑楓外。高樓秋日黃。谷深愁虎豹。逕仄㥘牛羊。雲壁開門聳。風灘隱几長。玉屛與思老。吾欲一商量。</text>
<title>申正甫輓</title>,<text>一代文章士。平生雅飭人。反觀看自叙。近道卽天眞。朱瑟房中樂。丹砂海外珍。早知非俗物。那得久囂塵。其二柳綠桃紅裏。牛川似輞川。扁舟每獨往。長嘯一悠然。矗壁朱欄外。圓沙白鳥邊。赤虬應踡跼。江濶月姸姸。</text>
<title>過三舅故宅</title>,<text>立馬橋頭回首頻。終南一面碧嶙峋。墻梧庭草渾如昨。不見中堂隱几人。</text>
<title>寄兪南平 相基</title>,<text>蠻觸爭無定。滄桑說未虗。禮家眞聚訟。莊註竟誰書。海岸春潮盛。柴扉老木疎。璧完頭幾碎。瘴疾近何如。</text>
<title>飛飛亭。次先君子韻。</title>,<text>喬木高臺葉盡飛。平郊遠望際天圍。遺篇獨保甘棠惠。故老猶傳四牡騑。氷壓長川流不息。雪籠寒日影全微。橋頭駐馬頻收涕。迢遞樓陰送客歸。</text>
<title>文菴 丁酉</title>,<text>不到文菴久。重攀石磴危。樓高聽鴈近。江遠見帆遲。細竹回危逕。穠花覆古碑。南臺餘百尺。長憶築階時。</text>
<title>上三淵</title>,<text>茅齋江岸綠。柟樹石門遙。落日多光景。漁歌更寂寥。花殘迷故國。鍾迥上春潮。忽憶三淵老。南遊待我邀。</text>
<title>重歸</title>,<text>歸卧江樓還惘然。綠陰四面但鳴蟬。移床又向南窻下。依舊風帆來遠天。</text>
<title>無題</title>,<text>落花滿地鳥喃喃。佛與烏圓共一龕。門外遊人閒拄杖。俯看樓影寫晴潭。</text>
<title>午睡</title>,<text>林外啼鸎方百囀。簷端白日已全傾。客來客去渾無卞。但記門前剝啄聲。其一撥却千愁與百憂。悠然直與化翁遊。康衢擊壤還多事。更向羲皇以上求。其二</text>
<title>卽事</title>,<text>栽花種竹已全閒。更喜江干絶往還。返照當窻時忽暗。風帆應過柳陰間。</text>
<title>蘆山草堂</title>,<text>寂寞廵簷歎一回。柴門日午亂蟬哀。平郊細路際天去。從此蘆山誰爲來。</text>
<title>馬江懷古</title>,<text>渡海龍驤亦一時。千秋雲水使人悲。龜頭剝落無完字。誰識唐朝僕射碑。其一烏鳶爭攫紙錢飛。山木蕭蕭雪點霏。日落江心簫鼓咽。釣龍臺上賽龍歸。其二</text>
<title>蘆山</title>,<text>逝者何可作。孤墳已兀然。幸猶同一世。恨不且今年。鞍馬寒風裏。茅齋細雨邊。平生携手願。揮淚向蒼天。</text>
<title>次癸巳詩軸韻 幷序</title>,<text>癸巳十一月二十三日夜。伯雨士安。約會余部洞第。適有餉白魚者。烹而佐酒。縱談至夜分。共次白傅尋鄭處士韻。時湖南大饑。流離滿野。士民數百。疏論先君子甲子賑荒之功。請立祠報恩。喉司三四却之而歸。故余詩曰。酒暖燈明笑語間。忽思盜賊滿湖關。鶉衣百結操瓢客。幾處悲謳憶故山。時上候違豫。叔父久直藥院。故伯雨詩曰。爛熳逢迎詩酒間。往來幾度各敲關。似聞藥院閒無事。丞相歸看綠野山。語及於生前酒身後名。故士安詩曰。萬古浮生一夢間。悲歡喜怒暫相關。聊因草草南城會。却笑羊公上峴山。余因謂士安曰。吾輩從當次第死。君年最少。他日爲吾二人合誌其墓。若葉水心之誌王自中，陳同甫。可也。余詩又曰。歷歷心肝眉睫間。有時微話透玄關。王陳合誌憑君筆。莫笑羊公感峴山。伯雨時大醉。亟索紙筆曰。我死遙期百歲間。死時亦應上天關。憐君謾把一杯酒。白首悲號何處山。余解之曰。飮酒樂。何必念此不祥事。吾三人得携手同歸。結一廬于山水間。優遊卒歲。不亦好乎。余詩又曰。且可優遊天地間。圖書萬卷一柴關。潺湲共聽燈前瀑。縹渺時看雨後山。兩人者皆笑曰。好好。當時之杯酒笑語。顯顯然猶在目中。如昨日事。而倐已五載矣。今夏伯雨死。秋余往哭其墓。是冬余在扶江遂初堂。童奴網前江。得白魚歸。亟烹之。獨酌至醉。仍更次其韻。凡六首。寄士安求和。公論終然在草間。封章幾度阻重關。忽看天日回新照。定有丹靑祀柳山。其一履氷執玉七年間。虎豹深嚴鎖九關。聞道侍湯重入直。聖恩何日許歸山。其二只爲同生一世間。悲歡倚伏兩相關。平時百慮猶難遣。那得閒愁及峴山。其三肝膽居然萬里間。無人說破是非關。我今欲學長年術。未易憑君誌葬山。其四忽忽浮生五載間。何論地獄與天關。憐我卽今頭未白。秋風痛哭廣陵山。其五跼蹐天高地厚間。此生望斷共柴關。白魚濁酒猶前夜。回首終南雪滿山。其六</text>
<title>舟中望遂初堂 戊戌</title>,<text>輕舟高閣忽低昂。醉客長歌興欲狂。安得分身兼倚檻。不堪回首更鳴榔。平湖春暗千垂柳。故國山圍一夕陽。久任紛紜拋世事。只應潦倒老江鄕。</text>
<title>漫興</title>,<text>春風日日動江村。病子幽懷不出門。刊竹遠看新水色。築階深護舊槐根。古書空自堆塵案。爛報猶堪覆酒樽。每怪夔州老僑客。却愁無力正乾坤。</text>
<title>江村</title>,<text>日落春蕭瑟。江村雪未消。夕舂催賦斂。夜渡雜漁樵。燈火深茅屋。風帆隔柳條。高樓時悵望。故國一寥寥。</text>
<title>喜晴。次杜韻。</title>,<text>忘却前宵雨。忽驚江水生。柳條非舊色。禽語已新聲。極浦歸帆疾。平沙返照明。蒼茫聞吹角。天濶濟王城。</text>
<title>解憫。次杜韻。</title>,<text>松籬茅屋野人居。雨細風寒三月初。怪底今晨簷鵲噪。東隣釣伴送江魚。其一北軒遙憶春宵靜。急寫新詩敎緩吟。一笑一言皆可復。至今方覺老婆心。其二可惜春風入柳枝。午潮平綠舟逶迤。此中應有驚人句。未遣生前伯雨知。其三</text>
<title>野望寄致仲。因示士安求和。歸鄕已三年矣。每春避癘。棲息不定。</title>,<text>杖藜扶醉春茫茫。江豁天晴柟樹香。麥隴高低隨步屧。煙波遠近聽鳴榔。三年避癘東風惡。千里題書北鴈長。遙憶故人同百慮。相逢贏得髩如霜。</text>
<title>明府邀與柳，鄭兩老。會于蘭寺看花。畏癘不能出。詩以記恨。</title>,<text>江花爛熳花巖頭。太守看花欲一遊。滿酌賞春自好事。離家避癘轉新愁。南村老子貧無馬。北浦幽人病掩樓。日日東風長作惡。沙邊空繫木蘭舟。</text>
<title>謝明府惠魚</title>,<text>荻岸魚正肥。病癘人無漁。江城百漁戶。使君時飯蔬。况余草澤人。杜門荒山墟。不是聽齊韶。彈鋏三月餘。晝眠聞剝啄。使君遺尺書。知余有病母。分小送雙魚。素鱗一撥剌。滿眼春波舒。磨刀已動色。腹腴果何如。銀縷映靑蔥。下著久躊躇。深情豈一飽。拜惠詑里閭。</text>
<title>寄孝伯 李公顯慶 溪上</title>,<text>岸柳綠如何。鶯啼不知處。遙憐溪上人。隱几正無語。其二有酒還無肴。山妻忽報喜。東厓微雨過。紫蕨大如指。</text>
<title>四月二十三日。乃亡友 伯雨 小祥也。爲之北望一哭。</title>,<text>天地何心生此子。布衣橫被萬人猜。文章終向海山得。憂患多從忠孝來。隔歲孤蹤京國阻。淸晨一哭竹林哀。墓前短碣須吾筆。恐負泉臺未敢裁。</text>
<title>寄叔雎</title>,<text>谷口鸎飛綠葉初。故人消息近何如。時思痛飮來城市。誰念恒飢卧草廬。松下鹿麛隨步屧。花間燕子入衣裾。遙憐別後淸狂甚。但寄新詩不寄書。</text>
<title>卽事</title>,<text>田家五月日初長。節候風光入細量。桑葉乍稀蠶上箔。榴花欲綻麥登塲。晨乘小雨移瓜種。夜决流泉灌稻秧。聞道江樓添爽塏。數行笋竹過前墻。</text>
<title>江漲</title>,<text>始喜滌殘暑。還驚沒遠洲。演迤丘隴變。浩蕩里閭愁。舟楫中流急。桑麻一逕幽。交遊滿京洛。獨自上高樓。其二江長三夜雨。野合百川流。近岸看隨失。遙山對忽浮。蛟螭深改穴。鷗鷺急爭洲。日日思甘澤。翻成澒洞愁。其三雷隱猶畜怒。雨久乍呈晴。桑海應非妄。山川渾欲平。野村留樹杪。厓寺泛鍾聲。誰給蝦蟇廩。終宵繞舍鳴。其四丹橋通栗浦。白水繞浮山。高柳盤渦外。危樓噴薄間。炊煙依釣艇。漂犢觸柴關。四面俱無路。京書幾日還。其五新水合前漲。不復卞端倪。積水中心凸。遙山四面低。雲蒸雞岳北。潮逗海門西。野老占風色。柴扉獨倚藜。</text>
<title>漫吟</title>,<text>拋瘧還江水。張帆下夕陽。雲晴殘暑退。天濶暮潮長。茂樹蟬聲合。空庭蕉葉凉。暫歸多賞玩。隨地置胡床。</text>
<title>將向臯蘭。謹次三淵丈韻。己亥</title>,<text>欲尋蘭寺去。朝起理漁船。江濶鍾聲渺。林空㙮影圓。龍臺憑檻外。花壁落帆前。恨乏中郞筆。爲文誌劒泉。</text>
<title>臯蘭寺。又次三淵韻。</title>,<text>新霜滿天地。鴻鴈日南征。雪鬂三淵老。煙潮百濟城。無論聽跫喜。幸遂御車情。幽噴攄難盡。江山且細評。</text>
<title>謹次文庵夜坐韻</title>,<text>幸得同舟一溯洄。旁看小寺面江開。卄年雲月如相待。曠世襟懷久不猜。卓老文章拋短燭。義慈興廢付殘杯。平沙鴈陣連天起。長嘯憑欄亦快哉。附原韻 三淵 [金昌翕]舟從鏡水費沿洄。薄暮柴扉爲客開。來共海潮爭有信。坐憐山月照無猜。漁蓑興遠看蘆火。佛榻談長用茗杯。萬念滄波輸寫盡。胸中那有不平哉。</text>
<title>泛波亭 亭子船也。次杜韻。</title>,<text>積水以爲址。居然一草亭。忽橫蘆渚白。時入柳磯靑。邵氏空樓濶。雲卿盡室停。隨波無遠近。凭檻月冥冥。</text>
<title>芝村十詠 石峰晩霞</title>,<text>石峰高百尺。其下有柴荊。不卞煙霞色。時聞雞犬聲。其二 溫㙜層巖絶壁面如削。亭亭秋水中。微風吹影動。照徹老龍宮。其三 馬湖歸帆乍疑驚鴈度。還訝片雲飛。落日寒山外。漁歌十里歸。其四 鷲嶺落照暮色蒼然至。平郊遠望迷。殘霞紅一抹。鷲嶺碧雲西。其五 松園聞鸎落落松陰下。鸎啼夏日長。幾回驚午睡。不復夢羲皇。其六 荷塘觀魚濂翁愛蓮趣。莊叟觀魚情。盡日方塘上。寥寥誰與評。其七 漁村夜火遠岸凝秋水。漁燈認落星。遙憐釣龍罷。舟下綠楊汀。其八 古寺暮鍾百㴉渾無迹。江山寂寞中。惟餘蘭寺磬。時逐渡江風。其九 長郊牧笛牧者何愁思。騎牛日暮歸。笛聲一悠揚。風吹綠蓑衣。其十 斷崖樵歌細路垂如縷。層崖轉不窮。樵歌何處發。黃葉四山中。</text>
<title>仲夏。自京南歸。歷省砥山。庾子</title>,<text>獨行時自笑。外至不須驚。轉入深山去。惟聞幽鳥鳴。澗花開且落。峽日翳還明。萬念悠悠盡。難禁戀母情。</text>
<title>題龍湖燕超軒二絶 內兄趙公明觀宅</title>,<text>千檣簇簇大江濱。紅腐魚鹽走萬人。我獨欠伸初睡起。坐看天水碧無垠。其一坐久江樓宿霧消。憑欄四望一迢迢。千家桑柳東西岸。萬里風帆上下潮。其二</text>
<title>庚子長夏</title>,<text>闌風伏雨暗江村。懶病愁吟晝掩門。事要前知元妄想。學非躬踐摠虗言。靈芝每慚奚生句。綵縷誰招屈子魂。盡日鳴蟬空聒耳。滿腔懷抱但聲呑。</text>
<title>寄尊甫</title>,<text>送君多可恨。恨不少遲回。新月纖纖白。寒花稍稍開。葉疎江更逈。霜重鴈頻哀。細憶聯床話。空傾濁酒杯。</text>
<title>江上卽事</title>,<text>十月江臯木葉飛。寒潮稍稍上沙磯。有時一笑開窻坐。百尺風帆滿眼歸。</text>
<title>黃嶺道中</title>,<text>峽行畏崎嶇。亭午愁悄悄。高山壓面來。仰看極縹緲。只謂度一隘。遠險猶未了。盡日不逢人。隔林但啼鳥。平郊忽入眼。大川中繚繞。層巖勢多端。旁水蘸碧峭。林花爛熳紅。照影何嫋嫋。不有所經苦。安得此幽眇。歇馬坐磐石。長嘯騁遠眺。石上老松樹。垂蘿百尺抄。</text>
<title>伐室</title>,<text>數家籬落萬山中。流水茅茨處處同。日午雞鳴人不見。杏花一樹自春風。</text>
<title>過霽峰戰地</title>,<text>高家父子盛文辭。忠孝臨危大節知。登壇讀檄三軍泣。革歸尸萬古悲。春草殘碑經戰地。夕陽森栢隱遺祠。休將成敗論前輩。自有風聲慴恔夷。</text>
<title>龍潭途中</title>,<text>轉入深山去。頻驚山日催。鹿眠春草細。雉雊野棠開。石棧縈厓腹。人家傍水隈。崎嶇雖未已。幽致亦佳哉。</text>
<title>潭衙卽事</title>,<text>桃花亂落訟庭空。四面靑山似畵中。小吏欄邊春睡熟。錯驚鈴索觸東風。</text>
<title>達溪驛途中</title>,<text>長橋流水抱村廻。數疊春山面面開。向晩東風微有力。柰花如雪撲人來。</text>
<title>梨湖</title>,<text>婆娑城下大江流。夾岸鸎聲送客舟。雉岳晴光廻甓寺。龍門遠勢盡淸樓。緬懷牧翠今何在。却望風煙謾自愁。伯雨亦爲泉下客。羞將拙句獨來遊。</text>
<title>觀漲</title>,<text>舊漲未消新雨來。大江煙水更悠哉。離披堤柳絲絲卷。欹側風帆漠漠回。近岸轉頭迷凹凸。遙山滿目失崔嵬。滄桑不是千年事。坐見洪流沒釣臺。</text>
<title>卽事</title>,<text>片雲飛雨過江城。天半西南已放晴。草襯餘霞明野色。柳籠殘照咽蟬聲。早禾向熟閭閻樂。伏暑將闌几席淸。聞道巖廊新爕理。不妨高卧見昇平。</text>
<title>次叔雎送德雨韻</title>,<text>久擬相逢懷抱開。相逢却恨別離催。三年郞署鬂毛改。一夜江湖鴻鴈來。萬事違心從懶謾。舊遊回首但徘徊。疎松唳鶴城東宅。猶有寒宵夢獨廻。</text>
<title>自詠</title>,<text>草屋深松裏。寥寥晝掩扉。地偏無客到。春盡見花稀。飮啄猶憂患。乾坤謾是非。可憐雙燕子。簷際語還飛。</text>
<title>別洪惠伯 啓迪</title>,<text>把酒何草草。寒日滿嚴程。直爲安宗社。誰能問死生。嶺梅衝臘雪。江柳近春晴。筮得南征吉。何須淚濕纓。</text>
<title>守歲淳昌衙中 壬寅。爲㐫黨搆誣。謫長興。過此。</title>,<text>遠謫思親送舊年。天時人事倍凄然。髩毛燈火空相照。椒酒樗蒲却自憐。南海傳書圍棘裏。北堂歸夢滯雲邊。似聞妖孽誅鋤始。且向冠山試瘴煙。</text>
<title>次趙國甫 觀彬 客夜韻</title>,<text>連旬長土雨。二月或炎蒸。無奈覊愁積。空憐病骨稜。魚龍春噴瘴。魑魅夜吹燈。南海非天上。傳書謝卓僧。</text>
<title>紙鳶</title>,<text>紙糊蔑爲體。剪尾像飛鳶。嫋嫋搓長線。迢迢送上天。兒童拚性命。春晝任狂顚。野曠花村外。天晴柳市邊。乍低仍急掣。欲縱更頻牽。映日看舒疾。隨風借利便。飄絲千丈直。流孛一頭圓。劇弄心從手。爭高妙入玄。興來休盡使。勢極恐長捐。忽斷無踪跡。空餘右握拳。</text>
<title>寒食</title>,<text>春深逐客滯蠻方。無事關門白日長。縱有風光爭爛熳。肯容詩酒任顚狂。花濃柳暗愁寒食。海濶雲遙憶故鄕。子厚平生同此恨。七山北望淚盈裳。</text>
<title>謹次叔父別器弟韻 疎齋公。時荐棘南海。</title>,<text>朝晡東望祝加餐。棘裏猶應夢聖顔。皇鑑孔昭終佑順。宗祊欲墜敢求安。天連漲海春浮嶼。雨壓幽篁晝掩關。赤舃當年惟遜美。彩衣何日更承歡。</text>
<title>仍用其韻。寄士安南原謫所。</title>,<text>忽獲君書廢夕餐。遙憐渡海慘離顔。誰回砥柱洪波激。未保風林片羽安。方丈曉雲迷謫路。蛟龍春雨閉郵關。由來剝復終天理。會待他時一握歡。</text>
<title>山茶花歌</title>,<text>白生員家巾山村。一樹山茶花滿園。綠池竹亭春日幽。主人遠出掩柴門。我來尋春苦不早。絳節顚倒紅袂昏。憐汝憔悴似逐客。縱有楚些難招魂。對此忽憶滄江宅。新移躑躅花正繁。萬里春風吹白髮。徘徊欲去淚盈樽。</text>
<title>謹次三淵丈臨絶韻</title>,<text>負笈相從愧夙心。文菴皎月亦難尋。先生未可嘆長逝。世道于今正陸沉。</text>
<title>次士安寄示韻</title>,<text>南溟春欲盡。遊子恨如何。湖上弊廬在。天涯芳草多。離騷隱烏几。幽夢阻鯨波。燕語東風定。柴門細雨過。</text>
<title>謹次叔父寄示士安韻</title>,<text>沉沉叢棘與雲參。棘裏東風攪毒嵐。自有一誠消百癘。壽星元照海天南。其一園陵北望涕雙流。薝葍花開雪覆頭。龍馭在天應眷顧。前宵夢又拜彤樓。以上。屬叔父。○其二方丈千峰朱鳥參。春風日日涌雲嵐。縱然不隔趍庭夢。一夜飛過大海南。其三蛟龍城下暮江流。方丈春愁亘白頭。兩地思親雙涕淚。不知何處上高樓。以上。屬士安。○其四蛇山鰐水碧相參。古驛靑楓鎖夕嵐。自分今生歸望絶。逢人不敢問終南。其五羅浮山影壓春流。無數桃花古渡頭。書卷釣絲俱撩亂。鸎啼終日掩高樓。以上。自詠。○其六八尺頎然官簿參。胡然遠逐飽煙嵐。解鞍便索詩歸去。爲詠春風到嶠南。其七思親日夜淚長流。與我覊愁共白頭。膓斷林烏啼不盡。春風獨上望鄕樓。以上。屬啓元。○其八囚山竄海棘人參。借問邊塵勝瘴嵐。朋友百年惟汝在。亦應回首向天南。致仲方居憂。與其仲氏。分配。○其九鐵甕城高薩水流。三忠遺廟海西頭。平生死國君家法。兄弟分防古戍樓。以上。屬致仲。○其十世亂高人獨不參。卧看雞岳捲晴嵐。聞道拏舟蘭寺去。靑楓極目賦江南。屬德雨。○其十一土門江水日東流。萬里孤囚對白頭。當日封章拚一死。茂山何異漢南樓。屬太白。○其十二附次韻 太白 金公鎭商南荒北塞昔同流。君已黃泉我白頭。死者何悲生益苦。幽吟歲暮倚江樓。</text>
<title>獨坐</title>,<text>已憐歸夢濶。但覺落花多。倐忽送春去。寂寥無客過。楚歌非取樂。京信半傳訛。望遠愁能遣。其如夕靄何。</text>
<title>謹次叔父薝葍花韻</title>,<text>三十年來六出花。衮衣重到剪蓬麻。却愁信宿催歸馭。急趁春風吐嫰芽。</text>
<title>與李兄載大書</title>,<text>鳳兒之夭。慘矣何言。年年若此。誠可怪也。極寒遠行。以致水火。父母之過也。其垂絶之言。婉戀愴絶。光景在目。我猶不忍聞。痛憐之至。兄何以堪。唐詩類苑。已令仲兄持去。想當送到。悲痛無聊。欲以此等寬遣云。情之所鍾。正惟我輩。此山公所以失哭者也。况吾兩人。相知相憐。疾病痾癢。無所不關者乎。兄旣有求。弟安得不送。第念弟之平生於此等文字。本無曉解。而初猶染指。漸成雞肋。中州列朝。至今爲梗者。正坐此悲痛無聊四字也。其所遭雖不可比。而同之傷虎知懼。尤覺忉怛。然而丈夫生世。目橫鼻竪。手持得去。足行得去。口喃喃地。所讀何書。所期何事。不能長慮。却顧求其所謂致命遂志者。乃反低垂彳亍。無所頓着。欲以此等漫漫底物事。調神役體。以幸其一時之娛舒。其可謂無志氣。甚矣。在弟尙然。况兄今日喪一小兒女。遽欲出此。使若陶士行，范希文諸人見之。當作如何笑。且吾輩習氣轉痼。名根未祛。近不爲目前啖着之計。遠欲期身後惝恍不可知之事。縱然竭其心力。成就所爲。塵編蠧簡。幸而得全。從今以往。百千世之下。有令人瞥然而嘗之。亦何益於今之載大，士復哉。秋冬從遊。近年所無。一日不見。如有所失。相對促膝。至忘寢食。及其別而思之。中間幾許日。其所欵欵。亦曰。孫一元勝李攀龍。人煙草屋深。眞五言近體本色而已矣。若此不已。又從而勤攻之計。其末梢。不過與鄕所謂道死話底人一流而傳之耳。未知臘月三十日。歸見閻羅老子作何面目。靜言思之。能不愧歎。竊意吾輩。且將此等文字。束之高閣。從五經四書中。尋取安身立命處。以爲田地根本。欛柄在手。殺活從心。然後徐看此等。無妨弛張。吾輩於此等。已成技癢。苟能斷置。亦當爲克己之一端。但恐暮歸見獵。伯子亦不免動心。此則一部老杜。足可以承當。不必太博。枉費心力耳。晦翁大全語類。在案頭否。以此代彼。當有大益。亦足以寬遣悲痛。弟不自早覺。今欲改轍。旣庸自戒。又以相告。一以塞吾兄之悲。一以誓吾之始。</text>
