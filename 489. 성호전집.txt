<title>釋憫賦</title>,<text>歲云徂兮風號洶。余有憫兮何釋。將言駕而遠遊兮。歧又歧而焉極。余欲陟嵂兀而舒憭兮。僕頷顑而馬踡局。余欲褰裳而濡足兮。蓬與壺其夐逖。思螴蜳而不坦兮。夫孰從而跼蹐。望西湖之莽蒼兮。神而馳逐。佩繽紛其旣脩兮。精瓊糜而亦槖。羌執轡而徊徨兮。逢火伴之譏責。郊則跋而水則涉兮。奚所憚而蹜蹜。紛回雪而以飇兮。肌膚爲之皴瘃。驂罷癃而不前兮。遡通衢而踧踖。依孤店而寄宿兮。聽哃𠹔而詈客。隱宵中而不寐兮。竊有忡於陫側。夫何身世之蹇難兮。誰驅使而爲役。風蕭瑟而入帷兮。動隣榤之咿喔。時南鴻之陳驚兮。或顧儔而嗚呝。余乃芒芒而咄咄兮。起擥衣而繞壁。我征不可以暫滯兮。戴星辰而叱策。覽察行道其猶欸兮。余焉能忍而不衋。指九天而將詰兮。口不言而對臆。寶蜣丸而賤蘇合兮。混隨夷與蹻跖。日月跬步而遲留兮。誰在軫而誰軶。發五噫而不顧兮。衆不揆于耿獨。霜稜稜而木脫兮。天地以之蕭索。出東門而其徐兮。烏狐紛而旣亟。路漫漫其右轉兮。或周章而忳迫。麾滕六而前導兮。屛翳奔屬而跳䢰。儵轉眄而景殊兮。洵造化之莫測。山河曠其不芥兮。剗大地而開陸。挾重裘而禦慄兮。些有快於心目。冰泉咽而冷澀兮。飢鳥飛而焉託。嶺磴磴而絶跫兮。惟見狐狸之交跡。望伽倻之攢秀兮。揚雲霓而崱屴。窈而深而曲而邃兮。出埃𡏖而自卓。展也隱者之盤旋兮。慕白駒之空谷。聞仙宮之在中兮。且欲攀援而宿食。浸山脚而巨湖兮。豁一區之垠堮。覘別墅於小岊兮。云我兄之攸宅。專丘壑之靜散兮。左樗檟而右松竹。土墁渙而爲階兮。茅蕭蕭而覆屋。伊當日之卜築兮。存弊廬于幽仄。徑略彴而戾止兮。稅鑣鞅乎林麓。猗里閈之隱約兮。穩七尺之跧伏。宿有願而今臻兮。嗟向來之無適。蒼頭慣其舊顔兮。猶子迎而桓躍。升其堂而入其室兮。書井井而在軸。中怡然而澹忘兮。尊灩灩其醽醁。循東籬而吊菊兮。掃谿磯而赴約。耕龍門之薄田兮。誰有禁乎樵牧。爰得所於我土兮。處雖隘而亦廓。紛鄕黨之慰悅兮。以永夕而疏滌。時歡笑而舒憤兮。不知我者謂余好謔。或孤吟而放詠兮。寓孤懷於模𢱢。步蘭臯而平睇兮。歎逝川之瀺灂。憑玆路而憶鄕兮。覰歸雲而不繹。忽悵然而久之兮。哀北風之不若。豈不欲旋邁兮。恐駸駸而顚踣。天時晏而候遷兮。六陰激而回薄。金精突於塡躔兮。䨓磤山而暮作。亦玄翁之不率兮。烖戾騈而互角。蔭雪霰之遝至兮。奚緫緫而緯繣。嘿叉交而頫首兮。眼有𥉂而心虩。阽欝悒而竛竮兮。疇有淚而敢滴。衆口喧嚷而不諒兮。終不可以矩彠。雖橫至而直受兮。佩遺訓於師席。吾寧聵瞎而不見聞兮。長若遺而若惄。聞小至之逼序兮。陽不殄而穌脈。見天心之小變兮。訪寒梅之消息。吾知循環之不已兮。理無往而不復。期明春之發華兮。囿庶彙於槖鑰。負掞暉之溥覃兮。尙恐餘陰之躑躅。約余伴而遐觀兮。雩可風而沂可浴。觵與觴其沃愁兮。撫蹤跡而自勖。泝中庭而俛仰兮。山水競其生色。鶴知夜而警露兮。潮返濤而㶁㶁。謇獨立於中阿兮。強周旋而爲樂。誦九歌與九辯兮。擥宿莽而自服。智者見而有志兮。癡者昧而赥赥。薇何處而可掇兮。芷何處而可掬。嘻嘻哉不可復陳兮。潁水箕山久寂寞。</text>
<title>秋聲賦</title>,<text>盖聞秋之爲氣。揫斂萬物者也。靡斧鉞而政肅。行不見乎軌轍。羌無質而無窾。迭四序而居一。遵迎郊之懿則。爰命筇而覽察。原野鏖靑。浦海驅白。月澄澄而凈輝。天皬皬而頓廓。此秋之見於色者耶。憭慄兮慘惔。霜薄兮雲舂。亭皋則落葉歸根。隴陌則嘉實呈功。此秋之著於容者耶。以無形而寓形。撝萬象而作繪。目有得而殊態。耳可審者焉在。若其喞喞切切。或促而長。砭入肌膚。琢在腎腸。恒永夜以求晨。依薄樾以悽霜者。吾知爲蟲聲也。引絲哢竹。啾哳叮嚀。遡落霞而訴臆。咽欲絶而不停者。吾知爲鳥聲也。楓酣而哀壑韻。石出而幽泉落。百派交於嵌空。儘淙琤而淅瀝者。吾知爲水聲也。山吟而谷響。林振而柯鬬。始旋蓬以交回。終捲穹以驟走。匪驚濤之亂蹙。若磤䨓之紛吼者。吾知爲風聲也。旣無小而無大。雜衆籟而砰轟。靜思惟而起惱。壹令人以懷生。凡出乎虛撼乎情者。何莫非秋聲也。夫軋乾軸而亭毒。疇有敷而不收。動觸物而發機。殆若類乎鼓枹。孰告諭以布信。乃均調而相應。彼蟲鳥之有心。或齎嘅于衰旺。維流水與轉風。豈革響于俄頃。吾不知其然也。必有存乎主張。於是忽高詠而發音。按曲拍而流商。和濺溜之潺湲。與回飈而倏颺。林藪之切股助歎。巖峀之决吻增傷。互自鳴其不平。來逐節而低昂。撫年歲之不淹。柰少壯之電忙。其聲唈唈然嗚嗚然。今日之歌異昔日之隱几。何其悲哉。豈非秋聲之浹吾肺肝。發吾喉齒者耶。固知一往一來。天亦不違。宜吾血肉。順以同歸。色與秋齊。聲與秋移。生也可樂。逝復何咨。</text>
<title>松𧎢賦 此余兒時作。偶於亂篋中得之。錄于卷末。</title>,<text>有登山而行者。見松有𧎢。歎曰夫松之爲木。其性遲。飽日月而方秀。其氣勁。紛衆豸而莫閼。旣自潔而易枯。又何孤而不枿。信棟樑之匪他。儀樾巘而蒼菀。是以國人艶其材。君子姱其節。公有憲而密勿。禁樵蘓而莫越。今玆有醜者蟲。蓋蝗之類。質春秋而無聞。漏爾雅而不識。率三百而最憎。損茂葉而充腹。大雔由而不在乎樗。貌蟔蛅而非産於濕。毛徧體而毿㲤。足不僵而蜎𧋏。噆𠲏而囁唲。競不息以噫噦。動蠢蠕而伸屈。集繁滋而𧐞𧐞。騈頭接尾。或黃或黑。人乍近而痒屑。鳥雖飢而避毒。競晝夜以憑心。但原隰之槁木。喟彼樹之軒昂。奚獨遇此囏戹也。乃叉手敷袵。鞠躬踧踖而告于天曰。皇其尊而地配。感絪縕以永鞏。爰衆章之爲顔。終榮落之紛氄。夫維蒼蒼之貞榦。恒衛持而匀重。岳爲之以不童。泉爲之而長湧。彼災沴之罔限。奚萃此而不寵。放爲惡而蠧美。竟愛憎之倥傯。禀旣特而殘之。柰栽覆之相踵。蟲也不食羣卉。肥以卽蛹。蛾生其間。飛林過隴。夜入枝中。卵以遺種。一可萬億。轉作羣擁。其始生也。藐藐如沙。戢戢如土。交加疊複。巧曆廢數。側萬生而居一。遇旼旼以方熾。其長也瞲目昂尾。恰大拇指。旣盡葉而剽剝。偃枝條以纍纍。北有倡而南應。謇四方之皆是。吐絲難線。作繭益字。或埋殘而不勝。儘拱手而坐視。洵造化之無偏。庶有覺而惕志。於是維十八公曁五大夫。上訴于帝。百神咸吁。俄而風自東南。颮颮。望野則飛沙晝昏。眺水則雪浪互傾。倏卷羣山。勢薄鑿糟。蟲也絡足貼腰。隨枝蕩搖。蓋飄以死者十無一二焉。復見雲舂日慘。載䨓載電。訇轟㬦晱。斧鉞隱見。𩂹䨥䨧曀。決河以注。蟲也竦毛縮頸。抱株爲藪。亦漂而死者十無四五焉。時當六月。久旱不雨。羣陽洄薄。三庚踊驟。𣉪𣉪爍爍。火繖赫武。川渠有呴涔之鱗。林藪有塌翼之羽。然而負陰吸風。偃爾而無怖。月到歲杪。霜霰交至。地龜石坼。人𤿐獸㱴。然而透皮抵根。穴蟄以爲備。是乃放然益肆。傲然無忌。春之茁長。外斫其輭。秋焉斂藏。內浚其津。不時不日。惟無類之是奔。非貪饕之獨營。亦有恚乎天公。若皇圖之早懲。無使蔓以敢橫。彼小蟲之謬慢。終螫手以心生。顧爀威猶屈強。矧人籌之無良。吾知蟲者癘之祟也。松爲直氣攸毓。善困於虐。無用之害有益。固前世以皆然。復何欸而怨讟。吾將膏吾車而秣吾馬。遵大陸以左轉。或乘輦而入山。或捨筏而登。永翺翔于巑岏。嗟爾蟲之莫余敢干。</text>
<title>思友賦弔權其龍 幷小序</title>,<text>上舍生權其龍諱聃。與余有聲伍世歡。又同辛酉歲生。向者親友作同甲契。余二人與焉。凡二十人也。子常，士昭以懿行穪。其龍，知叔數輩以文萟屬望。而其龍其尤也。迄玆一紀有餘。相繼凋喪。殆無存者。余昔曾見古人悼亡傷舊之作。頗恠其一何過情。不期吾輩猶未中身。已踏其地而味實際也。其龍之葬。余適私宂逬僦。不遑輓歌。今日月已邁。不可以復追矣。遂賦此還其家。						夙駕言余北邁兮。載駸駸其揚鑣。遵涉渡而招招兮。聆嘷羽于山椒。神戃怳以不怡兮。忽有念夫故交。嗟良友不可以復覿兮。報往弔而發悵臆。履終南之夕景兮。嘅帷幌之非昔。訊蒼頭於鈴下兮。引余至乎靈席。撫遺絃其俱亡兮。雖蕙歎而曷極。煢呱泣而抱衰兮。孰晝哭而隅陀。瞻尊堂而髮華兮。淹病枕而獨吪嘿。揮手而但止兮。恐說起於當時。覽行塗猶爲之齎咨兮。余焉能忍而不悲。欸夜臺之不晨兮。竟交歡而靡所。愴旣苦而無聽兮。言繭繭而奚訴。諒如子之可人兮。早舒翹而掞耀。蘭守蹊而彌馥兮。玉出岡而明自炤。重優學於門闌兮。若大弨之受㯳。闖文場而掉鞅兮。越墨海而揚舲。羌實弸而譽彰兮。競挾轂而沾膏。匪直爲私謀兮。夫維國楨與時髦。殆宿願以扳袂兮。側雌甲之後塵。蒙擿埴而求相兮。偉曠士之腴眞。搴芳菲而容與兮。恒感物而起想。縱謦欬之日邈兮。尙傡寰以互仗。水分汜而同波兮。雲欲停而凝望。各勉存乎尊足兮。在陫側而跌宕。何時命之不嘏兮。柰遊岱之無期。豈不知才美之獨難乎。天亦猶其忍之。睠鳥獸之失喪兮。或啁噍而翔回。矧是人之求輔兮。臨寢門而增哀。知此路之良艱兮。儵遷變其回首。曾日月之幾何兮。見密契之僅有。陸嘆逝而追計兮。班綴思而懷舊。維厭厭其九泉兮。慕響像於前躅。聊螴蜳以卒歲兮。替虞殯而有作。</text>
<title>濂溪先生</title>,<text>奎運將開覺最先。圖書密付後來傳。雍容氣像無風夜。灑落襟懷有月天。上接淵源三代近。從遊函丈二程賢。一般意思囱前草。未必平生獨愛蓮。</text>
<title>明道先生</title>,<text>千載聞風若飮醇。乾坤和氣養斯人。墓門何者題爲諡。家塾當時德有鄰。鳳峙麟遊俱異瑞。雪消冰釋便陽春。鯫生不敢周公夢。瞻慕誠深爲寫眞。</text>
<title>伊川先生</title>,<text>稟質天成具體微。生期周孔與同歸。曾書有待斯尊閣。羲卦無傳賴發輝。殷殷心憂天下大。巖巖氣像泰山巍。一千四百年寥闃。師道宗門復庶幾。</text>
<title>次陶淵明詩 三首</title>,<text>鳥下平原草。蟬噪芳苑柳。物性看感懷。出門凝睇久。優遊逢佳趣。流峙儘良友。杯酌非所娛。聊醺太和酒。此心久成說。廢墜亦浪負。願言從所歡。相期覺已厚。世故自紛緫。於我更何有。						大業存千古。何人獨知終。賦命粤自天。嗇豐無華戎。懿歟彼賢智。立身何其䧺。處約恒達權。緬然有餘風。在物志常伸。何必苦諱窮。勖哉吾黨人。努力萬籤中。						朱明正南陸。皓月生東隅。衆心欣夕凉。精神間發舒。久安習自靜。亦足容我廬。柰此乏警起。悠悠送日居。撫己時齎咨。介然山蹊蕪。性分固各定。不勉復何如。</text>
<title>挽坡隱朴先生 浩○三首</title>,<text>闤闠中間訪隱居。至今猶在醉醇餘。後生垂淚將安放。重讀當時答問書。						用拙隨時道自存。儀形已遠不能諠。可堪蘭谷香空在。卷與先生殉九原。葬於衿川之蘭谷。						降世難逢樂只人。庭中交翠腹中春。坡皋晩業全心賞。莫把藏珠混衒珍。</text>
<title>記夢 十首○幷小序</title>,<text>歲丁亥孟春。余夢見西山。公以一絶試余佳否。先言首二句。良久乃言下二句。余未及對而悸寤。只記結句十字。足令聽者淚下也。余以二句不可以傳。遂徧押其十字爲絶句云爾。						若有人在阿。被服何炳烺。山河豈不美。天地豈不廣。						春至朝陽煗。風來夕波興。翛然步西山。松栢被丘陵。						鳥啼音悽惋。樓空影婆娑。春陰易欺日。林雨濕靑莎。						獨鳥橫遠渚。歸鴻拂蒼昊。延佇吾將返。爲君結幽草。						寒日下西陸。餘輝映脩竹。種梅不成實。種蘭時茂綠。						堂中有古琴。絃絶復誰援。時有松風入。泠泠託遊魂。						衆羽苦啾喧。祥鳳爲之惱。願言乘高風。一擧崐岡到。						水流何悤悤。幽咽響出谷。世故固不定。欲辨已忘卻。													靜夜天四垂。衆宿光相搖。夢覺何怳惚。葉聲來蕭蕭。						言之旣云慽。聽之中如銷。明發一掬淚。灑向叢桂條。</text>
<title>送鄭君則</title>,<text>昭蘇暗律杳南躔。北陸饕風凍折綿。白屋論交頻擧酒。靑燈話別勸停鞭。行修德業非無地。細筭窮通不有天。雪盡花開春後約。芬芝洞裏重留連。</text>
<title>反絶交詩 幷小序</title>,<text>昔漢朱公叔。疾時交遊不篤輕爲棄絶。作絶交論。至梁劉孝標廣之。人徒知有絶交論。而不知公叔又有絶交詩。曰北山有鴟。不潔其翼。飛不正向。寢不定息。飢則木擥。飽則泥伏。饕餮貪汙。臭腐是食。塡腸滿膆。嗜欲無極。長嗚呼鳳。謂鳳無德。鳳之所趨。與子異域。永從此訣。各自努力。然交有可絶。而非交之可絶。戲作反絶交詩。						賦天均爲人。四海乃兄弟。民情固大同。好惡自根柢。然如面貌別。愚智異品第。可師非賢達。可矜卽卑替。泛與同優遊。仁者視一體。託孤與寄命。曠世難攀袂。紛紛利賄塗。何足數詰細。上焉闕仁化。衆尙競奔勢。直道徵三代。今古豈殊例。怡然敬無失。行道見交際。天敍著明倫。未宜懲噎廢。絶俗非容易。鳥獸難合契。於我儘有禮。何必苦拂戾。徒然累褊薄。進修反蒙蔽。佗山一片石。攻玉或取厲。所惡在合汙。務乖終爲弊。須念訂頑訓。廣居試自誓。</text>
<title>旅懷 二首</title>,<text>依依虛里度殘年。閉戶無人靜養便。適處未妨身在外。閒來端合卷隨前。心勞或眩眞頭面。思遠常沿幾聖賢。閒對漁翁謀破寂。明朝滄海快登船。						風飄散跡不停萍。慣見菁華電㨾經。偶向孤村謀信宿。時隨雙舃出郊坰。春聲暗透鷄鳴巷。夕照斜明鴈落汀。未必壺觴心骨醉。乾坤和氣與通靈。</text>
<title>挽洪進士敍翰 二首</title>,<text>妙齡馳譽百夫雄。上舍銘旌世負公。厚望親知疑不死。驚嗟時論廢求通。逢迎澤國前期失。文藻江山古宅空。晩契吾能窺範宇。可憐無復款情翁。						風流凋喪蕙嘆頻。感逝篇成重苦辛。有口皆稱名下士。無人不惜意中身。靑山繞屋容長佩。白業傳家諭斲輪。往歲同舟三日幸。秖今流水助傷神。</text>
<title>田家喜雨 八首</title>,<text>經旬養雨一朝行。坐見溝塍倏已盈。蓑笠人人同意思。犂鉏處處各功程。天應閔下謳吟協。事怕違期分刻爭。獨我不能勤四體。帲幪對食愧生成。													久矣西郊施未行。俄看䨓雨動還盈。隰秧原菽相先後。女耨男耕摠課程。郵畷暫須田父祝。陂渠那復獠奴爭。太空無語惟仁覆。佇待南訛百種成。						天回溽暑雨時行。潑潑川原視恰盈。豳雅談農皆卽境。堯衢擊壤是前程。雲間䨓皷驚相逐。水底蛙笙喜亦爭。老圃爲師吾事定。莫言努力竟無成。						誰遣龍公試手行。高田水注儘科盈。鳴禽在垤徵應早。健犢衝泥力不程。樂事邨閭生笑語。忙心少長入紛爭。魏公詩與坡公記。志喜人歸欠續成。						田翁頭戴斗芃行。喜色眉間掬可盈。無柰陰晴多失會。應知播作不迷程。尙看長養三庚逼。共說豐凶一髮爭。洗濯乾坤神氣旺。新詩乞與數君成。						膏澤多時泥不行。蒼生怨讟路途盈。輕輕風陳先占喜。隱隱䨓車乍啓程。可識耘耕時有待。深期菽粟賤無爭。請看禾黍油油盛。知道朱明政已成。						其暘其雨互推行。滌滌炎蒸氣數盈。幾處農謳行兔苑。千家賀酒動烏程。歡情宛見蟲魚並。均澤寧容爾我爭。狉狉榛榛皆造化。天心難以筆模成。						傳聞白蹢涉波行。有土汚邪待取盈。周歲乾枯七八月。殷天霈澤數千程。漫空魃戾消應盡。壓地陰雲勢莫爭。從此景風兼玉燭。太平歌頌重陶成。</text>
<title>大寒</title>,<text>頸縮涔涔廢夙興。天時知道大寒仍。推求巧曆應先卜。殿屎愚氓浪見憎。戶牖明生猶愛日。硏毫冷透亦堅冰。朝來戲語資歡笑。不是臨淵也戰兢。</text>
<title>鸚鵡杯歌 幷序</title>,<text>鸚鵡者螺名也。海賈得之。制爲酒器。故曰杯也。按南州異物志。扶南海有大螺如甌。從邊直旁截破。因成杯。或合而用之。螺體蜿蜒委曲。酒在內自注。傾覆終不盡。又云狀如覆杯。頭如烏頭向其腹。視似鸚鵡。故以爲名。肉離殼出。食飽則還殼中。若爲魚所食。殼乃浮出。人所得。質白而紫文如鳥形。與觴無異。因其象鳥。爲作兩目兩翼也。此物亦産於我國濟州。而余未曾見也。宗人某言有所貯。爲其奇異。亟求見之。槩如志之所云。然有斤鑿痕。必經人巧。有不可盡驗。惜乎。不得見全形也。因爲詩倂付還。						鳥名鸚鵡天下稀。螺名鸚鵡更奇絶。溟波浩渺寶藏興。一拳探出螭龍窟。三雅五經已無傳。尊俎何因有此物。漢庭常滿不夜光。般斤細學隨月缺。誰家肆筵鎭兩階。玉壺冰盤互淨潔。命酌鵝黃與鴨綠。嘉賓式燕以娛悅。天成美制注不盡。鬼神亦應戒無逸。須君不養亂頭望。玩戲酣醺無已末。</text>
<title>送金子遊</title>,<text>信宿東鄰客。秋霏故挽遲。示眞應久要。攜手卽前期。契濶誰堪惜。憂虞各自知。梨湖莽蒼遠。佇立望行驪。</text>
<title>送韓義興 埏 之任</title>,<text>明离筵罷夢三刀。製錦才高屬望勞。大嶺維南猶古俗。武城以後又時髦。曉天星拱應懸望。朝鏡霜添爲下膏。告別悤悤煩折簡。離愁一夜徧江皋。</text>
<title>詠寒</title>,<text>十月凝寒驟。塒鷄凍廢晨。擁衾眠不穩。嘿念在塗人。</text>
<title>送再從姪咸卿 國休 經歷之任開府</title>,<text>聞昔仙遊踏舊京。卽看冠盖又西征。十年郞署星文動。三日鄕閭晝錦明。不惜淸朝猶下位。疇能榮養及專城。天磨山上春來約。飛舃相將躡屩行。</text>
<title>族孫輝祖 重煥 有惠物。以詩答寄。</title>,<text>金泉驛路杳逶迤。千里書回說別離。蕭寺月明曾共賞。海山春滿重留期。人皆畫地應羞廢。道自如天合致思。珍重歸荑增悅豫。一言端作有心知。</text>
<title>送尹幼章 東奎</title>,<text>心內人能望外來。神交有契嘿相催。誠知不乏磨鍼術。何處寧無琢玉才。夜燭重懸分照卷。年華易感各停杯。卻從勞鷰東西後。別意應書滿紙回。</text>
<title>哀紺岳處士</title>,<text>歲晏霜霰至。峭寒逗巖峀。我行忽見之。佇立悵歎久。况聞良友亡。涕下便霑袖。斯人已冥莫。斯意復誰語。可憐冰玉姿。去矣今何處。散袠見遺文。傑卓鬼膽破。皇墳及莊騷。淹貫在心下。悠悠無義子。一言起頑惰。貧賤敢所惡。才命柰天意。鶉衣不掩觳。藿食顔無悴。我昔從後塵。日覺蕪穢去。中年憂與病。杳杳音容阻。書來道情衷。謂汝敦宿好。吾儕可張軍。盍簪苦不早。世故那可已。卽斯便長訣。吾知非苟悅。發詠屢心折。</text>
<title>雪</title>,<text>何限瓊頹玉立森。江山况復霽光臨。淸明世界須臾闢。佳勝池臺取次尋。一點無塵爭拭目。三更有月助開襟。梁園授簡煩抽騁。未必當時得賞心。</text>
<title>卽事</title>,<text>昨夜愁聽折木風。朝來喜見日輪紅。誰知一脈黃鍾意。噓入乾坤凍雪融。</text>
<title>和尹幼章寄來韻 二首</title>,<text>對卷慚無見得來。愁憂強被歲華催。幸從心上通微路。冀免人間作棄才。辛苦丸成各努力。太和湯在且斟杯。蘓來夜雪添魂夢。一度題詩首一回。						自進非無地。相期卽有心。威儀朋友攝。詩語發高吟。</text>
<title>春祝</title>,<text>新年憂接去年憂。謀道心輕爲食謀。布置汚邪容並祝。糚修錢鎛未應休。南東畝在猶知足。三百禾多亦不羞。生老太平時自幸。門庭一尺外無求。</text>
<title>兒作立春詩戲題</title>,<text>八歲兒詩頌立春。翁今四十老迎新。看渠紙面能成字。效我門眉強說貧。計活固知無別意。祈禳還見有添身。已將玆事爲祥慶。硏墨濡毫手自親。</text>
<title>戲語寄鄭君則</title>,<text>偶此風傳問起居。新年消息果何如。久聞攜笈棲山寺。不審催鞭返貴閭。喜慶也應膺萬福。文章况復足三餘。伏惟尊照懷難盡。庚子春正病客書。</text>
<title>次柳子山寄贈魯論及庸學三書韻 三首</title>,<text>爭柰離羣緬有思。空山樵牧乏良師。故人解使窮兒富。一笈書來萬惠垂。													自是交歡不俗塵。故敎雙鯉達湖濱。誰知字字加餐食。要警昏頹畫地人。						蓬心對卷迄衰年。恰是無名粥飯禪。友道全須扶醉力。從今免作閣高懸。</text>
<title>次鄭時中 煕夔 寄來韻 二首</title>,<text>天分嶺海各占居。君自饒閒我卽如。縞帶託心蘭有室。布衣堅卧草爲廬。夢闌白日凭梧後。詩到靑山拄杖餘。莫把行年論不惑。一生踈懶負吾書。						優遊適足混行居。舍跡論心亦莫如。便把經綸資老圃。不因枯落怨窮廬。音無金玉寬懷抱。業有詩書取羨餘。欲與情親酬勉意。秖今停筆未輕書。</text>
<title>詠梅</title>,<text>最愛無人亦自芳。花中君子與相羊。扳條細嗅忘歸寢。只怕通宵浪費香。</text>
<title>花王</title>,<text>恰是繁華富貴容。春風全付爾茅封。極知貪愛嫌奢泰。任是凡情衆可從。</text>
<title>西江月獻壽</title>,<text>海嶠春風已遍。山門日照芳筵。卻從平地已成仙。把握陽和一片。○幾處蝸爭蟻戰。長時凍釋波眠。稱觴便欲問眞詮。願與先生遊衍。						昔過曾聽鶴叫。今來重訪梅梢。此中閒意一般饒。挽得春心未了。○再拜冰淸雪皎。終朝永歎長謠。令人但祝後時凋。德與長年俱卲。</text>
<title>漢書註高祖起兵野戰。喪妣於黃鄕。天下平定。使以梓宮招魂于野。有丹蛇出水。躍入于梓宮。諡爲昭靈夫人。晁載之昭靈夫人祠詩曰安得生兒作劉季。暮年無骨葬昭陵。余續以有作。</title>,<text>有子英雄太不情。招魂亦自待治平。當時只道分羹語。不復軍中縞素行。</text>
<title>和梅藏韻 五首</title>,<text>愛護誠深亦旣忠。避風方在卽全功。誰知白屋重囱裏。暗與黃鍾一線通。異事俄徵乘醉夕。閒愁不到和羹翁。從容淡適惟消日。何限千山雪意隆。						新香鷄舌與龍涎。細和淸尊酒沃咽。麗句詩中三尺在。佳人世外十分憐。參橫月落應留戀。玉綴珠懸巧取姸。請看離騷經後譜。芳名不乏萬人傳。						久矣天寒澤腹堅。獨憐孤秀殿殘年。冰霜異操歸名下。籬落奇觀逼水邊。態度初疑珠珮女。評題全付鐵心賢。疇能入室無賓主。且向花神借榻眠。													葭灰餘意貯甁罌。大地微陽徹厚宏。春色探支藏滿閣。任從風月管雙淸。						何處冰魂稱綉腸。暗香踈影發晶光。自從和靖題詩後。喚作西湖處士香。</text>
<title>於菟嶺</title>,<text>於菟殘雪虎過痕。客上重岡候曉暾。卻恐歸途侵夜黑。恠巖幽壑盡𢥠魂。</text>
<title>閒事 二首</title>,<text>優優閒事永吾年。不費心勞享自然。歸去來辭令子誦。參同契註得師傳。風雲月露題詩盡。消息盈虛玩物偏。久矣陶君眞見跡。有琴何必取無絃。						農家不復外經營。多識維資百糓名。四體雖勤心便逸。一身無累事宜輕。流年晼晩鴻賓逼。快眺登臨蜃市晴。何處雲翻兼雨覆。載書聊主白鷗盟。</text>
<title>和洪一兼 重達 寄來韻</title>,<text>憶昨東驂近峽門。離憂隔水竟迷源。無從信字應非謾。有感神交果若言。正耐哦懷親白酒。誰知拄杖到黃昏。秖今夢想山陰棹。何處依然雪裏村。</text>
<title>輓權伯臨進士 三首</title>,<text>猶龍翁去士心悲。况到于今重發噫。霄漢催歸鯨作駕。朝陽欲集鳳無枝。人皆淺腹憐才苦。子獨遐心厭世宜。留使賓朋見顔色。後凋堂闃月盈䂓。						鸞停鵠峙出羣姿。拭目爭瞻瑞世奇。臺古黃金誰市駿。樓成白玉病無醫。百年已見絃桐絶。萬事惟餘匣劒悲。定道靑山非樂地。如何容易送君之。						貌取吾能不失人。蹌蹌儀鳳孰如仁。名門赫業當今世。雅量淸標望後塵。無那榮枯嗟道久。有涯存沒哭私新。請看瑜珥終成器。願似阿翁腹貯眞。</text>
<title>次恧烏小窩韻 二首</title>,<text>人自心存物得名。謂言辛苦數椽成。行將蜀鳥春來怨。坐聽慈烏夜半鳴。容易星霜惟用老。等閒風樹總關情。誰知正惱南雲夢。不道虛堂枕簟淸。						糚修籬落息紛譁。取足田園穩殼蝸。樸素全心身自胖。雌黃付世喙爭呀。中阿被荔人如玉。上客題詩語帶霞。何限風光亦謾事。主翁無語對煙花。</text>
<title>梅花 四首</title>,<text>萬草千花不見芳。今年節晩少風光。獨憐一樹春心露。閒到庭前嗅異香。						花事全䕺盡意芳。吾廬自此頓輝光。天生至美難專己。一任遊蜂細竊香。													也是無人亦自芳。天姿不解矜容光。誰從谷裏彈成操。別有山林隱者香。						滿眼繁華絶代芳。山門一朶隱晴光。西湖得句眞先著。看到黃昏動暗香。</text>
<title>次尹幼章新春韻 三首</title>,<text>厭厭天時至。暖律生東隅。百物咸奔趣。不卷胡得舒。行坐儘知樂。疇不愛其廬。悠悠與無競。動植各定居。嚶鳴要相感。策杖遵靑蕪。所思今不見。索居問何如。						道大難下手。幾人知終終。唐虞世冥莫。西敎阻七戎。彼哉橫目人。矢口自相雄。時從春氣遊。獨挹舞雩風。生旣失瞻依。意亦何時竆。願借良友誨。託跡蠧書中。						夙歲愛山水。薄言事觀遊。澹焉或忘歸。筇舃遍幾州。秖今意未休。夢想桃花流。深知惠好在。攜手指高丘。去去勖令德。年轂忽已周。惟應各尊聞。無失有益求。</text>
<title>簡再從姪仲暉 龜休</title>,<text>晼晩春風去。梅花落欲紛。黃昏倚樹立。悄悄望南雲。</text>
<title>輓咸卿</title>,<text>有兄有兄昔死國。天寒歲暮風淅瀝。我時西奔避世憂。歸道雪阻盈十尺。與子言別頗間濶。夢想不移巷南北。傳聞子室旤事急。令我驚起忙回策。逢人問訊咸動色。里閭咄咄猶歎息。當時變生何倉卒。半夜庭幃攢羣賊。羌胡嗜殺如嗜肉。列炬光中勢甚虐。爾知爾躳不自有。我有我母疇護得。驚呼哀喚走直入。赤身亂暎刀鎗白。須臾十顚又九沛。怒鋒橫出爭敺搉。欲生惡死誰獨無。血濺微軀不復惜。千匀不壓孝子情。畢竟堂中左右翼。鬼神驚愁觀者慄。至誠始信開金石。孰知劒頭一絲命。能回太和陽春脈。我聞此語重嘖嘖。心目壯浪爲之激。觀人必在造次急。苟非素養寧自獲。淸明大節白日高。野老村翁共仰覿。椽筆何人立佳傳。一語可以振衰俗。君今厭世我咄嗟。卷與彛倫掩窀穸。鶺鴒原頭有餘淚。慟哭靑山撫遺躅。忍見蟾城一片土。雙塚纍纍對寂寞。三復龍亡虎逝句。未妨更替虞殯作。</text>
<title>送養中</title>,<text>東海之西別作區。鷄林遺化至今殊。民風步步聞絃誦。地利家家占沃腴。散跡何人能著眼。賞心無處不安軀。卽看行路難如棘。送子將歸勿復吁。</text>
<title>次希善齋八詠韻</title>,<text>隴上亭亭幾樹尋。隴前容易逗秋陰。何人正耐聽風苦。道是無情亦有心。隴樹秋風						欹枕軒堂夢欲殘。方池小雨助輕寒。惟應綠玉槃中響。亂落明珠萬顆團。池荷夜雨													羃地雲屯勢壓瀾。千羣倏忽隱江干。當時執策嗟無馬。空使龍孫夢八鑾。紅原牧馬						浦渚依微白雨過。蒼波鷗鷺近人多。釣臺聞鼓休撞几。知有回風晩撇波。玉徑歸颿						蒸紅一抹半天橫。曉旭含輝變態生。也自因風散成綺。天台何處建標城。琵琶曉霞						蒼茫隔海望遙山。山出白雲雲似巒。山下定知幽境在。幾人蹤跡爾空閒。伽倻暮雲						一點星峰鎭夜明。西溟消息阨夷庚。聖朝久已安邊警。解識鯨波徹底淸。楡峀烽火													暎空涵水混踈星。稍出林端集暗螢。畫譜誰家題品在。行收佳境入丹靑。炭浦漁燈</text>
<title>詠泗河 幷小序</title>,<text>按泗水出泗水縣陪尾山。發源至汴城。合于盜泉。至魯縣分爲二。北爲洙瀆。又至兗州府。沂水來入。						夫子同時兼有跖。吉凶元自在穹天。試從卞縣城西看。泗水餘波合盜泉。</text>
<title>再次希善齋八詠韻</title>,<text>秋濤卷海涌千尋。乍入林皋作晩陰。葉葉寒聲風不止。秖今重憶下車心。隴樹秋風						池臺喧息夜闌殘。雨打新荷淅瀝寒。亂玉䕺鈴正愁絶。儘撓閒夢入蒲團。池荷夜雨						停如聚葉動如瀾。夜夜房精直上干。摠是飛騰天放性。那知逐水與鳴鑾。紅原牧馬						潮生潮落趁風過。滿目檣竿隱嶼多。一片孤帆背夕照。滄江無限白鷗波。玉徑歸颿						山光正與曙光橫。霞氣輕添水氣生。我亦神遊興不淺。隋城西畔接瞻城。琵琶曉霞						環螺纍䯻識名山。暮倚簾櫳數疊巒。一帶輕雲藏半腹。無人不惹十分閒。伽倻暮雲						海障傳烽一路明。爭言備豫協先庚。山翁不解邊愁在。贏喜詩家景色淸。楡峀烽火						籠煙和月認孤星。更訝書囱照字螢。每到黃昏勞指點。汀洲上下訊樵靑。炭浦漁燈</text>
<title>分韻得分字</title>,<text>少年出門交。意氣拏空雲。手中經一卷。謂言可張軍。淹留送日月。談笑卽淸芬。昔余耿孤往。睠焉遵海濱。山蹊久茅塞。友道夙所聞。相好臭可逐。子寧迷蕕薰。勖哉古義存。聊復閱淸文。于時秋月滿。秋事俄繽紛。撫歲發嗟咨。功力互云云。進退靡佗求。夢覺宜早分。從今各自愛。無替古人羣。</text>
<title>送李應鼎用古韻 二首</title>,<text>冉冉天時逼火流。撫心惟覺此生浮。身閒合著無名傳。學退那知有益求。劫劫人皆營一世。嘐嘐誰復志千秋。從今惠好同攜手。江海飛鳴但白鷗。						優遊在世跡同流。心事閒雲一片浮。海內無朋須自勉。卷中存道更何求。行尋水濶山高地。共對風淸月白秋。明日送君江漢路。也應魂夢洛汀鷗。</text>
<title>兒子孟休九歲。敎之數朞三百註。了了解意。賦此識喜。二首</title>,<text>奧矣朞三百。推之數萬千。九齡能了解。來者詎徒然。						氣朔無餘欠。前人意或迷。分明六觚術。一一數來齊。</text>
<title>驪江</title>,<text>秋風客路轉幽深。憑仗詩情動旅吟。晩向淸心樓下渡。卻來神勒寺前臨。天光怳見無塵境。水勢難遮注海心。去入靑山山更好。可能留意此中尋。</text>
<title>嘉邨送時中寄示大猷 二首</title>,<text>故園回望石嶙峋。三日于征四日賓。魂夢屢驚桑下宿。閑愁又惹送行人。						古峽天寒楓葉紅。駸駸驅馬踏秋風。靑山錯道經行盡。聞有洪川又在東。</text>
<title>秋夜</title>,<text>秋風秋雨盡蕭蕭。催物催人暗自消。卻恠重衾茅屋底。憂心偏學葉聲搖。</text>
<title>有感 二首</title>,<text>渚鷗猶欠通身白。流水難逢徹底淸。世事違心如許久。偶然川上坐忘行。						水裏遊魚時出沼。雲邊飛鳥去成行。無人不道佗閒意。也是紛紛逐利忙。</text>
<title>候人 三首</title>,<text>無期旣不可。有期候卻難。忙心君必有。看到夕陽殘。						望久心還倦。時移輒生嗔。觀梅驗遠近。猶是在途身。						山下皆秋草。山巓逗片雲。行人殘照外。一一總疑君。</text>
<title>罩網</title>,<text>漁翁手網立憑舷。擺布從空落正圓。始信誠求無不得。誰知習性自能然。合圍已勝蛇盤勢。掩擊專司鷙攫權。鉅口松江相似出。此遊聊可答蘓仙。</text>
<title>送郭生</title>,<text>白雲亭下水潺潺。亭上吾曾倚石看。別後靑楓應更赤。新詩遙付主人還。</text>
<title>落梅</title>,<text>一片先飛已自嗟。夜來贏得滿庭多。明知不爲風吹急。其柰當時太盛何。</text>
<title>晴月</title>,<text>久旱望霓旣云苦。霖餘候晴亦勞哉。輕風倏捲滿空雲。輾出靑天明月來。明月高高照下國。四海八荒均此歡。田翁過隴費謳吟。聖主憫下釋憂歎。何人不眠坐倚櫺。詩家物色添一般。</text>
<title>和尹幼章寄來韻</title>,<text>樵牧空山雙鯉傳。好風吹入江湖天。開緘卻憶十年事。奉袂從容與周旋。自是交驩貴相得。餘外紛紛等浮煙。行看吾友抱高尙。袖中經卷加功專。頻開話柄發人蒙。苟非心樂疇能然。不敎知見落科臼。咫尺關限分凡仙。乘黃在道待奮蹄。後駕駑吾且鞭。間者濶焉思中渚。夢魂不道阻山川。中心願好何可忘。日夜滔滔走源泉。珍重詩筒各勉力。爲君更賦求友篇。</text>
<title>七夕詞</title>,<text>七夕降雨天有數。今年七夕一犂足。愚氓焉識造化機。旱餘只喜霑膏澤。向來鉏後一月乾。四野無人不愁哭。曾言上天本仁覆。赤子號飢寧奪食。經旬養成一朝霈。疾風驅雲振大陸。我時倚枕魂耿耿。曉來淅瀝聞簷滴。乾坤和氣孰挽回。一草一木俄蘓息。田翁荷蓑出門望。目下平蕪盡喜色。紛紛乞富與乞巧。爾等何知有帝力。牽牛織女何荒唐。妄說干天無已瀆。只道人間作上祥。萬落千家動賀酌。</text>
<title>睡仙堂</title>,<text>毁譽紛紛不到仙。晴軒無事日甘眠。商量平地飛昇術。自有神遊廣樂天。</text>
<title>晴明齋</title>,<text>無盡藏中一小齋。誰知物我兩忘懷。莫將批抹娛賓客。眞境元來自在佳。</text>
<title>次李來慶 彙晉 韻。奉賀宋丈人壽陞通政階。四首</title>,<text>明時優老禮無愆。恩數驚人信口傳。解道朝廷莫如爵。方知虞夏未遺年。兒孫獻壽榮生酌。上客哦詩興在肩。多少名塗靑紫貴。數來充德更誰前。						爵一爭如齒一全。八旬陞秩事堪傳。商量外物寧求世。鄭重心功在養年。久信丘園容賁趾。未妨賢路阻隨肩。誰知三命滋恭意。無限榛苓望眼前。						古心古貌有遺賢。五豆鄕筵禮數傳。藥餌扶身惟永日。深衣養老又今年。何來紫極新頒令。猶是靑山舊息肩。懷瑾功高輝頂玉。佗時賀語拜牀前。													天留良貴付公專。惇史何人樂爲傳。共說推恩覃野老。偏知養德叶高年。名韁利祿慵擡首。平地神仙與拍肩。種藥移花亦爲政。免敎煩惱到尊前。</text>
<title>寓宿茅山</title>,<text>瑣瑣遷居候氣更。靑山盡日閉門扃。地深未害稀來客。身靜惟能習看經。適處淹留聊跟定。明時生老已心冥。黃昏與約東峰月。也有淸輝落滿庭。</text>
<title>失火</title>,<text>回祿爲災若燎原。登時撲滅賴鄕邨。小懲大戒焉知幸。收拾殘書也自欣。</text>
<title>與族姪國瑞 禎休 諸人同賦。次古韻。</title>,<text>棲遲一壑息營生。花竹關情氣色淸。道是來人仍舊雨。誰知曳履亦商聲。硏毫業在行須覓。詩禮功傳乞與成。三日淹留十年話。寸心元自待君明。</text>
<title>簡族孫天章 星煥</title>,<text>昔我遊松源。遙瞻俗離山。嵯峨倚靑空。縞白露層巒。始信雲羃峀。終覺玉爲顔。造物眞豪縱。攫搏生奇觀。淸遊有定分。靈境詎發慳。君今作仙尉。朱墨對巑岏。公餘鎭命駕。冥索自往還。吾亦興不淺。夢想林泉間。春來跨驢願。爲君重發歎。</text>
<title>神勒寺</title>,<text>神勒寺前江水流。神勒寺中孤客留。燈影當心耿未已。磬聲攪夢淸而幽。山中又値桂花節。嶺外行尋楓葉秋。試上東臺望夜色。漫空皓月雲悠悠。</text>
<title>入峽</title>,<text>人間險路無時已。短鞭僕馬來入峽。峽裏風霜早淸肅。靑楓葉赤寒雲集。芬芝石芝相對屹。十回經行十回怯。縈巖細徑著眼分。步步無前亦轉入。峰勢遮回水決去。日輪高臨石戴立。我時歇馬坐長嘯。風物牽情莫催急。地深那無幽絶境。芳芝杜若行須拾。彷彿桃花武陵溪。安知不有眞仙業。平生自有遺世願。便欲因之恣探躡。</text>
<title>芬芝洞</title>,<text>匹馬孤穿薜荔阿。到來深洞發芝歌。偏憐霽月光風夜。無恙靑山綠水多。</text>
<title>詠二嶺</title>,<text>芬芝嶺下已長噫。度盡芬芝又石芝。勢若爭雄莫相負。咸能自秀有專奇。岡巒拔地晴雲逗。松檜參天曙日遲。去入靑山無限險。安知不說向來夷。</text>
<title>挽權參判 珪</title>,<text>人誰不悅生。所惡或甚死。俾死也無憾。君子以取義。公在衆歸仰。公去士失倚。域中猶氛祲。仙駕遽容易。向者邦運否。厥占堅冰至。羣凶恣陸梁。猰㺄與鑿齒。殺人用爲娛。謂天可挾矢。白日俄掩輝。萬象霏陰裏。若水方懷襄。若火俱焚燬。人皆抱頭竄。公實奮袂起。封章叫排雲。灑墨和逬淚。一語破奸萌。忼慨以酸鼻。靡間食肉謀。恩分固在已。前穽後罟獲。含笑履坦地。炰烋倏變色。牙角森擊刺。旁睨且慄魄。舍命豈渝志。咸知國與殄。不絶眞幸耳。天地豈不恢。妖蠥故生戲。誰言若卵育。滌蕩庶無累。淸明辦區宇。日昇事伊始。洗拂登靑雲。備員廊廟器。方瞻拔茅吉。立朝反見忌。悠悠毁譽足。彼哉夸毗子。婆娑久家食。病力爲誰瘁。進旣正危墜。退復無矜意。中夜尙憂歎。耿耿在孔邇。臣節已所性。俟後寧遽媿。厚德與重望。嗚呼接蒿里。終南舊閭大。餘慶更何寄。爭言棟先撓。如駕闕銜轡。惟餘哭私人。累歎廢宵寐。</text>
<title>海門</title>,<text>海門秋色逈嵯峨。住杖含桮醉欲酡。日月違心嗟歲晩。乾坤有信候潮過。十年蹤跡行歌遠。一世虧成坐忘多。樂意來觀回首倦。蒼江其柰白鷗何。</text>
<title>敬次梧軒寄來韻</title>,<text>天上仙留地上緣。今人跡入後人傳。爭言瑞慶俄徵夢。不信昌陽但引年。每向滄洲承鴈足。憶曾蒙糓望鳶肩。平生趣味吾差賞。看取松筠植滿前。</text>
<title>次寄習忘齋</title>,<text>用拙存身本自全。居今慕古有由傳。淸貧表出靑山宅。志業增添白髮年。衰俗寧容談死骨。壯心猶擬割生肩。中林採採將誰贈。夢想長懸冠岳前。</text>
<title>瘈犬</title>,<text>一犬忽狂咬。羣犬次第病。有毒卽轉傳。心亦爲失性。非復戀主誠。况有反噬行。橫奔出郊坰。若醉而無醒。所遇無不搏。騰躍勢頗猛。斯須失謹防。彼凶幾乎逞。父老懼傷人。呼兒切加警。少年各窺覘。日夜厲刃梃。邨邨食思肉。頃刻可致命。嗟哉汝微物。疾痼那自省。豈爾稟皆然。所値適不幸。比之鮑臭染。一倡衆爭應。非關藥物療。善計制逸橫。休言殺傷仁。放亦害義正。肆惡旣不悛。畢竟果投穽。皮以作寢席。肉以付錡鼎。憂虞不日除。婦子咸相慶。爭言幸殄滅。智者反怲怲。蕭然少夜吠。柰此空閭井。謂汝皆作櫱。獨恠衆醜並。謂汝是無辜。張口害物競。天理自難容。禍殃厥有證。吾知有執咎。人數欠頓整。防水必塞源。擧裘須挈領。當時未滋蔓。害小猶可摒。人多勸先圖。見幾合傾聽。徒緣育養憐。隱忍釀禍盛。俄成大脫空。勞勩僅底定。小惜卽大殘。始愧隣人請。嗚呼彼羣犬。一一事逐影。</text>
<title>石花</title>,<text>無情物發有情花。色苞眞同未綻葩。蒼海爲根催長養。靑春無跡尙繁華。登槃不必時成實。入口偏能助味奢。細和蕪菁作淹菜。呼來伴酒旺脾家。</text>
<title>送鄭幼章</title>,<text>前年白戰困低飛。奮翼高翔願不違。杞梓材成須利器。楸梧路熟住征衣。夜闌桮酒從容就。春動鄕園意氣歸。憶在東關聽士望。一門雙譽似君稀。</text>
<title>送鄭甥舜煕</title>,<text>難爲兄弟姓名香。共說君家並蒂芳。進士遊街春日麗。歸程出峽曉雲長。風光滿地行須擥。詩思拏空正未妨。好待能成吾宅相。心期不許墮尋常。</text>
<title>熬稻作糤。正類落梅。戲與兒輩賦之。</title>,<text>初聞隱隱雷鳴地。更見紛紛雹散空。正耐羅敷春色晩。嫣然吹落篴中風。</text>
<title>澆麥</title>,<text>憑凌戲魃麥苗枯。春晩郊原氣未蘇。兩歲乾仍三歲極。一人愁在萬人吁。田功少試偸天術。井牧能行沃地需。久矣蒼生望霓費。可憐筋力盡涎濡。</text>
<title>挽趙進士 命迪○三首</title>,<text>從古風塵志士傷。卽今吾輩偉人亡。可憐客過城南宅。多少酸辛對阿郞。						林泉晩契蓋才傾。甫里齋高笑語淸。準擬春來重對酌。心期都付䪥歌成。						天上樓成乏典章。人間還見禮羅張。誰知直羾閶門九。白玉欄頭試錦囊。</text>
<title>與兒輩呼韻有作 二首</title>,<text>終期不出守吾堂。夜未關門爲納凉。安得輕風天際起。爽然吹度萬山長。													長夏無風到小堂。被襟遙憶九秋凉。高峯何處排炎暑。知有松林落落長。</text>
<title>神勒寺東臺石間新有小庵。老僧居之。</title>,<text>石罅纔容榻。孤僧寂寞居。前臨大江水。身外儘空虛。</text>
<title>析支</title>,<text>山擁如無徑。川流卻引人。析支灘上望。何限石嶙峋。</text>
<title>馬上</title>,<text>馬上行看易。途中誦未休。專心除應接。著力費推求。末學難鍼頂。先知合借籌。幾時資利見。重與燭無幽。</text>
<title>桃源行</title>,<text>君子語常不語恠。萬僞何能眩一眞。韓公已自付荒唐。猶爲桃源說津津。此事千載誰能明。好奇人爭作話柄。靑山一片武陵土。容有深深絶人境。桃花流水漏洩春。泝洄漁舟行可入。杈枒谷巖縱云險。至誠通神願必愜。水惑山疑已鑿空。度世長生况尤誕。山中烟火亦世寰。羽化豈許人人辦。應知山魅水妖精。妄引癡氓弄變幻。須臾閃轉魍魎窟。眯目微糠天地換。跳踉情狀信怳惚。自古迷魂不獨爾。可笑䕺林不死踪。依俙尙說醉夢事。不然詩人架虛談。要向風塵警俗耳。如何天下後世人。至今哆口滔滔是。儒冠特筆用傳信。彼哉蚩蚩那復道。如吾不言更待誰。重爲家庭幼子告。</text>
<title>白髮</title>,<text>一莖二莖白髮多。三十四十須臾過。丈夫心事靑冥上。夜對遺經柰老何。</text>
<title>龍興</title>,<text>奔雷疊鼓電流光。十月龍興勢太狂。智合存身須自靖。時違澤物柰非常。行人對竈咨嗟久。農父登場手脚忙。定有偸珠人覺睡。神威遙許世中望。</text>
<title>歲晏行</title>,<text>昔我行年未弱冠。日日遊戲城西隅。是時風動雪在地。驂竹飛鳶競奔趨。聞道天時逼歲除。歡呼雀躍迎春早。當時惟喜齒新添。頗笑他人坐歎老。跳丸日月無停景。頭白眼暗須臾到。送盡二十有八節。久知此言非好報。眼底小兒衆喧樂。頗恠癡蒙不曉事。三十年後爾是我。三十年前我是爾。我本一身憂喜遷。况爾分形合相別。吾於古人無所建。與時乘化一同轍。人生大似乘馬馳。昨日迢遆今日達。前途行人去何之。後途行人相繼至。看看人人帶忙心。畢竟歸宿非善地。存余順事沒余寧。慽慽愁怨果何濟。且須勉力黃卷內。苦中生甜是自誓。</text>
<title>挽權同知 晩○二首</title>,<text>優優九十有餘年。生死聽天摠自然。白首諸郞扳紼哭。靑山一片葬神仙。						曾言爲縣少需才。二品官銜亦倘來。不見明時資問政。天高惟有玉棺催。</text>
<title>華浦雜詠 九首</title>,<text>老翁打糓嫗舂糧。鷄啄遺秔狗舐糠。時有邨人來問訊。談農說圃到斜陽。						籬落蕭條白日明。午鷄咿喔樹顚鳴。主人警欬囱前到。看進肴盤與酒觥。						世人總說白鷗閒。惟白鷗閒在靜觀。誰遣鳴飛不離水。㗳焉終日坐忘還。						浦口遙看雪旆翻。一羣鳧鴈盡驚喧。居民指道潮頭至。無限千兵萬馬奔。						潮去留痕汐又回。乾坤一轂與同催。要看盈極還虧際。坐待東天月上來。						邨屋纔容一膝寬。初來惟覺起居難。閉門自有閒心境。何處投軀不易安。						無源潢潦號龍華。新汲盆中雜土沙。久久自能安習性。作羹炊飯味還奢。						災莫如風歲色荒。郊原一夜徧蟲蝗。請看滯穗兼遺秉。無實容長棄不妨。						新凉入室稍親燈。旅宿經旬課讀增。可喜窮邨無客問。門前時見乞糧僧。</text>
<title>挽宋僉知 三首</title>,<text>溫溫宿德舊風存。身世松篁十畝園。八十三年閒事業。卷將惇史付兒孫。						恬煕澹靜養吾年。名敎中間兀作仙。但見衣冠埋九地。誰知乘化入匀天。						囱下高梧碧玉奇。春來依舊長新枝。他時客過蒼苔巷。雨滴風鳴儘助悲。</text>
<title>夜吟</title>,<text>囱外嚴風正怒號。房中一燈惟孤懸。四鄰無喧萬慮空。此時正好開陳篇。篇中不死聖賢心。怳如提耳猶流傳。我眼無珠看愈眩。古人其柰今人蒙。箋註留心十年久。至今擿埴迷西東。况是乾坤正長夜。冠裳毁裂隨顚風。土中有物埋未得。精光上射爲長虹。嗚呼此道今已矣。掩卷不語憂心忡。</text>
<title>除夜 二首</title>,<text>看見兒童長。推知我朽衰。慣經除夕會。衆樂獨含悲。						十五成丁壯。年今倍過三。晩生兒漸大。聊以慰懷堪。</text>
<title>春帖 四首</title>,<text>僦舍全稀應接時。立春三日始聞之。斗杓已轉天應定。年數行添我未知。適性肯妨增酒病。迎新斷不賣書癡。陽和一脈來方寸。養與祥雲瑞日期。						星回月朓不容遲。歲際龍蛇赴壑馳。一夜應催新曆日。半旬猶貸舊年時。窮冬霰雪攢眉送。大地繁華屈指期。打疊千愁與萬恨。先敎稺子帖新詩。						歲籥闌珊逼句芒。客中春祝強搜腸。靑編在手吾知分。白髮渾頭爾不妨。理義當前須辨別。功程每下合更張。身心自有符三字。未必煩求向彼蒼。						首足圓方上下分。男兒在世氣拏雲。生來自喜伸眉話。到處寧辭把酒醺。好取冠童相與樂。誰知鳥獸不同羣。傍人莫問余心事。一點靈犀笑向君。</text>
<title>又題 四首</title>,<text>節物推遷惱索居。涔涔隱几亦吾廬。行年五九謀身拙。曲禮三千下手踈。已覰山高兼水麗。俄驚陰慘又陽舒。邇來滋味差知見。燈照牀頭一卷書。						北陸饕風正鬬柯。籠中日月劇投梭。百年將半知誰免。一樂無雙柰我何。滿眼風埃揮手久。隨身毫墨賞心多。秖今咬菜貧非病。重續人間曳履歌。						侵侵懶性長癡聾。日見囱暉睡覺紅。有口皆稱漫浪子。無人肯訪浣花翁。山中習靜惟忘老。枕上哦詩不尙工。擥取堯夫觀物興。優遊卒歲入和同。						家貧不廢一簞歡。况復天時向履端。盞酒能諧醺骨醉。硯冰剛驗折綿寒。尋行數墨心應得。品月題風興未闌。茂遠關門人自在。未嫌頭上誤身冠。</text>
<title>次兒子韻 二首</title>,<text>寂嘿幽居習閉關。乾坤容我一身閒。優遊書卷非佗意。籠絡風煙卽此間。釀秫有時行白酒。採苓無地不靑山。悠悠乘化聊知命。莫復逃空問大還。						求名求利等非關。占得人生第一閒。十載神遊方內外。三更月到座中間。寰中著眼應無地。天下藏蹤自有山。試貌淵明流憇興。奇觀先在鳥知還。</text>
<title>挽尹處士 俅○二首</title>,<text>宗門大業白盈頭。八十年尊意未休。浩浩功程隨地覓。優優曲禮爲身謀。缺 行有待駒千里。卷退如忘貉一丘。恨負平生攜笈願。滔滔不返沔川流。						曾言三歎奉音徽。腹有詩書貌自肥。晩歲存心徵踐履。當時講道得依歸。西湖處士安身境。南郭先生杜德機。長老于今凋喪盡。公然反袂對斜暉。</text>
<title>卽事</title>,<text>正是春風屬我曹。靑山來拄瘦藤高。一年有興逢佳節。三日無詩負世豪。閱眼煙花惟獨管。埋頭書冊可時拋。熟知鍾鼎山林判。付與楊朱惜一毛。</text>
<title>送金晦仲</title>,<text>聞有南州地盡頭。滄波一面接仙洲。十年我已勞思夢。千里君今作倦遊。舊迹行尋騎竹巷。新愁應上望鄕樓。佗年月出山中路。待我揮鞭約共搜。</text>
<title>牧丹</title>,<text>嫩綠䕺中一道明。交交紅白互欹傾。只緣天作繁華骨。剛得春來富貴名。挹挹林風生態逼。微微曉雨洗糚輕。主人正耐憂愁甚。對爾聊開悅樂情。</text>
<title>喜雨次古韻</title>,<text>春䨓送雨響微微。俄洗川原凈發輝。極知大地催生糓。共說仁天嘿運機。野老忙心披草徑。山翁加額出荊扉。十分難得盈溝澮。一任餘霏暗濕衣。</text>
<title>挽人 姓名逸○後幷仝</title>,<text>曾聞尊祖在敦宗。八世歸來勉舊風。行第相隨昭穆似。交情兼洽里鄕同。三郞肯構應天嘏。一疾難醫柰命竆。珍重眉州收族約。秖今觀譜但悲衷。</text>
<title>牧丹再疊前韻</title>,<text>英英炤眼隱墻明。絶代嬋娟國可傾。譜牒爭推姚魏在。聲華元自李唐名。剛憐態度魂應斷。欲下評題意未輕。二十四番風不住。春心一脈最關情。</text>
<title>次韻 四首</title>,<text>蚩蚩氓俗各安鄕。况我惟存面壁牀。樂歲憂飢仍拙業。中年求道緫迷方。草皆茂叔囱前綠。蘭是靈均佩後長。境到眞閒鄰必有。松篁一道約分岡。						百歲楸梧自有鄕。山家長物竹爲牀。歌誰激楚傳高調。詩不期唐欠大方。擊壤生涯應獨慣。茹蔬滋味久偏長。至今夢想遊仙迹。曾徧雲霞處處岡。						依山廢宅卽吾鄕。花木爲鄰穩著牀。處困猶亨知得路。悅生非惑恥乖方。蜉蝣晩戲衣裳麗。鸛鶴晴飛翅翮長。細大看看各定性。幾人孤嘯在崇岡。						鳴筇響屧不離鄕。藥裹茶經共一牀。子小時從黏鳥戲。賓來惟問相牛方。牢籠月色溶溶凈。句引花香細細長。梁甫吟成餘抱膝。任敎人比卧龍岡。</text>
<title>黃靈光再叟 翼再 寄扇有詩</title>,<text>明時製錦獨推君。更試南州令績聞。嘉惠先將春扇寄。仁風思與故人分。輕陰乍拂凉生竹。團影徐開月擺雲。最是黃昏荒草徑。隱䨓聲裏便驅蚊。</text>
<title>賞花次古韻 三首</title>,<text>萬事消磨向此中。一談一笑與和同。有時客到贏排寂。佳處山高迥揷空。冉冉年光頭雪白。微微酒力頰潮紅。無人不道花荒好。且挹三三逕上風。													親戚團圓一席中。風流吾事較誰同。收宗有約行努力。循俗無心每脫空。盞酒微波生鴨綠。庭花小雨濕猩紅。淸歡滚滚堪留客。井轄何妨續古風。						商量眞味混邊中。嘉興招呼一室同。舊社枌楡今尙在。新歡花樹未全空。定知南陌千畦綠。不染東華十丈紅。四座紛紛雜農說。任將桑苧作家風。</text>
<title>挽權修撰 斗經○三首</title>,<text>嶺外名家數一人。當時俊彩動儒紳。極知世路明雙眼。便是泥塗困六身。已向林泉成寤寐。欲從洙泗味眞淳。文章不復能鳴國。卷作靑氊託後塵。													靑巖曾和退翁篇。遺躅摩挲憶大賢。久信雲仍終遠大。爭言世德自蟬聯。竿旄在道丘園賁。詩禮傳家志業全。恨失當年陪杖屨。一回題挽一潸然。						何年葬鮮泣途傍。果見封章出大方。直道但留靑簡在。淸名更仰白眉良。幽憂九畹滋蘭茂。遺韻三溪逝水長。怊悵音徽俱闃寂。世間何地不滄桑。</text>
<title>曉雨</title>,<text>田家屢驗晩風輕。又見晨霏自未明。玄鳥暗投簷角宿。靑蛙高在樹顚鳴。皆言洽慰三農望。細數應無十日晴。佇作乾坤太平瑞。傍流餘澤及蒼生。</text>
<title>挽鄭進士 規柱○三首</title>,<text>商量萬事只嗚呼。難得斯人行義俱。一念詎曾憂便死。百年端自擬相須。身名總付隍中鹿。友道空憐屋上烏。我亦風塵鬚髮皓。厭厭泉下送夫夫。						憶昨從遊我姊兄。歡然託契寸心明。秖今三十餘年事。依舊東西兩地情。麝草遺香名未滅。蠧書陳迹怨難平。可憐信宿人重到。無復開囱笑語迎。						邇來吾道付滄浪。生別猶悲况死亡。才命相違竆不諱。身心無負譽爭彰。當時款曲書留匧。後死精神月到梁。上念慈親下幼子。夜臺還有九回腸。</text>
<title>獰風</title>,<text>久雨霪霪夜正昏。獰風聒聒又驚魂。掀翻地軸三泉坼。震薄天街百恠喧。野老窺囱疑不出。書生推枕嘿無言。摧殘萬卉猶閒事。獨怕嘉禾盡拔根。</text>
<title>偶成 四首</title>,<text>斂迹柴荊任繫匏。身心以外事全拋。誰知得意皆安宅。久信投軀卽樂郊。三五世前應皥皥。萬千年後妄嘐嘐。平居玩易頗雋永。多在重坤六四爻。						門內施爲事有餘。浮雲一片世緣虛。冠昏喪祭尊家禮。春夏秋冬撿曆書。眞趣會心還得得。懶眠無攪或蘧蘧。度身計口全生術。妻執盆繅僕把鉏。						幽花弄色靜心機。入座嵐霏山四圍。有客來遺烏竹杖。無時去荷綠蓑衣。寬心食土全三樂。細意推天 缺 九歸。麥飯盈盂量我腹。營爲到手直須揮。						圖書滿壁了平生。白髮知時兩鬢明。幼子成詩看步驟。鄰童挾卷強伊嚶。技能未害蟲魚註。知識專輸草木名。最是風簷資快事。離騷一遍誦輕輕。</text>
<title>謝族姪聖肯 堂休 惠竹帚</title>,<text>颸颸竹帚寄將來。整束琅玕綠一圍。也識山門便杖屨。爲君重掃落花開。</text>
<title>寄族孫行甫 景煥</title>,<text>聞說君行上上游。上游形勝合深求。長洲叩枻晴搖月。仙峽栽花落遍流。自古人情多著眼。卽今吾道付回頭。苓芝採採堪誰增。爲問中阿偃蹇留。</text>
<title>甘香酒</title>,<text>新釀催成案譜宜。芳名可驗醱醅時。登柈始訝聞蘭馥。入口偏驚嚼蜜脾。不用劉家千日醉。堪誇王母九霞巵。周官五齊行須辨。汁滓相將味最奇。</text>
<title>打麥 四首</title>,<text>火旺徵金草。來麰務轉興。探支秋爛熳。卽事歲豊登。滯穗敎兒拾。連耞用力增。濁醪吾亦喫。家釀細君憑。						翠浪纔翻陸。黃雲已溢籝。雖無九歧瑞。庶見百廛盈。衆力邪呼起。單門委積成。野人非素食。一一敵香粳。						甁粟俄愁罄。田收恰載回。於皇今歲有。劇務一時催。藳秸薪資爨。芒塵焫作灰。須全十口計。莫忘雨漂灾。						菽麥吾能別。逢時樂稔豐。肥甘求有命。淡薄味無竆。欲逸勞須作。非飢飽與同。一回歌打糓。長鑱付全功。</text>
<title>寄題桃谷壁上韻用其韻 二首</title>,<text>如如悅古習關門。夢想淳厖石代尊。事到無營方跟定。賓來不語但眉軒。剛謀酒齊醺心沃。厭聽廛街聒耳喧。也識行藏皆自裕。靈臺元有一澄源。						堂高不許住輕埃。打疊千愁穩把杯。戶納嵐光山偃蹇。檐垂灝氣月徘徊。誰知地勝人須擅。解說身閒念自灰。近欲隨君同嘯傲。匧中新有道衣裁。</text>
<title>次桃谷八景韻</title>,<text>小雨催花點注紅。俄看洞壑簇成䕺。仙源未必漁舟覓。句引春心一脈通。桃渚晴春						何物秋來爲解顔。酣楓色暎座中間。巖頭巖腹工糚點。一夜淸霜衆葉斑。楓巖晩秋						更催月墜箭離絃。曙色葱朧碧樹前。搖蕩鍾聲來續續。收回殘夢隱囊邊。禁城曉鍾						佳麗煇煌自有州。誰家徒倚夕陽樓。煙籠萬井魚鱗錯。淺碧含風瓦欲飛。閭井暮煙						欹枕西囱日照尊。邇來眞意亦忘言。孤吟正惜淸暉短。會事輕雲闖不呑。藥峴落照						漾漾春波綠漲湖。斜陽帆影樹梢孤。依然淡墨屛中見。莫問遊人與酒徒。露湖遠帆						晴曛嵐氣羃巑岏。晩日鉤簾對疊巒。時見山禽來故故。帶將蒼翠入幽欄。南山翠嵐						北砌藏修免廢頹。東籬人去物移栽。南山正是悠然見。會待潯陽送酒桮。</text>
<title>記行</title>,<text>蘧然信宿寄村廬。客意怊怊迷所如。鷄聲一唱二唱久。天色五星三星疎。愁中但仗僕夫力。夢裏俄看兒子書。七百里程今半道。溫王何處有遺墟。</text>
<title>別再從姪來卿 大休</title>,<text>瑣瑣南烹路劇艱。天寒驅馬入重關。憂愁又逼陽生節。夢想猶瞻月出山。此會固知萍水合。人情剛驗酒桮間。蘊眞亭上娟娟月。留作佗時別後顔。</text>
<title>送再從姪公瑞 徵休</title>,<text>南州淹病夢魂驚。伏枕涔涔月已更。山上有山嗟遠道。客中送客見眞情。潭江峽束晴雷轉。無等峯尖夕照明。十濟周遊曾宿願。不堪佇立望行旌。</text>
<title>霧隱庵題贈主人</title>,<text>庵中桮酒百分閒。檻外園林碧四環。千里風煙行歷覽。十年蹤迹重躋扳。琴書樂在心身內。箕穎名尊伯仲間。試揀庭前烏竹杖。爲君孤拄望靑山。</text>
<title>遇養仲</title>,<text>全羅慶尙摠遐方。想到高靈兩杳茫。大嶺天成南北限。故人身入水雲鄕。三星邂逅驚擡眼。千里征徭劇斷腸。歸去庭闌如問訊。爲言行李滯淳昌。</text>
<title>寄題希有齋</title>,<text>琅玕繞座碧參差。庭院饒閒興自知。我昔聞名思著眼。年今垂老入支頤。化鵾池濶三光浴。放馬山高一卷奇。希有相逢期晼晩。夢回囱外日遲遲。</text>
<title>謝貞叔攜酒來訪</title>,<text>十載歸來續舊遊。偶從佳境重淹留。故人桮酒醺心骨。遠客詩篇惹恨愁。鴈下漁梁天已晩。龍藏澤國水安流。也應身逐南雲逝。夢落龜湄寺下舟。</text>
<title>謝仲解攜壺山春來飮</title>,<text>墟落依依竹作籬。行人臨發更遲遲。周遊敢憚魚千里。棲息思移鳥一枝。白屋天寒悲歲暮。靑燈夜久話心期。壺山春色桮心凸。感子情深百不辭。</text>
<title>貞叔攜燒酒來飮</title>,<text>冬雨非災也挽衣。人生意愜亦云稀。苔錢踏破時常往。燭跋燒殘夜未歸。特地淸歡紅露醉。故山幽夢白雲飛。須知別後勞頻嚔。正是懷君念自依。</text>
<title>記行 二首</title>,<text>三旬于役滯南邊。催發晨裝但擧鞭。長路雲垂愁撲馬。寒天雪落嘯飢鳶。家山未辨吳門練。客夢頻驚漢渚煙。不可久留孤店裏。葭灰聞已屬殘年。						羣山度盡出藤蘿。峽氣盤挐望更峨。肯說風塵行役久。且誇蹤迹歷觀多。川流一道嫌三渡。岳出雙尖認再過。洽載琅玕靑一束。解敎人識自全羅。</text>
<title>南塘題贈姪兒</title>,<text>我向南訛作倦遊。林川一路動離愁。前緣緬記黃牛歲。新築來尋白馬流。子女成行資悅樂。壺觴入室足淹留。鷦枝儘有安巢地。恨不同渠一壑謀。</text>
<title>玉峴留別再從姪亨伯 泰休</title>,<text>千里湖山落晩霜。行人去去旁松篁。來時歧路靑淮店。今日交歡玉峴莊。信宿那無心上語。風流不廢掌中觴。叵堪終有分張地。剛被提攜又遠將。</text>
<title>麻谷題察上人詩軸</title>,<text>石磴盤陁洞壑回。宮墻㙮刦逈崔嵬。簷花影下聞香熟。祇樹叢中適意來。紫閣高瞻千佛擁。靑山橫借五丁開。孤僧引我西巖宿。靈隱堂深穩把桮。</text>
<title>金谷題贈內兄</title>,<text>素逸齋高但據梧。賓來相對兩掀鬚。三更月白留期會。一片山靑付丈夫。解說優閒隨地覓。極知吾道向來孤。須君終老煙霞計。痼疾應非藥餌扶。</text>
<title>風雪</title>,<text>風輕野濶雪橫馳。油帽油衫蔽不支。款段馬疲冰作鬣。浩然巾透粟生肌。爭如漢塞驚沙勢。正憶梁園集霰時。可耐林昏孤店遠。遲回歧路苦低垂。</text>
<title>冬至</title>,<text>囱外饕風雪意騰。生陽還覺激嚴凝。衣留敗絮無全煗。硯滴微涔出片冰。樂地時來誰對酌。山齋夜永獨懸燈。定知周曆從新歲。行與天時齒筭增。</text>
<title>送聖肯</title>,<text>吾行纔返自淳昌。聞說催裝向茂長。勞燕東西淹日月。參辰出沒隔風霜。嵯峨嶺雪覊愁集。蕭瑟人煙歲色荒。記取南鄕征役倦。爲君重就儘言章。</text>
<title>次仲暉</title>,<text>到處冠童喚作羣。初筵詼笑正紛紛。留心酒禮爭添 缺。賈勇詩家莫退軍。一室淸歡消永日。八囱和氣逗晴雲。諸公欲和癡兒句。篇簡彬彬總有文。</text>
<title>次黃靜叔 七首</title>,<text>吁吁呿呿任成羣。况是交歡到白紛。料理身名希正軌。周旋吾黨可張軍。極知窺豹終無日。解道從龍自有雲。當世淸豪夫子在。暮年懷緖動詩文。													投分元非聚首羣。觥籌入座不嫌紛。舂戈世裏無奇士。執鉞場中待整軍。自是心交堪比水。誰知意氣亦干雲。從君翰墨優遊地。聊戲雕蟲篆刻文。						氣味相求儘與羣。曾言攜手出埃紛。營爲只有三餘業。整頓須如百戰軍。容易得來身卧地。等閒看過手翻雲。逝將皓髮期終始。不害眞心也少文。						吾道悠悠樂在羣。閱來人事劇絲紛。卽從雞子黃中世。看取蝸牛角上軍。久信心頭容皦日。方知身外較浮雲。竆邨歲晏繁霜雪。剛負明囱棐几文。						良會聯翩鴈入羣。光陰撩我覺紛紛。醺酣酒德宜揚頌。蹴踏寒威正厲軍。擲地詩篇聽戛玉。盤空意氣見挐雲。風流古義須徵信。看到先秦以上文。						年來倦迹歎離羣。垂老逾知意緖紛。丌上經尊迷得路。胷中義勝免摧軍。幽憂細和梁園雪。歸夢平分冠岳雲。多謝吾君勤勉語。曉來拈筆不成文。						詩敎優優可以羣。朅來聲律亦紛紛。誰將藝苑千金價。少試期門九伐軍。天下豈無閒放地。甕中猶有醱醅雲。行看此會同修稧。乞與蘭亭作叙文。</text>
<title>歲除用前韻 二首</title>,<text>悄悄軒囱念我羣。推遷時物自繽紛。浮生但覺風飄葉。殘歲爭如戰敗軍。氓俗歡聲除舊日。故人心緖隔岡雲。十分盞酒留餘醉。重讀牀頭樂志文。						處處開筵走聚羣。時時笑語簇成紛。遺風罄樂人無夜。戲祓驅灾鬼出軍。玉漏行催三始節。金雞喧動九街雲。誰知寂寞城西宅。高掛靑燈照古文。</text>
<title>挽洪判書 萬朝○三首</title>,<text>百福渾非値偶然。中朝名德况無前。端明納拜書頻閱。品藻當年下字圓。						世事消磨幾劫塵。風波不到閣舟人。廵宣八路甘棠徧。輸與陳詩識藎臣。													耆社淸朝錫寵嘉。乘雲曾醉玉皇家。至今未阻攀髯願。歲在龍蛇大耋嗟。</text>
<title>挽朴敎官 繲○五首</title>,<text>溫恭易直握瑜人。天錫高年厚養眞。也識先生心力大。緖餘能濟自家身。						詞林緣餙士心趨。敦史傳家任付吾。一枕羲皇呼不起。到來眞忘始徐于。						塒花種竹舊精神。萬軸功高又剗新。錯道平生但袖手。江湖日月足經綸。						曾言離別劇堪吁。存歾驚心道益孤。舊雨來人方寸事。無端涕淚向泉途。						門對東峯紫翠開。峯腰一路夢常催。傷心最有黃昏月。流照虛梁訝幾回。</text>
<title>落梅</title>,<text>春歸不住晩風輕。日日庭花惱殺情。始訝黏人宮額似。終敎滿地鹿胎成。羌兒笛裂香猶在。處士詩工影獨橫。持比世間離別苦。後期留與一年爭。</text>
<title>宗會敬次先集韻 二首</title>,<text>糚修院落石爲臺。臺上逍遙合擧桮。定樹禽聲迎客至。入簾嵐氣襲書堆。千金莫負新年約。一席誰知舊雨來。此會多應歌有思。無人不道看花回。						舊客重還趁靜幽。卽從三逕辦淸遊。榮桐表弟知何歲。喬木餘蔭記某丘。樂敍天倫心上在。句回春色座中浮。亭空族譜無人會。合借嘉名揭此樓。</text>
<title>復次聖肯宗會韻 二首</title>,<text>依然林薄舊登臺。廿載重還共把桮。人事可堪陵變谷。家聲猶說筆成堆。俄聞秩秩佳期在。果見源源好意來。看取門屛昭穆序。爲言挽得古風回。						招邀無處不淸遊。稧事須知選勝遊。頌禱曾聞同國族。棲遲元自守樊丘。眼中惟覺歡心罄。眉際先占喜氣浮。物薄情敦眞率見。閱來桮炙總何樓。</text>
<title>復次 二首</title>,<text>聽說忘歸步月臺。卽看留醉眼前桮。乘春好取天心饗。卜夜何妨燭淚堆。已識樂從閒處有。爭如朋自遠方來。殷勤授簡諧終宴。今世淸豪又一回。						天放吾身自在幽。况隨宗黨與同遊。心期總指駒千里。土思終歸貉一丘。風定林園花氣暝。日斜闌檻篆煙浮。騷家故事須憑仗。何處消憂四望樓。</text>
<title>次梨谷八詠韻</title>,<text>沿磯弄水自朝朝。孤嶼鷗鳴驗早潮。也識乾坤相感理。水歸蒼海月臨霄。仄島歸潮						濱海茫茫是斥鹹。逍遙天作望洋巖。何來一陳回風厲。箇箇漁篷盡上帆。遙海風帆						一點螺靑露小丘。風帆水鳥共悠悠。無端薄暮西軒望。百朶紅雲捧日浮。玉丘斜照						輝輝滿月隱峯頭。霽色新將玉斧修。幾處淸樽閒對影。一年佳節可中秋。修岳霽月						荷網遵堤雨點踈。蕭蕭浦渚盡葭蘆。漁歌準備歸途唱。自是遊人不爲魚。鯪浦打魚						時物繁華繞石臺。鵑花爭似落殘梅。十分難負春風饗。去踏山西紫翠堆。鳳臺看花						漣漪㶑㶑綠盈塘。細草平鋪水北陽。最有千行飛落鴈。明沙何處不衡湘。荷塘落鴈						天際微茫海氣浮。眼前歷歷見三洲。俄成萬戶千門迥。解道空中亦有樓。草湖噓蜃</text>
<title>挽鄭進士 漢周</title>,<text>擧擧儀形豈弟名。憶曾叨侍荷囷傾。家無長物從懸磬。室有遺經當滿籝。剛惱音徽常眼隔。叵耐存歾忽心驚。卽今前輩風流盡。不復人間見老成。</text>
<title>挽許進士 煜○三首</title>,<text>招呼小字匝閭鄰。誰昔過從不道頻。葱竹路橫應獨慣。冠昏時到約相均。人情垂老逾懷往。世味驚心只覺辛。同甲君先泉下去。此生無復說情親。						顯閥陽川又席珍。深知夫子腹精純。才華自足輝當世。福祐曾稱異等倫。病枕頻移淹歲月。仙期遽迫厭風塵。忍言辛酉同修禊。二十人中哭九人。						尻輪神馬問何因。我尙爲人子返眞。然且牽情作苦語。不將乘化怨洪匀。浮生儘有無期別。友道俄亡莫逆身。四十六年同世幸。徒然死後一霑巾。</text>
<title>挽洪承旨 重禹</title>,<text>冠珮登廷煥寵光。竆年憂國鬢盈霜。未妨蘇子閒因病。誰識徐公本有常。夜壑移舟催駟隙。佳城見日起牛岡。可堪從此音容遠。憑仗秋花看晩香。</text>
<title>次蘭谷八景韻</title>,<text>白衲蒼巓過。林深闖小庵。眼中時隱見。山氣倏成嵐。													聖興晴嵐												天長鳥去遲。野曠人行少。歷歷七星外。水光和夕照。													七星落照												澄潭蘸翠微。雲霧有遺窟。漾漾動秋瀾。涓涓垂霽月。													龍淵秋月																			萬馬犇騰勢。湖開納早潮。高臺時獨眺。滄海一望遙。													鰲臺春潮												淡淡雲依渚。蕭蕭風滿帆。暮潮歸有信。沙鳥上苔巖。													笠浦歸帆												近接千里海。旁通九達塵。斜陽景堪畫。看取過橋人。													虹橋行人												江日初生纈。岸松重欲折。寒鴉別色歸。薄暮千山雪。													江邨暮雪												一道杉松迥。常時翠黛重。曉來憑几穩。和睡聽遙鍾。													山寺曉鍾</text>
<title>挽申左尹 慶濟</title>,<text>漢水滔滔流不休。日夜難遮朝宗勢。忽然奮起十丈波。水底蛟鰐驚回睨。我時一見重歎咤。竆源直欲向竹里。竹里人今九泉下。厭厭蜍志生有恥。一千里外民風興。八十年尊辦事大。莫言嶺海能殺人。紙上精神宛不昧。丹旌孑孑過城闕。斷魂飛繞天門裏。尋常夫婦猶感激。况余義敦心獨至。後死恨恨徒爲爾。存順歾寧公心長。緘辭遠寄空佇立。上黨山高樹蒼蒼。</text>
<title>挽鄭判事 行五</title>,<text>昔我伯氏詩中豪。當時取友皆端士。頻繁往復見交際。至今五十餘年事。巍然獨有東萊公。皓鬚丹頰人間仙。我時歷過牀下拜。爲我道古心歡然。溫玉無瑕孚尹達。晴月照懷纖埃休。高山在仰願言適。此老壽考天應優。下位棲棲聊復爾。南郭隱几吾菟裘。康成夢起知命終。廣文存沒見百年。四瑚六璉廊廟器。嗚呼去矣埋重泉。</text>
<title>挽李斯文 光道</title>,<text>心交不復見斯翁。揮淚重懷長者風。禮有並喪誰忍檢。家無傳業命何竆。三泉去作將雛鳳。萬事俄成印迹鴻。犀角豐盈小孫在。大方餘慶未全空。</text>
<title>挽沈斯文 得萬○二首</title>,<text>我生辛酉子仍俱。雌甲相隨禊事圖。二十年來勞夢想。萬千餘日倂寰區。棲遲旅泊人誰惜。埋沒身名與世逋。太半親知泉路遠。西湖消息又驚吁。						盍簪無日別離長。歲暮竆愁轉斷腸。同迹同情那復見。一生一死最堪傷。靑松世德徵遺慶。玉樹門庭佇後昌。片幅挽謳添恨寄。崇岡何處蕙捐芳。</text>
<title>挽韓直長 德師</title>,<text>大抵世人才優行。知君內美何不臧。大抵世人名浮實。惜君抱藝名不揚。西原家世毓餘慶。菀爲大方文章骨。靑熒翦犀芙蓉劒。脗然斂鍔衭襓密。垂帷散帙了平生。包括萬古當胷中。人皆劫劫獨有餘。擔荷足以禔吾躳。歲暮優遊善用拙。人道好謙能自持。逡逡無替退讓風。莫論人知與不知。我有一片照心鏡。淸揚邂逅衷懷達。中衢置尊恣人取。至今心醉餘怳惚。夢想未離江漢北。存亡遽報湖山秋。林飈振柯鳴夜壑。鴻聲切耳來枕頭。此時擥衣坐不寐。緬憶故人泉臺閟。本謂大鳴國家盛。芝焚蕙委豈天意。不然厭世遊無倪。驂駕鸞鶴驅白螭。區區䪥露徒怛化。俯瞰黃壤或起嗤。</text>
<title>挽趙牙山 九輅</title>,<text>名門重見子孫賢。夢罷遨牀樂受廛。不有功程焉得壽。方知恬靜始能仙。商量厚德爲身計。保守淸貧作世傳。古長者風今寂寞。未堪揮淚望新阡。</text>
<title>寄再從姪仁叔 復休 水使</title>,<text>恭承嘉惠出西關。孤戍荒營萬仞山。手裏些捐曾受節。夢中猶躡舊通班。龍光夜射旄頭蝕。駿骨時鳴玉厄閒。聽說明廷須俊傑。一壺無恙待君還。</text>
<title>寄許參奉杏亭幽居</title>,<text>聽說坡山洞。亭孤杏作名。藏書惟世業。高枕卽平生。嵐氣何時歇。江光盡日明。營爲一塵聚。閱眼總微輕。</text>
<title>偶作 二首</title>,<text>岡分南北自成閭。世外紛譁夢亦疏。最薄生涯爲本分。稍高言語合全除。酒香爭似花香烈。山色兼將月色舒。頓頓無人聊靜習。囱風時捲讀殘書。						生來多分對靑山。處世無能始得閒。技倆未離章句末。身名惟在士農間。情知樸野終難換。喚道凡庸亦不關。故逐兒童雜嬉戲。衰遲莫看鏡中顔。</text>
<title>分韻得添字</title>,<text>翁今自笑拙迂兼。五十無稱未覺嫌。志氣漸如三舍退。工夫安有一絲添。松壇得月催扶杖。麥隴將秋佇帶鎌。草木榮華聊餉我。花荒元是不妨廉。</text>
<title>偶成</title>,<text>明時身賤混輿臺。老圃爲名亦樂哉。斲草庭中今日病。移花眼底幾時開。栽培在手宜輸力。經畫留心且試才。農子恒農眞永業。一廛生理孰嫌猜。</text>
<title>丘引歎</title>,<text>丘引穴蟄何其智。墢土築階引帶裏。萬艱抽身力亦大。螻蟻十百來橫曳。蠕蠕轉動蟻愈集。羣雞刺蹙爭窺急。智力到此無柰何。嗚呼世事亦同科。</text>
<title>宗會次家集韻</title>,<text>偶成眞率會。情見笑語間。氣味醺醇酒。風流皎玉山。故家猶有俗。喬木頓生顔。鎭歲歡娛在。年衰意轉閒。</text>
<title>兩樂堂八景</title>,<text>靜夜無悰倚檻危。乘晴共候月昇時。須臾幻作淸明界。看取圓光恰滿規。鰲頭霽月						湖光㶑㶑掌如平。鷗外孤篷一點輕。也識波心風有信。回帆影背夕陽明。鳳翔風帆						荒戍孤烽鎭海關。黃昏一火對前巒。天光水氣矇矓際。半雜飛螢出水端。松裏夕烽						西林影黑月徘徊。時有鍾聲泛水來。正是山人醒耳聽。身心以外念都灰。黔丹曉鍾													極目平蕪隴陌同。農謳日夕徧西東。犂鉏不必吾家出。輸與齊民頌歲功。靑郊玩稼						下渚春生魚正肥。漁歌稍稍出蘆磯。無邊欸乃聲中綠。兩兩輕舠取適歸。蠏浦觀漁						雨後遙岑露幾層。靑葱山氣佛頭凝。依微非霧非煙裏。白鳥橫飛別色增。深岳晴嵐						洋海茫茫接遠空。俄看頹日蘸波紅。千奇百變冲瀜裏。知有神龍迓水宮。海天落照</text>
<title>次肯思亭韻</title>,<text>壓水簷楹敞。經營費十秋。疇能高倚檻。便欲去垂鉤。往迹知何歲。新題又此樓。江湖流不盡。今古有飛鷗。</text>
<title>挽李畏菴 栻○四首</title>,<text>去年出東峽。歸靶載式閭。顯顯我先生。求志此隱居。歡焉敦宿契。討論好懷攄。敬靜出話頭。謂言當念諸。小子淺劣久。受誨紳可書。悠悠日月阻。曠瞻登彼岨。川原不可越。躑躅以躕躇。						顯顯我先生。比德無緇磷。姚姒敎已去。謂我味腴眞。卷藏龍蛇遠。脗然道殉身。神心廓門路。主張諭斯民。空空總迷方。俯就哀不嗔。柰此仰彌高。欲進屢逡巡。斯文嗟已矣。嘿念重霑巾。													顯顯我先生。豎跟早自持。禔躳及淑人。本來儘良規。望之只儼若。卽焉語抽絲。訔訔世上子。覿德便心怡。燕超厚養年。陋巷亦怡煕。著書在固竆。後來開平基。三復願學錄。歎息失師資。						秋霜方慄烈。遊子意未平。亭皋葉微脫。哀鴻正南征。顯顯我先生。奄見棄後生。音徽日以遠。長夜何時明。書牘留箱匧。點檢傷我情。鞭繩永不撤。阪丸誰更嬰。悵望靑山逕。思夢中夜驚。</text>
<title>挽崔進士 四首</title>,<text>好是西京作賦身。風流還許有交親。時來覓取新文看。輸與當今具目人。						嫣然林際一枝奇。古樹天葩入眼宜。不是春心貪結子。如何容易逐風吹。						憶昨門前候疾人。忍看牀上捧心顰。那知一脚離階路。便是幽明長訣辰。						夜讀厭厭引白初。曾言借與一瓻書。家人和淚收還去。總是當時獺祭餘。</text>
<title>次李太白紫極宮感秋詩 幷序</title>,<text>李白四十九作感秋詩。後來蘇黃皆有和篇。我東如周愼齋，李退溪，柳西厓諸先生亦莫不扳次其韻以寓感。余今年適四十九矣。遂賦以述懷。						澄澄有山月。摵摵有園竹。優遊選良夜。灝氣不可掬。四十九年感。此懷非我獨。幽憂較百端。俛仰遺寢宿。知非卽斯存。來歲何須卜。迷途且不遠。宛轉回車復。身安入跟定。圖反戒心覆。經言聊自喜。著眼恐未熟。</text>
<title>別宋和伯</title>,<text>忠原形勝解招人。金寺于臺躡後塵。憶我幽尋曾徧迹。今君深入不孤鄰。行裝馱雪沿江遠。歸夢牽雲度嶺頻。峽裏田園生事務。春來芝朮飫腴眞。</text>
<title>敬次聾巖退溪贈僧詩韻</title>,<text>陶山接湓江。故里訪餘訓。仰懷兩賢風。俯慙曠性分。遺篇留至今。再讀神思奮。問子何從得。禪龕鬼護靳。扳和二三子。指遠伊言近。重憶節友松。書此當訊問。</text>
<title>挽趙都事 九鼎</title>,<text>吾父吾兄世誼傳。憶從髫歲望公賢。承家孝友斯爲政。養壽規程自有詮。誰使佳城俄白日。可堪遺老盡黃泉。執牀操几平生願。輸與哀辭哭墓田。</text>
<title>苦熱 二首</title>,<text>年年人道熱無前。卽事斟量也似然。自是凡情忘過去。天心均一豈容偏。						渾身竟日汗漿流。揮扇功高不暫休。想到夏畦人正病。茅廬雖窄亦寬愁。</text>
<title>次人 四首</title>,<text>打乖家計說從初。三十年中一奠居。身帶老猶難捨癖。眼留生未得看書。禾疇候月衣全濕。松逕哦詩鬢欲疏。袞袞風塵山外事。故人京洛斷雙魚。						日用惟應著己營。年來頗覺野翁情。油油乍喜三農色。喞喞先驚四壁聲。妄想或無非分得。自知誰有似余明。詩家莫遣偏師擊。隨意行修五字城。													蹊路當前可細分。士生求志亦曾聞。秋蛬抱葉休悲歲。昂鶴冲霄本寡羣。誰使夜留滄海月。卧看風掃太空雲。靑山儼立惟吾友。也有心存說向君。						邨居寥落廢關扉。動靜心無一點機。世上憂愁萱背樹。山中志願水東歸。剛憐浮蟻能謀酒。解識懸鶉不恥衣。咬菜名言宜擊節。癯顔何似食豬肥。</text>
<title>送人</title>,<text>雄州東走是周行。三百里遙峽有城。子尙倦遊行歷覽。吾曾散迹記分明。林霏曉捲迎人熟。山氣秋高浹骨淸。詩禮家風何處覓。雙川院下但遺名。</text>
<title>寄洪一兼敎官</title>,<text>楮先生與久交疏。京洛親知闕起居。未是高秋無去鴈。空敎遠客有遺魚。俗情善罵雖云爾。良友知貧不責余。賴此一心如月照。靑天寫出兩鄕書。</text>
<title>送仲暉敬差之行</title>,<text>騑騑驅傳敬差程。威令全羅道內行。北極星辰應掛夢。南方草木使知名。盈豐喜聽無前頌。旁澤須看益下評。記得仙庵留句語。憑君掃壁一題成。</text>
<title>次古韻</title>,<text>筇舃偸閒繞屋廵。循時覽物意添新。行從葭律初陽節。牽動梅梢一脈春。絶頂呼鷹佗好事。危橋策蹇彼何人。不妨衝雪穿林遠。也自非霑亦墊巾。</text>
<title>題趙進士奎輔 重普 最高亭。用其韻。</title>,<text>外至坌喧未見妨。端居盡日篆煙香。輸將卷袠尊諸案。除卻思量上著牀。久信求田心獨王。誰知咬菜味偏長。年來慣識林中逕。瀼水東西自有莊。</text>
<title>題族孫明瑞 匡煥 易安齋。用其韻。</title>,<text>婆娑何處不山崖。事與時諧便打乖。爾志無如從爾好。斯名端合揭斯齋。詩書適性惟佳境。風月娛賓儘好懷。休說廛居占地小。等閒丘壑徧筇鞋。</text>
<title>謝李承卿惠盛水滴</title>,<text>愛爾河濱制。胷中汪汪淸。文房添友益。素質得天成。待用輸無竭。收藏滿不傾。殷勤故人意。心貺百朋輕。</text>
<title>次人</title>,<text>中阿偃蹇意亭亭。與物和同眼自靑。好是田園勤樹蕙。莫謾江漢俯看萍。朋來竹屋椽如筆。世隔山門鐵作扃。刺草小人堪會硯。蟲魚不害註前經。</text>
<title>次朴西溪 泰茂 書室韻</title>,<text>方丈之東占地便。松囱左右匝雲煙。篤古山高商嶽後。芝湖水接潁溪邊。於是優游排俗累。也應存養擴心田。箇中至樂曾誰識。對越圖書自妙年。</text>
<title>寄洪德海 重潤</title>,<text>甘泉肥土月灘陽。選勝邨閭自作行。喬木尙留鷗鷺社。故人曾入杜韋鄕。音徽付與關雲斷。思夢憑添漢水長。垂老情深懷往昔。別來惟有滿頭霜。</text>
<title>五十</title>,<text>五十行年逼歲除。眼昏頭白守吾廬。藜羹飽吃無餘念。夜聚邨童看讀書。</text>
<title>澆饡</title>,<text>骨董吾無厭。塡腸澆饡佳。下嚥惟己分。鼓腹是生涯。妄欲輕陶䱥。聊將當庾鮭。誰方時混混。稻菜合淸齋。</text>
<title>挽蔡參判 彭胤</title>,<text>亨衢逸駕迥殊凡。妙簡當時屬望咸。久是平心行坦界。其如努目抵工讒。名高不礙天門邃。運到才容學士銜。夫子文章今已矣。臺輿無識亦霑衫。</text>
<title>寄謝仁叔兵使惠扇</title>,<text>雄閫東南寄。將軍案節行。藩維鄰黑齒。方畧出金城。威敵穰苴武。敦詩卻縠名。殷勤十扇惠。聊爲奉揚淸。</text>
<title>次鄭東望茅窩八景韻</title>,<text>當戶山光曉望遙。城荒百代迥干霄。誰將萬斛滄浪色。染遍層巒綠未消。禮城朝嵐						東天淡白月微痕。吹角當城晩更喧。把作同安鍾夜聽。也須深念靜關門。縣衙暮角						擎雨新荷箇箇張。夭花出水已聞香。草中題品方君子。何限人稱富貴王。靈沼荷香						蔭蓋容車十輛寬。乘凉鋪我小筵團。不知更有渠渠屋。肴核留賓亦足餐。小園楸陰						周道斜通郡郭塵。平蕪一色夕陽新。卽從穰穰煕煕世。看取來來去去人。官道行人						爾耒爭如我耨多。家家無日不靑蓑。邨醪飫後無餘念。拄杖西疇看養禾。郊墟農夫						阿達城西日欲殘。晴暉猶自掛林端。無邊野色荒荒裏。獨有人來倚石看。蛇山返照						白鷳鮮鶴幻全身。玉潔寧容住點塵。不用畫家追粉凸。何妨詩句替傳神。鵂巖積雪</text>
<title>挽許天安 源</title>,<text>衰世難逢樂易人。憶曾扳袂曠懷親。恩私早被崇終典。福履應歸積慶身。循吏留名推地望。菟裘成 缺 見天眞。最憐甲子重回歲。榮養還成奠具因。</text>
<title>次尹蓍卿 龜相 寄來韻</title>,<text>俶余思古人。心力何如勁。稊米寄此身。該括衆理倂。行違寔在我。詎道無義命。推原一字符。輳泊只須敬。平開好田地。履基與謙柄。從事自視聽。著脚存所性。儘知難階升。九級亮非夐。然惟賦與均。欲進路斯正。嗟余久迷方。探討費騖競。尋章日月邁。遲回發歎詠。十分少謦咳。俟誰造眞境。感彼相鳥篇。睠懷憂心怲。斯文得吾子。彰施玉雪暎。撫躳余何人。景行年方盛。身心謂自有。磨洗出寶鏡。休要一藝名。矢口師賢聖。時時寄我詩。展讀當鐫警。</text>
<title>孟兒讀書山堂。次退之韻。</title>,<text>作事有造端。如車必自輿。士學徵厥始。樂觀羣聖書。聖仁憂後世。出口諒非虛。善誘須叩竭。據終探元初。鉤連儼方隅。歷落敞門閭。而余晩有子。卽蚌抱珠如。行年逼弱冠。知足辨魯魚。願言立爲人。提警豈云疏。慥慥非佗求。進益在勤渠。彼哉夸毗子。肥澤但食豬。率志無激昂。厭厭陋曹蜍。勢利恒汨亂。若腐肉生蛆。登顯各定分。妄想終可居。紛紛猛趨營。畢竟歸誰歟。期汝衆與別。淸素也自儲。以義吾何畏。業白乃有餘。古訓焉可誣。罔念便狂且。辛苦作家計。方策總耰鋤。箚身或近名。百技柰黔驢。前途命處義。眄彼山有畬。枯華走不常。盈朒互乘除。蹉足易墮阬。廝養愧簪裾。君子懋踐實。德飽致廣譽。山堂昨有報。白足偶趁墟。書中道可餐。我情爲暫舒。明囱得靜便。努力更愼諸。緬懷知何限。瞻望久躕躇。</text>
<title>安院寺</title>,<text>重遊十載久。追躡約同儕。石壓無前步。崖傾失故蹊。崎嶇心未已。㟝嶁望皆低。咫尺登臨阻。吾衰愧杖藜。</text>
<title>次古韻 二首</title>,<text>赴壑脩鱗日不遲。年光閱眼久尋思。衰容縮瑟霜添鬢。寒意憑凌雪在枝。黃卷中人須自勉。靑山外事也何知。十分盞酒留佳約。會待花風第一吹。						燈懸永夜睡魔遲。歲暮無人問所思。郢客傳歌聞白雪。楚臣多怨折瓊枝。新歡桮酒誰能與。舊業詩書事可知。聽說生陽回泰運。天心剛驗律中吹。</text>
<title>除夕得隅字</title>,<text>小集懸燈鎭守隅。殘齡意與歲俱徂。自憐後飮屠蘇者。敢道多呑繭餠乎。除日吟詩依律令。少年分韻任歡呼。春心佇待宵中見。聽說黃鍾一脈蘇。</text>
<title>寄李持國 萬維 修撰濟州謫居</title>,<text>漢帝宮中海嶽遷。唐家淸選慣登仙。誰知自有眞瀛在。要使天涯獨養年。</text>
<title>謝仁叔兵使惠靉靆鏡</title>,<text>病眼昏花甚。玻瓈頓助明。曾聞泰酉制。今自嶺南營。數墨纖毫別。許珍拱璧輕。方徵駒馬變。強作少年情。</text>
<title>和貞洞舊第三檀韻 十二首</title>,<text>旃檀影下砌成臺。嘉木留傳百歲栽。物態增新看獨秀。人情撫古歎三回。風流可愛餘宮柳。絲竹偏憐動省槐。勉與吾宗重護惜。年年花樹會中來。						貞陵洞裏舊亭臺。太白遺根特地栽。後屬要須心暗記。民風猶自首頻回。癯仙舞日隣霜檜。偃蓋屯雲壓夏槐。看取淸陰滿庭落。至今餘澤在仍來。						偃蹇蒼林傍石臺。長時坐待認培栽。騈成綠幕三株屹。葆作靑氊六世回。月壓條枚翻兔桂。風過庭院舞龍槐。主人也是承家業。憑仗樽罍喚客來。						莓苔一逕走登臺。薈蔚成林果孰栽。勝迹擬留千歲遠。陽和挽住一團回。名侔孔聖壇心杏。數協周官位面槐。蔭蓋恰容人坐百。明春良會約同來。						舊里名園慣上臺。蒼蒼珠樹記曾栽。願言封植無忘久。聊與攀援得意回。閱歲已成連抱杞。傳家殆類守宮槐。韓門桐葉猶騰諺。等是仁人種德來。						登臨是處卽高臺。歷歷繁陰總宿栽。也識名香人自愛。方徵林茂鳥知回。門闌早詑成蹊李。黌市爭如挾道槐。聽說篇章煩記載。大家遺俗示方來。						盤空羃地欝孤臺。瑞幹多應選勝栽。遠翠暗偸螺黛接。浮香句得篆煙回。流傳儘覺懷桑梓。排列宜將視棘槐。樂彼園中爰樹在。幾人瞻想有由來。						靑葱林薄兀春臺。緬憶繁華盛際栽。久矣雲仍因物感。依然軒蓋自公回。調腔錯擬成歌板。取燧猶聞並鑽槐。任敎廳前旋馬地。婆娑留得美陰來。						竆閭背郭是鄕臺。蒨蒨蒼髯一面栽。地迥常期雙鳳峙。材成不顧萬牛回。徹皮龍麝寧輸桂。盤髻蛇虬強喚槐。誰把棠陰比遺笏。匧中兼有寶藏來。													有地林園屹起臺。蒼檀頗似白楡栽。排楹滿五除雙立。張傘連三作一回。氣勁任敎霜撼竹。神扶剛免火焚槐。名門樹德憑渠問。定有靈通默記來。						嘯傲淸陰懶下臺。非今伊昔若新栽。扶持元氣誰能那。籠絡芳春獨自回。何事手攀當墓柏。等閒人看作庭槐。繁華託與笙竽在。一一聲從葉上來。						斜陽徙倚四望臺卉。木成行不厭栽。撲鼻香疑薰室入。爽心風自舞雩回。詩言友弟憐如棣。義取懷思竊比槐。請看靈根維籜在。新功宜著卷中來。</text>
<title>送族孫囿春 東煥 出宰扶安 二首</title>,<text>五十臨民鬢髮明。吾王重外事非輕。如傷二字知無愧。把似扶安太守行。						宦仕無如作宰榮。君行又見味南烹。明年尺素通潮信。會有人遺蝟島鯖。</text>
<title>鶢鶋行 幷序</title>,<text>鶢鶋海鳥也。魯門祀饗之後。曠無聞焉。至漢元帝時。瑯瑘有鳥。大如馬駒。時人謂之鶢鶋。然不著其形色。後人莫得以究也。案爾雅鶋烏也。鳥之色黑者也。小烏曰鵯鶋。則鶢鶋者鳥之色黑而大者歟。夫巢居知風。海將有灾。有知而避者。故或飄轉遠至。無足恠也。歲辛亥冬。安山縣有大鳥至。色黑而大似駒犢。頸無毛。嘴長而微鉤。能食肉。爲樵者所得。性馴不避人。迨半月氣稍穌。遂盤空而去。余聞之曰此鶢鶋也。行見有徵。是歲寒凍無前。海門之冰凘如山丘。異哉。						有鳥卑飛止海隅。毛骨暗慘形神殊。兩翼猶足庇四人。屹然高大色類烏。山徑啄拾意閒暇。四鄰驚動皆奔趨。固知爾是非常物。偶落煙火胡爲乎。魯門雜縣今寂寞。二千年來疑有無。過宋應同六鷁退。跦跦不是來巢楡。恒居廣川灾先覺。翻騰未遑將羣雛。踽踽擡瞻非故鄕。可憐失所迷天衢。艱危不辭爲人哺。猶勝鍾鼓爭喧呼。跳梁北陸蚩尤塞。嵯峨海門冰山驅。畢竟難可樊籠養。衝霄有力能搏扶。杳杳長空雲一點。鸒鳩斥鷃徒揶揄。</text>
<title>挽許參奉 極</title>,<text>許公𡼲奇士。胷寬物皆有。泝洄萬古情。日進無量酒。往者過余飮。劇談擺俗陋。降衷爲下民。所受莫非厚。人生旣行走。作事休稱幼。軒羲死已遠。我存較誰壽。前修互究竟。後出宜加富。不然總自棄。彼何余何負。人無不傾耳。公實但信口。粤自聞是言。意若滌去垢。㣶徊怳自失。三歲尙低首。迢迢杏亭高。眼外皆㟝嶁。夢想方爲勞。凶問何其又。斯人不復見。斯世滔滔久。哀辭當紼謳。夜起望星斗。</text>
<title>賀仲暉超擢拜承宣 二首○幷小序</title>,<text>仲暉方選入舘錄。又差燕行書狀官。未發擢拜承旨。異數也。						登瀛路近自仙才。又是星槎解纜催。忽被靑童蹶眠起。旋排腋翰羾天來。						擧擧風儀匪俗觀。惟天知我寸心丹。恩榮把較擔輕重。銖兩增添荷更難。</text>
<title>奉和樂齋韻 二首</title>,<text>衣巾迥脫輭塵紅。晩計菟裘不鑿空。料理身心欹枕後。牢籠景色捲簾中。三更夢遠隨孤月。千里詩來帶好風。兩地音容休問訊。當時少弟亦衰翁。						情能了辦自家身。分作田間刺草民。百種安排機已息。一區糚點事更新。地偏有客惟明月。心泰無時不好春。特筆江湖余樂語。茅廬猶足表淸貧。</text>
<title>耳聾</title>,<text>眼昏年年劇。偏聾輒闖生。聰明疑異世。凘滅逼前程。未諦高聲語。常聆急瀑鳴。自憐能老性。况復病相嬰。</text>
<title>題便面畫梅</title>,<text>露浥梅花曉。幽禽睡未驚。莫敎人打起。衝落半開英。</text>
<title>挽尹處士 伉</title>,<text>隱居行義身中淸。古聞其語今見其人。翠梧庭中兩韶顔。白鹿二李流貞眞。心乎愛矣未敢言。意者君子之等倫。顔之竆兮憲之貧。善之不食報。柰何於穹旻。伽之山兮崔崔。沔之水兮潾潾。已焉哉。生離死別於其間。歸風爲我鳴悲辛。</text>
<title>挽李同知 潤</title>,<text>將軍夙抱春秋癖。古今商略舌奮飛。心雄萬夫思報主。塞外防秋荷劒歸。憶昔先王閱武臣。春塘臺下森豼貅。將軍承命出省括。軒軒九尺當熊帿。流星劈雲發不虛。壯頭聲譽動一時。羣公口呿天笑新。拜賜螭陛超班資。至今四十餘年事。渾頭白髮心未已。上書北闕論得失。時議頓頓多忌諱。龍溪一曲寒蟄沙。歌吟慷慨瞻星斗。黃金圈子映暮年。樞府華銜亦恩數。世人棄士我愛戇。寸心見許身何有。前秋叩扉問加餐。挽衣酌酒歡情得。聞之死矣那復見。哀謳草草相窀穸。</text>
<title>和尹平叔</title>,<text>曾言慘別白眉歸。賢季重逢意莫違。謝氏風流如玉皎。陸家音信有奴飛。三餘業大先牢脚。千仞岡高欲振衣。聽說客堂勤念誦。天留囱雪夜增輝。</text>
<title>和李重耼秀才</title>,<text>寂寞從遊問指歸。少年心事願無違。極知宮廟開門入。但憶雲天揷翅飛。愧我初非攻白業。爲君端合賦緇衣。裁縫點檢須重念。寸草三春莫報暉。</text>
<title>寄尹蓍卿</title>,<text>杳杳雲山夢自歸。故人天末苦離違。存身意遠龍全蟄。典學功深鳥數飛。動息循時應有數。優遊卒歲豈無衣。宛從文雅相逢地。老眼驚開棣鄂輝。</text>
<title>鷹</title>,<text>天寒澤國北風驅。哀壑杈枒夜雪鋪。萬丈峯尖晞羽翮。千重野色視平蕪。誰知兔走無全窟。佇待鵬搏有遠圖。百戰爭能行且見。㩳身只覺似愁胡。</text>
<title>雪 二首</title>,<text>乾坤釀雪逐陽歸。時景循環感不違。巖徑總驚鹽虎出。海天難別白鷳飛。平埋澗壑渾如掌。細透簾櫳或點衣。從此莫愁長夜逼。眼中無物不生輝。						積雪應遲夜色歸。佳辰判不與心違。淸明界裏聊閒步。空濶天邊欲奮飛。璐樹千章爭暎肉。緇塵一點不侵衣。擬將椽筆揮平野。無限瓊瑤助發輝。</text>
<title>陽至</title>,<text>平分日軌正南歸。此理何曾動靜違。古俗千邨行粥遍。新陽一管撥灰飛。祥騰邃禁催頒曆。身掩淸齋合整衣。嘉與乾坤同剝換。請看朝日頓添輝。</text>
<title>奉別尹平叔 二首</title>,<text>經旬淹滯遽旋歸。行邁悠悠惜有違。客路帶將幺鳳去。離憂付與伯勞飛。驪湖水遠雲遮眼。鴨嶺天寒雪暎衣。無價明珠勤自護。待從佗日看淸輝。						迢迢江峽送將歸。縱說前期柰此違。澤國暫憑桮酒醉。丘園先遣夢魂飛。偏憐荀令香留席。好去萊庭彩有衣。贐物家貧惟海月。丁寧分照兩鄕輝。</text>
<title>寄題小孫如達晬盤</title>,<text>生兒雖晩早生孫。汝父芳年我老殘。然喜同時三世並。深期餘日百榮存。桑弧蓬矢俄周歲。兔穎龍煤且試盤。種玉爲根嘉樹長。任敎枝葉滿庭繁。</text>
<title>次人 二首</title>,<text>廛分南北各營巢。安處偏能樹脚牢。徵逐不須煩簡畢。行休未許出巖嶅。桮罇密席供牛鼎。山水淸音敵鳳槽。我李百年今杜曲。同人還有昔人交。						鶉居何地不安巢。縱有閒愁莫伴牢。宿約辛勤咸長少。初筵料理對山嶅。聲傳白雪聞歌板。香滴紅珠壓酒槽。射韻拈詩俱勝事。風流應說出門交。</text>
<title>挽息山李先生 萬敷○三首</title>,<text>敷腴顔色稱臞形。山澤精神想典刑。大嶺以南存法度。眞儒去後敞門庭。文將天喪三分在。道與心通一點靈。百世何人能有眼。乾坤留卷識如馨。						名德家庭挺碩儒。文章天與耀南隅。味無味作眞君子。居廣居稱大丈夫。我昔摳衣瞻懿範。年今垂老困迷途。平生叩匧因宗願。捲付哀謳惜道孤。						心亨迹屈到華顚。神會前修密付傳。無可如何天下事。那能不作道東編。音徽正濶應千里。懷仰方深遽九泉。數十年來交契盡。後生無淚灑空阡。</text>
<title>癸丑三月上巳。將修禊。因風雨未果。後十日登高有作。三首</title>,<text>道是蘭亭勝集秊。歡遊况在暮春前。氣淸天朗眞消息。休遣佳辰上巳專。						嫰綠林中響屧過。晴天攜酒向崇阿。君看嘯傲岡千仞。持比流觴曲水多。						百歲楸梧作一鄕。偶然呼集儼成行。吾家沙浦傳遺句。未必山陰盡姓王。</text>
<title>聞諸宗人汎海有作。追和用其韻。三首</title>,<text>茫茫遠水接晴空。人在孤帆片影中。好事任將輸後輩。仙遊猶憶付閒翁。詩情較海當心碧。酒力隨潮上頰紅。萬里滄溟憑一棹。誰知破浪有餘風。						久信蜉蝣世界空。一篷來汎浩洋中。釣成虹月寧無客。淚下滄桑定有翁。晴靄可憐天下白。祥雲遙見海東紅。眼看年少多徵逐。佇立幽吟但遡風。						微茫世故念俱空。不覩天池儘瓮中。兩掖俄成生翰夢。一肩偏學倚舷翁。魚龍叫嘯憐幽黑。光恠飛騰訝赤紅。向晩漁歌誇得意。廻帆背日自生風。</text>
<title>伏枕寄同病者行甫</title>,<text>伏枕無端五日支。重衾小屋恨乖離。乾坤霈澤窺囪見。早晏時辰對食知。兩脚只思寒水入。雙鱗偏喜故人貽。南鄰寄與相憐子。同我幽憂知我詩。</text>
<title>挽李持平說道 憙○三首</title>,<text>汪汪懸河手。當時萬口嘆。可憐盈匧草。留與世人看。						子職專城養。移忠進八箴。千爲總虛想。何處覓初心。						禹步神功縮。雲行下邑專。汙池非所宅。䨓電上朝天。</text>
<title>挽李進士華卿</title>,<text>春川自是盤旋地。公昔先行杖策招。好我同歸嗟未早。懷人不見恨難消。寰區日月驚存沒。文藻江山入寂寥。百世敦宗空舊約。後期留與夜臺邀。</text>
<title>挽仁叔令公 三首</title>,<text>天南授鉞壯藩都。手下豼貅膽力麤。幸際太平爲福將。威名應震島中胡。						名門赫舃北山嵬。生得夫君又將才。馬革初心應不昧。行裝只見柳車回。						身是金城奏議秊。事如班子玉門然。可憐生不知心樂。也有三兒候九泉。</text>
<title>挽人</title>,<text>落地爲人齒髮同。棲遲濱海占西東。大方遺範聞曾熟。衰境良朋意暗通。聽說佳城將見日。誰知哀唱但臨風。寰中五十年同客。更託泉臺作主翁。</text>
<title>挽人 三首</title>,<text>居室持躳好善優。八溪餘澤秪今流。黔珠山下關扉熟。滿握荃孫也自由。						識子初因習忘翁。時來鼎足話心衷。從今未忍經菭徑。一麓東西哭兩公。						曾荷幽堂謬託銘。當時下筆敢云輕。誰知世故須臾變。挽幅同封不耐情。</text>
<title>送仲暉令公赴中和府</title>,<text>明廷補衮屬時才。暫出西州製錦催。輿論爭推循吏在。聖心惟待卧治回。香山古色褰帷近。遼海風光把酒來。百里于今全寄命。只應霜鬢夜添皚。</text>
<title>挽姜主簿 世貞○二首</title>,<text>與我交歡習忘子。頻來宴坐說胷襟。斯人已遠空斯迹。古貌難逢况古心。三逕羊求猶在夢。九泉蜍志定無欽。樂天乘化差知見。念到當時淚不禁。						曾言叨侍三休座。拂面松風謖謖淸。文雅天倫欣復見。淸揚眉宇識爲榮。十年交結緇磷滅。三日乖離鄙吝生。一路泉臺行送葬。人間吾亦鬢雙明。</text>
<title>追和日新齋韻</title>,<text>地號憑將人意協。堂顔宜以格言稱。誠知境靜方無累。苟自心淸不待澄。動息儘敎雲共在。休祥佇見日如昇。商量往扣山陰棹。夜雪明時興可乘。</text>
<title>別蔡思彥</title>,<text>聽說西湖樂未央。君今催馬入洪陽。稻魚鄕遠將編戶。梅鶴扁存又肯堂。別夢頻驚山雪遍。歸心應逐曉雲長。絶憐衰苶無多日。可耐冰江阻把觴。</text>
<title>次最閒園八景韻</title>,<text>十里晴沙岸。江光迥接天。漁翁底閒意。衝過一汀煙。																				麻浦煙沙												一路蒼林際。遙分種杏邨。濛濛猶宿霧。昨夜雨過痕。													杏邨霧樹												箇箇腰弓箭。屯如野馬流。時平閒習藝。隨處挂雲帿。													東嶺射帿												捼莎遊女伴。臨水簇繁華。濯濯淸宜曝。長坡徧絹紗。													西溪浣紗												鎭夜孤星出。雲間認戍烽。聖朝無用此。聞道劒藏鋒。													鞍峴夕烽												嶽勢撐天立。峩峩上拄冠。半腰藏積氣。濃綠合成團。																				冠嶽朝嵐												橫縱周原畝。時功不撤耰。手中檀一板。聊與答春謳。													鷲郊農謳												喉舌天機動。樵蘇事入歌。黃鍾亦牛鐸。腔調覓豳柯。													鵂巖樵歌</text>
<title>次韻 五首</title>,<text>病後鄕閭斷往還。少年徵逐夢魂間。歡情近隔團圓地。豪氣爭瞻突兀山。意得何妨連日醉。時來自有百分閒。應知達曙明燈挂。儻借餘光照老顔。						梅梢消息逼春還。喜色俄占顧眄閒。聞道新歡需白酒。何來遠客踏靑山。贏從分內周旋地。辦得寰中別㨾閒。老子如今亦高興。欲將霜鬢暎紅顔。						良辰誰送好風還。喜事跫音寂寞間。末俗無人知樂地。淸遊何處不名山。舂容詩句精神王。取次桮罇意態閒。歲暮心期相激切。千金贈語莫低顔。						惠好同行兔窟還。誰知肥遯此中間。餐芝歌罷留深谷。攀桂辭成有小山。况復前期謀宴樂。於焉佳客助淸閒。先將眞率名玆會。倂付金丹欲住顔。						夜飮厭厭不許還。百秊吾事在林間。驪江姓大爭輝世。剡曲邨成共入山。觀譜自知生孝悌。投身應不負幽閒。只憐牖下偏衰疾。欲和篇章儘強顔。</text>
<title>次黃靜叔寄來韻 三首</title>,<text>久豔君家把酒風。醉鄕今復見無功。身輕也自能全樂。眼大應須不諱竆。醵會山頹憐玉皎。醡頭香滴認珠紅。安排句語遙相贈。醞藉衷情在此中。						曾言託契挹淳風。見許桮罇續晩功。歲暮從遊期不淺。天長思夢度無竆。心閒嶺上雲俱白。睡足囱閒日已紅。聊爲君題鵝谷景。依然移對海山中。						詞華不斷大方風。種秫田成策上功。一詠一觴身自適。相逢相別意何竆。深期晩樹猶含翠。其柰秋花已褪紅。况復天時將改歲。強拈鉛槧說胷中。</text>
<title>除夕 三首</title>,<text>囱外繁霜覆井闌。囱閒燈火夜深寒。聞雞叵耐新春到。留客將謀舊歲看。強逐兒曹同筆硯。羞將衰鬢照桮盤。光陰浪度成追悔。把似諸君作戒端。						我生爭似漏籌闌。六九年多鬢雪寒。時節固知人共得。談諧聊復俗相看。殘功柰此難撐柱。豪氣從佗迥鬱盤。聞說明朝春始立。寸心猶冀與更端。						坐到殘更興不闌。霑霑觴政禦輕寒。驅除惱亂眉頭展。招得情親意內看。覽德高岡無鳳峙。存身大澤有龍盤。脩鱗赴壑眞堪惜。萬慮商量集筆端。</text>
<title>謝權敬甫惠紙</title>,<text>溪藤燦燦拂晴暾。尺素聯翩到海門。可是知君心內貺。偏憐書我腹中存。夢回林樾增衰鬢。春入梅梢正斷魂。遣姪孫行甥拜舅。音徽都付往來煩。</text>
<title>次族孫文甫 昌煥 梅花 十絶</title>,<text>暗暗春心長不遲。陽和應逼草萌時。山中無曆憑誰驗。點檢梅花玉綴枝。						歲改星回萬象新。天心仁覆物霑匀。眼看光景猶蕭索。偶對寒花始識春。													箇箇輕盈粉白腮。微風不許住纖埃。明珠滿掬知誰贈。弄佩人從洛水來。						含嬌弄色可憐身。天賦嬋娟迥脫塵。麗句誰家眞貌得。當時還有石腸人。						姑射仙姿巧奪胎。風神藏護候時開。囱帷莫遣輕颸入。剛免羌兒笛裏灾。						先開休詫後開遲。最好陽舒續續時。畢竟芳心能索性。東枝十分較西枝。						曙色山囱故故遲。依微冰雪隱房帷。暗香奚獨黃昏擅。標格詩家又見奇。													老屋疏燈影自橫。玉人相伴度殘更。芳年只合娉婷惜。更請夫君著眼明。						寒事猶支繪雪堂。幽懷偏賸葆春牀。只愁容易人開閤。婉孌相隨不放香。						繪事難描媚嫵姿。題評都付詠歎詩。春來欲省經營力。重爲梅兄一賦之。</text>
<title>謝聖肯惠紙</title>,<text>雲在靑天紙一張。阿誰翦出侈文房。故人心貺無千里。跂女天章認七襄。友道曾留毛穎傳。芳名強驗陟釐方。音徽杳杳三年別。憑仗歸荑悅豫長。</text>
<title>挽洪一兼 六首</title>,<text>二人秊合百零九。君較一多心則同。東西嶺海音塵少。生死幽明轉眄空。						一一親知泉下遠。如何今又送君之。向來吾數人惟在。佗日身亡果孰悲。						從前浪道生離苦。畢竟無如死別長。頗恠有書無答語。不知時已病淹牀。						一釣一漁塵迹在。小山埋沒草堂寒。佗時忍過南江渡。悵望蒼波自月灘。						中歲前稱福祚身。西河哀哭柰相因。雲天去作將雛鳳。不念人間有苦辛。						終朝霪雨助悽其。耐爲良朋作挽詩。春草生時人不見。靑山何處反如疑。</text>
<title>再和鵝谷寄來韻 三首</title>,<text>竹林高蹈有流風。愁破方知杜狄功。今古商量人不異。江湖自在道非竆。只緣曉雪渾頭白。無復春花暎肉紅。一片猶存心照鏡。千金相許儘由中。						邨邨花裊柳颺風。著意看過造物功。與子行將占地勝。隨人汙不說交竆。投筆滄海潮驅白。注目靑山日射紅。令節優遊聊復爾。誰知吾事亦時中。													重吟露頂灑松風。此句山居煞見功。公必不輕王棹興。我今何害阮途竆。那將竹葉醅成綠。共對桃枝糝綴紅。一種春心無近遠。天機輸與永言中。</text>
<title>賞花</title>,<text>去秊寒食花猶早。今秊寒食花正開。光陰也有隨時別。人意唯知選勝來。萬樹鬱成雲錦幕。一蹊穿入舞雩臺。休言此會明春健。且對繁華緩緩回。</text>
<title>挽吳佐郞 大觀○三首</title>,<text>才生旣不易。養成良獨難。斐然福川子。瑞世媲皇鸞。是父方有子。時譽浪囂讙。豈直摛藻藝。邁往非小安。雲程當眼前。羾飛揷羽翰。咄哉禀不長。奄見風摧蘭。風摧可柰何。餘香猶未闌。						昔君學幼儀。邂逅造門屛。大爺授簡訓。撫頂說寧馨。皎皎瑜珥姿。跪揖動瞻聆。熟知玉成器。果見劒發硎。皆言噉名大。衆舌灌耳霆。美疢能死人。夫夫亦無齡。余生徒懷曩。白首哭君靈。						失子悲莫悲。况復殀逝兒。阿翁請挽歌。和淚書苦辭。廿二擢壯元。廿四秊止斯。棲棲騎曹郞。表柩有丹旗。上有八袠老。下無一塊遺。秋風松栢路。窀穸卽有期。覽此誰不哀。感傷爲賦之。</text>
<title>挽尹平叔</title>,<text>曾言託契白眉良。畢竟交懽到季方。孝友因心人不間。詩書攻業意何長。骨淸已惜無秊壽。病力俄驚悼死亡。緬記前時扳別苦。挽歌忍續送行章。</text>
<title>再從姪長卿 億休，囿春，族孫雲仲 陽煥 與我同辛酉生而今五十四歲矣。四人將期會於海上。先以詩寄之。二首</title>,<text>生來六九閱流年。同甲同宗席四連。衰意相看如鏡照。眞心不昧與燈懸。鬚眉欲向商顔較。圖畫期從洛會傳。海上雲山堪共賞。請君珍重早嗔鞭。													屈指君年卽我年。降生天地共留連。相逢已惜衰容似。乍別寧禁望眼懸。濬諤事奇添兩好。園黃名重與雙傳。山中酒熟須同醉。準備羸駒待擧鞭。</text>
<title>次黃千之獨翠軒韻</title>,<text>松性偏憐澗畔遲。主人軒下苦心移。若非紅綠皆凋節。那見風霜不變姿。爽籟交侵欹枕後。淸陰斜暎把桮時。須看露頂憑根坐。欲挂山巾有好枝。</text>
<title>步月候人</title>,<text>同歸惠好盡衰年。入夢儀形夜夜連。梓社留期霖乍捲。林皋偸眼月高懸。情知乘鴈行相續。會有雙魚報已傳。蓬底跫音眞自喜。莓菭一逕莫停鞭。</text>
<title>候人不至</title>,<text>向老涔涔憶少年。至今心迹兩環連。投間只覺時梭過。取醉寧論室罄懸。勝事固知寒雨阻。佳期猶待好風傳。煩君莫道靑驢倦。何恨垂楊擥作鞭。</text>
<title>復和獨翠軒韻 三首</title>,<text>根株託固養成遲。杖屨偸閒鎭不移。乃若其人能壽域。公然此物亦仙姿。秦封事陋今何處。夏社名尊彼一時。也識靑田千歲鶴。爲君來宿最高枝。						與物優遊度世遲。慣看寒暑巧推移。宜將特地留春質。取比高年不老姿。雲迥千尋干有日。苓深百歲出何時。誰憑善禱爲祥慶。生得千枝又萬枝。						轉砌凉陰過故遲。支頤宴坐席無移。剛憐意內貞松性。何限人間嫰綠姿。宏偃畫中傳古事。偓佺仙後又今時。十分嘉樹須封植。上客題評耀在枝。</text>
<title>族孫仲明 庚煥 來訪。再從姪思卿 學休 繼至。次古韻。十八首</title>,<text>自有名山不厭深。偶然招集卽詞林。爭憐井落環成堵。好取桑楡鬱作陰。良會誰如親戚話。嘉肴也識主人心。曼卿句裏須憑仗。樂意先占對語禽。													吾年行較歲同深。意似秋霜葉脫林。客到幸蒙資宴樂。身閒猶擬住光陰。卻將遷鳥嚶嚶性。悟得游魚隊隊心。離合易然宜自勉。請君著眼看巢禽。						向來離濶間高深。把臂中阿便入林。著處桑麻皆勝地。秪今桃李有餘陰。卽從今古如波世。共說平生較日心。粔籹人情堪宿宿。不須回首羨歸禽。						爭言有景眼前收。授簡多慙占上頭。樂意瀉如歸海水。功程撐住逆風舟。絶憐諸子殷勤集。好辦連宵爛漫遊。傾耳山囪同聽雨。挽君非我卽天留。						序屬天寒百穀收。閉門書冊日埋頭。幽人慣勸荷花醆。歸客休思竹葉舟。當世誰能爲道友。異時人喚作仙遊。煩君且可題詩句。要取山家勝蹟留。						獺祭牀書故不收。賓來讌坐閱蠅頭。勖君意氣無羈馬。看我滄浪不繫舟。密席安排先破寂。長檠高照莫停遊。喧呼直到晨雞唱。嘆息何因此夜留。						老屋懸燈竟夜淸。諧談聊自發和平。詩緣到境頻叉手。迹涉逃虛陋噉名。選勝鄰閭眞宿好。傳家詩禮有餘聲。佗秊輿地誰成誌。一曲星莊始見情。						抖擻精神分外淸。胷寬抱得一昇平。羣賢未害羲之稧。孤詠曾聞點也名。快意寧無千里足。醒心還有九皋聲。傍人莫作留連看。可識潭深不及情。						眞心在我濫觴淸。煩惱無根妥帖平。那得挽歸君子地。不妨呼作野人名。猶龍蟄水千尋窟。比鳥逢時百種聲。草草桮盤淹四座。滿天風露若爲情。						風儀難見十分淸。子暇吾間與準平。妄謂無營能得所。未知何集可成名。盈壺魯酒猶增味。振谷商歌不廢聲。四韻篇中留後覽。一談消作百秊情。						束楚綢繆又一遭。山囱十日聽雞號。陽回葭律悲秊轂。風入松簧隱夜濤。拙業欲竆三聖易。幽憂合註九章騷。詩家有令爭遲速。未必相如判勝皋。													明時百載樂相遭。魚共跳波鳥共號。歲稔園田方有穀。風恬洋海正無濤。斐然吾黨多閒暇。笑矣平人莫屑騷。夢想前修追逸迹。至今舒嘯在東皋。						友勝賓嘉邂逅遭。林情㵎趣倩禽號。先從兔窟開間徑。試傍鵬池看怒濤。觴政頻繁推杜狄。簡編商畧建莊騷。臨筵禁弗談離別。恐遣歸程隔遠皋。						地占江浦等周遭。身似秋蟬抱葉號。寧把筆鋒尖勝劒。莫敎胷海蕩成濤。巴人易和休傳曲。宋玉才高且續騷。懷土同情看物態。南禽開翅繞林皋。						在望三山足可濡。川原明媚識懷珠。一心安著吾何有。雙眼高開世必無。容易霜毛欺老物。庶幾枯項作寒儒。秊來不廢羲皇夢。衆道書生說太迂。						情親似水浹身濡。兩照心存不夜珠。醵飮有徵誰始造。菣羹成會古曾無。寰中免作沽名子。席上慙非待價儒。一笑一談畦畛滅。許君如我性踈迂。						神遊天馬滴鬃濡。道有淵龍惜頷珠。戀土人情應自在。投身吾計豈全無。眞成實迹從心友。汙不空談作俗儒。便欲同歸煕皥世。此言非妄卽爲迂。						殘膏翰墨各霑濡。聲價何人照乘珠。好事排張神氣旺。閒愁打疊分毫無。三更翦燭勤留客。四壁藏書強號儒。欲躡前塵王謝在。未應回首怒余迂。</text>
<title>復次獨翠軒韻 三首</title>,<text>生成有待未嫌遲。好事當年健步移。茁壯良材宜地性。貞高正色發天姿。軒楹得助期千歲。柯葉留榮貫四時。試向通衢雪中望。滿城桃李只空枝。						西廂候月下簾遲。林影徐隨刻漏移。出壑干雲撐直氣。排風拂雪弄幽姿。將身竊比非無義。託物題評羨得時。休說囱前交翠色。歲寒猶自對繁枝。						底事詩家下字遲。眞形難得筆端移。知君獨有山林性。在物先求澗壑姿。冬嶺偏容孤秀節。藍田頗似日哦時。不妨對客開心况。談柄還能長別枝。</text>
<title>警雀五章章四句 警雀。雀噪而夙興也。</title>,<text>暗牖生白。日旣晨只。檐有雀噪。警我人只。						人旣寤只。尙未覺只。載聞厥聲。蹶焉作只。						相彼微物。亦旣知時。矧爾人斯。不諒其宜。						推被擥衣。斂形端居。夜氣不昧。心神丕舒。						彼之飛矣。君子攸省。彼之鳴矣。君子攸警。</text>
<title>劇寒</title>,<text>乖風虐雪助獰寒。定獸棲禽總不安。獨喜三重茅屋底。靑燈留照蠧書看。</text>
<title>無燈呼韻</title>,<text>貧家無力辦油燈。縱羨何殊夏語冰。惟有此心明較火。煌煌傍燭待晨興。</text>
<title>對案五章章四句 禮始諸飮食。正坐對案。不忘本也。</title>,<text>維食有儀。厥則由天。毋曰胡害。怠斯有諐。						垂紳戴巾。長跪植躳。用志不分。爲厥心功。						有饛者飧。有杅在盤。下嚥三嘆。必念其艱。						稼穡旣艱。饎爨亦苦。坐啖知懼。敢睎充哺。						茹毛旣逖。後民彌淫。台敢忘本。矢口成箴。</text>
<title>送李來慶赴鏡城 三首</title>,<text>磨雲未已磨天嶺。頭白書生叱馭行。沙塞茫茫二千里。到來夷險不須驚。						北接單于東日出。天敎君作丈夫遊。鐵關以外恒飛雪。何處邊山是白頭。						單父臨民知幾日。隨身琴 缺 了平生。鐵州聽說鸎花少。定挽春聲入鏡城。</text>
<title>次獨翠軒八景韻</title>,<text>薈蔚䕺林耻與羣。亭亭獨上截晴雲。爲梁爲棟初非願。匠氏求材莫運斤。直幹凌霄						一色朝曛細和煙。枝枝濃綠浹中邊。誰家筆力能摸寫。妙處精神莫浪傳。長枝帶煙						蔭蓋恢恢十畝寬。輕風竽籟透心寒。絶憐揮汗成霖日。箇箇人來就長官。暑天凉陰						瑤空仙奏韻淋泠。正耐秋風葉夜零。最好月明凭几聽。不知囱外歲寒靑。秋夜淸韻						凍雪全埋萬徑蹤。乾坤猶見秀孤松。重吟杜老憑軒作。解識陰崖反走龍。雪中偃蓋						雲滅羣山月出空。不禁淸影落庭中。依然水墨玲瓏畫。好與增添一禿翁。月下踈影						春芽新茁養金珠。飄屑輕香看卻無。恰似殷明裘上落。蘿衣爭與五雲殊。簷外飄花						幽興山空浩不濱。蒼顔對坐自經春。時從寂寞胡僧憇。一任枝間子落頻。階前落子</text>
<title>次崔參奉芝山別業韻 二首</title>,<text>山意涵春日出東。山前流水檻前通。應知草屋添新趣。正是牙籤下晩功。分內棲遲眞自得。胷中光景浩無竆。千金折簡煩相寄。說道人間已老翁。						夢想平生緬向東。音徽憑仗鴈來通。菌芝滿握仍成號。桃栗垂檐也費功。整頓行藏身已老。泝洄今古意何竆。明囪見說硏朱點。一脈單傳太極翁。</text>
<title>戲賦鳶鸛爭巢</title>,<text>鸛有弊巢鳶作主。鸛來尋居鳶反猜。彼雖辛勤始開基。此亦經營功費來。小者輕飛固善攫。大者利嘴能啄之。嗚呼二物孰是非。仰天一笑吾何知。</text>
<title>謝權都事士恢遺丁公藤歌</title>,<text>故人西遊入香山。山中舊稱饒奇樹。檀君臺下雲霧祕。一筇揀出霜根古。是時天晴四望開。攜之絶頂快一眺。俯瞰寰區懷有人。欣然寄與滄洲老。知我衰遲苦無健。丁公善方行且試。手中蒼蒼菭蘚色。山嵐澗霧猶帶至。荷君心貺眞自知。百朋非寶惟其物。爲君高拄望靑天。長空萬里來明月。</text>
<title>挽金騎省天叔</title>,<text>名門赫葉挺賢才。棠棣交輝駟路開。司虎有關休進步。若盧無耳浪成灾。逢場草草俄京國。旅次棲棲卽夜臺。叵耐諸兒巾四角。楸原空遣柳車廻。</text>
<title>次趙僉知 錫悌 重牢宴韻</title>,<text>山祈海祝莫非宜。此事應將惇史垂。鄭據行年參會歲。劉綱有婦共仙時。登朝已詑緋成服。設席重看巹作巵。恨殺曾違前壽列。誠深無筆可揚詩。</text>
<title>挽李光遠 二首</title>,<text>前年哭挽李長鬐。友道猶悲况父慈。地下應知腸九轉。人間惟見淚雙垂。居然鳳逝將雛遠。無柰鴻飛印迹遺。忍說孤孫增至慟。授衰身是未除衰。						相離苦憶逢眞喜。小少交懽到白頭。已識行休存櫽栝。偏憐淡泊守箕裘。遊從嘿數皆爲鬼。孤子雖留果孰儔。念昔貽余雙靉靆。忍將遮眼寫哀謳。</text>
<title>無鷰 乙卯無鷰記異也</title>,<text>前冬寒氣酷。蟄鷰無消息。意者巖穴中。凍死無遺育。爾性本純良。不見害物毒。於人最詭隨。雖驅亦不卻。去來恒有信。春秋未曾錯。歸將順天時。與物期同復。如何時大謬。委殞難消脈。鴻歸失代謝。花發空寂寞。家家舊巢落。啾雀競來啄。嗚呼彼微禽。無辜被滅族。</text>
<title>悼尹復春 東軫</title>,<text>世間無事無遺恨。未若身亡學未成。十數年來多少業。一塵吹散果何名。</text>
<title>蠭王 八首</title>,<text>侯王有種自殊科。不是謀深與力多。一道檀羅煕皥在。古今聞有亂臣麽。						至治無爲化自深。偏區雖小亦君臨。誰知不怒威鈇鉞。箇箇皆懷死長心。													蠭王種子蠭臣服。王座高居俯衆生。未必仁恩覃被廣。尊卑天得理分明。						金甌天地隙中開。威德風行四到來。早晏喧聲雷若沸。應知官府放衙催。						有口誰非食力身。勤勞事上亦天倫。專心保守無侵略。冷視封疆以外民。						雲仍蟄蟄摠君王。茅土分封各主張。天賦繁華吾自有。春來專掌百花香。						王居渙號置郵傳。冠范司門鎖鑰堅。過蠮遊蠃皆外冦。誰何賈勇武蠭宣。													心力惟應億萬同。君臣一路物能通。自從分定無降叛。抵死猶羞作寄公。</text>
<title>族孫柔文 亨煥 失兒</title>,<text>孰有長生命。彭殤等是歸。然猶情不忘。只自淚空揮。誤墜明珠碎。眞同朝露晞。桑蓬俄數日。一一付灰飛。</text>
<title>瑞鵲詩 幷序</title>,<text>余昔作松𧎢賦曰人乍近而痒屑。鳥雖飢而避毒。卽實事也。是蟲也。彌一歲成者也。金旺而生。經冬不死。火旺而蛹。旣蛻且種。至秋復生。他蟲未有此也。察其性氣。蓋災眚之禀金精者乎。故惟食松葉。松之靑貫四時不易。而爲金之所克。其理然也。道詵言我邦是水根木榦之地。色尙靑黑。器用禁金鐵。此雖術家之說。歷代傳道至今。故山有厲禁。凡伐松有律。意亦與在其中也。夫松爲蟲損。在古無聞。惟梁武大同初大蝗。松栢葉盡。人謂公卿不親職事。無益食物之應。在東則高麗文宗時至松嶽無靑。損及太廟。而麗運衰矣。今之灾不知肇自何時。爲害浸酷。國家固常憂之。計無柰何。歲乙卯此蟲復熾。旣繭。羣鵲來啄。剖其蛹而食之盡。余登山躳驗果然。噫異哉。鵲非今有。蟲非昔無也。是何前不然而後爾也。此上祥也。不可以不識。						瑞鵲非異産。亦是巢林羽。常秊但彊彊。忽變攘灾具。鳥性豈遷移。天運必有數。陽木本孤直。厥材中棟宇。衆豸不敢損。嶽鎭與鞏固。彼哉陋惡蟲。作害無今古。秋生凍不死。遇暄益繁樹。食葉萬株枯。邦令不勝捕。有毒百鳥避。偃肆無忌怖。今看老成繭。將蛾未出戶。懿歟背歲禽。十百飛相聚。啄啄剖其蛹。搜枝盡沒取。餔呑得美餐。趁日充腹肚。彌山百年患。鏖滅力不努。卿雲與慶星。爲祥比莫伍。天旣厭沴戾。廣如四方普。吉善非人造。雖小可大諭。西成又有秋。萬姓待鼓舞。</text>
<title>悼聖肯</title>,<text>聖肯來問疾。怪我或慮死。催歸便不起。存沒果如此。我生日夜苦。君歸順天理。以此持比彼。未知孰樂耳。</text>
<title>寄鏡城李通判來慶</title>,<text>書生墨綬老天陲。鴈字隨風落海湄。三十年來端取友。二千里外頓相思。鳴桐安往非單父。流水應須待子期。朔氣邊聲渾錯莫。也能孤住太和時。</text>
<title>伏枕</title>,<text>伏枕厭厭歲月催。不知花發後庭梅。一枝見在遊兒手。引得輕蠭入戶來。</text>
<title>雀爲蛤</title>,<text>物性有變遷。介羽同一理。啾啾滿樹雀。忽焉歸何地。曾聞化爲蛤。定知入大水。爾本於人害。其去孰不喜。穿屋損禾稼。驅去還復至。張羅與弋簒。百爲無良技。天心愛民偏。一朝患自已。况復成佳味。善變事尤美。茫茫浦渚間。自在無嫉忌。或云物極盛。雷擊將盡死。在渠今得所。啜土可安意。安得鼠爲鴽。公私保委積。</text>
<title>卯酒</title>,<text>山囱聽曉雨。悄悄凭梧久。微吟太和句。快進一桮酒。怡養忌卯飮。此語從古有。濡喉禁霑醉。兩可非掣肘。存心耻忘生。斟酌在余手。彼哉循嗜欲。日覺傾大斗。</text>
<title>挽洪參奉 重旭</title>,<text>吾黨中稱長者人。宿昔與我心相親。心相親。送歸淸泗濱。龍藏大澤思存身。頻繁書牘越嶙峋。嶺海非遠聯牀鞇。夢中猶見舊精神。人道繞頰霜毛新。君握山上菌。我侶水中鱗。聖世容此兩間民。攸然樂飢而甘貧。往年伏枕鬼與鄰。交遊嘿念如隔塵。今年不死重苦辛。旅館聞已帷㡛陳。死生一有賢愚均。余非怛化亦霑巾。粉字銘旌泝江漘。卽遠無退還家因。是時炎風攪紛繽。鄕山在望應迷津。三兒孺慕靡所臻。一弟老禿標心頻。似聞神馬與尻輪。脫略萬事行無垠。送者嗚唈浪生顰。畢竟催促同歸眞。泉臺作主須來賓。厭厭吾輩幾何辰。寶蓮峯下剔莽榛。封之若堂留千春。</text>
<title>挽人 四首</title>,<text>有祖稱知禮。曾孫奉訓恭。行過竹峴墅。百歲仰喬松。						篤孝由根性。何妨質少文。白頭終匪懈。方始見天君。						念誦平生事。隨身小學篇。箚心不盡業。留與作靑氊。						得壽公眞有。藏名世不聰。七峯聞已塴。追挽遡歸風。</text>
<title>挽金益山 二首</title>,<text>郡望稱名勝。夫公又挺奇。明時將洗拂。華譽早彰旃。星署容司武。雲鄕動把麾。象山哀壑切。窀穸助悽其。						邂逅何年是。淸揚適願言。乖離垂老禿。竿尺荷頻繁。縣邑棠留茇。丘樊葉返根。俄聞淹病枕。存沒劇消魂。</text>
<title>次白石亭韻</title>,<text>巖頂重瞻棟宇新。年回花甲又當辰。經營聽說靡遺憾。事蹟追惟若隔塵。巧思鑿開山骨髓。淸輝迥聚水精神。從玆可卜靈川業。任閱人間十百春。</text>
<title>次芝山寄來韻 二首</title>,<text>聞說丹山易已東。何人繼躅又精通。牙籤尙在行輸力。鐵㰅頻摧始見功。特地江湖投有分。滿天風月擥無竆。著書憂患初非已。髮短心長柰此翁。						生能幷世各西東。誠意纔容尺素通。刺口要開趨吉道。到頭方識達人功。平常妄意蛾時述。畢竟其如鼠技竆。珍重此心誰向說。楊山惟有紫芝翁。</text>
<title>修崑崙</title>,<text>攝養書存昔講磨。修崑崙法外無佗。千梳理髮踈通好。百脈歸宗衛護加。玉女盆傾頻洗沐。麻姑爪利恰搔爬。痒和捎𥰝皆要術。塵垢休留一點些。</text>
<title>哀族人載道 二首</title>,<text>蘭芽生洲渚。幽香猶未繁。風霜一何急。敗葉無遺痕。如何苗不秀。古來聞聖言。咄哉若人亡。不幸同煩冤。丁年逝不顧。何處招遊魂。骨肉盡在堂。弔者胡在門。玆事難重陳。欲道聲已呑。						往年余寢疾。嘿念無復起。老死理卽常。穌脈與春至。維時子遠訪。攜酒勸我醉。聞言可見心。感歎父有子。別離無多時。存歿但涕淚。寰中十七齡。怳與空花似。衰孏尙爲人。欲赴旋復躓。</text>
<title>瑞光篇 三首</title>,<text>夫人有生。匪氣曷形。聚必終散。維鬼神情。或出乎常。載顯厥靈。存旣淑貞。死遺之名。						稟精數局。順以反眞。野土可蔭。不泯者神。旣肂施㧁。有氣氳氤。生牖徹帟。上盤穹旻。						異事肇見。氓俗動魄。咸曰嗟哉。昭明悽惻。孰遊孰揚。孰載其迹。用作歌詩。傳在壼則。</text>
<title>病錄</title>,<text>經年牀褥苦支離。花眼霜顚頓覺衰。始祟獰風身不愼。終須腐草國無醫。耳鳴恰似秋聲賦。氣動偏於夜卧時。五十六年生亦久。樂天乘化又何疑。</text>
<title>春雪</title>,<text>煗屋酣眠夜擁衾。不知囱外有晴陰。平明運帚人相語。春雪無端一膝深。</text>
<title>簡黃靜叔</title>,<text>耿耿心中黃進士。惠然肯訪星之湖。古人命駕今人有。當日交懽異日無。我已蒼顔君皓髮。奴惟白飯馬靑芻。須知臨別留華簡。欲寫篇章意轉蕪。</text>
<title>牧丹盛開。羣蠭競集。惟蜜蠭一不到。感而賦。</title>,<text>殉國忘身卽至誠。勞心事上獵羣英。牧丹叢裏何曾到。應避花中富貴名。</text>
<title>淸潭 四首</title>,<text>溪花磴蘚恣經行。白石淸流愜素情。九曲歌中誰較得。請君珍重莫題評。						念昔中興洞裏遊。沿溪上下恣探搜。至今未信淸潭在。羞殺蒼顔照碧流。						來何急急去何遲。山水緣深自不知。恰似靑郊桮酒後。故人相別不勝悲。						洪家亭子俯淸瀾。走馬來尋快意看。銀瀑喧時迷去路。白雲峯下重盤桓。</text>
<title>北漢 四首</title>,<text>老子晨裝興可知。西巖寺裏趁良期。三峯直戴媧皇石。百朵爭趨聖祖基。濯足泉淸尋有路。洗心樓迥坐移時。諸君正促登高去。把臂相看又一奇。						勝迹何須要衆知。羣公好事集如期。關防勢壯開新堞。寺觀懸高鑿舊基。會借遊人盤礴地。推尋造物攫搏時。也應天餉吾行李。晴靄千峯最現奇。						仙分商量久自知。偶然留滯亦前期。平生長往非無地。終老幽棲合借基。正耐從君攜酒處。更須看我倚樓時。山靑水白微吟罷。不有玆行定負奇。						一度登臨一眼開。山靈與我默相催。水光上接樓臺迥。石氣橫欄日月回。拂袖俄從紅輭出。扶筇徐踏翠微來。孤僧引到藤蘿外。無限雲嵐照把桮。</text>
<title>次李進士汝久 永胄 寄來韻</title>,<text>曾言夢想石麟兒。犀角豐盈宛見之。珠玉輕明形覺穢。簡編商略手忘瘦。故人書到煩勤託。猶子情深說美姿。家塾相傳須更勉。歸求元自有餘師。</text>
<title>贐李甥德中 克誠</title>,<text>昂昂少年子。高步志方強。名門有餘緖。生質矧不常。謂聖人可學。努力愼行裝。皇墳事已遠。推覓懼迷方。憐我惸無鄰。求友塞中腸。相逢十日淹。談說意益彰。歡欣示情素。稍稍開匧箱。匧箱多過尤。爾來十年藏。吾衰不復事。要子重商量。才生豈云易。養成宜更詳。糾纏一副習。心法恐墜荒。精神貴保惜。歧路休彷徨。耄言等哀鳴。庶幾無忽忘。</text>
<title>次李進士汝久</title>,<text>造物無停機。君子貴自強。聰明耳目身。賦與非尋常。譬彼千里駕。夙戒已嚴裝。顯顯名家在。當世識大方。階庭炯芝蘭。符彩稱錦腸。繁昌昔曾筮。神告詎不彰。問言焉取斯。遺訓爛巾箱。珍重謂我舅。心愛實中藏。半子及猶子。淺深休較量。須知式穀似。誨爾必加詳。疏頑我自知。心力儘怠荒。屬唱增愧恧。撫己彌彷徨。猶怕誤人子。鐫銘或敢忘。</text>
<title>寄示德中</title>,<text>聖師標明訓。睠焉稱矯強。昭昭舜何心。高楬賤守常。此道長已矣。行迷曠束裝。懿彼紫陽子。整頓修治方。玲瓏八條敎。爲我敷心腸。硏幾不盡釋。言簡指愈彰。如何後來人。等擲在案箱。晩學無所能。若氣渾閉藏。然惟豹斑願。往往不自量。而子發人愚。倒廩言必詳。遵流泝沠脈。陟巘披榛荒。相將愼行邁。永矢無彷徨。旋車忽言別。佇立不能忘。</text>
<title>柔文見和又次韻寄示</title>,<text>資性人皆有。所貴學力強。勤劬日用內。庸德在平常。任重道且遠。胡不理晨裝。而君最善根。看讀早知方。優閒閱書史。收擥見弸腸。時時發爲詩。文彩互施彰。推竆萬變得。箋幅動盈箱。存身入草昧。緬若澤䨓藏。日來申告余。心迹合細量。馳暉慨不停。功費尤可詳。操舟要正柁。植苗須開荒。周行旣斡旋。向來徒彷徨。玆言當頂箴。銘佩勿復忘。</text>
<title>再和</title>,<text>隴畝出髦士。志氣渾莫強。揮鋤亦帶經。藜莧爲我常。睠彼求名子。旁徑互催裝。此道非夙好。枘鑿殊圓方。圖書看在手。亦足充飢腸。循循動雅飭。名譽日外彰。而來業哦詩。謾興排素箱。穿心出脅意。閱眼多收藏。功程豈非惜。箚跟宜思量。回頭易懺悔。古訓儘精詳。舍田芸誰苗。有莠不日荒。存心見和章。警省增徊徨。一言當韋佩。慥慥寧遽忘。</text>
<title>示李甥 二首</title>,<text>芳年十八作男兒。夙把遺經尊閣之。解道身閒多費力。應須心樂不知疲。爭看許大門閭宅。生得寧馨美好姿。衰孏如吾無警發。卷中何處乏良師。						玉皎蘭芳利齒兒。吾儒門路見心之。如將未達爲深耻。苟是當然詎自疲。力量也能占地步。功程生不負天姿。才難從古咨嗟甚。早去行尋雨化師。</text>
<title>次壽席韻 三首</title>,<text>聯翩五老友于情。少弟衰翁况長兄。且與閨門仙共得。重回巹歲鬢雙明。華筵曉闢嘉賓賀。彩袖春翻孝子誠。看取兒孫滿眼在。手中咸有萬秊觥。						胖合長生百福幷。五常人道最良兄。芳秊昏往應回念。旭日朝鳴更證明。上客蒼顔皆納拜。諸兒華髮各輸誠。秖今爭誦岡陵祝。惟有南山影落觥。						相隨緱嶺可齊名。並峙廬峯弟似兄。况是同牢秊反復。惟餘耆老記分明。周星天道多增福。愛日人情合薦誠。此會叨陪眞自幸。且須留看侑深觥。</text>
<title>次稼圃亭韻</title>,<text>有土不耕等反裘。邨翁野老與同流。晨炊每促多時飽。夜火爭歸幾處篝。解道謀身中有樂。誰知食力外無求。樊須未必非當務。分定何如貉守丘。</text>
<title>次三足齋韻 二首</title>,<text>晩築淸溪一道幽。山樊聊與二難遊。全神養壽頻添筭。計口營農獨有秋。分外何曾生妄想。毫端時復掃間憂。兒孫更惹含飴樂。挽鬚牽衣只點頭。						三足商量扁我亭。賓留滿席酒盈甁。杉松不礙乘驢路。筇杖偏穿宿鷺汀。大化何須輕歎老。優間未可便 缺 醒。羲皇日月云誰待。來不來間度百齡。</text>
<title>汝謙久痾始痊。撫琴哦詩。日爲樂。又遍求和章。爲之喜甚。聞卽走筆。分韻得巖字。</title>,<text>同病旣相憐。一瘳喜亦咸。吾衰固處命。君健非神監。厭厭蒲柳質。霜雪羨篁杉。逢春物與穌。惠風膏雨𩁺。曾言心力大。保攝感至諴。琴傳漁隱子。指法迥出凡。一鼓振林柯。再鼓殷泉巖。泠泠動天和。窙豁根株芟。陶情用自志。佔畢盈箱函。俊秀有羣季。屬和語相諵。音徽落洲渚。百里寄封椷。知我卽久要。嗜好同酸鹹。睽違雖歲月。密若襯帬衫。梅花看在梢。緬懷劇老饞。爲詩樂送賀。奚啻脫覊銜。依依松下風。山巘隔手摻。石湖又謫去。蘭畦困譖讒。將陟馬告痡。欲濟舟無帆。終然不可覿。佇立傃巖巉。山農或見憶。投帖問長鑱。</text>
<title>賞花</title>,<text>尋春到花國。萬樹鋪如海。望之無畔岸。近前眼纈彩。初來披錦幕。轉入穿蒸靄。已綻猶未褪。後開方蓓蕾。姸姸紅映肉。頭白亦一快。同我四五輩。約束意未怠。東西雜遊蠭。倏閃迷所在。一步忙一步。脚疲猶未悔。遂登最高頂。曠瞻眞爽塏。到頭須盡歡。淸賞莫等待。偏知得天餉。努力報眞宰。於焉志喜事。詩令愼無改。</text>
<title>挽吳都正 二首</title>,<text>名德門闌儼老更。風流溫雅近人情。傳家有帙餘充棟。敎子成章勝滿籝。晩帶恩榮光壽域。先從眞率號耆英。後生頭白題虞殯。辜負來觀馬鬣塋。						念我諸兄友道存。惟公有好義難諼。滄桑坐閱交情見。車笠相傳宿契敦。長老云亡誰更仰。餘生多感淚雙捫。誠知此意中藏久。待與欒欒孝子論。</text>
<title>送李來慶出宰咸安</title>,<text>鳥嶺嵯嵯鐵嶺齊。歸驂俄稅又催蹄。偏從枳棘容棲鳳。重把絃歌試割雞。南土風謠煩問訊。中朝鑑別足評題。自憐卧病滄浪遠。瞻眺鳧天惜解攜。</text>
<title>送金君鎭出宰潭陽</title>,<text>明時製錦屬其人。也識懸刀入夢頻。聽說年來凋瘵足。誰知此去櫛爬新。故人心事瞻雲慣。良宰風流按轡親。想到貞陵連夜語。賢勞判不負斯民。</text>
<title>別藍浦使君睦士懋 時敬</title>,<text>藍田邑小偏饒瘼。太守才高掣肘多。况復荒年無可柰。然猶努力欲如何。爭憐頓頓身縻祿。自笑區區手障河。世事卽今生悵望。贈君惟有息鄹歌。</text>
<title>次慶壽感恩錄韻 三首</title>,<text>優優養壽義微玄。操術安流有舵船。鶴髮童顔那易得。淸心寡欲是其然。休論草澤孤臣老。始信桃源盡室仙。聖世尊年虛席召。恩波一日淺深延。													營爲袞袞付天玄。世路風波閣岸船。厚德傳家心炳若。深衣養老事當然。殊恩不惜陞超貴。眞訣新傳世襲仙。聽說東宮容善禱。將呼萬歲頸先延。						仁人求福牝如玄。水積方知負大船。遐壽秊齡眞自有。上卿班秩果能然。先登霄漢耆英會。兀作寰區火食仙。此事爭稱今始見。任敎餘慶子孫延。</text>
<title>贈洪和順聖望 二首</title>,<text>音書漢北鴈來通。果見吟鞭入剡中。往迹居然三十載。殘齡已是六旬翁。黃花赤葉重尋慣。白髮蒼顔四座同。雨夜相從君莫恠。可憐人事轉頭空。													滄浪垂釣廢求通。惟有情親在夢中。肯憶芳年攜手地。來尋竆巷曲肱翁。看看衰相鬚眉似。草草殘尊意思同。滿眼江湖行問舍。可能留計不成空。</text>
<title>旅宿 二首</title>,<text>風謠百里問須知。蕭瑟人煙歲色飢。匹馬孤尋曾宿地。殘燈留照獨眠時。天長有鴈隨陽急。邨小無雞待曉疑。多少羇愁渾打疊。投身何處不便宜。						和仁邨裏重留連。晩步田間眺望偏。井落無林多客戶。帆檣入浦認商船。濛濛遠峀煙非雨。杳杳長郊鳥貼天。我欲明朝騎馬去。家鄕一路指雲邊。</text>
<title>次鵝谷八景韻</title>,<text>空際幺岑露數層。時看山氣忽平凝。葱籠一帶生紅暈。知道祥雲瑞日昇。峨嵯曙霧						帽絮皚皚羃翠岑。依微星月逗輕陰。朝來始覺離山去。似識閒人候望心。冠岳宿雲						澹澹長湖一枺橫。水光渾似草光平。欲知孤嶼春風意。看取鷗邊夕照明。栗島靑蕪						水濶滄浪去杳然。孤帆峭出鏡中天。斜陽一幅忙心在。蘆渚蘋汀若箇邊。麻浦歸帆						西天晶日有餘輝。霞鶩高低與共飛。留照山顚紅豔豔。故應遙待月東歸。藥峯殘照						雨卷雲消有意然。靑山月出倏生姸。一年今夜明如許。萬國同看處處圓。鮒嶺霽月						山霏林靄曉濛濛。樹影輕添霧氣重。恰似王維詩上見。刀州遠色碧陰濃。桃谷霧樹						塞門消息暮雲間。穿過黃昏幾疊巒。五緯聯珠同上瑞。分明報道國寧安。木覓夕烽</text>
<title>寄謝潭陽使君</title>,<text>袁門雪擁范盆枯。永夜懷人片月孤。忽見椷封傳海國。情知腆貺出名都。天長不阻音書往。歲敝應令餓瘠穌。異日貞陵洞中過。芒鞋聊復待雙鳧。</text>
<title>次汝謙寄來韻</title>,<text>對月無眠懶就衾。憶君遙夜抱瑤琴。扶持藥餌身同病。蕭瑟冰霜歲已深。久信詩書開坦路。重吟山水有淸音。頻繁尺素勤相勉。棲鳥天寒各定林。</text>
<title>挽申騎省日新 二首</title>,<text>世德先陳盛。雙泉有瞽宗。唯君初負譽。當歲早修容。穴古毛遺鳳。門高額點龍。誰敎纏坎壈。埋沒向堂封。						迹遠疏丹禁。官卑老縉雲。拂衣塵土滿。臨鏡雪霜紛。蠧化空留卷。魚生但見盆。䪥謳嗟已矣。歸旐鵲川濆。</text>
<title>挽金上舍 泰潤</title>,<text>爭柰名門老俊才。陽川聞又柳車回。儂今白髮非長計。子已黃泉待後來。神理相從知有路。人情暫別浪興哀。悲歡六十餘年事。飛在雲天一笑哉。</text>
<title>挽人</title>,<text>記昔過京國。勤尋有年少。形貌秀而淸。出言更端妙。中歲濶焉別。才譽故喧鬧。深期益張大。曙月閃餘照。蘭苕方冉冉。摧敗詎曾料。朋知日來哭。心傷骨肉肖。無兒可持門。有弟惸受弔。受重衰未練。失慈難伸孝。楊山禮先輕。姻至摠悲叫。彭殤本可齊。而子夢一覺。</text>
<title>挽睦藍浦士懋 三首</title>,<text>憶昨操文弔彌甥。誰知字字說衷情。死生一有吾何與。雙淚空然哭不成。						衆惜才高志未伸。如君無命亦多人。紛紛時譽渾閒事。內行吾惟識得眞。						芳草萋萋旅櫬回。桐鄕一路哭聲哀。長江不解憐才甚。忍載孤魂泝夜臺。</text>
<title>次汝謙寄來韻 二首</title>,<text>涔涔愁病擁寒衾。眞賞難磨在玉琴。此意誰能看得密。當時君已見知深。磋身恰恰寧無法。盈耳洋洋尙有音。雞蹠編中方稍露。任敎揮灑筆成林。						滿壑雲霞擥作衾。松聲竹籟當鳴琴。野人吃菜心無著。良友貽書語更深。久信羊裘存素性。欲從牛鐸覓希音。幽懷也自頻回首。何限千山萬樹林。</text>
<title>挽崔季亮 明瑞</title>,<text>寧州文獻季方賢。同病相憐死獨先。離別雖長猶待日。幽明已隔柰終天。十年用拙功夫大。萬事灰心靜養便。此道情知君自有。賸敎餘業子孫傳。</text>
<title>沈判書遷葬挽</title>,<text>先輩風儀老更莊。天留筋力輔新王。精神歲晏餘筠竹。言議時來洗匧箱。晩節肯羞秋圃淡。哀榮增發夜臺光。秖今灤囓徵遺禮。何處佳城見日岡。</text>
<title>雉岳</title>,<text>翁今頭白尙幽情。穿盡藤蘿一杖輕。石氣補天瞻五色。梵聲和月出三淸。會逢眞賞精神王。看到參禪意思平。無著前蹤重問訊。靈龜神馬總留名。</text>
<title>綠玉杖</title>,<text>雉岳高巓綠玉杖。我來攀折卽仙期。攜將一抹靑山色。拄向滄浪有所思。</text>
<title>次樵隱亭韻</title>,<text>蒲蘇一路走仙莊。蘭茝藏林惜放香。漁者相逢休問答。堯夫多事說偏長。</text>
<title>挽李燕歧汝淨 二首</title>,<text>生同辛酉長同方。意內靈通到鬢蒼。濯濯風神看月柳。陽陽談議挾秋霜。燕歧邑小功名薄。洛社筵空舊故亡。哭死非哀才可惜。一斑留與在桐鄕。						士懋云亡已最憐。夫公凶問劇潸然。一麾俱出俄鄰傡。六紼齊回又後前。澤國招魂悲永夜。春城把酒憶當年。朋親屈指無時望。空使人談二子賢。</text>
<title>挽韓進士晦叔</title>,<text>高大門闌見最良。早年才格匪尋常。黌中少試名傳國。膏下難醫病在牀。思夢無如蘭報急。故情都付蕙歎長。卽今人事渾堪厭。羨子當時習善忘。</text>
<title>送愼耳老 後耼 西行</title>,<text>名區千里奉晨昏。聽說乘秋出國門。客子行裝惟數卷。故人書札不多言。八條遺敎誰能挽。一路淳風更可論。木鐸聲從元氣盡。靈檀應有幾枝繁。</text>
<title>挽鄭東望</title>,<text>死別呑聲已苦辛。吾衰不復見情親。曾從酒國長春座。宛對羲皇邃古身。定向雲天參造化。厭看人世足風塵。自憐抱病蓬蒿下。送子靑山得返眞。</text>
<title>挽人 二首</title>,<text>名門馳譽壯山東。更有高才占地雄。白首劬書要見得。靑巒扃戶廢求通。家聲守在硏豪上。鄕論爭歸孝友中。矯矯荀龍今半逝。天寒大澤但悲風。						玄井園莊昔往還。大家刑範記容顔。吹篪韻叶因心內。截鐵談高抵掌間。著眼何曾無樂地。移居惟恐不深山。至今離濶關懷久。夜草哀詞鬢亦斑。</text>
<title>次李汝謙寄來韻 三首</title>,<text>友道難逢不世情。從君日月免孤行。至今追憶非先覺。終古優閒在耦耕。無限山靑容遁迹。未妨頭白作經生。殷勤雙鯉千金字。穩送歸潮達海城。						琴阮聲聲見寄情。深期上下與流行。撚攏物態爲身計。摛掞陽和付筆耕。吾道尙憐天下有。知音那得世中生。恭須玄鶴重來舞。不復絃歌在武城。						好事耽看萬物情。百年端自意中行。癡心尙怕因人熱。小慧先通以鐵耕。晩學詩章優送老。勤栽花竹助營生。此翁方寸休煩叩。也是無虞亦閉城。</text>
<title>余嘗夢得詩。末一句韻不協。改成一絶。</title>,<text>禮法從容歸腐朽。儒家伎倆合林泉。脂油松瀝俱堪照。夜對遺經獨悵然。</text>
<title>小會次長卿韻 七首</title>,<text>天時尙有北風鳴。小集從容到日傾。晩向林泉占地勝。恭將詩禮作家聲。擡頭不害無人記。攜手終期與子行。此意頻繁殊未已。重呼盞酒語端更。						喜事商量鵲早鳴。君歌先唱耳須傾。將開白屋眉生暈。共踏靑苔屧有聲。野禮謀成湯餠設。懽情期與酒桮行。吾衰不久人間世。付與諸君莫變更。						詩家律令務先鳴。酒禮甁罌看屢傾。莫道操絃無古調。深期曳履發商聲。鄕閭舊俗烹藜熟。里社初筵信杖行。且可淹留歡意罄。不妨歸路月三更。						寒意漫山萬木鳴。孤齋倚枕帽簷傾。閒愁打疊知魚樂。春氣偸回倩鳥聲。大椀難期明歲飽。殘齡何異下山行。須知此道容吾輩。坤四乾初義互更。						東西巷隔但牛鳴。畦畛無痕廩可傾。白首談農容自得。靑氊守業應同聲。歡情大似聞香入。快事時謀訪雪行。六十何人能變化。只愁今日果難更。						措大幽吟枵腹鳴。山阿老屋任欹傾。猶占勝日烹雞約。好趁新春候鴈聲。樂意何煩賓主別。淳風都在疾徐行。須將款曲終今夕。世事浮雲慣閱更。						筇枝屧齒匝蹊鳴。設席懽娛意氣傾。餠餌謀成眞率會。甖缸資發笑談聲。堂中儻待攜琴至。山下從佗荷簣行。一自蓮城修禊後。等間時節幾遷更。</text>
<title>長卿見和復次 三首</title>,<text>春動幽居衆籟鳴。山光樹影互斜傾。先生種柳名登傳。處士吟梅畫有聲。買醉曾聞衣可準。稱歌不必路難行。崦嵫薄景君知否。店舍人生等踐更。						遯世眞同鴈不鳴。時淸無復杞憂傾。誓心安用懸河口。習性聊爲詠洛聲。土俗蚩蒙徵日變。天時長養候風行。眼看物物皆乘化。期與菁華共換更。						篇章迭和九臯鳴。絶世娉婷國可傾。子有遐心賖月色。余無好計賽春聲。軒羲世往將安倣。生老時來便卽行。一帶明湖天付我。主人端合號新更。</text>
<title>奉別韓士雲 德龍</title>,<text>鞶錫申申憫汝衰。身微何以答恩私。恭承北極絲綸命。遠奉南訛影幀祠。天日高臨瞻寶座。風雲不斷護靈基。前遊尙記庭松在。問訊春來長幾枝。</text>
<title>挽李都正 弘模○二首</title>,<text>衰世難回邃古淳。吾知夫子亦淸眞。詩情往往江山助。意想恢恢物我均。笑語尙懷春氣像。風儀留與月精神。佗年地誌評賢德。試覓金枝玉葉人。						凄風寒雨度山扉。哭死由衷淚暗揮。六載人還流水在。三春草綠主翁非。俗情良苦惟懷往。鬼道難知儻發唏。君到匀天頫黃壤。緇塵無限染征衣。</text>
<title>挽許美叔</title>,<text>夫人貴稟正。本厚外斯輕。物欲不足拘。習俗何須嬰。擧擧陽川子。年妙志彌貞。搜尋古紙堆。發軔愼行程。羣趨獨住脚。脫灑意方亨。平生比德心。孚尹達光晶。曾言訪我勤。符彩心暗驚。粥粥儀旣恭。循循思愈精。淸揚日在眼。斐然待章成。萊蒿耨還茂。芝蕙夭句萌。此道古來然。在今尤可明。頻聞病枕移。神理或扶擎。命矣其柰何。遊岱不留行。䃸磹邁年光。較回差一贏。好禮必稽古。正終宜信誠。深衣備棺斂。五法如平衡。精神驗遺草。著作匧將盈。疇能勉續就。逝者必慰情。皓首餘衰。哀淚爲君傾。</text>
<title>次金潭陽壽親宴韻 二首</title>,<text>名門恒見四時春。尺五連天雨露均。壽域陶成推孝日。珍廚分惠頌恩辰。何人不道中無憾。如子方稱上有親。看取笙歌噓作瑞。彤霞一路拱楓宸。						黏日留暉意未闌。誠深孝思敢遑安。萱堂擎爵俄鋪席。花縣隨輿暫罷官。上客哦詩頻送賀。兒孫迭舞助成歡。寰中何限爲人子。總到門前感涕汍。</text>
<title>往在萬曆庚申暮春。曾王考貳相公與同朝諸公。同遊於靑楓溪。賦詩作圖。爲傳家物。今歷一百二十有一年。而甲子再周矣。宗人約束當日同遊諸公之後孫。復會於溪上。盡歡而罷。余病不能赴。追次先祖韻志感。二首</title>,<text>往昔登臨尙有臺。羣公簪盍此傳桮。淸芬未沫今人話。佳什猶存故紙堆。甲子屢周應歲遠。庚申重返又春來。誰知百有餘年後。苗裔躋扳共醉回。													楓林依舊一溪幽。後屬招尋合再遊。往蹟不磨餘鶴柱。名源難忘等狐丘。流光好趁緋紅綻。喜氣遙連翠黛浮。孤負春風同賦席。病中回首仲宣樓。</text>
<title>復次輝祖楓溪韻</title>,<text>淸遊曾說白猿年。百歲歸來仰祖先。山水登臨餘地勝。畫圖省識有家傳。流風不盡宜垂後。舊甲俄回合踵前。佗日視今猶視昔。請君珍重賦斯篇。</text>
<title>挽鄭承旨 宇柱○二首</title>,<text>淸溪赫業有遺風。當世高標又見公。製錦才高恢掌上。初衣願遂屬山中。朝天舊袖餘香在。選勝新廬長物空。莫道報君無處覓。棠陰滿地接宸楓。						興元渡上數椽傾。我昔經過認物情。墨綬解歸餘陋巷。銀臺夢罷混齊氓。南山壽考天將報。東嶺帷㡛衆共驚。留使賓朋懷仰在。長江徹底表貧淸。</text>
<title>西江汎舟次古韻 二首</title>,<text>一笑端宜破百憂。江湖置約辦豪遊。重吟李白黃雲句。走上蘇仙赤壁舟。且放孤篷竆海島。須看一葉信滄流。靑山送我飄空際。螺黛長煙接蜃樓。						商量世故莫深憂。嘉與招招爛漫遊。會見輕風吹去棹。不妨飛雨濕孤舟。雙樽恰有醺心酒。萬里誰非濯足流。元帥碑前長嘯罷。更須歸倚十層樓。</text>
<title>又次</title>,<text>仙侶翺翔忝與同。回潮湍駛日昇東。雲橫紫翠千重外。舟在琉璃萬頃中。把酒何人開坦界。吹簫有客向晴空。陽川十里鳴榔過。鳧渚鷗汀眼已竆。</text>
<title>簡李汝久</title>,<text>逢時歡笑別時憂。一夢長懸二日遊。便欲孤尋江上路。那能更倚月中舟。故人酒重黃金貴。老子情深碧海流。知有前期留勝地。煙波何處乏名樓。</text>
<title>挽柳進士 珩○二首</title>,<text>雙珠聲譽早聯翩。奕業傳家不乏賢。孝思光增徵樹背。朋交道在到華顚。有心人過香留席。无妄灾生壁影弦。白髮親存偏哭子。泉臺一路弟行先。						生世何曾膝下離。况今親老又何之。忍將丹旐辭尊府。留與斑衣付稺兒。朝廟猶疑遊不遠。夜臺其柰去無期。人情也識幽明似。說到君家鬼亦悲。</text>
<title>次花谷靜窩韻</title>,<text>蝦菜淹留海一濆。優閒與物不容紛。檐楹地借盤桓宅。草樹天成繡畫文。寤寐難忘湖上月。是非寧到嶺頭雲。主人厭鬧偏求靜。牆壁銘詩協古聞。</text>
<title>示李甥</title>,<text>意內人來百不憂。江湖行與子同遊。淸揚剡道方傾蓋。漫興山陰莫返舟。醞藉香蘭親氣味。軒昂舒柳自風流。誰知形穢慙珠玉。拭目看修五鳳樓。</text>
<title>懷李甥 三首</title>,<text>三日乖離一段憂。山高未許礙神遊。橫煙北洛俄驅馬。過雨前川忽汎舟。了了音徽心上在。滔滔江漢夢中流。秖今雲鳥關懷久。洋海東頭嬾下樓。						從君日月我何憂。惠好同車莫浪遊。千里有期看伏櫪。一竿牢把釣呑舟。盈盈犀角憐神骨。炯炯龍珠穩積流。回首端門歸意促。離魂不散國南樓。						棄我難留暗攪憂。山門那得更淸遊。黔州望望風吹袂。漢渡招招雨滿舟。兩眼遙懸雲北去。孤懷爭似水東流。此翁心緖君知否。聽鳥看花便上樓。</text>
<title>題玉筍峯立巖兩圖 二首</title>,<text>萬古琅玕色。參差竦百尋。誰開七星孔。吹動鳳凰心。						偃蹇搴鵬噣。將須海運飛。江流形不轉。寂寞斂神威。</text>
<title>謝咸安使君惠扇</title>,<text>仁風曾說扇南天。一道吹過左海邊。莫恠新凉箱匧閉。春來便面果誰先。</text>
<title>次益昌府院君愼公 守勤 延謚宴韻</title>,<text>蟾精薄蝕上無尊。碧血孤臣敢訴寃。果見乾坤回日月。終敎霈澤及阡原。知音仰託吾君聖。異世重開國舅門。看取靑冥天樂下。分明歌曲說洪恩。</text>
<title>謝南聖時 夏行 惠祕色胡盧盞盤</title>,<text>高麗秘色天下知。越窰取制形貌奇。歲時旊人供禁廚。白堊靘飾光陸離。故人得之輒懷人。絲繫胡盧盞盤隨。出壑冰淸炯左右。㶑灩黃流來暎眉。一酌再傾先飽德。馨香入口偏旺脾。野翁衰心死久。甜酸嗜好無所爲。自從今後小崇飮。蘭陵鬱金恒醺肌。憑仗瓊瑤憶中坻。不啻歸荑彤管貽。音徽百里鎭相對。夢魂去繞天東陲。</text>
<title>寄梁山使君鶴皋子金仲綏 履萬</title>,<text>投老情親有幾人。春城摻別首回頻。靑燈照夜懷天末。白足傳書到海濱。吏隱何妨塵裏迹。儒仙元是嶺中身。傳聞百里淳風挽。剛喜賢勞在作新。</text>
<title>花浦雜詠 十七首</title>,<text>夜雨翻盆沃四林。朝來霽色喜難禁。雲䨓已戢蛟龍怒。翅翮遙知鸛鶴心。曠野茫茫風不起。平湖㶑㶑水增深。佗晨馬首歸何處。微露天邊雪滿岑。						野色平平不見垠。飄然獨立履坤元。遙瞻山勢疑羅髻。始信天形似覆盆。日月交輝黃道界。星辰全露紫微垣。誰知鏟卻羣巒盡。窙豁胷懷對帝尊。						巾屨偸閒少步庭。雲消天濶莽靑冥。夕陽斜入雞鳴巷。晴靄橫鋪鷺宿汀。兩鬢爭如皋鶴白。雙眸今爲海鷗靑。優優觀物聊同戲。厭盡堯階一葉蓂。						翁今首白走邨途。翁事翁知但守株。世或有譏佗界想。人誰無好自家圖。乾坤莽蕩行程坦。風月淸明坐起孤。極目雲端飛鳥去。靑山何地秘仙區。						旅泊棲棲滯海堧。亭皋葉下逼殘年。賓鴻響戛三更月。秋水波連一色天。著處園田收已競。誰家砧杵耿無眠。依然物態如前度。可笑斯人鬢髮鮮。						穿渠移圃築防潮。鹹減禾生盡沃饒。聚落仍成居井井。鋤耰何患莠驕驕。誰敎山澤無遺利。可見平蕪免浪拋。碧海桑田容易變。良謀輸與訪芻蕘。						秋風擺袖閱靑山。驅入雲鋪水漫間。潮返神鴉迎棹舞。日斜翔鶴認洲還。川原明媚聊仍憇。時物推遷等是間。掌㨾平郊隨意去。古來行路不成艱。						宿宿經旬厭苦辛。隨身惟有一壺親。秋聲入夢頭生雪。燈影成花夜發春。澤國天寒龍蟄窟。朝陽樹老鳳無隣。此生征路何時盡。三十年來倦問津。													隊隊頑雲黑似鴉。輕風領雨掠江涯。應添轍涸波臣急。肯許川騰海若誇。不害身霑巾角墊。惟愁泥滑馬蹄蹉。小橋歸興穿霏過。煙火平林著數家。						蘆花飄散韻禽啼。一棹居然阻雪溪。囱外對槽看馬吃。手中推句到雞棲。惟嫌有眺雲遮北。但道無情雨在西。世味消磨今已矣。周遊不必欠靑藜。						風露凄凄拂曙淸。遙空鴈度報新晴。廛居雜處知氓俗。農圃時來慰客情。滾滾江潮來有信。荒荒野日照還明。行輸百畝耕犁力。準擬蚩蚩過此生。						蝸似廬中坐更寬。人來但道一心安。地偏君子居何陋。世治愚民老益歡。廚饌暫憑邨手在。鄕書時倩瓦燈看。平生不過無憂足。支度年華此最難。						野俗龐淳耻設垣。誰知帝力到黎元。鷗遊况是忘機地。鶴下依然報客門。漫興何須傷歲暮。麤衣猶足負朝暄。支頤燕坐拋筇屐。一任眞心在不言。						淹滯竆閭又一回。天時多在靜中催。囱虛曉吹偸簷入。山暝輕霏罨岸來。盤礴寧無容膝地。徘徊不上望鄕臺。牢籠物色全相付。負殺西京作賦才。						十年蹤迹重棲棲。濱海留緣信馬蹄。是處雲鴻成密計。誰家霞鶩換新題。人從極浦橫成渡。風引孤帆逆上溪。偶過林間披草返。夕陰垂地露華凄。						客日駸駸閉眼過。邨孤無事擁衾哦。夜長已自無眠覺。寒意偏於欲曙多。微月暎囱雲忽掩。繁霜在地雪如皤。只愁冰凍時將逼。深屋薰爐柰老何。						風謠百里各驩然。邨酒喧譁識稔年。睡覺卧看穿戶日。間來踏破羃庭煙。有時頻嚔知誰念。到處仍留要自便。敗帖禿毫鄰借得。囊中收拾記行篇。</text>
<title>送洪進士啓心 沃輔</title>,<text>八座淸儀世播芳。賢孫守業又成章。專心去看靑箱字。試手來扳玉井香。泗上流風今魯國。剡中前迹亦幷鄕。情知措大行程遠。揷翅天陲待一揚。</text>
<title>送女</title>,<text>勤斯育女在閨房。送與佗家作孝娘。有行固應辭父母。專心惟可事尊章。山川凍合憂難徹。骨肉分張意自傷。一路平林風雪裏。任敎歸馬踏斜陽。</text>
<title>雪</title>,<text>驚風曠野雪橫飛。衝過平蕪盡濕衣。正耐溪邊回棹興。依然橋上訪梅歸。渾埋卧石鹽成虎。時露層崖玉疊臺。莫遣繁花侵鬢領。邇來鬚髮黑全稀。</text>
<title>送行甫</title>,<text>凍雪嵯峨路細橫。嗔鞭直走嶺南程。神遊辰弁分基界。目驗尼師畫井坪。面面山高從古仰。滔滔水逝至今淸。雞林試訪前賢後。昭穆相望譜合成。</text>
<title>寄謝文城使君權士恢</title>,<text>故人昔登太白巓。遺我一枝丁藤杖。故人今宰阿達下。又見雙履中心貺。扶藤躡履出門望。檀君往迹依俙想。神明嶽降終飛昇。至今三聖祠中享。嗟余年今六甲周。髮白心死違仙賞。惟君惠好資遠觀。精神迥接靑山嶂。况聞百里古唐藏。挽回邃古淳風象。音書千里落滄洲。傃風瞻雲一歎悵。</text>
<title>挽黃大叟 四首</title>,<text>山輝川媚識瑤瑜。潑眼咸稱照乘珠。備彩朝陽生瑞羽。迎風寒露炯冰壺。黌中試手驚羣彥。卷上留心該往圖。三世論交吾不死。公然垂泣送泉途。						妻孀父獨事堪憐。閻老非情忍少年。逼骨淸寒疑或夭。動人華藻柰何天。心如可貴才還賤。生不成章死必仙。四六光陰驚一瞥。書帷塵沒拾殘篇。						爺啼孃哭未華顚。見爾冠婚甫數年。琢玉將成驚誤碎。栽苗不實竟秋捐。無人就養魂應顧。有子非男重孰傳。謦咳吟呻俱怳聽。循階入室覓何緣。													喬木園林風亂鳴。春還故宅草空生。靑氊尙在將無託。粉旐俄懸孰挽行。舊客相逢渾涕淚。新阡底處志墳塋。彭殤等死吾何屑。念性憐才更愴情。</text>
<title>寄洪聖望</title>,<text>嘉樹朝陽碧一莖。勸君培植近檐楹。佗年疏雨桮罇夜。準擬同聽葉上聲。</text>
<title>次李汝久寄來韻</title>,<text>昔我呱呱薩水湄。居然頭白念當時。一千里外身何怙。六十年周事轉悲。連氣無人惟反袂。相憐有客又貽詩。平生夢想懸弧地。聽說猶傳九畹滋。</text>
<title>醉虎行</title>,<text>吾聞虎以狗爲酒。吃狗猶醉况腯肥。豬鳴呝呝虎攫攫。一飽酩酊山巖歸。山虞挾銃火發丸。霹靂應手驚神威。穿腸刳肝不復惜。委棄何異螾與蟻。童孩狎觀有餘嗔。撩頭捋鬚無畏忌。念爾當時恣虐毒。磨牙殺人行閭里。哀哀寡獨冤恨長。聲徹穹壤鬼亦淚。爾惡旣盈誅死迫。偶然醺酣豈天意。山中從此深夜行。百獸號舞倀鬼喜。君不見乙辟邪魔晴定魄。去欲剝取資醫技。</text>
<title>靉靆歌</title>,<text>野翁衰朽明欲喪。人力能敎老變少。玻瓈雙錢角爲匡。持暎昏眸發天巧。羣書滿案炯相對。一一可辨蠅頭小。借問何從得此物。初來遠自歐羅巴。歐羅巴人創新制。金篦括瞙還同科。暗室明月豈虛語。寒門燭龍應非過。癡人錯疑眼孔大。少年戲與秋毫爭。吾聞聖人竭目力。繼之規矩傳後名。嗚呼至寶靉靆鏡。厥功更大千金輕。</text>
<title>謝愼耳老惠蔗酒腶脩</title>,<text>內府香醞釀大春。火齊湛熺神功均。歲時上供大酋監。六彝餘瀝分廷臣。故人恰嘗霞液融。醉來便憶情相親。憐我多年病道暍。一壺遠寄滄浪濱。滄浪老翁正浩歌。夢魂未斷心中人。傾壺細酌黑白髮。腶脩異味尤更珍。爽口何羨玉井冰。淋灕怳訝金莖眞。念昔君來親載酒。太和在手渾濡身。江湖日月尙餘醺。始知世中交有神。久慙昏懵業日退。感子邁往能知新。頻繁書牘輒盈把。涆涆未易竆涯津。斯文得子眞幸耳。庶幾不虛爲天民。高山在仰嚮道行。要須商量重苦辛。</text>
<title>平凉笠歌。寄謝華瑞進士。</title>,<text>高麗折風金花笠。李白詩中傳舊俗。後來別出平凉制。簀簀筠絲密如織。南州一千有餘里。珍重人情寄海曲。海曲畸翁學農圃。索帶芒屩走阡陌。見此欣然頭戴出。衆道眞成野人服。適有來遺鶴翼雙。天然羽扇雪霜白。笠蔽曦陽扇揚風。夏畦勞病旋忘卻。褦襶觸熱吾何與。臺撮都人不同迹。更圖寒暄蓮子纓。雙垂鬢頷防汗滴。</text>
<title>挽金進士仲鎭 華潤</title>,<text>嚶鳴相感要靈通。江海論交始見公。斂手將承賢祖世。苦心歸挹畏菴風。頻繁禮樂三千藪。埋沒山林七十翁。一種挽歌揮涕淚。爲君家哭弟兄同。</text>
<title>挽李養中</title>,<text>秋高正憶故人風。尊有新醅夢在東。準擬欣迎歸社燕。居然驚怛印泥鴻。一千里外離憂積。四十年來友道空。埋骨天涯誰不愴。遊魂應過舊山中。</text>
<title>和梁山使君</title>,<text>較雪華顚我二人。儀形來入夢中頻。三秋鴈字雲千里。七點螺峯海一濱。見說仁風偏浹骨。須知仙尉亦藏身。也應旵始曾遊地。鳧路淸塵雨滌新。</text>
<title>挽閔斯文 鈺○五首</title>,<text>君子猗猗。有秉匪彝。旣髫以丱。頭角嶄斯。左燕右嬉。貞則在台。乃志伊奮。能自得師。允矣言邁。斐然令儀。						君子粥粥。有秉匪直。夙焉修吉。寤寐思繹。多聞以畜。就正厥德。曰旣敬止。而重夕惕。載漸載摩。斐然維則。						肫肫倫常。君子攸章。憲憲說禮。君子是蘉。我覯之子。德音孔彰。褎衣張拱。庶幾式臧。中心願言。俾也不忘。						之子來眺。婉其壇宇。心乎喜之。下交必迕。片辭投分。有存輒露。謂賢可希。趨趨步步。今而後知。世今人古。						之子于修。比川方流。胡遽傾背。若車摧輈。重任遠道。永閟長休。疇不衋怛。音容怳愁。我替虞殯。惄焉瞻丘。</text>
<title>謝李晦叔惠酒</title>,<text>閒卻陶家漉酒巾。凉生老屋表淸貧。靑州忽見來從事。白下還知有故人。八月嘉蔬先促釀。十分眞味恰嘗新。堂中適有風流客。共說交親老更醇。</text>
<title>嶺</title>,<text>上山頭觸地。下山足躡空。身疲不恤馬。僕健喘還同。</text>
<title>簡咸安李使君</title>,<text>念昔書帷共短檠。雙鳧今見使君行。霜添鬢髮三千丈。夢繞邊城八百程。聽說民風隨地別。誰知儒化待人成。橫經守道寧無術。往覓山林魯兩生。</text>
<title>燈焰</title>,<text>靠壁寒燈照向人。淸明光裏發花新。風霜雨露渾佗界。小屋殘缸夜夜春。</text>
<title>天鵝行</title>,<text>天鵝下洲渚。偶被野人獲。送之闤闠中。煙火恣與食。遊戲在庭衢。馴習等家畜。悠悠閱時月。索飯以充腹。忽然飢絶粒。有智人莫測。或疑病將死。隱如憂在臆。浹旬心不渝。身輕始擧翮。冲霄忽遠邁。浩然江海適。傍觀盡驚歎。物靈今方覺。豈不枵然餒。忍性悔前迹。服氣除穢濁。腸肚要洗滌。從來羽毛塵。去欲滄浪濯。天長覓儔侶。恣行誰矰弋。玆事信奇絶。顧人多愧恧。區區老饕輩。餂指鬧不息。簞豆輒見色。一飫性命易。人而不如物。思量合有惕。誰云不離鳥。明哲乃賢德。書此天鵝頌。用規世人溺。</text>
<title>和金仲綏使君 三首</title>,<text>製錦才高屬有人。牛刀不惜試雞頻。地偏筠竹叢中路。波接扶桑影外濱。正値荒年多事日。莫言華髮未歸身。誰知舊好懷千里。夜起瞻雲月色新。						何處䨓封寄命人。詩篇落手諦看頻。牙絃鍾耳思何極。陸海潘江浩不濱。下邑留緣成傲吏。訟庭無事作閒身。春來定有哦松興。與發黃山景物新。						蓬門高卧問無人。地角迢迢信使頻。每道書來從嶺表。偏憐病起老江濱。要將今古無竆意。付與湖山自在身。詞客邊頭應潦倒。別離重見歲華新。</text>
<title>送金君鎭出宰順興</title>,<text>小白山高秀氣浮。平開洞府列雄州。彤雲好闢鳧仙路。黔俗猶懲鴨樹謳。養不專城終有憾。名傳循吏亦能優。殘齡掩戶猶懷昔。三十年前躡屩遊。</text>
<title>儆懶齋</title>,<text>際海古彌鄒。儆懶齋扁揭。齋中誦遺篇。先故留炯戒。申申廿八字。口沫成心誓。風樹苦不停。俛仰增反袂。悽悲嗣眞作。銘佩是善繼。主人余曾識。勤問儘有禮。良箴動隨身。投示亦素計。三復感白圭。一一渾帶涕。洋洋敢射思。此意願無替。耋言豈足屑。要將勸後裔。</text>
<title>簡楊山老仙。仍示再從姪千一 聖休 囿春諸公。</title>,<text>吾年恰六十有二。六甲已周又增齒。念昔玄黓年間心。杳茫十九年後事。居然到此不自意。比如道竆無餘地。從今望公亦類此。仰首何啻登天似。當世登天已有人。迥若神仙步虛子。大耋人間兀自在。修養引年能容易。頭輕目朗筋力強。尙猶杖屨觀流峙。離別多時勞夢想。海嶠白雲連峽裏。龍門芝蕨日應茂。採採盈掬遐心起。往者貽書置約會。春來叩枻滄江涘。須看桃李花滿城。一尊相屬謀歡喜。憐我多疾先老朽。久抱蜍志厭厭思。恒愁蒲柳望秋零。智愚較懸三十里。安得從公訪要詮。鳥申爲壽而已矣。千一卜鄰囿春同。楊山便屬吾家李。兩君皓髮相追陪。鼎坐三笑臨溪水。東園綺季問誰是。去欲添作商顔四。</text>
<title>春雪</title>,<text>釀得春寒起玉龍。羣巒糚點對丰容。散花天漏霏霏下。種玉田高箇箇封。試使兒童看六出。旋從父老驗三農。前宵離畢吾曾識。果見山園白壓松。</text>
<title>黃楊</title>,<text>白楊何似綠楊鮮。種得黃楊更可憐。五歲誰知罹厄再。一根惟覺出枝千。婆娑夜影癯仙舞。羃䍥春陰壯髮編。正色中藏名不爽。松筠較節雪霜年。</text>
<title>挽安參奉 憲增</title>,<text>六旬年過亦云強。同甲人亡似己亡。中歲做官非子志。殘齡失友獨余傷。可堪終欠投身地。恨不先傳讀易方。死後稱賢如好虎。任敎心迹付雌黃。</text>
<title>挽權承旨 始經</title>,<text>三朝端笏舊精神。家食婆娑吉慶臻。密直天門無復夢。硏心民社更何人。刪除點累仁宜壽。掞發韶華嘿養眞。下哭吾私先獲我。爲公三復一酸辛。</text>
<title>挽金潭陽 得大○三首</title>,<text>喬木邨閭四世鄰。百秊投分兩心親。舊卿相宅寧無主。眞士大夫果有人。客向文堂容坦界。天敎酒國賸長春。泉臺一路交歡盡。後死如吾獨愴神。													吾友堂堂氣有鋒。平生不芥磊隗胷。俄歸郡紱嗟懸磬。強戴朝冠聽曉鍾。鉅室風流羞寂寞。故人情意喜從容。佗時灑泣貞陵過。無復淸宵挈榼從。						母在萱堂子白頭。心存終孝事長休。簾開怳訝時來省。牖闃渾疑早出遊。儻念人間明欲喪。猶思牀上疾還瘳。萊衣忍與孤兒託。去向山丘不少留。</text>
<title>乞花</title>,<text>解識人與物性偏。生隨草木渾因緣。良朋更有分花約。幽徑先治種菊田。時節風霜媒好事。江湖日月了殘年。此言傳與松山子。陶後無聞是豈然。</text>
<title>簡仲綏</title>,<text>梁山太守勤念人。昨有椷封靉靆同。知我衰遲眼眵昏。兩䂓玻瓈落便風。精思肇自歐羅巴。巧制遠求日出東。老子遮瞳忽驚疑。蠅頭變大如發蒙。暗室燈懸四壁明。滄海月出氛翳空。故人眞有住年術。金鎞括膜還非工。老馬爲駒乃今驗。喜氣迥發神明通。傳聞嶺外多古書。編摩薈稡寧非公。暇日黃堂錦贉集。泝洄今古心無竆。余髮星星君亦均。不有此物難爲功。願言收拾飽飫後。因風寄與星湖翁。</text>
<title>挽趙進士 漢師</title>,<text>浦渚淸芬樂祖鄕。玄孫依社播餘芳。優遊典則懷先德。穩藉風儀見最良。無那中身桮動影。難忘舊雨席留香。平生只解逢人說。卷作哀詞付悼亡。</text>
<title>聽鄭生彈琴 四首</title>,<text>昨過芬芝洞裏行。蛟龍潭上石淙鳴。廣陵遺譜空千載。試去尋君指下聲。						矮屋疎籬一徑深。六絃琴上有餘音。誰知百結先生樂。彈出雲天舞鶴心。						淸江白雨揭篷行。萬竹秋風葉葉鳴。此意商量君最得。瓜亭去後重聞聲。						枯桐橫跨翠微深。鳴馬離羊摠古音。曲罷悠然視天壤。無絃爭似本無心。</text>
<title>挽李正言 濰○三首</title>,<text>我李受姓。源遠柯布。百世合屬。遹徵周道。緬彼龍宮。碩人攸止。昭穆相望。聲聞伊邇。中心願言。庶幾有遻。翹首延佇。撫心遲暮。						竺嶽岑蔚。其下豐河。地接鄒魯。氓俗亨嘉。篤生夫公。乃崇令德。規步矩趨。爲鄕黨式。載躋朝端。振振風儀。疇不齎咨。豐賦嗇施。						繄玆世德。肇自中門。孝友繩武。雲仍彌繁。優優毓嘏。至于公昌。敎敦業積。聞譽斯彰。台養台壽。乘化曰終。鳳林封堂。後思無竆。</text>
<title>次李進士汝久寄來韻</title>,<text>鷦枝兔窟在山幽。白板關扉問幾秋。敎子只宜頻著眼。逢人休恠久低頭。主恩天大愁難報。世事絲紛合癈求。咬菜名言君記否。知音惟待付康侯。</text>
<title>又次前韻 幷序</title>,<text>先大夫登顯廟癸卯九日魁科。後八十年兒子孟休亦忝魁科。時適又九日也。余生明年壬戌。先大夫捐世。余又晩得兒。今年三十。又値壬戌。事若有巧符者。懷曩感愴已不可勝。主上使之前。諭以知識可用。恩數之隆至。殆近世所無。汝久姻好也。寄詩道其意。故答之如此云爾。						門闌往事隔明幽。八十年回又菊秋。幼子成名登榜眼。良朋貽戒著心頭。涓埃妄擬生前答。毫髮寧論望外求。犴獄奸偸須盡職。庭堅何有負三矦。</text>
<title>挽尹進士 弼重○二首</title>,<text>成均進士忍書銘。貧賤猶傷况短齡。從弟庀喪孺子慕。慈顔八耋淚交零。						顯閥華名挺世間。斯人聞已葬靑山。十年南國羇遊迹。不送身還送鬼還。</text>
<title>和李上舍元賓</title>,<text>嶔奇 二字缺 走人間。誰昔交懽不可扳。何處歌中聞白石。秖今天下有靑山。殘年皓髮恒留夢。舊國緇塵尙撲顔。越巘緘封詩帶札。當時豪氣未應刪。</text>
<title>聞德中進士疾瘳</title>,<text>曾聞老健人。年少必多疾。多疾亦何裨。保嗇眞良訣。我昔苦羸弱。十日九不出。涔涔對碾罐。衆嬉獨愁絶。居然七九齡。始望寧到此。瑩瑩玉潤郞。善病胡乃爾。聽說親陳腐。徘徊夜不睡。灾厄等煙散。无妄果見喜。况復靑雲器。濶步將伊始。妙歲上舍員。準備需時具。儻來付在天。頤壽神所輔。君看蟄澤龍。存身必見遇。努力護精神。大業知當務。</text>
<title>別鄭判官叔瞻赴鏡城 二首</title>,<text>磨天猶上况磨雲。歷盡胡山踏塞氛。三十年前曾擢第。數千里外又從軍。宦情奚啻紗如薄。鄕思惟須酒借醺。擊柝重門今不用。戍樓無事但論文。						聞說明廷豸屹冠。一符關塞事征鞍。完顔舊部徵胡俗。半刺新銜做小官。叵耐白山恒有雪。秖今靑海靜無湍。邊城路險難如棘。把作周行九軌看。</text>
<title>挽姜僉知</title>,<text>生平八十五年遐。養壽功程老轉加。福履將成兒滿眼。封塋瞻掃日登阿。僉樞誥牒吾何有。煙火神仙事足誇。小弟鄰居均皓髮。相攜歸向玉泉家。</text>
<title>挽人</title>,<text>濱海交歡慰暮途。淳風不滅見夫夫。分山計左心何賴。入社人亡事轉殊。禮合先輕琴瑟傡。情隨急難脊令俱。自憐病裏增凄斷。無復茅堂對皓鬚。</text>
<title>簡洪僉正壽席</title>,<text>聞人回甲識高秊。我甲先回兩歲前。壽過六旬非偶爾。病淹三月獨凄然。和風想逗藏春檻。瑞日偏昇舞彩筵。有客行將稱賀酒。遊魂付入漢陽天。</text>
<title>假餠詩</title>,<text>眞餠旣云美。假餠味亦奢。病翁喜及麥。淘洗促先磨。溲麪不費功。熺釜辦咄嗟。前來氣燻人。瓦豆疊相加。離離帶飯餾。綴玉看更嘉。一嚼滋齒舌。再嚥旺脾家。野人但食力。飽嬉事堪誇。庖牢本不識。養秊敵靈砂。近者君恩重。澤流覃茅窩。進芹固有忱。背暄衣黂麻。那能達九閽。忘口替獻瓜。天仁燭微隱。雖賤不余瑕。民情可推類。殫節豈等差。須知古糗餌。樸素貴無華。請看吾假餠。不比龍團茶。</text>
<title>鄭汝逸 尙驥 有書</title>,<text>不必高歌行路難。感君恩在只須彈。故人一語千金重。曉旭宵燈著眼看。</text>
<title>別洪聖望之任韓山</title>,<text>瑞興和順著能聲。又作韓山郡守行。製錦前功徵更熟。還珠舊事未宜輕。荒年佇待神明宰。西日遙懸送別情。鴨野熊津將問訊。風謠猶誦牧翁名。</text>
<title>隕霜殺菽</title>,<text>魯定元年秋。聖筆書殺菽。菽居五穀一。灾比無禾麥。今歲苦旱餘。晏種猶未熟。嚴霜忽滿地。四野無靑色。無菽旣不可。殺稻又反酷。民飢固不恤。何以供軍國。官府有勘結。謂匈爲豐碩。賦斂豈容欠。逋糴宜敦責。邨邨但袖手。男婦遞相哭。持鎌刈枯苗。百口無一斛。方秋穫未訖。丐者來相續。傳聞百里外。地赤尤堪惻。吾鄕已無前。彼土將奚食。智者思移粟。盜賊防無策。上有堯舜聖。側席念蔀屋。春來發倉廩。拯救及老弱。誰知父母邇。徹憂還思樂。蒼生無盡劉。生意必天錫。</text>
<title>題金剛圖</title>,<text>萬有二千曇無竭。當年箇箇化成峯。我曾脚踏層巓立。遙揖羣仙一盪胷。</text>
<title>陰山大獵圖</title>,<text>文章素愛匈奴傳。氣勢今看大獵圖。無限陰山萬馬走。軍聲回答一蟊弧。</text>
<title>卽事 二首</title>,<text>秋思闌珊遍四坰。誰知幽興叶心靈。盤堆火樹赬虬卵。手握霜葩白鶴翎。敢道朱程曾仰望。深期黃綺與均停。良朋鎭夜來如約。看取淸明月滿庭。						酒邨秋後促收坰。王績非關養性靈。世事每增應較髮。心歡自在欲生翎。休煩二句三年得。剛使千憂百慮停。認取堯夫觀物興。坐來霜葉墜階庭。</text>
<title>別東明</title>,<text>卧病悄無寐。殘月流餘輝。睠焉念別離。世味故多違。我友昔斐然。無命事已非。有子來卜鄰。晩途互倚依。怡怡敬父執。交義卽庶幾。斅導吾何敢。才性暗發揮。靑冥路不陔。伏櫪氣雄飛。移家得新居。麻浦水縈圍。此行計有存。整駕言告歸。衰乏餘日。霰集徵雪霏。良會古云難。睽濶矧堪唏。流年看可惜。烏兔無停機。嗟嗟爾其勉。著眼掇珠璣。</text>
<title>懷李甥</title>,<text>懷緖秋凋不復穌。盈盈瞻眺屬城隅。家傳素履人如玉。齋揭觀頤眼有珠。水國病淹風正聒。霜天魂斷月來孤。絶憐菭沒鞭驢徑。合遝空傷歲色徂。</text>
<title>寄人</title>,<text>江湖卧病北風高。藥餌心勞衆事拋。囱影有時分桂魄。壑聲終夜隱松濤。故情何處靑燈翦。世味多端白髮搔。好借庭蘭傍珠玉。任將餘日託英髦。</text>
<title>霹靂琴</title>,<text>蓬萊山崚嶒。䆗窕勢無竆。時有羣仙縹緲阿那遊戲其中。中有萬瀑流。玉碎珠翻飛下靑空。響振石上孤生桐。桐生百年輪囷錯文。俯瞰龍王宮。紫蘚下封霱雲上籠。根株琭珞柯葉斐亹而靑葱。雨撼風號自有環珮玲瓏。彼哉何物怳惚于深叢。晦冥劃歘劈逐者䨓公。玉洞先生得此懽喜命良工。龍脣鳳尾糚成樂器皷發太和之淳風。一絃二絃動角拂羽迥入皇穹。玄鶴徘徊而鳴飛無時終。琴者禁也。禁邪心而消融。天機自動。直與天地萬物相流通。水益洋溢山益巃嵸。六律七調皦繹聲渢渢。羲皇日月偏照天地東。竹屋蓬戶手舞足蹈霜顚翁。人亡絃絶世昏蒙。若有翩翩公子稱調同。希音自古難爲功。請君按譜勿怱怱。嗚呼請君一彈開盲聾。</text>
<title>題長江萬里圖 三絶</title>,<text>長江一萬里。日夜注東洋。我欲孤舟去。竆源見濫觴。						但聞星宿遠。寧識許多長。不見徐霞客。波連日沒方。						地分南北限。人見始終難。一幅霜縑展。鋪排力量寬。</text>
<title>題蜀棧圖 三絶</title>,<text>全蜀山川鬼不通。子規冤血隔西東。天梯石棧鉤連後。無限鵑花遍地紅。						高帝當年王漢中。神機不籍五丁通。佗山默 缺 東歸策。故使人持一炬空。						廻車叱馭各精神。全孝輸忠兩可人。何事鞭頭九馬死。唐家天子亦酸辛。</text>
<title>郭令公家慶圖</title>,<text>八子升公七壻均。郭汾陽外更何人。同朝列爵勳無敵。異姓封王位極臣。齒德兼尊稀世有。夫妻並壽自天申。祥雲瑞旭添光景。細意劉郞筆寫眞。</text>
<title>徽宗畫鷹</title>,<text>宣和御筆鷇鷹圖。羽翮將成氣像麤。萬里胡天終一去。廻風陷日睇平蕪。</text>
<title>戴嵩畫牛</title>,<text>牛在平郊草樹間。橫眠背上尺童閒。逶南迤北從佗遠。直到斜暉始叱還。</text>
<title>李成畫山水</title>,<text>蒼壁中開一道流。楓林稍稍出孤舟。山前山後渾相似。猶自忙心撥棹遊。</text>
<title>元章畫雲山</title>,<text>山氣兼將雨意蒸。煙霏雨羃忽瞢騰。若非時露螺鬟出。寧識遮藏碧玉層。</text>
<title>徐煕畫荔枝</title>,<text>露葉風枝鳥踏垂。絳羅襦薄雪膚奇。樂天當日偏深契。姻舊相遺事可知。</text>
<title>李唐畫山</title>,<text>石氣巑岏露角尖。風埃不到數洪纖。層厓有徑通蘿外。著一孤僧意更添。</text>
<title>東坡畫竹</title>,<text>好事文仝戲筆端。蘇翁意思與同般。欲知一幅凌雲勢。試把篔簹數節看。</text>
<title>又次李汝久 二首</title>,<text>殘齡疾病枕偏高。感物憂端不可拋。澤國歲闌繁雪霰。滄溟潮急鬬風濤。恨無神訣肱三折。欲倩仙姑背一搔。賴有故人詩見意。賸從毫末識時髦。						病後詩書束閣高。殘功甑破合全拋。硯田何害無生穀。胷海偏能不起濤。花眼休言雲可撥。霜顚要把月來搔。此情會待其人說。當世知音有俊髦。</text>
<title>謹步前韻 七首</title>,<text>聽說垂帷一案高。硏豪宿業未應拋。偏憐瑞穴留奇羽。恨殺天池隔怒濤。素月隨人休借問。緇塵生垢合輕搔。誰家執策思千里。解道田間士有髦。						歲暮風霜嶺雪高。埋頭卷袠等荒拋。病懷酒似醒猶醉。世事川流盪作濤。癡俗有情空悵望。禿翁無髮亦頻搔。玉人何處煩書札。夢想君家有拂髦。						佔畢生涯下手高。大方緣業耻空拋。存身穩蟄千尋窟。濯足平臨萬里濤。已辦榮期隨處樂。何妨叔夜不停搔。儂家亦畜芝峯集。三復咨嗟出世髦。						野夫端合諱言高。身計商量儘可拋。仙洞時攜玄鶴舞。滄洲歸傍白鷗濤。橫眠懶作淳于夢。快讀爭如杜牧搔。求友篇成心更遠。風流何地乏人髦。						翩翩家世噉名高。餘事絲紛信手拋。許大門閭生寶樹。等間箱匧起雲濤。須知離索心如惄。叵耐踟躕首自搔。明禮坊中徵俗諺。秖今遺韻在賢髦。						面壁安牀卧更高。營爲妥帖幾年拋。匹驢鞭阻終山路。雙鯉潮連漢水濤。春雪孤吟傳逸響。斜暉相對續狂搔。曾從士座聞題品。肯許三孱較一髦。						聞道京塵十丈高。北來消息病中拋。身如蟄燕藏嵌竇。夢逐遊鱗撇錦濤。歡伯誰敎愁陳敵。痒和只許快心搔。剛憐託契文房在。老禿中書更拔髦。</text>
<title>白竹杖</title>,<text>世人揀杖皆烏竹。白竹竿脩杖更奇。拄向靑山最高處。平看紅日欲低時。江心尙憶蒼波噴。石上偏憐錦籜披。皓髮應無還黑理。吾生判不爾相離。</text>
<title>次韓斯文投贈韻 二首</title>,<text>頻繁晩契幾回年。彩穎烏欄手自傳。月出東山佗夜夢。也應來去續前緣。						誰知桑落感長年。一切竆通信口傳。蒼耳林中揮手過。衰翁相對說因緣。</text>
<title>敬次先大夫四美亭韻</title>,<text>四美亭中一樂全。賸從煙火兀成仙。江湖日月容閒界。柳竹松梅匝洞天。偃蓋脩竿鄰氣節。臘香春絮鬬淸姸。至今時景關心事。王子前言較孰賢。</text>
<title>次李白聽新鸎歌</title>,<text>大地春無不榮草。氣像蕩蕩煕煕好。就中韶光柳最靑。萬樹一抹圍江城。衆羽喧啾苦聒耳。枝間忽聞嚶嚶鳴。鼓腸砭耳含幽情。山東往聽山西同。一時流發天機聲。載酒何人心賞旺。平原雨滌塵埃淸。神淸骨健物相感。拂袖浩歌昇天行。李謫仙後詩寂寞。此曲宜和遷喬鸎。遷喬鸎果誰况。君不見王子橫吹鵝管笙。</text>
<title>別洪士良 儒漢</title>,<text>水國逢新晴。山日光入扉。離愁忽攪思。遊子且言歸。衰遲鮮餘念。睠焉摻征衣。亭亭子秊盛。若蘭方吐菲。栽培苟輸力。玉汝將庶幾。向來接緖話。麗澤賴發揮。世故姑未休。功費柰馳暉。勉子竿上步。拭目看明輝。</text>
<title>蘭亭圖歌</title>,<text>有牋頂寫蘭亭帖。勝集憑仗蘭亭文。蘭亭文一著今古無。就中得意惟右軍。水媚山明造化忙。腕力能運磨天斤。春天日昇物呈露。墨池波動挐龍雲。淸流激湍占氣勢。茂林脩竹生氛氳。卷將一幅山陰境。付與九地貞觀君。往往光恠鬱不開。畢竟椎出九嵕墳。火齊木難俱瑞世。精神一道留骨筋。流傳天末截溟海。霱霞飛度鸞鳳羣。我見墨本懷未已。君成此圖亦精勤。眼中光景眞可賞。屛風六疊排繽紛。曲曲流觴處處坐。惠風拂面吹芳芬。細看意態各帶閒。鬚眉笑貌生驩欣。丹靑大是移山術。能事崔生余已聞。不見當時風雩樂。世間絲管徒羶葷。臨川眞迹相發揮。點畫一一毫芒分。書家容有奪胎奇。畫廚先策傳信勳。澗響松聲怳惚聆。側耳注目竆朝曛。神遊不斷大江南。夢罷枕席餘蘭薰。嗟汝汝厚善護持。慙愧才非書絹裙。更煩序列詩文看。後視猶今吾亦云。</text>
<title>雨 二首</title>,<text>驟雨蕭蕭屋角鳴。披襟又得好風輕。向來望望枯苗歎。換取西疇叱犢聲。						田家強驗雨鳩鳴。穴蟻知天徙窟輕。果見滂沱民協願。邨邨驩動一般聲。</text>
<title>種菊 二首</title>,<text>種菊爲茹足養年。辛勤培植雨中天。高秋更有花明眼。持比山林獨往賢。						草木相憐送晩年。生成隨分孰非天。偏憐白髮無還黑。來歲繁英爾反賢。</text>
<title>別咸鏡都事</title>,<text>鏡城遺愛十經霜。亞使威稜又北方。熟路遙穿滄海浪。仁風不斷雪山陽。寰中免負桑弧志。塞外留緣石砮鄕。好去樂民樓上望。至今覃化在髫黃。</text>
<title>寓興</title>,<text>一曲星湖社。煩心已剗除。日和蠭養蜜。風靜鳥安居。舊事留喬木。新知得異書。偶然扶杖出。極目看郊墟。</text>
<title>甲子六月晦題</title>,<text>六十干支富不勝。辛壬癸甲四年增。包犧卦數已相準。靑鼠曆元今又仍。故舊先亡爲鬼盡。兒孫漸大作詩能。憶曾多疾無長慮。一脈誰知以壽稱。</text>
<title>七月一日又題</title>,<text>虐熱未除時代序。夏秋交際戰如酣。一年終始鴻溝判。三伏經過虎穴探。冉冉催暉何計住。滔滔趨死益難堪。爾來得句偏衰苶。八八多齡未厭貪。</text>
<title>謝韓用晦寄惠烏竹杖</title>,<text>君家烏竹入雲靑。夢想濃陰落滿庭。一榦寄來扶老病。泠風猶拂鬢星星。</text>
<title>寄仲綏</title>,<text>梁山太守好行李。歸袂翩翩入故里。故里情親慣相迎。烹雞酌酒爲歡喜。解符歸印一身輕。獨攜明月靑山裏。心迹留連嶺上雲。世間閱盡東江水。詩書滿架翁誨孫。此物鎭作傳家美。便便捫腹曬朝陽。鄕里小兒徒爲爾。</text>
<title>賀思卿二子成進士</title>,<text>雙珠出蚌胎。珍彩耀朝陽。齒髮較參差。傳服食連牀。抽毫肖天秀。時譽共揄揚。元方旣難兄。白眉更最良。黌堂納卷回。瑞暾殊未央。茸茸幷蒂蓮。暗暗先聞香。頷髭宜固有。翁嫗憑閭望。聯翩走榜聲。旅榻榮恩彰。荊花爛全叢。棣萼騈生芳。通衢並轡出。襟色蘸黛光。秋風捲鄕路。雲鴈來成行。湖山佇琴篴。髫白互顚僵。子職渠何負。滿觴慰高堂。念君初陞庠。先故撫在傍。爾來廿六載。耿然增感傷。棲棲老竆廬。鬚鬢不禁霜。當時賀者在。衰朽不能忘。枯眼拭昏眵。重覩兒成章。賢祖留餘慶。後緖託兩郞。層霄指前途。鸞鶴翅翮長。愼莫如汝爺。才與命乖張。余言當息壤。靈蓍必占祥。</text>
<title>聞族孫儀瑞 鳳煥 長子載顯登第。以詩賀之。三首</title>,<text>朝陽有佳樹。鳴鳥棲在枝。養雛羽毛成。斐亹九苞奇。飮之醴泉波。曬以咸池曦。人言瑞世珍。我識漸逵儀。天風任卷起。吹落踰梁岐。岐下雲五色。莫是蒼姬時。含書欲有贈。知音者爲誰。													吾家白峯子。名德與時殊。孰知毓餘慶。神理必見符。曾孫玉無瑕。才格冠衆儒。傳聞初及第。聲播倏滿都。皆言賢者後。條達有根株。雲衢有路通。舊物靑氊俱。尋緖方在玆。屬望愼無孤。						乃爺曾負譽。比玉山含輝。良工過不睨。剖璞難庶幾。居然鬢雪渾。旅舍塵撲衣。俯仰增嗟咨。才命巧相違。畹畦樹蕙蘭。佩服紛芳菲。充閭有吉慶。環珥世稱稀。果見蠖求伸。軒騰脫馽鞿。亭亭少壯年。頭角認指歸。勤斯式穀誨。平路穩驅騑。揩眼看化鯤。傅翼天陲飛。</text>
<title>呼韻</title>,<text>笑我平生寡與親。黃花惟許作芳鄰。十年湖海身爲主。鎭向淸秋待鴈賓。</text>
<title>再和孟揚先達 載顯○三首</title>,<text>德業非一朝。培根必達枝。嫣然覿芳馨。抄末又一奇。珍色萬木瞻。照耀扶桑曦。乃祖人之彥。山立攝威儀。靑雲佇後塵。鳴瑞闃西岐。此理如左契。重榮果有時。發軔今伊始。振策非汝誰。						冀北無駑才。鬐鬣與羣殊。墮地期汗血。千里事合符。東堂占試席。傲兀出世儒。大家風裁存。步武嗟美都。參差月殿樹。扳折有餘株。匪直一身謀。彰聞行與俱。願言勉崇德。此意寧渠孤。						崑岡有美玉。皎然絶世輝。駕言行將求。路夐非庶幾。悵望日西夕。白露霑我衣。吾家少年子。邁往願無違。滿握芝與蕙。香澤賸菲菲。此道吾自有。見知何妨稀。鷙翮須遠擊。龍種不受鞿。門闌賁餘訓。耿耿誰與歸。行程弊九軌。和鑾迭驂騑。嗟而意中人。知雌亦䧺飛。</text>
<title>再和儀瑞進士</title>,<text>故宅有樹檀。老榦生千枝。持比王氏槐。淸陰滿庭奇。嘉木久蓄慶。秋月與春曦。至今花樹會。濟濟無愆儀。端嘿待翔鳥。昌運當周岐。邇來科聲闡。蓮桂互矜時。重歡君有兒。繼躅屬阿誰。						才生似君難。共道頭角殊。存心但無忝。佩持二字符。誰知竆不諱。白首爲迂儒。蚌珠隱養彩。美價倏傾都。玲瓏滄海月。詰屈珊瑚株。吾家有小子。戒轄行與俱。愼旃詳路歧。征邁兩不孤。						賢祖樹芳烈。燦燦有餘輝。三復式穀似。後孫敢庶幾。如我與爾倫。蚩蚩老布衣。惟懷守世範。箱袠幸無違。誨兒當滿籝。文彩較萋菲。聯翩皁蓋來。閱眼所見稀。居然履世程。比駒初脫鞿。珍重要盡分。恐或迷指歸。荊榛幾處滿。方隅礙行騑。衷情合細討。緬想欲奮飛。</text>
<title>淸臺辭</title>,<text>淸臺之水揚漣漪。混混湯湯日夜流如斯。洲渚縈回。白石離離。東𣿬而南迤。涵虛明而勢大兮。指溟渤以爲期。認一氣之普通兮。地東西以推移。余思遠塗兮。寤寐魂夢勞以不停。遵江干而理柁。願鳴榔而揚舲。揚舲兮泝源。與雲影兮徘徊。嗟不可以驟往。神營營其未開。若有人兮留阿。搴芳菲兮獨歸來。魚鱗鱗兮在沼。鳥何爲兮庭中。白蘋兮靑芝。氣悅兮意融。山莫高兮儼峙。澗壑䆗窕兮無竆。吾知初服之於玆兮。紛佩纕而容與。悵榛苓之極目兮。歲遲暮而延佇。天秋兮葉下。風嫋嫋兮吹襟。觀澄瀾而會心。擥明月而微吟。奉師訓而拳拳兮。撫皓髮而圖諐。矢此情之如水兮。傃卷中而勉旃。</text>
<title>別族姪聖玉 璋休</title>,<text>少年志高學。平步愼無失。謂難心或怠。謂易宜戒忽。須念以魯得。聖訓明如日。所貴存三道。籩豆亦不必。乾乾夙夜箴。耿耿惟親切。吾衰已無能。耄言儻可恤。</text>
<title>次李生萬咸韻</title>,<text>雲水菴中種菊人。飛書問訊語淳淳。鶴黃燕白分餘朵。來歲花開更覺珍。</text>
<title>次雲水菴韻 二首</title>,<text>料理孤菴寄石層。任敎人喚作高僧。余曾慣習挐舟往。與客提攜涉級登。雲影徘徊晨夕在。水光浮溢淺深增。主翁正耐憑欄趣。知道欠伸晩始興。						誰將身計爲君籌。籠絡雲煙入小樓。杞菊時栽間裏務。圖書晴曬嬾中愁。檐風廻拂齊霞翼。檻月平臨度壑舟。湖海秖今勞夢想。樂心輸與醉鄕侯。</text>
<title>賦雪</title>,<text>仲冬天氣嚴。雪積寒風多。寒風多固耳。其柰凍民何。然猶驗豐熟。無雪亦增嗟。忍住且自慰。佇俟明歲歌。况我偏衰疾。縮頸龜同科。䦱門試一眺。寶樹交枝柯。遠郊練平鋪。前峯玉嵯峨。光景信可憐。棄擲還從佗。嘿嘿坐終朝。埋沒如藏囮。淸虛有故事。幾處爭分波。戲從少年徒。拈筆燈前哦。侔色念不起。結習都消磨。夢中時跨馬。快走瓊瑤坡。呼鷹北風捲。列峀渾森羅。平昔慕天放。緬想若頃俄。此事今已矣。吾意久陂陀。</text>
<title>聲邨小會分韻得文字</title>,<text>甲子凡六十。享此蓋難云。九老香山傳。四皓商潁聞。吾鄕多壽考。偶集輒成羣。除非白鶴仙。意愜靑牛君。况復宗黨際。臭若蘭蕙熏。幸賴身無恙。策杖勞骸筋。勝似雞窠耋。樂與橘中分。時從松檜逕。步尋山溪濆。東西巷相接。主客禮數勤。中堂盡素髮。戶外履舃紛。盤饌亦可馨。桮酌見微醺。泡輭淨如練。菜敵靑泥芹。遵禮三豆足。不必羅羶葷。吾衰無復望。少壯宜張軍。詼諧不嫌劇。氣比龍噓雲。爲詩有新令。趁韻增慇懃。念昔前輩風。結社談誾誾。開筵少長咸。落筆驚風斤。居然四十載。世事閱慽欣。湖波與嶺樹。感歎懷無垠。生老卽斯須。餘齒一聚蚊。相攜混野叟。料理樂耕耘。昭蘓一陽回。梅梢訪氳氛。天寒霰雪繁。嘯歌竆朝曛。記蹟竢後視。庶替蘭亭文。</text>
<title>挽申僉知</title>,<text>八十有九大耋尊。四十年前余趨隅。玄巖夏谷大姓邨。八昆季間德義俱。贒祖德業福力遠。十雲九仍皆丈夫。世間仁壽往往徵。公獨巋然色不枯。貞松出壑傲霜雪。昂鶴逈立形神臞。聖朝優老增秩命。旻天報施爭嗚呼。當時少年今皓髮。舊遊愔愔魂夢徂。達人乘化去遊岱。後生哀死徒區區。</text>
<title>在原州送奴遊雉岳</title>,<text>客遺山麻九尺筇。筇頭遙見霱雲重。奴星也有尋眞興。兩脚輕風接翠峯。</text>
<title>乙丑夏夢得一聯。遂補成八句。</title>,<text>牀書一任素塵生。閱眼多應審物情。五夜聞雞推枕起。十年歌鳳傍溟行。容華已逝心何賴。愁病交侵夢亦驚。惟有江湖舊時月。流光偏爲自家明。</text>
<title>七夕無雨 二首</title>,<text>重七霪霏自古然。如何盡日見晴天。牽牛浪說何曾信。只恐星官步或愆。						待雨無徵詰化工。窺天一管亦愚蒙。孰知大地山河廣。處處陰晴自不同。</text>
<title>簡寄囿春 二首</title>,<text>有客揮鞭歷遠途。隔年顔面喜敷腴。長雲古峽煩蒙蝶。霏雨幽居縶谷駒。末路乘除寧更屑。殘齡邂逅亦堪娛。可憐寂寞蓬蒿底。兩白鬚翁合畫圖。						長卿雲仲白雞生。君我聯翩四皓成。六十五年俱世味。東西北地說離情。前期有在休孤負。餘景無多且合幷。商嶺芝歌聲斷後。同宗同甲事誰爭。</text>
<title>次思卿韻</title>,<text>千顚百沛老翁行。向者辛艱記不明。病骨得憑孤棹返。殘魂期與峽江淸。緘書在把渾三復。舊故逢塲儘一驚。憶我離家山未綠。居然時物迫秋聲。</text>
<title>挽鄭獻納叔瞻 五首</title>,<text>榮名閱目等錙銖。但聞罇中酒有無。衫笏朝天香未沫。任將緣業付江湖。						吾心吾有復何知。也自生平不皺眉。冷眼看佗身外事。世間何限喜兼悲。													念我殊鄕病在牀。故人情重訪存亡。風神尙記披帷面。詎識幽明永訣忙。						當時詑說北門關。七寶山巓跨鶴還。牙頰泠風吹不斷。仙期知在白雲班。						余衰不死喪良朋。寤夢頻驚果見徵。一種泉臺交契盡。公然送葬碧山層。</text>
<title>挽韓參奉 處相○二首</title>,<text>淸州文獻世殊倫。相國家聲又席珍。一室藏書遺肖子。百年虛座待嘉賓。優遊強食閒司祿。品藻爭推長者人。山水風流餘韻在。秖今鷗鷺滿滄津。													曾言命駕踏仙鄕。故故停驂魯藪莊。半世不除從好癖。幾年留醉有心觴。偶聞京國冠紳滯。柰見歸車黻翣張。舊雨何人閭更軾。蘋風松月助悲凉。</text>
<title>挽趙斯文 守德○二首</title>,<text>遘疾殊方逼鬼關。孤舟載過百重山。故人聞已歸泉下。挽幅空令滯壁間。宿契慇懃嗟易感。大家風裁倐難扳。餘生哭死頻揮涕。叵耐支離住世寰。						憶過嘉邨覩攝儀。天留和氣在連枝。淸貧世業寧羞病。詩禮門闌判守䂓。聲伍傳歡吾自勉。春津篤行孰深知。斲輪解與諸兒託。杪末繁英衆共期。</text>
<title>次囿春持平寄來韻 二首</title>,<text>菁華隱沒幾遷更。夢想前遊在漢城。別路滄洲雙鯉達。逢塲澤國一罇淸。灰心任度昇平世。彈指重吟歲晏行。看取蒼顔君較我。歡然對座兩同情。						龍門積氣壓坤元。細和晴雲落翠軒。子已優閒能選勝。年今老壽合稱尊。詩書結習徵先業。善慶門闌見後孫。皓白鬚眉隅四滿。風流猶向席中論。</text>
<title>寄杏村</title>,<text>人生良苦各離居。夜燭思君恨有餘。寤寐難忘江上別。慇懃重見洛中書。誰知鎭日徒虛席。竟柰乘風促返車。杏里楠閭神黯黯。白雲蒼翠問何如。</text>
<title>簡寄檀軒</title>,<text>四辛酉會合周旋。一甲子經賸五年。我已衰頹君豈免。生無愉樂死徒然。檀陰舊蹟人誰續。棗下遺歌事可憐。爲報楊江虛席久。不妨隨分重留連。</text>
<title>挽李斯文 善恒</title>,<text>憶曾蕭寺値蓬萍。壇宇依然見典刑。一語便知賢父在。十年難沫宿心銘。蓮峯後世存遺範。木谷幽居味古經。已矣江山文藻宅。人亡何處覔榛苓。</text>
<title>次人 二首</title>,<text>斯人久不見。容易亦衰翁。南北靑山隔。乾坤皓髮同。意存羈紲外。書滯匧箱中。世故顰眉熟。營爲互迫怱。						念君遊歷遍。隨分度年時。懷抱誰爭酒。風謠敎人詩。何從丹訣問。莫謾素絲悲。病我僵無起。難圖一會期。</text>
<title>挽李進士元賓</title>,<text>芳年進士盛名傳。奇氣靑霞老不湔。飢走荒原書在手。卧看星斗夜無眠。山高上黨圍蓬屋。天壓滄浪閣釣船。一死非哀哀子命。修文誰復覔竆泉。</text>
<title>和鄭時中寄來韻 三首</title>,<text>雲巘前頭好卜居。風流有主志紆餘。漆園化蝶勞魂夢。靑李來禽見帖書。已欲求田兼問舍。何論戴笠與乘車。秖今牖下空愁疾。八九人間意不如。						屨及何山不奠居。等閒花鳥入詩餘。幾多對月懷玄度。惟見烹魚有素書。綠水波時曾解纜。白雲深處憶停車。此翁心事君休問。抆腹搔頭但耿如。						評詩感興和齋居。竿尺俄傳屈指餘。好事寧無歡伯酒。前期都付子虛書。山中只道驅便馬。花外空令待小車。一道長江流入海。靈通誰解兩心如。</text>
<title>族人元博 載厚 正言錄示金剛詩。步其韻。五首</title>,<text>岧嶤孤柱入靑空。上帝高居逈自通。陶鑄應須千佛力。鑿開何啻六丁功。鎖攀福地寧無鐵。標出扶桑尙有銅。窟底還藏金世界。毫光一道接禪宮。普德窟						前遊怳惚乏形容。一滌平生磊磈胷。錦地盤羅藏虎豹。靑天剪刻出芙蓉。奇觀爭較方壺勝。元氣全輸大鞴鎔。多少世緣醒不得。試來山閣聽晨鍾。歇惺樓						深山不許淺心論。究到方知大地尊。指使尾箕環絶境。鉤連牛女發初源。仙翁或降明霞逗。神物恒留恠氣翻。我昔尋眞遺憾在。那能鞵襪重攜罇。九龍淵						合匝峯巒拂翠蒼。冲瀜動影水中央。桮浮有路滄溟濶。斧鑿留痕造化忙。過客欲尋珠樹府。居僧猶說寶蓮香。四仙三日名空在。憑仗丹書憶述郞。四仙亭						石面題名定沒苔。追思四十六年回。安排宿計輕裝出。管領靈區朗詠來。客裏遙傳朋友往。病中難禁夢魂催。多君故示金剛錄。濃碧凝丹滿眼堆。出山</text>
<title>次元博韻 二首</title>,<text>疎迂向世履無途。一任形臞道自腴。已幸乾坤容抆蝨。莫須衰老怨過駒。楊根卜地居偏靜。柳下休官志可娛。數墨尋行眞事業。江湖餘日嘿相圖。						明珠養彩海中生。長者門闌更老成。說道文章千古事。殷勤書札十分情。薰香解識芝蘭入。甜苦偏憐橄欖幷。聞向仙區先得意。爛柯一局共誰爭。</text>
<title>除夕</title>,<text>坐待晨雞鳴不鳴。來寅去丑轉頭更。四時相代誰推挽。兩歲中分此餞迎。囱外風霜猶肅殺。壁間燈火自淸明。小孫日長成人逼。老我偏衰合忘情。</text>
<title>謝洪士良寄唐柚子</title>,<text>瀛洲仙子五雲棲。琪樹參差結子低。土養眞黃交錯落。椀盛霛液暎玻瓈。十分爽味關情得。千里名香滿握攜。多謝故人靑李帖。厥苞相伴手封題。</text>
<title>哀洪天老</title>,<text>人生無恒久。脩短一閒耳。台壽旣非望。而殀亦何異。然惟最關恨。有才不成器。悠悠世習者。混混莫見志。子獨有賢父。遊學苦不止。奚取躄浮屠。逐臭海之涘。少年豈徒然。厥尙良可喜。有益求乃休。受言能虛己。衰齡待相長。感子誠不貳。方期玉雕琢。材具絶痕纇。賓祭事莫大。六璉用有地。別離稍間濶。竿尺頻繁至。殷勤說情素。悃愊動匧笥。章成在自程。羽儀拭目俟。胡遽耿蘭報。之子宛其死。之子果不起。惻怛釀老淚。疑多信猶少。惄焉究斯理。悲凉積城路。㡛設今已矣。區區衆訴哀。俗情吾曾恥。靈通炯幽明。乃爺識玆意。</text>
<title>盆池</title>,<text>樣小盆池數尺寬。波臣斗水亦知歡。逃形竄入當深窟。吹沫羣行動細瀾。物性由天憐各正。人情反己識同般。時時躍出翻階面。把作龍門點額看。</text>
<title>挽閔僉正汝和 二首</title>,<text>際海相羊里社同。平分一麓卧西東。浮生草草恒愁別。薄宦棲棲柰負公。百里違才揮袂去。七旬非壽轉頭空。蛉兒穀似憑佗日。斬杖無人詎免竆。						處世支離撫鬢霜。今秋又哭偉人亡。二三交契今誰在。五十年光只覺忙。步屧不迷蒼蘚逕。眞心多憶白醪觴。可憐桑梓帷㡛返。故故來鴻咽斷行。</text>
<title>題元博金剛詩後 二首○幷後敍</title>,<text>龜沙老子見龍行。愚伏先生鶴送迎。遺帖已令魂一爽。君詩况復眼雙明。蓬萊苟有非佗境。仙客云無亦妄評。元化洞天今似古。可憐人事但留情。						君爲生客我前蹤。牙頰淸風慣盪胷。夢作百尋巖上鶴。身騎九級潭中龍。居然四十六年事。怳見一萬二千峯。丹訣飛昇吾不與。死如知者會當逢。						近見權龜沙寶唾帖。有龍淵見神物事。愚伏題其後說。見鶴於洞裏。至山外又翔過之。龜沙卽南藥泉相公之外孫。邦瑞獻納之先也。遺帖方留案。君詩可與互發也。意會亂草。不拘平仄。又何妨。</text>
<title>挽尹進士巨源 三首</title>,<text>鏖却疑嫌貴我天。坦懷惟見若人賢。開門笑語平生事。一種淳風自沔川。						楷範承承內行純。鄕閭屈指沒緇磷。鶉衣蟬腹貧非病。父父兄兄萬福臻。						生不源源訃不時。晩來消息足心悲。幽吟牖下形神寂。也指泉塗作後期。</text>
<title>謝囿春惠嘉蔬 幷後敍</title>,<text>龍門旨蓄國中名。採採盈筐寄海城。珍重歸荑知自牧。商量投李合酬瓊。紫蝦盛甒增新味。黃耳傳緘付故情。戲語權停還感動。朝朝對案識玆誠。						昔有人遺金思齋紫蝦者。思齋答云令人感動。其人報云戱語權停。此說吾聞之松谷丈人。聊及於尾聯。須惠我一笑。</text>
<title>日本刀歌</title>,<text>扶桑爀日養眞精。洋海爲爐鐵劒躍。匣中深藏秋水光。寶氣夜射東鯷壑。天下男子林白湖。心䧺不堪容小國。流傳畢竟物歸主。時平無事掛閒壁。有時拔鞘霜雪騰。鬼魈不敢守窟宅。眉叟先生成宅相。提攜歸老漣川谷。左新羅琴山水絃。右日月石乾坤燭。平生肝膽一片在。微醺緩撫歌聲激。瑩膏寧受菭繡迹。中宵寂聽微露滴。比如艸昧君子身。懷玉不衒誰能識。勸君獻之九天上。聞道暗暗邊愁積。不然投棄延平千尺淵。任敎䧺與雌相逐。安知異時不復出水爲世需。吾老不見風塵廓。</text>
<title>內弟中行見和。復步前韻。</title>,<text>萬古波濤日出海。恠氣紫赤雷騰躍。中間閃露地四精。鰐走鮫奔振大壑。付與百鍊天下一。大賈傳自琵琶國。斷象剸犀不足論。龍光劈出磨天壁。眉老先生辭絳都。劒隨綠水靑山宅。是時國泰邊塵淸。等閒擲在玄牝谷。平生準備思報恩。此心炯炯如明燭。試脫䃿襓向空看。蒼蒼玄武紛相激。厭浥淸露周宋鐔。獨鶴夜警聞滴滴。時時彈鋏作古歌。但待風胡能解識。主人仙去七十載。至今肯受緇塵積。借問或是良非子。九萬里外神應逐。花山老子和我詩。重吟忼慨心魂廓。</text>
<title>次龍淵堂韻 二首</title>,<text>聽慣中原好。魂尋水繞村。寒梅和靖宅。脩竹辟彊園。敞席從賓滿。開罇有酒存。願添桃萬樹。優作避秦源。													百里松梓地。一道墨書莊。久信心無住。誰知寸有長。鶴歸應識柱。龍蟄合名堂。看取靑雲逗。明囱水北陽。</text>
<title>申子常惠砂朱一封。以詩報之。二首</title>,<text>烏岬寬閒地。平川大姓邨。安心應有境。獨樂詎無園。山翠霏侵席。珠紅滴滿尊。願言隨漢榜。乘月泝深源。						菭巷誰尋徑。石淙舊置莊。塒花功獨苦。結社意偏長。好傍從雲渚。新開畫雪堂。椷書投有物。丹彩照曦陽。</text>
<title>金鰲杖歌</title>,<text>竹生願傍金鰲山。吉再先生有遺墟。先生古之伯夷倫。邁去朝冠閉門居。聖代尙賢不以臣。特賜種筍田一區。霜霰交積時大凍。後凋獨許貞松俱。邨氓傴僂思舍茇。至今葉上淸風吹。風吹直過巨流河。墨胎有靈應嗟咨。客有東行借一枝。連根作杖形貌奇。知我平生性好古。歸裝果見琅玕隨。爲君高拄望東天。長雲杳杳來空際。更圖靑鞋及布襪。與爾相將願出世。</text>
<title>更次日本刀歌 二首</title>,<text>有物深藏必待用。神龍在淵時或躍。靑熒寶器付其人。鬼物捧出千里壑。秋水三尺心一寸。得之可以衛邦國。故斂鋒鍔歸何處。黃閣先生書滿壁。先生手握旌陽權。劈開義理居安宅。已令魑魅爭奔逃。去向萬木春山谷。恩居堂上下緇帷。夜夜鄷獄精光燭。後孫保守佩遺戒。至今緩歌聲感激。嵌竇吐風生怒號。方諸得月聞點滴。歐陽作詩寓深意。火前詩書誰復識。絶域蒼莽那可到。對此益覺幽恨積。嗚呼劒兮初渡海。六經胡不相追逐。棲棲殘簡蠧編裏。夜起遐眺雲空廓。						君不見燕市悲歌士。腰橫長鋏矜距躍。又不見飛昇呂仙翁。袖裏靑蛇度萬壑。不如堂堂大丈夫。才兼文武生王國。海舫偶得千金刃。歸喚靑燈夜挂壁。攀絛撫室心耿介。但聞伊吾聲滿宅。誓令威名靖夷夏。復見仁恩及空谷。莫言儒者拙於用。定是前身是薛燭。登高拔鞘一高歌。海濤爲我千層激。只緣君恩未盡酬。徘徊感歎雙淚滴。當時一片去國心。盡使黃童白叟識。行裝但許書劒隨。北陸暗暗浮雲積。先生已歸白玉京。忍令謾與凡曹逐。我願乞取飛霞佩。與物飛騰上寥廓。</text>
<title>送李仁仲</title>,<text>遠客早肅裝。朝餐待啓程。日晏食便上。盤杅卽催行。余方點周易。三復麗澤辭。講習恒昏瞢。反省慚師資。東祠一躄者。所取今何居。持躳在自得。一言斯有餘。迢迢江上路。山巘礙夢魂。勞力愼動靜。殷勤贈耄言。</text>
<title>挽李同知 徵台○二首</title>,<text>居世優優習養閒。大家淸裁見臞顔。盛時恩遍催乘墨。少子朝回換衣班。久信投軀行處樂。不辭隨化浩然還。後生佇立含悽望。怊悵雲遮木覓山。						八十年長貫始終。莫誣人世有夫公。挾霜談屑三孱服。較日心靈一點通。謬降尊嚴容少伴。幸從煙火識仙翁。至今搔白竆山下。寤寐難忘出壑風。</text>
<title>挽權同知 諏○二首</title>,<text>百行推尋總一源。斯人純孝自天敦。年躋耆艾如期得。慶育兒孫滿眼存。長德云亡爭憫俗。衰齡哭死劇銷魂。傳聞巷議謀旌別。待見城西赤角門。													意靜言徐葆我眞。一回相見一回新。共生留世心常往。異姓排行義轉親。恩賜金緋身不與。天分壽福室非貧。小孫嗜學承家訓。餘慶行看滿後塵。</text>
<title>挽許處士 潤○二首</title>,<text>憲憲眉爺有畏兄。聖朝遺逸見竿旌。情知大德存家範。共道名門出老成。黃卷百年生也樂。靑山一曲浩然行。曾蒙先集增修託。重閱文章暗涕橫。						雉岳山圍草作廬。雪翁身遠認遺墟。賢孫抱道心無射。處士藏名事有餘。誰昔叩扃參古貌。秖今緘欵見新書。泉臺一路聞先往。神馬遲回定待余。</text>
<title>卧松歌</title>,<text>木生有定命。姿性出羣醜。脩脩十八公。赤甲蒼髯叟。凌雲未必願。直榦反橫走。雨露恰資養。枝葉徧蔭覆。咸稱棟梁具。自然成結構。斧斤不敢睨。萬牛休回首。風颸起竽笙。霜雪免滲漏。除治作壇場。白茅藉用厚。平生愜心期。杖屨恒逗遛。安身卽廣廈。日月開扃牖。重吟考槃詩。粲笑延賓友。爾來六十年。與物同耈壽。時有白鶴停。羽儀表林藪。鳴聲和歌曲。或怕山外透。誰知九泉下。根柢盤不朽。靈脂待琥珀。貴寶千載後。君子堪比德。誓言終無咎。</text>
<title>挽鄭華玉 二首</title>,<text>崑北本饒玉。夫夫又挺出。風儀表席珍。坦懷畛不設。簡簡從吾好。駑迹耻不屑。溪山一枕高。舒嘯送日月。酒罇與棊局。曠朗示眞率。平生意內人。怊悵恒離別。况復聞遊岱。歲晏繁霜雪。滄浪餘白髮。灑泣長衰疾。						昔撰東原碑。世德夙所詳。庭槐有餘蔭。聲韻殊未央。玄孫更愼厚。抄末益見芳。門範存質行。世論推大方。斯人又窀穸。緬然劇悲傷。常貧守己分。靈蓍卜後昌。丹穴有遺毛。拭目看成章。余老無多時。側佇高風翔。</text>
<title>送崔七七之日本 三首</title>,<text>鼇頭山色邈連空。鯨死之罘路始通。聲敎東漸問何世。天心會借一帆風。						九郡山川歷覽多。胷中包括果如何。當年徐福求仙地。又逐星軺按轡過。						拙懶平生欠壯觀。奇遊天外隔波瀾。扶桑枝上眞形日。描畫將來與我看。</text>
<title>題龍虎圖 二絶</title>,<text>滄海圍藏窟。重雲擁在天。如何露頭角。模象世間傳。						㩳身思飽肉。開目放神威。山木枝枝偃。峯頭一嘯歸。</text>
<title>挽柳進士來卿 二首</title>,<text>柳大將軍氣節尊。名門流韻至今存。賢孫棬迹歸荒郡。進士書銘入九原。世道推遷那更說。人情宛戀未能諼。扁舟白首餘愁病。念到交歡亦斷魂。						水國逢迎記曩時。風流猶自管芝眉。竆年霰雪嗟先集。末路桮罇耻後期。我疾君衰休拂亂。生離死別劇傷悲。杞城何處竁黃壤。強把哀詞作贐詩。</text>
<title>移蜂桶</title>,<text>黃衣別色壯軍容。柯穴君臣國號蜂。度壑移舟渾莫覺。踰梁作邑衆相從。故鄕如夢俄頃失。樂地留緣邂逅逢。築土爲階茅不剪。多男善禱待華封。</text>
<title>寄洪古阜敍一 相朝。次東坡水調歌頭。</title>,<text>山川正修阻。異地本洞天。白雲何處飛繞。黃菊怨殘年。夜夢蘧然。來去隨意。楓丹露白。無處不淸寒。旤福有常命。夷險轉頭間。倚滄海瞻斗極悄孤眠。達人遠矚。不信觚破卽成圓。衆道攀援枝葉。我獨推尋行墨。畢竟孰虧全。緬憶曾歡會。江漢雜花娟。</text>
<title>次李汝久寄來韻</title>,<text>慣說垂帷有仲舒。如何秋雨病相如。思愁正耐冰霜節。信息頻傳水竹居。詩句可知麗澤在。老年無害盍簪疎。佗時點檢巾箱看。一一勤藏漬墨書。</text>
<title>寄東牀 二首</title>,<text>春意梅梢㬉律舒。城南知有玉人如。湖天鶴翼須佳客。灞雪驢蹄隔野居。幾處淸歡神汪汪。胡然衰夢疎疎。竆村歲暮惟高枕。稍待囱暉信筆書。						念昔登高一嘯舒。長時淹病九泉如。都將憂喜歸天只。且與洪纖送日居。老屋寒多龜縮密。平湖秋盡鴈來疎。䑃朧曙夢頻推說。果見伊人拆簡書。</text>
<title>碧玉杖歌</title>,<text>君不見魏萬歸去王屋山。東囱樹長三五枝。君不見李白朝別黃鶴樓。萬頃湖光手中持。傳聞故人東入金剛窟。琪林拔地形貌奇。萬二峯巓靑琅玕。山靈乞與行人仗。知我衰遲苦無健。題封遠寄滄浪上。滄浪上白茅室。乖龍靠壁首尾色相盪。一幅烏巾雙齒屐。試向蒼崖高拄望所懷。人在鳥沒處。神魂遠繞靑坡橋。回風吹起冠岳雲。往往飛入鷗湖潮。乾坤凍合冰雪明。扶老欲行嗟無由。少壯不還可柰何。但憶當年楓岳遊。</text>
<title>挽趙主簿 守弘○二首</title>,<text>龍洲夫子國名賢。有若曾孫不忝先。豈弟根心非勉得。模楷慣眼著功專。偶然薄宦身如客。叵耐深痾命付天。怊悵滄浪頭雪白。只憑魂夢哭靈筵。						衰俗居然見席珍。從容氣味沒緇磷。循循身計懷先集。繹繹家聲滿後塵。百歲誰爲金斷契。十分難得王如人。君年較少歸黃壤。異日相隨反作賓。</text>
<title>挽李掌令來慶 三首</title>,<text>單父鳴琴歲月經。秖今餘韻滿湖坰。棠陰不改微風入。依舊黎氓傴僂聽。						六旬有八我支離。七十二翁乘化時。四十年交千里別。三年不見竟何之。						綏復爭如牖飯何。人生畢竟死無佗。差先較後須臾耳。猶對賢甥浪耋嗟。</text>
<title>牧丹 三首</title>,<text>眞態須看一點奇。天機尤在半開枝。夢中偶與花神遇。驚殺欄前蓓蕾時。						百種花中有一尊。稱王非僭衆同言。繁叢禁不分株幹。只怕威權有二門。						富貴名尊不待求。主人貧賤欠相侔。繁華在眼非眞有。猶戒花荒損賞遊。</text>
<title>紅白芍藥 二首</title>,<text>色色春風赤最鮮。凝糚留待豔陽天。牧丹花落無聊甚。闖出嬋娟更可憐。						嫰綠叢中雪白枝。廵階行坐看不疲。明朝爛漫非無會。未若先開一朶奇。</text>
<title>閒居雜詠 二十首</title>,<text>茅葦侵尋逼砌前。新芽逬出舊根連。朝來提鍤親疏滌。添得今年種菜田。						綿瓞東陵別泒多。西瓜猶未及南瓜。秋來滋味宜先力。豆實型盛種種嘉。						曾聞麗俗近陶匏。生菜旋將熟飯包。萵苣葉圓鹽豉紫。盤需容易出邨庖。						柔桑葉綠見蠶肥。小婢攜筐滿採歸。野老何須衣帛煖。女功端合事鳴機。													穹林處處可藏鳩。次第農功事未休。麥欲黃時秧已綠。何人不帶及時憂。						皇天濡澤亦云難。五日晴明已惜乾。看取長郊溝澮滿。勞歌先唱九秋歡。						細細林霏任濕蓑。郊田消息問何如。近時新得金剛杖。拄傍靑畦看養禾。						埋頭書卷意時闌。四野農謳亦壯觀。隨分謀生吾計足。一毫山外事休干。						甁粟經營免苦饑。田蔬多味助身肥。傳聞浦口漁舠入。又貰蘓魚一箵歸。													蜂國饒糧養蜜脾。花房催實褪紅枝。靜看物物皆成就。愧殺於人欠作爲。						酒如陶令先休飮。技倣坡翁斷著棊。莫恠山翁無一事。小人農圃亦堪爲。						驗時花葉廢蓂書。計日還憑亥市墟。貪見禾苗松下立。霏黃花屑暗黏裾。						樵靑刈葉入山岡。乳雀將雛集短墻。漆苧方冠長柄钁。士農從古本同方。						治農事如國相同。美穀休敎惡草蒙。封樹不繁除益茂。深冥天意劇難竆。													耒耕爭似叱牛功。聖智無如後出工。五尺童兒操桊熟。天生蹄角釀登豐。						日暘得雨一開顔。前歲無秋有互還。此理乘除天亦那。向來愚俗妄興訕。						揷棘爲闌護藥苗。花開亦足享曛朝。千懽萬喜看低了。却恐人譏賤者驕。						郊居樹木計非迂。柹栗咸能替木奴。不道書生生活拙。猶勝賭博賣漿徒。						物態千般摠有諸。臨溪一笑水流虛。信天漫畫休分別。畢竟同歸不捨魚。													吾詩適足言吾志。世故參差了不知。興到不妨狂寫得。任敎人喚作頑癡。</text>
<title>題均師金剛記</title>,<text>夢逐仙筇入洞門。孱顔儻記舊遊們。山憑僧口傳消息。無恙千峯歷歷存。</text>
<title>謝申上舍惠蕨</title>,<text>採掇深山薇蕨春。殷勤寄與野居人。拳拳滿握靑山色。藜莧腸中辦局新。</text>
<title>送權士恢出倅任實縣 二首</title>,<text>雲水縣監明日邁。星湖野老爲人謀。世情得倅爭相賀。君子臨民剩作憂。壤小何妨施不普。學存惟見仕還優。春風擬待南來信。箇箇遨牀望出遊。						誰昔南衙敞壽桮。至今氓俗諺傳來。賢孫重入栽花地。祿養終歸製錦才。愛日偏隨分竹去。仁風應爲蔽棠回。小姑垂白須兄嫂。總是兒郞孝感催。</text>
<title>賀李令公陞同知樞府 二首</title>,<text>少也夸言必大年。夸言非妄又登天。玉京未是皆金圈。徐步歸來作地仙。						豪雄神骨老昇平。勳業憑將博局成。八十年來骰一喝。偶然官秩亦恩榮。</text>
<title>挽李虞侯 奉周</title>,<text>五斗棲棲七尺軀。昇平非惡柰霜鬚。異鄕同譜心相往。儒行戎衣世必無。病死何妨留劒在。官微不耻與時徂。唯應一片精魂旺。直上靑天瞰八區。</text>
<title>金玉瑞喪子求語。以詩寄之。</title>,<text>崎嶇命道世唯君。父老兒亡且勿云。自在龍珠無定價。深藏豹霧待成文。周旋軌度凄凉盡。唱喏音聲怳惚聞。有婦靑春兼寡獨。留將孝養託苴裙。</text>
<title>次人</title>,<text>少壯何年已矣哉。優遊容有鬱孤臺。垂雲渡海憐鵬徙。奇樹生庭爲鳳來。心迹浪憑靑簡上。生涯徒付碧山隈。煕煕野老時爭席。莫道淳風去不廻。</text>
<title>卧龍杖 二首</title>,<text>客自卧龍峯下至。鞍頭看挂一筇枝。商量諸葛添新號。邂逅長房憶舊陂。紫玉正憐霜髮稱。靑山行與白雲期。故情千里殷勤贈。高拄秋風有所思。						蟠根待用茁成柯。生老中阿飽紫霞。珍重又從山客得。玲瓏持向世人誇。一身有半長如許。四面無瑕價更多。物物余家皆儉樸。却愁譏誚爾偏奢。</text>
<title>秋興</title>,<text>稍理殘功對古經。秋風醫病強頹齡。細收園果赬虬卵。繁植階花白鶴翎。脩竹引賓參几席。孤藤扶老出郊坰。門前䆉稏看盈𥫱。故囑家中趣釀醽。</text>
<title>挽沈進士 得三</title>,<text>靑松文獻共推先。白業聲名又一賢。巇道無心容散迹。明湖有地借閒眠。情知舊好傳家物。柰欠殘年把袖緣。死去且休稱進士。魂歸寥廓兀成仙。</text>
<title>菊</title>,<text>松籬茅屋倚林斜。共道年年種菊家。大地方將鏖殺草。衰陽猶自闖生花。世間紅紫應無限。分內馨香不厭奢。可意何人來對酌。此情此日未宜誇。</text>
<title>謝李仁仲惠梨</title>,<text>果品休將柹較梨。甜甘不及爽過之。山中定說紅如錦。海上欣逢綠滿規。色動茅苞秋爛漫。寒生牙齒雪淋灕。故人心貺來千里。老子嘗新合有詩。</text>
<title>客至</title>,<text>早起微吟歲晏行。山蹊響屧一番驚。十分難得黃花發。兩老相逢白髮明。新稻酒成當好節。長生瓢在示眞情。佗年餺飥何人計。且可淹留不趣程。</text>
<title>簡明谷</title>,<text>人生六十宜稱老。愁病東西兩苦辛。也有緘封來鄭重。可憐牀褥尙吟呻。衰顔強醉羞深酌。叢菊時開欠故人。託意詩篇須反覆。精神感會嚔應頻。</text>
<title>餐菊</title>,<text>衆醉如何獨自醒。黃花白酒稱幽情。淸香正合桮中入。何必風霜待落英。</text>
<title>挽李進士象之</title>,<text>處世眞同客遠途。當時朋友盡鄷都。衰年不死元如寄。志士云亡轉覺孤。有道爲家常滿足。無官未害莫嗚呼。俄成坡隱先生狀。見託深衣儻在無。</text>
<title>送李和順浩然之任</title>,<text>麾蓋初驚過甕繩。贈言非敢意難勝。小人勞力佗何與。仁者治民念未曾。有敎不憂無氣質。開端實合在賢能。湖山聽說尼山近。傑士聞風定待興。</text>
<title>渫井</title>,<text>去盡淤泥玉溜寒。將淸換濁事非難。工夫只在操㪺柄。移向治心妙訣看。</text>
<title>次金靖憲公 壽賢 延謚宴韻 二首</title>,<text>南山洞邃舊家存。俚俗相傳四宰門。大節宜徵多難地。貞臣終報不貲恩。稱情美諡時應待。沒世淸名衆共尊。雨露仁天覃被廣。賢孫添作酒盈罇。						桐溪儔匹更誰存。事著豐山閥閱門。聖主非私頒美贈。死魂如在識隆恩。情文實叶崇賢典。齒爵仍兼輔世尊。天語下時濡首醉。人間惟有此深罇。</text>
<title>志喜</title>,<text>寰中六十八年強。桑苧門風好自量。暮境生孫能縱筆。佗家養女送稱觴。衰容鬢際荼如白。喜氣眉端菊助黃。三世聯翩齊拜廟。又來堂上列冠裳。</text>
<title>寄題二耕窩 二首</title>,<text>錦江千里漾漣漪。上有仙源深處奇。樂地扳援叢桂在。故人棲息數椽移。雞龍山㢠迎行屧。鴈鴨洲明挂釣絲。恨殺此翁無濟勝。要憑詩眼去觀之。						二耕窩上靜焚香。霞相將共入鄕。曲曲江流皆錦壁。迢迢山脉自金剛。林泉有主其人得。雲月無心是處光。老子平生探勝癖。蠧書堆裏夢秋岡。</text>
<title>送族孫星叟 玄煥</title>,<text>金剛舊迹夢常通。更有名區半道中。君到仙遊亭上望。緇塵霱氣判西東。</text>
<title>示壽伯</title>,<text>爺帶女行留女去。去應回首禮應然。嬌兒結帨須知戒。穉齒鳴環更可憐。紫醞正當黃菊節。紅裙來侑白鬚筵。樂情憑仗鄰人看。也有充閭氣色鮮。</text>
<title>餈糕詩</title>,<text>海西進餈糕。歲時供御膳。羞籩古有制。黏着豆粉薦。流風在東國。延府最稱善。膏畦出玉秔。爛蒸成雪片。靑銅獸炭火。燒炙同禁臠。金柈伴冰虀。重以崖蜜濺。至尊箸屢下。濃不 三字缺。封盒有餘羨。故情寄浦陾。星湖野翁飢。饞饕得所戀。輕刀截脂肪。取煖堆碗面。一嚥𤻲頷顑。膓肚驚藜莧。公然餐玉境。嬉笑忘身賤。寒具但漱口。粔籹徒溲麵。夢得負世豪。廣微或謏見。含哺擊壤歌。有懷姬周緬。</text>
<title>賀德中生男</title>,<text>芝老當時敞大門。名賢遺慶至今存。行年廿八爲人父。世嫡雲仍得孝孫。滄海採珠千仞出。庭階種玉一枝繁。外翁也有探微畫。待汝鞭笞百獸奔。</text>
<title>和李汝久志喜 二首</title>,<text>念昔雙開宰相門。芝峯西畔少陵存。流傳惠好追先祖。重託昏因得外孫。槐葉成陰何歲植。荳梢留慶待時繁。衰遲不耐關扉熟。賀席其如阻一奔。						城南赤角記旌門。綿祚相傳俚諺存。新婦端宜生哲子。故家今始有宗孫。千文未試知聰警。八字先排驗育繁。月窟何人爲利長。天衢佇見苶雲奔。</text>
<title>再次 二首</title>,<text>蓬矢高懸福佑門。蚌胎新劈夜光存。無人不頌名賢後。有慶休分外內孫。思夢偏隨風便遠。懽情迥與日華繁。前緣食報神應貺。丁甲頻煩亦駿奔。						昭蘇一律認玄門。人意神功兩與存。故事重吟桃有實。新懽持比竹生孫。地靈瑞草看看長。天泒金枝種種繁。海運須徵鵬化窟。摶扶有力待橫奔。</text>
<title>寄謝權士恢</title>,<text>湖邑難治子下車。監司考績上頭居。新愁簿牒恒紛總。舊業詩篇爲破除。華髮臨民心益勵。班衣佩綬樂應餘。星翁正耐南雲夢。春鴈回時又見書。</text>
<title>贈李承卿</title>,<text>帶水湯湯日夜流。幾年魂夢隔離憂。剛憐信宿誠非分。共道容輝走不休。曉雨有心留好客。春風相約辦淸遊。主翁掌上殷勤酒。凭仗天公作石尤。</text>
<title>簡明谷</title>,<text>說老支離說病因。書來書往兩酸辛。閒愁日月逃何地。生意乾坤負好春。候鴈催歸凝望久。坏蟲欲動感懷新。還憐白髮添詩料。夢罷拈毫又強呻。</text>
<title>年謎 二首</title>,<text>二十年前伯玉非。一寒暑後古來稀。干支閱盡三三益。雞白蛇黃等電飛。						老陰十數老陽零。添四犧圖始稱停。七九二三多少合。明年應喚作耆齡。</text>
<title>早春</title>,<text>年籥梭輕閱眼頻。殘齡卧病動經旬。太陰離畢徵朝雨。羣蟄驚雷報早春。賤子惟知耕薄土。士鄕聊復混農民。家家犂耙催先出。準擬讙呼有麥辰。</text>
<title>次三角八景韻</title>,<text>山高臨廣土。噓氣出無中。膚寸能行雨。收回靜餙容。													白雲臺白雲												夜色收林樾。餘霞逗石縫。銅鉦誰喚出。風便動晨鍾。													露積峯朝日												天紳倚嵌竇。鱗甲起潭龍。濺濺晴飛雨。拖成一道虹。													祥雲洞瀑流												千岑圍一石。左右水流淙。時有道衣者。扶筇立正中。													西巖寺盤石												團月披雲出。樓高半入空。上有人舒嘯。下有水玲瓏。													山映樓霽月																			躑躅開無筭。山霏洗渥紅。須登最高看。領畧盡邊中。													龍巖寺烟花												洞邃初迷路。微從石扇通。秪應三國際。王業屬山中。													國領寺石門												西嶺瞻殘月。光輝血色紅。餘雲爭盪射。林靄共濛濛。													元曉菴落照</text>
<title>戲賦疏傅張翰 二首</title>,<text>疏傅辭官識變通。主恩宜與衆人同。黃金浪費供荒樂。鄕黨寧無餓且竆。						張翰江東夢裏秋。時當歸去復何求。蓴鱸羹膾還差事。畢竟均爲口腹謀。</text>
<title>示洪生希倬</title>,<text>盡釋何妨憤排難。聞言不若著心看。須知探討蹊多少。到得堂皇始快懽。</text>
<title>墨梅 六首</title>,<text>冰雪肌膚上界仙。羅浮醉夢忽依然。願言親愛將何授。換却緇衣表好賢。						繪畫應知後素功。姸姿粉地柰嫌同。不妨糚點花神面。染出隃糜益見工。						蓓蕾春陽五出奇。天催香雨潤花時。硯池輕借乖龍便。灑遍南枝與北枝。						皎皎盆中玉雪枝。淸寒還訝砭人肌。請君看取燈前影。滿壁參差又一奇。						知白方成守黑功。畫廚生態意何竆。儀形自可精神逼。摸色休煩較異同。						陳玄筆下壽陽糚。點綴微雲透月光。不見施家顰亦可。天生玉白涅無傷。</text>
<title>聞族子載峻病歿。妻安氏赴水死。三首</title>,<text>送別郞君向玉京。寰中無地託餘生。欲將江漢千尋浪。濯盡寃魂始上征。													較度輕毛與重山。腔中炯有一心官。願言鐫刻龍王窟。留待桑田出世間。						丈夫兒女判柔剛。義烈多聞粉黛糚。何限君臣危亂際。試來看我悼亡章。</text>
<title>挽洪僉正 尙輔</title>,<text>少日交歡集枕頭。翁衰無睡只閒愁。一心炯炯豐山子。十載源源剡曲遊。宦迹纔容留下邑。家聲寧愧續前修。秋天鵰鶚瞻何得。散帙遺篇不忍酬。</text>
<title>挽李僉樞 漢謙</title>,<text>芝峯文彩建分沙。近世遊翁又大家。許大門閭賢子守。棲遲枳棘宿心差。兒郞郡紱斑衣倂。耆壽樞銜紫誥加。歸侍先靈玉樓上。空留後死但長嗟。</text>
<title>挽尹同知 偁</title>,<text>傳家孝友自成村。沔水湯湯發有源。伯仲已聞高義在。塤箎更見季方存。八旬壽耈眞吾力。二品官聯亦聖恩。乘化奚疑天可樂。賸將餘業付兒孫。</text>
<title>書銅雀硯詩軸</title>,<text>莫將尤物費夸張。共父名言動紫陽。願得浯溪磨後石。鑿成風字侈文房。</text>
<title>挽李砥平 彥基</title>,<text>生並乾坤老死仍。迢迢顔範識無憑。千金信息時相達。二父交歡愧不承。但道名山丹旐去。誰知上界白雲乘。泉臺一路同歸盡。且置前期託友朋。</text>
<title>鬬雞圖</title>,<text>雞性本好妒。况又激之鬬。方將怒洸洸。殺氣撑身首。人皆拍手看。喜色眉際透。但恐或解散。縱死不思捄。不問爾何由。祈見一顚仆。畜物自愚蠢。人意亦太陋。驅嗾供玩戲。較量憨與否。苟令相憐依。俗情視作醜。仁者觀雞雛。奉訓伊川叟。</text>
<title>和金瑞山寄來韻 二首</title>,<text>老守婆娑困簿書。秋來歸興撇波魚。行藏有分誰能那。好醜無根我自如。中坻懷人雲杳杳。舊磯攜釣雨踈踈。北囱吾亦惟高枕。願與夫君夢几蘧。						髫齡飢渴嗜羣書。向晩操存益捨魚。萬慮已從今日了。一身端合古人如。羊求好在呼爲伴。杞菊猶留計不踈。正耐滄洲勞遠望。也知飛蝶亦蘧蘧。</text>
<title>爲瓦硯洗寃 二首</title>,<text>搏埴由人物不干。強名從主太多端。萬年磨洗風和雨。何必猶將點染看。						歐陽硯譜出新奇。底處澄泥不入規。物若有言應自辨。人非不識故相欺。</text>
<title>挽丁進士 志濂</title>,<text>一代通知有法泉。村名非爾仰高賢。尋常宅里猶騰口。典則孫曾况守廛。白業趨趨徵後世。靑燈矻矻抱遺編。九原歸侍無餘憾。應說門闌不忝先。</text>
<title>族人載煕病圽。其妻鄭氏從死。</title>,<text>夫號爲天天亦傾。三從無地事誰聽。與心成誓開金石。雖死猶生較日星。素几同筵香一炷。丹旌倚柩粉雙銘。䪥歌休唱先輕路。有耳人皆淚眼濙。</text>
<title>愁 二首</title>,<text>愁病如滄海。精魂墮渺茫。幾時寒有盡。今歲夜偏長。塵厚書拋閣。盃親酒沃膓。願言乘快馬。白日走平岡。						愁思何曾斷。三年履雪霜。懸燈知夜永。倚枕候晨光。客席無閒話。書牀只藥方。七旬增一齒。嘿念但悲傷。</text>
<title>燈花</title>,<text>乾坤春意動。燈焰巧成花。喜氣驅殘臘。祥光溢敝家。姸姸憐共蒂。箇箇壓孤査。六出繁囱外。榮華互自誇。</text>
<title>雪</title>,<text>萬萬恒河忽見鋪。先敎微霰作前驅。川原合作無瑕玉。天地同懸不夜珠。瞥眼回瞻千逕失。齋心相較一塵無。請看滄海冰澌白。蛟鰐藏逃亦坦途。</text>
<title>謝桐泉子惠餳</title>,<text>子疾支離父老兼。寒燈永夜坐厭厭。何來粔籹人情愜。贏得粻䊗衆味添。尺牘帶將春意動。甜香遙許吉祥占。盈筐可識噓枯術。餂指饕饞也不嫌。</text>
<title>海松博山。李進士 萬宏 自嶺南寄來。</title>,<text>貞松子熟兩年間。蜜和團成號博山。滄海珠光龍吐出。仙桃香信鳥拖還。故情難忘重關達。老子先嘗一室頒。異味總非煙火得。靈芝消息問商顔。</text>
<title>夜坐</title>,<text>夜久人皆睡。殘缸伴我明。時時聞犬吠。嘿嘿數雞聲。山雪寒威積。天星歲序更。夢中花爛漫。屈指待春生。</text>
<title>偶成</title>,<text>淡月依依細煙籠。鄕山景色拄筇中。土風須信巢南鳥。時節還驚首北鴻。愁病方深神不守。冰霜已極物相通。交遊稍稍皆泉下。孤兀人間此一翁。</text>
<title>別鄭僉知汝逸 尙驥</title>,<text>離憂恒繫國端門。竿尺時來問訊煩。夫子心期惟我識。餘生交契更誰存。南雲杳杳應稀信。西日垂垂正斷魂。傳與兒郞農圃說。行看百里遍仁恩。</text>
<title>別鄭玄老 恒齡</title>,<text>年妙登廷煥芾珩。當時屬望世爭驚。萬言封奏孤忠見。一紙彈章衆怒生。才合少嘗歸下邑。志存榮養得專城。倘知賢祖名樓意。觀政遺文且細評。</text>
<title>別孟揚之陽德縣任</title>,<text>聽說西關俗尙和。使君今去計非差。邊頭詞客今何害。峽口閒官分更多。千歲松根苓化玉。萬重山穴土生砂。朝鮮洌水方言古。憑仗輶軒驗不訿。</text>
<title>挽李斯文 景翼○二首</title>,<text>千里非遙意自通。神交有道在心中。昔年歡好今宜續。夫子殷勤我與同。邂逅淸揚那可得。偶然竿尺亦成功。後先歸侍無佗路。會待追扳躡昊穹。						寤寐思惟在福州。當時一札落汀洲。干天大嶺寧遮夢。匝海長煙但引愁。兩地方期聲子好。百年其柰岱宗遊。風儀故國猶傳說。怊悵無人卷上求。</text>
<title>挽尹處士聖仲</title>,<text>生來蹤迹玉琴村。一念尊師獨守門。士議固將推景行。心傳夫豈在多言。歡情不爲簞瓢改。活計惟憑丌冊存。無耻必從知耻得。墻標留與後人論。</text>
<title>挽趙斯文伯曾</title>,<text>趙氏門闌厚德多。淳源發脈見餘波。休言世裏皆今俗。時過堂中獨太和。褊淺如吾那易學。題評到此不嫌誇。平生不負惟方寸。老死山林可柰何。</text>
<title>呈洪右尹錫余 重徵 棣軒 三首</title>,<text>四老聯翩鬢髮明。當筵况復一時英。香山洛社人非少。對坐何曾弟侍兄。						盛事人爭側耳聽。滿隅渾是古稀齡。昌辰景福天應借。會見邦家畫壽星。						誰識山中草作衣。亭臯拄杖獨徘徊。曉來頻嚔君應念。儻向南雲勸酒桮。</text>
<title>次黃得甫 運大 遊山韻 五首</title>,<text>吾聞靈境必名州。刪却塵煩儘謬悠。雲峀微蹊緣洞府。石梁懸瀑俯陰湫。雙鞵得力經行遠。一杖扶人爛漫遊。顧我如今無濟勝。詩篇慙愧報瓊投。						商量蹤跡不多言。計斷仙遊手一翻。已信寰中皆缺陷。須知物外亦田園。先從木石修交契。好取滄浪滌熱煩。久矣遐心無覩記。秖今眞趣賴君存。						造物摶成詭恠形。仙遊倏辦壯觀名。干雲玉柱千尋直。殷壑雷車萬輛轟。仰眺蒼崖巢鶴窟。橫臨玄窞蟄龍泓。聞君脚踏靈源返。高興猶堪惹老生。朴淵													石白山靑穩寄楹。亭臺當日問誰營。行來辛苦穿深峽。度盡崎嶇得少平。金水傳名非寂寞。蓬萊留迹尙分明。追思四十年前事。兩腋輕風習習淸。金水亭						率意行尋特地幽。孤筇無伴亦風流。諸峯簇擁供淸界。衆水爭喧入積湫。性習何妨隨物化。身輕還覺若梭投。孰知雲影天光興。多謝神慳待此遊。禾積淵</text>
<title>次李永叔寄來韻 十首</title>,<text>大化無停機。如水日滔滔。其間閱千古。生死幾英豪。往往靑簡上。卓卓有俊髦。高賢事業異。心力豈云勞。						陽春煽微和。羣蟄咸昭蘇。鵬鷃各定分。失得非恩辜。嗟焉被褐翁。抱經時點朱。寰中苦樂饒。畢竟止區臾。						肉味徒撩意。菲食亦養年。明囱豁障翳。宿痾宜少痊。神丹在方寸。鳥申非良詮。誰知太和湯。斟酌得自然。						古學多梯級。穿過幾重關。士有志尙在。簡編猶餘殘。聦明賦洪匀。主張惟心官。探搜就正路。然後乃心安。						聖智憂後世。出言成此書。對案不究竟。無柰太空踈。身心苦不契。六籍同歸虛。誠知有樂地。舍此將安如。						萬古一爐鞴。姿性無彼此。嗜善劇芻豢。有爲皆如是。但患功名怠。休甜醉夢死。悠悠等自畫。不干時俗累。						詩書父母仰。朋友左右手。嘉穀必萌芽。流水不腐朽。進止亶在我。見底初非偶。反顧余實慙。始心不免負。						治忽分代序。一寒必有暑。念此檀箕墟。衣冠獨擧擧。幸際康平時。生老鯷壑渚。蓬門可周旋。浩歌吾誰與。						彼美少年子。惠好時相覩。欣然見倒廩。邂逅適此遇。對坐山水間。悵望軒羲古。逝將期同袍。髮白忘年數。						夫君志邁往。獨善嫌太陋。優遊聊涉世。何地不坦界。文彩誠斐然。潑眼春雲靄。吾知有尊足。蘭蕙不變艾。</text>
<title>半菽歌</title>,<text>十畝經營取美禾。玉食雲子應非佗。野老將飯知僭踰。商量不嚥但長嗟。生平不耕亦不耘。鼓腹含哺計甚差。天生五穀菽居一。就中赤色尤稱嘉。火旺方生水旺死。甜滑輕輭味更奢。貧家乏財善方便。賤價易辦此亦多。與米相和得均劑。錡釜爛蒸騰成霞。盈杅啓會氣燻人。水晶火齊交相加。春風雜花開複疊。桃紅李白色盪磨。長少分行爭擧匙。一時咀嚼芬齒牙。爾來肉味忘已久。河鯉松鱸莫相誇。請看前村煙未起。此物於我非泰耶。傳聞貴富競豪侈。一餐萬錢羶葷羅。塡胷果腹不肯休。剝民充欲其柰何。吾知君子善自寬。半菽何害碩人薖。蓬門日月足生涯。六籍在案終朝哦。</text>
<title>寄足閒亭 三首</title>,<text>憶我淸遊四十年。聞君勝賞意悠然。邇來病耳常喧聒。夢幻銀河落九天。						兩山環抱蓄眞精。衆壑奔流鬱不平。畢竟坼開瓴一口。人間噴作萬雷鳴。						鉅刃磨天削水晶。擎空一柱免欹傾。莫敎共帝頭來觸。恐更無人鍊石成。</text>
<title>答洪右尹錫余 二首</title>,<text>伯也年尊季七旬。雙輝棣萼滿庭春。誰能靑眼求同氣。我亦蒼顔躡後塵。緘欵頻傳樵牧杜。鄰比將卜鷺鷗濱。厓肩兩拍知何日。霞佩無慳乞與人。													官名準古右扶風。白髮居然下壽翁。數墨尋行餘舊學。硏朱點易又新功。門庭喜愜因心友。城市休妨病耳聾。聽說滄浪來問舍。一尊料理待夫公。</text>
<title>挽權進士 泂</title>,<text>故國平居望曉山。當時文藻逗孱顔。碩人薖軸留空宅。耈德淸修敵大還。心迹但尋黃卷上。身名虛擲白牌間。百年交契餘疲病。追躡尻輪取次扳。</text>
<title>挽李進士 彙升</title>,<text>求友當年相彼鳴。居然遲暮葆眞情。詩書在腹飢如飽。珠璧騰聲弟及兄。顔色猶疑瞻月滿。談諧不復見風生。門前驚殺帷㡛過。淚濕泉塗送子行。</text>
<title>寄楊江 二首</title>,<text>宗黨離居各淺深。楊根小聚亦成林。龍門入夢山如面。鵬海當前浪攪心。八九年齡寧諱死。二三朋友不留今。惟君惟我雙鮐背。閱盡悲歡強苦吟。						長江西走入滄溟。潮上應難達翠屛。但有隨人同一月。無緣在戶見三星。世間憂惱休煩說。心內寬閒且自銘。多羡山靑雲白地。甖缸滿壁了殘齡。</text>
<title>送人入金剛</title>,<text>念昔登臨五十春。至今胷海有嶙峋。毗盧屹作擎天柱。世亂吾將託此身。</text>
<title>挽鄭僉知汝逸</title>,<text>夜枕多憂鴈叫時。聲聲入耳助成悲。一生淹病恒離別。三日無書只夢思。地下相從疑信半。寰中獨住問聞誰。可憐農圃巾箱草。帶向明神說與知。</text>
<title>挽囿春 四首</title>,<text>吾家曾說太湖公。孔聖朱賢在壽中。君得耆齡余亦倂。生居雌甲死難同。塵間獨住憐孤影。天上追陪挹舊風。想到仙鄕如問訊。滄浪還有一漁翁。						爺做持平兒正言。當時聲譽動高門。誰知末俗𡼲崎甚。果見衰年頰舌喧。脚下休煩歧路劇。胷中自有一心存。靑氊保守君家物。寤寐寬閒矢不諼。						龍門山色拂天長。穩送江流入漢陽。近侍歸田饒壽考。衰顔對酒發晶光。浩然遊散聊乘化。休矣酸辛浪悼亡。俯視黃埃應拍手。可憐猶戴滿頭霜。						世衰難得坦懷人。觴政殷勤益見眞。幸自桑蓬懸後日。偏尋花樹會中春。頻繁書尺離如合。鄭重詩篇往復臻。乞我飛霞騰汗漫。願言捕逐躡尻輪。</text>
<title>挽洪都正亮卿 重寅○四首</title>,<text>聽說洪厓已出塵。浮生七十六年因。淸明世界優遊迹。名德門闌燕翼身。晩歲功程行典禮。佗時思憶怳風神。區區似我空歎羨。鮮有人知得返眞。						夫人善慶孰非緣。大相公歸繼有賢。循吏聲名聊偶爾。世家風裁豈徒然。追尋舊緖寧隳失。往侍先靈或後前。爲報脊令原上淚。不須揮向霱雲天。						瞻眺常懸漢北陽。伊人宛在此中央。伻來秪覺書盈紙。意合何須坐接牀。軌範承家留寶樹。風儀溢世看春楊。鵝洲錄上秤衡見。會有眞心識大方。						心蚩未覺此途竆。大耋猶希永世中。久矣無書方見恠。居然有赴忽相通。白頭哀死人應訝。丹旐歸山我亦同。乍別旋逢休屑屑。前期近指北羅豐。</text>
<title>挽韓斯文用晦 三首</title>,<text>剛憐同病隔由旬。莽蒼相思且十春。死別生離猶不恨。只緣難得有心人。						人生稀有百齡長。次第歸山理不傷。然且含凄作苦語。此情惟與九泉詳。						浩浩天遊脫世紛。眞心古貌更無聞。往年貽我烏筠杖。不忍提攜望得雲。</text>
<title>挽鄭斯文 昌聞</title>,<text>葱山門下集羣英。後世渾如弟若兄。未識同時元德面。先聞入海磬襄名。傳家昭穆宜相望。向老棲遲得耦耕。七十光陰非不久。一回悽斷故人情。</text>
<title>挽洪處士 重煕</title>,<text>唐城一曲閉門居。嘿養吾年七十餘。動息自由人不見。身心以外念都虛。鄕閭共說圭無玷。寤寐惟知丌有書。處士藏名今始覩。怡然乘化果誰如。</text>
<title>哀中行 三首</title>,<text>愚兄賢弟共霜顚。異地相思只惘然。正惱新年生別苦。如何蘭報忽來傳。						何物人間較此心。紫雲林壑望中森。惟應千里長江水。流到門前故故深。						人來非喜但摧膓。我病難行但北望。昔過且留春後約。吾衰更結九泉期。</text>
<title>挽汝謙</title>,<text>吾猶不死飫風塵。消息遙傳更苦辛。玉洞先醒門下士。金枝後裔意中人。十年嬰疾幽憂積。兩地離羣夢想均。四七書留和淚閱。歸鴻社鷰摠傷神。</text>
<title>謝華瑞惠箆</title>,<text>禿鬝今無髮可治。時猶𤺻痒耐難支。故人貽我箆千齒。信手頻搔爽自知。</text>
<title>步金判監寄來韻 四首</title>,<text>念昔從遊漢上家。歸來先感閉門螺。只今傾耳聞登簉。是處投軀慣被莎。魂夢不嫌千里遠。年華叵耐七旬過。文章一紙翩翩到。滿握離憂柰若何。						爾髮爭如我皓顚。婆娑住世共殘年。淸時解道新承命。遙夜尋思舊拍肩。莫問乘除咸異路。情知憂樂一聽天。秋聲入樹聞先最。懷仰高風響有蟬。						君詩滚滚兀成家。結習相將墨一螺。對景果然貽煒管。瞻雲方自踏晴莎。有情不吐應遺憾。非唱伊酬也未過。但道乘凉歸袂擧。行塵緬邈柰之何。						身衰不復陟高顚。但占囱暉筭歲年。對卷誰能竆白業。治生久信合赬肩。紫陽爲壽應須學。絳老非賢濫荷天。七十有三君少二。秋來等是遇寒蟬。</text>
<title>挽洪天老</title>,<text>淸江一道溯忠原。江上靑山早閉門。偶向寰中欣共老。其如天外惱離魂。熟知孚信人難得。况復情親事不諼。畢竟同歸非惡死。泉臺何處更源源。</text>
<title>賀心休進士 二首</title>,<text>聞說新陞上舍科。百年餘慶問如何。向來斅學吾無與。當世聲名爾自多。千里在前須更勉。一心存道摠非過。應知瞻仰塋碑日。莊讀先勳石不磨。						嫣然喬木著夭花。春色句回滿故家。久矣重榮徵卜筮。朅來新譽說才華。高堂莫恨渾頭雪。壽爵贏添纈眼霞。病叟無緣叨慶席。一言要與萬人誇。</text>
<title>復次金仲綏寄來韻 四首</title>,<text>蠻觸中間穩著家。太平生老息硨螺。白茅菴在容黃髮。靑蒻功成較綠莎。獨鳥橫天時遠眺。雙魚泝海忽來過。曾言室邇增嗟恨。况復山長柰爾何。						誰敎鳴鳥下岡顚。世不占祥亦曠年。千里須資奔逸足。百斤非乏荷擔肩。山中水走朝西海。頭上星回拱北天。潦倒行裝人共惜。相逢京洛盡貂蟬。						滿地江湖寄卻家。田間身世等蝸螺。郊行自有穿林杖。草坐寧無被岸莎。卷帙關心難舍得。星霜閱眼摠看過。兩翁天末恒離別。殘日前頭問幾何。						人去人來雪滿顚。韶顔依舊似華年。精神早識存眉眼。筋力猶傳竦背肩。恩命初驚千日睡。歸心好趁一陽天。輭紅塵外靑山夢。匹馬眞同蛻殼蟬。</text>
<title>桐泉</title>,<text>威鳳棲桐飮醴泉。空名千載尙流傳。琅玕有實知何處。萋菶無枝但悵然。白屋休題凡鳥字。靑燈留照卷阿篇。西郊又說麕身廢。珍重停毫問幾年。</text>
<title>示從子秉休</title>,<text>淸晨悄坐久。旁有葫蘆酒。撿易一兩爻。酌以長生瓢。小吸亦醺人。便覺太和春。精神會流通。八極門庭同。緬懷千載前。聰明幾聖賢。其人莫云死。其迹猶在此。溯洄或見心。非古卽伊今。硏毫強綴辭。更怕來人嗤。高山夙仰止。將廢忽復起。此意向誰論。但有葫蘆存。</text>
<title>挽李致和 國春</title>,<text>大小白山軋霄崢。洛東江水滙而淸。天成首艮尾坤河。步步先賢敎化程。傳聞下流沙伐區。煥有山陽處士名。山陽處士余所欽。往者贈我雙瑤瓊。緘封度嶺落海陬。至今箱匧騰精英。一回咀嚼一翹首。雲在靑天月光晶。古有神交今幸遇。令人不恨衰世生。近時頗恠書斷絶。夜寢頻繁思夢驚。淸臺丈人忽有寄。匪喜伊悲隔幽明。樂天乘化不足異。但有嗚呼後死情。陶山祠下曾鞠躳。願躡淸塵遊玉京。天上還容函席麽。負墻有地子先行。平生滿握四七論。會待親承稟質成。夫子包荒門不拒。寰中何限區區誠。鐵關那因玉匙開。傃風怳聞匀韶聲。虞殯未必盡悼亡。怛化非心囷自傾。</text>
<title>龍淵亭八景</title>,<text>山翁時復厭閒情。隨意循階杖屨行。一種經綸三逕裏。春來贏得百般英。栽花						士俗休言不可醫。淇園移得綠猗猗。主人也自無疵垢。要與尋常世路知。蒔竹						犂耙人人意思同。茅蒲何害混田翁。無端催起淵中物。去慰三農不自功。灌畝						嘉茹美菜儘堪誇。解使人稱食力家。余手拮据眞自苦。誰知一一齒牙奢。鋤圃						生來偏賞遠香淸。嶼葉潭花慣踏行。聽說仙鄕開爛漫。白雲空惹病儂情。蓮池						汀洲日暮石盤陁。綠樹陰濃羃錦波。只有魚跳人不見。一竿時露水生渦。柳磯						門對靑山碌碡陬。杈枒亂穴互藏幽。玄圭蒼壁莓苔路。鎭見雙雙拱鼠遊。巖鼯						露滴脩柯月正懸。淸宵凝望帽簷偏。雲端引得仙禽下。恰恰長鳴響戛然。林鶴</text>
<title>寄龍淵亭 三首</title>,<text>糚點亭臺樂意全。檐楹狎水號龍淵。主人緩步蒼苔逕。上客爭歌玉洞天。風靜月輝聊興寄。鳥啼花發各因緣。聞名十載身猶遰。憑仗詩篇信手傳。						桑麻雨露一區多。烏岬山前事事嘉。有命行違專付己。無根好醜任從佗。靑巒自在團花竹。白雨時來長薜蘿。八景分題要我語。心飛天末柰亭何。													閒却牀頭九節筇。偶然高拄望東峯。風長遠送雲棲鶴。杲出兼懷澤養龍。握裏封緘須鄭重。夢中桮酌亦從容。山鷄山蔌穿霞至。有饋無酬惱殺儂。</text>
<title>七灘亭十六景 幷小序</title>,<text>我東儒賢多出嶺之南。昔曾一過。其名德棲息之地。往往山佳水麗。令人徘徊不能去。意者流峙蘊秀。養成其人。而步步可以占勝也。猶恨夫當時不能遍歷一方。今孫上舍伯敬自密陽來示七灘亭十六景畫者。卽其五世祖聱漢先生遺基。而子孫藏修不廢也。種種奇觀。魂爽魄動。瀷旣老篤。計不可往躡淸塵。俛仰高風。則自不覺莊誦先生詩一絶曰。七里灘頭一釣竿。碧江淸淺浪花寒。當年却笑羊裘子。終帶人間諫議官。詠罷泚筆謹書。						曉渚鷗眠雲貼地。漁翁欸乃但聞聲。輕颸一道平沙出。極目皚皚日照明。七里明沙						黛色參天釀日陰。蟬吟鳥哢出長林。炎曦幾處方揮汗。可識仁人大庇心。一帶靑林						聽說淸川玉液寒。晴空噴灑作飛湍。何能好跨南雲去。濯盡塵纓透肺肝。洗瀑淸流													蒼茫林岫鳥知歸。定有琳宮隔翠微。淸曉鍾聲來世界。解敎人識起穿衣。禪龕曉鍾						山谿呑納匯而淸。擒蟹罾魚約伴行。一帶長隄無月黑。遙燈點點透林明。燈淵漁火						依微籬落綠筠遮。吠犬鳴雞問幾家。只有靑煙藏不得。朝朝暮暮羃成霞。竹村炊烟						襏襫茅蒲摠自修。西阡東陌雨新收。天時人力渾無缺。樂意相關處處謳。琴野農歌						曲曲淸溪略彴橫。山中人定月初明。千村乞米歸心急。飛錫凌風步步輕。月橋歸僧													水邊楊柳綠依依。藏護臨流石一磯。揀竹得竿靑裊裊。一肩高荷去忘歸。釣磯垂竿						商顔爭似橘中歡。落子聲遲决勝難。余賭余閒君亦共。任敎樵客拄柯觀。仙巖賭棊						半畝池成養活泉。根移太華幾多年。亭亭出水香尤遠。始信濂溪獨愛蓮。小塘孤荷						何年鉅刃劈巖開。太古貞松種子來。倒挂虬龍含偃蓋。白雲仙駕幾時回。石壁危松						鳴牛浮鼻度前坪。牧竪相隨笛一聲。豐草芊綿時出沒。歸鞭直待日西傾。煙郊牧牛													騷家絶景畫應難。流水詩中萬點寒。滿目楓丹爭別色。斜陽留待酒醒看。鶯岫暮鴉						仄徑回磎草樹平。山花無數不知名。主人厭寂隨筇舃。到底幽香別種淸。臨厓賞花						糚點簷楹狎水干。新添欄檻爲觀瀾。堂堂策策魚來集。莫遣濠梁理釣竿。頫檻觀魚</text>
<title>次輝祖佐郞陞秩韻</title>,<text>曾是通明鵠立臣。朅來江海釣魚身。深仁佇見旻天意。均澤終霑率土濱。宿趼閶門渾似昨。舊家喬木忽生春。緋衣玉圈覃恩重。始信淸時不廢倫。</text>
<title>有懷</title>,<text>昔觀邵氏書。漁樵互問答。二五判鴻濛。一理元妙合。推明在本源。時務多未及。不見農圃說。彼根此枝葉。有體或闕用。後俗習迷業。官兵曁版賦。細大失管攝。民功念在玆。治道安所集。身竆志四海。精力見樹立。藏卷付子孫。遺草爛箱匧。河水無淸漣。輪輻絶收拾。人亡歲月徂。感歎意不愜。疲苶餘舊交。皓髮空灑泣。</text>
<title>秋興</title>,<text>草木知時正待霜。郊原處處曝秋陽。栗房紅綻誇先熟。禾畝黃深耻後嘗。土自爲人生糓粟。天能容我卧農桑。年來技倆輸安分。憂樂無根已兩忘。</text>
<title>挽李正言 宗延</title>,<text>疲癃不死耐光陰。哲士今亡又愴心。衰世卑官寧自耻。大家傳業更誰任。題評屈指人如玉。離索關情信抵金。六九年中罇有酒。行藏輸與淺深斟。</text>
<title>寄洪大老</title>,<text>竆巷無人問索居。西湖消息落蓬廬。天邊獨鳥方偸眼。海上雙魚果帶書。志銳要須奇迹遍。年衰叵耐夙心虛。煩君籠絡山川盡。好待歸時說向余。</text>
<title>有作 三首</title>,<text>人倚蕭蕭落木中。千山日暮靜無風。寬心不賴黃花節。感興偏侵白髮翁。萬事渾忘除惱障。一年將盡欠詩工。推遷物色流如水。春別秋逢柰爾鴻。						身世覊孤節二爻。行年七十四全消。賓來白鬢稱尊長。罇有黃流柰絶交。歲去休悲桑葉落。茅飛但羨鳥營巢。晨囱說夢無頭緖。展卷哦詩總泬㵳。						讀書無益劒非宜。身命恒多漫浪時。生業固知來病敗。俗情難與善推移。雨過山脚雲猶滯。日到天心夢自遲。幷世親朋皆地下。公然癡坐果誰思。</text>
<title>挽申進士 史權</title>,<text>到處人皆說項斯。蓬廬邂逅識芝眉。形神瑩澈眞雙美。言議從容又一奇。進士壯元休屑道。居庭純孝果誰知。如何白璧埋黃壤。文藻江山但夢思。</text>
<title>次洪水部錫余韻 三首</title>,<text>陰陽一翕必終舒。月往還須待日居。點易編中憑仗跋。淸燈光下快心書。						三竿杲日膝方舒。夢繞城西水部居。漢渚煙波雙鯉走。滄浪釣得故人書。						時節黃花盡意舒。天敎黃色匝仙居。無端借與淸風便。一縷香隨滿握書。</text>
<title>復次洪水部寄來詩 三首</title>,<text>堯夫詩上大鋪舒。商略千秋問所居。秪是行窩容跪膝。手中看有點朱書。						有鳥中阿翼不舒。天寒無樹寄巢居。軒羲世遠難尋迹。誰向荒臺驗造書。						剛喜眉端得子舒。千金然諾慰竆居。精神玩易編中見。垂老何人更劬書。</text>
<title>步前韻 六首</title>,<text>雲容霞色拂天舒。正是欣瞻水北居。城市何妨稱大隱。公餘不廢讀詩書。													舊札新牋案上舒。緘封又自郭南居。詩人水部徵前諺。聽說垂紳作典書。						山翁舞袖和雲舒。懶性偏從木石居。京洛故人勤問訊。一燈惟照課農書。						山氣衝寒凍不舒。晨光拖日入廛居。十分難忘良朋意。呵手明囱寫答書。						纖雲捲盡月波舒。陽鳥宵征覓舊居。閱眼菁華休感歎。銷憂元不乏琴書。						曲肱爲枕意安舒。螘適蝸休各定居。永夜無眠思起滅。朝來先檢粉槃書。</text>
<title>謝申子常惠雉 二首</title>,<text>有集維鷮飮啄肥。秋來遙帶尺書飛。滄浪正是援弓繳。引得華蟲下釣磯。						尺素殷勤上下言。故人天末說頻繁。隰桑篇亂心中見。解識雲長不阻魂。</text>
<title>謝孫進士 思翼 惠紋竹杖</title>,<text>籊籊脩筇九尺強。秋風飛度嶺雲長。斑紋賸沐瀟湘雨。勁節遙凌御史霜。病脚多年休步履。衰翁有伴得扶將。故人情重忘何日。拄向庭皋望密陽。</text>
<title>挽李志新</title>,<text>腸飢不食信孚人。身賤爲醫濟病民。七十全歸休怛化。白雲明月送尻輪。</text>
<title>哀族人君西 載華</title>,<text>墨妙吾門世共宗。年來無復躡前蹤。阿誰更寫黃庭帖。繄爾能追白玉峯。敗管成堆將卒業。佳城見日忽摧鋒。區區餘事休重說。蘊藉其人可再逢。</text>
<title>次思卿 三首</title>,<text>今歲時乖變事連。豐隆滕六互周旋。一天玄縡虹藏後。半夜黃鍾氣動前。造物昭明應有屬。淸朝密勿豈曾愆。山開地裂詩誰作。嘿念崆峒道士賢。													偃蹇中阿寄小齋。寬心有境孰非佳。偸閒覓筆傷流景。隨意傳筒見詠懷。夜燭新添鑽後燧。山扉獨掩焫餘柴。辛艱世味休煩說。合遝愁憂恐不排。						末交無託覺余賓。塵土將成過去身。酒席已稀當日面。牀書猶有宿心親。任從蓬藋空虛界。強作嶔崎歷落人。一理循環方寸在。天心可見一陽新。</text>
<title>食色戒</title>,<text>食色本天性。吉凶爲路徑。善養將希聖。循物入死病。飢寒要深省。幽暗尤宜警。墻耳左右聽。鬼目如懸鏡。煎熬若在鼎。削割刀劒倂。行違內須定。絲髮儘有命。一或忘主靜。衆慾求侵競。火燎丘原猛。虎逸山林橫。戕身比形影。訓戒千古炯。功夫得操柄。庶幾免墮穽。</text>
<title>謝錫余判書寄曆</title>,<text>天時苒苒忽南躔。四野先知獨瞢然。司曆有人應早播。閉門無客孰能傳。尋思正苦中孚說。嘉貺旋承革象編。豆粥盈杅俄飽喫。強從兒輩識流年。</text>
<title>謝趙正叔 守誼 寄曆</title>,<text>今年三百六旬終。明年七十五歲翁。故人有贈從天外。新曆無端入眼中。十月純陰搖手遣。一陽消息置郵通。眵昏不辨蠅頭細。展卷聊憑靉靆功。</text>
<title>悼亡 三首</title>,<text>可愛伊人突弁容。蘭芽新茁正丰茸。長途萬里攻車出。捲付靑山馬鬣封。						時節推遷倏再更。悽風偏撼老儂情。依然挾冊披菭逕。槖槖如聞響履聲。						禮早冠昏僅免殤。新人入室遽縗裳。誰知撫頂翁猶在。忍淚拈毫說弔亡。</text>
<title>武夷九曲圖 二首</title>,<text>雨露桑麻著處均。人間何地不天民。紫陽當日廻舟意。道是竆源未必眞。													流水桃花引道眞。仙居只隔一重春。行行九曲心何已。會待佗時別有人。</text>
<title>四友帖 四首</title>,<text>早種勤培晩始開。花心本自候時來。從渠發盡天然色。不受尋常雨露催。菊						生憎桃李競華辰。不信孤芳耻等倫。自是財成欠功力。誰知煗閤有先春。梅						酷愛遲遲晩翠姿。心期獨許哲人知。等閒閱歷春風面。著眼來看戴雪枝。松						性氣相求自不同。神交只在歲寒叢。疇能託興猗猗盛。把作平生有斐功。竹</text>
<title>蘭竹帖 三首</title>,<text>守節虛心儘可詩。貞姿惟許嶺松知。休煩淇岸猗猗盛。看到天寒始見奇。						朱天使至號蘭嵎。九畹餘香是友于。寫與東方爲正則。秪今留作景賢圖。						王孫繪竹意還殊。偃葉橫柯衆態俱。醉袖翩翻豪士舞。不因風雨廢歡娛。</text>
<title>挽李進士汝久 二首</title>,<text>名門聞譽奉餘光。舊好新篇溢匧箱。漢北聲塵心不沫。終南蒼翠夢偏長。七旬爲壽居安宅。六世相傳守肯堂。賢祖賢孫尋有迹。百年留鎭讀書牀。						送子騎雲獨返眞。寰中多少有酸辛。翺遊寥廓應全樂。頫瞰埃風不耐顰。病死虛言余尙在。賢愚同轍理何因。秪今傴僂滄浪遠。忍涕爲詩挽故人。</text>
<title>挽鄭進士時中 三首</title>,<text>白雲西畔鄭家莊。蕙路蘭蹊步步香。賢主邀賓春入座。佳辰卜夜月盈觴。風流倐遠人誰繼。遺卷空留意可傷。末俗難逢開坦界。至今魂夢繞仙鄕。						人生無欲是眞緣。好箇心神得自然。我昔從遊參下坐。年今垂老阻歡筵。詞場恢刃應餘地。酒國春長別有天。七十五齡翁不死。送君寥廓著先鞭。						尻輪御氣幾時來。脚下紛塵憫不開。玄圃明霞乘醉過。紫沂晴旭朗吟回。泉臺有樂誰能解。詩社無人亦浪哀。一縷東雲消息在。前期應爲故情催。</text>
<title>挽洪徵士德海 三首</title>,<text>星湖遙憶月灘莊。碧水西流入海長。四十年前曾遠別。二三人在各殊方。塵區老死休嗟惜。雲駕駝翔只仰望。泉下肩隨容有地。尻輪何事欠相將。						十丈塵高素履敦。曾言遯迹出東門。水中坻遠懷人切。天下山深養德尊。竿尺也須心內說。交懽無復世間論。但看泉路平如砥。步步隨君不阻魂。						處世無聊只鬢霜。前遊暗暗默難忘。逢人方說情親隔。有便還驚舊故亡。絶峽卧堅徵不起。淸時生順沒何妨。八旬大壽攜將去。願乞飛霞共頡頏。</text>
<title>悼黃進士靜叔</title>,<text>晨興望西天。耿耿殘星留。一點二點沒。存者光已收。病翁搔白髮。惻惻念舊遊。夫子又長逝。緬然竆泉幽。坦懷阻把桮。離別問幾秋。炯炯一心鏡。詩句或相投。老死本非哀。俗情空綢繆。汗漫九垓上。羨子多仙儔。去去休俯瞰。風埃尙閒愁。願借飛霞佩。扳躋揖浮丘。</text>
<title>粥 二首</title>,<text>烹粥盈杅淺綠光。貧翁得此味還長。前邨看取炊煙絶。粒粒芳馨揣分嘗。						料理旋磨正射槃。天生戎菽恰供餐。於饘於粥充余肚。孔鼎遺詩重把觀。</text>
<title>賀從孫吉甫 嚞煥 生男</title>,<text>汝爺年老鮮懽情。汝亦無兒意不平。久矣祥占徵有夢。果然宗子見維城。蚌胎得月珠長彩。麟慶從天玉作名。傍祖如吾聞甚喜。掀髯呼燭便詩成。</text>
<title>挽李典簿 世翼</title>,<text>吾衰不死哭良朋。人自容多意獨增。向者來尋模範在。秪今追想夢魂憑。黃金璞出無留礦。白玉壺成宛置冰。大化先催才藝去。輸君一著霱雲乘。</text>
<title>追挽李洗馬 光庭○二首</title>,<text>處士邨前水尾坤。行人爭式訥翁門。海東夫子陶山脈。嶺外名家特地尊。但見崇蘭藏世界。虛勞束帛賁丘園。天年大耋今何憾。留使諸生奉緖言。						名敎中間樂只人。天鍾休氣養淸眞。文章琢徧蒼山石。德業流傳錦水春。世遠淳風無處覓。詩亡大雅復誰陳。鯫生千里惟懷仰。恨殺當時欠躡塵。</text>
<title>題畫扇</title>,<text>消息三淸遠。松根憇寂然。一聲雲鶴唳。飛下蘂珠天。</text>
<title>挽峀雲翁柳 德章○四首</title>,<text>念昔交懽日月忙。秪今懷抱耿難忘。知君被髮騎麟去。踏雪行吟望大荒。						八十年尊一爛柯。霆鞭上指玉皇家。無竆門裏生眞樂。頫視人間苦惱多。						鵬出池中墨色光。平生神筆是行裝。靑天萬里伸如紙。灑遍琅玕一榦長。													余思一死亦何悲。君死人悲我不爲。峀雲自是無心出。空裏飛揚任所之。</text>
<title>自題銘旌</title>,<text>生爲賤士稱徵士。迹涉農夫志壯夫。月色風光隨意駕。靑天何處不亨衢。</text>
<title>寄涑河安秀才正進 景漸，朋之 樂重</title>,<text>今朝一陽生。日出東南方。夙興緬有思。意與雲飛揚。睠彼洛東水。云是避地鄕。依然武陵流。步步嘉遯莊。泝洄入陶山。草木皆文章。昔余經谷口。採掇蘭茝香。至今魂夢勞。枕席餘芬芳。靑春少年子。邂逅來滄浪。謂言從嶺外。禮勤意彌彰。吾道視分內。邁往期鶱翔。於戲愛莫助。贈辭安敢當。維箱有遺卷。聖謨流洋洋。歸求一言足。咬菜味益長。別離幾何時。歲暮多嚴霜。殘齡朝露晞。寄語重彷徨。</text>
<title>謝洪水部寄新曆</title>,<text>茅屋靑燈禿髮翁。夜深無寐思何竆。秪今天下關心事。猶有毫端未了功。妄念不知明日死。殘書聊與幼孫同。故人新曆來蓬底。又覺山中一歲終。</text>
<title>有懷</title>,<text>回首靑山夢不禁。桃花逐水武陵深。紅霞蒸處知依舊。黃道眞名說至今。杜老空悲身世拙。淵明終欠溯洄尋。春風廿四吹將過。秪恐光陰負素心。</text>
<title>挽洪聖文 昌輔</title>,<text>淸揚邂逅貴披襟。晩契相知我獨深。有子稱賢人不間。無營得壽世爭欽。俗情寧識平生友。此老能全本性心。一種泉臺歸路直。幽明難阻伯牙琴。</text>
<title>挽金執義仲綏</title>,<text>吾年七十八。子年較少二。二人百五十。零數又有四。並世豈不久。况復與同志。念昔交懽日。生長洛城裏。中歲多別離。一峽一海涘。雲飛每悵望。風去寄夢思。我疾恒瀕危。不死亦違理。子獨心力健。作詩功未已。常懷不日化。入地待君至。聞君向酆都。率禮但爲位。哀少羨還多。撤哭反成喜。忙心躡踵行。拍肩互依倚。茫茫九垓外。宛轉同遊戲。北極有鷖乘。南溟有虬駟。風霆倏縱橫。造物爲驅使。攜手跨元氣。徧觀任行止。古聖或可遇。古道或親指。回首缺陷界。齷齪猶酸齒。永言得眞樂。誰復識此意。爲歌替虞殯。贐子先擧臂。盍簪在屈指。逢別須臾事。遊魂不須招。悼亡徒爲爾。吾言太郞當。逝者必於是。</text>
<title>贈別金進士 光澈</title>,<text>聞道東南闢樂鄕。洛波環繞故人莊。長雲不道靑山隔。永夜同瞻皓月光。有會精神曾信宿。無端邂逅又淸揚。只今夢想陶山下。柰此浮生滯一方。						濯足滄浪眺望凝。神交道在月如恒。春天命駕無千里。水國留緣有百朋。淵嶽流芳銘佩久。瑯寰福地願言曾。餘生大似鴻泥迹。來歲音徽恐莫憑。</text>
<title>和李希朱 之晦 志喜韻</title>,<text>禁里辭昏問幾年。淸名淑德與同綿。蘭庭宿望枝相繚。桂籍天香蒂幷連。黃甲完成三世寶。錦標終屬一門傳。恩綸畢竟其人得。果見君家雨露偏。</text>
<title>和洪諫議聖源 重孝 韻</title>,<text>我鬢如霜子亦翁。朋交耐久道何竆。中宸擢拜昌黎職。南徼和戎魏綘功。靑瑣好辭簪笏去。白雲歸與耙犂同。無端一札千金敵。正値長鑱曲悄終。</text>
<title>和洪判書錫余韻</title>,<text>末契曾叨圯上翁。秪今華髮兩鱞竆。雲泥肯阻交懽盛。壽考惟稱攝養功。休道世間風已變。信知天下氣求同。偏憐一點靈犀照。尺素書傳勉始終。</text>
<title>送趙正叔赴連山</title>,<text>連山縣小號孱官。聖主憂治趁在寬。聽說仳離鴻失澤。爭言掊克虎能冠。極知天借仁風便。未信時行霈雨難。近得龍洲封事讀。爲君三復待民安。</text>
<title>和庇寒齋韻</title>,<text>庇寒翁事說從初。十載經營辦小廬。白玉何妨容樂地。靑燈端合課農書。身閒有月隨行止。境僻無人問起居。松里星村一杜曲。藏逃不必入空虛。</text>
<title>次南君玉汎湖韻 六首</title>,<text>仙遊鬼助勒波旬。一葦揚舲利涉津。好事勤勤捐俗累。同聲鼎鼎有來人。遐心擬逐冲霄翼。樂意憑看在藻鱗。細和篇章神便往。不妨千里興停均。						坡翁賦後躡淸遊。左氏書中濯足流。料理桮盤聊放棹。招攜朋友與同舟。時丁缺陷無良策。境闢淸閒辦善謀。聞說方壺煙水接。請看雅軋下長洲。						勝地曾何處。淸歡此一時。辰良寧負約。興到不羞衰。畦畛初非有。精神只自知。飛書傳澤國。詩語說心期。						山深宜著迹。水美錦名佳。走上仙槎路。淹留畫舫齋。瞻懷如可及。魂夢若爲階。定有橫江鶴。誰知勝賞諧。						休暇何煩費十旬。名區斯去卽通津。江山以外無眞境。天地之間有若人。何似汎舟遊赤壁。爭看擧網得銀鱗。生平取適無今古。可識寰中快意均。						邂逅逢場卽壯遊。行休自在是風流。千重浪隔鯨鵬海。七八人同李郭舟。此去翺翔應有待。向來幽嘿豈無謀。任敎看作仙曹興。隨意橫穿鴈鴨洲。</text>
<title>次連山倅趙正叔韻</title>,<text>爲政如何必莅官。佩符非幸也施寬。移風世遠先梳垢。秉耒人多勝戴冠。錯節盤根應有待。觀通行典詎容難。君王側席方虛宁。莫道吾治已妥安。</text>
<title>戲題</title>,<text>火棗吾聞百脈通。辛勤燈焰炙成濃。曾孫鎭夜來求哺。八耋翁攜四歲童。</text>
<title>挽鄭參議 重器</title>,<text>才生無益柰之何。善價難求玉不瑕。老子聞名空悵望。夫君已逝但長嗟。山深自是蘭芳在。石壓誰知笋出斜。袖手歸泉吾豈憾。德音留使後人姱。</text>
<title>挽權長水淸之</title>,<text>威儀不換舊風流。高大門中典則留。老入江山非浪迹。曾從民社作遨頭。一言投分聞蘭臭。百歲無徵見岱遊。送盡良朋乘造化。獨憐蒲柳欠先秋。</text>
<title>挽權知事台仲 相一○三首</title>,<text>淵源上泝退溪前。有若松巢父子傳。一水盈科終達海。寸心如日亦周天。名門自是承家地。王國寧無繼世賢。念昔淸揚適我願。秪今書札動翩翩。													用拙何傷道始存。淸潭一曲空心源。功程自有談龍肉。身計惟能咬菜根。世外恩榮佗不阻。山中日月永難諼。書來每說單傳在。也識侯芭守舊門。						年高八十德爲鄰。耆社王臨作侍臣。天上鳳飛曾瑞世。人間龍卧自存身。後生安仰爭憂道。大老云亡爲損神。聽說南州騰士議。瞽宗芬苾付儒紳。</text>
<title>謝洪希倬餉柹藷</title>,<text>火實金烏啄。秋陽玉屑乾。甘香糖餠白。題品荔支丹。故舊遙封盒。情親恰滿盤。靑燈書在手。魂夢隔雲端。</text>
<title>謝韓察訪仁叟有饋</title>,<text>夢渚丹萍遠逐風。長淮春浪接天東。辛勤十襲非虛擲。驚殺仙香到野翁。</text>
<title>聞洪判書錫余致仕</title>,<text>擧擧豐山子。荃蕙抱一圍。名尊八座班。步步承先徽。前塵九天上。倏與光風飛。耆社列羣英。左右陪彤闈。進退動以禮。遂初寧無衣。天書下靑冥。至尊親送歸。庖牛與廩粟。宛轉家食肥。懷恩懼未報。怵惕顔不違。親朋競送賀。閭井增光輝。生老太平時。閱來見聞稀。留詩竢來世。君子以表微。</text>
<title>挽洪判書錫余 二首</title>,<text>上界曾聞肉食仙。人間猶是月朝天。蒲輪永戒飛昇路。也識淸都夙夜賢。						飈御翩然喜可知。樂天知命復何疑。惟君乞與飛霞佩。分寸扳躋許共隨。</text>
<title>挽朴西溪 二首</title>,<text>鄒魯之鄕嶺以南。眞儒從古迹相參。一生心上非今世。半畝塘前但小菴。無與更論山水曲。從誰得聽聖賢談。天長地濶千餘里。題寄哀詞涕滿衫。						白鶴山南云已死。覺來知有喆人灾。去留不得無相感。回首瑤天獨自哀。</text>
<title>兜率歌 新羅</title>,<text>儒理王五年冬十一月。廵行國內。見一老嫗飢凍將死曰。予以眇身居上。不能養民。使老幼至於此極。是予之罪也。解衣以覆之。推食以食之。仍命有司。在處存問鱞寡孤獨老病不能自活者給養之。於是鄰國百姓聞而來者衆矣。是年民俗懽康。始制兜率歌。此歌樂之始也。												人主以民樂爲樂。一夫失所君心憂。君心憂。不遊不豫民何休。若鷇待哺無不得。若苗時雨流洋洋。飢斯鼔腹凍挾纊。懽聲鼔發動四方。動四方。何人不憶霑恩波。嗚呼兜率歌。不可復見柰時何。</text>
<title>會蘇曲</title>,<text>儒理王九年。王旣定六部。中分爲二。使王女二人各率部內女子。分朋造黨。自秋七月旣朢。每日早集六部之庭績麻。乙夜而罷。至八月十五日。考其功之多少。負者置酒食以謝勝者。於是歌舞百戲皆作。謂之嘉俳。是時貧家一女子起舞歎曰。會蘇會蘇。其音哀雅。後人因其聲而作歌。名會蘇曲。今按嶺南之俗。婦女務織作夜少眠。流風尙在云。												東家藝麻西家同。田功績事相始終。涼秋七月八月時。濟濟村婦王宮中。王宮貴姐儼同坐。萬手分曹鬬女紅。君不見公桑蠶室聖有制。副褘且勞三盆手。君不見公父賢母怒癡子。職業有分宜各守。此事今有合古意。要令勤慢判勝負。勝者可勸負者懲。設筵置酒不辭罰。喜氣爭高鳳樓煙。歡聲亂動雞林月。嘉俳席上舞者誰。會蘇一曲尤淸絶。上獻王公供絺絡。下與老稺爲衣被。我願王心如續麻。續麻或斷紛不理。我願王政如添絲。添絲不已終諧事。願將此意繼葛覃。播作聲詩付瞽史。</text>
<title>師彘吟</title>,<text>柰解王十七年。骨浦桼浦古浦三國。攻竭火城。王率兵救之。大破其師。勿稽子斬獲數十級。及論功不見錄。乃語妻曰。爲臣之道。見危則致命。臨難則忘身。前日浦上竭火之役。可謂危且難矣。而不能以致命忘身聞於人。不忠也。旣以不忠而仕君。累及於先人。可謂孝乎。旣失忠孝。將何以立朝乎。遂攜琴入師彘山。												吾聞琴者禁邪心。不然有如師彘山。彼哉衆人貪天功。歸歟流水靑山間。有功不賞吾何與。忠孝但與細君詳。淸明竭火城頭月。流照當時斬馘場。身將隱。焉用文。琴韻淸。我心長。</text>
<title>竹陵行</title>,<text>儒禮王十四年。伊西古國攻金城。王禦之。不能克。忽有異兵大至。人皆珥竹葉。助擊賊破之。竟不知其所歸。人或見竹葉數萬。積於味鄒王陵前。國人謂先王以異兵陰助克捷。因號陵曰竹陵。												睠彼先陵尊。松柏何森森。神兵秘在中。佇待強寇侵。強寇一何驕。賈勇轉入深。䨓驚電激勢鏖糟。殺氣直壓城如崩。雲閒忽下六丁官。無限千軍萬馬騰。頭邊珥葉日照明。一一吹動驚飇來。驚飇倏捲萬竈煙。黑祲消盡祥雲開。宗祊獲再安。厥功伊誰有。君臣但無言。怳惚神靈佑。試看松柏森森羊馬間。竹葉萬片堆如山。</text>
<title>憂息曲</title>,<text>朴堤上婆娑王五世孫也。先時訥祇王弟卜好質高句麗。未斯欣質倭。王卽位二年。思見二弟。召問堤上。對曰。論難易而後行。謂之不忠。圖死生而後動。謂之無勇。臣雖無狀。請行。遂聘高句麗。語王曰。臣聞交鄰之道。誠信而已。若交質子則不及五霸末世之事也。今寡君之愛弟卜好在此殆將十年。寡君以鶺鴒在原之意。永懷不已。若大王惠然歸之則若九牛落一毛。無所損也。而寡君之德大王可量也哉。高句麗然之。許與堤上同歸。卜好旣還。王語堤上曰。我念二弟如左右臂。今只得一臂柰何。堤上曰。倭當以謀紿。臣旣行。請囚臣家屬。遂入倭若叛者然。倭主疑之。及聞新羅王囚未斯欣，堤上家屬。謂堤上實叛者。於是出師將襲新羅。仍以堤上，未斯欣爲鄕導。行至海島。堤上勸未斯欣潛還。獨寢舟中。晏起以俟未斯欣遠行。倭人知之。縛堤上。追之不及。倭主怒鞫之。堤上曰。臣雞林之臣。欲成吾君之志耳。倭主怒。燒殺木島中。王聞之哀痛。贈堤上大阿飧。厚賜其家。使未斯欣娶其第二女。未斯欣之來。王命六部郊迎。及見握手相泣。置酒極娛。作憂息曲。												有所憂兮在何處。乃在北斗之下日出東。山高嶄嶄海茫茫。幽雲黯慘來悲風。人皆有弟我獨無。玉食不安思無竆。良州有臣獨慷慨。舌端懸河膽氣雄。主憂臣辱義不辭。辯說先敞丸都宮。精誠解送鶺鴒飛。隻影還集雞林叢。兵謀不厭詭詐設。孤帆夜劃竆瀛蓬。明珠暗偸徐市海。烈焰上燭輕投躳。身亡絶域有何怨。公子西歸魂與同。君王側席驚且喜。花萼樓高和氣籠。塤吹篪和歌相悅。此事畢竟伊誰功。君不見用之鄕黨憂息曲。懿蹟班班豈有終。</text>
<title>鵄述怨</title>,<text>解見上。初堤上以死自誓。不見妻子。抵栗浦。已解纜。其妻追至大哭。堤上曰。我已將命。自分必死。遂入倭國。後堤上妻率二女上鵄述嶺。望倭國痛哭而死。仍爲鵄述神母。今有祠。												有身莫作忠臣婦。夫去成仁婦失依。夫去望望東海東。婦哭兒啼怒拂衣。焚骨消息定是非。但道人亡王子歸。哀哀何處訴腔血。鵄述嶺頭望朝暉。朝暉有來不見往。淚灑西風向天飛。魚龍爲我愁。雨鳴雲霏霏。化爲原不朽。往迹靑山巍。忠臣與烈婦。節義雙全稀。至今神母祠。蕙旂來依俙。</text>
<title>碓樂</title>,<text>慈悲王二十一年。有人家甚貧。衣百結若懸鶉。時人因號爲百結先生。慕榮啓期之爲人。常以琴自隨。凡喜怒悲懽不平之事。必於琴宣之。歲將暮。隣里舂粟。其妻聞杵聲曰。人皆有粟可舂。我獨無。何以卒歲。先生仰天歎曰。夫死生有命。富貴在天。其來也不可拒。其往也不可追。汝何傷乎。乃鼔琴作杵聲以慰之。世傳爲碓樂。												舌耕養嘉蔬。破硯亦可食。穀成舂何處。有碓桐三尺。碓生肇自王山岳。玄鶴飛鳴來相杵。龍唇開張鳳尾垂。百結先生膝上貯。東隣西里競飽肚。擣玉揚珠誇歲時。兒啼婦愁慰何物。手中惟餘海竹匙。何須斷木掘地智。慢撚輕攏聲可學。平生胷海義勝肥。三百廛禾此可敵。家人回顰強解顔。衆道竆兒今猝富。君不見三旬九食陶先生。素琴無絃樂自有。</text>
<title>烏銜書</title>,<text>炤智王十年春正月十五日。王幸天泉亭。有烏銜書來鳴。得其書。書外面云。開見二人死。不開一人死。王曰。與其二人死。孰若一人死。日官奏云。一人者王也。王開視之。書曰。射琴匣。王入宮射之。果有人。乃內殿焚修僧。與王妃潛通者也。妃與僧皆伏誅。自是國俗每歲是日。以糯飯祭烏。又以龍能興雨。馬能服勞。有功於人。豬鼠耗穀。有害於人。每於歲首辰午亥子日。設祭以祈禳。因禁百事。相與遊樂。謂之愼日。												烏含書。烏是含書非作書。鬼作書。使烏含來。鬼眼燭幽事非虛。一死二死坼不坼。題封密密意有餘。天泉亭上判存亡。明活宮中催反車。玄琴匣裏白衲僧。挾匕塗壁果何居。尼今手彎金僕姑。觸瑟何羅墮階除。牆茨可掃艾豭死。始林春色蔥蔥如。烏銜書恩宜可報。糯祭殊異祀鶢鶋。鬼作書能轉危安。苟非冥佑國其墟。</text>
<title>娘城曲</title>,<text>眞興王十二年。王如娘城。召見于勒及其弟子尼文于河臨宮。令奏其樂。二人各制河臨嫰竹二調奏之。調共一百八十五曲。先是伽倻國王嘉悉。法唐樂部箏而製十二絃琴。以象十二月。乃以諸國方言各異。聲音難一。命樂師于勒造十二曲。後于勒等知國將亂。攜樂器來投。王置之國原。王命法知，階古，萬德等學樂於于勒。于勒因其材敎階古以琴。法知以歌。萬德以舞。業成奏之。王曰與前娘城無異。乃厚賞焉。三人旣傳十二曲。相謂曰此樂繁淫不雅。遂約爲五曲。于勒始聞而怒。及聽終歎曰。樂而不流。哀而不悲。可謂正也已。遂奏之。王大悅。諫者言伽倻亡國之音不足取也。王曰伽倻王淫亂自滅。於樂何有。蓋聖人制樂。緣人情以爲節。國之理亂。不由音調。遂用之。名其琴曰伽倻。												伽倻琴十二絃。二絃柱柱聲宛轉。于勒師發天和。衆籟齊鳴雲倏捲。啾蛩寃鳥正愁絶。拂羽動角新聲變。憶曾廵遊訪古樂。匀韶響徹河臨殿。娘城舊譜忽傾耳。喜色春入君王面。歌喉舞袖各獻巧。法酒共醉金宮宴。淸如瓠巴臨海動新操。波間鼓舞魚龍見。杳如緱嶺仙子騎鳳過。三淸玉簫來風便。嗚呼伽倻琴聲不盡。至今鄕樂東華徧。</text>
<title>飄風曲</title>,<text>新羅古記云初晉人以七絃琴送高句麗。麗人雖知其爲樂器。而不知其聲音及鼔之之法。購國人能識其音而鼔之者厚賞。時第二相王山岳存其本樣。頗改易其法制而造之。兼制一百餘曲以奏之。於是玄鶴來舞。遂名玄鶴琴。後但云玄琴。羅人沙飧恭永子玉寶高入智異山雲上院。學琴五十年。自製新調三十曲。傳之續命得。得傳之貴金先生。先生亦入智異山不出。羅王恐琴道斷絶。謂伊飧允興方便傳得其音。遂委南原公事。允興到官。簡聰明少年二人曰安長，淸長。使詣山中傳學。先生敎之而其隱微不以傳。允興與婦偕進曰吾王遣我南原者無他。欲傳先生之技。于今三載矣。先生有所秘而不傳。吾無以復命。允興捧酒。其妻執盞膝行。致禮盡誠。然後傳其所秘飄風等三曲。安長傳其子克相，克宗。克宗制七曲。克宗之後以琴自業者非一二。所制音曲有二調。一平調二羽調。共一百八十七曲。其餘聲遺曲流傳可記者無幾。餘悉散逸。不得具載。												絃桐初從典午天。玄鶴下繞雞林舞。智異山高流水淸。貴金先生秘眞譜。東方樂道知有數。平調合宮羽調繼。吾聞至誠神鬼通。飄風爲我來空際。</text>
<title>花郞歌</title>,<text>眞興王三十七年。始奉源花。初君臣病無以知人。欲使類聚羣遊。以觀其行義。然後擧而用之。遂簡美女二人。一曰南毛。一曰俊貞。聚徒三百餘人。二女爭娟相妒。俊貞引南毛於私第。強勸酒至醉。曳而投河水以殺之。俊貞伏誅。徒人失和罷散。其後更取美兒男子粧飾之。名花郞以奉之。徒衆雲集。或相磨以道義。或相悅以歌樂。遊娛山水。無遠不至。因此知其人邪正。擇其善者薦之於朝。故金大問花郞世記曰忠佐賢臣。從此而秀。良將勇卒。由是而生。崔致遠鸞郞碑序曰國有玄妙之道曰風流。說敎之源。備詳仙史。實乃包含三敎。接化羣生。且如入則孝於家。出則忠於國。魯司寇之旨也。處無爲之事。行不言之敎。周柱史之宗也。諸惡莫作。諸善奉行。竺乾太子之化也。唐令狐澄新羅國記曰擇貴人子弟之美者傅粧飾。名曰花郞。國人皆尊事之也。												太師東敎一千歲。南邦尙有花郞陋。花郞自源花。姣女姣男果何取。講業寧無術。傅粉靘粧益見醜。浮遊山水比頑童。先王禮樂非受授。丘園抱道縱有人。皭然義不汙滋垢。雞林夷裔風。人文不與數。寥寥三古際。蠢蠢歸腐朽。文昌北學目有珠。尙云忠孝於斯有。至今天下貴詞場。賢愚倂驅入科臼。淵魚本非緣木求。畢竟何別花郞舊。鄕賓三物不復見。風后力牧應回首。</text>
<title>墓諫</title>,<text>兵部令金后稷。智澄王之曾孫。眞平王好田獵。后稷諫曰古之王者。必一日萬機。深思遠慮。左右正士。容受直諫。孶孶仡仡。不敢逸豫。然後德政醇美。國家可保。今殿下日與狂夫獵士。事鷹犬逐雉兔。奔馳山野。不能自止。老子曰馳騁田獵。令人心狂。書曰內作色荒。外作禽荒。有一于此。未或不亡。由是觀之。內則蕩心。外則亡國。不可不省也。殿下念之。王不從。又切諫不見聽。後后稷病。臨死謂其三子曰吾爲人臣。不能匡捄君惡。恐王遊娛不已。以至於亡。是吾憂也。雖死思有以悟君意。我死須瘞我於王遊畋路側。其子從之。他日王出畋。中路有聲。若曰王毋去者。王顧問之。從者曰彼后稷墓也。遂陳后稷臨死之言。王潸然流涕曰夫子生而忠諫。死而不忘。其愛我深矣。若終不改。何顔見夫子於地下耶。遂終身不復獵。																			土有口。聲聞天。王有耳。聽徹泉。生曾思犯顔。藐藐若水投石然。死欲以屍諫。不見巫祝桃茢先。柰何一箇土饅頭。能使羽旄車馬旋。忠臣不因幽明別。至誠可穿金石堅。嚘嚶砉倏怳惚語。列祖有旨魂來宣。禽荒自古必喪亡。夫子前言心惕焉。孤墳六尺作息壤。所不然者有如川。</text>
<title>冷林怨</title>,<text>實兮。大舍純德之子也。性剛直。不可屈以非義。眞平王時爲上舍人。時下舍人珍提。其爲人便佞。爲王所嬖。雖與實兮同僚。臨事互相是非。實兮守正不苟且。珍提疾恨。屢讒於王曰實兮無智慧多膽氣。急於喜怒。雖大王之言。非其意則憤不能已。若不懲艾。其將爲亂。盍黜退之。待其屈服而後用之非晩也。王然之。謫官冷林。或謂實兮曰君自祖考。以忠誠公直聞於時。今爲佞臣之讒毁。謫官於竹嶺之外荒僻之地。不亦痛乎。何不直言自辨。實兮答曰昔屈原孤直。爲楚擯黜。李斯盡忠。爲秦極刑。故知佞臣惑主。忠臣被斥。古亦然也。何足悲乎。遂不言而往。作長歌見意。												營蠅止衣巾。點汚渝白黑。穹林大蔽牛。十斧行可斫。此理古來然。雖道更何益。陵陽太多事。三獻終剖璞。不見楚臣原。冷林卽湘沅。賈生逐天涯。冷林卽長沙。浮雲翳翳白日徂。採採蘭蓀欲遺誰。竹嶺以外眞吾鄕。此心耿耿空自知。</text>
<title>破鏡詞</title>,<text>薛氏。栗里民家女子也。雖寒門單族。而顔色端正。志行修整。眞平王時。其父年老。番當防秋。沙梁部少年嘉實。嘗悅美薛氏而不敢言。聞薛氏憂父老而從軍。遂請薛氏曰。願以身代嚴君之役。薛氏喜甚。入告於父。父曰。公若不以愚陋見棄。願薦幼女。以奉箕箒。於是嘉實請期。薛氏曰。昏姻人之大倫。不可以倉卒。妾旣以心許。有死無易。願君赴防。交代而歸。然後卜日成禮未晩也。乃取鏡分半。各執一片云。此所以爲信。後日當合之。嘉實有一馬。謂薛氏曰。此天下良馬。後必有用。今我徒行。無人爲養。請留之以爲用耳。遂辭而行。會國有故。不使人交代。淹六年未還。父謂女曰。始以三年爲期。今旣踰矣。可歸于他族矣。薛氏曰。向以安親。故強與嘉實約。嘉實信之。故從軍屢年。終不敢從父之命。請無復言。父老且耄。以其女壯而無伉儷。欲強嫁之。潛約昏於里人。薛氏固拒。密圖遁去。至廐見嘉實所留馬。太息流淚。於是嘉實代來。形骸枯槁。衣裳藍縷。室人不知嘉實。直前以破鏡投之。薛氏得之呼泣。遂約日相會。與之偕老。												破鏡如明月。有分有完時。月到十五光正滿。鏡獨六年會尙遲。佳人耿耿木蘭心。萬折必東焦仲詩。空閨時照半面糚。靈通只許龍媒知。阿翁一何癡。不解兒女悲。南隣競來說。北富衒財資。塞外人還馬連嘶。懷中破鏡合有期。月有時虧鏡長圓。雙鸞對影舞僛僛。</text>
<title>椴岑歌</title>,<text>奚論。牟梁人也。其父讚德。有勇志英節。名高一時。建福二十七年庚午。眞平王選爲椴岑城縣令。明年辛未冬十月。百濟大發兵來攻椴岑一百餘日。眞平王命將以上州下州新州之兵救之。戰不利引還。讚德憤恨之。謂士卒曰。三州軍帥。見敵強不進。城危不救。是無義也。與其無義而生。不若有義而死。乃激昂奮勵。且戰且守。以至粮盡水渴。而猶食屍飮尿。力戰不怠。至春正月。人旣疲城將破。勢不可復完。乃仰天大呼曰。吾王委我以一城而不能全。爲敵所敗。願死爲大厲。喫盡百濟人。以復此城。遂攘臂瞋目走。觸樹而死。於是城陷。奚論年二十餘。以父功爲大柰麻。至建福三十五年戊寅。王命奚論爲金山幢主。與漢山州都督邊品興師。襲椴岑城取之。百濟聞之。擧兵來。奚論等逆之。兵旣相交。奚論謂諸將曰。昔吾父殞身於此。我今亦與百濟人戰於此。是我死日也。遂以短兵赴敵。殺數人而死。王聞之。爲流涕。贈恤其家甚厚。時人無不哀悼。爲作長歌而弔之。												父死旣云難。子死亦不易。恩當復私仇。義合雪國恥。男兒有死所。椴岑卽其地。一十年前父捨生。一十年後重到此。危城戰血尙未乾。怒目如炬奮劒起。城邊尙有赴敵路。去作忠臣與孝子。游魂直上萬丈峯。石氣爲我高奰屭。椴岑城。嗟爾奚論英雄死。</text>
<title>黃昌舞 見輿地勝覽</title>,<text>羅代有黃昌者。年可十五六歲。善舞劒。謁於王曰。臣願爲王擊百濟王。以報王之仇。王許之。則往舞於通衢。國人觀者如堵。王聞召至宮中。使舞而觀之。昌擊王於座殺之。遂爲左右所害。												霜倒飛兮電光徹。劒氣衝兮天外倚。長飈拂兮輕雪回。舞袖飜兮日中起。五尺童兮三尺水。誰得窺兮心內事。萬人觀兮康莊衢。百濟宮兮轉密邇。刺千乘兮若褐夫。國雪恥兮身如屣。身如屣兮可柰何。爲鬼雄兮萬萬禩。</text>
<title>錦裙夢</title>,<text>太宗王妃文明王后金氏。庾信之妹也。初其姊寶姬夢登西元山頂。坐旋流徧國內。覺與文明言。文明戲曰。願買兄夢。因與錦裙爲直。後武烈與庾信蹴踘。庾信故踐武烈衣紐落之。庾信曰。吾家幸近。請往綴之。因與俱往。置酒從容喚寶姬來綴。寶姬辭曰。豈可以細事輕近貴公子乎。文明乃進綴紐。美而豔。武烈悅之。仍請昏。遂生子曰法敏。是爲文武王。												旋流滿界姊夢罷。織錦成文妹工就。鬼神毓慶人獻吉。姊棄不惜妹換取。洛東江水勢沆瀁。波濤北滙而南走。金雞邦域近日出。一幅可博辰韓部。麟趾公子窈窕娘。三星在天適邂逅。葛文王家來置酒。白茅包麕吉士誘。誰使舟梁俔天妹。室家君王宜大有。振振公孫麗不億。世世麻立昌厥後。至今苗裔滿世間。君不見費裙得夢文明后。</text>
<title>利見臺 見高麗樂志</title>,<text>世傳羅王父子久相失。及得之。築臺相見。極父子之懽。作此以歌之。號其臺曰利見。蓋取易利見大人之意也。王父子無相失之理。或出會隣國。或爲質子。未可知也。輿地勝覽爲神文王事。與此不同。												父思子子思父。山川阻絶迷西東。父見子子見父。三星邂逅高臺中。慈猿哺烏共盍簪。舊恩新懽方洩融。王曰向來器無主。精誠感激神明通。元良拜舞受夢齡。萬姓喁若歌呼同。君不見雞林千歲基。赫業從此傳無竆。</text>
<title>萬波息曲</title>,<text>神文王時。東海中有小山。浮來向感恩寺。隨波往來。王異之。泛海入其山。上有一竿竹。命作笛。吹此笛則兵退病愈。旱雨雨晴。風定波平。號萬波息笛。歷代傳寶之。至孝昭王。加號萬萬波波息笛。												笛無聲萬波興。笛有聲萬波息。七星孔兮參差。遺響振兮老竹。老竹生兮萬里浮來峯。鰲頭一點兮凝暉碧。鸞鶴嘹唳兮蛟龍叫嘯。風嘷雨溜兮養成一竿玉。王焉兮一嗟。命工人使爲長笛。登崇阿而橫吹。凄淸寥亮兮振海岳。曰暘雨而必應。驅萬鬼兮掃滌。灾害變而瑞慶。年穀穰穰兮黎氓喜樂。兵戈建櫜兮四邊謐寧。薦諸太廟兮流無極。</text>
<title>花王歌</title>,<text>神文王嘗燕居謂薛聰曰。今日宿雨初晴。薰風微涼。高談善謔。可以解鬱。子必有異聞。盍爲我陳之。聰曰。惟臣聞昔花王之始來也。植之香園。護以翠幕。當三春而發豔。凌百花而獨出。於是豔豔之靈。夭夭之英。無不奔走上謁。忽有一佳人名曰薔薇。朱顔玉齒。鮮粧豔服。伶俜而來。綽約而前曰。妾利王之令德。願薦枕於香帷。王其容我乎。又有一丈人名曰白頭翁。布衣韋帶。戴白持杖。龍鍾而步。傴僂而來曰。僕在京城之外。居大道之傍。竊謂左右供給。膏粱雖足。巾衍諸藏。須有良藥。故曰。雖有絲麻。無棄菅蒯。不識王亦有意乎。王曰。丈人之言。亦有道理。而佳人難得。將如之何。丈人曰。凡爲君者。莫不親近老成而興。昵比夭豔而亡。然而夭豔易合。老成難親。是以夏姬亡陳。西施滅吳。孟軻不遇而終身。馮唐卽潛而皓首。自古如此。吾其柰何。花王謝曰。吾過矣。於是王愀然作色曰。子之言。諷諭切深。請書之爲戒。												殿閣深嚴臣在前。爲君王歌花王歌。花王鎭在豔陽國。深紅淺紫紛枝柯。嫣然一笑生百態。卻恐荃心易流訛。誰知谷裏頭雪白。老成君子還同科。春來百草共蕪沒。薦進無路其柰何。城成城傾宜早別。色荒何似親賢多。一語解惑尼師今。風動雞林變太和。凌山搜野採芳馨。蘭蓀杜若森相羅。美哉當時辥夫子。寶笛聲中息萬波。</text>
<title>泝江行</title>,<text>景德王十五年。王聞玄宗在蜀。遣使入唐。泝江至成都朝貢。玄宗御製御書五言十韻詩賜王曰。嘉新羅王歲修朝貢。克踐禮樂名義。賜詩一首。四維分景緯。萬象含中樞。玉帛遍天下。梯航歸上都。緬懷阻靑陸。歲月勤黃圖。茫茫竆地際。蒼蒼連海隅。興言名義國。豈謂山河殊。使去傳風敎。人來習典謨。衣冠知奉禮。忠信識尊儒。誠矣天其鑑。賢哉德不孤。擁旄同作牧。厚貺比生芻。益重靑靑志。風霜恒不渝。宣和中入朝使臣金富義。將刻本入汴京。示舘伴學士李邴。李邴上皇帝。因宣視兩府及諸學士訖。傳宣曰進奉侍郞所上詩。眞明皇書。嘉歎不已。												比目洋頭彈丸地。三邦鼎足兵戈紛。虬髯皇帝駐蹕後。八十大將來樹勳。統合三韓定于一。惠澤浹人心骨醉。傳聞碣石勢崢嶸。天王出狩驚人耳。有箇波臣史失名。隻手可以參井捫。頗似夸娥逐日步。長江萬里竆發源。蛟鼉出沒三譯重。白雉終達金牛天。帝曰東藩使者來。恩光渙發十韻篇。精誠橫貫析木墟。下界歸質支機石。君臣免爲負心子。嗚呼此行非人力。</text>
<title>龍齒湯</title>,<text>憲德王十四年。王無嗣。以母弟秀宗爲太子。居月池宮。時上大等忠恭坐政事堂。注擬內外官。請託坌至。忠恭莫能擧措。感疾而退。召醫診之曰病在心臟。須服龍齒湯。遂杜門不接賓客。執事侍郞祿眞請見。門者拒之。祿眞曰下官非不知相公謝客。願獻一言以開鬱悒之懷耳。不見不退也。門者三復乃見。祿眞曰伏聞氣體不調。得非早朝晩罷。蒙犯風露。傷榮衛之和。失支體之安乎。曰未也。祿眞曰然則公之病。不須砭石。可一言而理之。忠恭曰可得聞乎。祿眞曰彼梓人之作室也。材大者爲梁柱。小者爲椽榱。偃者植者各安所施。然後大廈成焉。宰相之爲政也亦然。才巨者置高位。小者授下官。內則六官百執事。外則方伯郡守。朝無闕位。皆得其人。然後王政成焉。今則不然。循私而滅公。爲人而擇官。愛之雖不才必進。憎之雖有能必斥。取舍勞其心。是非亂其志。不獨害於國事。爲之者亦病矣。若其當官淸白。莅事恪恭。杜貨賄之門。絶請託之路。黜陟必以幽明。予奪不以愛憎。如衡焉不可枉以輕重。如繩焉不可欺以曲直。如是則刑政允穆。國家和平。雖日開公孫之閤。置曹參之酒。與朋友故舊。談笑自樂可也。又何區區於服餌之間。徒費日廢事爲哉。忠恭悅。謝醫朝王。王曰謂卿剋日服藥。何遽來朝。對曰臣聞祿眞之言。同於藥石。豈止飮龍齒湯而已哉。因爲王陳之。王曰寡人爲君。卿爲相。而有人如此。不可使儲君不知也。宜往告太子。太子入賀曰臣聞君明則臣直。此亦國家之美事也。																			龍齒能安魂。琥珀能定魄。醫疾有佐使。厥診在心曲。可笑上大等。分劑一何錯。利權旣在手。俗情宜紛託。或說如肌鑠。或訴如膚剝。其怒如震逼。其怨如雪沃。壓若山岳重。浸若奔流射。排之若煙擁。避之若影逐。蠅營驅又還。鬼噪方更作。容頭必過身。躱迹爭鑽隙。津津喧以聒。繹繹往旋復。朋知競遊揚。宗戚助氣力。舌飜風獵獵。目盱電鑠鑠。毁譽迭陰陽。貨賄堆珠玉。眩幻不可詳。合遝難遴擇。循情敢癏官。忤意懼中毒。交鬨方寸間。拂亂無適莫。千思復萬想。百纏不可釋。深痾日成痼。宛轉頹牀褥。異哉上客至。一言可替藥。公私旣判別。用舍斯劈畫。銓衡在誠懸。輕重非難度。此志苟開豁。百恙隨手辟。幾微一念動。千里分善惡。忠恭側耳祿眞談。不用刀圭已快樂。奏之九重等發蒙。明离筵上重歎息。君明臣直幸際會。陶鑄太平雍煕國。</text>
<title>牟梁鍾</title>,<text>興德王十年。賜孝子孫順家一區。歲給米五十石。順。牟梁里人。父鶴山歿。家貧。與妻傭作人家以養母。順有小兒。每奪母食。順難之。謂妻曰。兒奪母食。兒可得。母難再求。乃負兒歸醉山。掘地欲埋。忽得石鍾。甚奇。夫妻驚怪。試撞之。舂容可愛。妻曰得異物。殆兒之福。不可埋也。順以爲然。將兒與鍾還家。懸鍾於梁撞之。聲聞王宮。王聞之。謂左右曰西部有鍾聲。淸遠異常。卽令尋得之曰。昔郭巨埋子。天賜金釜。今孫順埋兒。地出石鍾。前後同符。乃有是賜。												人之有誠兮。必感於鬼神。鬼神不言兮。借物爲口舌。牟梁人兮篤行事。怳惚其洪鐘出。土中深藏兮鳧氏器。山靈衛持兮待時發。歸懸屋梁兮時一撞。聲磤磤兮王宮徹。君憬然而一驚。淚泫泫其愁絶。嗟我民之傷貧。子欲養而愛日。母含飴而弄孫。懼甘旨之多闕。後郭巨而棄兒。孝思急兮慈可割。彼侈弇之一卷。便肺石之立達。類聽鐘而興思。匪晉石之告孼。錫予豐其旌別。萬民風動兮歎咄。名從國兮物從人。天實爲之。可以垂遠而不滅。</text>
<title>處容歌</title>,<text>憲康王五年。王出鶴城還至海浦。忽雲霧晦冥。迷失道路。禱于海神開霽。因名開雲浦。有異人處容者。奇形詭服。詣王前歌舞。從王入京。王賜爵級。于時又有四神人。衣巾詭異。形容可駭。不知所從來。詣駕前歌舞。其歌有智異多逃都破都破等語。蓋謂以智異國者多逃而都邑將破。故歌以警之也。時人不知。反以爲瑞。耽樂滋甚。故國終亡。												且停處容舞。聽我處容歌。彼一俳優耳。君子不同科。出非蒲輪聘。鞶錫又如何。當時松岳眞人降。大運歸向如奔波。宮中牝雞待晨鳴。始林王氣陰銷磨。淫遊逸佃方耽懽。君臣媚悅徒媕婀。明者知微可卷懷。幾人婆娑在山阿。異哉夫夫詭冠服。鬻身干澤誠非他。欺世取寵何事業。山中麋鹿應譏訶。流傳百代成俗戲。臺輿拍手眞笑囮。君看孤雲棄官遊方外。至今仙蹟留伽倻。</text>
<title>鮑石亭</title>,<text>景哀王四年。甄萱掩入王京。王與妃嬪宗戚遊鮑石亭。宴娛不覺賊至。倉卒不知所爲。王與妃奔入後宮。宗戚及公卿大夫士女四散奔走逃竄。爲賊所虜者。無貴賤皆駭汗匍匐。乞爲奴僕而不免。萱又縱兵剽掠公私財物略盡。入處宮闕。乃命左右索王。王與妃妾數人在後宮。拘致軍中。逼令王自盡。強淫王妃。縱其下亂其妃妾。乃立王之族弟。權知國事。是爲敬順王。												大嶺崒崒繚繞新羅國。中有洛東之江日夜流東海。金甌未缺王業長。君臣偸安一隅樂自在。明活城外一亭高。白日敞筵千官會。淸歌幾闋舞幾袖。雲飜霧合紛紛而變改。亭中百壺方未歇。亭外萬馬風雨晦。陽和倏成殺氣來。吹盡雞林黃葉捲。君王顚倒龍失水。慟哭蛾眉走掩面。三聖一千年基業。煙空雪消那復見。荒淫鴆毒不可悔。九原反袂應有靦。萬古猶傳鮑石名。前迹後迹柰何乎相踐。</text>
<title>倚巖屋</title>,<text>敬順王九年。王以四方土地盡爲他有。國弱勢孤。不能自安。乃與羣下謀。擧土降高麗。羣臣之議。或以爲可。或以爲不可。王子曰。國之存亡。必有天命。只合與忠臣義士收合民心。自固力盡而後已。豈宜以一千年社稷。一朝輕以與人。王曰。孤危若此。勢不能全。旣不能強。又不能弱。至使無辜之民肝腦塗地。吾所不能忍也。乃使侍郞金封休賷書降於高麗。王子哭泣辭王。徑歸皆骨山。倚巖爲屋。麻衣草食。以終其身。												朝辭洊䨓肆。暮走金剛山。金剛山皆骨。倚巖屋一間。周天子已盡獻邑。漢北地王生何顔。域中今日問誰家。黃葉雞林春不還。靑山萬疊被髮入。石崖深處獨躋攀。天心容我一席坐。草衣覆體門常關。欲上帝庭訴。浮雲塞九寰。將操六絃彈。玄鶴遶煙鬟。願將此恨付逝波。一水遙連南海灣。</text>
<title>天官怨</title>,<text>金庾信爲兒時。母夫人日加嚴訓。不妄交遊。一日偶宿女隷家。母面敎之曰。我已老。日夜望汝成長立功。爲君親榮。今乃爾與屠沽小兒。戲遊淫房酒肆耶。號泣不已。庾信卽於母前自誓。不復過其門。一日被酒還家。馬遵舊路。誤至娼家。娼且欣且怨。垂泣出血。庾信旣悟。斬所乘馬。棄鞍而返。女作怨詞一曲。傳之天官寺。寺卽其家也。天官其女號也。												遵彼大路。摻執衫袖。子不我顧。又斬馬首。邁邁寁故。聲影無有。子云有母。母訓克篤。訓旣不違。妾恨靡極。瞻望不及。惄焉躑躅。子有寶劒。降靈虛角。爲子必孝。誓將忠國。丈夫有志。宜余惸獨。</text>
<title>上書莊</title>,<text>高麗太祖之興。崔致遠知必受命。上書有雞林黃葉鵠嶺靑松之語。羅王聞而惡之。致遠卽帶家隱居伽倻山海印寺終焉。其鑑識之明。羅人服之。乃以其所居。名上書莊。												廣明討亂檄宜草。作書佞佛多愆尤。牝晨昏德見幾明。爲臣外交果何求。雞林黃葉舊臣哭。鵠嶺王業還堪憂。隆興密贊語大謬。兩廡血食 三字缺。上書莊前一拍手。文純定論今悠悠。</text>
<title>余那歌</title>,<text>余那山。在慶州府南四十里。世傳有一書生居是山。讀書擢第。聯昏世族。後掌試設宴。其昏家喜而作余那山之歌。自後掌試者設宴。先歌此曲焉。												天上花開落人間。錦筵爭唱余那歌。歌聲迥動九衢春。座上靑雲滿眼多。問言此曲爲阿誰。抱經山中一布衣。山中抱經太辛苦。一朝揷翼昇天飛。先從澤宮掌試罷。隊隊塵擁門生來。登筵上壽下筵拜。無限榮光摠攬回。愚俗咄咄空歎羨。華身詫世亦堪譏。上可尊主下庇民。不然何異食豬肥。禮不忘本是人情。猶有靑山出半空。山亦不可磨。樂亦不可竆。不信此奇事。試看靑山道。願君陶軒鑄羲後。拂衣歸臥靑山老。</text>
<title>七稜石</title>,<text>初高句麗東明王在扶餘。娶禮氏有娠。王旣去。乃生類利。有奇節喜彈丸。嘗出遊彈雀。誤中汲婦盆。婦罵曰。此兒無父。其頑如此。類利慙。復以泥丸彈塞之。歸問其母曰。我父何人今何在。母戲曰。汝無定父。類利泣曰。人無定父。何面目立於世。欲自刎。母止之曰。前言戲耳。汝父非常人。不容於國。奔南地開國。類利曰。父爲君子爲匹夫。寧不愧乎。母曰。汝父方行。語妾曰。有遺物藏在七嶺七谷石上松下。得此者乃吾兒也。類利往山谷。遍索不得。一日柱礎間若有聲。就見礎石有七稜。自解曰。七嶺七谷者七稜也。石上松者柱也。乃搜柱下。得斷劒一段。與屋智，句鄒，都祖三人行。至卒本見王。以劒進。王出所藏斷劒合之。果驗。乃悅。立以爲嗣。												於菟墮地能食牛。迥立空山倏生風。悲聲遙和在陰鳴。天闕九重心流通。母曰嗟汝兒有父。善謎說與腹中子。十八公下七嶺谷。神光黯黯豐城起。炯炯一段周宋鐔。忽然身騎靑虹飛。恒山寶符倚天氣。斷劒來會騰淸輝。王曰嗟我國有主。斬伐荊棘兒能爲。兒拜稽首承命罷。七稜古石成龜螭。</text>
<title>黃鳥歌</title>,<text>琉璃王三年秋七月。作離宮於鶻川。冬十月。王妃松氏薨。王更娶二女以繼室。一曰禾姬。鶻川人之女也。一曰雉姬。漢人之女也。二女爭寵不相和。王於京谷造東西二宮各置之。後王佃箕山。七日不返。二女爭鬪。禾姬罵雉姬曰。汝漢家婢妾。何無禮之甚乎。雉姬慙恨亡歸。王聞之。策馬追之。雉姬怒不還。王嘗息樹下。見黃鳥飛集。乃感而歌曰。翩翩黃鳥。雌雄相依。念我之獨。誰其與歸。												築宮復築宮。鶻川雙嶙峋。一國有二妃。寵均妒亦均。邦風重土産。冷視域外身。禾姬一怒雉姬走。一鞭徑渡淸浿濱。悠悠去不返。王獨歸來影無隣。枝頭忽聞睍睆鳴。雄飛從雌意自親。聲聲入耳感在心。鳥猶如此况於人。黃鳥兮黃鳥。有知應相嗔。夫昧幷嫡嫌。妻失三從倫。柰何箕聖墟。遺敎都喪淪。君不見鴨綠室中無媒從。天荒未開猶荊榛。</text>
<title>駏䮫行</title>,<text>太武王三年。王田骨句川。得神馬。名駏䮫。五年王擊扶餘。執其王斬之。又被圍數重。從間道夜出。失骨句川神馬。三月神馬駏䮫將扶餘馬百匹。俱至鶴盤嶺下車迴谷。												月窟爲骨句。龍媒出駏䮫。神物見非偶。眞主作好逑。平明大旆行。騎向天西頭。卓立長嘶北風驅。殺氣先壓迦葉國。雲䨓合遝入四蹄。一時蹴碎金蛙石。往年已得石砮楛。今年又見烏變赤。金聲寶璽適復至。房精應運與之俱。陣上何妨塞翁失。鶴盤嶺上久相須。威風領得一百駿。驈皇驪黃毛骨殊。熊心瑞日有餘輝。一道直射淹淲東。周后超光秦躡影。萬古留名曠相同。嗚呼世不復古馬亦遠。區區果下爭誇雄。</text>
<title>西鴨綠行</title>,<text>故國川王十三年。令曰。近者官以寵授。位非德進。毒流百姓。動我王家。此寡人不明所致。汝四部其各擧賢良在下者。於是共擧東都晏留。王徵之。委以國政。晏留言於王曰。微臣庸愚。固不足以參大政。西鴨谷左勿村有乙巴素者。性質剛毅。智慮淵深。不見用於世。力田自給。大王欲理國。非此人不可。王卑辭重禮以聘之。拜中畏大夫。加爵爲于台。謂曰。孤叨承先業。處臣民之上。德薄材短。未濟於理。先生藏用晦明。竆處草澤者久矣。今不我棄。幡然而來。非獨孤之喜幸。社稷生民之福也。何以敎寡人。巴素對曰。臣駑蹇不敢當命。願大王選賢良授高官。以成大業。王知巴素薄其位。乃除國相。大臣宗戚皆疾之。王曰。苟不從國相者。無貴賤皆族之。巴素感其知遇。明政敎愼賞罰。人民以安。內外無事。王謂晏留曰。向非子。孤不能得巴素。乃拜大使者。												進賢旣云難。任才亦不易。鄭有子皮齊鮑叔。際會千古稱二子。君王擁篲黃金臺。域中莫道無千里。東都西接鴨綠海。老龍養威神珠秘。天衢穩闢奮飛程。乙巴先生應聘至。用爲雨澤句萌達。用爲風䨓羣蟄起。于台何似國相尊。貴戚躑躅不敢忌。檀箕舊墟日光華。挽國煕煕皥皥治。王曰此道伊誰力。來汝晏留爲大使。大使非力求王明。井渫何憂不受祉。被褐懷玉復幾何。公然涕淚巖穴士。</text>
<title>城上拜</title>,<text>寶藏王四年。唐帝攻安市城。堅守不下。勑班師。先拔遼蓋二州戶口。度遼乃耀兵於安市城下而旋。城中皆屛跡不出。城主登城拜辭。帝乃嘉其固守。賜縑百匹。以勵事君。												帝有九伐軍。臣亦七里郭。九伐非不壯。七里堅如石。天時爭似地利勝。匹夫不容皇威克。遼陽千里休久勞。此心有如丁令鶴。三軍捲退玉趾迴。束帛留賜金湯國。帝似三旬振旅禹。聲同秦王破陳樂。臣如河上在舟孟。向風折腰波濤隔。君王以四海爲家。一征一舍皆恩澤。巫閭山色碧崢嶸。梁萬春名傡倚薄。</text>
<title>借地歎</title>,<text>百濟溫祚王二十四年。王作熊川柵。馬韓王遣使責讓曰。王初渡河。無所容足。吾割東北一百里之地安之。其待王不爲不厚。宜思有以報之。今以國完民聚。謂莫與我敵。大設城池。侵犯我封疆。其如義何。王慙遂壞其柵。二十六年秋七月。王曰。馬韓漸弱。上下離心。其勢不能支。倘爲他所幷則唇亡齒寒。悔不可及。不如先人而取之。以免後艱。冬十月王出師。陽言田獵。襲馬韓。遂幷其國邑。惟圓山，錦峴二城固守不下。二十七年夏四月。二城降。移其民於漢山之北。馬韓遂滅。												椎䯻東渡十濟南。衛氏故智溫王同。借地非難奪國易。仁賢苗裔太盲聾。尾箕提封若金甌。柰何割棄遺蠻戎。流離一隅亦偏安。東方正統期始終。前車不戒悔何及。金馬山前王業竆。虛仁頗似宋玆父。薄心不是吳老公。周勤將軍獨秉節。史不特書嗟爾矇。君不見弁辰鄰東界。名山限隔亦同風。</text>
<title>周勤歌</title>,<text>百濟始祖三十四年冬十月。馬韓舊將周勤起兵據百濟牛谷城。王帥兵五千討之。周勤自經。腰斬其屍。幷殺妻子。												振古英雄張良倫。報韓心如白日明。腰間劒氣拂天起。一旅先據牛谷城。衛氏故智十濟強。箕邦正統一朝傾。離離禾黍故國愁。山河誓心風悲鳴。大事不成天意耳。刎血義不汙賊兵。眯目蓬心誰氏子。但留靑簡戮辱名。爾來一千五百年。寃氣上衝斗牛橫。洗滌箱篋不在我。特筆書與開羣盲。三國史書以叛</text>
<title>井邑詞</title>,<text>井邑。全州屬縣。縣人爲行商。久不至。其妻登山石以望之。恐其夫夜行犯害。託泥水之汙以歌之。世傳爲登岾望夫石云。												秋泉咽。山河兩地同明月。同明月。凄風苦雨幾年離別。等閒黃葉知時節。泥塗漠漠行人絶。行人絶。魂飛滄海貝宮珠闕。</text>
<title>成忠歎</title>,<text>義慈王十六年。王與宮人。淫荒耽樂。飮酒不止。佐平成忠極諫。王怒囚之獄中。由是無敢言者。成忠瘐死。臨終上書曰。忠臣死不忘君。願一言而死。臣常觀時察變。必有兵革之事。凡用兵。必審擇其地。處上流以延敵。然後可以保全。若異國兵來。陸路不使過沈峴。水軍不使入伎伐浦之岸。據其險隘以禦之然後可也。王不省焉。二十年。唐羅兵大至。時佐平興首得罪流竄古馬彌知之縣。王遣人問之曰。事急矣。如之何而可乎。興首曰。唐兵旣衆。師律嚴明。况與新羅共謀掎角。若對陣於平原廣野。勝敗未可知也。白江 或云伎伐浦。炭峴 或云沈峴 我國之要路也。一夫單槍。萬人莫當。宜簡勇士往守之。使唐兵不得入白江。羅人未得過炭峴。大王重閉固守。待其資粮盡士卒疲。然後奮擊之。破之必矣。於是大臣等不信曰。興首久在縲紲之中。怨君而不愛國。其言不可用也。莫若使唐兵入白江。沿流而不得方舟。羅軍升炭峴。由徑而不得並馬。當此之時。縱兵擊之。譬如殺在籠之雞離網之魚也。王然之。又聞唐羅兵過白江炭峴。遣將軍階伯帥死士五千。出黃山。與羅兵戰敗。階伯死之。於是唐兵乘勝薄城。王知不免。歎曰。悔不用成忠之言。												有百濟必成忠生。天意似若非偶爾。有成忠猶百濟亡。刺口反逆君王耳。忠臣死留血化碧。寃氣夜騰酆城獄。東門眼光燭後來。興首將軍果畫策。金宮方信月長滿。白江已道樓船過。溫王赫業入牽羊。溺人掩面其柰何。自古國亡必先殺諫臣。籠雞網魚徒興嗟。</text>
<title>同月輪</title>,<text>義慈王二十年。有一鬼入宮中。大呼百濟亡百濟亡。卽入地。使人掘地深三尺許。有一龜。背有文曰百濟同月輪。新羅如月新。王問之。巫者曰同月輪者滿也。滿則虧。如月新者未滿也。未滿則漸盈。王怒殺之。或曰同月輪者盛也。如月新者微也。意者國家盛而新羅寢微者乎。王喜。												君不見靈蓍百莖光燁燁。下有神龜逆知來。君不見金精十五輪正滿。物極將虧生魄哉。分明羅濟興亡字。癡人錯解祥非灾。祥非灾憂作喜。白馬津頭落花催。</text>
<title>落花巖</title>,<text>在扶餘縣北一里。釣龍臺西有巨巖。義慈王爲唐兵所敗。宮女奔逬登是巖。自墮于江故名。												巖上花開。正好鉛粉紅白佳娛遊。巖上花巖下落。綺羅飄散隨西流。花開花落巖不知。國破君亡物猶留。閙耳絃歌亂眼舞。不知疆外千豼與萬貅。荒淫不戒有如此。請看白馬江波萬古咽不休。</text>
<title>種穄田</title>,<text>高麗世祖嘗夢見一美婦。約爲室家。後往永安城。遇一女惟肖。遂與爲昏。稱夢夫人。世祖又營第於舊第之南。道詵見之曰種穄之田。何爲種麻。言訖而去。夢夫人聞而告之。世祖倒屣追及。一見如舊識。遂俱登鵠嶺。究山水之脈曰。此地脈自白頭山。水根木榦。來落馬頭明堂。君又水命。宜從水之大數作宇六六爲三十六區。則符應天地之大數。明年必生聖子。宜名曰王建。因作寶封。題其外云謹奉書百拜。奉獻于未來統合三韓之主大原君子足下。時唐僖宗乾符一年四月也。世祖從其言築室以居。是月夫人有娠生太祖。												吾聞水根木榦壯東國。逶迤鵠嶺開田園。自從餠穄爲尼今。俗諺相傳名最尊。今年種麻麻不成。明年種穄應更繁。此理惟許道眼窺。玉龍師過麻訶原。寄書未來統合三韓主。除弓戮甄能前言。五百弘業此肇基。靑松瑞氣彌乾坤。請登車嶺看山水。已有仙李盤深根。</text>
<title>蚯蚓行</title>,<text>太祖八年。宮城東蚯蚓出。長七十尺。時謂渤海國來投之應。九年契丹侵渤海。進兵圍忽汗城。渤海王大諲譔戰敗乞降。契丹主命以兵衛諲譔及族屬出城。改渤海爲東丹。於是渤海世子大光顯及將軍申德，禮部卿太和鈞均老，司政大元鈞，工部卿大福謩，左右衛將軍大審理，小將冒豆干，檢校開國男朴漁，工部卿吳興等。率其餘衆。前後來奔高麗者數萬戶。麗王待之甚厚。賜光顯姓名王繼。附之宗籍。使奉其祀。僚佐皆賜爵。												天龍上九五。地龍亦感通。蜿蜒七丈身。露形在城東。靈符必有兆。遠人將會同。王運方隆大運衰。白山以外靡西風。五京十五府何處。卷向旄丘作寄公。回頭鴨綠波嗚咽。但見松都氣鬱蔥。三拜禮數託悲懷。百年丁鶴歸期空。彼哉無道那忍說。交隣信盟非英雄。君看橋邊槖駝死。可惜恢疆意不終。至今月照扶餘墟。彷彿想見虬髯翁。</text>
<title>絶影馬歌</title>,<text>甄萱獻絶影島驄馬一匹於高麗王。後聞讖云絶影名馬至百濟亡。乃悔之。使人請還其馬。王笑而許之。												洋中有山名絶影。雲霧晦冥龍降精。是時方値丙鹿運。錄圖赤符爭來呈。甄萱小兒盜弄兵。興亡勢判天心明。完山使者牽駿骨。卷與南琛入上京。君王臨軒受庭實。上瑞會與讖緯幷。天敎神物百神衛。卓立閶闔雄風生。恢恢疆域視外廐。屈産未害歸虞城。智異山前帶方北。洞府猶傳萬馬名。山河富盛安足恃。畜物亦待仁人征。騰驤磊落空雲屯。畢竟盡逐牽羊行。南氓莫唱馬至濟亡謠。濟亡自亡不緣龍馬成。</text>
<title>槖駝橋</title>,<text>在保定門內。古稱萬夫橋。今稱夜橋。太祖朝契丹遣使。歸槖駝五十匹。王以契丹嘗與渤海連和。一朝殄滅。無道之甚。不足遠結爲隣。絶其交聘。流其使三十人于海島。繫槖駝于橋下皆餓死。因名槖駝橋。												昔過靑木都。走上槖駝橋。往史記丁寧。厥名起前朝。如何不自量。妄意攖強遼。小大鄒敵楚。寇賊桀非堯。震亡干何事。麗運日飄蕭。但見槖駝死。未覺蒼生凋。自從隣不睦。藩缺棟益撓。仁宗最明智。詘迹事和調。皮幣恭事大。辭令禁伐驕。東邦亦偏安。昆鬻與同條。謀猷有經權。禍福皆自招。已哉何可悔。社稷不自聊。願言銘橋柱。後戒示昭昭。</text>
<title>長湍曲</title>,<text>太祖廵省民。補助不給。與民同樂。民思其德。久而不忘。後王遊長湍。工人歌聖祖之德。因以頌禱而規戒之。												靑木山高鏡讖懸。操雞搏鴨開王國。臨湍之水淸漣漪。厥民于于先被澤。春秋一遊一豫間。黃童白叟鼓舞而來逆。前王不忘重於戲。小民樂樂利利兮靡終極。綿綿垂統聖繼聖。五載一廵遵前躅。蒼生苦樂駐輦訪。懷惠遺民記往昔。君不見先王行有旅賁規。下民亦解箴聖德。皇祖有訓不愆忘。此意須三復。大寶雖尊易墜失。此意不可易。兆民廣土那可忽。此意須乾惕。深淵若臨虎若蹈。此意可以傳世百。權輿不承縱悖亂。往往昏君多敗績。願將此意鐫黼座。用替九重金鑑錄。</text>
<title>大同江</title>,<text>周武王封殷太師箕子于朝鮮。施八條之敎。以興禮俗。朝野無事。人民歡悅。以大同江比黃河。永明嶺比嵩山。頌禱其君。此入高麗以後所作也。																			浿江何似一淸河。聖人來闢檀王都。先將九法敍彝倫。一派東漸畫井區。山無盜賊女貞信。八條歷落民風敷。君不聞夫子當時歎麟踣。乘桴欲居胡爲乎。彈丸一區鯷壑外。至今民俗猶驩虞。江流自在去朝宗。休氣榮光日昭蘇。惟餘白馬走西路。觸眼禾黍令人吁。汀洲鷗鷺櫓軋鴉。釣船齊唱西京謳。嗚呼至人之化如海涵。微斯吾其左衽徒。</text>
<title>投鹿行</title>,<text>徐神逸郊居。有鹿犇投。神逸拔其箭而匿之。獵者至。未獲而返。夢有神人謝曰鹿吾子也。賴君不死。當令公之子孫世爲卿相。神逸年八十。生弼及子煕孫訥。果相繼爲宰相。												鹿投人。誰知能活物。人庇鹿。初非望酬恩。事類入井心怵惕。去害全身藏護煩。鹿得生虞失獲。鹿有母夢來言。豈伊鹿母眞入夢。神明感激如遊魂。仁人一事天必佑。世世高開卿相門。利川至今人作勸。請看後來昆耳孫。</text>
<title>雙學士</title>,<text>雙冀。後周人。仕周爲武勝軍節度廵官將仕郞試大理評事。光宗七年。從封冊使辥文遇來。以病留。及愈引對稱旨。光宗愛其才。表請爲僚屬。遂擢用。驟遷元甫翰林學士。未踰歲授以文柄。時議以爲過重。九年始建議設科。遂知貢擧。以詩賦頌策。取進士甲科崔暹等二人。明經三人。卜業二人。自後累典貢擧。奬勸後學。文風始興。十年父侍御哲時爲淸州守。聞冀有寵。隨回使王兢來。拜佐丞。												雙學士自天來。變武俗播文華。文華播實德病。驅世敎入臼科。一千載箝勒人。白盡頭困媒囮。兒生學語五字詩。伎倆不離博士家。忠孝是餘事。智能盡消磨。剪翎鳥藏籠。縛軛馬駕車。漢氏始作俑。麗風遂轉訛。世間何限英雄輩。低眉瞬目爭八叉。雙學士柰爾何。</text>
<title>幕外歌</title>,<text>徐煕。弼之子。神逸之孫。常從成宗幸海州。王幸煕幕欲入。煕曰臣之幕。非君所臨也。命進酒。煕曰臣之酒。不敢獻也。成宗乃坐幕外。進御酒。共飮而罷。												君臣相謔古有戒。玉趾降屈聞何曾。禮有賜食無私享。有酒盈觴不敢稱。天玄地黃各定分。靑油幕裏胡爲乎。阿達山前帳殿高。煌煌寶座將軍趨。王言賜爵紫衣將。獸樽香溢濡首醉。千秋特筆河陽召。紛紛亂臣合愧死。</text>
<title>星變龍</title>,<text>大良君詢安宗郁之子。母千秋太后皇甫氏生子。是私金致陽所生也。與致陽謀爲王後。忌大良君。強令出家。年十二。初寓崇敎寺。有僧夢見大星隕寺庭。變爲龍。又變爲人。卽大良君也。由是衆多奇之。後寓居三角山神穴寺。太后遣人謀害者屢矣。寺有老僧。穴地室中匿之。而上置臥榻。以防不測。後穆宗薨。迎立是爲顯宗。												老釋夢天魂悠揚。大星觸地金煌鋩。忽變爲龍鱗甲動。匪龍伊人在中堂。右手把握風䨓權。左手笑指天中央。蓮花座下掘及泉。六丁勤護爭奔忙。山前夾匕爾妄想。無柰堂堂天日相。誰知三角五彩雲。一道暗接靑松嶂。世外不禁桑變海。人間倏捲彌天網。謳歌唱滿神穴路。九五共見飛龍上。不聞鵠嶺前頭銀海闊。橫庚叶吉言不爽。</text>
<title>蛇山射鴈</title>,<text>顯宗二年。王避契丹兵。南幸過蛇山縣。惟中郞將智蔡文從。見羣鴈下田。欲慰悅王心。躍馬而前。鴈驚飛。翻身仰射。應弦而墮。王大悅。蔡文下馬取鴈進曰有臣如此。何憂盜賊。王大笑慰奬。												遼左封疆期重恢。太祖當年有深算。充軍無力槖駝死。虜騎飛渡鴨水岸。君王走向湖南道。近臣來射蛇山鴈。追兵在後四十萬。百官跣足皆逃竄。此行不爲弋獵歡。一箭要收民情散。君看馬上明月輪。雲外霜翎白鏃貫。離披毛血馬前墮。至尊含笑回轡看。行當鳴鏑射戎王。有臣如此何憂亂。嗚呼有臣如此何憂亂。</text>
<title>金花八枝歌 沈約八詠體</title>,<text>顯宗十年二月己丑。姜邯贊擊丹兵於龜州大破之。時丹兵過龜州。邯贊等邀擊於東郊。兩軍相持。勝敗未決。金宗顯引兵赴之。忽風雨南來。旌旗北指。我軍乘勝奮擊。勇氣自倍。丹兵奔北。我軍追擊之。涉石川至于盤嶺。僵屍蔽野。俘獲人口馬駝甲冑兵仗不可勝數。生還者僅數千人。丹兵之敗。未有如此時之甚。甲午姜邯贊等凱還獻俘。王親迎于迎波驛。結彩棚備樂宴。賜將士以金花八枝。親揷邯贊頭。右執金觴。左執邯贊手。慰歎不已。邯贊拜謝不敢當。遂改迎波爲興義。賜驛吏冠帶。與州縣吏同。												鳳凰出丹穴。旣文且威武。一鳴爲瑞世。一翔風生羽。天公愍下民。敎集朝陽樹。爰有惡鳥。爪嘴厲㬥。呼羣引醜。盤嶺之藪。攫食衆禽。有呑無吐。鳳爲惻然。飛下西土。十二翮張。誅滅罔數。旣掃以篲。又洗之雨。東區廓新。慶雲和煦。國有賢臣。功可與伍。班師振旅大旗還。萬姓歡呼爭鼔舞。迎波一宴爲君高。輭脚春濃推轂路。君王手養月中春。剪刻金花生八股。非常事合物非常。揷向將軍鬢上注。宇宙生脈孰培成。婆娑影下君傴僂。朝典午於笠轂。暮調鼎於相府。生父母於蒼生。死瞽宗之樂祖。指九原而誰歸。有若子兮千古。</text>
<title>金剛城</title>,<text>契丹聖宗侵入開京。焚燒宮闕。顯宗收復開京。築羅城。國人喜而歌之。或曰避蒙兵入都江華。復還開京作是歌也。金剛城。言其城堅如金之剛也。												城之高不可踰。城之堅不可開。昔無城胡虜入。宗祊燬滅隨煙灰。今有城渙王居。翠華遠自天際迴。居民且安堵。淚滴髑髏堆。螺蚌尙有閉。禦敵寧無具。獸角上齊雲。睥睨輝朝晷。人言金剛固。金剛亦何有。上德輶如毛。天險鬼神守。人和作屛翰。築斯徒勤劬。金剛若可恃。爽鳩必恒久。君看運訖五百年。聖世千千萬萬垂裕後。</text>
<title>彈烏曲</title>,<text>帝王韻紀德宗卽位四年。鳳鳥來儀於威鳳門。羣烏隨而噪之。鳳乃飛去。國人憎烏。少長持弓彈射。德宗一代。京城無烏。李齊賢曰鳳羽族之長也。爲羣烏所逐。豈曰鳳哉。																			莫彈烏。烏不啄鳳鳳自飛。鳳爲三百六十長。羽族安敢干靈威。烏敢啄。縱不歸去亦猶歸。家家挾彈亂飛丸。處處羣飛莫黑非。泉亭糯飯不復覩。茂林脩竹皆合圍。彈烏烏旣遠。鳳兮來庶幾。鳳不來。但見憂思集宮闈。曾聞舜文太平時。九苞高翔覽德輝。朝陽樹老世惉懘。白雲千載空依依。誰家野雀等閒過。眞贋紛紛狗變衣。聞道天爲出鳳食。蟲滿山松葉全稀。</text>
<title>九齋歌</title>,<text>太師中書令致仕崔冲。海州大寧郡人。自顯廟中興。干戈纔息。未遑文敎。冲收召後進。敎誨不倦。諸生塡溢門巷。遂分九齋曰。樂聖，大中，誠明，敬業，造道，率性，進德，太和，待聘。謂之侍中崔公徒。凡應擧者必先隷徒中學焉。每歲暑月。借歸法寺僧房爲夏課。擇徒中及第學優未官者爲敎導。授以九經三史。間或先進來過。乃刻燭賦詩。牓其次第。呼名而入。設小酌。童冠列左右。奉樽俎。進退有儀。長幼有序。竟日酬唱。觀者莫不嘉歎。及文宗二十二年卒。遣太醫監李鹽齎詔弔慰。諡文憲。配享靖宗廟庭。自後學者亦皆隷名九齋籍中。謂之文憲公徒。又有儒臣立徒者十一。世稱十二徒。冲徒爲最盛。東方學校之興。蓋由冲始。時稱海東孔子。												桂苑騰筆花王諷。彼哉何與斯文會。丙鹿乘運以武興。玉龍翻偈蔥嶺帶。古有湖學今九齋。大東儒術方伊始。用之鄕黨能變俗。用之邦國能資治。九月山前開講席。一時濟濟橫經士。十二徒中稱文憲。中華文物依俙是。一脈上接八條敎。餘瀾鼓發滄海水。已道丹山易已東。更聞聖眞乘桴至。至今陶成禮樂鄕。冠天履地誰非功。杏樹宮前有遺憾。明庭大議嗟非公。</text>
<title>面嶽引</title>,<text>肅宗元年。崔思諏等奏。臣等就盧原驛海村龍山寺等處。審視山水。不合建都。惟三角山面嶽之南。山形水勢。符合古文。請於主榦中心大脈壬坐丙向。隨形建都。從之。												鵠嶺靑松護中京。綿籙宜徵玉龍書。世運推遷天不違。地德更尋木覓墟。三角峯前面嶽陽。蒼蒼龜雀開王居。鬱蔥佳氣廵遊處。列置離宮見渠渠。誰知曆數已有屬。萬事前定言不虛。君看母嶽沒字碑。誤尋超禪應愧諸。聖朝卜宅惟漢食。百世神都果何如。君不見十八子諺已傳世。資謙豎子徒耗魖。</text>
<title>金門羽客歌</title>,<text>睿宗八年。召前員外郞郭輿。輿以烏巾鶴氅。常侍禁中。從容談論唱和。時人謂之金門羽客。十一年處士郭輿自上京來。賜坐於常安殿後苑壇。親賜酒食。時忽見東南方有白雲數片。雙鶴徘徊其中。因命輿賦詩。王亦和之。謂輿久在禁中。或思出遊。賜別業西華門外。旣而輿固求退。賜京城東若頭山一峯。構室以居。名曰東山齋。王一日微行至山齋。輿適入城。王徘徊久之。賦詩題壁而還。後又幸山齋。執其手使口號。其見寵遇如此。及卒王遣近臣祭之。命鄭知常作山齋立石。輿自少不娶妻。守洪州時私一妓。遞期將滿使飮藥。詐言仙去。攜至京。色衰遣還。又於山齋常以婢妾隨之。物議譏之。												人間羽服襯龍衮。天上祥雲逗一片。雲中雙鶴飛不下。鳴聲遠徹蓬萊院。處士詩成至尊和。低昂聲律紆深眷。倦跡閶闔門九重。歸心若頭山一面。羊裘故人動客星。絳都仙君傳俗諺。然猶穢濁蟬未蛻。世間無限譏調遍。牀笫逸欲未了緣。協贊何論君德勉。盜名物外今古多。莫浼東方高士傳。</text>
<title>大晟樂 大晟樂。宋徽宗時魏津所作。</title>,<text>睿宗九年六月。安稷崇還自宋。帝賜王新樂器及譜訣。詔曰樂與天地同流。百年而後興。功成而後作。自先王之澤渴。禮廢樂壞。由周迄今。莫之能述。朕嗣承累聖基緖。永惟盛德休烈。繼志述事。告厥成功。乃詔有司以身爲度。由度鑄鼎作樂。薦之天地宗廟。羽物時應。夫今之樂。猶古之樂。朕所不廢。以雅正之聲。播之今樂。肇布天下。以和民志。卿保有外服慕義來同。有使至止。願聞新聲。嘉乃誠心。是用有錫大晟。雅正之聲。猶不在是也。												憶昔政和天子御宸極。出聲爲律身爲度。布指成寸廢黍龠。魏生刱智能起數。牛鳴窌中馬在野。撞鐘擊磬調宮羽。和聲思與四海同。筍簴金石來東土。薦之宗廟廣庭奏。依然鳥獸蹌蹌舞。薰風細和水龍吟。彩雲交回瑞鷓鴣。吾聞君子聽樂等百世。當時理亂如眼睹。大樂新成胡馬來。獨向箕封傳曲譜。先王軌範無處覓。匹夫意造無乃誤。景仁意竆庶照廢。學士但坐工師騖。嗚呼嶰竹不生鳳不鳴。此道寥寥已千古。</text>
<title>玲瓏遏雲歌</title>,<text>睿宗十五年。賜李之氐等三十八人及第。時王頗好樂。妓玲瓏，遏雲等以善歌屢承恩賚。國學生高孝冲作感二女詩以諷之。中書舍人鄭克永言於王。王不悅。孝冲赴是擧。王命黜之。遂下獄。寶文閣待制胡宗旦上書營捄。乃釋之。												玲瓏舞遏雲歌。小蠻楊柳樊素櫻。一笑再笑笑未休。傾盡十都三京城。依然獻桃拋裘來。莫是蓮花臺伴否。黌中小生莫浪言。九重春色濃如酒。</text>
<title>伐谷鳥辭</title>,<text>伐谷。鳥之善鳴者也。睿宗欲聞己過及時政得失。廣開言路。猶恐羣下不言。作此歌以諷諭之。												春鳥善鳴爾其雄。決吻銳喙聲格格。聲格格飛上下。東陌西街聒不息。傳語今人莫厭聽。天機自動時難停。司晨守夜各定分。厥職不供非踐形。誰家織造懶婦驚。老農耙犂催晨征。君王側席思聞過。班行寂寞皆三緘。朝陽鳳不下。俗耳無砭鍼。忽聞好音懷中心。明珠不脛走。空穴來淸風。寧無舌本強。而予聽不聰。大開明堂闢諍路。託物永言羣工曉。夫人不言負天性。君不見伐谷鳥。</text>
<title>鵠卵菴</title>,<text>李資玄入淸平山。葺文殊院居之。尤嗜禪說。於洞中幽絶處作息菴如鵠卵。只得盤兩膝。默坐其中。												淸平山大菴居小。相國有弟爲匹夫。菴居不出至老死。一生忍辛胡爲乎。謂爾循名子。淸高世間非難圖。謂爾嗜貨者。容膝以外皆空無。世皆掉臂我閉眉。人爭毁譏不轉顱。山外彌天禍罟張。山中一片安身區。司馬牛後武攸緖。海東亦有男兒軀。曠世相感惟退翁。說得心迹如畫模。嗚呼不然幾蒙千載誣。</text>
<title>蟲食松</title>,<text>仁宗十一年夏五月。詔曰朕以薄德。適遭厄會。夙夜恐懼。不遑寧處。今諫官奏曰京畿山野蝗蟲食松。古人云臣安祿位。玆謂貪。厥災蟲食根。德無常。玆謂煩。蟲食葉。不黜無德。蟲食本。與東作爭。蟲食莖。蔽惡生孼。蟲食心。昔晉武帝寵任賈充，楊駿有蝗蟲。此不黜無德之效也。梁大同初蝗食松柏。京房曰食祿而不益聖化。天示以蟲。蟲無益於人而食萬物。此公卿食祿無益之應也。請進賢退不肖。朕求雖切。而德實不類。政弊民殘。姦慝進用。忠謹退藏。此上天所以降災。今宰輔羣公。引古論列。昌言讜議。凡內外官僚其貪汙謀利。㬥惡懦怯者。皆繩以法。有淸白奉公。節義殊異者。宜各褒擧。												余爲松言。胡爲乎寒不零暑不英。不與衆樹爭榮。又胡爲乎葉盡不復長。枝枯不復生。獨守其貞。有蟲寔繁形貌怪。勢若千萬羌胡兵。不食衆樹但食松。千山萬山無遺萌。木榦無靑損地德。丘陵失庇無光精。天之降割必有祟。昔大同灾今還幷。近習蒙蔽賢者退。京房易傳宜細評。松爲正直君子倫。蟲乃邪陰所養成。大往剛剝自古然。此理冥冥不可明。國之永命天可祈。誰能上訴白玉京。安得驅除擲天外。坐令蒼翠滿都城。</text>
<title>大斧僧</title>,<text>西賊趙匡斬妙淸柳旵首以降。尋復叛。金富軾慮後軍寡弱。夜密送步騎一千以益之。昧爽賊渡馬灘紫浦。直衝後軍。燒營突進。僧冠宣應募從軍。荷大斧先出擊賊。殺十數人。官軍乘勝大破之。斬首三百餘級。賊皆蹂躪赴江溺死。獲兵船甲仗甚多。賊勢頓挫。賊夜分軍爲三。出攻前軍營。富軾令僧尙崇荷斧逆擊。殺十數人。賊兵奔潰。將軍于邦宰等率兵追擊之。賊棄兵入城。												降魔九城餘威在。殺氣西京又一番。冠宣在前尙崇後。誓掃神龍吐涎痕。金剛努目六丁奮。巨斧閃動三千門。莫言竺乾大慈敎。妖氛逆天理難原。但見白刃磨天揚。叱喝聲高山岳掀。三軍距躍助聲勢。草木風中共追奔。論功端合在上頭。賸使民氓奉佛恩。聖朝會値黑龍燹。靈圭義聲南州喧。松雲又奏牧丹捷。龍灣瑞氣旌旗翻。東邦今古事太奇。緇徒亦能思喪元。</text>
<title>瓜亭曲</title>,<text>毅宗五年。杖流鄭敍于東萊。敍將行。王謂曰今日事。迫於朝議也。行當召還。敍旣流。召命久不至。乃撫琴作歌。詞極悽惋。自號瓜亭。後人名其曲爲鄭瓜亭。卽今之界面調也。												鄭瓜亭。何處畫省與玉堂。遠在赤日初昇之碧海傍。徵書不下歲月忙。無限榛苓天一方。手中琴一張。聲聲掩抑幽憂長。上絃嘈嘈韻苦篁。下絃切切離羣羊。一彈再彈雲飛揚。流風捲入天中央。溟濤微興鶴回翔。金雞釀淚騰扶桑。閶門九重儼紫皇。覆盆難回日月光。夢中一曲奏君王。侍女低鬟摠斷腸。君不見江南女兒歌折楊。尋聲按譜增悲傷。願將此調傳千霜。幾人界面來彷徨。</text>
<title>延福亭</title>,<text>仁宗二十二年。賜金敦中等及第。敦中富軾之子。年少氣銳。後因宮庭除夕儺禮。以燭燃牽龍鄭仲夫髯。仲夫手搏辱之。富軾怒。白王將縛栲仲夫。然王異仲夫爲人。乃令逃免。毅宗二十四年。王幸延福亭。時羣臣皆占所見之物爲嘉瑞。蓬艾三莖生於亭。以爲瑞草。文莊見水鳥指爲玄鶴。作詩讚之。王稱歎良久。製詩以和之。王荒淫不卹政事。承宣林宗植，起居注韓賴又無遠圖。怙寵傲物。蔑視武士。衆怒益甚。丙子王自延福亭如興王寺。仲夫謂李義方，李高曰。今則吾事可擧。然王若便還宮。且可隱忍。如又移幸普賢院。無失此機。翌日王將幸普賢院。至五門前。召侍臣行酒。酒酣顧左右曰壯哉。此地可以肄兵。命武臣爲伍兵手搏戲。蓋知武臣缺望。欲因以厚賜慰之也。賴恐武臣見寵。遂懷猜忌。大將軍李紹膺與一人相搏。紹膺不勝而走。賴遽前批其頰。卽墜階下。王與羣臣撫掌大笑。宗植李復基亦罵紹膺。於是仲夫，金光美，梁肅，陳俊等失色相目。仲夫厲聲詰賴曰。紹膺雖武夫。官爲三品。何辱之甚。王執仲夫手慰解之。高拔刃目仲夫。仲夫止之。至昏駕近普賢院。高與義亦先行。矯旨集廵檢軍士。纔入院門。羣臣將退。高等手殺宗植，復基于門左。賴匿御牀下。仲夫曰禍根尙在。請出誅之。賴挽王衣不出。高拔劒脅之乃出。卽殺之。凡扈從文官及大小臣僚宦寺皆遇害。積屍如山。敦中亦被殺。九月仲夫等放王于巨濟。明宗三年。金甫當遣人奉王出居雞林。尋遇弑。												莫看勝國社。滿目禾黍秋離離。何處延福亭。重吟楚楚蜉蝣詩。荒淫不戒亡必待。一朝勢去何能爲。鳥竆必啄獸必攫。武力未必輸毛錐。太阿無眼授人柄。任汝燃鬚批頰兒。堂堂千乘亦何有。玉石俱焚三族夷。岐陽此去路遠近。故國回首無回期。衣冠盡隨聲樂盡。只有延福亭前流水知。</text>
<title>斫虎行</title>,<text>崔婁伯。水原吏尙翥之子。尙翥獵。爲虎所害。婁伯時年十五。欲捕虎。母止之。婁伯曰父讐可不報乎。卽荷斧跡虎。虎旣食飽臥。婁伯卽前叱曰汝食吾父。吾當食汝。虎乃掉尾俛伏。遽斫而刳其腹。盛虎肉於瓮埋川中。取父骸肉安於器。遂葬弘法山西廬墓。一日假寐。尙翥來詠詩云披榛到孝子廬。情多感淚無竆。負土日加冢上。知者明月淸風。生則養死則守。誰謂孝無始終。詠訖不見。服闋取虎肉盡食之。登第毅宗朝。累薦起居舍人，國子司業，翰林學士。												昔過隋城縣。有碑苔紋蝕。借問誰家地。云故學士宅。學士天與孝。有父爲虎攫。號天踴地走。履尾入深谷。誰云猛獸㬥。弭耳如讋服。聲聲恣叱喝。擧斧先破腹。刳腸取遺骸。抱哭歸殯墼。深仇報如何。誓將食其肉。川中去埋臠。外除待一嚼。無人不感激。有誠貫金石。風聲入旌別。史筆垂竹帛。至今荒草際。警起行路客。孰不爲人子。制行惟公獨。鬼神默相助。此事非人力。</text>
<title>立龍謠</title>,<text>明宗四年秋九月。西京留守兵部尙書趙位寵起兵。謀討仲夫，義方。岊嶺以北四十餘城皆應之。五年五月。發前王喪。百官玄冠素服三日。命內侍十人護葬禧陵。諡莊孝。廟號毅宗。位寵聲言義方弑君不葬之罪故也。六年尹鱗瞻攻西京破之。擒位寵斬之。先是鱗瞻忽聞西京城上讙譟問之。云城上人呼立龍而賀之。鱗瞻曰位寵將死矣。去人與頭。豈可生乎。																			城上歌立龍。云人去頭渠自知。力屈無柰天。斫頭穿胷所不辭。君弑賊必討。義在必討可但已。聲罪在一擧。功成不成卽餘事。可笑堂堂文肅孫。胡不返旆除君側。俗情惟憑成敗看。公然史筆迷忠逆。毅哉辦死金甫當。一念未忘臨川厄。</text>
<title>流頭飮</title>,<text>明宗十五年。有侍御史二人。與宦官會廣眞寺爲流頭飮。國俗以六月十五日沐髮於東流水。祓除不祥。因會飮。號流頭飮。												後西長江水揚波。紛紛士女來陽坡。垂楊深處簇金鞍。十千斗酒圍香羅。人人濯髮處處然。白日下燭明瓈玻。三彭無力百福至。萬斛滄浪共洗過。借問此事從來幾。意者俗節還同科。彼誰高設侍御筵。一樽肯與中官酡。爰絲變色趙良歎。一脈淸論傳笑囮。</text>
<title>綵棚山歌</title>,<text>煕宗四年春二月。移御棃坂崔瑀第。忠獻迎駕獻壽于闊洞之私第。諸王宰樞皆侍宴。翌日乃罷。錦繡綵棚。胡漢雜戲。竆極侈異。不可言狀。高宗三十二年五月。崔怡宴宗室司空以上及宰樞於其第。結棚爲山。張繡幕置綵帛。陳妓樂百戲。八坊廂工人一千三百五十餘人。皆盛飾入庭奏樂。絃歌鼔吹。轟震天地。恭愍王十六年。幸演福寺。大設文殊會于佛殿。結綵帛爲須彌山。環山燃燭。大如柱高丈餘。夜明如晝。絲花綵鳳。炫耀人目。												錦綺叢中山湧出。五色雲擁鰲頭高。八坊廂人百巧具。其間隱約遊仙曹。君臣相謔旣不可。何况偸樂誇雄豪。君不見君王竄入滄海島。蒙兵壓境勢鏖糟。演福須彌豈善述。絲花彩鳳環山皋。亡國餘風傳不泯。兩部山臺亦太勞。北使東來爭出奇。公卿聚觀喧嘈嘈。百千費財一時樂。盡是蒼生血與膏。倡優不拙非所誇。柰何增添賭一褒。今人緬懷作俑始。地中陰誅理難逃。</text>
<title>撤城歎</title>,<text>高宗十九年。崔瑀脅王。遷都江都。避元也。兪升旦曰以小事大。理也。事之以禮。交之以信。彼亦何名而困我哉。棄城郭捐社稷。竄伏海島。苟延歲月。使邊陲之氓。丁壯盡於鋒鏑。老弱係爲奴虜。非爲國之計也。不聽。四十六年蒙古元帥松吉。遣周者陶高等來壞城郭。遂壞江都內城。周者等督役甚急。諸領府兵不堪其苦。泣曰若知如此。不如不城。城廊摧折。聲如疾䨓。街童巷婦皆爲之悲泣。周者等曰外城猶在。不可謂誠服。盡壞乃還。卽令都房壞外城。												高山矗矗城在巓。洋海瀲瀲環成池。有臣名犀睢陽匹。積水鎔金益出奇。食足民殷兵甲利。胡不堅守反毁爲。公然發卒鑿睥睨。白日轉石驚山魑。嵯峨百雉埽地盡。下民不語墮淚悲。東方亦是千乘尊。底事自弱而至斯。權臣執命君不君。國勢𡰆卼危九棋。偸安頗似燕巢幕。萬人拍手助歡嬉。諸君入侍皮幣走。大將壓境風䨓馳。至今欲食崔竩肉。無策更退松吉師。吾聞御宇必上游。建瓴高屋合深思。彈丸黑子水心都。縱使全完非計宜。重關保障視等閒。八路生靈付在誰。近聞廟籌重綢繆。萬夫執役登摩尼。</text>
<title>別抄歎</title>,<text>元宗十一年。王至自蒙古。還都舊京。六月將軍裵仲孫，盧永禧等率三別抄。反于江華。奉承化矦溫。直學鄭文鑑死之。初崔瑀以國中多盜。聚勇士每夜廵行禁㬥。因名夜別抄。及盜起諸道。分遣夜別抄以捕之。其軍甚衆。遂分爲左右。又以國人自蒙古逃還者爲一部。號神義軍。是爲三別抄。權臣執柄。以爲爪牙。厚其俸祿。或施私惠。又籍罪人之財而給之。故權臣頤指氣使。爭先效力。金俊之誅崔竩。林衍之誅金俊。松禮之誅惟茂。皆籍其力。及王復都舊京。三別抄反懷疑貳。遣將軍金之氐罷之。之氐取其名籍還。三別抄恐以名籍聞于上朝。益有反心。至是仲孫，永禧等作亂。使人呼於國中曰狄兵大至。殺戮人民。凡欲輔國者皆會毬庭。須臾國人大會。或有奔走四散。爭舟渡江。三別抄禁人出入。廵江大呼曰。凡在舟不下者悉斬之。聞者皆懼而下。其或發船欲向故京者。賊乘小艇追射之。皆不敢動。城中人驚駭。散匿林藪。童稺婦女哭聲滿路。乃發金剛庫兵器。分給軍卒。嬰城固守。仲孫，永禧領三別抄會市廊。逼溫爲王。署置官府。江華守卒多亡出陸。賊度不能守。乃聚船艦。悉載公私財貨及子女南下。自仇浦至缸破江。舳艫相接。無慮千餘艘。時百官咸出迎王。而其妻孥皆爲賊所掠。慟哭之聲振動天地。												兵可百年而不用。不可一日而無備。然惟聖王有定制。無故樹兵更何意。漢家北寺唐彍騎。畢竟釀成亡國祟。松京欲末別抄盛。付與姦臣頤指使。蕭墻禍色列猛火。九門不閉黃塵起。兒離爺孃妻離夫。哭聲干天但垂淚。千家婦女等驅羊。滿載高筏泛彼水。有如桓桓金將軍。三載勞師僅無事。王綱解紐百怪出。此事亦足爲懲毖。當時奚獨別抄叛。前鄭後崔無柰爾。</text>
<title>裼白行</title>,<text>忠烈王元年。太史局言東方木位。色當尙靑。而白者金之色也。國人自易服。多裼以白紵之衣。木制於金之象也。請禁白色。從之。												周書殷祀良史筆。宋子白馬箕亦同。明夷不息八條東。九區先畫檀王宮。冠冔衣白萬古通。此心炯炯流無竆。漚麻無染肇女工。道服交裾兩腋縫。彼哉區區緇衣翁。水根木榦欺愚蒙。歷年短長書策中。地理何與汙與隆。</text>
<title>昇平駒</title>,<text>忠烈王七年。以昇平府使崔碩爲秘書郞。昇平舊俗。每邑守遞還。必贈以馬。太守八匹倅七匹法曹六匹。惟所擇。及碩還。邑人以故事持馬請擇。碩笑曰馬能至京足矣。何擇爲。至家以馬歸之。吏不受。碩曰吾守汝州。吾有牝馬生駒。今帶以來。是我之貪也。汝之不受。豈非知我之貪。而以我爲貌辭耶。幷其駒授之。自是其弊遂絶。州人頌德立石。號八馬碑。												伯道但飮吳郡水。劉公一錢亦奚取。來時乘牝去時駒。此物明知非我有。不見南州八馬碑。幾人過此顔不厚。</text>
<title>男糚歌</title>,<text>忠烈王二十五年。王狎昵羣小。嗜好宴樂。倖臣吳祁，金元祥，內僚石天補，天卿等。務以聲色容悅。謂管絃坊大樂才人。猶爲不足。分遣倖臣諸道。選官妓有色藝者。又選城中官婢及巫善歌舞者。籍置宮中。衣羅綺戴馬尾笠。別作一隊。稱爲男糚。敎以新聲。其歌云三藏寺裏點燈去。有社主兮執吾手。倘此言兮出寺外。謂上座兮是汝語。又云有蛇含龍尾。聞過太山岑。萬人各一語。斟酌在兩心。其高低緩急。無不中節。王之幸壽康宮也。天補輩張幕其側。各私名妓。日夜歌舞褻慢。無復君臣之禮。供億賜與之費。不可勝記。												羽衛煌煌十笏房。丈夫冠佩娟娟娘。君王不是耽釋敎。故借梵宮作明堂。鷺簉鵷班不敢隨。翠蛾紅玉紛洋洋。新聲歌曲馬尾笠。隊隊環匝溫柔鄕。城外風塵了不知。禦侮長筭付男糚。三藏上座語不洩。誰向靑編書色荒。</text>
<title>長巖曲</title>,<text>平章事杜英哲嘗流長巖。與一老人相善。及召還。老人戒其苟進。英哲諾之。後位至平章事。果又陷罪貶過之。老人送之。作是歌以譏之。李齊賢作詩解之曰拘拘有雀爾奚爲。觸著網羅黃口兒。眼孔元來在何許。可憐觸網雀兒癡。																			長巖不負人。人負長巖何。休言物頑然。勝似心周羅。長巖屹臨去來途。往者銘肝今掩面。曾收楚澤滋蘭手。去把雲霄補衮線。野翁慣見傾奪速。贈行非輕一言儆。燕雀拍拍那免罟。猛虎耽耽終墮穽。我願君心涅不緇。君道長巖是息壤。人間何限迷津者。平地驚風與駭浪。塞馬焉知禍。磨驢踏陳迹。君行更千里。有指不可齰。吾看太行險。步步前車覆。寄語夸毗子。聽此長巖曲。</text>
<title>五冠山</title>,<text>五冠山。孝子文忠所作也。忠居五冠山下。事母至孝。其居距京都三十里。爲養祿仕。朝出暮歸。定省不少衰。歎其母老作是歌。李齊賢作詩解之曰。木頭彫作小唐雞。筋子拈來壁上栖。此鳥膠膠報時節。慈顔始似日平西。												朝出五冠山。暮還五冠山。五冠因人顯。認作名區看。孝子昔在山中居。親老家貧不擇官。寸祿當負米。亦足具甘饌。山家落日倚門待。顚倒歸心自朝端。天街恩雨帶將來。注向淸溪作春瀾。靑衫換作斑衣舞。草心爭似葵誠丹。君曰汝有母。奉養日短未遑安。臣言恩最重。資孝事君亦一般。公私前後一誠殫。莫言忠孝雙全難。爲君歌木雞。遺響尙未殘。五冠山不磨。後人宜鐫肝。</text>
<title>白衣持斧</title>,<text>忠宣王初卽位。幸金文衍家。與淑昌院妃相對移時。人始訝之。至是復幸文衍家烝焉。妃文衍妹也。翌日監察糾正禹倬。白衣持斧束藁。上書敢諫。近臣展疏不敢讀。倬厲聲曰卿爲近臣。未能格非。而逢惡至此。卿知其罪耶。左右震慄。王有慙色。未幾進封爲淑妃焉。												朝衣換著白。搢笏易持斧。白以爲己弔。斧是自戕具。提攜腔血出。神目左右覩。徐步入金門。直犯千乘主。君王有慙德。萬口言不吐。不匡臣有刑。斫頭與破肚。臣讀大易象。蹇蹇匪躳故。辰嬴眞善諭。期與魏徵伍。衮闕苟有補。萬死臣不顧。九級陛下一介臣。直氣上干風號怒。畢竟臣從湯钁來。故山歸老亦天數。君不見易東瞽宗祠。河南一脈傳東土。</text>
<title>舞鼓樂</title>,<text>忠宣王四年。侍中李混謫宦寧海。乃得海上浮査。制爲舞鼓。其聲宏壯。其舞變轉。翩翩然雙蝶繞花。矯矯然二龍爭珠。最樂府之奇者也。												揚淸歌擊舞鼓。佳人雪腕衫袖翻。槌發千秋無盡恨。何年逐客留湘沅。泛泛仙槎海上來。新成畫鞞增煩寃。風鳴衆竅怒濤興。老龍出聽鵬咮鶱。流傳樂府考爲節。回雪輕雲滿眼繁。爭珠二龍繞花蝶。百奇千巧難具言。吾聞俗戲易蠱心。促音未宜奏君軒。微茫魯辥舊譜遠。悅耳巫風合斷魂。願言一聽思將帥。武蠭精藝守四藩。嗟爾舞鼓徒紛喧。</text>
<title>阿也麻</title>,<text>忠惠王四年。元遣大卿朶赤等來。王率百官郊迎。聽詔于征東省。朶赤等蹴王縛之。卽掖王載一馬馳去。王請少留。朶赤等拔劒脅之。元以檻車流王于揭陽縣。帝諭王曰爾爲人上而剝民已甚。雖以爾血啖天下之狗。猶爲不足。然朕不嗜殺。是用流爾揭陽。爾無我怨。往哉。揭陽去燕京二萬餘里。傳車疾驅。艱楚萬狀。未至揭陽。薨于岳陽。或云遇鴆或云食橘而殂。國人聞之。莫有悲之者。小民至有欣躍。以爲復見更生之日。其民不見德如此。初宮中及道路歌曰阿也麻。古之那。從今去。何時來。至是人解之曰。岳陽亡故之難。今日去何時還。												千乘侯兮一馬駄。黼黻衣兮徽纆繫。一行人兮杖劒隨。百官走兮萬卒廢。君穢德兮禽犢行。龍失勢兮螻螘制。血宜食兮天下犬。身遠投兮海之揭。臨逝川兮東歸海。傃日出兮沾衣袂。逭顯戮兮受陰誅。罄山竹兮罪難貰。秋風嫋兮橘柚黃。洞庭浪兮魂骨瘞。阿也麻兮善暗謎。果巷言兮若符契。嗟一躳兮百凶聚。竊獨怪夫諡忠惠。</text>
<title>䕺石亭</title>,<text>䕺石亭。奇轍所作也。轍以元順帝中宮之弟。仕爲平章。奉使東還。至江陵登此亭。覽四仙之迹。臨望大海。作是歌也。												英英白雲橫八極。鸞鶴冲霄共遊衍。彼哉壤蟲徒區區。企而望之妄希羨。伊昔羣仙住東海。彩霞飛盡餘䕺石。䕺石嵯嵯出溟波。長煙近接蓬壺岳。何物癡狂奇氏子。絲入中華錦還鄕。扶桑浴日駐節看。水神代羞爭走藏。胎性五疾舍榮衛。安期羨門何由見。願將滄浪萬丈水。一注淨洗腥羶面。侏㒧作歌汚雲根。畢竟流臭非流芳。師涓靡靡何可論。聽說赤族終罹殃。</text>
<title>楊花詞</title>,<text>漢陽府院君韓宗愈未達也。與一時名士相往還。羣飮無虛日。醉則起。垂袖爲舞。歌楊花詞曰。待如晦淸風飛揚到黃閣中。識者皆異之。性厚重喜談笑。樽俎間和氣油然可愛。處事接物。皆有餘裕。諡文節。												麗日融融醺似酒。九街三月楊花春。楊花歷亂無意緖。拂樹穿林看更新。淸風東來忽捲起。飛入深宮惱殺人。何處狂歌醉仙徒。舞袖低回綠水濱。傍人借問何所求。笑而不答見天眞。從遊者誰盡詩豪。世人安能知席珍。楊花兮楊花。去向玉皇香案吹紛繽。夫人有志事竟成。乘雲上作淸都臣。</text>
<title>長生浦</title>,<text>侍中柳濯出鎭全羅。有威惠。軍士愛畏之。及倭寇順天府長生浦。濯赴援。賊望見而懼。卽引去。軍士大悅作是歌。												行過八馬碑。言至長生浦。古人不可見。但有逝水流如注。氓俗蚩蚩指不明。只今徵信史一部。太守當年文武才。惠如冬日威如虎。聲名洋溢扶桑海。殊俗亦能知畏慕。琵琶形局黑齒塵。滄波萬頃隨風渡。民安若山有所恃。父母孔邇必禦侮。令出黃堂旗脚動。兵氣凝成鐵城固。䨓霆震驚小醜逃。禦敵不殺乃神武。川原有喜色。婦孺皆呼舞。不聞人外窺。但見民安堵。煕煕樂樂果誰力。試看長生浦上土。長生浦長生浦。君子作頌傳今古。</text>
<title>下馬屍</title>,<text>辛禑十四年。斬崔瑩。諫大夫尹紹宗論曰功蓋一國。罪滿天下。世以爲名言。臨刑辭色自若。死之日。都人罷市。遠近聞者。至于街童巷婦。皆爲之流涕。屍在道傍。行者下馬。												崔瑩將軍辦一死。丙鹿運訖無柰時。功蓋一時名言在。罪滿天下爾奚爲。殷頑易動桀犬吠。此事未宜輕瑕疵。來來往往人拭淚。下馬鞠躳路傍屍。兩觀雖高名更巍。肆市豈爲忠魂知。湖西尙有土一抔。孩童愚婦指點興嗟咨。</text>
<title>木綿歌</title>,<text>恭讓王元年。左司議文益漸嘗奉使如元。得木綿種歸。屬其舅鄭天益種之。初不曉培養之術。幾槁。止一莖在。比三年。遂大蕃衍。其取子車繅絲車。皆天益刱之。												橦花白疊流中國。別有異草名狀同。不見廣中黃始祠。伏臘芬苾走村翁。結實三瓣坼細綿。白毳可敵桑蠶功。衣被天下及下賤。萬古餘惠傳無竆。何人東走種下種。至今共說江城公。鄭家繅車益出奇。彈弓捲筳敎愚蒙。處處莩繀萬縷抽。七綜九升機不空。用爲袍著挾纊溫。用爲縫裳女手工。齊紈魯縞今可捐。花繡雲紋但侈風。可笑繁華鬬靡子。一生羅綺紛成䕺。</text>
<title>臨江曲</title>,<text>籠巖金澍以正使赴燕。還到江上。聞太祖受禪。以衣靴寄其家曰。夫人有身。生男名以揚燧。遂還赴上國。居荊楚間。萬曆天兵來時。有許游擊者。自稱其外孫。求見後裔。故政丞金應箕。卽其後孫云。或云壬辰來者卽黃姓。												長江浩翻瀾。萬古風悲鳴。當時白馬路。便作旋車程。莫唱臨江曲。烈士淚暗傾。故國棊一局。翻覆浮雲輕。如何飮冰行。復命今無地。回瞻嶺外天。但將衣靴寄。茫茫九州大。此去安所止。攀龍勳業付何人。首陽薇蕨吾心事。夜夜東天月上來。故鄕消息依俙是。妻留死未死。後會泉塗期。兒生長未長。音容兩不知。上有皇穹下后土。綿綿此恨無休時。</text>
<title>效心行</title>,<text>冶隱吉先生名再字再甫。海平人也。麗朝拜門下注書。棄官歸善山。太宗在東宮召之。公堅臥不起。州官督就道。授太常博士。公上箋自陳曰。忠臣不事二君。上嘉其節義。優禮遣之。世宗卽位。召子弟之可用者。子師舜將赴召。公曰君先乎臣。三代以後蓋罕聞也。汝在草萊。君先召之。其恩其義。非他泛然爲臣之比。汝當效我向高麗之心。事汝朝鮮之主。公疾革。妻申氏告以招師舜。公曰君父一也。旣往君矣。聞訃而來可也。卒年六十七。師舜仕爲繕工直長。一鄕人爲公作書院于洛東江上祀之。												士有異迹而共趨。靈犀一點方寸通。金鼇山下一種路。父歸兒行其揆同。鵠嶺靑松夢不斷。漢陽佳氣還蔥蘢。天書遠從九天下。聖人應念孤臣忠。孤臣守貞誨爾子。往事汝君圖成功。一門進退各君臣。白日均照吾誠衷。君不見善學魯男子。閉戶不背柳下翁。</text>
<title>手傘行</title>,<text>柳右相寬字敬父號夏亭。淸儉自守。數間茅屋。處之怡如。嘗霖雨經月。屋漏如麻。公手傘庇雨。顧夫人曰無傘之家。何以能堪。夫人曰無傘者必有備。												大相手中一小傘。棟宇未足防雨漏。雨漏牀牀無乾處。有傘猶可頭上覆。因思蔀屋多辛苦。一念恒存濟黔首。夫人愼莫笑我愚。此物未必家家有。身居具瞻乏謀猷。此生何以答吾君。榱題數尺世自多。分外一毫皆浮雲。傳家淸白是靑氈。四壁把作幈幪看。杜甫詩中好思量。恨不大庇天下寒。生無逸樂死後名。一脈淸風不盡吹。寄語高明室中兒。試向東門覓遺基。</text>
<title>墜印行</title>,<text>孟右相思誠覲省溫陽。往來不入官家。常簡僕從。時或騎牛。陽城，振威兩倅聞公來。候于長好院。見騎牛過呵禁。公以溫陽孟古佛答之。兩倅驚惶走出。墜印於岸下深淵。後人名曰印沈淵。												台文掩映黑牡丹。大相朝天一路直。前騶不來角者過。二太守候綬若若。呼聲叱開行道塵。吾跨吾牛莫相嗔。不是騎驢犯御史。眞同倒板威儀錯。蒼黃不見左顧龜。戰兢臨淵求不得。其人已遠其水在。此名終古表淸約。何限世上夸毗子。驕淫矜伐徒素食。金谷之西孟公閭。行人至今過必式。</text>
<title>射樽行</title>,<text>金左相宗瑞爲北道都節制使。旣設四鎭。徙南民以實之。日置酒張樂。大饗將士。或言其不可。公曰風沙絶塞。將士飢苦。吾以約始之。後必無終。一日夜宴。反側之徒。射中酒樽。左右驚擾。公自若。請其故。公曰姦人試我耳。何能爲哉。												有樽如海當座中。朔風吹徹微波作。元戎運籌天與合。威稜直壓白山北。白山嵯嵯揷天衢。胡兒夜遁掩面哭。先春故事人猶說。提封一帶江濤碧。吾王有臣臣有策。龍興舊境期盡拓。何物老革敢戲事。流星白羽樽前落。將軍擧飮盃如斗。虎士列坐不動色。塞外休令一塵起。賣劒買牛移氓俗。君不見楚有莊王膽氣雄。肅愼砮石穿笠轂。君不見漢家條矦亦可人。軍中夜驚鼾䨓宿。丈夫談笑辦奇功。度量九淵誰能測。旌旆翻風組甲明。遙聞玉帳動仙樂。嗚呼彎弓者誰子。狐竄鼠奔皆帖息。</text>
<title>流詩歎</title>,<text>梅月堂金時習居中興寺最久。每値雨後山水添流。折作片紙百餘端。令具筆硯隨後。沿流而下。必擇湍急處而坐。沈吟作詩。或絶或律或五言古風。書于紙放流。見遠去。且書且放。或至終夕。紙盡乃還。有時一日所述幾百餘首。												男兒生不逢時豪不除。只有空門可託蹤。下有一道曹溪之淸流。上有千丈白雲之高峯。靑山霽後卓飛錫。比丘手把文房從。湍奔瀑瀉韻嵌空。衆仙環珮鳴琤琮。水兮水兮向何處。千回百折歸朝宗。截取靑天一片紙。口吟手書紛舂容。我今投之腹中詩。傳與水晶宮裏盤屈之神龍。神龍幽咽隱三島。海爲瀾翻雲溶溶。前詩後詩相續流。時復叉手倚孤松。長空去鳥沒雲端。定有鸞驂鶴御交橫縱。兩眼孔大萬物小。有誰能知碨礧胷。盤桓直待日黑還。上房僧定聞撞鍾。</text>
<title>瓢盃曲</title>,<text>世祖朝。野人侵略邊鄙。上每欲征討。廷議紛紜。上難斷。文忠公申叔舟獨建攻討之策。秋命公爲江原咸吉都體察使往討之。大捷而還。初陛辭。上引至便殿。因指牆底種瓢曰可及子否。公啓曰不盛而節晩。臣意以爲未及結實。偶結一子。剖而爲盃。御書詩一章于盃心云。卿雖笑我。我瓢旣成。剖而爲盃。以示至情。命大臣宣醞往慰。仍命陶工像瓢形造罋盃書御詩。嘗於內殿曲宴用之。												鄭師瓜熟期罷戍。周詩雨雪歌來思。種瓢瓢成作息壤。相公振旅向京師。北走胡兒掩面哭。南歸大旆雲䨓隨。宮中方貯輭脚春。苦葉盃心雲漢詩。不是瓠落無何鄕。頗同巹破邃古時。宸心制器像其像。志喜名言玆在玆。君臣樂動殷嵺嶱。禮酒更進長生巵。膾鯉炰鼈設大犒。上尊餘瀝沾熊羆。微草何知聖恩大。一器銘功敵常旂。旊入陶成作杜擧。法筵留說彝樽辭。</text>
<title>三壯元詞</title>,<text>李判書石亨年十四魁陞補。聲名藉甚。二十六幷魁生進及文科初試及翌年辛酉三榜。世祖嘗於內殿宴公。中殿親執御衣一襲以賜之。命宮女製三壯元詞。歌以侑酒。自是每召飮必歌之。												三壯元詞九天上。三壯元臣拜稽首。臣名九皋風徹響。臣身一毛不自有。王曰來汝文章骨。設我籩豆崇我酒。居然敎坊新闋出。宮娥信口歌以侑。歌聲淸切上蒼蒼。紫皇聽之咨嗟久。方丈蓬萊一時遍。五色雲間鸞鶴逗。瀏瀏瑞旭度仙掖。細細和風動宮柳。天香桂樹長三枝。月裏精神恩雨後。玉壺瓊漿十分醉。晩下閶門扶左右。君知筆力參造化。嗟爾小兒八叉手。</text>
<title>天風吹袖</title>,<text>李判書芮。世廟設拔英試。一時名臣宰相多與焉。翌日謝恩。上御思政殿。引見設酌而慰之。御製詩一首。令羣臣和之。公遂和云歌詠聖恩欲起舞。天風吹袖助回旋。上大笑曰予以芮爲迂儒。今觀是詩。豪氣有餘者也。卽命內女彈琵琶。用公所作詩歌之。令公起舞。極歡而罷。												措大雌伏心雄飛。夢魂往往歷四極。東臨俯視戴山額。北走縱觀摶扶翼。欲乘鸞鳳騰九天。十二樓中日月白。歸來不掃一室塵。蠧書中間穩七尺。酸寒儒術君莫誣。方寸自可容萬億。從容晉接襯耿光。起舞公庭言錫爵。翻然衫袖莫少擧。地闊天高無礙隔。長風萬里爲我來。一道吹拂增神力。忽然高詠多感激。天顔一動解玉色。歌聲迥遏五彩雲。醉影低回文陛石。是日羣臣皆灑然。有若男兒曾不識。誓將爲君擊西胡。天下英雄臣自得。</text>
<title>夢月歎</title>,<text>徐贊成居正字剛中。世祖赴京。公以副校理隨行。渡鴨綠江宿婆娑堡。是夕母訃至。世祖欲秘之。夜公有異夢。驚起流涕。同宿者問之。公曰夢月怪。夫月母象也。吾有母在堂。夢徵不祥。是以悲耳。有以此言告者。上歎曰居正之誠孝。足以動天。遂以實言之。卽位每稱鴨綠之夢曰吾之取子。非獨才爾。												子別母身走。西塞風沙程。母別子魂飛。上騎銀蟾行。銀蟾晃漾有餘輝。夜夜流照遼陽城。丁令威去一千歲。衰草寒風撼客情。蘧蘧蝴蝶不知周。怳惚崦嵫殘月明。旅枕無人忽魂悸。萬里長空河漢橫。寤夢必徵怪。况復太陰精。萱堂安未安。幽咽戀母聲。靈通有相感。蘭報果心驚。朝衣換衰麻。白日慘光晶。不將君命委草莽。飮冰未可伸私誠。年年月照婆娑堡。秪今未沫孝子名。</text>
<title>臣不死</title>,<text>成領相俊字時佐。燕山主外若敬重。內實忌憚。一日內宴。見妓妖豔身狎之。公曰老臣不死。殿下決不得如此。主憚而止。甲子果被禍。												臣不死。口欲吐言心欲碎。臣死愈於生。臣若不言臣職廢。疑丞曠位其刑墨。國不敢負恩敢背。筍班鷺行儼方設。傅粉施朱胡乃在。何限羣工皆結舌。白日座上生衆態。臣老願一死。衮職不補誠不耐。先王陟降臨在上。至今彷彿聞珩佩。死當歸侍白雲駕。世事何以爲前對。堂堂忠憤縱見憚。曀曀其陰終日晦。臣不死君不樂。地下下從逄干輩。</text>
<title>夢鼈</title>,<text>再思堂李黿字浪翁。益齋之後。父公麟取朴彭年女。委禽之夕。夢有八人來求命。問之廚人。已將八鼈在鼎。急令捨之。誤傷一鼈死。後八子皆奇俊。人比之荀氏八龍。公其第三也。公在太常。議畢齋諡文忠。燕山甲子被禍。												人心會神明。物靈能感通。元長史去後必謝。綠羅衣來拜鞠躳。君不見天帝之孫河伯甥。優勃成橋顯大東。洞房花燭夢欲殘。九肋八介其命竆。蒼黃乞生鬼神忙。驚起仁人索廚中。放生池頭嗟少一。洋洋三顧形神同。滄波萬頃養福澤。桐葉門庭春意融。周家有士生四乳。荀氏羣龍華譽崇。浪翁一死君莫道。義與天地俱始終。</text>
<title>巖下宿</title>,<text>曹梅溪偉字太虛。官至戶曹參判。佔畢齋之妻弟也。成廟命公纂集畢齋之文。以弔義帝文首錄。戊午柳子光譖于燕山曰。曹偉首錄義帝文。頗有意。主大怒。時公以賀正使朝天未還。主命越江卽斬。一行到遼東始聞之。公庶弟伸嘗聞遼東有善卜者鄒源潔。就問吉凶。其人只書一句千層浪裏翻身出。也須巖下宿三宵。伸回報公曰初句似是免禍。下句難解。相與悶然。行到鴨綠江邊。望見官人待候之狀。一行失色。過江聞李相克均營救。只拿來推之。一行喜幸。乃悟卜者之詩。第未解下句。竟得不死。杖流順天病死。返葬于金山故鄕。甲子主追錄前罪。剖棺斬屍。曳置墓前巖三日。不許收葬。始記兩句皆合。												大夜無晨天茫茫。怨魂哀哭楓林黑。傳聞使者僇死屍。可憐遺骨當道白。人謀不覺鬼先知。說道他時巖下宿。鴨水驚波埋不得。九泉未錮南山石。一抔荒原土饅頭。公然發出前和斲。何年牧兒入人夢。百代追弔眞一錯。遺篇倏變作火焰。一道燒盡崑山玉。春風花開秋葉落。雲冥雨霏恨何極。明哲保身聖所戒。嗟汝小兒。三字缺。</text>
<title>日先照</title>,<text>寓菴洪彥忠字直卿。參贊貴達之子。與朴誾等同爲校理。賜暇書堂。甲子之禍。其友指其衣血曰慘矣哉。洪曰此弘文館水所染。弘與紅同音。血色紅故云。鞫了還配。其友又候之郊。洪曰平生爲學之禍。一至此哉。友曰若使子括去智慧。塗薰蕕混菽粟。爲悾悾然一物。則子亦爲之乎。洪憮然曰惡。流離顚踣中。人或省記者學也。客路艱辛。枵然垂槖。人或繼給者學也。竄伏海島。神魂危悸。除文墨無可娛玩。學之功大矣。俾我心善惡口是非。猜叢疾簇。招禍於世者。固是學也。而又自得力如彼。反而思吾之有。又不啻如拱璧在身。謫配眞寶縣。自分必死。自作碣銘云。大明天下日先照國。男子姓洪名忠字直。半生迂拙文字之攻。在世卅有二歲而終。命何云短。意何其長。卜于古縣茂林之鄕。靑山在上。灣碕在下。千秋萬歲。誰過斯野。指點徘徊。其必有悵然者矣。												西有王母東日下。六龍御日周天行。扶光爭似若英勝。五色雲間大明生。堯時羲仲止嵎夷。海外更有名太平。蓬萊方丈神仙窟。瑞彩光射箕王城。箕王城下殷溝洫。八敎井井彝倫明。鯷壑以下尙黑甛。天下人人夢不驚。人生何幸樂國土。煕煕蕩蕩而無營。如何向隅唐城子。獨守幽貞涕縱橫。舊袖猶存侍中血。漢籍不書鄭君名。百世寧無曠相感。三復蓬科馬鬣名。君不見閉門養痾溪隱翁。嶺外流風至今淸。</text>
<title>狂奴行</title>,<text>鄭虛菴希良字淳夫。嘗自言其命曰若在某干則凶。每有逃世之志。登第爲翰林。戊午竄義州移金海。甲子蒙放。丁內艱守墳于高陽。一日散遣僮奚。大者薪蒸。小者挑菜。還則不在矣。細蹤之。只見脫屨在汀沙。疑沈江。竟不獲屍。或啓燕山令物色之。燕山曰狂奴逃死。何用尋爲。或言加川院壁上題二絶云。鳥窺頹院穴。人汲夕陽泉。山水爲家客。乾坤何處邊。風雨驚前日。文明負此時。孤筇遊宇宙。嫌閙幷休詩。必虛菴所作。卜者金倫遊妙香山。遇方外士李千年者。得授數術。辭還贈詩曰八十山中老。三彭已掃除。人間應不夢。鶴伴意無餘。雪榻蟾光冷。雲牕日影疏。誰知無累鑑。萬代自淸虛。金倫嘗從行。見其所錄生年月日時五行。來京師。有申景洸錄士人達官五行。倫閱其書。至希良五行。忽驚曰是吾師李千年八字也。												狂行雖可恥。古聖時或藏心迹。奴稱非不賤。古聖故自爲人役。臣狂信有爲。主狂胡乃爾。黃馬年間網彌天。血濺朝端相枕死。衰燈點易問何人。夜聞伊吾曉無處。乾坤莽蕩聲影絶。倏忽神來與鬼去。旁人莫道物色遍。彼哉狂奴勿用求。嗟嗟小兒不知命。眼底淪亡猶不休。寰中風雨幾晦明。戒得靑蓮心已固。試筆頹院亦偶然。天香桂子留遺句。可笑咸關水尺壻。區區俗緣催歸轍。至今人讀虛菴傳。濬元弘利傳神術。</text>
<title>撤牆怨</title>,<text>靜菴趙先生編管于綾城。至謫所。乃撤牆北隅。常向北坐。以紓戀闕之懷。十二月十二日。金吾官持鴆至。先生沐浴冠服。從容就命曰愛君如愛父。憂國如憂家。白日臨下土。昭昭照丹衷。年三十八。												莫築牆。築牆恐遮北來道。北來道。接漢江渡。波濤日夜流浩浩。我昔辭君出端門。終南翠微勞回首。征馬躑躅行不止。寸心掛在長郊柳。火厲低垂敢言苦。環堵數畝非所恤。惟恨牆高一丈截望眼。北方消息增紆鬱。命徹一面通一睇。浮雲杳杳迷天末。君不見漆園傲吏蝴蝶夢。翩翩飛繞雙金闕。君不見泉流百道走入海。萬折莫遏朝宗勢。蚊力摧負山。鳥誠難塡海。有聲徹昊淚濕壤。闌干北斗終夜明。此時此心誰復知。天風千里爲我來悲鳴。</text>
<title>奪筆公</title>,<text>蔡參贊世英入史局。己卯士禍作。聞變赴闕。時金謹思以假承旨將改罪案。遽奪公筆。公急起奪還曰此史管。非他人所得用。因白上。臣非諫官。出位有罪。此等胡大罪。今乃爾耶。願聞罪名。右相安瑭在外不得入。請召議之。左右縮頸。安相亦懼公不免。時顧而咳。目攝之。鄭相廷爭之強。上爲之霽威。柳堪閔起文相語曰世惟老蔡一人而已。公以是坐廢者四年。後雖用。猶不肯瓦合。僂行道上。識者指之曰此上前奪筆公也。																			左手執簡右執管。管端藏得誅姦鋒。儼在王前記言動。至尊未敢私心容。神武門前人如霧。目語額瞬言何密。賢如趙公可使誣。直如蔡公誰能屈。我筆我持自不書。爾手欲下神明怒。䨓驚電掣克奪還。壯氣直上凌寰宇。山蟲食葉事怳惚。遺臭流芳計孰長。奪筆公名何時滅。嗟爾心迹徒慌忙。</text>
<title>懶壻歎</title>,<text>李贊成長坤燕山朝以弘文校理。流配巨濟。燕山常疑公有撥亂之志。公亦懼其加罪。挺身渡海。至咸興地。購捕日急。無以爲計。託迹於水尺之徒。以公不能所事非笑之。有一人奇其貌。勸其兄妻之以女。凡於作役。必稱懶壻。其女助役公勞而善事之。一日有人來言主上新卽位。大赦開獄門。罷諸役。歡喜之聲。相續於道。公聞之。請於所厚者。借得衣冠。與其人偕往府中。的知反正之事。以小紙付其人曰今觀監司下人。乃我少年時所知者。授此而愼勿示他人。少頃官人四出。尋問李校理而不能得。一府騷擾。亦不知通刺者爲誰。公以布褐破笠。蹲踞門隅而自應。監司以下諸官顚倒趨迎。握手相泣。各贈衣冠。容儀一新。朝廷特授校理。令所在護送。由是公之名聲聳動一國。竆村僻巷。無不知之者。												孔翠思冲霄。神龍豈池有。維物苟違性。俗眼看作醜。不見水尺門。有壻不治畝。長身皤腹但耽眠。孰知揮翰金門手。時當長夜網彌天。海南有路通關右。傍人竟笑罵。蓬室得良婦。傳言物色李校理。校理生在荒林藪。來時十顚九沛地。六角聲徹閶闔九。前倨後恭者爾輩。絶倒髫童與白叟。試看己卯八賢傳。台文燭地光不朽。</text>
<title>錦江別</title>,<text>韓松齋忠字恕卿。己卯自典翰直提學拜同副承旨。羣小憚公剛直。託以養親。黜爲忠淸水使。是年十一月。公在水營。聞靜菴配綾城。單騎往迎于錦江。和詩爲別。未久公之拿命至矣。減死流巨濟。逾年辛巳。安處謙之獄起。有黃瑞卿者名在書記中。衮以公之字音同。拿致于理中親鞫。知其誣。墜淚卽命保放。衮知上欲釋。陰使守卒入獄拉殺之。												人生離闊誰不悲。天地間惟錦江別。錦江之水流無竆。怒風吹起波濤咽。元凱勛華問幾時。君子挽回有機括。都人加額望太平。大風有隧先摧折。朝端禍色網彌天。志士掩泣皆結舌。君不見去去南出綾城道。孤臣受玦辭金闕。君不見永保亭下悄無寐。元戎幕臨滄海闊。人皆怵惕我獨往。滿滿杯心照白日。上有蒼旻下厚坤。情知此行歸期絶。欲乘靈虬訴上帝。閽人怒目當關叱。欲撫彗星掃氛祲。浮雲四塞難披拂。山多豺虎野蝮蛇。水中往往沙弩發。不如提攜美名歸大夜。千秋萬歲藏碧血。</text>
<title>兩山壽</title>,<text>尹文孝孝孫字有慶。嘗觀察海西。敎書略曰孝友之化鄕里者非一二計。聲名之動搢紳者垂四十年。第緣愛日之誠。屢上乞郡之奏。行篤顔曾。人不間父母昆弟之言。治邁龔黃。民無有嘆息愁恨之聲。此實迹也。世家南原。躳獵山水。以供甘旨。必與夫人。身執以奉。節日獻壽。嘗自製一曲曰。北有屯山嶺。南有智異山。願借兩山壽。萬歲奉慈顔。先自歌之。遂起舞。悅親之事。雖兒戲無不爲。												屯嶺對智異。共道兩山壽。兩山非獨壽。樂山亦同久。吾親與鼎坐。三壽參作友。嵐霞落几席。松柏鬱穹秀。月恒日復昇。天保義實取。岡陵獻萬歲。恰有盈杯酒。天嘏荷一樂。攢賀村翁走。君恩許便養。雨露霑濡首。歸功北南山。山意亦應受。生育寧有迹。不遷認重厚。世上人誰無父母。終孝如君亦罕有。君看風樹苦不停。生不盡職終有負。靑山萬古作旌別。特立宇宙無時朽。</text>
<title>白燕詞</title>,<text>宋圭菴麟壽字眉叟。孝友出於天性。承顔色養靡不至。母喪一依朱文公家禮。任情過哀。所伏苫席。因淚必腐。居廬有白燕巢幕。其雛皆白。人以爲孝感所致。												烏衣有巷名。玄乙傳高禖。如何白羽儀。忽從春社回。物色無定主。孝感斯爲奇。庭階日靜飛無影。雪色交映鳴相隨。含泥學塊枕。拾芥疑芐剪。苦心託主人。意若多情眷。雛成亦類己。造物能爾爲。誰家孝子淚徹天。異事怳惚來今垂。</text>
<title>感君恩</title>,<text>尙領相震七十二而卒。卜者洪繼寬推公命。吉凶不差。至於棄世之年月。公豫爲身後之具以待。卒無恙。洪曰古之人有以陰德延壽者。公之厚德必有是也。公曰豈有是哉。但修撰時脫直還家。路上有紅袱。取而見之。乃純金盞一雙也。默而藏之。掛榜闕門曰。某日有失物者訪我來。翌日一人來謁曰小人乃大殿別監也。子姪有昏禮。竊借御廚金盞而失之。已犯死罪。後日現露則必伏法而誅。公出而與之。洪曰公之延壽。必以此也。後十五年而卒。其絶命詞曰起自草萊。三入相府。晩而學琴。常彈感君恩一曲。年七十二。卒於正寢。												玄琴六絃聲聲語。一聲二聲君恩深。君恩天大身至微。此生難效涓埃心。竆山絶壑荒草萊。中有弱鳥無長翮。玉皇催起一線風。須臾倏捲騰寥廓。虞羅滿地鷹鶻健。徘徊躑躅增咨嗟。我有我身不自覺。把榮作懼將如何。上公位尊大耋壽。世間情願今無加。洪繼寬洞傳俗謠。妄云冥報非緣他。毫絲何物不帝力。欲言不盡心煩紆。但憑膝上桐作舌。指下纍纍如貫珠。</text>
<title>碧水丹山歌</title>,<text>明宗三年戊申。退溪先生乞外。有深意。求靑松不得。授丹陽。有詩云靑松白鶴雖無分。碧水丹山信有緣。												大東地勢來自北。金剛五臺爲丹陽。地靈涵育生大賢。紫陽眞脈陶山彰。陶山先生仁智樂。平生夢想山水鄕。一麾翩翩來作主。神仙洞府生光輝。昔禹祭酒講易後。繩趨尺步重相羊。龜潭島潭玉筍峯。下有綠水流洋洋。流洋洋歸何處。直走京師千里長。先生去朝意飄然。桂樹攀援暫回翔。登臨興在伯牙琴。性癖不須醫膏肓。楓酣衆峀錦壁出。霱霞彤雲落黃堂。橫經諸子左右隨。濟濟絃誦圍滄浪。我昔住驂尋古蹟。謠俗至今傳芬芳。</text>
<title>樂中憂</title>,<text>退溪先生自銘曰生而大癡。壯而多疾。中何嗜學。晩何叨爵。學求猶邈。爵辭猶嬰。進行之跲。退藏之貞。深慙國恩。亶畏聖言。有山嶷嶷。有水源源。婆娑初服。脫略衆訕。我懷伊阻。我佩誰玩。我思古人。實獲我心。寧知來世。不獲今兮。憂中有樂。樂中有憂。乘化歸盡。復何求兮。												天有樂資始。萬物生生心。地有樂承天。育養成林林。二儀上下一理貫。鼔舞發動無淺深。君子與天地同樂。聖人傳道勤推尋。仁山智水解蹈舞。四時佳興峨洋琴。堯舜君民不易期。世緣遙隔千重岑。明時恩大未盡酬。叵耐眉際幽憂侵。幽憂侵無柰何。眞樂攻心亦不禁。知音濯纓潭中龍。友于光影臺上禽。太平界闊容晩隱。山林獨善非素忱。飛雲時自西北來。夢魂不離江漢潯。</text>
<title>惺惺子</title>,<text>南冥曹先生嘗語學者曰無多著睡。思索工夫。於夜尤專。嘗自佩金鈴。號曰惺惺子。時振以喚醒。												惺惺子。大人先生所敬尊。有心有口過。動必察察必言。察則知懼。言乃惕然。始要從改。卒期無愆。苟外體之不飭。豈內直之可望。鼠守穴而不動。雞伏卵而無忘。如玉鏘鳴。若槃奉盈。主靜爲本。體立用行。維嵬赫之氣節。必臨履中養來。纔差失於擧止。輒先警于靈臺。罔終食之或違。宜造次之於是。先生所以先生。維惺惺子。</text>
<title>鐵冠行</title>,<text>李士亭之菡字馨伯。行爲鐵冠。脫而炊飯。洗而冠之。												古有葛巾子。漉酒還在頂。後來鐵冠公。炊餾替鍋鼎。洪爐鑄元服。法象頗頓整。隨遇用不同。一器名兩命。在朝柱後屹。在軍鐎斗並。方便貴相適。刱始不就正。平天入都市。肉眼駭觀聽。章甫資適越。斷髮誰復敬。純剛戴在上。摩撫日猛省。持此獨行遠。期與物無競。白日方卓午。照臨金烏影。長風動萬里。落帽吾實病。世有有心者。定許余同性。曾聞麗舊俗。折風金花暎。流傳百世久。變遷紛不定。吾冠自作古。異制可傳永。豈徒可療飢。九轉待通聖。世人爭道土亭仙。驂鸞駕鶴雲路迥。</text>
<title>孤靑吟 水調歌頭</title>,<text>徐孤靑起字待可。學于履素齋三年。返于鄕。歎鄕風鄙惡。欲行呂氏鄕約。作講信堂。里中惡少火其室。遂挈妻子入智異山紅雲洞。人迹所罕到處。結廬力田。以供朝夕。猶不繼。秋夏之交。煑山棃以充飢。講學不撤。遠方之人。聞風負笈。各作書室于其側。弊及隣寺。恐緇流生怨。居四年罷出。卜居于雞龍山孤靑峯孔巖之洞。州之士莫不敬畏而尊師。來者日益衆。謀作書院。告于州伯。州伯亦出財以助。不日而成。公自治之餘。日至于院。諄諄敎誨。前後十八年。樂而忘食。末年所得益高。萬曆辛卯卒。年六十九。												天地本空闊。山水自高深。藏名何去無地。志士但存心。竹杖芒鞋。從此惟見孤靑獨秀。松柏鬱成林。負抱聖賢道。咀嚼味增欽。採芳杜搴宿莽發長吟。有馨必發。風便吹度萬重岑。身在樵蘇漁釣。客問軒羲姚姒。磵壑有知音。欲識伊人迹。江月岸楓尋。</text>
<title>金蟾曲</title>,<text>宋東萊象賢字德求。壬辰之變。公下牀北面拜。拜已致書于其父復興曰。孤城月暈。列鎭高枕。君臣義重。父子恩輕。遂遇害。公未死。令其下曰吾腰下有大痣如豆。吾死以此爲驗而收吾屍。俄而平義智玄蘇等至。聞公死。皆歎惜之。戮害公者。公之妾金蟾者。咸興妓。隨公至府。事急。公命取朝衣來。蟾知公將就義。踰垣往公所則賊已坌集害公矣。蟾亦被擄。罵不絶口三日。遂爲賊所殺。賊奇之。具棺幷公葬。												洋海多悲風。波浪無時已。一唱金蟾曲。志士先揮淚。丈夫有忠貞。兒女亦知己。兵塵五步間。事去身如屣。衣冠拜北辰。顚倒來婐侍。誓天日月晦。含笑罵羯死。嗟汝倚市來。何往非歡喜。只緣承君子。辦命還容易。繁華劇避臭。芻豢悅就義。感激浹骨髓。撲燈如蛾燬。至今東萊館。殊俗亦敬止。惟應執箕帚。陪扈朝玉巵。鸞鳳爲先戒。相羊縱下視。東土方鴻洞。冠冕皆裂毁。可哀食祿徒。背君保妻子。知母不知父。焦易果驗此。滔滔苟活來。人面靦不恥。卓彼紅拂娘。身賤志節懿。仁者貴表微。勸懲意在是。三復烈士傳。擊節重歎喟。</text>
<title>西門解驂</title>,<text>壬辰之亂。乞援天朝。鼇城漢陰兩公各請自赴遼東。沈忠謙曰李恒福方判中兵不可去。遂遣漢陰。鼇城送至定州西門。解驂與之曰兵不出。君當索我於重獲。漢陰曰兵不出。吾當棄骨於盧龍。聞者易容。												君馬黃我馬白。我馬氣逸思騰騫。君乘我馬日邊去。國事蒼黃哭向天。吾王西臨鴨綠水。波濤一道嵎夷連。三韓舊域棄若遺。丸都以外皆戈鋋。兵不出君不歸。棄骨盧龍邊。君不歸我當繼死。所指幽燕。天子惻然。感予不字小。柰朝鮮。中軍十萬兵。蜂目將軍鐵騎先。夜奏捷書疾於箭。喜氣直浮扶桑前。定州城西傳遺諺。社稷惟有二臣賢。</text>
<title>諱言死</title>,<text>戊戌十一月十八日。賊鋒已到露梁。李忠武舜臣言於都督陳璘曰。我師前受敵。不如退陣猫島。更約諸將。刻意決戰。都督從之。是日三更。公於船上祝于天曰。今日固決死。願天必殪此賊。自領銳師。先進露梁。十九日四更。賊圍都督甚急。公直前救之。親冒矢石。手自擊鼔。忽中丸而仆。顧謂麾下曰諱言我死。勿令驚軍。都督聞公死。顚倒於船者三曰。無可與有爲者。南民聞之。奔走巷哭。												死爲生。諸葛出車司馬顚倒走。生爲死。郭令免冑葛羅拜稽首。英雄生死國存亡。一身撐拄宇與宙。千金錦囊鬼不窺。壯士血視膽若斗。尻輪怳惚奮六丁。毒氣消盡滄海口。蠻夷未平目不瞑。水底京觀堆似阜。陳璘叩胷六軍哭。天地亦爲低昂久。志士喪元非難爾。馬革裹屍是素守。龍蛇之際果誰功。天子惻然榮寵又。世非無人識最難。東方今古只有相國柳。</text>
<title>琵瑟曲</title>,<text>郭忘憂再祐字季綏。壬辰之亂。擧義討賊。欲繕島山城。爲必守地。朝廷不許。公抗章棄歸。臺官洪汝諄等以瀆慢劾之。遂被謫靈巖。未幾賜還。入琵瑟山餐松辟穀。拜善山，安東，仁同，慶州，尙州皆不就。戊申拜本道左兵使。己酉拜右兵使統制使皆不就。庚戌上京。爲副摠管就職。爲左尹，咸鏡監司。癸丑拜全羅兵使。皆不就。從仕京中。惟食松葉而已。												琵瑟山外喧鼓鼙。琵瑟山中抱膝吟。張良期與赤松遊。偓佺生涯臥龍心。英雄回首卽神仙。滿眼風雲自終古。會當龍蛇起陸際。卷藏紫電淸霜庫。君非果忘人間世。往者一出多掣肘。赤子塗炭人嚬眉。君王况復蒙塵久。壯士猶誦覆盾檄。慷慨庶冀英雄起。英雄不起有如山。干將莫耶徒爾耳。</text>
<title>雲巖曲</title>,<text>西厓柳先生題雲巖石上詩序曰。丹陽長林驛南距六七里。沿溪而入。地名雲巖。景致勝絶。有曹伸者卜居作小亭。名曰水雲。亂後棄而不守。余以虎皮一張購得之。顧繫官于朝。未能賦歸。徒夢想神遊耳。戊戌二月。自南中還。路出其下。因得一遊。書五言律于溪石上。以志余懷。詩曰曹氏曾遊地。吾廬偶卜隣。谷深時見鹿。村遠不逢人。山水還成癖。煙霞欲養眞。干戈滿南國。何處避風塵。鄭愚伏撰先生狀云。壬寅朝廷錄廉謹。領議政李恒福首擧公姓名。顧同僚曰此老不可以一善名。但欲洗郿塢之誣耳。文弘道戊戌啓辭語也。愚伏又有一絶詩云。河上傳家只墨莊。兒孫疏糲不充腸。如何將相三千日。倂欠成都八百桑。												夙仰西厓風。且唱雲巖曲。雲巖在何許。遠在碧水丹山谷。昔李先生一麾過。畢竟復歸門生得。門生去上黃閣坐。夢想不離名區側。旋乾轉坤功成後。有時解衣來盤礴。重吟陶山十二歌。川泳雲飛動光色。當時買山一皋比。謗篋危言更罔極。將相三千六百日。誰知四壁無擔石。獨有沙梁相公心。如衡一語可以傳史冊。郿塢二字太虛雲。皜皜江漢淸流濯。嗚呼雲巖得主名益顯。彼哉多口渾無迹。</text>
<title>相公雨</title>,<text>光海乙卯春。李完平元翼上箚曰詛呪之變。事連慈殿。布敎四方。事體未安。且道路傳說。以爲大妃將不得保全位號。母雖不慈。子不可以不孝。母子名位至重。倫紀至大。臣受國厚恩。不得不言。光海大怒。以爲護逆。三司請罪公。付處洪川。時東方大旱。公至而關東大雨。謂之相公雨。												相公來喜雨作。公來非釀雨。雨與公相逐。無公亦無雨。有雨伊誰力。是時宮中有昏德。冠裳毁裂彝倫革。盈朝具臣摠慫惥。虐炎蒸成魃威赫。公獨庭爭稱有母。一封朝奏夕遠謫。東民欣瞻赤舃几。瑞日祥雲天所錫。關東千里正龜坼。一夜滂沱流惠澤。嗚呼相公雨。黎民會穌息。</text>
<title>開閉門</title>,<text>鄭守夢曄字時晦。癸丑獄起之後。陞資憲。與李公廷龜同進慶運宮謝恩。宮門鎖閉已數年。草沒庭階。相觀抆涕。時大旱閉南門。公曰不須閉開門。若開閉門則天必雨。其言漏。爾瞻大怒。將啓鞫問。人謂爾瞻曰似是一謔。何至以語殺人。爾瞻曰謔者亦泣乎。然怒稍解。												南內凄涼古聞語。西宮廢處今有之。西宮一閉問幾年。乾坤晦塞無倫彝。上帝震怒不畀疇。降灾降殃民怨咨。山川滌滌恒暘若。志士但詠中谷蓷。時謨空設四門禜。閉關息商將胡爲。弘羊不烹天不雨。此門一鎖開無時。安得䨓公霹靂椎。劈破雙扉洞如斯。閉開門休徒勞。開閉門理則宜。</text>
<title>宮中柳</title>,<text>昏朝時。柳氏以戚里用事。任疏菴叔英對策極言。權石洲鞸詩云宮柳靑靑鸎亂飛。滿城冠蓋媚春輝。朝廷共賀昇平樂。誰遣危言出布衣。坐此杖流道死。國人悲之。												天地同春物皆昌。就中楊柳先芬芳。上枝干雲宿鸞鳳。下枝拂地千絲長。粉牆前頭錦幃張。中間百花隨意香。風便一曲聽絲篁。嚶鳴細和黃鸎翔。黃鸎時繞畫樓傍。行人著意徒彷徨。皆言太平祥。玉燭轉四方。家家樂未央。街路列成行。士有大膽言不妨。奮筆指天天無光。人情易逝如水忙。世道欲挽留春陽。嗟爾獨抱寃憤腸。蘭焚蕙委不可當。君不聞書生作歌字汝章。樂府傳唱聲洋洋。文章只解爲身殃。但見宮柳風吹狂。風吹宮柳葉飄揚。無柰歲暮多繁霜。</text>
