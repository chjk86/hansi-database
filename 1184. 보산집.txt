<title>東峽道中</title>,<text>極目秋光素。行行意未豪。童山瘦禹貢。老木鳴離騷。水冷鷗猶浴。霜嚴鴈益高。惟應籬下菊。恰好釀新醪。</text>
<title>山居</title>,<text>荷湖一曲築田廬。爲近松楸卜此居。伐木仍聽幽谷鳥。網花兼取武陵魚。蘧蘧栩栩莊周夢。寂寂寥寥楊子書。物外何須求別界。小山䕺桂遂吾初。</text>
<title>晩晴</title>,<text>野闊麥風淸。斜陽初捲雨。草堂坐讀書。好鳥鳴高樹。</text>
<title>山夕</title>,<text>日暮負薪歸。緣溪陰石磴。掃炊婦出籬。蹙口相呼應。</text>
<title>田家</title>,<text>田家常蓐食。挼穗照松明。篝駕歸來暮。母牛和犢鳴。</text>
<title>趙雲水 秉瓚 贈詩求和。戲次其韻。</title>,<text>趙氏連城璧。本來無價珍。詩窓忽驚起。明月夜投人。</text>
<title>與李穉寶，趙孺章 秉憲 諸益遊宋洞。</title>,<text>宜風宜浴我儕人。暇日尋源頖水濱。鳳去曾朱千仞壁。鶯啼今古一般春。尋常花卉皆仙境。咫尺城闉不世塵。遺意百年誰會得。滿山松籟悵吟神。</text>
<title>鵲巢行</title>,<text>維鵲亦靈禽。棲我宅南枝。我久息機心。巢可攀援窺。桐陰集鵷雛。簾額帖鷾鴯。擇棲各殊宜。正處其孰知。愛爾桑土牖。非高亦非卑。遶簷人不狎。繆戶風不披。向陽先得氣。文明拂長離。俗說謂之祥。噪噪喜事隨。主人登高第。嘉客趁夕炊。爲靈乃如此。鸞鳳不足奇。吾將借全樹。朝朝弄晴曦。兩兩將新雛。習飛羽差池。瞻彼止屋烏。亦有孝哺儀。胡爲屋底人。持杖出歐之。爾豈召災異。直聲告先期。使人欲趨避。人自不知而。不惟不知已。還以不祥訾。微物見愛惡。寧此無彼爲。爲此比興篇。請補召南詩。</text>
<title>科後 己卯四月</title>,<text>春科三十九。唱我探花郞。皁盖天風轉。銀盃御酒香。高堂承喜色。先隴感恩光。從此此身重。平生獻我王。</text>
<title>望廟樓直中。追賡御製聯句韻。</title>,<text>聖昭神穆世承承。天佑宗祊景命凝。祖訓關和垂日月。王心磐泰戒淵冰。閟宮有侐時禋祀。天保同歌歲禴烝。物備大牲觀萃假。德將馨稷頌豐登。皇靈所佑無疆曆。聖孝相傳有道曾。彤陛肄儀行禮肅。玄端受戒小心兢。樓雲永護天章煥。池水常通御氣澄。七世羹牆愀如見。九成琴磬感難勝。由來烈祖長祥發。詒厥神孫茂祉膺。禹蹟至今淸海宇。周髦亦世及雲仍。微踪猥廁圭璋列。雅樂得聞歌瑟升。秋夜齋樓讀儀軌。節文昭代足明徵。</text>
<title>廵廳贈黃五衛 載謙○其先以錢塘留守。隨我孝廟東來。名功。</title>,<text>風泉二百載。東國有悲歌。今日握君手。長吁復奈何。</text>
<title>黃五衛來訪。登圓臯。黃善射。且善詩歌。</title>,<text>天地蕭蕭義氣秋。今朝得與好人遊。白雲近繞山行屐。斜日遙橫野渡舟。世界漸寬高處到。風光全入坐來收。詩樽他日應重過。知爾玆丘醉興留。</text>
<title>送李公叙 豊在 兄弟之善山子舍</title>,<text>嶠南七十善爲雄。鎭以金烏滙洛東。百里開來都護府。二郞陪往大人公。嶺郴橘竹鍾餘氣。齊魯絃歌訪古風。爲說昔年程伯叔。南安歸日學成功。</text>
<title>騎省內廵</title>,<text>周廬迥在禁橋頭。每夜行廵作一遊。雪滿上林春色早。月臨閶闔睿光流。分排漏水丁東閣。點檢星辰拱北樓。九闥眠羊皆挾纊。前宵綿布替貂裘。</text>
<title>愚軒 伯氏 宅。和呈送別韻。</title>,<text>吾兄衰且病。春日久愆和。懷抱三年積。陪遊十日多。風壇癯鶴立。溪樹早鶯過。花發洛陽陌。佇聞呦鹿歌。</text>
<title>更次仲氏季君</title>,<text>四座皆兄弟。源源樂且和。但知逢處好。那說別時多。詩有一言到。酒無三酌過。今人莫如我。常棣以爲歌。</text>
<title>禧陵寒食</title>,<text>禧陵三月吉。山雨曉霏霏。萬種排紅紫。千章擁翠微。雉從靑嶂下。鶴共白雲飛。花鳥應相識。前春典祀歸。</text>
<title>廵廳聽黃五衛醉歌</title>,<text>甚怪交情見輒新。知君到老獨天眞。一區水石東門客。百世風泉上國人。醉向炎天歌白雪。豁如秋水濯煩塵。此亭每卜萍場喜。廵檢功名又度春。</text>
<title>御製有禁中十詠。我春宮邸下一一賡進。藻韻洪暢。天章穎發。臣伏讀莊誦。竊以爲詞章之藝。雖是細節。冲齡將就。已若是卓嵬。則終始典學。緝煕光明之美。其可量哉。聞諸宮僚各有製獻。臣不勝欽艶之至。於是頌卷阿之矢音。效卿雲之和歌。雖不獲齒遊雷肆。仰塵睿覽。其區區傾葵之忱。不敢自後於人。</title>,<text>天香閣上五雲低。萬物同春氣候齊。宣召詞臣花下宴。一羣鶯入上林啼。右賡天香閣看花玉欄縹緲頫金塘。燈戲良辰賁夕張。曠世常存魚水感。時臨法駕仰彌光。右賡魚水堂觀燈天回鳳輦下高岡。霽月瑤池流睿光。千歲龜蓮聊上壽。湛湛玉露滿盃香。右賡深秋亭賞蓮水哉奚取水哉悠。愛爾源頭發遠流。倘費推移時作雨。三農慰却旱田愁。右賡逍遙亭觀水昨夜宮池漲綠波。觀豐亭下奏農歌。徐回錦纜春風岸。一雨神功喜孰多。右賡喜雨亭泛舟竹潔松寒露未睎。一天明月萬川輝。淸光自是傳心法。每到斯亭坐夜遲。右賡淸心亭翫月秋光早入上林來。錦樹淸霜紅葉堆。非是聖心耽一豫。射將觀德設層臺。右賡觀德亭楓林一片黃雲映翠樓。吾王御此歲功收。觀於數畒知無逸。八域同占大有秋。右賡觀豐閣觀刈百花佳氣擁春堂。堂下縈洄半畒塘。秊秊筮得王賓利。觀國贒良萃此塲。右賡映花堂萃試賦雪思將睿覽塵。梁園月色正淸新。中宵却恐瓊樓冷。十二曲欄堆水銀。右賡淸虛堂雪霽</text>
<title>觀書有感 二</title>,<text>書中求古意悠哉。俯就吾身點檢來。無限苦心無限力。如何紙上泛看回。今人面目古人如。終是贒愚自在渠。近日世間佳子弟。願言多讀古人書。</text>
<title>除夜憶隱溪</title>,<text>最苦人間此夜中。秊秊不得弟兄同。光陰易過於焉客。顔髮將成次第翁。夢裏一溪村上下。燈前百里地西東。買山他日歸偕隱。鄕里堪稱四皓風。</text>
<title>和呈愚軒</title>,<text>白駒言受縶。隙外莫忙過。少日經綸大。明時事業多。氤氳春正是。磊落老將何。盃酒當豪興。微酡遂浩歌。</text>
<title>烽火</title>,<text>終南鎭羣嶺。夕烽來西東。塞樹孤烟翠。山椒點炬紅。臺軍但坐食。邊帥不論功。寧弛昇平日。每朝申省中。</text>
<title>皇壇</title>,<text>宇宙重回寂寞秊。山壇仙仗泣東遷。嗟無可讀春秋地。獨有長懸日月天。百世藩邦辭有矣。一間茅屋禮云然。至今杜宇啼三月。染得殘紅舊號傳。</text>
<title>甥姪鄭孺人輓 葬前。以烈婦命㫌。</title>,<text>鄭氏芳名徹玉墀。月山三月路人悲。吾曾視汝如吾女。那忍操毫作輓詞。</text>
<title>平泉李尙書 羲甲 丈晬席</title>,<text>重回嶽降是申年。白髮韶顔間氣然。滿巷槐陰卿相里。聯樓棣萼弟兄筵。喬松未必兼人爵。牛女還應羨地仙。七夕故云。 樂事公家爲善最。更垂餘福子孫傳。</text>
<title>李公益 謙在 宅花園口占</title>,<text>好花一千樹。芳草兩三茵。佳日多遊客。春風在主人。桃源非別境。洛社正良辰。黃鳥枝上語。名園得句新。</text>
<title>差祭懿昭墓 曾借齋室讀書</title>,<text>昔年讀書地。今日典祀臣。何幸尊俎間。微忱獲粗伸。淸明旣駿奔。重來又忌辰。松杉已半老。丹楹照靑春。煌煌聖祖筆。齋壁揭猶新。簫鶴不可聞。杜鵑哭淸晨。爐香暈山葩。籩實上澗蘋。祭罷出廟門。星斗轉嶙峋。炬火散林麓。宿鳥亦編繽。團山曉蒼蒼。靈雨乍浥塵。</text>
<title>答石蘭兪友 星煥</title>,<text>小邑分符重。寒門奉檄欣。朝廷推孝理。故舊惠詩文。盛代甘爲吏。踈才擬報君。慈仁誠美號。多謝贈言勤。</text>
<title>次使衆堂璧上韻</title>,<text>仁山太守好官員。鄒魯云云自古然。歲稔不勞充廩糴。氓淳無怨斂公錢。荷池雨過生秋興。竹院風來泊午眠。祇是東華時入夢。嶺雲那得限南天。</text>
<title>樂山樓夜坐</title>,<text>百里湖山積雨收。夜來淸角縣南樓。世間寵辱心如水。客裏光陰夢已秋。鶴寺鍾聲風與遠。烏川練色月同流。荷香忽似盤池夕。把酒吟詩足一遊。</text>
<title>東京客舍。次壁上韻。</title>,<text>遠山忽中歭。羣水盡東來。昔日興王地。淸秋過客回。淳風不可見。古蹟祇堪哀。玉樹斜陽笛。人登鳳去臺。</text>
<title>兼任慶山。行秋點于敎塲。</title>,<text>肅肅中行號令明。千軍擁出慶陽城。㫌旗耀日楓林晩。鼓角凝風野水淸。白面登壇眞上將。蒼頭作隊摠奇兵。孫吳用武無餘事。犒饋歸來凱樂鳴。</text>
<title>梧川徐生詩人也。乘月來訪。與孫生 尙一 拈韻共賦。</title>,<text>留客華堂小酌深。梅花樓畔月同臨。官無惠澤添河潤。士有高風久陸沉。明復先生曾識面。豫章孺子亦虛心。一詩勝似田間水。十載塵埃滌我襟。</text>
<title>赤堤觀魚</title>,<text>彭澤有田水。水哉淸我襟。野心同老少。湖色可晴陰。詩就鳥窺硯。酒呼魚上針。山雲催雨意。歸路更沉吟。</text>
<title>朝陽閣。謹次圃隱先生韻。</title>,<text>蹲蹲舞鳳勢翔回。十二欄干縹緲開。一水田間爲雨去。八岑天畔似雲來。黃樓不盡文章筆。北海長傾太守盃。圃老遺篇垂宇宙。幾人登此愴徘徊。</text>
<title>謹次栗谷先生韻</title>,<text>儘有人間五月秋。永州城畔近湖樓。一聲長笛風前落。牛背斜陽下遠洲。</text>
<title>達城觀燈</title>,<text>刺史張燈召我遊。淸宵玉節降林丘。畫棚簇簇三千戶。皁盖翩翩二十州。千里孤懷雲北闕。一樽同醉月南樓。良辰更設靑衿試。歸旆明朝且暫留。</text>
<title>九龍山</title>,<text>夕尋九龍洞。山雨逐人來。巖竇白雲鎖。居僧爲我開。</text>
<title>校樓</title>,<text>夫子牆邊倚小樓。一琴南省兩經秋。周鄕未見賓興盛。鄭校還多衆謗浮。野屋匏花雞各立。官田稻色鴈同謀。數盃薄酒生微暈。回首璜宮憶舊遊。</text>
<title>嶺南樓。次壁上韻。府伯李和淵設延謚宴。速同省諸倅。盡日張樂。又看落火。</title>,<text>密州高宴事堪傳。宣諡天郞下日邊。丙戌淸秋都護府。東南盛會衆賓筵。雙刀舞雪人如月。百炬燔江水自烟。醉睨紗籠豪興發。一般得意古今贒。</text>
<title>九月陪板輿撤眷還京第。宿星山。</title>,<text>幾度郊原十里亭。星山日暮雨冥冥。潘輿經歲君恩重。穎棹撗秋宦夢醒。霞湖連平地白。伽倻峀入半天靑。歸程擬盡東南勝。嶺左逶迤湖右汀。</text>
<title>別仁山 臘政拜正言。丁亥正月九日治發。</title>,<text>堂梅已謝院薇香。白日登仙赴帝鄕。牲養一秊叨孝理。馹還千里荷恩光。數䕺桂竹留餘戀。半篋詩書束舊裝。三百邑人觀我去。早春風雪滿衣裳。</text>
<title>登鳥嶺關</title>,<text>萬丈雪山當馬前。肩輿直上上峯巓。雲生腳底渾無地。日在頭邊只有天。又向明年何處客。新從下邑此行仙。官名較重分符日。將以何言對晉筵。</text>
<title>履坦齋朴丈 綺壽 寄示一律。依韻和呈。</title>,<text>甚媿丈人於我親。解官歸日是閑民。枉爲俗吏無奇節。今見奎仙在近臣。一識與榮天下士。萬錢爲買巷西鄰。知君料理調羹事。閤裏新梅雪後春。</text>
<title>世子宮歲初下令。兩坊賓僚進講朱子綱目。日三開筵。奮發睿志。猗歟大哉。太平萬世。實基於此。令下之日。大小臣民。莫不懽忭。坦齋作古詩一篇。縉紳士友傳而和之。甚盛擧也。余亦依韻追附于軸末。</title>,<text>恭惟我元良。夙德民咸戴。銅闈設講肆。甪綺鳴璜珮。入學俱行善。遇物親承誨。六經多蘊奧。天人無滯礙。典學念終始。敬義修外內。每於三朝暇。宮官日接再。毓德十九春。一朝發憤慨。咨爾兩坊僚。陳勉大是愛。寸陰聖猶惜。豈不戒追悔。紫陽一部史。煌煌丌上在。燭照開昏衢。斧劈決洪潰。綱領大一統。蓍鑑烱百代。最貴帝王家。柯則觀興廢。矧玆陽秋筆。心法卽具載。睿工念在玆。發揮明品裁。甘盤莫贊辭。賈傅焉容喙。恥爲漢唐凡。卓乎孔昊配。淸燕宮漏遲。春容發木晦。終日惕若夕。待朝丕顯昧。丞弼盡鴻儒。睿心其能槩。生知縱獨詣。資益貴頻對。晝永宣醞召。更深賜燭退。淇澳如琢磨。江漢又濯漑。文章被草木。謳歌曁褦襶。含生擧延頸。寸長爭磨淬。不才際嘉會。衰鈍慨莫逮。南州賦歸兮。田園恐蕪穢。許身愧比玉。塵柙匿瑕顈。歌頌惟我職。雲日難藻繪。愚忠豈後人。蒭蕘言不悖。爲詩賀羣公。在官皆俊乂。龍樓入侍宴。羽衛瞻鶴背。冀公陳嘉猷。巖穴徵贒輩。</text>
<title>二月甲子。世子宮受代聽之命。參賀班。</title>,<text>我后無憂者。儲君達孝乎。離明天日月。心法聖唐虞。仰認龍顔喜。深惟燕翼謨。千官呼舞退。春雨沐亨衢。</text>
<title>次白司書 東奎 丈圓臯韻</title>,<text>近日少年金市東。輕肥衣馬走春風。十分柳詑章臺翠。萬種花評別墅紅。天氣和淸新雨後。鳥聲撩亂夕陽中。携筇偶向西園去。邂逅坡山六一翁。</text>
<title>寄栗里族兄 榮五 匪所</title>,<text>朝朝鵩入舍。夜夜猿啼林。去國孤臣淚。思親孝子心。一書若爲慰。無語是相箴。大熟惠州麥。莫爲憔悴吟。</text>
<title>七月十八日。元孫誕降。越七日。大朝御殿受賀。實千千歲無疆之休。</title>,<text>秋孟日辛酉。大朝頒喜言。儲宮今誕子。宗國是元孫。曠古爰稽典。惟新廣布恩。四方來共賀。丁卯御天門。</text>
<title>過范溪</title>,<text>夕投九湖雨。朝涉范溪烟。短僕惟耽酒。羸驂不畏鞭。江霞恒障日。石磴可梯天。世有難於此。還知是坦然。</text>
<title>答栗里書</title>,<text>欲答君書下語難。幾回停筆幾回歎。十年放逐知無病。一日離違詎強寬。夷險於吾惟所遇。是非付物却爲安。潢流枯木方生旺。爲占天時復卦看。潢流枯木來書中語。</text>
<title>冬雨行</title>,<text>丁亥之冬嘉平月。十日不寒如春發。古橋决溜水鱗鱗。俊風滌凍泥滑滑。一天㬉雪渙作雨。崇朝竟夕猶未歇。三夜宿霧藏山嶽。百谷漏濤漲溟渤。篙師得勢江潮入。凌人失職山冰伐。小民不以祁寒怨。可無衣褐今歲卒。一陽一陰天之道。我不敢知心怳惚。孰謂冬暄堪灸背。復恐春寒還透骨。漢儒諸說雖傅會。月令一書其可忽。四時大信乃如此。六氣經綸何相奪。春秋記災不記祥。願言有位勤攻闕。助我聖人撫璣衡。奉若天時恒對越。</text>
<title>謹次月巖洪都正 養默 丈梅花韻</title>,<text>會心竹溪叟。謂我看花來。多病過從簡。一盃懷抱開。境深成獨愛。歲晏絶羣猜。筇屐晩收拾。吟魂猶未回。</text>
<title>賀呈兪石蘭及第</title>,<text>明珠萬斛載蒙衝。解纜扶桑海日彤。雷肆一朝新洗馬。春王三月又登龍。大家模範推聯璧。昭代文章見飾鏞。自謂故人精藻鑑。知君早晩此遭逢。</text>
<title>正錄廳直中觀成典。次卷中韻。爲自辟典籍時。</title>,<text>逶迤璧水抱朱宮。萬古瞻依廟貌崇。列聖屢勤庠序敎。吾儕尙被繼開功。元來興廢關王化。况復淳澆見士風。名以養贒官亦好。鼓庭衿珮列西東。</text>
<title>坦齋以都憲論慶禮女樂事。謫咸平。</title>,<text>殿宮行慶禮。臺閣出危言。卧病不能送。早春風雪繁。</text>
<title>直中謹次農巖先生芹藻會韻</title>,<text>夫子牆邊麗景遲。水聲山色共逶迤。一春時雨菁莪育。萬古和風老杏吹。多士久沾蛾述敎。小兒咸誦鹿鳴詩。近來學職人皆賤。講會諸條但舊規。</text>
<title>差祭英陵。宿德峯驛。</title>,<text>太常承祭出東門。三月繁花滿隰原。斜日呼舟廣陵渡。淸晨秣馬德峯村。農家洗鼎看靑麥。驛僕持鞭討白餐。十載烏紗塵百斛。餘生一計覓桃源。</text>
<title>大老祠</title>,<text>錦官城畔武侯祠。當日猶無御製碑。一體君臣魚水契。千秋日月炳民彜。</text>
<title>淸心樓。敬次圃隱韻。</title>,<text>十載重來遊此江。江風夕起打樓窓。浪頭白鳥忘機久。衰髮從今與爾雙。</text>
<title>敬次三淵韻</title>,<text>江樓散落韻高低。何日淵翁賦草萋。一碧波瀾天上下。半黃楊柳岸東西。畫船月白文虹貫。古寺山靑佛鳥啼。可使登臨無好句。主人盃酒謾相携。</text>
<title>送書狀官兪雲汝 章煥 出疆</title>,<text>行臺冠盖出疆辰。雲樹蒼蒼萬里春。淸選世推專對地。壯遊天借獨贒人。是非華表千年郭。往返銀河八月津。更欲無言還囑付。歸軺須洗紫濛塵。紫濛。虜中舘名。</text>
<title>直中。次潞亭李友 鼎俊 韻。</title>,<text>好鳥時來過。靑槐滿小軒。一吟能造化。雙髩奈衰痕。午枕垂黃卷。宵燈動綠樽。得君成伴直。相視笑無言。</text>
<title>送李僚 發源 赴梁山任所</title>,<text>新經溝壑病梁民。聖主分憂博士臣。久歎文章成潦倒。行看盤錯展經綸。淮陽云薄恩猶侈。北海雖賖酒不貧。信息休言千里闊。郵筒來往嶺梅春。</text>
<title>齋居</title>,<text>齋居回首故園情。秋熟山田宦夢輕。雨滿踈檐鳴乙乙。漏催殘箭報丁丁。獨何怊悵黃花節。久若尋常白髮生。醉後狂吟人更笑。明經自古少詩名。</text>
<title>謹次愚軒韻</title>,<text>白眉歡我至。杖屨日相携。仲氏漉晡酒。季兮烹夕雞。衆男分左右。佳客又東西。此時詩可賦。楓菊滿山谿。</text>
<title>庭試日。徐少泉呼韻。</title>,<text>春塘之水碧粼粼。四海羣龍共躍鱗。漢擧贒良方正士。宋求忠孝壯元人。尺天日月光華近。特地風雲造化新。願得彙征巖穴彦。煕朝同作羽儀身。</text>
<title>差祭光陵。宿豐壤驛舍。</title>,<text>朝出城東門。暮投山北驛。驛長頗解事。迎拜慰行役。房舍揀僻淨。蒭糧備晨夕。東西聽所導。自是慣爲客。下馬入簷底。短軀傴數尺。穴壁燃松枝。壓塵鋪筦席。盆爐焚虱臭。木枕燻蝎迹。終日疲驅策。坐來覺甚適。厨下聞細語。男婦謀烹灸。良久夕飯至。饌品太狼籍。菜色爲第一。油香具凡百。飢渴易爲充。醎淡何足責。炊堗亦太溫。甘寢勝吾宅。古人戒飮井。况非千里隔。三宿自有緣。一飯亦云德。臨發更躊躇。風雪助行色。十年困泥塗。永懷林泉福。何日買此山。來築爾家北。</text>
<title>少泉携鄭黃坡 煥杓 來過</title>,<text>浮世營營摠是閑。無寧坐老卷書間。何曾嗜酒陶彭澤。初不知詩李義山。病後開窓殘雪巷。夢中回棹白雲灣。鄰朋近日頻來逼。謾興還羞屬思艱。</text>
<title>和呈樂正白丈</title>,<text>憐君旅食井泉寒。利器從當遇錯盤。忠孝靑氈家世舊。文章白首聖恩寬。鳧回葉縣登仙吏。鳳舞虞庭敎胄官。鄰曲時時聞綺語。詩筒許我後生看。</text>
<title>謹次栗谷集可笑吟</title>,<text>可笑又可笑。笑余人事拙。養生有百病。游藝無三絶。竆居不出戶。塵泥恐濺襪。水石易枕嗽。冬夏迷裘褐。縱然憂口腹。亦不勞筋骨。平生己任天。天應資契活。痴根人更嗤。嫠緯不自恤。可笑又可笑。笑彼儵與忽。一自混沌死。反樸無時節。市間馳豪富。林下少隱逸。營營復役役。紛紜不勝說。莊生一指筆。何能齊萬物。所賴吾儒門。六經是眞訣。君子戰勝肥。不啻芻豢悅。可笑又可笑。傍人聽無聒。孔門聽簞瓢。左氏歎圭蓽。榮辱何歡戚。枉直誰得失。造次義利關。却顧常栗栗。南山有弊廬。衡茅自蕭瑟。少日發孤憤。螢窓忘歲月。邇來病未能。悵焉心猶結。我聞古之人。孜孜常不掇。每誦竆廬歎。殆若爲我設。有客自鄕來。春山長薇蕨。自然厭世紛。歸心日夕發。通籍已衰晩。幾何頭如雪。補袞無一字。分符愧十室。涓埃縱未報。芹曝恒自切。優閑亦聖恩。偃仰而伸屈。願言稷與契。殫竭效吁咈。康衢有逸民。無令塵事汩。吟罷笑不休。泡花時起滅。</text>
<title>栗谷集。有贈牛溪詩一篇。次其韻。</title>,<text>淸風披我帷。明月入我室。夜久羣動息。齋居勝晝日。寒星帶草堂。靑燈照簡帙。悠悠念人事。誰得還誰失。感玆不貲身。宇宙適來一。雖老莫歎嗟。服藥庶無疾。</text>
<title>次光圃李侍郞 憲瑋 簷菊韻</title>,<text>半畦菊圃納檐前。省事還知好事然。地不風霜惟爾獨。人能雨露亦天全。推移足以看經濟。坐卧兼之得靜便。別有新香期更遠。苽花輝暎黑頭邊。時主人新着髩金。</text>
<title>敬呈愚軒</title>,<text>端居感時運。急景迅逝波。世路亦云艱。素心益蹉跎。弟衰兄已老。餘生諒無多。願言尙及健。歸哉共山阿。衡門有琴書。容易失沉疴。懷此久未就。造物爲戲魔。今秊歎已竆。來歲復如何。東溪舊釣徒。爲我理烟簑。</text>
<title>侍講院直中。次桂坊韻。爲司書時。</title>,<text>官以書名忝右司。一天奎璧滿樓垂。桂厨分茗爐烟靜。芸几燒香閣漏遲。儤直猶堪消永日。踈才無計報明時。尺衣臨講臣恭俟。院裏曾聞故事知。</text>
<title>冠暐</title>,<text>冠子良辰設小筵。巷中車馬枉羣贒。高堂喜色華觴動。同社新詩賀軸圓。記我舞箾如昨日。看渠突弁又今秊。古人重此三加禮。字說師門有所傳。</text>
<title>西臯黃丈 仁憲 輓</title>,<text>汾河四月草樹碧。西臯處士歸幽宅。社中少長哭相送。薤歌月動寒泉夕。咸言老天無所知。往往善人多竆厄。伯道無兒董生貧。誰復勵操甘落拓。我有一說爲之解。贒愚百年俱過客。脩短枯榮孰是眞。造物小兒揶揄劇。至人觀化一死生。其來也適其去適。况復曠襟與道俱。竊覵所存公平昔。凡間百憂不着眉。太和充養頎而碩。白首隱居世亦棄。赤手好施人莫逆。五十八秊文酒場。一朝收斂人寰迹。自其不變觀其變。宜無一憾歸窀穸。余豈怛化作悲語。嗚呼此生堪自惜。諄諄善誨不可聞。芳鄰誰復切磋益。落落風儀不可覿。孤襟從此塵垢積。何以過蒙推奬分。至今思惟騂汗滴。囊中恨無太史筆。摭公行誼垂諸冊。手中又無巨匠斤。鐫公潛德表之石。畢竟不泯者公議。當時應有擔其責。是亦於公何有哉。蟲臂鼠肝宜無擇。丹旐送去靑山下。不以綿酒兼舟麥。憶昔隱几聽我詩。西園花月許長格。是日拚紼誄一篇。公乎可無幽明隔。</text>
<title>次素園李丈 秉祐 蓮花詩</title>,<text>幽居端的入丹靑。數畒花塘一草亭。玉女三千浮畫舫。金剛萬二揷雲屛。簾頭雨過庚炎褪。水面風來午夢醒。蓮社淸遊今復見。洞中筇屐日携甁。</text>
<title>用李台穉寶韻。贈趙友季養。</title>,<text>楓溪訪逸士。轉入三淸中。少日靑眸友。淸秋白髮翁。任眞酒爲達。得意詩非竆。試問簞瓢樂。誰能與爾同。</text>
<title>又呈穉寶</title>,<text>忘我形骸外。從君氣槩中。客來惟社友。公退似山翁。廊廟風雲積。詩書歲月竆。階花如未老。更取一盃同。</text>
<title>廣陵子李士希 元會 來宿</title>,<text>此老襟期大抵寬。不將榮悴作悲歡。廣陵山下雙飛屐。東洛城中一弊冠。歲色黃花酬晩節。雨聲落木釀初寒。燈前小酌今宵永。素髮欣然向我看。</text>
<title>送冬至書狀李公梅 鼎在</title>,<text>驪駒一唱客何之。萬里關河歲暮時。百劫縱過猶有感。兩年此別可無詩。漠風朔雪坐如見。易水薊門行自知。仗我王靈專對地。勉君風節動華夷。</text>
<title>次農巖集</title>,<text>男兒慟哭不爲過。送客殊庭可奈何。一部春秋書有罪。百秊燕趙劒無歌。行如咫尺關防闊。視若尋常歲月多。後世誰觀東國史。深羞不盡洗天河。</text>
<title>恒湖鄭兄 在澧 僑居</title>,<text>搖落易知鄭谷居。松籬數掩弊茅廬。借舂乞火宜無阻。弄月吟風自有餘。野客豪談謀稧酒。村童奇字問農書。滄江白髮人爭笑。直釣多年不見魚。</text>
<title>貞陵齋樓。次主人 黃友基鎬爲參奉 韻。</title>,<text>出郭千塵淨。尋源一逕遲。峯雲俄過處。澗雨適來時。枕漱眞堪老。膏肓不欲醫。詩人閑覓句。爭奈化翁奇。</text>
<title>荒秊</title>,<text>黑龍太歲惡。隔幷一何極。七旱排五旬。九潦備三朔。堯湯兩聖憂。吾君獨歎息。被灾有淺深。歉荒同八域。最是根本地。環畿方數百。饑饉何太甚。咸言無往昔。阪田焦土赤。沃壤淘沙白。天譴猶未已。而又降蟊賊。八月九月間。阡陌一如滌。男婦相聚泣。空畒何所穫。春糶旣多逋。夏麥亦不熟。縱令除租稅。又復蠲徭役。寒者何以衣。飢者曷爲食。壯者散而四。老弱塡于壑。鴻鴈鳴嗷嗷。安集急良策。所賴天地大。吾王有聖德。三紀撫大化。民物繁而殖。年穀屢豐登。于時賤積蓄。農夫饜粱肉。工女休蠶織。良士不知瞿。君子不惜福。所以仁愛天。降此大警惕。殷憂益啓聖。絲綸申懇惻。發帑以補賑。停糴更移粟。盖取羲卦象。損上以爲益。亦有有子言。民貧誰與足。內而廊廟彥。外焉字牧職。往哉各殫竭。與之同休戚。我聞汲內史。矯節救焚溺。我思富靑州。捐廩活萬億。無以我家肥。不念秦人瘠。無以我裘溫。却笑宋人曝。諒玆同胞義。不飢心焉惄。納溝非己罪。沾涸是誰責。龜背莫刮氈。鮮明襲爾着。鵠形莫唆膏。狼藉充爾喫。方丈損一器。幾人霑餘瀝。輕煖減一衣。幾家被其澤。綴旒萬姓命。係爾一籌畫。王澤思下究。天心期上格。活我衆赤子。嫗喣置袵席。呻吟作笑歌。怨咨爲懽樂。召和易見功。積德宜受祿。餘慶垂門戶。贒名昭簡冊。古人貴勸善。此言亦可擇。余本圭竇士。而不謀朝夕。漏屋營廣廈。空談無所托。弊被攬九州。虛念無實獲。爨琴不成飯。乞米難繼粥。思托造化中。同沾雨露渥。故作一篇詩。用規贒司牧。</text>
<title>呈坦齋</title>,<text>黃楊逢閏月。白髮又秋風。永夜頻吟病。荒秊不諱竆。古人看卷裏。高士憶山中。晩菊經時在。寒天剩數䕺。</text>
<title>病驢</title>,<text>一病飢爲祟。寒槽歲月深。疲羸終見骨。怨懟不形心。擇主宜無此。庸奴辱至今。鄕人欲持去。爲爾重沉吟。</text>
<title>謹次老谷李侍郞丈 道在 易安齋壁韻</title>,<text>磊落胷襟着處寬。數間棲息一枝看。昔時香社聞居易。今日東山識謝安。不到超然人外境。誰能占却箇中懽。雲窓夜夜朝天夢。猶帶靑宮輔導官。</text>
<title>次尙聖以 健容 韻</title>,<text>衡門息偃不彈冠。世事秊來閱百端。十二風波平地易。三千棧道上天難。里中豪傑無相識。域內山川未盡觀。秋歉薄田歸不得。又敎索米滯長安。</text>
<title>柳尙書 河源 回榜韻 年八十八。超二資。特除正卿。其子參奉相林。近邑待窠擬入。應榜日。賜樂賜饌。</title>,<text>南極一星光四鄰。元陵甲午榜中臣。聖恩孝子專城近。天爵耆英上座新。一代榮觀仁壽域。三朝淸望老成人。重生綠髮簪花出。玉管黃封滿路春。</text>
<title>愼丈 世龜 輓</title>,<text>卜吉靑烏甲午春。臨湍山上葬仁人。婚姻之故相親熟。孝友於今罕比倫。留與子孫有餘福。全歸生老太平身。丹旌杳杳隨風轉。忍過蘇亭寂寞濱。</text>
<title>送金士心 仁根 之三登任所</title>,<text>儒門無俗吏。名邑有仙官。十室陽春靄。層樓夏月寒。東岡回首遠。北海引盃寬。一爲西民喜。還深故舊歎。</text>
<title>課兒</title>,<text>一經受用富千鍾。喫緊方知意味濃。韓子良箴稱梓匠。范公深戒喩花松。斷他外誘身無累。養得中和德有容。多少菑田期爾穫。吾家世業務玆農。</text>
<title>愚軒回甲</title>,<text>庚午晬辰綵舞身。伊來二十四秊春。依然白髮當回甲。傳得靑氈有自珍。各抱子孫兒四箇。相看衰老弟三人。笑呼丘嫂多爲酒。壽域吾家百福臻。</text>
<title>就直龍山之聚遠樓。次壁上韻。軍資監正時。</title>,<text>管庫風流自有樓。淸秋盃酒作遨遊。楓林錯落烟三島。沙水虛明月一洲。商客回舟隨去鴈。漁人擧網拂眠鷗。江湖終是平生志。首着烏紗也足羞。</text>
<title>雷異</title>,<text>首冬雷洊震。譴告詎無因。臺閣封章積。宮厨減膳頻。聖心方對越。忠膽孰敷陳。衆蟄休驚動。陰崖不發春。</text>
<title>坡山途中 時奉殷山之檄</title>,<text>風雪坡山舘。蕭蕭五馬鳴。分憂千里去。觀者以爲榮。</text>
<title>過松嶽有感</title>,<text>曉過滿月臺。蒼蒼松嶽色。微茫千載事。駐馬潛歎息。念昔吾先世。簪纓冠勝國。軌途鞠蕪草。不可尋遺蹟。斷橋流水在。商女坐洴澼。莫沽前村酒。暫留易沾臆。</text>
<title>山尺射虎。富民有買以要賞者。好發一笑。</title>,<text>同昌二月雪花舞。山尺射得斑文虎。朝來保正擡入縣。鉅牙戟鬚不勝怒。咸言此物負山隅。樵采路絶晝掩戶。爲民除害大爲功。若人也是周處伍。太守坐衙招之前。壯士風儀快可覩。乃一龍鍾田舍翁。足未及門首先俯。饋以酒饌非所望。賜之米布亦不數。玆土風俗鄕品尊。一紙帖文是華膴。斯翁有錢獵戶貧。不惜十金坐買取。持此請賞曰有例。某某差帖前官主。不費一毫爲惠重。繼此至者將接武。白額金錢市四境。涓人買骨非善賈。異哉漢吏爲政拙。使之渡河亦何補。白日公堂臯比尊。坐着交椅手屢撫。邑中未始除一患。如虎苛政還甚苦。世間何限冒虛賞。捉虎加資不猶愈。恨殺山林百獸長。枉爲富竪落網罟。使君不愛死虎皮。一聲喝退生風雨。山靈亦應聞號令。火速驅羣出吾土。笑把醉毫記其說。亦一奇事添公簿。</text>
<title>謾吟</title>,<text>白首分憂計却非。殊鄕風習動相違。千秊地僻人烟少。三月天寒朔雪飛。箕氏古封餘寂寞。東明往蹟失依俙。鄕稱弓馬干城乏。士習詩書黻冕稀。巨戶農商皆粟飯。竆閻樵牧亦紬衣。黃蘆織細文茵拙。白堊塗新粉壁輝。虞芮鄰田煩所頌。朱陳世閥動相譏。一千里客經春病。三百邑人連歲饑。俸薄游魚時見釜。才踈乳翟不登徽。閒中賴有溪亭勝。住着微驅却忘歸。</text>
<title>澹亭携客</title>,<text>敖頭負却浣花期。別館春歸病不知。地僻眞堪爲吏隱。官閒或謂學禪師。夕厨澹泊三毛飯。午枕支離四脚棊。自笑名亭饞太守。雙淸二樂盡兼之。</text>
<title>嘉平館行中記事</title>,<text>朝涉靜戎津。夕投安興城。城府何雄哉。中開細柳營。皁甲三千士。紅粉十二行。元戎禮數寬。脫劒見書生。旅燈訪古事。館人髮垂黃。自言全盛時。繁華大關防。辛壬經一劫。至今感凋傷。財散民已竆。江蜀斷行商。不欲問其故。繞壁仍彷徨。行過北城樓。雲水渺茫茫。傑構入重霄。神匠費商量。匪直爲觀美。聊以鎭大荒。多少紗籠字。只爭說風光。松林已灰燼。虛實事莫詳。危欄不可留。朔飈吹袂凉。川陸漭逶迤。堠亭遞相望。一舍淸江北。大定又彩航。千扉接市曁。亦一都會塲。過了博陵界。問是嘉州疆。傳舍夕卸鞍。盃酒興不揚。異哉鳳頭山。劫氣何鬱蒼。烈烈鄭使君。罵賊摧強梁。丹忱化碧血。常山共流芳。作詩欲一酹。寒月老槐傍。我來緣何事。驛書星火忙。不敢匿民馬。委輸騷一方。督郵行鞭箠。候館歭蒭糧。陰風北來惡。氈裘裹犬羊。一羣過城市。家家掩窓房。冠盖路如織。銀幣禮以將。天運雖如此。豈不熱中腸。少日讀春秋。扼腕懷激昂。白首腰間綬。縛束令人狂。卓哉陶彭澤。作賦早還鄕。</text>
<title>悶旱</title>,<text>就食還非計。求芻豈不勤。湯田民朢渴。魯野我心焚。薄霧朝欺日。凄風夕捲雲。庭前梧葉大。何夜雨聲聞。</text>
<title>淑人生朝。敬次樂閑堂 老親時在樂閒堂 下示韻。</title>,<text>同昌六月雨新晴。法喜生朝小酌成。山屋糟糠貧幾病。官厨甘旨老逾誠。弘農封邑君何貴。潘岳專城我亦榮。天餉擧家歡醉飽。半年政績愧無聲。</text>
<title>七月一日。敬次樂閑堂下示韻。</title>,<text>生朝識喜俗相傳。不可今辰別設筵。曉淚蒼梧揮舘下。秋懷花樹阻樽前。殊鄕官澤家人樂。小邑民情大有秊。白髮吾親詩以戒。明時圖報敢仔肩。</text>
<title>五柳</title>,<text>誰種庭前五柳株。使君與爾姓相符。彭澤當秊封植此。淵明未必賦園蕪。</text>
<title>雙梧</title>,<text>知爾不爲枳棘林。低飛倦鳥借棲深。松桂堂前月明夜。風露泠泠自響琴。</text>
<title>練光亭</title>,<text>千秊箕子國。第一此江樓。白首同昌宰。扁舟乙未秋。笙歌還寂寞。盃酒暫遨遊。浮碧夕陽好。綾羅又溯流。</text>
<title>安定館試院。口占示京試官金學士 學性。</title>,<text>風雨關心試院秋。春蠶詩句罷相酬。夜深歷亂三丁燭。老興無端憶舊遊。</text>
<title>贈京試官</title>,<text>初元下詔策羣儒。分遣詞臣漉海珠。箕聖千秊開化域。奎仙八月降淸都。今韓有譽恢公道。衆楚無咻正士趨。一念對揚知不愧。此身猶幸與之俱。</text>
<title>過价川之無盡臺。次壁上韻。</title>,<text>鴉軋櫓聲畫閣東。渚禽飛去坐巖楓。遊人遠訪竆源裏。造物深藏絶壑中。水氣全涵秋氣碧。山輝半帶夕輝紅。境無盡處情無盡。半日居然作主翁。</text>
<title>彈嘯臺</title>,<text>乾坤初歲色。樓閣更風光。野曠開眉宇。山遙豁面牆。月隨人皎皎。春與我堂堂。久客多懷事。詩尊託興長。</text>
<title>登溪亭</title>,<text>老秊逾解愛靑春。物態姸姸似美人。林末鳥飛亭翼翼。磯頭魚躍水鱗鱗。崇朝雨化仁無敵。太古山容德有鄰。百里烟花題品足。客邊詩興一回新。</text>
<title>慈母山城。登萬子樓。</title>,<text>萬仞山頭十里城。昔人於此費經營。七州軍餉天倉富。百井神泉地絡淸。落照西翻層海闊。寒雲北壓大荒平。莫言昭代踈邊略。武氣長浮草木聲。</text>
<title>土城</title>,<text>林丘圜七里。體勢與城同。何代東明國。當年乙佛宮。蓮峯環此外。錦水出其中。回抱百家邑。永垂千歲功。</text>
<title>澹亭春賞</title>,<text>環殷百里小封疆。山似屛開水帶長。村落東西烟點點。畦塍上下井方方。牒呈曉雨桑麻潤。詩入春風草木香。兩載優閑天所餉。滁人莫笑醉歐陽。</text>
<title>鶴亭春興</title>,<text>登亭吟謾興。風物眼前交。飢啄那嫌粟。卑棲不擇梢。光陰雙轉轂。天地一浮泡。白首難分竹。靑山欲結茅。</text>
<title>蟾巖</title>,<text>穹然老石架空山。選勝遊人每此間。雲竇滴泉堪洗髓。花枝斜日欲醺顔。晩衙簿牒恒多暇。幽谷風烟不得閑。餘興付之禽鳥樂。肩輿十里醉中還。</text>
<title>敬次樂閑堂耆會韻</title>,<text>名區不獨擅溪江。近古醇風喜此邦。野逕一羣來素鶴。巖扉幾處守靑狵。桑麻好雨朝登牒。松桂晴雲晝滴窓。近日閒堂開酒社。香山醉筆大如杠。</text>
<title>贈碧潼金參奉慶魯 其先有軍功。渠亦西警時起義者。魁奇能文。</title>,<text>多君世閥著邊門。曾受朝家格外恩。能保奇功成皓首。更將忠孝勉兒孫。</text>
<title>降仙樓。次三淵先生韻。</title>,<text>十里澄泓抱壁回。中天傑構儘奇哉。偶爲鄰客今過去。定有眞仙此降來。雲氣平朝籠峽日。雨聲昨夜挾江雷。詩欄擲筆呵然笑。好負名都酒一盃。</text>
<title>舟下外城。登閒似亭。次板上韻。</title>,<text>名區布置儘紆餘。滿地江湖盡意舒。百室桑閑豳野採。三洲桃漲武陵漁。乘舟東去知何處。拔宅西來欲此居。始覺壺中藏別界。風飈浮海笑秦徐。</text>
<title>過仁贒祠</title>,<text>天爲父師作此邦。故宜形勝更無雙。抱中土郭鋪平野。環外羣峯際大江。百井舊基何衍沃。八條遺俗尙淳尨。行人下馬仁祠下。數畒松陰隱碧窓。</text>
<title>舊沙院滯雨</title>,<text>舊沙川上雨濛濛。止宿田家日未中。舊破竹窓蠅點黑。重塗煤壁蝎痕紅。官僮煑茗朝醺解。店婦烹蔬夕饌豐。不可關心行李滯。四郊桑麥賀村翁。</text>
<title>禹津江阻風</title>,<text>昨淹沙院雨。今阻禹江風。頻得占閑事。難徼涉險功。魚龍何屭屭。鷗鷺劇悤悤。津吏俄來報。斜陽鏡面紅。</text>
<title>重建門樓</title>,<text>閒區政績只平平。數載經營見始成。上置譙樓藏鼓吏。東開正路迓儒生。排鋪仍舊鳩謀拙。塗墍如新鳥翼驚。畫角中宵聲更遠。幾回殘夢到茅衡。</text>
<title>淸霜閣。點閱戎器。次板上韻。</title>,<text>誰謂淸霜閣。蕭條只數間。劒花埋古壁。弓月墮邊山。陰雨當時備。烟霞此地閑。升平寧或弛。守護鬼應慳。</text>
<title>觀射</title>,<text>嵒邑多弓手。關河備陸梁。星流空虜幕。月掛遁倭航。聖世文治久。鄕人射禮詳。諸君操筆戲。觀者謂誰狂。</text>
<title>次澤堂集韻四首</title>,<text>少日心猶拙。中年鬢已華。江湖憂思滿。天地病懷多。經濟元無術。文章詎自誇。量時兼揣分。不復惜蹉跎。關河爲客久。獨上望鄕臺。天日龍顔阻。親秊鶴髮催。舃鳧難遠擧。書鴈每遲回。縱效微塵報。眞慙美錦裁。州俗近於古。不非其大夫。農商千戶富。風月一亭孤。枕晏烟消篆。琴淸露滴梧。外輕何足較。還勝走塵塗。枕上淮陽薄。樽中北海饒。詩成春已老。睡起夕還遙。山氣頻爲雨。溪聲迥帶潮。平居多說病。知者謂宣驕。</text>
<title>野說</title>,<text>爲看田野色。出城行數里。溪山雨新過。原陸風光被。麥牟半刈穫。豆粟再耘耔。訖耕牛卧岸。隨饁犬涉水。捨輿緩行步。時憇樹陰裏。手招老農來。老農來前跪。感余問疾苦。勞余遠至此。洊歉幾盡劉。良疇荒不理。今秊占大有。佳澤自春始。播種得其時。苗則勃然起。羣情不食飽。穀賤日登市。良繭繅新絲。公賦亦有恃。莫非我侯仁。雖云無譽毁。闔境賴安堵。致此豈無以。野人亦斯語。可愧還可喜。爾俗何所知。聖德唐虞比。一念在爾民。陶匀撫遐邇。天心乃孚感。灾異盡消弭。豐登匪今斯。八域皆如彼。老農賀且謝。侯言尤好矣。少秊吾官家。仁聞已如是。太平萬歲日。願無須臾死。侯亦勵淸操。無孤百里委。兩載莅玆土。無一應明旨。今日宣上德。好語聞於爾。豐樂有溪亭。不羨歐陽子。</text>
<title>殿最。得是恬約自成規模八字。可媿可笑。</title>,<text>恬約規模是美稱。祇緣衰鈍乏才能。州人作賀還多媿。兩載溪亭一枕憑。</text>
<title>東風</title>,<text>數日東風作勢驕。田家收穫節尙遙。險經旱澇垂成實。幸免螟蝥見碩苗。野樹顚狂喧昨夜。山雲淫譎失平朝。萬民皆與蜚廉訟。仁愛天心斷不饒。</text>
<title>飛仙樓</title>,<text>山衙無一事。日日挾仙遊。謔笑三分酒。狂吟百尺樓。丈夫寧畏老。天地不禁秋。鳧舃明朝擧。關河路更悠。</text>
<title>秋興館。江東 奉贈主倅金聖元 命喜。</title>,<text>秋日吳山館。相看白髮新。十年追洛社。千里接杭鄰。樂歲民憂切。明時吏隱頻。江雲怊悵暮。俱是朢鄕人。</text>
<title>次劉掌令 師評 回巹韻</title>,<text>六甲重回坦腹床。一雙仙鶴世緣長。浮榮臺閣塵生帽。淸福江湖月滿觴。女護麻姑粧舊鏡。男扶籛叟拜中堂。使君欲署仁人里。美事堪傳壽域祥。</text>
<title>桂堂小酌 二</title>,<text>畫屛深燭繡花氈。門鼓鼕鼕角語傳。病客無情梅下酌。詩人有約雪中船。虛聲浪得黃金百。薄宦猶餘白髮千。自笑兩年饞太守。一州烟月管能全。仙樓雪月滿詩凾。吏蹟評來自不凡。兩載官淸門似水。百年地僻邑稱巖。塵生半榻懷徐孺。酒煖深燈對阮咸。會待明春歸去早。東湖一片有風帆。</text>
<title>除夕立春</title>,<text>客中除夕亦佳辰。自笑居然望六人。紫鳳銜綸應召我。蒼龍按節正開春。絃歌下邑淳風古。縟禮宗祊慶運新。收拾輕裝心事喜。此行指日拜君親。</text>
<title>丁酉元日 束裝待遆。除夕見家書。時議不許內移。旅懷尤覺難聊。</title>,<text>當去仍還坐。州人謂我何。一年非願借。三考亦云過。親意憂歎切。君恩感激多。澹亭應不捨。春日又吟哦。</text>
<title>正月念五。發覲親之行。金上舍榮之，朴士人鳳述有科行入站酬唱。</title>,<text>鴈北飛時我馬東。聯鑣二士與之同。居然爲客三秊外。從此歸家十日中。慈母城頭烏曉旭。舍人洞口馬春風。困極欲眠眠不就。沽取村醪上面紅。</text>
<title>軍布川</title>,<text>蒼茫雲雪曉。天氣尙餘冬。是日陶彭澤。同行陸士龍。山形紆客夢。野意起春農。向晩投何處。䕺叢浿上峯。</text>
<title>浿上</title>,<text>官道邐迤指浿江。吟魂和睡倚轎窓。中原長技吾無一。朔野雄聲士有雙。雲日曈曈浮驛樹。春風盎盎發村缸。澗崖冰溜看梅萼。忽憶騎驢涉灞杠。</text>
<title>齊安館</title>,<text>山粟豐登饜海魚。黃岡風土問何如。千年山郭松聲老。十里烟村柳色初。商婦解翻江浦曲。驛童遙帶洛陽書。竹樓太守吾秊丈。盃酒萍塲展起居。西溪李丈羲平爲宰。</text>
<title>臨湍</title>,<text>前秋過此屬中元。歸日東風暖雪翻。雄府鎭成三輔勢。大江浮動一春痕。何秊赤壁蘇仙棹。幾處雲林范相園。從此長安知不遠。旗亭歇馬且開樽。</text>
<title>還家</title>,<text>爲報行期一隷先。終朝鶴髮倚門前。病妻掃室瘳今日。穉子趨庭長去秊。更問姻親無恙否。却看僮僕擧懽然。歸家樂事堪誇道。勝似淵明賦一篇。</text>
<title>十一日晬辰</title>,<text>八耋大人神宇淸。生朝斗酒奉懽情。官厨遠致盤盂錯。耆社同臨杖屨輕。家國昇平春有象。乾坤化育雨無聲。去秊此日同昌館。幾歎親朋阻洛城。</text>
<title>十七日還發西行</title>,<text>春寒猶測測。風雪馬蕭蕭。關樹愁千里。鄕園夢十宵。而誰驅我役。不自解人嘲。縱說歸期近。還知去路遙。</text>
<title>過靑石嶺</title>,<text>山阿駐馬聽樵歌。奇觀從來絶處多。十里寒溪穿峽駛。兩崖危石入雲峨。休言蜀道靑天險。忍說胡兒白晝過。歷盡崎嶇擡首望。陽關出矣意如何。</text>
<title>金陵</title>,<text>兩肩起粟脚生麻。馬上朝寒逼水涯。靑石峯頭猶踏雪。金陵渡上始披霞。浮名誤我多欺世。薄宦驅人不在家。分付官僮行李促。今春縣裏又栽花。</text>
<title>生陽館</title>,<text>間關脩路病頻侵。馬上春寒十日陰。漠漠風埃長撲面。霏霏雨雪又關心。堪愁老驥能千里。自笑羈禽又一林。會待今秊州麥熟。東湖歸去鷺盟尋。</text>
<title>贈主人申使君 觀浩</title>,<text>都護武人也。抱奇眉宇淸。政事與文學。少年俱老成。維申大嶽胤。此子當朝英。一識魯山面。春風過浿城。</text>
<title>長林</title>,<text>仁贒古國化遐覃。謠俗何曾限北南。約束諸峯環大野。會同羣水貯長潭。千年明氣無形畫。二月韶光不飮酣。十里碑林勞屬目。州人去思亦難堪。</text>
<title>舟梁慶辰。廵使速十一邑宰。設宴練光亭。</title>,<text>國有無疆慶。微踪滯遠州。宣恩贒刺史。識喜宴羣侯。盃酒皆君賜。笙歌助我遊。觀瞻亦欣聳。白日堵名樓。</text>
<title>望京樓</title>,<text>安陵朝秣馬。卽上望京樓。地盡長江面。天空大漠頭。將軍眞富貴。過客亦風流。直可攀霄漢。無難倚斗牛。</text>
<title>靜戎江</title>,<text>靜戎江上泛蘭舟。十里斜陽滿渡頭。愧殺一聲鴉軋櫓。背人飛去水中鷗。</text>
<title>無盡臺。待文城李倅 彦淳。同作香山之行。</title>,<text>遠覓杳香寺。歷登無盡臺。樹披江霧出。檣抱壁陰迴。勝蹟前人去。奇緣此日來。靑山懷謝眺。斜日獨啣盃。</text>
<title>藥山</title>,<text>此身已在斗牛間。萬仞岡頭力一攀。筆下薊燕浮點點。盃中溟渤瀉潺潺。禪香遠聞金銀界。武氣長浮虎豹關。老石何能知過客。枉鐫名字破神慳。</text>
<title>與藥山倅李侍郞 穆淵 同作香山之遊。過魚川驛有作。</title>,<text>細雨魚川道。行人濕不妨。溪山明似畫。草樹暗生香。四絶丹欞出。三州皁盖揚。眞源還幾里。先醉武陵觴。</text>
<title>六勝亭</title>,<text>誰謂鐵城如此險。金塘玉潊小欄香。千槍萬劒元戎幕。有一佳人七寶粧。</text>
<title>四絶亭</title>,<text>林亭一抹捲雲烟。雨後登臨豁眼前。騏驥散羣芳草野。鷺鷀隨影落霞天。溪山風月誰爲扁。酒墨笙歌合此筵。王謝貴遊難與遇。奧區埋沒亦堪憐。</text>
<title>引虎臺</title>,<text>不有如此險。那得如此奇。悔爲心目役。不辭手脚疲。</text>
<title>賦歸</title>,<text>謗譽如何一境喧。使君明日出城門。幸無凋瘵新生弊。悔向夭嬌太少恩。畫角三年關月滿。歸帆千里浿雲翻。臨行復囑官僮護。花木今春種後園。</text>
<title>五月廿六發行。民咸出餞。口占一律以謝。</title>,<text>同昌城外樹依依。征馬蕭蕭帶晩暉。三百邑人觀我去。一千里客望鄕歸。眼中物色堪惆悵。背後人情任是非。好在州民敦雅俗。秊秊豐樂願無違。</text>
<title>到箕城。李永柔丈 相斗 亦箇滿上京。與之同行。次余前韻。故更步一首。</title>,<text>千里聯鑣賴有依。溪邊對話避炎暉。湖亭酒綠歡陪飮。洛圃瓜黃共賦歸。休道明年何處又。始知今日以前非。絲毫未補衰莖短。強半關河素計違。</text>
<title>與秋齋李穉和，秋水李季文，溪南李公進 晉在，圭南河百源。避暑于懿昭墓下。</title>,<text>齋居苦晩熱。忽起林泉思。出門求良儔。鄰曲西南利。三白醉影伴。一淸懽笑比。睠彼西峯下。杉檜簇如𢂴。簫鶴不可聞。緱山空積翠。水聲六七里。容易失塵累。嵒踞玄虎伏。樹行赤烏避。尋到最深處。揀得一座地。石竇丹砂溜。烟汀綠莎被。脫巾掛松枝。盤礴坐無次。一人濯纓塵。一人洗脚膩。山厨送飯來。碗盎只數器。浮瓜冰剝刀。瀹茗雪翻觶。絲竹非逸韻。觴詠非高致。諒哉靜虛境。玆眞率意。山衲化齋過。江童負酒至。邂逅摠奇緣。遂成半日事。已而人影散。各歸如林翅。</text>
<title>坤殿行廟見禮。以侍臣參班。</title>,<text>冲辟迎天妹。良辰見廟宮。日隨華盖轉。雲護翟褕紅。陟降周三后。歌謠舜百工。微臣曾歷覩。縟禮昔秊同。</text>
<title>夢雲魚丈 在濂 見訪</title>,<text>逍遙杖屨洛南涯。對此良辰惜歲華。何處重陽無白酒。吾家半畒有黃花。座中俗聒寧過耳。此丈重聽 句裏淸芬尙在牙。自謂淵明今覺是。去秊此日客彭衙。</text>
<title>送坦齋冬至正使赴燕</title>,<text>十月河梁使者車。幾微不見意何如。朔天雨雪尋常事。東國春秋汗漫書。一切險夷身所仗。再斯原隰鬢全踈。看公淸節遄歸後。殊俗秊秊問起居。</text>
<title>中元月下。秋齋翁携少泉來過。</title>,<text>天工修月儘多才。捧出氷輪海上來。惟有片心當宇宙。更無一物作塵埃。䓿萏洲邊孤棹返。梧桐樹下小筵開。夤緣邂逅成奇事。赤脚溪南買酒回。</text>
<title>晩菊</title>,<text>數種淵明菊。開花滿一樓。詩筵通氣味。酒戶助風流。佳色寒逾厲。幽芬久未休。簷欞長對此。宋玉不悲秋。</text>
<title>東籍監刈</title>,<text>聖祖親耕地。微臣監刈行。井區多變改。臺墠尙分明。薦廟明粢備。告王嘉穀成。小民無敢惰。同是奉公誠。</text>
<title>與絳山諸益。夜會荊怡李穉亮宅。二○時以靑山倅入洛。</title>,<text>溪邊悄悄踏星光。半架踈燈出短墻。正憶行人衣朔雪。還憐太守鬢湖霜。琴書巷北今年暮。樽酒城南此夜長。一曲陽春梅影動。吟眉晩帶丈霞蒼。我唱君酬高復低。酒鎗茶碗列東西。寒花橋上爲春早。小雪城陰不夜迷。百里山衙難展驥。十秊塵陌厭聽雞。飄然歸袂猶餘興。還有他宵月一溪。</text>
<title>我泉家梅花</title>,<text>有人如玉可無儔。獨寤山窓歲色幽。素月半規簷隙在。黃庭一卷案頭留。淸騷楚澤何曾怨。誕夢羅浮尙惹羞。食酒吟詩俱不稱。邇來鄰社謝交遊。</text>
<title>次香山集嘆老之作</title>,<text>歲暮索居誰與同。不爲家長欲癡聾。謾興入詩成腹藳。閑愁對酒散眉䕺。百事勝余求穉子。一心憂國望羣公。年貌縱衰嫌服老。男兒何可便稱翁。</text>
<title>坐忘</title>,<text>陶詩問形影。白集答心神。終是相依附。俱非坐忘人。</text>
<title>人日。少泉，雲洲夜訪。</title>,<text>招邀二仲巷西東。詩語逢春意思同。竹牖向陽冰雪盡。梅窓占易地天通。風烟潤色文章外。歲月開頭造化中。吾輩此遊時共得。今朝可謂屬人功。</text>
<title>二月十一日。敬次家君原韻。</title>,<text>艶陽天氣正佳辰。斗酒吾家作此春。園裏東風花坼甲。池頭曉雨水生鱗。北堂是日回初度。南極之星照老人。弱妹瘦妻謀飾喜。貧厨猶可速親賓。</text>
<title>差祭寧陵 尤翁每當寧陵忌辰。不覺淚之徹泉聲之徹天。今年昇遐之舊甲。有大老祠致祭之例。</title>,<text>弘濟南岡對北城。仙陵寒食雨新晴。幾回舊甲眞遊邈。兼値今辰節祭行。脩攘大事中途慟。扶植彝倫萬古明。丞相祠堂江上近。如聞老淚徹天聲。</text>
<title>卜姓</title>,<text>伯道爲求兒。子瞻初置姬。吾年不知老。渠貌還嫌媸。病婦訕非妬。鄰人賀是嗤。好將樊素字。從此入吟詩。</text>
<title>中秋夕。齋宿太常。與柳僚漢卿步月口占。</title>,<text>容易今秊又一秋。秋宵受戒宿齋樓。世人向我無靑眼。僚契看君共白頭。高枕尙懸雲闕夢。全家先下峽江舟。十分端正三更月。徙倚虛欄興不收。</text>
<title>嘉陵有小莊。八月九日。治送家小。十五日。家君追發。兒有見職。姑留寒泉弊舍。</title>,<text>家君挈家小。八月入嘉陵。遂卜山林樂。仍逢野稼登。琴書江月近。筇屐峽雲層。歸養休官日。明時此事能。</text>
<title>受由歸覲行。宿淸平川。</title>,<text>羸驂行百里。木落鴈飛時。客意山雲在。秋心野水知。農家多夕語。店婦慣晨炊。漸覺鄕園近。揮鞭賦一詩。</text>
<title>嘉陵田舍</title>,<text>塵寰十載夢頻還。晩向林泉討箇閑。一逕逶迤流水外。數椽隱約白雲間。不知何處武陵縣。自此吾家少華山。最幸秊豐氓俗厚。鄕園物色摠怡顔。</text>
<title>復往東籍監穫</title>,<text>野閣蕭蕭一枕孤。燈前片夢溯東湖。風如雨灑葉多少。雲與月飛星有無。纔罷村舂雞已唱。遠隨商帆鴈頻呼。屯田自笑老員外。猶得荒秊濁酒壺。</text>
<title>金令 繼遠 號洞庭。善鳴詩。少泉相携夜過。</title>,<text>近日閑居過訪稀。滿樓黃葉夜寒微。人歸巷陌鍾初定。歲晏江湖鴈盡飛。霜後花香浮野酌。月中詩語落山扉。洞庭秋水深千尺。此世爭雄孰與歸。</text>
<title>臘念二日。到嘉陵之碑店。家親聞我行將近。步臨街頭。倚望多時。有五律一首。敬次其韻。以寫供歡之誠。</title>,<text>鳩杖出閭里。遲遲望我還。春風吹白髮。喜色動韶顔。趨拜田間路。來迎屋後山。僮奚亦好在。歡笑滿柴關。</text>
<title>愚軒來臨拈韻 五</title>,<text>一屋蕭然雲樹邊。靑山對我聳雙肩。地從僻處爲佳境。天放閑人已暮年。歡與弟兄分華嶽。悔留妻子滯寒泉。桑薪烘堗松醪熟。風雪深窓穩夜眠。松檐竹牖小山晴。一日歸來澹世情。旅食幾回驚歲晏。鄕居逾覺樂時平。雪中頻見橋驢迹。峽裏還聞郡角聲。百里雲天旋入望。心隨河漢向西傾。八耋康寧我大人。經冬書屋淨無塵。入山半載詩篇富。高枕三時斗酒春。洛社風流非復昔。鄕廬物色更回新。歲時賜暇恩逾重。歸作堂前綵舞身。吾家樂有白眉人。蘿薜爲衣不受塵。七耋還如少年日。四時長占太和春。大兒卷裏靑雲菀。羣季樽前皓髮新。杖屨乘閒來且去。一山風月自由身。椒花酒煖夜寒微。尙有童心拜歲衣。地主政淸存問數。鄰人交淺過從稀。雪消遠墅晴如畫。春入前山靄欲輝。明日溪堂團會約。愚翁筇屐送先歸。</text>
<title>平泉花園</title>,<text>洞府深深相國園。佳辰登眺絶卑喧。平章花木樓臺地。潤色烟雲杖屨痕。曉雨流紅通澗道。朝霞滴翠接城根。繁華窈窕俱佳景。不覺斜陽醉眼昏。</text>
<title>八角亭小會</title>,<text>嶠下名亭白日空。松扃竹牖自淸風。遊人盡去三春後。老子重過十載中。井上葡萄無舊綠。牆頭躑躅有殘紅。斜陽滿箔高吟發。酒氣薰薰興不竆。</text>
<title>花石亭。次板上栗谷先生韻。</title>,<text>亭榭荒凉甚。江流淼不竆。碧湍浮素月。赤壁灑淸風。庭檜千秊翠。巖花五月紅。危欄摩舊刻。回棹暮雲中。</text>
<title>太常直中</title>,<text>烏紗白髮太常卿。永日虛樓坐復行。槐陰覆井靑銅見。草色侵簾綠簟呈。一月長齋妻有慍。三年不去吏還輕。頹然午枕無人喚。雨過松簷夕鳥聲。</text>
<title>次松西李侍郞 景在 詩會韻 同參者十人。秋翁怡荊追至。</title>,<text>社中傳座摠詩豪。日費旗亭十斗醪。南巷誰家花逕近。西橋昨夜月輪高。大夫末至投泥轄。少宰朝回卸錦袍。滿軸鏗鏘全部韻。風烟不盡染柔毫。</text>
<title>八月二日。仲嫂氏回甲。</title>,<text>昔秊吾嫂事吾親。宗黨皆稱贒婦人。百福由來心德厚。六旬此日喜懽新。芝蘭庭畔斑衣列。琴瑟堂中綠髮春。長晜一門開晬席。紫荊樹下讌嘉賓。</text>
<title>文兼</title>,<text>書劒一無解。本非文武才。官名亦虛設。廳隷不曾來。</text>
<title>將歸嘉陵。別洛社久要。</title>,<text>余本圭竇士。胷中無一奇。林樊非所樂。巖廊非所期。奕奕瀛洲柳。氏葉惜將衰。枯螢破萬卷。早得一斑窺。飮水衡門下。采采三秀芝。爲貧學干祿。素衣化塵緇。南宮大小試。射策兼賦詩。蹉跎愈不中。棲遑泣路歧。投筆不穿札。負耟無立錐。弊貂三十秋。頭顱已可知。杜門業明經。鄰友不識之。韋贒謬通籍。科名世所卑。不爲門戶望。還非喫着資。袞袞金閨彥。雲錦爛陸離。談笑生光輝。奎花手分披。自爲文章瞽。又復病於痴。其口不能言。魚魯人更嗤。誰謂棄置物。値玆明良時。容易登臺省。步武接雲逵。龍樓奉香案。鶴禁侍講帷。春帖奬歐陽。應製推王維。雙鳧出南徼。五馬還西陲。十秊再奉檄。雨露若偏私。詔加太常秩。瓜熟屯田司。寒門寵若驚。緋玉侈委蛇。絲毫有可報。隕結無所辭。顧瞻丹靑地。濟濟龍與夔。風雲滿朝廷。八域被其滋。容我田畒間。歌詠不亦宜。一鴈自去來。烟波淼無涯。百里嘉陵郡。靑山托茅茨。家君昨寄書。甔石收山菑。秊豐峽俗好。鄰里共嬉嬉。迢迢江北路。遊子來何遲。歸養况素定。臨發復奚疑。晨興束輕裝。一驢一僮隨。親朋聞我去。咸來問何爲。雙鬢未全化。四體無見疵。宰相不斥退。士友不鄙夷。當爲池上鳳。何作泥中龜。感君珍重意。勸君酒一巵。梗楠拔千章。老爲棟樑支。樗櫟絜十圍。早避繩墨施。隴禽樊籠愁。海鳥鍾鼓悲。物性乃如此。不以居養移。我今從吾好。請守東岡陂。樵牧聽僮僕。耕蠶任妻兒。松楸入瞻依。花樹歡相追。斑衣陪鶴髮。時出游園池。庭中山果落。蘺下野菊垂。文酒以自娛。酌之復詠而。亦有小山南。昆季聯筇枝。長枕草堂中。讙笑雜塤篪。野人來爭席。圃叟兼農師。北林携藥籠。南澗理釣絲。腸肚集烟霞。足以忘渴飢。百疴自去身。一憂不到眉。白雲長伴住。不復山外馳。猶有松窓夢。淸夜繞玉墀。不是名心在。芹曝卽秉彝。爲詩誦聖德。村翁亦解頤。不報是眞報。塵刹報佛慈。回首謝諸公。明廷共羽儀。同舟以相勉。推車以相規。君子有和氣。小民無怨咨。致君爲堯舜。許我老潁箕。太平萬歲日。受賜亦不貲。江湖何浩蕩。相忘莫相思。</text>
<title>盆梅一樹。自京第移來。冬暄早花。</title>,<text>萬林搖落葉聲乾。誰與歸來共歲寒。籬菊摧殘香易歇。谷蘭憔悴恨難寬。不知何處風吹笛。若有懷人月上欄。賴爾漢濱梅一樹。隨來山屋雪相看。</text>
<title>甫納山</title>,<text>門前對立丈人如。有此名山剖判初。北捍峽江開郡治。西分林壑置吾廬。堪敎吳子移心畫。誰證韓生秘石書。使我休官來作主。桂風蘿月莫相踈。石間。有韓石峯籠書云。</text>
<title>辛丑正月。發向臨瀛。次穉老贐韻。</title>,<text>前秋嘉峽解官來。魚鳥尋常傍釣臺。天上除書蓬蓽降。嶺頭驛路梅花開。虛名起我東岡枕。謾興携人北海盃。未到州門歸夢早。雙旌五馬莫相催。</text>
<title>鶴城贈李士一</title>,<text>洛社分張已數年。相逢此地亦奇緣。山東幕府賓爲主。海上樓臺吏亦仙。鰲抃毫端晴萬二。鵬遊盃裏碧三千。浮名自笑妨高卧。嶺雪關霜白髮前。</text>
<title>溟州東軒</title>,<text>西陲南徼又東邊。天遣書生任獨贒。路遠奈非將老地。民竆還是報君秊。買牛渤海何論劒。乘鶴楊州不問錢。莫把名區看弊局。湖山物色一春前。</text>
<title>大關嶺</title>,<text>大嶺浮中天。遙望空黛色。盤紆九十九。始懼攀不得。山底杜鵑紅。山半臘雪積。巨川漸聞細。朝日已西昗。終然到頂上。天風吹胷臆。向來揷雲峯。趨附在下側。溟海忽入眼。浩淼無竆極。穹霳且橫截。勢與此嶺敵。二物天作對。偉哉造化力。書生來管領。畀付君恩特。嶽靈與海若。風雨順軌則。助余報新政。使民蒙其福。中朝重秩祀。秊秊降香祝。</text>
<title>訪道橋</title>,<text>五峯之下雙泉回。夫子廟門東向開。訪道尤翁曾過此。橋頭大字不生苔。</text>
<title>見廵使于嶺西。出站道中口占。</title>,<text>嶺西三百括丁夫。洞長狂奔里正呼。刺史行春將過界。使君沾雨出除途。堪憐白地猶租稅。莫說靑山似畫圖。擁路鶉衣呈牒紙。有何良策俾民蘇。</text>
<title>過橫溪</title>,<text>丁壯肩輿童老炬。山溪十里雨中行。騶徒不識余心苦。故近村坊作喝聲。</text>
<title>中元日。宴居接儒生。</title>,<text>秋日滄洲府。嘉賓會以文。衣冠京洛見。絲竹海山聞。老雨收殘暑。淸飈散薄醺。玆鄕鄒魯比。珍重謝諸君。</text>
<title>鏡湖。作旣望之遊。草堂宗人晧，月圃沈雅能圭及境內文士多從遊。</title>,<text>十里平湖淨見沙。西風不動漾微波。東南地盡孤亭勝。上下天齊一鑑多。賀監盃前迎素魄。坡仙簫外聽纖歌。玆丘不與文章遇。如此良辰可奈何。</text>
<title>次半鑑亭李雅 鍾玉 韻</title>,<text>江樓小會月如團。勝事仙區此夜難。黃鶴千年消息外。白鷗十里往來間。松風古寺尋僧到。葭露虛亭送客還。半鑑主人人更笑。海山全面未應看。</text>
<title>月臺山</title>,<text>松巓戴石作層臺。半日肩輿努力來。有北羣山隨地盡。無東大海際天開。使君管領一如許。造物分排亦偉哉。萬里馭風豪興發。十洲三島不盈盃。</text>
<title>史庫</title>,<text>碧峰爲石室。丹閣卽蘭臺。臺下置僧守。白雲封不開。</text>
<title>歸家</title>,<text>我有嘉陵舍。人比淵明家。床有淵明琴。籬有淵明花。今秋賦歸來。風景還復佳。酌酒和以詩。此樂誰知耶。</text>
<title>伯仲季氏同臨</title>,<text>酒原之北少華高。杖屨源源不覺勞。野店濁醪新發瓮。山厨別味細聞刀。詩成秉燭聯酬唱。寢穩連床共抑搔。却憶羈窓前夜夢。海天風雨幾騷騷。</text>
<title>行止 期欲必遆。呈單銓曹。辭狀廵營。非止一再。皆不許。弊邑故也。相持紛紜。甚是憫事。</title>,<text>自家行止自由難。倦馬長途欲稅鞍。先後公私知孰重。是非今昨較當看。手辭盤錯慙才拙。身着斑斕忘歲寒。不報元來眞是報。田間歌詠我心安。</text>
<title>復向江城 老親以旣不得遆則弊邑久曠。義分未安爲敎。故遂行。離違私情難堪。</title>,<text>得除知未易。求解亦何難。毛義義當感。距心心未安。三辭終不獲。再赴却無端。冰雪滿關嶺。病親憂我寒。</text>
<title>玉街金雅 學星 夜過</title>,<text>梅陰人影畫樓深。海氣蒼凉月湧金。白首宦游常客夢。靑蛾歌曲慣方音。偶尋仙侶遊蓬島。却憶親朋散竹林。此夜逢君開小酌。盡傾河漢瀉盃心。</text>
<title>送峴山前倅太華尹友 秀寅 罷歸</title>,<text>峴山行客過江州。歲暮重關風雪愁。故人宿債吾當了。春入金剛獨作遊。</text>
<title>贈草堂宗人 </title>,<text>吾宗昔閥閱。冠冕萃京華。萍水半千里。草堂三四家。琴書爲世業。釣牧寄生涯。餘蔭終當發。江州一樹花。</text>
<title>次孟府伯 至大 韻</title>,<text>三月湖山十日晴。風流忽憶謝宣城。田多虞芮休爭訟。學比蘇湖有課程。昔夜不來蓬島鶴。今年又聽蘂州鶯。詩如得助應無敵。滄海浮天大嶺橫。</text>
<title>梨亭觀日出</title>,<text>梨花亭畔倚扶桑。華盖祥雲捧太陽。恰似金門聽漏曉。紫宸仙仗拜君王。</text>
<title>觀音窟</title>,<text>岧嶤寶陀閣。閣底慧窟開。千秊滄海月。靑鳥獨徘徊。</text>
<title>繼祖窟。贈翠庵上人。</title>,<text>翠菴何山佛。休粮石广中。石動心不動。時聞天吼風。</text>
<title>海金剛</title>,<text>海嶽爭名勝。金剛判兩區。千秊留佛塔。萬里泛仙舟。深入求眞面。高臨騁遠眸。雨餘波浪靜。津吏賀奇遊。</text>
<title>三日浦</title>,<text>三十六峯海上來。抱回一水畫屛開。臨瀛太守尋仙去。三日湖中半日迴。</text>
<title>九龍淵</title>,<text>十里山行溯玉流。斷橋危棧轉深幽。銀河逬地雷聲急。鐵壁撑霄日色愁。君子易忘行險戒。仙區偶作馭風遊。須知絶處方奇觀。白首寧辭努力求。</text>
<title>萬物草</title>,<text>三宿神溪古洞晴。更探奇物作山行。兩崖合處穿雲氣。百瀑喧時坐石聲。好事人多傳誕詭。靈區我欲見分明。化翁亦有迷藏局。孰是眞形孰假名。</text>
<title>無烟閣</title>,<text>人以無烟說。只求靈詭邊。潤炎氣相引。地突應通天。</text>
<title>鴈門嶺</title>,<text>昨踰介子嶺。險絶謂無比。鴈門更崔嵬。回顧卽平地。</text>
<title>妙吉祥</title>,<text>石佛高十丈。云是妙吉祥。巖巖鎭山門。幾處開寶坊。</text>
<title>摩訶衍</title>,<text>摩訶是大乘。老釋住雲菴。菴前一派水。發源爲九潭。</text>
<title>九潭</title>,<text>次第靈區領略之。九潭萬瀑各稱奇。雪飛珠散名難定。龜伏龍盤狀亦疑。尤老詩篇風月朗。葛仙筆畫水雲滋。虹橋消息知何處。曲曲淸流似武夷。</text>
<title>望白雲臺</title>,<text>雲臺一路石稜稜。我欲登之不欲登。不是不能知不可。此身安處便高層。</text>
<title>望普德窟</title>,<text>靠着巉巖不避危。一莖銅柱獨撑持。縱然努力無奇觀。石上澄潭坐賦詩。</text>
<title>表訓寺</title>,<text>十里招提洞府深。畫欄高處水聲侵。雲頭過影神仙見。石面題名故舊尋。溪送桃花疑度索。壑生松籟認祇林。名山一半惟餘債。借宿蒲團淨客心。</text>
<title>歇惺樓</title>,<text>踏遍瀛蓬萬二峰。歇惺樓上歇惺容。此身初擬誇楊鶴。當面還同好葉龍。數日溪行諸客倦。夕陽山語一僧逢。歸鞭得得知多少。一部金剛在我胷。</text>
<title>隱仙臺</title>,<text>千仞巉巖不可凌。隱仙招我躡雲登。天開碧海三千闊。山掛銀河十二層。外內金剛分一石。東西鴈嶺度孤僧。倘敎靈境差跬步。餘債今行悵不勝。</text>
<title>歸路登天然亭 六月十七日。聞中考之報。十八日發行。幸甚幸甚。</title>,<text>江城一出客襟淸。數載琴堂有毁成。今去便尋山裏趣。向來虛得世間名。峯雲渡水分亭影。巖瀑穿林送雨聲。西望大關若平地。征鞭一拂故園情。</text>
<title>丘山驛。贈朴生 知和。</title>,<text>六月山飈拂袂寒。浮生聚散太無端。囊中一部金剛錄。好作他時面目看。</text>
<title>愚溪宅夜會</title>,<text>把酒吟詩卽事奇。千林一夜雪花欺。不勞溪棹冰堅腹。半掩山扉月細眉。世事閱來渾是客。人言老去反爲兒。棣園共接村南北。日夕筇鞋下上之。</text>
<title>棊軒夜會</title>,<text>薰薰榾柮土爐紅。積雪山窓四箇翁。殘月剡溪迷客棹。白雲華嶽鎖吾宮。明時多病詩竆故。老日能肥戰勝功。洛下朋交無一字。秊來自幸世緣空。</text>
<title>棋軒仲氏搬移廣灘</title>,<text>聞說廣灘好。吾兄拔宅移。門開龍嶽壯。枕倚鳳臺奇。福地仁人待。贒鄕善俗知。程途未能百。不必惜分離。</text>
<title>龍湫 金友肅淵爲本倅時同遊</title>,<text>嘉陵郡北龍作湫。谷口多風日色幽。入谷崎嶇六七里。險絶奇絶開別區。有力何人太戲劇。無數石子緣溪投。穹然歭者大於屋。側而窪者刳爲舟。虎伏馬立獅猊蹲。集怪刮奇造物愁。劈峽飛湍猝然遇。噴雪吼雷怒不休。不能安流爲急瀑。瀑下黝碧十畒周。人言神物之所宅。凡鱗亦靈不受鉤。嘉陵勝狀在於此。嘉陵太守眞風流。正是芳菲三月節。携酒與客讌敖頭。木頭折笋當佳殽。巖頂摘花和具油。別有樂部水石間。响如擊鍾淸如球。九曲尋源桃浪靜。千仞馭風松濤浮。行歌坐吟人聲雜。黃鳥飛去靑林稠。白髮蒼顔頹者誰。許君可比廬陵歐。我從入峽多奇事。遊人相賀遇玆丘。玆丘可以吟我詩。朝往暮歸春復秋。</text>
<title>鳳凰臺。次板上韻。</title>,<text>名區頻遆主。梁氏歲秊深。分巷門閭盛。沿溪樹木森。吾兄買新宅。鄰里得懽心。爲卜兒孫慶。枝枝出桂林。</text>
<title>龍門寺</title>,<text>寺前流水滌煩塵。半日來參丈六身。路入龍頭峯十里。門臨鴨脚樹千春。未經神斧傳名誤。好借僧筇識面眞。邂逅笙歌不厭聒。山花山鳥共遊人。</text>
<title>潤筆菴</title>,<text>老者躋攀倦。猶能到此間。水竆還有水。山外更無山。矗矗雙龍角。巖巖百佛顔。孤僧知客近。飛錫白雲還。</text>
<title>六月二日。銀臺前望蒙點。在外未肅拜。</title>,<text>銀臺華帖降田廬。絶罕光榮動里閭。枕苫餘生仍暮境。採薪孱疾久閑居。天聰尙記宮官舊。世態多譏野客踈。夢裏猶知逋慢罪。仙樓簪珮拜新除。</text>
<title>呈地主覃山李侯 鼎民</title>,<text>嘉州太守好官員。半載絃歌報政先。峽裏淳氓沾化易。田間病客見憐偏。雪深蓬戶車留迹。月上梅堂榻解懸。却恐枳棲非久計。不知何處又明年。</text>
<title>聖上 憲宗 日開經筵。勵精萬幾。卑服昭儉。三接忘勞。有一承宣以勞動聖體爲言者。特施譴罷之典。辭敎嚴正。朝野傳誦。莫不動色相賀。賤臣雖病伏畎畒。太平萬歲。不勝舞蹈之忱。以寂寥數句。竊效歌頌之義。時乙巳十二月十日也。</title>,<text>吾君發明睿。法講日三開。經史資深討。絲綸出特裁。公車朝晏罷。院燭夜分回。泰運消陰沍。乾綱厲俗頹。黜諛光聖德。昭儉裕民財。日月淸明象。風雲啓沃才。湯新已如此。堯大可量哉。嘉會逢千載。懽聲溢八陔。山廬嗟久卧。雷肆憶曾陪。陋學明時負。衰疴造物猜。丹忱猶耿結。皓首起徘徊。準擬齎芹曝。乘春一去來。</text>
<title>憶松石李尙書 羲凖</title>,<text>尙書於我世行尊。又有曾秊座主恩。連巷槐陰卿相里。滿園花樹弟兄樽。自幸龍門登末席。幾回蝸屋過高軒。前秋一爲公私哭。歸卧竆山老木村。</text>
<title>憶光圃李尙書</title>,<text>如昨同遊泮試塲。弱冠聲望負巖廊。不爲俗宰知公貴。每誦新詩愛我狂。曳履五旬名尙早。乘箕一夕去何忙。荒凉故宅北山下。爲哭公私老淚長。</text>
<title>七月二十三夜夢。先君在寒泉舊第。朴奉朝公在座賦詩。李都憲，徐承宣二丈亦來會。有小酌之設。談笑如平時。席未散而先覺。不勝愴廓。</title>,<text>一別慈顔已五秊。餘生風樹抱終天。夢魂半夜何奇異。言笑平時尙宛然。郭下舊廬還有酒。社中諸老亦同筵。覺來殘月山頭在。明發虛窓更未眠。</text>
<title>不自欺</title>,<text>讀書千卷未爲奇。三字要言不自欺。樂在十分眞實地。戒存方寸隱微時。發爲事業人皆見。做得工夫已獨知。點檢平生無媿怍。世間快足孰如玆。</text>
<title>與主倅金侯遊超然臺</title>,<text>使君愛山水。來遊江上臺。良朝穆以和。時物屬恢胎。老石聳爲峯。澄泓下縈洄。登臨覺超然。臺名亦奇哉。天近欲羽翰。地絶無塵埃。步仞已如此。况復陟崔嵬。延目溯遠洲。百里劈峽回。度索何處是。流花點岸苔。烟波有虛舟。魚鳥不相猜。君子樂智仁。眞襟隨境開。直欲接起居。結構依林隈。更思屛騶徒。冥搜入雲堆。衆賓雖從遊。其樂不知裁。我來順下風。歡然擧一盃。君侯有淸德。初政浹根荄。莫採句漏砂。莫吟楊州梅。此水是桃源。此山卽蓬萊。蟻陂尙可隱。枳林不擇材。吾州况近古。俗尨秊無災。自爲編戶氓。租稅不待催。山鳥何識官。敖頭雜笑詼。喜君酒盃寬。感君襟度恢。雲間聞絲竹。鸞鶴共徘徊。天公戲我遊。輕陰作雨來。援筆記山行。自笑老尙獃。</text>
<title>書圃成上舍 翼曾 來訪</title>,<text>漁舟遠涉落花湄。爲買村醪勸一巵。梁楚黃金聞已久。江湖白髮見何遲。我今歸潁尋初服。君欲分華及健時。養拙秊來深閉戶。不須說與世人知。</text>
<title>淸遣兵搜捕廢四郡逋民。聳我邊鄙。</title>,<text>聞道遼陽鐵騎啾。路過鴨綠出邊頭。百秊廢郡搜逋藪。千里鄰疆警戌樓。聖主臨朝頻發歎。賤臣在野敢忘憂。不能掃蕩歸靈塔。無乃淸家有失謀。</text>
<title>遊懸燈寺</title>,<text>佛影山頭夜見燈。羅時古塔入雲層。疊崖戴石萌春葉。幽瀑生烟溜夏冰。靑鶴臺邊松月冷。玉龍峯下筧泉澄。老師也有留人意。朝起花林霧雨凝。</text>
<title>遊鵠月山 與族姪洛隱居士鼂洛文。會華西山人李公恒老而述甫。遊賞盡歡而罷。少友如金平默穉章，朴慶壽善卿若而人。皆李公門徒。而李埈伯欽，李墣仲文，李塐季明。其三子也。時並從遊。丁未四月也。</title>,<text>白繚靑縈疊畫圖。遊人筇屐一塵無。行尋澗曲泠風珮。坐憇松陰灑露珠。鵠嶺䕺林藏古佛。龍門泉石屬吾儒。良辰盛會還凌遽。明日歸舟在北湖。</text>
<title>又得門字。足前首。</title>,<text>靑山訪隱者。元禮在龍門。斷逕披雲得。中峰拔地尊。客來桃浪靜。僧去草庵存。巖竇神泉出。一瓢淨六根。</text>
<title>木川宗人 榮栽。以譜事來訪。</title>,<text>依俙顔髮記曾年。此日相逢亦宿緣。舊譜吾門多歲月。新詩客路足風烟。村醪已盡黃花後。山雨催寒落木邊。共說吳中宗族事。追源百代感油然。</text>
<title>李金川 源吉 携妓夜過</title>,<text>多君學少氣如雲。月裏靑蛾眉白紛。非謂心中無此物。山翁不慣醉紅裙。</text>
<title>東葵黃令來訪</title>,<text>烈烈錢塘相。東來蹈浿江。力求滄海士。謀受左贒降。橘渡雲仍幾。薇歌節義雙。朝宗有尸祝。憐君守山窓。黃之五世祖功。隨孝廟東來九人中最著者也。加平朝宗地。有皇壇。黃令善詩歌重然諾。亦慷慨奇男子。自京來寓其側。號東葵。</text>
<title>五月小晦。有安邊之命。</title>,<text>北門都護缺。天筆落山扉。勝地爲官好。衰秊作吏非。淚沾新奉檄。塵拂舊朝衣。擬報涓埃日。田園卽賦歸。</text>
<title>鐵嶺關</title>,<text>千里來登鐵嶺顚。吏云州界此爲先。回頭尙近長安日。擧目難竆大漠天。冷薄盃盤山店出。破殘旗鼓樹梢懸。州人夾道爭觀我。白髮蒼顔不是仙。</text>
<title>南山館</title>,<text>都護到境日。威儀亦可覩。村氓除道路。館吏修堂宇。樵童持旂幟。巫夫奏笳鼓。站婢盤盂借。社長冠衣具。三鄕請現謁。各廳行禮數。一州大小民。承風爭奔走。自笑甫山老。盎然若固有。有何神明術。有何剸理手。上分九重憂。下副一境望。苟不能如此。無使三逕荒。</text>
<title>駕鶴樓。敬次圃隱韻。</title>,<text>入府先問駕鶴樓。荒臺破壁尙名留。圃翁繡板峰嵐濕。沙相紗籠澗月流。三百秊前人此樂。半千里外我今秋。滕亭誰作重修記。自媿文章老可休。</text>
<title>題香雪軒 此卽東閣。仙源莅府時手種梨花。扁以香雪。玉篆揭壁。梨種至今尙傳云。</title>,<text>十載歸耕潁上田。偶然爲客朔庭 古號 邊。古稱豐沛人多傑。全管蓬萊吏亦仙。七月鴈來塞霜落。千年鶴去浦雲穿。鐵關不阻瓊樓夢。白髮淸宵倚斗眠。</text>
<title>題飄飄然亭</title>,<text>浮空彩閣號飄然。謂是登臨不遠仙。北拓塞山開廣野。東回滄海放長川。樓疑黃鶴千年地。橋似銀河七夕天。暇日笙歌雲外落。白頭傲吏管風烟。</text>
<title>高原贈主倅李友洛汝 羲書</title>,<text>行到高州館。得與故人逢。故人十秊別。相對疑顔容。君何病支離。我亦衰龍鍾。偶作關外吏。巖邑接雷封。白首困卑棲。何足論外庸。我有東岡宅。石田可爲農。解紱諒非難。期君携手從。</text>
<title>永平館 定平。謹次圃隱韻。李學士敎寅，鄭咸興冕朝同爲鎖院。</title>,<text>殊方文物見升平。試院槐花照眼明。白日樽深孔北海。靑山句好謝宣城。三秊大比觀鄕俗。八月邊風動客情。關外翩翩皆洛友。一場邂逅駐雙㫌。</text>
<title>試席示諸僚</title>,<text>光明只恃自家心。物累些兒戒或侵。不恨衰眸昏藻鑑。朱衣點處鬼神臨。</text>
<title>咸關嶺得二首</title>,<text>韃洞穹碑記聖功。岧嶤丹閣照巖楓。至今嶺路平如砥。曉夜行人柞棫中。誰此山道。山高道不迷。兩邊樹木合。一上雲霞低。峯起代恒北。水流豐沛西。長風吹兩袂。容易躡天梯。</text>
<title>茅峙社民。有韓光祚者。軀幹壯健。食量甚巨。有厚德長者之風。秊近八耋。子與孫七十餘人。其子源性有至行。志物備養。一鄕稱韓孝子。前後莅官者召見之。作詩寵之。遠近文士皆和之。遂成卷軸。余亦邀其父子。饋食而次其韻。</title>,<text>博採一鄕皆曰然。韓生行義著多年。我來關外淳風見。爾在山中至樂全。四世同居皆孝子。八旬無恙是眞仙。吾州民俗相觀善。滿軸歌詩美事傳。</text>
<title>過春城。次主倅韻。主倅李敏祥年少名武。善詩律工篆隷。佳士也。</title>,<text>愛爾文章讀數回。靈犀見月象聞雷。一樽秋熟官田秫。千里春生驛路梅。國島前期仙鶴待。文城斜日客驂催。風騷老眼驚佳句。笑下黃樓向鳳臺。</text>
<title>次梧墅朴廵使 永元 八疊韻 遊國島時</title>,<text>日邊消息杳天涯。海氣蒼凉欲曙時。暘谷羣仙瞻百拜。五雲華盖捧堯曦。右登高丘觀日出浪恬風靜泛湖船。方丈蓬萊在杳然。一顆頷珠誰摘取。重淵深處老龍眠。右放船駕海時十洲名勝此爲多。好事天工巧斲磨。外面看時疑怪處。穹龜負坻伏蒼波。右舟中望島時碧攢千條玉削簫。黝沉萬頃鏡涵瑤。前秋大雨銀橋坼。華柱脩欄落九霄。右繞島探玩時拍拍水禽飛不齊。鸕鷀翔集鷓鴣啼。一雙別有瑤池使。苔壁荒叢是古棲。右水上靑鳥來迎曾聞斑竹托湘君。一派誰移揷海雲。恨殺官人添稅簿。琅玕秋色減三分。右島上斑竹成林維舟巖下步蘭臯。宛在中央地更高。厨吏亦知風味別。摘花沙上灸爲餻。右下舟少憇沙岸水天一色鏡中開。晩棹湘陰更溯洄。吏報申牌何太遽。仙區此別夢頻回。右乘大洋 三十里下陸</text>
<title>咸山歸路</title>,<text>今歲災荒最海瀕。遠趨幕府議援民。秋霖蔀屋言之苦。淸晝華堂聽者嚬。隻手終孤援壑望。寸心多負救焚仁。不如歸去吾家卧。塞水關霜客髮新。</text>
<title>洪友 遇謨 卽文城倅。其季氏善詩文。和我樓板諸作。故復以其韻寄謝。二</title>,<text>亭名慙媿揭飄然。兩載來遊不作仙。浮世元無閒日月。異鄕還有好山川。幾秊靺鞨黃沙地。萬里蓬萊碧海天。潤色名區詩數幅。洪崖筆下澹雲烟。文城公事似藍田。詞伯風流管領專。大軸民樓驚座客。輕舟國島狎飛仙。不期鄰境逢元稹。又幸萍塲識惠連。盥讀璚篇秋月下。鶴仙病客夜忘眠。</text>
<title>楚亭李雅 鍾顯 夜訪 湖南士族流寓者。詩畵筆三絶。</title>,<text>有客翩翩鶴觀宵。十秊湖海作逍遙。孤鴻何事離湘浦。短衛無心過灞橋。秋水兼葭勞我詠。小山叢桂待誰招。最憐三絶詩書畫。淪落烟霞白髮饒。</text>
<title>贈徐通判 用輔 釋王寺奇會 自鏡城遆歸。其弟堂輔以評事下來期會。</title>,<text>通判歸路御史來。祇園一夜棣花開。三年笛月移關樹。千里軺星指海隈。萍水逢迎非偶爾。桑門信宿亦奇哉。琳宮繡板聯雙璧。爭似嶺頭恩會臺。兪石蘭兄弟期會于鐵嶺。有恩會臺。</text>
<title>光嶽嶺</title>,<text>遙看大嶺出雲間。謂有奇觀力一攀。及到上頭愁日暮。下時還有萬重山。</text>
<title>還家 二○臘月卄四。移拜承宣。以在外蒙遆。庚戌正月十日。自邑直還嘉陵田舍。</title>,<text>衡門無恙隱林丘。到底君恩得退休。玉笋重叨喉舌院。銅章四佩股肱州。田園歸日靑春好。關塞經秊白髮羞。整理琴書修舊業。小山叢桂且淹留。滿頭霜髮得關河。浪跡如今一夢過。千里歸家歡事少。數秊爲吏悔心多。門前五柳見依舊。槖裏千金餘幾何。聞說北民不忘我。田間放杖笑呵呵。</text>
<title>過洪尙書 在喆 思村郊居</title>,<text>客過靑門路。人言綠野庄。山林寄經濟。風月任平章。澗籟琴書淨。園芳杖屨香。華陰歸卧好。百里亦同鄕。</text>
<title>重修栗亭 園有十株栗交柯。先人構架其間。名栗巢。爲避暑之所。後爲一間草亭。亭久傾頹。今乃重修。</title>,<text>老樹依依不改陰。舊基新構感懷深。苟完足矣非觀美。好事癡兒枉費心。</text>
<title>族姪文吾 星 輓</title>,<text>吾宗失一蕫生贒。十月空山丹旐翩。華岳病翁違一訣。憑將淚墨灑新阡。</text>
<title>謹次城主鶴室李侯 容在 下示韻</title>,<text>少日巖廊器。衰年郡縣名。江湖多月色。天地老秋聲。笏外西山迥。樽中北海淸。蓬門存問數。地主故人情。</text>
<title>次李伯欽 䢖勲 兩親晬席韻</title>,<text>李氏之家福祿長。鹿車來住壽春鄕。已經回甲今彭祖。又有同庚老孟光。酒後琴書聞外戶。燈前紡績見中堂。宜生二子早馳譽。懷橘陸郞扇枕香。</text>
<title>至月十八。季氏生朝。就我同過。回憶昨冬。不勝悲感。仲氏病未來臨寄詩。故謹次以呈。</title>,<text>兩翁聯枕耿無眠。起坐山窓未曉天。樂事不知多往日。感懷方覺到今年。陽回葭管明朝好。月在梅枝昨夜圓。仲氏不來同一盞。江樓病髮更相憐。</text>
<title>舊感</title>,<text>此身五歲違慈顔。百劫餘生一縷頑。忍見今秊回六甲。髧髫白盡淚痕斑。</text>
<title>二月廿日。昭陽亭。遇洪尙書 在喆，金尙書 學性 同舟。</title>,<text>名亭無恙在。十載續前遊。野放黃牛峽。江回白鷺洲。春風吹客袂。霄漢接仙舟。我釣超臺下。桃花此水流。</text>
<title>次兒輩韻 三</title>,<text>穉孫夜讀中庸序。翁卧聽之喜不眠。舊物吾家書卷在。從今付與好相傳。門衰祚薄歎多年。物理循環只恃天。沂相故家迎爾相。克昌爾後奉吾先。翁曰嗟小子。芳秊正屬春。聰明非下品。淸白自前人。不願才無敵。須思德有鄰。卷中心一字。塵鏡更磨新。</text>
<title>城西。遇石湖權翁，舫山尹生共賦。</title>,<text>偶出山扉世念生。江南芳草未歸程。靑春正好非前日。白髮何求有此行。奇會不逢石湖子。良辰虛過洛陽城。旅窓樽酒論文處。羅列三都又二京。</text>
<title>次棠溪張老人 喆源 見寄詩</title>,<text>壽松卧壑尙亭亭。華嶽白雲環作屛。大雪今年曾未見。竆山此老死丁寧。朝來忽得尺書素。歲暮却回雙眼靑。筇屐新春應更健。椒花餘酌爲君停。</text>
<title>癸丑新正二日。城主右華趙侯 基升 寄示一律。謹次以呈。</title>,<text>索居山裏寡朋知。地主新秊寵以詩。句漏煉丹來吏隱。郢門歌雪愧吾衰。無絃琴動梅堂夕。有脚春回蔀屋時。白首澹臺亦編戶。鸞棲樹下借鷦枝。</text>
<title>流丐</title>,<text>鶉鵠成羣負抱携。翁婆喘喘衆雛啼。徵逋何郡毛全刮。求食他鄕首自低。暮雨寒烟村上下。落花芳草路東西。家家犬吠門先掩。欲向何人暫託棲。</text>
<title>夏初</title>,<text>看書老眼睡魔爭。起向亭臯負杖行。園裏繁陰羣鳥亂。池中小嶼一花明。燔山絳焰菑烟匝。汎野光風麥浪平。洛下親朋饜粱肉。一筐蔬笋寄山情。</text>
<title>甫山老人歌</title>,<text>甫山老人形怪奇。頭童眼花面涷梨。恃其秊多以自尊。世間人事都廢之。林卧衣巾不檢束。野行筇屐無追隨。說病歎衰誰爲憐。物情俗態苦不知。自言少日讀古書。古人事業妄自期。在弟子列追顔閔。値明良會爲臯夔。南徼西塞道路艱。東瀛北溟風濤危。歲暮山中歸去來。世事蹉跎吾道衰。白首坐爲竆廬歎。惟餘磊落撑肚皮。天憐此老抱奇志。餉以淸福資生涯。築室數椽足庇寒。置田一區爲救飢。嘯傲風月癯鶴形。偃蹇丘壑長松姿。采山釣水壽而康。百憂不到烟霞眉。洛社舊僚久疲役。謂我達觀羡我爲。鄕里小兒多豪健。謂我無能笑我癡。十載恬退竊虛名。慙媿世人受余欺。此生到底皆誰賜。有時感淚沾霜髭。不報之報是眞報。聽我田間歌詠詞。詞曰。願吾君爲堯爲舜垂衣治。春臺壽域兮民物煕煕。使賤臣生逢萬歲太平時。烟月康衢兮含哺嘻嘻。</text>
<title>六言 二</title>,<text>春夢鳥啼處處。天機魚躍時時。太和氣味爲酒。大塊文章作詩。流水桃花北澗。白雲桂樹南山。牧笛漁歌互答。不知何世人間。</text>
<title>盈德倅李公進書中多苦語。寄此用寬其意。</title>,<text>故人五馬出。野城何處是。大嶺之表滄海隅。北距京師一千里。霧列州縣七十餘。胡此巖邑如黑子。嵐烟瘴雨多病人。守宰每出寒畯裏。惟君大家胤。霄漢瞻佳士。奕世台鼎門。人比隴西李。識君平生惟我最。世好鄰契金蘭擬。童丱穎拔出等夷。瑚璉之寶圭璋美。正期靑春拾蓮桂。安知白首棲棘枳。去年大旱山南省。野無草色井無水。溝壑嗷嗷急良手。銓部妙選寧舍爾。墝埆災偏甚。啙窳俗又鄙。親知爲歎息。僮僕多怨訾。分憂不擇官。卽日肅恩旨。尙憶山中友。留別寄一紙。珍錯又遠饋。下車纔屬耳。固知恢遊刃。那能暇及此。滿幅溢民憂。一念如傷視。我爲州人賀。又向使君喜。使君報政治第一。不次超擢從此始。漢廷公卿由循吏。展布可以經綸起。况君淸白世有傳。豈比俗吏稱剸理。今春嘉澤均。田野桑麻被。鶉鵠不日蘇。陽和深浹髓。古之良二千。杜召載前史。相期珍重別離輕。南來信息近何似。自君出矣省一事。終歲無書到洛涘。東風正有北來鴈。時矯皓首望余跂。鶴背載歸楊州錢。分我半華共棲止。</text>
<title>田家婦</title>,<text>田家少婦君見不。一身百役無時休。曉厨吹火松薪濕。夕舂和水麥麩浮。日中又去南畒饁。頭筐手甁汗不收。幼女索乳男索飯。揮之不顧啼啾啾。良人日暮驅牛歸。汲水刈草先飼牛。垢膩犢褌臭甚惡。洗滌泥土掛架頭。三時炊麥堗烘蒸。土室無牀燈無油。熱欲開窓蛇虎窺。困將支枕蚤蝎投。終日耕夫昏不省。搔首又復明日憂。縱使歲豐收甔石。徵租輸糴還無秋。秋來又有軍吏索。緝麻織綿納于州。畢竟一縷不及身。丈夫無褐兒無裯。東家女子倚市門。錦袴綺饌日閑遊。四鄰醜惡皆效嚬。休其蠶織歌酒樓。奇哉此婦視若凂。雖凍餓死不包羞。擧案相敬提瓮汲。古有女史芳名留。我今見之歌其事。竆鄕可喜風化流。</text>
<title>右華城主柄峴朴友 峻陽 來會</title>,<text>十月華陰野老家。德星來聚事堪誇。傳呼巷北鳴雙角。起望溪東過小車。散地逍遙俱白髮。寒天搖落有黃花。數盃村酒能留席。休說柴扉日到斜。</text>
<title>春冰</title>,<text>野渡春冰薄。行人過涉危。潭靑穿積水。灘白碎流凘。隕若臨淵處。駭如入井時。輕生只僥倖。至死是愚痴。平地亦多險。仁人竊爲悲。千江不日坼。舟楫可行之。</text>
<title>啓蟄</title>,<text>正月中旬啓蟄辰。含生萬品共沾仁。雪封坯戶存身久。雷發陽扉得氣新。草昧乾坤眠覺曉。蘇昭時節病回春。竆民歡忭皆如此。寬大恩綸降紫宸。</text>
<title>銀臺前望蒙點。在外旋遆。</title>,<text>天筆銀臺屢點名。蓬廬白髮侈恩榮。多秊逋慢不爲罪。歌詠田間答太平。</text>
<title>山采</title>,<text>華嶽山靈爲病客。春來藥草供朝夕。燒餘金莖吐葉紫。雨後玉笋連根白。峽中貧女日采取。遠來村市米鹽易。棘刺石角衣膚裂。優饋厚償吾何惜。滿筐香臭先開胃。山中八珍此之謂。濯之湘之盤狼藉。張口大嚼鬚如蝟。宮商角徵生叶音。醬醋油鹽具和味。瓦盆濁醪灌胷次。蔬田豈有爛羊尉。欲獻吾君當美芹。神農所嘗非凡卉。閶闔重重閽者怒。野人不得近象魏。五侯朱門粱肉臭。腸肚脂膩心骨醉。往往發爲榮衛祟。痞滯消鑠兼痿痺。膏火濕風自相攻。五寇深入二竪肆。庸醫藥裹乞其命。陳根腐葉雜然試。我有神劑欲一投。謂惡草具不肯餌。奈何扁鵲難療俗。山厨只可充山腹。蘇我百疴增我壽。千二百歲靈丹熟。陟彼山兮白雲深。采之又采歌一曲。采采遠志兮非小草。采采當歸兮歸來早。采采紫芝兮飢可療。采采不老兮。何必覓蓬萊天台之絶徼。</text>
<title>謹次於于集中韻</title>,<text>鬢何蒼白面何黧。鏡裏秊華亦不齊。幾許短長鳧鶴脛。一般遲疾馬牛蹄。江湖消息秋窓鴈。天地精神曉枕雞。賴有陳編扶我力。今雖不合古猶稽。</text>
<title>虎戒</title>,<text>虎者山君百獸長。南山霧雨彪文養。嘯風裂崖何其壯。譬人雄猛桓桓將。若使去其忮害性。參於四靈不相讓。下山求食志何鄙。往往陷於機穽死。近日山村晝掩扉。負嵎挾乙耽耽視。野牧不放村吠缺。白日橫行行人絶。我使山氓祭山神。念渠飢餒離其穴。一向冥頑不知避。刀槍弩砲以從事。攘臂馮婦爭徼賞。可惜文皮爲身累。世間苛吏角而翼。爾復害民民何賴。何不爲民食苛吏。携羣斂跡竄深邃。</text>
<title>雪谷客</title>,<text>客從雪谷來。盛言雪谷好。衆峯排重案。一水環外抱。燒菑爲耕粟。築堰兼種稻。溪樹多桃花。園菜皆藥草。泉甘又土肥。居人多壽考。境僻客不過。俗淳吏不㬥。雲中雞犬聲。塲邊麋鹿到。朱陳自成村。石逕白雲掃。幽居饒佳趣。不肯向人道。雖非避世者。亦足爲高蹈。客言聞甚奇。酌酒更問之。我欲拔宅移。從君結鄰比。世豈有此地。靈境使人疑。君亦劉阮類。再訪恐見欺。</text>
<title>冬至</title>,<text>昌辰屬長至。六琯動葭灰。始見今冬雪。微聞半夜雷。村厨分豆粥。家廟薦茶盃。洛禠來新曆。山中歲月開。</text>
<title>五病</title>,<text>老病多稱號。少秊口氣惡。格言謂老妄。遠慮謂老慾。涔默謂老昏。戒愼謂老㥘。老者號則可。垂頭不能答。忽起大嗔喝。爾欺我無力。少者復相謂。此老老悖作。動輒受嗤點。忍氣長嘆息。書云侮父兄。易曰嗟大耋。物理乃如此。黃口何足詰。妄慾昏怯悖。少者尤當戒。紛紛世上兒。多被五病壞。我爲爾曹憂。不免輕薄子。勉旃讀古書。老言亦有理。</text>
<title>次范石湖習閑韻</title>,<text>螳雀一場孰黠癡。林泉晩卜保靈龜。風流洛社十秊夢。山水嘉陵千首詩。墟里寒烟迷古木。江村飛雪集踈籬。閒居無事催人老。物外光陰鬢自知。</text>
<title>次晦菴夫子詠雪韻 三</title>,<text>終朝野逕見人稀。如蓆天花滿眼飛。素鶴風林憐獨舞。玄熊石竇困長飢。籬邊半亞梅枝重。窓外全承竹葉肥。不必漁簑添畫境。翁身披得白雲衣。萬丈千層華嶽山。白雲平壓浩漫漫。三更皓月仍同潔。十日陰雲乍解寒。麥圃殘蝗千尺入。茅簷凍雀一羣團。天憐此老饒淸賞。炙得冰醪莫使乾。白紛翁髮較相加。興在山陰又水涯。偏與松篁標勁節。全欺桃李幻虛花。寒燈此夜如僧舍。短棹何人訪我家。一曲郢門無和者。梁園才子謾相誇。</text>
<title>又次晦菴雪後書事韻 二</title>,<text>寒廚痴婢失晨炊。錯認虛明月色遲。日出龍鱗鋪麥隴。風吹鶴羽墮松籬。將舒五柳宅邊樹。無恙一梅溪上枝。山屋陰晴詩史備。欲論佳句奈無誰。山陰暮色剩蕭條。捲起饕風萬木搖。屢驗農祥爲野老。曾沾臘賜廁宮僚。斲煎冰溜甘茶試。掃剗陽坡細菜挑。只是難消頭上雪。年華催迫不相饒。</text>
<title>村民困於族逋</title>,<text>糶糴之設本爲民。厲民百弊難具陳。黠吏夤緣售奸猾。嗟爾無告何以活。秋納精穀溢斛量。春受空殼分槖囊。雀啄鼠穿多竅穴。謬例濫費皆膏血。富者得免貧者食。椎剝鶉鵠令人惻。張袖掩蔽無忌憚。挪移幻弄渠手段。華衣美食從何出。秊秊勘簿舞奸筆。官令一朝拔逋根。分錄成冊朱墨翻。外內派系何其多。蔓延株連轉相拕。祖先以來同異族。姻戚復有疏遠屬。侵及坊里迄不休。闔境騷騷風馬牛。都不分揀一入網。隨其饒殘家力蕩。幾石幾貫移名下。太半平生素昧者。此屬亦有渠戶納。無名替徵何暇及。倉隷四出如虎猛。搜其甁䃫拔釜鼎。雖有贒牧如傷視。急於催科不得已。村民相謂無計策。往訴縣門亦何益。近聞分徵有邦禁。一向催督星火甚。半夜逃去離此土。庶免冷獄瘐死苦。寒天氷雪塞路歧。負抱老穉將安之。之他亦無無糴邑。荷擔彷徨悲嗚唈。一吏負逋百家散。况復衆奸公庭滿。念彼八路皆如此。無民無邑將何以。三代之民猶淳俗。嗷嗷胥戚無怨讟。邦有三尺嚴秋霜。何難摘拔一懲創。九重誰獻流民圖。援彼溝壑置康衢。</text>
<title>病中寄李友公進</title>,<text>過得一旬七十强。不知身老病常妨。山陰白雪多時積。洛社殘梅幾處香。片夢懷人千里遠。寸心憂國萬秊長。春來擬訪前遊地。誰記衰顔舊鄭莊。</text>
<title>次曾茶山歲盡韻</title>,<text>老人不恨白駒催。多得流年去復回。過客光陰看臘盡。小兒時節喜春來。衣便舊着經冬熟。酒好新醅逼歲開。久卧田廬歌聖代。丹心一片未全灰。</text>
<title>立春 歲除前日</title>,<text>萬化立春日。三元行夏時。七旬吟病叟。十歲誦詩兒。不作經綸事。能爲頌禱詞。東風入門巷。老柳自先知。</text>
<title>歲時。承米鹽魚優老之典。不勝感祝。</title>,<text>白髮光輝動里閭。歲時恩例及懸車。貴如金粒長腰米。伴以晶鹽巨口魚。莫言甲第兼粱肉。恰好春盤佐笋蔬。爲酒爲肴分惠養。碧嵩遙祝紫宸居。</text>
<title>新春書事</title>,<text>陣陣東風雲雪翻。新春佳氣滿乾坤。江冰夜坼魚龍慶。山雨朝沾草木恩。造化潛輸詩潤色。太和流入酒生痕。時過小屋嬉嬉笑。遶膝斑衣始學言。</text>
<title>中元</title>,<text>三庚過盡屬中元。一點新凉到骨恩。赤壁來宵裝桂棹。沙門幾處設蘭盆。碧梧枝動淸颸響。紅蓼花收宿雨痕。千耦洗鋤鳴土鼓。康衢老少月中喧。</text>
<title>庭蕉</title>,<text>滿園佳卉草堂深。庭上綠蕉高一尋。葉葉迭抽承舊葉。心心相繼起新心。藤箋灑墨輸奇彩。蒲扇遮陽讓美陰。沐雨翻風何所似。裁雲翠羽墮仙禽。</text>
<title>池荷</title>,<text>池花宜雨復宜晴。柄柄奇黁吐玉英。碧葉抽心泥滓淨。金莖開掌露華翻。娟娟水上香風度。澹澹雲間素月生。近日西湖多勝事。笙簫畫舫踏歌行。</text>
<title>送季氏謙之</title>,<text>兄弟四人二人在。二人同病益相憐。共知飢飽聯床食。頻問寒溫對榻眠。經夏歸心難挽了。當秋別緖更凄然。君家叢菊花開節。與我携筇步澗邊。</text>
<title>上墓</title>,<text>墓柏平安在。秋來宿草蕪。感玆霜露節。薦以果魚需。昔疾惟憂數。今衰不肖孤。夕風送歸棹。回首更躇躕。</text>
<title>黃昏</title>,<text>白髮不知老。黃昏期美人。美人忘我久。枉自勞心神。</text>
<title>空閨</title>,<text>醜貌擇佳婿。白頭守空閨。空閨雖死了。不作齊人妻。</text>
<title>對月</title>,<text>秊多居且僻。終歲寡朋賓。一片東山月。平生我故人。</text>
<title>拈箕雅韻</title>,<text>不禁霜飈吹鬢毛。藜筇隨喜撒林臯。江湖人老芳菲歇。天地秋殘義氣高。古木依山猶雨露。孤舟泊岸不風濤。村翁持酒來爭席。免得竆鄕作土豪。</text>
<title>十月初七日。仁陵玄和。移奉于廣州新陵。晝停于燕享臺。大駕率百官迎哭。愴慟如新。七</title>,<text>先王復欲見臣民。百里來呈病卧身。陟降皇靈應眷顧。廞儀肅肅過城闉。沒世遺民於不忘。洪惟聖德格穹蒼。眞遊寖邈雲鄕暮。三紀治平日月光。聖祖珠丘漢水陽。灤遷十月卜同岡。千春松栢增佳氣。神理攸安睿孝彰。三十三年不盡哀。滿城臣庶哭爲雷。連雲幄殿如平日。曾是皇華宴享臺。蜃衛晝停別奠殷。愀然如復見吾君。鑾輿何不還金闕。蹕路逶迤向暮雲。賤臣曾廁晝三筵。雨露頻承尺五天。屢閱滄桑餘白首。生成遺澤早歸田。重違褥蟻保殘骸。萬事東岡慟哭回。追報今王亦無地。天寒雨雪僕夫催。</text>
<title>示兒曹</title>,<text>昔余居負洛。淸貧自吾先。風雨環堵室。蕭然如磬懸。豈有甁儲粟。不識紙裹錢。理生本自踈。螢窓但蠧編。粗勉古人事。竆苦持守堅。寒門沾厚祿。不才天所憐。宦遊三十載。誤恩生成偏。恒懼踰涯分。尺寸不敢愆。買山歸東岡。霜雪已被顚。稍成菟裘計。養拙得靜便。栗里治花逕。香山卜林泉。秊豐衣飯足。百爲多侈前。兒孫厭讀書。僮僕惰耕田。親舊不知我。謂我晩福專。老懷常瞿瞿。淸白家所傳。易墜名敎地。難恃富貴天。金籝與經笥。所得知孰贒。時時對兒曹。辛勤話昔秊。寒厨夕執爨。漏屋宵不眠。備嘗難具說。不覺涕潸焉。後生不知此。聽之不爲然。陳談構拙句。要爾常勉旃。孝弟脩身本。勤儉保家全。樓上有殘書。吾家是靑氈。</text>
<title>糴民</title>,<text>白棒朱牌倉吏豪。竆閻椎剝訴嗸嗸。馬牛相及族姻散。雞犬一空閭里騷。小邑元來多痼瘼。豐年不免竭脂膏。察眉援手無良策。縱有贒侯亦獨勞。</text>
<title>丁巳元朝</title>,<text>晨興盥櫛更精神。憶在髫齡見此辰。騎竹塲中寧信老。頌椒盤上復爲春。愚人不畏逢蛇歲。小雨何妨値甲旬。詩句秊秊酬令節。癡心每欲語逾神。</text>
<title>次春野族人 旭 精舍韻</title>,<text>精舍增修壽域春。主翁勝似有巢民。文章世外身名隱。行誼鄕中孝弟申。畏壘山深人有楚。武陵村僻地非秦。兒孫堂構能如此。軒敞詩樓老興新。</text>
<title>四月二十八日</title>,<text>已足三春雨。夫何四月霜。屋頭餘集霰。草上晩晞陽。慘舒天難測。災祥我未詳。古人有憂歎。周雅十三章。</text>
<title>得贒字</title>,<text>無他一技可稱贒。從事詩書七十年。白首文章非俗好。靑氈忠孝是家傳。雖知鹵莽功難就。莫謂衰遲力旣愆。峽裏無人來問字。一春花鳥謾吟篇。</text>
<title>贈翠菴上人</title>,<text>師何知我卧林間。錫杖來敲月下關。太白峯頭千里足。洛伽窟裏十年顔。久離火食空盂在。不屑塵衣弊衲還。一夜燈前聞法妙。諸天花雨滿空山。</text>
<title>次 後改名暻 姪韻 二</title>,<text>山陰初夜雪爲花。萬樹寒梅處士家。掩卷欲眠詩忽就。松風吹月半窓斜。題品尋常雪月花。蕭條物色放翁家。尙慙修養無眞力。醉夢時時走俠斜。</text>
<title>軸中見尙長水 東奎 詩有感</title>,<text>洛下諸贒鳴盛時。於謳老子是吾師。尋常酒債一盃醉。八十文章萬首詩。前輩風流今寂寞。餘生身世亦支離。空樑月動梅花發。滿篋瓊篇手自披。</text>
<title>次梧陰集韻</title>,<text>百金醫老藥無方。風雪東岡一草堂。直釣多秊竆呂尙。範驅終日賤王良。湖山已暮餘寥落。宇宙雖寬獨踽凉。近日騷騷多誕說。嫠憂冬夜雨聲長。</text>
<title>臘月十七日純元王后葬禮時。暄和如春。克襄萬幸。大小民人攀號之中。莫不感頌遺澤。</title>,<text>於乎我聖后。至德天所知。五紀再垂簾。重奠磐泰基。一念在元元。含生雨露滋。元祐釋裘冕。長樂稱壽巵。堯民遽喪妣。擧天無祿悲。尙軫紓民力。遺音施帑資。國人大憂戚。臘寒五月期。逼歲常栗烈。最多風雪時。百里漢南程。若爲奉廞儀。接濟雖有備。難免凍且飢。恭惟在天靈。冥冥保佑之。帝乃命羲和。陰沍發陽曦。蜃衛祥雲護。鑾路和風吹。藹如臨朝日。春詔浹骨肌。萬姓相謂曰。莫非仁澤遺。吾王躳隨輿。深墨展孝思。祔兆神理安。追徽典禮宜。珠丘基萬世。恒吉卜若玆。賤臣病田廬。邇班不得隨。撫念累朝恩。泣望雲天涯。</text>
<title>人日</title>,<text>元朝至人日。黃道見祥曦。六畜皆逢吉。三才共得時。梅粧何足艶。花勝未爲奇。我有新詩好。春臺物象煕。</text>
<title>兄子普草舍新成</title>,<text>白首經營得一廬。爾能安分古人如。十幺小築山多入。數畒新菑地有餘。老喜妻知黔子樂。貧憐兒讀董生書。洛陽破屋難容膝。余亦華陰習隱居。</text>
<title>聞銓家擬諫長之望。好發一笑。</title>,<text>同閈故人爲吏部。淸朝擬我諫官名。八旬野態人皆笑。三品臺啣世所榮。猶有寸心丹炳若。奈何衰鬢白紛然。欲陳蕘說瘖聾甚。不入脩門二十秊。</text>
<title>池蓮</title>,<text>半畒種蓮子。三年開一花。處卑離溷濁。當熱享淸華。高品多非貴。眞香晩更佳。草堂得顔色。可以作詩誇。</text>
<title>京行 孝定殿練祭時</title>,<text>淸平川上雨霏霏。百里行人不惜衣。明日參班丹闕下。田園秋事復催歸。</text>
<title>還家</title>,<text>三宿城西路復東。遲遲行色尙悤悤。夢過臺省夔龍別。秋入山田沮溺同。不忮不求名利外。何聞何見去來中。翩翩老鶴迎風舞。知爾松壇待主翁。</text>
<title>彗孛跨朔不退。大爲憂憫。</title>,<text>日月本無過。星辰何告災。候臺不能掩。言路可從開。仁愛天方警。怨咨民亦哀。山窓夜無寐。白首起徘徊。</text>
<title>孫兒重植擢小科榮掃。次春野族姪賀韻。</title>,<text>科聲絶罕出寒門。榮掃家山感聖恩。每惜畸竆如爾老。誰知僥倖在吾孫。渠今妙歲超新進。翁亦當秊副壯元。令抱有才宜食報。明春聞喜共芳樽。</text>
<title>次何北山感興詩</title>,<text>中秊逃空谷。非余欲長往。林泉以爲樂。筮得嘉遯象。水深不可下。山高不可上。竆居寡朋儔。閉門鬢華養。短褐足輕煖。簞食當方丈。四時饒佳景。聊以供淸賞。嶺雲物色奇。溪月襟懷朗。時對古人書。千載起遐想。若在弟子列。不辭操几杖。眞儒久不作。貿貿嗟吾黨。南山桂樹暮。古琴撫遺響。</text>
<title>朴黃州自京還寓柄峴</title>,<text>東來西返復還東。可喜溪窓對兩翁。君亦七旬成濩落。吾從數歲益衰癃。幽居更好分華北。新事何須問洛中。繼此源源滋麗澤。也知吾道未應竆。</text>
<title>具友 東益 來過</title>,<text>一曲巴歈和郢歌。山窓難得故人過。還尋洛社時猶晩。暫寓華陰歲亦多。雪裏寒梅兼得月。燈前暖酒細生波。胷中縱有凌雲氣。白首相看可奈何。</text>
<title>申友 哲模 來過</title>,<text>自笑詩竆老孟郊。經冬吟病卧衡茅。澹烟和月籠梅萼。暖雪爲花着柳梢。澗戶蒼狵俄吠影。雲峯老鶴忽離巢。同鄕廿載稀相見。君已稱衰我息交。</text>
<title>暮懷</title>,<text>過境悲歡跡已陳。每逢佳節感懷新。蓼莪詩廢仍成老。常棣歌終不復春。至樂難爲前日我。餘生能作幾年人。兒孫遊去無來客。禪坐虛堂淨十塵。</text>
<title>醉歌</title>,<text>上天假我年。壽我躋大耋。聖上祿我身。擢我侈華秩。吾先起我家。遺我積餘慶。吾師發我蒙。勉我敦百行。親友不我鄙。推我爲三益。造物不我猜。餉我以淸福。我旣多受賜。何以得稱塞。嘗聞古人語。還有不報報。掛冠東都門。結廬華山隩。鄕中歲時樂。峽裏風俗好。皓首且歌舞。盃酒通大道。世人不知名。自號甫山老。</text>
<title>夜氣</title>,<text>君子恒存夜氣淸。心神灑落體和平。發爲事業生明睿。流出文章作正聲。秋水涓涓寒月照。晴空杳杳澹雲行。如今鹵莽多追悔。却被塵紛誤半生。</text>
<title>嘉陵八景</title>,<text>白石蒼松江上臺。秋空浮上一輪月。高攀桂樹獨徘徊。玄鶴翩躚來恍惚。超臺秋月華陰十月北風號。萬丈峰頭三丈雪。欲訪故人何處尋。前溪氷塞蘭橈折。華山暮雪柄山十里一樵場。草葉柳枝長短笛。笛聲寥亮入斜陽。點點靑烟村巷夕。柄山樵笛昨夜峽江春水漲。魚鹽市曁通商帆。酒店柴塲爭指點。東風彩鷁尾相啣。汶浦商帆南風忽起北雲馳。斜日靑山飛白雨。巖溜沸騰作瀑泉。彩虹夕飮槃江浦。甫山驟雨門前碧澗斂朝霞。屋上丹崖生夕照。中有簑衣九耋翁。一竿猶把磻溪釣。平村有鄭氏老人隱居。○平村夕照。囊槖甁罍山市路。鄕村物色尙衣冠。斜陽歸步醉狼籍。大椀逢豐酒戶寬。山市衣冠竆居猶得近官衙。夜夜譙樓聞鼓角。恰似柴門剝啄禽。山翁枕上酣眠覺。郡樓鼓角</text>
<title>太華柳大英 頀 來訪</title>,<text>太華處士鬢如蓬。飛屐來尋甫里翁。人或謂閒吾已老。天猶與健子非竆。幾回抱玉荊山下。尙有餘璜渭水中。病榻秋淸聞綺語。踈襟一夕十塵空。</text>
<title>本生忌辰。省拜柯原山所。歸路述感。</title>,<text>百感履霜秋草塋。喪餘餘淚更霑纓。蓼莪莫逮三牲養。常棣那堪獨鴈鳴。輿步崎嶇山日晩。櫓聲咿軋渚烟生。頻回白首東岡下。難得秊秊作此行。</text>
<title>甲文，賤得畢讀千字文。</title>,<text>二幼同六齡。聯床讀千字。一日能知十。成誦百日至。老人大加愛。聰穎勝余穉。佳婦與老妾。歡喜不惜費。滿盤酒餠麵。盛如初度備。云是洗冊禮。吾家稀罕事。鄕鄰爲來賀。相與飽且醉。欲觀渠成就。晩福祈天賜。</text>
<title>次晦菴墨梅韻 二</title>,<text>孤標闇淡不聞香。耐過山窓二十霜。猶向衰翁媚幽獨。也能勝似玉人糚。冷蘂踈枝澹墨香。不關橋雪與階霜。婆娑只是精神在。肯學繁華時樣糚。</text>
<title>次雲谷雜詩十二首韻</title>,<text>陟彼江上峯。峯上復重嶺。躋攀亦已勤。不知山路永。願訪藐姑仙。寫我憂心耿。右登山病骨常畏風。風吹如枯木。塵氛何晦冥。雨雲多翻覆。不能訟飛廉。蟄縮祇自恧。右値風霽月上東山。夜冷天氣肅。一般受淸輝。朱門讓白屋。靜觀盈虛理。幽人不眠獨。右玩月客從何方來。訪我雲山夕。空谷喜跫音。盃酒慰情極。謝病人事略。雙鬢無一黑。右謝客薄田付租戶。猶恐農事緩。時出廵野逕。埭堰春水滿。歌詩勸亞旅。山花和長短。右勞農天道備吾身。何必求杳冥。近世學不講。俗儒相分爭。感玆雲谷詩。反復致丁寧。右講道懷人不可見。我獨逍遙遊。山川何漠漠。歲月空悠悠。吾衰不能就。願君無相猶。右懷人索居過從稀。柴門隱林丘。園中匝松桂。不知歲寒愁。雲山爲畫屛。倚枕作卧遊。右倦遊我有古人書。芸香曬竹關。舊讀憐螢枯。新刊憎蠧奸。此亦儒者事。功在纂輯間。右修書夜坐月有情。朝看山不厭。塵累莫宜侵。沉疴得自砭。枯禪時入定。法珠能斷念。右宴坐更上山逾高。直下壑無底。歸路尙險艱。石藤碍屐齒。明朝欲復來。采芝訪綺里。右下山偶作山外客。還山桂樹秋。開戶延月入。拂塔掃雲浮。琴書復整理。簞瓢非我憂。右還家</text>
<title>栢峽金雅 勉弘 夜過</title>,<text>山翁久不出山行。養疾山窓恃藥囊。鏡裏千莖羞白雪。曆中一線喜靑陽。雲生柏峽飛君屐。月入柴門照我觴。梅下燈靑詩韻朗。今宵好作暮年光。</text>
<title>南湖從嫂回甲。病未往見。書示姪。</title>,<text>吾宗本寒素。嫂家亦淸貧。偕老衡門下。契活難具陳。績燈誦女史。齊眉如對賓。黔婁諡爲康。古有贒婦人。三兒勤耕讀。行誼著鄕鄰。十孫皆寧馨。斑衣滿室春。門戶稍成樣。晩福何蓁蓁。萱闈讌花甲。孟陬屬佳辰。寒厨具異味。雪笋兼冰鱗。綠髮永難老。藐姑凝其神。衆賓咸致辭。慈孝盡天倫。天乃俾壽昌。餘慶豈無因。觀善思揚美。况余廁周親。病枕阻華觴。爲詩嗟歎頻。短筆雖無力。幽光詎沉淪。</text>
<title>次陶詩飮酒二十首韻</title>,<text>大道不窳隆。智愚共由之。代謝自循序。衰榮各隨時。造物同規矱。古今只若玆。所以達觀者。任運不復疑。箇中有工夫。此身謹自持。古來高蹈者。往往在深山。行藏隨所遇。難以一槩言。潔身養壽命。松栢共長秊。雖無驚世事。後人或有傳。人生有嗜欲。枯澹非常情。巖穴忍飢餓。博得高尙名。榮叟以爲樂。商翁得久生。麋鹿與之友。猿鳥亦不驚。廉立裨世敎。不可謂無成。神仙不可學。乘鶴白雲飛。物外虛境幻。人間古塚悲。海客說荒唐。壽與三光依。籛鏗偓佺輩。而今安所歸。欲借三神藥。療我雙鬢衰。雖得長生術。奈與造化違。桑門大雄佛。逃空絶卑喧。悟心雖或近。見性何其偏。如雲念經徒。蘭若遍名山。高明多被誤。一入不知還。夷禽塞道路。其害詎可言。仙佛俱非願。我遊何處是。古琴久不彈。昭文無成毁。黃虞邈難追。嘆息聊復爾。山中遌道友。眉宇靑霞綺。昔余遊京洛。金閨廁羣英。縱乏匡時策。詎懷遺世情。急湍迅東流。殘日催西傾。桑梓賦歸兮。倦鳥依林鳴。白髮亦君賜。田廬畢此生。白雲在東嶺。本非霖雨姿。明月出雲間。掛我庭梧枝。素志雖多違。幽事乃爾奇。臯卨非所期。許巢尙可爲。秊來頭盡禿。不復受絡羈。山村八九家。柴扉相對開。村翁携酒來。一盃瀉我懷。子陵非索隱。堯夫豈打乖。嘉州江上樹。一枝借爲棲。竆居三十秊。不踏長安泥。何妨郢門歌。不與俗韻諧。老驥雖伏櫪。猶自路不迷。頑鈍介如石。萬牛莫挽回。竆閭猶秉燭。桑楡補東隅。古人稱益堅。甲子混泥塗。嗟彼名利客。逐逐常被驅。萬鍾與一瓢。憂樂孰有餘。不待詹尹卜。爰得我所居。理生依畎畒。吾師神農道。歸耕未及健。筋力嗟已老。山田多墝埆。小旱憫苗枯。庚楚居畏壘。歲熟風俗好。代食免長飢。乃知稼穡寶。瓊糜舂爲粮。直將遊物表。出門更躊躇。皓首尙憂時。涓埃無所報。爵祿非難辭。升平作恬嬉。惟昔不如玆。哲人反爲愚。君子常懷疑。大明正中天。微雲敢蔽欺。吾王有聖德。垂衣坐治之。世人好飮酒。醒醉不同境。我獨識其趣。不醉亦不醒。養拙以攝生。妙意誰得領。有友常從遊。楮生與毛穎。惟爾知我心。寫我寸丹炳。園中有孤松。淸風時自至。階上種佳菊。重陽爲一醉。鄰曲時相招。班荊坐無次。前歲禾黍稔。今年豆麥貴。農談不相猜。濁酒有眞味。吾家世淸貧。洛涯荒田宅。床上有琴聲。門外無轍迹。發憤忘飢渴。人一能己百。鈍根卒無成。靑絲化爲白。弊氈墜舊傳。撫躳自嘆惜。老蠧爲脉望。只能食殘經。山廚鼎器破。九轉丹不成。病眸恒少眠。壁燈守寒更。雖有兒孫輩。詩禮昧趨庭。頑犢合敎耕。凡鳥難善嗚。斑斕雖所愛。豈不慨余情。世間綺紈子。皎如玉樹風。謂書不足學。早遊靑雲中。自許出天才。造化無不通。亦有世將家。而不學操弓。俯仰古今中。奚喪復奚得。固竆爲小節。衛生是大惑。造物喜參差。筭命昧通塞。醉入無何鄕。夢遊華胥國。吾復何思慮。天機以語默。終南有捷徑。世稱兼隱仕。貴賤豈由人。行藏固在已。廊廟志山林。城市不爲恥。丘園賁玉帛。亦不遠千里。余獨胡淹留。山曆過二紀。恬退掠虛名。丘隅止其止。聞道雖未早。平生有所恃。世衰大僞作。難以守吾眞。俗頹大朴散。誰能反其淳。今日見陽春。昭蘇布澤新。皇風穆太皡。覇冬滌苛秦。時雨又過之。天宇淨氛塵。將有田園事。敢不及時勤。好鳥來喚起。款款如相親。溪翁共理釣。魚上桃花津。經秊始出門。童穉笑衣巾。作詩和淵明。異代同調人。</text>
<title>寄絳山李尙書 經在</title>,<text>山中不到世間憂。西北驛騷風馬牛。萬里洋邪寧變夏。百秊胡運可防秋。元來杞國仁天覆。莫去桃源別地求。畢竟吾東 缺缺缺。小華 缺缺 是靑丘。</text>
<title>訪栗里族兄。遊栢林。</title>,<text>老柏森森亦幾秊。重來物色宛如前。雲生鵠嶺分千嶂。水落龍門散百川。誰爭子所閒田地。不遠仙居小洞天。兩翁相對渾忘返。偶被斜陽謾興牽。</text>
<title>贈沙湖少年</title>,<text>愛爾英才又妙年。緇林藹蔚見推先。賁園玉帛花千樹。麗澤波瀾月一川。名敎箇中元有地。文章分外亦能天。自甘老驥成無用。牢卧竆山不被牽。</text>
<title>省拜榛坪山所</title>,<text>於于柳子我旁親。大節堂堂宇宙間。瞻掃秋原薇蕨在。海東一片首陽山。</text>
<title>海史洪城主 在愚 見訪</title>,<text>只是農談半日長。林窓雨過泛槐凉。舊鄰更得官樓近。僻處那知世路忙。一病江湖詩寂寞。百秊風月酒尋常。習家池畔茅亭上。還有淸颸辟暑方。</text>
<title>霖雨</title>,<text>甘霖仍作苦。日夜不知休。却恐天長漏。還疑地欲浮。焦田旣慰望。破屋還生愁。龍亦知功罪。神瓢迄可收。</text>
<title>彗孛</title>,<text>海舶妖氛數載餘。中原消息尙紛如。帝垂斗柄爲長箒。揮廓天衢盡掃除。</text>
<title>園亭 五</title>,<text>一笠茅亭步仞丘。甫翁於此以優遊。農歌細雨龍鱗壤。漁笛斜陽鷰尾洲。闢小洞天非別界。破荒田地作閑區。靑林踏閣消長夏。分外淸凉五月秋。揣分量宜有自知。安排已在入山時。一身泉石烟霞疾。千首風花雪月詩。白髮蹉跎爲世棄。黃昏怊悵與誰期。雲間倦鳥歸來晩。猶幸深林得一枝。少華隱者世誰知。樹屋深居避暑時。鶴立庭陰窺午睡。蟬過山郭落秋詩。鄰兒偸果疑方朔。野客持琴或子期。却喜文園消渴病。今宵月色上窓枝。漁張樵李結朋知。此老風流異昔時。最是難忘何處酒。猶多得意暮秊詩。山中宰相元無用。天上神仙不可期。慙媿塔焉成槁木。靑春曾比桂林枝。忽忽光陰兩鬢知。山窓高卧已多時。百秊無限生前酒。每日能吟歇后詩。上甲喜晴猶水患。中庚苦熱近秋期。兒童莫打蟬鳴樹。恐曳淸風過別枝。</text>
<title>寄棠溪張老人新曆</title>,<text>一山南北兩衰翁。甲子參差老態同。淇竹猗猗君髮綠。商芝采采我顔紅。晝眠易得遊仙夢。夜坐胡爲念佛工。新曆又將添一筭。不愁風雪歲華竆。</text>
<title>次高敞宗人 景善 告別韻</title>,<text>君能高唱我能聽。山屋詩燈數夜靑。先契尙追花樹遠。後期難問酒盃停。最多衰髮今冬雪。可奈羈踪欲曉星。聞說新年邦有慶。錦袍須返磵濱亭。</text>
<title>掩卷寫懷</title>,<text>卷裏光陰白盡頭。竆廬秉燭歲寒愁。欲爲君子誰能禁。未免鄕人亦足羞。早退非緣三見黜。餘生端合七宜休。年來造物多饒我。分外優閑得自由。</text>
<title>壬戌元朝</title>,<text>七旬加六甫山翁。過歲平安山屋中。滿酌椒樽融臘雪。早開蓬戶納春風。籌添壽域寧知老。歌續康衢更願豐。一夢前宵猶怳惚。六仙簪佩五雲宮。</text>
<title>江陵朴生委訪。金生 東聲 亦偶過。</title>,<text>前宵好月出東溟。千里來尋一笠亭。廿載看君鬚盡皓。八旬敎我眼回靑。相逢無幾多今日。此別難留欲曉星。歸與鑑湖鷗鷺道。賀公宿醉未全醒。散落詩篇有誦傳。臨瀛仙侶拍吟肩。白雲夜宿金剛塔。明月秋生鏡水船。不速賓朋今永夕。相忘湖海已多年。雙飛蠟屐誰能挽。忽謾逢場作悵然。數畒耕烟日未西。長堤草色散花蹄。白雲華嶽吾鄕僻。紅雨桃溪客路迷。自恃賤齡人事略。不爲高論物情齊。秊來不把江淹筆。爲贈君行一醉題。</text>
<title>海史寄三十韻索和</title>,<text>缺界塊蘇作許寬。三淵眞訣審鯢桓。曳泥玄武都藏殼。伏櫪靑驪久卸鞍。瓮裏生涯心筭拙。鏡中秊貌鬢華闌。才如短綆違深汲。身似虛舟免急湍。更覓桃源春寂寂。端憂漆室夜漫漫。十秋不實琅玕鳳。百里曾棲枳棘鸞。碧澗洗心澄俗韻。白雲矯首展遐觀。仰天還是無憂杞。避地寧爲上策檀。近世恬嬉緣久治。邊陲搶攘欠差安。敷心尺詔三春藹。破膽羣邪五月寒。玆邑莫言如斗小。我侯端合遇根盤。犢牛渤海治何有。禽鳥滁亭樂一般。遍踏山川知有助。復勞郡縣太無端。淮陽病髮還添白。句漏仙爐欲煉丹。落拓名塗懷利器。揶揄造物弄跳丸。素期非在王喬舃。雅望虛彈貢禹冠。詞賦君能追兩漢。簪纓我亦系三韓。自從奕世推喬木。又托芳鄰契臭蘭。一向浮沉心獨苦。半生閱歷齒猶酸。同城曾喜鶯求友。入峽還如鳥識官。仲擧堂中頻解榻。習家池上共憑欄。雲烟甫峀環屛幔。水石超臺裊吹彈。莫買東山營兎窟。忽傳南海息鯨瀾。讀書松桂非嘉遯。勸課桑麻不惜乾。碧筒池欄謀別釀。紗籠樓板待新刊。衰秊只得鄕人敬。暇日能從太守懽。白首歸田歌詠足。丹心戀闕夢魂殘。風花逋債何相厄。冰蘗淸規不欲干。脫帽醉時春滿斝。解符歸日夕空簞。嘉陵江月文虹貫。爲築騷家執耳壇。</text>
<title>病遞工議</title>,<text>水部除書隕自天。嘉陵鄕里相喧傳。此翁在世世誰知。不出山扉二十秊。秊多病痼無所用。積薪之下蒙恩甄。奉詔感激涕泗流。四朝舊物雪被顚。重入脩門一肅命。最是大願此生前。夏畦賤疾兼采薪。鄕無醫藥違節宣。不得俟駕仍呈告。虛縻慢蹇只訟愆。此時旋遞勝新除。終始生成受恩偏。洛下知舊或譏之。山中妻子爲悵然。譏者亦可悵亦宜。是有命焉何尤焉。昨夜秋凉恩到骨。朝來忽覺沉疴痊。古人有言不報報。田間歌詠成一篇。</text>
<title>答人 二</title>,<text>洛下親朋或誚余。棄官何事入山居。丘隅知止人如鳥。濠上觀游子豈魚。白首本無經世策。靑氈惟有敎兒書。江湖歲晏成高卧。名利關頭一夢踈。此身多病負明時。不廢平生歇后詩。樽有黃花君獨醉。鼎無丹藥我先衰。都藏六用爲龜縮。可得千年共鶴飢。不恨秋雲多變態。小山叢桂歲寒期。</text>
<title>拈放翁韻</title>,<text>少日讀書洛北涯。中年入峽鬢毛華。桃源避地非忘世。杞國憂天亦爲家。水似釀泉何用酒。山多藥草不須茶。林間小築堪舒膝。較勝鷦棲覺已奢。</text>
<title>謾寫 三</title>,<text>松桂山中托歲寒。廿冬風雪一枝安。鬢多閱歷無餘黑。心不消磨有寸丹。物外優遊誰與友。世間快事早休官。書燈卧聽兒孫讀。尙記陳編蠧破殘。蓬戶雪積歲云徂。何事山中可自娛。南極星看今我在。西京梅憶故人無。謾吟枕上詩三疊。獨酌燈前酒半壺。已向塵寰斂蹤跡。虛名慙媿散江湖。東州太守善治名。荐歉秊來百弊生。入邑疲氓牛觳觫。出村豪吏虎縱橫。近聞諸邑多虛警。老眼何時見太平。歲色蕭條不知樂。竆閭風雪築愁城。南北營邑。亂民作梗。</text>
<title>立春</title>,<text>閏餘立春早。臘月尙如弓。微雪嶺頭在。伏流橋下通。柏醪浮斝綠。蔯菜上盤紅。門帖生顔色。斑衣筆力雄。</text>
<title>歲暮 二</title>,<text>寸晷分陰愈自慳。駸駸歲色崦嵫山。消餘臘雪添愁鬢。噓得春風入醉顔。兒輩紛紛樂事走。老人寂寂空堂閒。少秊莫向大年笑。八耋古來稀世間。一念平居耿結如。君恩未報病田廬。江湖憂樂丹心在。天地生成白髮餘。不妨耳聾當世事。猶能口誦古人書。願言羣彥爲夔卨。歌詠康衢且屬余。</text>
<title>癸亥元日</title>,<text>元朝天氣正暄和。可卜今秊吉慶多。雪隴牛耕黃出土。氷池魚陟綠生波。却看造物開新化。忽覺微軀去宿疴。笑許兒孫寬課讀。紙鳶竹馬且任他。</text>
<title>寄棠溪老人</title>,<text>九旬八耋兩山翁。相憶相憐老病同。鏡裏雪消童髮綠。盃中春入耉顔紅。交遊海內候誰在。詩句年來不要工。別有歲時新賀語。磻溪盡送太公竆。</text>
<title>春野族侄輓 三</title>,<text>大耋吾宗以禮終。薤歌夕動蕙帳空。一門從此失瞻仰。今世更無春野翁。古之羅隱未成名。應到九泉懷不平。世間才子相爲戒。莫學文章誤一生。平生漆室未忘憂。一閉佳城萬事休。華嶽老人作詩輓。向風揮涕君知不。</text>
<title>和海史洪友在江陵寄詩</title>,<text>臨瀛公事以詩鳴。十島三山照眼明。鴨頭有酒名湖闊。鶴背無錢宦澤淸。好敎詞客傳新句。莫笑歌婆說舊情。藥草曾嘗仙味別。幸分玉笋與金莖。</text>
<title>暮春</title>,<text>暮春天氣正晴暄。藜杖尋芳始出門。岸綠依依皆柳市。溪紅處處是桃源。磯頭捲釣知魚樂。園裏提壺解鳥言。省事秊來詩亦廢。四時佳興與誰論。</text>
<title>賀栗里族兄回榜</title>,<text>大耋重回釋褐辰。仁陵盛際榜中臣。始看卿月出東海。爭賀壽星朝北宸。扶上殿墀增怵惕。榮歸鄕里退逡廵。四朝逮事履簪舊。三世追恩冠冕新。彩舞趨庭多白髮。韶顔把酌駐靑春。人言地上神仙有。我見山中宰相眞。壽德同疇兼嚮用。天人受爵豈無因。晨興盥櫛瞻先廟。夜坐咿唔聞四鄰。田畒生涯歌聖代。江湖物色做完人。臯夔事業推時彥。甪綺經綸學逸民。弟少十秊成老大。公尊三達况周親。龍門對峙相望地。華嶽爭高早退身。桂樹南山無捷徑。桃花流水不迷津。佛恩塵刹爲眞報。神化丹靑亦罕倫。正値佳辰沂水浴。重開喜宴曲江濱。耆英盛事前期在。倘許微軀躡後塵。</text>
<title>四月廿二。前夫人回巹日也。持酒往于墓。</title>,<text>此酒卿知否。昔秊同巹盃。靑山何寂寞。白首暫徘徊。</text>
<title>重菴金斯文 平默 來寓鄰比。酬唱三首。</title>,<text>吾黨有高士。昔聞今見稀。英才多負笈。衰病失摳衣。俎豆孟鄰接。簞瓢顔巷希。二蒙初筮得。時習鳥如飛。不才爲世棄。多病出門稀。深巷謝車馬。薄田供飯衣。君恩終未報。吾道復何希。近得忘秊契。秋詩興欲飛。耋缶猶爲樂。吾年亦古稀。夜長宜秉燭。霜薄欲添衣。道在箇中得。心無分外希。看君秋士氣。寒月鴈高飛。</text>
<title>又次重菴</title>,<text>兼葭水冷露凄凄。歲暮逢君可奈如。病抱半生爲世棄。胷藏千古向誰攄。苦吟白髮還羞澁。佳節黃花足暢舒。海內朋交零落盡。殘年猶幸遂吾初。</text>
<title>吟病</title>,<text>貞疾無醫每蹙嚬。山居廿載廢簪巾。華胥夢短仍成老。梁甫吟長未見春。白首爲詩非惡業。黃花有酒尙佳辰。荒秊縱乏琅玕實。飮啄林泉樂是貧。</text>
<title>本邑東軒重建。本倅金侯 瑨 示落成韻求和甚勤。</title>,<text>重修郡閣少華東。太守爲詩揭畫櫳。檻外雲山皆定位。樽前風月摠歸功。翬飛何足勞良手。燕賀無由致病躳。觀者堵牆相與語。我侯仁政此堂中。</text>
<title>落木</title>,<text>始寒天氣作風威。落木蕭蕭雨打扉。秋事紛如飄葉亂。春容斂却晦根歸。冰前丙穴魚爭聚。霜後遙空鴈盡飛。數畒山農猶有穫。荒凉茅屋潤生輝。</text>
<title>復次梧陰集韻</title>,<text>弧矢當年志四方。靑春轉眄去堂堂。櫪思千里驥猶壯。林擇一枝鷦亦良。塞上老翁觀倚伏。道傍童子識炎凉。全吾晩節尋初服。不媿頭邊白髮長。</text>
<title>鄕俗以十月黃馬。爲賽神吉日。餠酒相歡。</title>,<text>鼕鼕村鼓賽年神。餠酒相將洽比鄰。十月吉辰維戊午。三更不寐似庚申。豐登隴麥祈來歲。爛發山花見少春。意野禮眞歡醉飽。康衢白髮聖人民。</text>
<title>次放翁方外語韻</title>,<text>富貴功名摠落空。嘉陵江上一漁翁。人間何世遊方外。天上無仙老此中。半架詩書多我有。一盃風月與人同。秊來造物挪揄劇。跛躄其形又瞽聾。</text>
<title>謾吟</title>,<text>弱質生多病。明時老太平。出門遊薄宦。入峽作閑氓。丹藥身能保。黃粱夢不成。山詩非禁臠。野食勝侯鯖。樗散違時用。葵衰向日傾。歲多饑饉色。民有怨咨聲。柴逕雪山積。井欄冰岸橫。租錢官索急。桂玉市沽爭。顧乏援溝手。空懷獻曝誠。寂寥山屋下。溫飽負平生。</text>
<title>冬夜吟</title>,<text>一寒如此甚。難慰怨咨民。値歉人多病。徵逋吏不仁。今宵又大雪。何日見陽春。廣庇雖虛念。山窓夜起頻。</text>
<title>睿陵擬輓</title>,<text>大行有聖德。端拱十四秊。嗣王尺衣臨。孝仁格于天。宣仁抗裘冕。我家禮亦然。四始春王正。哀慶同八埏。郡吏布新詔。跛躄喜相傳。山廬有棄物。四朝哭蒼梧。胡爲老不死。復願少須臾。在廷諸搢紳。誰非喬木臣。勉爲稷與契。堯舜我君民。崇儉與懲貪。况復降絲綸。㫌招爲急務。林下幾隱淪。</text>
<title>立春</title>,<text>春王卽位攝提初。萬品昭蘇氣藹如。太皡乾坤時出震。唐堯風俗歲云除。玄杓北斗祥星爛。蒼玉東郊化日舒。養疾山翁心不老。三冬坐讀一床書。</text>
<title>甲子元日</title>,<text>元日暄和不起風。老農相賀得秊豐。天時人事應如此。國泰民安所望同。冲辟已知先正始。老臣惟願永圖終。當今急務經筵重。誰任甘盤勉學功。</text>
<title>次兒輩韻示重菴 三</title>,<text>鏡中衰白不須驚。猶幸春臺見太平。四代同宮稱晩福。一鄕先酌許長生。飛潛動植皆時節。跛躄喑聾亦世情。近得芳鄰鄰不富。經冬寒屋坐書城。世事蹉跎每自驚。老懷多緖莽難平。涓埃無以酬明主。溝壑誰能濟衆生。少日讀書何所用。良辰吟病若爲情。靑雲故舊凋零盡。春夢尋常入洛城。老去作詩人不驚。雖耽佳句只平平。一生憂國丹心在。八耋逢春綠髮生。閑局對碁看世事。小盃酌酒做人情。五龍笑我雲臺睡。廿載柴車不入城。</text>
<title>吾道 二</title>,<text>吾道本非與世違。年來多病掩山扉。百年地僻烟霞積。二月天寒雨雪飛。尙許丹心懸魏闕。不羞白髮照漁磯。浮生成就難僥倖。做箇安閒亦所稀。今春多減謾吟詩。三月山寒節較遲。麥始蘇醒經雪隴。花猶寂寞向陽枝。和風谷鳥聲初變。細雨濠魚樂自知。勝日尋芳非學少。舞雩沂水古人思。</text>
<title>食粥</title>,<text>平居飯常足。荒年食粥宜。擧族懸細腰。四鄰皆阻飢。升米和盆水。足爲糊口資。是亦仁人利。小費爲廣施。春山薇蕨肥。糝羹甘如飴。長幼同一椀。相勸笑嬉嬉。顔公乞米帖。猶有憂煎時。鄕里相嗤點。謂我吝且癡。滫瀡易爲飮。每食必飽奇。何時隴麥熟。不托大椀持。</text>
<title>初夏 二</title>,<text>夏初天氣節宣宜。睡起東窓詠小詩。雨過林園鶯處處。風回池閣鷰時時。山多藥草人無病。溪遍桃花客有疑。不妨年來喑聾甚。世間消息莫要知。閉戶深居養鬢華。半生爲客老還家。東風帆笑西風帆。今日花看昨日花。物外偶尋閒世界。箇中仍做澹生涯。腸肚春來藜莧集。一盃勝服健溪茶。</text>
<title>憫旱</title>,<text>家人憂我病兼衰。粥飯荒秊得免飢。還有細腰懸擧族。誰能一口揷雙匙。禾苗損綠爭宵灌。麥穗挼靑見夕炊。最是三農誰慰望。世間非乏作霖姿。</text>
<title>次重菴秋夜無寐韻</title>,<text>聞君病無寐。起吟秋夜長。歐翁何歎息。楚客何悲傷。懶婦驚殘夢。遊子憶故鄕。我有一杯酒。取醉勿藥方。</text>
<title>又次重菴</title>,<text>吾衰久廢詩。造化不復勞。山居多歲月。野渡小風濤。今秊秋大熟。竆蔀免刮毛。泉石宜枕嗽。不憂侵肓膏。</text>
<title>省齋族人 重敎 與重菴及兒輩遊山。病未同遊。追次其韻。二</title>,<text>芝宇淸瑩道氣濃。對君慙媿我龍鍾。正看明月盃中照。又有良朋席上逢。藥餌扶衰難着力。衣巾習懶不爲容。歲華搖落芳菲盡。晩節相期菊與松。物情宜澹不宜濃。萬事蹉跎已曉鍾。入峽多秊無此會。過江何日更相逢。君離塵臼能超寤。我有丘樊劣自容。一抹歸雲生悵望。亭臯瘦鶴倚孤松。</text>
<title>江陵宗人  省墓坡山。歷訪而歸。</title>,<text>臨瀛車下問君先。百世宗風喜有傳。華岳跫音留永夕。草堂顔色話曾秊。重逢自幸山中老。後會難期海上仙。千里省楸歸路遠。白雲紅樹一筇前。</text>
<title>八月除諫長。以在外遞。</title>,<text>補袞平生一字無。病淹田舍逖違逋。三朝舊籍名猶在。十載重甄分所踰。天地生成躋壽域。涓埃報答唱康衢。偶尋異代同僚契。古有桐江諫大夫。</text>
<title>自量</title>,<text>退卧林樊分自量。閉門吟病亦何妨。文章鍾鼓兼聾瞽。泉石烟霞又膏肓。漆室無關當世事。丹厨不學養生方。今秊大好山農熟。畏壘淳風善一鄕。</text>
<title>謾吟</title>,<text>此身本不厭塵喧。入峽生涯只飽溫。彭澤歸來仍栗里。武陵深處是桃源。鄕人持酒時爭席。郡吏催租不到門。萬一涓埃何以報。千莖白髮摠君恩。</text>
<title>次金子三韻</title>,<text>少華秋色半斜陽。有客携琴過草堂。栗里生涯何澹泊。桃源消息厭荒唐。鏡中白髮全欺雪。盃裏黃花獨傲霜。浙瀝山窓騷韻動。許君磊落老逾莊。</text>
<title>次石隱金侯梅韻四疊</title>,<text>梅堂韻語是吾師。自幸幽居近郡治。南國芳菲先管領。東皇消息早探支。前身明月應修到。上界眞仙若遇之。洛社諸公星散處。舊遊邈邈每神馳。華岳山深隔漢師。圃樊蕪沒不鋤治。霜摧晩菊香猶在。雪壓踈篁力強支。昔有聖兪同姓者。世無和靖孰妻之。一枝昨夜春先動。嶺外何人驛使馳。擬向曹溪訪祖師。六根塵累盡除治。細斟雪椀香全化。悄倚冰欄弱不支。可但臨風三嗅已。且將候月一吟之。只憐淸賞妨寒疾。蹇衛西橋莫遣馳。鉛蠟何須借畫師。藐姑仙子澹糚治。芳魂怳若乘昏返。瘦骨猶堪飮水支。白雪陽春誰和者。暗香踈影又兼之。騷人誕說淸標累。羞殺羅浮片夢馳。</text>
<title>次姪除夕韻</title>,<text>除夕甫山翁。作詩記往事。三歲始學語。七齡頗識字。長老稱了了。毛骨亦奇異。簞瓢從少慣。破屋艱難備。蠧編不充腹。牛衣足酸鼻。弊布三十年。一張得紅紙。通籍逢盛時。奉檄叨孝理。玉笋銀緋列。冠帶免昌披。不才分已踰。貽憂吾先子。先子讀萬卷。炯鑑如秋水。自余立身初。行藏敎以義。謬恩何以報。冥升亦可止。世人多醉夢。造物挪揄戲。扁舟載全家。秋風動歸思。先隴瞻松楸。故里敬桑梓。數郡餘俸錢。買山不求仕。荷池奉筆硯。栗圃陪杖几。宣髮供彩歡。此樂疇可比。一朝眞遊邈。已涸風樹淚。永矢守弊廬。靑氈有餘遺。烟霞養貞疾。初服將以遂。親舊或誚余。盛代無官恥。天筆尙記簪。臺省恩屢被。丹心圖報未。白首恬退似。脩門違一肅。義分豈不愧。四朝哭蒼梧。萬事都已矣。愚溪賦常棣。莫如我兄季。皓眉共垂垂。人比商山四。壎篪同和我。籩豆相儐爾。無故爲一樂。圓滿難如意。寒天孤鴈鳴。紫荊忽憔悴。今夕何夕兮。歲翻百感萃。缶歌慰耋嗟。古人良有以。吾宗能起我。獻詩當歲饋。不須說舊懷。旣多受新祉。吾家必有慶。三箇璠璵器。斑斕爭繞膝。岐嶷又添齒。翁亦躋壽域。老少同樂此。鄕鄰酒相賀。瞿瞿戒良士。一篇和勁韻。衰力猶堪試。</text>
<title>乙丑正初雨雪</title>,<text>雪地雨無聲。先春欲發生。崇朝神瀵湧。入夜伏泉鳴。酒暖梅香沁。冰消麥氣淸。泥塗沾履襪。不可出門行。</text>
<title>二月十七日。旼兒冠。行三加禮。</title>,<text>八旬今見爾成人。髫髮三加卜吉辰。賓祝如儀鄕有禮。耋歌爲樂病回春。自吾先世多餘慶。又被名門許結親。塵篋朝章華且美。兒孫傳着受如新。</text>
<title>春賞</title>,<text>一春粧點小林丘。不必仙源別處求。洞裏閑花爭物色。門前老柳尙風流。濠魚共得莊周樂。山鳥何知杜甫愁。杖屨尋芳非學少。自家心上有天遊。</text>
<title>春盡</title>,<text>春盡歸時日又西。嘉陵江上草萋萋。詩中忽覺禽聲變。醉裏渾隨蝶夢迷。可惜殘花空逐水。生憎輕絮亂粘泥。老人尙有尋芳興。筇屐明朝擬更携。</text>
<title>石隱荒政。民無流散。</title>,<text>嘉陵福星照。荒秊得侯贒。雀鼠倉庫涸。鶉鵠溝壑塡。靑山布徵骨。白地稅刮毛。仁心視如傷。良手亦旣勞。荒政當歲暮。催科豈不急。鄰族不相保。殿屎嗷嗷泣。昨夜東閣雪。幾莖添鬢皚。仰體九重念。益殫百里才。竆蔀知感恩。薄田忘被災。一戶無流散。一民無怨咨。柴門吏不到。簞瓢猶堪憂。明秊豐樂亭。知從太守遊。</text>
<title>丙寅立春</title>,<text>今冬日暖早爲春。野渡舟行利涉人。雨浥山葩將意思。雪消隴麥欲精神。天門進帖丹心在。海屋添籌白髮新。幼子童孫同舞彩。能令此老樂佳辰。</text>
<title>正初壽資</title>,<text>此翁晩福近三尊。盃酒鄕鄰有賀言。耆社與榮鳩賜杖。卿班獨媿鶴乘軒。四朝垂白心懸闕。兩世焚黃慶溢門。萬壽南山臣拜獻。餘生到底摠君恩。</text>
<title>生朝</title>,<text>吾道伊來世念空。尋常憂樂與人同。貳卿官冷杜工部。八耋詩竆陸放翁。盡別諸公今海內。尙留閑漢此山中。餘生到底皆君賜。壽域春臺歲又豐。</text>
<title>九月六日。曾孫元錫冠。行三加禮。</title>,<text>冠我曾孫拜我賓。衡門穉子見成人。翁秊準八猶稀事。爾服加三正吉辰。知有吾家餘慶在。兼行盛禮往迎親。嗈嗈鳴鴈重陽節。盃酒華筵喜色春。</text>
<title>丁卯歲辰</title>,<text>百年能望九。人謂此翁稀。除夕立春日。極星添壽輝。君恩何以報。吾道未應非。可喜衡門穉。雙雙舞彩衣。</text>
<title>春初雨雪</title>,<text>點水三冬百井乾。竆廬病渴亦艱難。古橋冰涸梅香寂。斷隴烟消麥氣殘。昨夜同雲爲雨雪。崇朝佳澤作波瀾。老農賀勝前三白。况是陽和解臘寒。</text>
<title>旱災</title>,<text>旱災何太甚。農說去年同。山暗朝朝霧。江吹日日風。不分榴夏節。難望麥秋豐。病渴北窓下。無令盃酒空。</text>
<title>麥飯</title>,<text>食淡山翁麥飯宜。今秊長夏可無飢。夕飧澆水能淸暑。午饁占烟見早炊。大椀糝羹飽不托。小缸醴酒甘如飴。蒸炎粱肉人多病。誰遣侯門此味知。</text>
<title>秋興</title>,<text>天下皆知一葉秋。新凉乍動晩炎收。歐陽今夜何書讀。杜子當秊謾興愁。自古文章催白髮。尋常盃酒拭靑眸。良辰又有時豐慶。處處康衢擊壤謳。</text>
<title>贈省齋</title>,<text>吾門有省齋。講樹蔚蒼翠。鄕里聞絃誦。披得五經笥。眞工夙造詣。不獨才出天。鯉庭承訓早。龍門聞道先。英才多樂育。千載溯洛閩。吾宗十冠童。負笈薰炙親。山水開迷源。日月朗華胥。諸生有來過。刮目開心緖。申勤戒寒曝。門牆絶喧卑。此老有二蒙。蒙養向君期。</text>
<title>輓詞 三 [金平默]</title>,<text>高卧東山二十秋。玉京仙侶夢悠悠。園葵不奈傾陽性。九地應輸萬斛憂。八十槃阿卿月籠。浮雲一任卷舒中。江流不盡山長在。樵牧爭傳孝謹風。丹旐翩翩出古除。甫山林壑此空虛。江南猶有舊賓客。執紼東風淚滿裾。</text>
<title>輓詞[朴夔祐]</title>,<text>山中耆德盡飄零。纔哭先師奠兩楹。華西先生先公易簀。 整頓琴書留故宅。徊徨松梓起佳城。君陳孝友垂家法。考父謙恭作世程。鄕黨模楷誰復得。丹㫌前路淚霑纓。</text>
