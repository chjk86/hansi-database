<title>淸暑賦</title>,<text>太歲維丙。日躔井絡。龍火宵正。炫芒耀角。熛帝憑威。炎官稔虐。何植不焦。何潛不涸。石陵子方劬心往哲。寓形緗素。兀然端居。密爾自豫。罹玆惔焚。靡所救藥。憞溷怫悒。神昏氣濁。不酒而酲。不艾而灼。沐何膏而淋淫。飮何湯而汋𤄶。希玉井而未霑。聞氷桃而難嚼。於是騈籤累軸。束之高閣。或援枕而瞢騰。或解衣而槃礴。雖垂緌之罰。賦鴟之刺。有不暇避忌也。乃曰。維天地之發育。用中和而罔忒。何玆氣之孔厲。職陽德之亢極。吾將竄祝融於玄朔。鏁女魃於寒門。矰畢方於赤霄。斬肥遺於朱垠。超淟涊而獨立。攬鮮顥而自靖。聊優游而卒歲。孰余樂之可競。於是語卒。據梧而瞑。夢有神人。朱衣縹幘。修幹而銳。咮仰而咍。僂余而就曰。子讀詩書。號爲儒者。何見之汚而言之野。我療子病。匪焫匪砭。我瘳子暍。匪扇匪蔭。援方挈策。一痕一摑。無荒于聽。以迷子復。函極之初。二氣混融。或降而穨。或陞而穹。是行四時。一元所通。循環無端。何始何終。普博無私。何嗇何豐。不翕不散。物何由生。不凜不煕。歲何由成。爾其韶景謝寒。土脉癉發。句者畢出。萌者畢達。雖滋殖之遍敷。而長養之未徹。於是凱風發軔於漲海。耀靈弭節於昆吾。候銅儀於濮鉛。準玉表於明都。舒恢炱之廣度。履亨通之嘉會。函夏普其淳耀。崇丘極其高大。族雲油渰而硉兀。旬澤優渥而滂沛。黍稷幪穟而挺拔。卉木葳蕤而翳薈。薰腴爌烺。萬族嫗覆。冲融盪洩。百昌潰茂。用能紹往。烈於靑陽。啓來功於白商。斡氣息於吹呴。統緘軸於用藏。是誠天地之所和。陰陽之所交。膏澤之所洋溢。品類之所蕃饒。是以時燠表休於殷範。徂暑紀候於周詩。記著高明之象。書載希革之時。姬漢基隆於迭運。黎羲績懋於分司。諒嘉頌之攸萃。孰盛德之敢疵。若夫理無全功。器有偏宜。紛糅錯綜。孰能一之。是以堪輿殊覆載之能。木火同恩害之機。川岳興寶而險則不輟。醍𨠗合驩而爭是用滋。雨難適於耕刈。風或別於䧺雌。伊代謝之互運。固慽忻之相隨。故靜女春傷。烈士秋悲。涸陰沍寒。下民所咨。繄南訛之用事。奚獨非一氣之所爲。苟蔽境而興諑。亦何患乎無辭。惟達人之弘觀。物無往而不可。齊六合於粒粟。混萬化於鑪冶。矧往復之常轍。夫孰取而孰舍。且夫志之所向。氣必至焉。形之欲動。神爲之先。是以君子制行。厥有常素。晦明風雨。不改其度。心存誠敬。百邪退聽。淸明在躬。昏曀自屛。華允塞而格天。遭迅烈而不亂。姒腁胝而勤民。冒泥水而罔憚。文居幽而演彖。孔在圍而操縵。顔樂滋融於瓢空。曾響彌厲於纓絶。季路正冠於搶攘。程氏危坐於蕩潏。卒能上纘天極。下啓人文。播鴻垂朗。參伍典墳。至若藻人翰客。用志不他。或漂麥而冥探。或震柱而高哦。或忘劬於暎雪。或耐苦於垢蘚。雖難議於大方。亦一節之可選。諒內秉之旣鞏。詎外鑠之能轉。今子少不力學。長益荒嬉。衷無資於涵養。表觖功於斂持。乃於流行之天道。瞠乎若吳牛之宵喘。猶且自甘惰棄。罔懲躁悁。昧哲人之處順。效細民之詛怨。是盖踐丘壑之境。則不能飯疏被縕堪其憂。涉紱冕之塗。則不能綜棼剸錯耐其煩。亦何往而不頹慢廢弛。何處而不眩瞀氛昏。子何不資潤於六藝。取豁於羣言。闢惺惺之宅。濬活活之源。濯乎日新之盤。翔乎風雩之門。吾將見子氣爽神澂。形定體腴。物莫能撓。境莫能拘。如縣黎之肉投火而不燼。吉光之羽人水而不濡。秉純淸而中處。援二儀而爲徒。何必流饞涎於畫省。馳妄想於玄都哉。石陵子聽未終。如旭透蔀。如霆破聾。蒼然而寤。不覺九竅之生淸風。</text>
<title>思遠賦。答洪直閣成伯 奭周。</title>,<text>詩云無田甫田。維莠驕驕。無思遠人。勞心忉忉。夫勞心忉忉。則嘗思之矣。思而不見。矯之以無思。思之至也。作思遠賦。步逍遙於江臯兮。余有懷於遠者。中紆軫而若結兮。經日月而靡化。悼栢舟之不飛兮。愳蒲柳之先零。神淫淫而欲騖兮。載雲霓而遐征。涉中泠之渙渙兮。踐鍾藪之㲯毿。歷九逵而掉臂兮。徑吾道夫西南。高軒噲而爽塏兮。面紫閣之崇岑。朱華燦而冒水兮。白鶴鳴於西廂。施流黃之珍簟兮。礱文棐而爲牀。淸揚婉其一粲兮。襲椒蘭之芬芳。揮凍椀以析煩兮。旨酒湛而盈觴。抽緗帙而揭奧兮。爛枝葉之煒煌。揚激楚之雅操兮。絲桐厲而高張。方驩會之未央兮。忽反顧此濤瀧。何逝來之儻莽兮。悟淪飛之無常。陟在原而遙望兮。復降觀乎中洲。信雲淵之殊塗兮。孰風影之可求。披榛荊之曖曖兮。掩蓬藋之幽幽。委盤飡而不御兮。遂輾轉而終夜。胡氷炭之置胷兮。直夫子之故也。聞至人之休風兮。超四大而遐騰。指太虛而爲室兮。謂離合之未曾。彼編曲與皷琴兮。臨大化猶嘻嘻。知無奈而安之兮。葆形神而自怡。嗟帝懸之莫解兮。紛百慮之嬰腸。塵冥冥而不休兮。外無獲而中喪。諒先病而後瘳兮。乃今得此醫王。雲蘄知於後世兮。孟有訓於尙友。苟心靈之靡隔兮。又何必合榻而同牖。庶從此而無思兮。願依風人之溫厚。附 夢知賦 成伯集百慮於端居兮。夜幽敻而無人。懷愔愔而不釋兮。發精誠於昒晨。形神忽其不謀兮。𢠵方羊以長騖。乘冲氣之未判兮。凌太虛以徑度。臨大江之浩蕩兮。聽濤瀾之相擊。匪時俗之迫隘兮。子胡爲乎離逖。被明月之潔珮兮。帶切玉之脩劒。何謠諑之嫉脩兮。謂施光之不豔。靖潛伏而不見兮。忽翔徊而漸迫。想見其人皎而靚兮。尙不記其肥瘠。翩乍遠而乍近兮。若將去而復淹。凭回飈而永喟兮。思鞠余以良箴。循前脩而潔姱兮。將與世乎寡儔。紛馳騖而及時兮。又顚蹶而疇尤。超榮觀而燕處兮。怵鬼瞰於高明。苟余情之靡媿兮。坦坦乎吾將行。方歷歷而欲記兮。忽中斷而不繼。願寄心於天上兮。風飄之而遠逝。欲少留此江中兮。波瀄汩而奔下。方晦明之未分兮。尙然疑於眞假。倏形開而魄動兮。竟綿邈於天涯。山磝磝其相軋兮。雲又冥濛而蔽之。思夫人之益遠兮。孰云相余之倀倀。悵獨托於空文兮。雖歷歲而不可忘。</text>
<title>譴彗賦</title>,<text>歲龍飛之元紀兮。日月底于蒼角。皥執矩而司令兮。肅溫氛之宵廓。牛觺觺而正中兮。偃素漢而橫絡。仰帝車之西指兮。有櫱芽之旁出。謂螮蝀而未雨兮。認抱矞而匪日。跳赤丸之熒熒兮。揚素旆之央央。㦸鬭鯢之修鬣兮。張燭龍之高眶。挾太尊之奧柄兮。勢浸淫乎魁罡。麾權璣而掠玉衡兮。遂進薄於開陽。歷搖光而周流兮。闖兩樞而高驤。詹紫宮之竦峙兮。寔太一之攸居。敶三五之藩衛兮。官四七於方隅。譬聖神之首出兮。總億醜於中都。何妖祲之一干兮。曾莫效其折衝。危黃屋之及矢兮。奄赤縣之嬰鋒。鉗卷舌而莫告兮。瑱附耳而不聰。委玄戈而倒持兮。華盖折而無杠嘒。文昌與尙書兮。徒竊據而偸容。挑四勢之黮黯兮。協北御而播兇。連姦鄰於熒惑兮。剪南斗而爲封。威弧弛其撥剌兮。狼又眈眈而窺墉。咨微之瑣瑣兮。伍喘息於壤蟲。沐靈光之照臨兮。備繫命於羣蒙。何遭遇之不辰兮。際天步之維邛。彝衷炯而不昧兮。蕩憂憤之𢥞𢥞。思隻手而赴捍兮。缺羽翰之騫翀。步中庭而彷徨兮。摽萬杵之舂撞。招甘石而訊疑兮。詔巫咸使旁諦。羅鑽揲之紛若兮。鞠徵應之所届。曰氣數之推盪兮。雖上穹其猶瘵。雙輪跌而薄蝕兮。五緯錯而鬭陵。惟更復之不日兮。乃神宰之良能。謂悍之罔稽兮。攬近轍而爲徵。帝納麓而鮌介兮。逮羽殛而稱聖。王錫姓而扈齒兮。用甘勦而乃正。三監比而杌姬兮。覯赤舃於九罭。俄風雷之動威兮。綿鼎祚於過曆。五貴熾而椓劉兮。易黃儀於未央。旋膾脯而離殃兮。啓炎籙於重光。妖無往而不蹶兮。德無往而不興。彼正直之必伸兮。譬流降而炎升。顧一時之干紀兮。又何異秋榮與春氷。相下民而猶然兮。矧天道之孔明。皇巍巍而陟寶兮。並玄黃而肇凝。指窮元而卜齡兮。擬赫曦之朝騰。知鴻茂之未艾兮。詎眚孼之終乘。儲鑠威於暫晦兮。隙厚惡於將崩。嚴鉤陳之翼翼兮。闢閶闔之將將。宣柱史而渙號兮。肅宰弼之無良。邀奚仲於天津兮。起傅說於東荒。揚格澤之伏耀兮。播少微之幽芳。修三階之坼圮兮。整八座之披攘。屛嬃女而勿御兮。期老人於朱方。登北落於壁壘兮。選羽林之洸洸。磅河鼓而聲罪兮。飾井鉞而昭剛。纏妖要以貫索兮。紛拉角而摧芒。委頓頑而淑問兮。訖鯨誅於危梁。呵螣蛇與白虎兮。畀餘骴而充腸。馳貴使之繹繹兮。告赫怒之維揚。原脅從而勿治兮。流大化之滂洋。劭農丈而卽耜兮。勸織女使扶筐。冲皷潤而從好兮。混庶麗而穰穰。循湯盤之日濯兮。撫周命之方昌。穆一機之轉移兮。允除布之宏綱。基殷憂而啓聖兮。孰謂彼之不祥。諱斯近於佞諛兮。億或流於譸張。杳玄縡之旭卉兮。匪淺譾之可量。孔書異而訒占兮。晏委德而止禳。懿大雅之中正兮。酌睿知於微彰。勉靖處而毋躁兮。待克定而後詳。聆至言而拜嘉兮。悟杞憂之癡狂。哀暬御之日瘁兮。願胥告而偕臧。緘赤心而莫寄兮。路阻絶而修長。懷貞亮而自需兮。澹偃息於幽房。歈南陽之二表兮。亂下泉之遺章。耿輾轉而申朝兮。終菀結而不可忘。</text>
<title>九日。與諸人登洗心臺。丙辰</title>,<text>四節遞游賞。高秋稱第一。今辰更淸朗。幽意恣超軼。登高豈避災。探勝宜選吉。好期亦不遠。蒼松蔭磵室。後至恕我慢。先着讓君疾。西山氣澄爽。霜落增崷崒。峩峩洗心臺。鬱鬱雲際出。標名盖自古。經始曾不日。羽葆此中來。仙樂殷球瑟。烟雲帶奎藻。林壑凝淸蹕。明秀旣地靈。崇顯乃天隲。森然引衆象。攢蹙比鱗櫛。籬菊耀黃華。園栗墮朱實。東崖八九樹。絳氣蒙綠質。馨香儷芳杜。文彩抗嘉橘。向使作春容。百卉早見黜。憶昨游楓嶽。淸秋上天逸。崢嶸積玉圃。藉用錦萬疋。丹丘湧初日。赤城騰晩霱。壯觀竟一瞥。後期庶無失。邇來墮塵網。恐被林澗叱。到此却神會。撫跡森可悉。寓目雖萬變。賞心終一律。諸君倘同愛。相携躡永述。</text>
<title>南漢山城</title>,<text>百濟開荒古。三韓據勝全。舟車雄四會。城郭壯千年。留府今馮翊。行宮舊奉天。秋風政搖落。登眺一茫然。</text>
<title>季夏。出渼陰道上作。丁巳</title>,<text>明星藹方昇。弦月澹未落。鳴驢已在門。我興殊寥廓。戒裝辭北里。揚鞭出東郭。市遠屛啾喧。郊曠散氛濁。政喜朝日凉。復恐秋令迫。微風漾翠稻。餘露湑華薄。卽事多怡悅。循躬少纏縛。行從雲外交。去醉江上閣。</text>
<title>驟雨走筆</title>,<text>族雲遞屯决。層嶂分晦明。啾啾雀斂翼。寂寂蟬收聲。微看遠樹合。已聽前溪鳴。急點下跳擲。徐沫中洄縈。不愁軒檻濕。頗喜牀簟淸。煩襟乃一滌。幽緖亦屢弸。慮殷巢垤漂。戒深溝澮盈。况復素秋交。氣候俄換更。天機自推蕩。志士多苦情。引領懷所欽。江漢有脩程。</text>
<title>夏夜 戊午</title>,<text>赤日軌南陸。戢光彌燬烈。歊蒸集襟襘。入夜方未洩。邃房不可處。散步仰天闕。雲弱不成雨。星衆反掩月。念彼覊旅子。南行犯厲熱。豈無同舟願。江漢浩難越。回身息中圃。灌木自成樾。天飈感遠條。吟嘯間簧瑟。形分久已忘。聲屬蹔相悅。何當接芳訊。千里寫悁欝。</text>
<title>冬夜詠懷</title>,<text>中夜聽北風。攬衣遂達曉。密霰繪層巘。稀氷篆幽沼。寒花半委砌。高葉少停杪。深知素律窮。宛見玄令肇。感物亦已晩。微霜乃先兆。金丹未可卜。琪闕限雲表。搖落北山下。百帙擁緗縹。雖慚漆雕大。敢安樊須小。雲和有遺器。絃絶誰能紹。永懷古人遠。沉思此身眇。沕穆九淵龍。扶搖萬里鳥。行藏未自程。雲海方浩渺。</text>
<title>奉和聖製書手圈諸書韻 己未</title>,<text>萬軸牙籤揷架長。煌煌四部石渠藏。句陳太乙森天府。泰岳黃河儼職方。惜寸勤功存竹素。曠千宸感屬蒹蒼。周官制作參遺緖。漢史精華撮巨綱。五子門墻躋聖域。八家旗皷擅詞塲。丹鉛錯落圖書象。點圈昭回日月章。旁及陸文資藥石。編成一帙爛縑緗。金爐鍊出無査鐵。玉尺裁來摠錦裳。肯許軒懸容鄭衛。爭瞻丌典斷虞唐。從知文道元非二。建極神功頌五皇。</text>
<title>初入史館。次黃江漢韻。辛酉</title>,<text>煕朝重史筆。瓌望推詞林。諸公允時髦。河岳蘊崇深。匪才濫塵列。撫往飜汍襟。先朝忝末第。恩誨夙鐫心。喬陵穀燧改。靈殿肅陰陰。周旋出瑣闈。心目僾朗森。顧慚碔砆姿。永負金玉音。行當補桑楡。未老抽華簪。</text>
<title>次吳士默 淵常 韻。兼示呂友濂 東植。</title>,<text>宮園秋日凈。碧樹散澄陰。起鵲衝風迥。稀蟬抱葉深。和光元浪迹。觀物每孤心。靑眼英僚在。微醺倚竹林。</text>
<title>與諸寮齋宿玉堂。拈韻共賦。壬戌</title>,<text>粉署通宵直。齋衣近玉除。鍾聲九門迥。花影八甎疎。古器陳壺矢。新籤檢幄書。峩冠森聚宿。成象滿靑虛。</text>
<title>避暑集北營。分韻得劒字。</title>,<text>一月病不庭。崇在愆陽僭。靈澍應圭璧。奇績多鍼砭。僊僊動起色。小驢促鞅韂。威紆入磵谷。攲徑閱峭塹。徑窮得勝處。曠奧備所占。風泉出萬壑。匯湊如榷斂。穿渠走急瀧。委沼舖細㶑。飛欄象彩舫。嶢兀當中泛。憑軒一振衣。絺綌風襜襜。同來豈異人。華樹衆所艶。亦有二三子。疇昔共提槧。圓方各在携。鮭菜間酎釅。喧呼湯沃雪。餘瀝飫僕傔。分曹命壺矢。律令嚴竿劒。有時色相矜。賭勝爭餘欠。馳景忽西戢。初霞漲隙閃。光陰易見欺。驩樂苦難贍。古人秉燭游。此事知熟念。我輩各盛年。交誼靡瑕玷。兼旬曠一聚。齊楚眞兩歉。如彼旱餘雨。傾倒理可驗。樞楡勉歸厚。匏蔔師屬饜。三肄續觖譜。九合修廢坫。乘韋自玆始。毫翰費揮染。</text>
<title>夜讌隣舍。送尹景道 濟弘 出宰洪原。拈農巖集韻。</title>,<text>楓溪黃葉滿征鞍。咸嶺貂裘徹骨寒。地接要荒須保障。天分星宿出郞官。籬花自趁重陽發。塞月應同萬里團。倚笛淸歌將進酒。殊方難續此杯歡。</text>
<title>衝泥赴史局。道上賦所見。</title>,<text>壬戌蜡月半。日氣暖如春。積雪無留皓。層氷剗嶙峋。黃流冒九街。獨漉泥土勻。河隄决木石。涇渠浸隴畇。大馬立沒膝。大車行埋輪。翩翩少年子。衣服都而新。不知有底忙。衝險忘苦辛。自倚步履便。趫捷凌東㕙。雕雕辨揭厲。蹈地無遺掄。行行入坎窞。進退頗逡巡。茫如泛大瀛。維楫迷涯津。下羡穴壤螘。高慚戾天鶉。不復惜霑體。况論衣與巾。遙睇出小坻。穹若魚曝鱗。百險得寸夷。驚喜遺前顰。奮身猛一跳。謂當措袵茵。誰知稻梁計。禍機媒罟罠。如芥投弱水。靡然至底淪。朱紫及苗莠。彌近逾亂眞。美貌實狠心。皮相多失人。滅頂旣自致。安所施恚嗔。後者稍奸黠。存戒踰書紳。擧踵擬瑕堅。蹜踖如有循。操術豈不精。奉身頗自珍。終嗟莒城惡。無賴徐王仁。瞥聞躂一響。靡暇號穹旻。頹然七尺軀。傹若就穸窀。驚定却掀掉。宛轉祗自塵。身上何所着。不辨緇與銀。團團楪子大。無處覓鼻唇。恰似老蠻子。文身用漆純。又如墨而赭。觳觫赴鬼薪。還家作何面。奇醜驚四隣。臧穀業雖異。亡羊則同倫。而我適出門。注目興喟呻。需泥致冦至。圖象燦彬彬。牢關宅邃宇。患禍何由臻。方知叔山兀。自悔輕用身。夫也敗固當。誨我良諄諄。行休自玆悟。無假成都詢。</text>
<title>次李斗臣 台升 韻</title>,<text>名騏局促太行鹽。潦倒微官替鎛鎌。稀見高門勤吐握。早聞良史起盲閹。音操白雪元難和。睡覺黃粱摠付譫。試上須彌騰遠眺。四洲何處覓南閻。䘨服輝輝遍洽鹽。苧蘿無怪有樵鎌。寧爲激烈游屠筑。肯學嚅兒事妾閹。傑氣標高知免餒。放言驚衆或疑譫。明珠百斛隨飛唾。天遣文星寵北閻。鉅筆何曾海漏鹽。逐篇銛鍔劇刀鎌。窮精衛技齊輪蝨。包廣周官逮僕閹。險語直能摧鬼膽。慧詞應是感箕譫。奇緣却在中郞上。秘得論衡不出閻。西舍挑燈賦絮鹽。孟春初月麗銀鎌。揮頻玉斝空焦史。抹遍華牋罄蔡閹。殊有鳳毛欽大雅。强聯貂尾愧狂譫。文垣勝事終難朽。安得丹靑似顧閻。床書兀兀食忘鹽。草沒庭階不用鎌。敢擬東方酬客難。自分中散笑貞閹。春明聽漏頻催老。雲峽歸田或發譫。三逕投閒行有日。羊求可得許同閻。</text>
<title>箕城襍詠 癸亥</title>,<text>箕城一片大如航。閱盡東韓未易方。都邑要衝參貝魏。山川佳麗兩蘇杭。江村生活在漁竿。小艓搖搖不畏灘。直入城根無覓處。風飄笑語上欄干。輕寒欲透白羊裘。春早江城百卉愁。南岸垂楊偏得氣。低柯已蔭釣魚舟。</text>
<title>統軍亭</title>,<text>魁然木石據穹崇。獨任三邊捍禦功。萬里簷飛長白雪。四時軒納不周風。灣商草舍孤烟碧。㺚騎蒐塲遠火紅。一水盈盈拘阮轍。燕雲極目思無窮。</text>
<title>大殿端午帖</title>,<text>絺衣穆穆御薰宮。五葉蓂開應協風。已戒微陰潛在下。爭瞻瑞日赫當中。香蒲入酒祈遐曆。歧麥登塲頌屢豐。要識聖人參贊妙。養來羣物不言功。</text>
<title>大殿延祥詩 甲子</title>,<text>祥曦擎出玉樓東。和氣氤氲八域同。半夜葭灰初暖律。一時花信已條風。星周六甲回天運。卦進三陽協聖功。宵旰宸誠存對越。佇從方寸得年豐。</text>
<title>除龍崗辭陛日。與諸守令同賜對于煕政堂。勉諭諄複。次詢道里遠近行期遲速。恩顧優渥。有踰諸人。承聆感惶。退以韻語私識。兼敍微臣離違耿結之忱。</title>,<text>通籍切霄漢。分符逴海陲。郡檄信所喜。禁闥那忍辭。臨當閤門拜。踵擧如或縻。旋聞紫衣促。顚倒陞文螭。忱誠詎能通。體物惟聖慈。溫溫降玉音。穆穆凝彩眉。西民儉秋穡。乳哺乃汝司。次之問道里。行役于何期。虞咨惕阻飢。周雅勞逶遲。王言動典謨。斯義實兼之。臣愚聖所燭。三載充禁帷。窮年守章句。裨益無毫絲。委寄况民社。應卒缺素資。承恩轉悸惕。裘汗沾流離。驅車出郭門。飛盖風披披。川氷越凌兢。嶠雪歷參差。觚稜隱天末。渺渺我之思。宵征望北辰。晨邁瞻東曦。天明赫無外。萬里當軒墀。寸心苟不懈。報答諒在斯。</text>
<title>大殿春帖子 乙丑</title>,<text>紅雲捧出六蒼龍。入律東風應曙鐘。欲問春從何處至。一團和氣在天容。</text>
<title>重過滿月臺</title>,<text>堤柳黃深隴麥柔。御橋虹斷水鳴溝。山河不復金湯故。臺沼曾經玉輦游。缺墄沉沙支浣女。敗甎蒙草着眠牛。向來搖落還氷雪。看到春風始欲愁。</text>
<title>善竹橋</title>,<text>西辭崧陽廟。東望穆淸殿。交欄閣廢梁。呵護視宮院。傍人指相語。侍中血所濺。森然動心魄。下馬卽苔面。朱殷界素皴。柔縷浸濃茜。斜漢落逶迤。斷霓逗連卷。我聞盖如是。目擊更疑眩。化碧聞周語。倒流記晉傳。精氣有偏轖。物理或奇變。先生實儒宗。名世應天遣。來如降星斗。去若收雷電。豈比一曲士。驚動類沽衒。崑山火方炎。前列乃隨卞。豈不惜麟踣。其奈値龍戰。成仁自有地。白日照靑甸。商頑隱悲咜。齊諧喜增衍。華蹠託僊靈。湘斑祖聖媛。野史不知裁。流傳資筆硯。秖可廣異聞。無乃迷正見。吾道本平常。明者當見睍。崧高作平地。碧瀾纖抵綫。淸芬竟萬春。垂敎未爲倦。借問天壤壽。何如石一片。</text>
<title>監糶出西倉。道左小憩。二首。</title>,<text>白雲高不動。春日野田午。悠悠麥委壠。藹藹樹團塢。弭蓋息山椒。風花散如雨。卽此便可樂。誰知非吾土。遠遠見人行。耒耜各在手。茅茨復易知。微徑入疎柳。日中四鄰靜。兒女看戶牖。生理諒可認。緩步巡井臼。</text>
<title>貞純王后因山日志哀</title>,<text>左海英宗后。四年元祐風。弛張依聖軌。命討用天工。禁掖珠紈屛。閭閻菽粟豐。詩書更餘憾。㜪摯不言功。遠日龜謀允。先陵象設森。歸安宜地道。虛左認天心。風壑床琴咽。雲松陛仗陰。告成三紀後。皇祖有昭臨。逬涕隨陳迹。啣恩撫盛年。賓筵侍讀座。史筆尙書聯。駿烈摹難盡。鴻慈覆若偏。宮衣鸚鵡綠。那忍掛朝天。</text>
<title>景道書示近作。次韻却寄。二首。</title>,<text>微白生簷缺。東峯月上初。隨風乍漪簟。映露欲氷除。山立禪觀寂。林橫筆意疎。向來縈百慮。誰信寸心虛。風土三沿別。天霜八月初。荷殘根倒水。楓壞葉平除。白酒愁難遣。丹砂計易疎。韋編添夜課。稍欲悟盈虛。龍岡三和咸從甑山江西。稱三沿五邑。言三面沿海也。</text>
<title>咸從道中</title>,<text>磴道千回並磵斜。馬蹄磊落蹋崩沙。崖縫紫菊無人管。自向寒天盡意花。</text>
<title>如成川趁叔父晬辰也。依昨年春州壽席韻。賦上一律。</title>,<text>五馬東行趁盛筵。弟兄分竹荷恩天。豳風十月爲春酒。楚樹千秋有大年。象服元來稱懿德。叔父今年用侍從推恩。承緋玉之典。 名樓從此降眞仙。吾宗福履推雲祖。華曲巫山一軌傳。族祖谷雲先生淸德卲齡。爲世所宗仰。嘗宰成川。晩卜築于春川華岳山下。水石淸絶。甲於國中。卽谷雲也。從兄前任春川。今又移成。叔父皆就養焉。杖屨所歷。同符族祖。故末句及之。用寓祈祝。</text>
<title>縣中曉行</title>,<text>侵星出近坰。凌霧越荒陂。遙天澹亭亭。稍自辨方維。露飜草光白。風急泉聲悲。懷祿有驅使。能復憚路歧。沉唫領所歷。幽意空自知。</text>
<title>縣齋書懷</title>,<text>結髮事墳典。開口譚伯王。承恩侍帷幄。意氣彌激昂。橫經上文石。抗議薄穹蒼。三英指日復。秦後皆粃糠。至尊或動容。同列譏顚狂。自從試縣來。撫志忽摧藏。日出事追呼。搜剔傾囊箱。鞭箠稍能安。塡寡良可傷。里胥報牒至。夜來添逃亡。輸課動有期。安得輒弛張。風漓獄訟滋。敎微庠序荒。誰云牖民易。如彼巵無當。悠悠享稍廩。忽忽經溫凉。蝸廬且不理。况論營建章。閉門學操舟。臨河却迷方。燕齊競搤腕。靈草終微茫。吾道得無似。悵然煩中腸。</text>
<title>戲題李中軍 榏 所藏畫帖</title>,<text>走馬飛鷹見在身。却來林下伴垂綸。須知從古江湖主。盡是當年性氣人。右漁獵碁逢敵手休輕着。琴闕知音便輟彈。似學眞人子壺子。九淵方示一鯢桓。右琴碁</text>
<title>將赴孝安殿練班。歸淵從兄 近淳 氏時任成川。約會平壤。並轡而行。時丙寅孟春之三日也。丙寅</title>,<text>歷歷磨驢跡。箕城至漢城。官聯依北極。仙侶得東明。款款壎箎樂。迢迢江海誠。休言似鳧鴈。來去摠恩榮。</text>
<title>發龍泉向葱秀。約道上各有所賦。抵站交和。及稅鞍索之。兩皆無有。盖從兄睡轎中。余誦易自乾至家人也。相視啞然而笑。</title>,<text>詩課居然破。眞成三笑過。天根探畧遍。華胥住常多。江錦非才盡。臧羊問業何。雲臺分秘訣。睡易實同波。</text>
<title>玉溜泉</title>,<text>不見蘭嵎老。來尋葱秀泉。幽嵌通闋白。峭壁詣重玄。永歎苞蕭浸。能忘嘉樹傳。遲徊今古意。慢火聽甌煎。</text>
<title>平山以南。地氣頓異。原野間春意藹然。</title>,<text>亭堠東陽始。王春近翠華。土融牛出耦。沙暖鴈停差。㢠樾團深暈。陰崖冒淺芽。郊原良可愛。弭節戒征車。</text>
<title>太白山城。高麗名臣壯節申公食采于此。城內有祠奉鐵像。頗著靈應云。</title>,<text>黃屋標奇節。丹書勒大勳。遺祠遞金火。厚燾及來雲。茅土玆邦是。焄蒿故老云。春空聞鴈唳。猶憶舊從軍。</text>
<title>次從兄韻 幷小引</title>,<text>睡易同波。盖紀實也。非敢以誦易自多。而從兄另示一詩。盛讚睡功。有若解嘲然。得無看文字太深耶。還覺悚甚。然所謂詩也易也。都不過忘勞排悶。一切權宜之計。而方其思繹締構。遺漏易而湊合難。則其勞且悶。反或滋甚焉。是殆畏景惡迹。日中而走者也。如欲一眞常寂。六鑿不攘。勞佚愉悶。冥然兩忘。則儘乎莫睡若也。然則從兄此詩。可謂行役玅訣。又推而廣之。以至持身處世。無之乎不可。何必作解嘲看。又何必作行役一事用。余亦於馬上倦甚。時時闔眼邀睡。而戒在銜橜。持轡惟謹。終不得快意打齁。是可恨耳。然世以陳希夷墜驢事。輒擬於虬髯鐵冠之倫。而余則曰此論未必然。分明是睡而墜耳。特墜而能全。乃所以爲希夷也。余之誦易。旣是雲臺一派。而又能防墜節睡。不盡師其迹。自以爲善學柳下惠。未知以爲如何。等是忘行役。操方不必如。詩非繼風雅。易豈玩圖書。事物終爲累。根塵未便虛。華陰防一墜。愧與睡鄕疎。附 原韻君莫笑吾睡。吾知睡莫如。能存未發界。勝讀不傳書。悔吝生乎動。淸明本厥虛。希夷千日債。餘意未全疎。</text>
<title>猪灘。李靑興重老死事處也。</title>,<text>猪灘愍忠廟。野史記長陵。逆賊豺嘷敢。將軍豹死能。西師此先試。南狩竟中興。何限儲王輩。平生誦孔曾。</text>
<title>松都</title>,<text>滿目荒荒峀。周遭認故都。樓臺無地覓。豪傑與雲徂。漢業今千祀。商餘獨一區。杜門仍積著。休道盡金夫。</text>
<title>花石亭</title>,<text>名亭栗老宅。感古一登臨。破壁琴書冷。荒江歲月深。山摧隨大運。川濟負初心。已矣斯文喪。東西梗至今。</text>
<title>牛溪先生墓</title>,<text>栗翁元氣會。夫子與同風。燕處常存敬。庸言絶墮空。荒原生感慕。遺澤悟流通。休矣明宣際。人文祖我東。</text>
<title>坡州村舍</title>,<text>可知逆旅近。嘶馬逗臨門。童稚迎雙盖。鷄豚慣一村。遠烟棲樹靜。斜日帶禽飜。蕭灑田家意。蔬畦繚菓園。</text>
<title>寄士默 幷小引</title>,<text>余性不喜交游。而通籍十年。所識自廣。屛居以來。一字問存沒者亦寡矣。獨吳承宣士默。從火炎中。三四致書。書輒聯紙纚纚。卽親戚之號爲天屬者。亦或不及焉。語曰。歲寒然後。知松栢之後凋。余之知士默。固不待今日。而信其知之不謬。則亦歲寒爲助焉。畏約咋舌。不能一一修往來禮。而中心之藏。實有不能忘者。暮春在西江讀文選。至沈隱侯別范安成詩。率爾步其韻。用短簡錄奉。情在乎斯。卽寒暄名氏。付之歇後可也。少年不惜別。只爲易前期。前期未易卜。離憂更多時。飛蓬在風中。飄蕩何由持。努力各自愛。皓首慰相思。</text>
<title>觀外姑葬于麻田。道中感舊。書寄李穉性 綱在，金幼成 在成。○幷小引</title>,<text>昔歲辛亥之春。與趙聖益 學謙 昆仲。舟下麻田之唐浦。探峩眉赤壁之勝。登望蠶頭。訪古崇義殿。余時年少。山泉之賞。盖於是乎始。意甚樂之。久而不能忘也。越九年。聖益沒而葬於麻。又八年而有今玆之行。宛宛一紀餘。人事之變。乃如許矣。舟過之。不覺潸然。良久賦一絶書懷。雖篇短詞荒。亦思舊歎逝之流也。聖益不幸早世。才美不表於人。吾姨婿四人。晉如，幼成。皆不及見聖益峩眉之游。穉性雖未之同。見聖益而知其可惜者。獨余與穉性耳。草宿麻崗已八霜。峨眉往事欲蒼茫。那堪白馬嵩丘路。更斷山陽笛裏腸。</text>
<title>士默之官永興。書示海上二絶。用韻却寄。丁卯</title>,<text>寰中無地不嶔崎。行遍千蹊復萬歧。惟有滄溟差可泛。滄溟盡後更何之。宣尼竟不去乘桴。春服沂壇戀舊遊。獨有靈均知此意。陟陞還復睨椒丘。</text>
<title>奉酬松戶李丈 箕采 寄示韻</title>,<text>吾道今如許。投閒亦偶然。不才眞散木。可食豈寒泉。耕鑿堪隨地。行休且任天。春來知一趣。無客攪閒眠。</text>
<title>寒食日。獨坐志感。</title>,<text>春到荒江亦不遲。遠山氷雪尙餘姿。輕鷗拍浪誇新浴。老柳搖村闘暗滋。寒食空傳綿上俗。招魂誰續郢中辭。幽愁恰似西原草。燒後東風又一吹。</text>
<title>次善淵再從兄 可淳 見寄韻</title>,<text>落落還吾輩。相看耿曉星。流年催鬢髮。一水限門庭。池草新投句。江蘺舊撰經。秋鱸已堪膾。何日命歸𦫊。附 原韻閴寂雨聞夜。江湖看一星。人烟遠城郭。水氣行戶庭。石室念先故。雲樓多古經。游人不相待。秋夢滯虛𦫊。</text>
<title>疊前韻</title>,<text>不寐知宵永。寒簷度列星。菊荒霜暎幔。楓落月流庭。憂樂終歸幻。行藏未廢經。江湖滿眼在。何處覓虛𦫊。</text>
<title>善淵兄在獻陵直中。錄示月夜見思之作。依韻奉醻。</title>,<text>爲憐幽獨滯空林。天路迢迢枉見尋。滄海未淪終古朗。片雲能作幾時陰。風瀾乍斂涵初定。霜木微疎透欲深。松桂西南人似玉。隔江相望歲寒心。</text>
<title>疊前韻</title>,<text>幽篁元自秀羣林。霜後偏憐劒十尋。人物同堂慚遏末。文章虛席讓何陰。新秋宦味看山足。獨夜離懷聽雨深。何日雲泉携手去。一窓流水話琴心。</text>
<title>漫吟</title>,<text>十年南畝旱飛埃。覓得桃梨手自栽。不怪傍人嫌醋澀。請君試具肉糜來。從人學得泰山名。地上還嘲岸上行。冷眼何曾睎絶頂。血誠應是護深坑。</text>
<title>奉醻善淵兄述懷寄示之作 用山高月小水落石出分韻</title>,<text>大道久委地。六經能文姦。乃知鸚鵡惠。不如豚魚頑。秦車碾虞轍。那得尤泰山。稷禼至今存。誰復稱蕭曹。東京幸小康。五噫無已饕。頹流逝安極。回首滄溟高。炎天忽霜雹。太史書警闕。凝陰駁寸煦。凍屋恩到骨。終是大分界。四時十二月。仲尼欲無言。盖爲知者少。中裁絶偏倚。隅見生侵擾。僭王自罪人。伯佐自器小。荀卿差識性。其次揚䧺氏。孟軻欺余哉。疑團耿未已。豈不聞淸濟。朝暮黃河水。棫樸薪齒剪。橁檟材中斫。野菊適旅生。莖葉幸疎畧。未可丐數本。從君殿黃落。北簀燒當笋。南駝腫其脊。賢愚各聞見。奚翅限九譯。卞和良苦心。三世爭玉石。朔風振穹峀。飛雪暗阡術。牽驢換東市。裘褐當早畢。少晛豈不佳。泥滑何由出。</text>
<title>又和偶語八絶</title>,<text>巧機攦不息。淳風挽不還。儒宗周茂叔。鄕社元魯山。駕險須長轂。航湍須勁篙。東京子龍哲。元祐景仁高。投珠或逢怒。售玉豈償刖。風頭莫種花。波底休捉月。韶頀不沿腔。嬙姬無定表。文章擬失眞。道學拘生小。寰區只如此。蠢動畧相似。薰蕕不離草。龍鱔竟同水。蕩蕩我何愁。忽忽我何樂。仲尼亦棲遑。重華已徂落。經腴腹不充。史鉞肌不磔。都人但貴玉。野人應賤石。名士信多虛。頑夫時近質。種穀稗或生。種稗穀豈出。</text>
<title>舟往春艸亭一宿。歸淵時自石郊搬移。戊辰</title>,<text>崖榭紆春望。灘舟傍日斜。安危須聚族。來往卽浮家。雜樹飜靑壁。飛花度白沙。淵龍政冲默。村皷莫輕撾。舍後有龍祠。禱雨有應云。</text>
<title>詠兒戲</title>,<text>小兒隊而嬉。頭角畧齊傡。如馬逐水草。相喜或交頸。衝然起一鬨。氣勢頗賁猛。詬詈雜禽畜。咬攫牙爪逞。强弱或不支。啼笑紛戚幸。問爾競何事。殘果及碎餠。豈無細曲直。大體不足省。法當用榎楚。一切揮而屛。旋恐老無力。秖以滋頑梗。又念至愚騃。仁義難施警。不如閉戶臥。熟睡俟其靜。我睡豈終日。爾鬨亦俄頃。誰能禁蠅蚋。彈指秋河耿。羲輪碾剛午。迂轡喘餘永。風漪七尺簟。淅淅飜微冷。靑山瞪相値。綠潭明可影。小詩亦戲耳。聊復觀惺惺。</text>
<title>悼虎錫</title>,<text>我窮百不遭。胡爲與此兒。旣與而旋奪。酷罰諒在斯。駸駸四十年。中壽恰半之。稱爺幸非女。誰復論形姿。天公更戲劇。犀角一何奇。吾生鮮驩笑。得汝方一有。情懷信孤耿。恩愛豈偏厚。愁來置汝膝。獨語如中酒。悠悠百種計。宛宛一紀後。篝車望已奢。悔不志升斗。汝病積旬日。糜藥苦嚥呑。顰呻不一却。重是父母言。蒙泉未濫觴。準海此其源。曷不假之年。充拓窮所存。漂征奈孤鳳。訓狐方晝喧。憶汝戲書側。握紙紙痕積。我見適嗔呵。稍不節其色。低頭欲知悔。嗚咽情所激。憐之使就抱。顚倒如奉檄。塵編尙在眼。我腸眞木石。臨歧撫汝槥。有觸如可喚。入室竟何睹。遺迹空珮玩。英英玉雪膚。何氣忽聚散。輪廻祖竺典。此事盖荒誕。癡思覬一値。未忍便河漢。吾齒壯强交。理或一再乳。可哀獨汝生。淪委永終古。楊烏及顧熊。幸哉託名父。奇芬迥未沫。不與衆殤伍。吾詩復何賴。剜割只肝腑。</text>
<title>大雨江漲。賦得四絶。</title>,<text>嚴皷銅丸徹夜聲。瓦溝遙認百川傾。江妃舞袖廻旋窄。權借西南十里坪。得意蛟龍弄角牙。黑雲搬水萬輪車。高樓拍手桑田劫。敗屋傷心瓠子歌。急澗䝇川不用科。山頭木石亦奔波。中洲老柳飄蕭立。散髮鴟夷擁一蓑。峽水勁淸野水渾。相逢闘作礟車喧。長江大有包含力。携到滄溟不見痕。江漲時。往往有大聲如礟。俗稱水鬪。</text>
<title>霽後又得四絶</title>,<text>雲師旬五亦知還。天闕泠風閃隟斑。泥路未通隣舍迹。隔江先入廣陵山。一雨纔添一曝抽。江河萬古有常流。呵回鼉鰐平新窟。喚集鳧鷖領故洲。長年信宿苦遲遲。歌笑西風去不疑。記得來時維纜處。碎蓑黏曝栗留枝。側側崩沙界綠疇。塗泥表出古楊州。天公可是憂民切。探賜明年一倍秋。老農云。濱江之田。被水塡閼則年歉。明歲倍収。</text>
<title>次春草亭內八詠韻</title>,<text>糝徑或颺雪。烘林方漲霞。開落兩不妨。一般園裏花。右小園賞花作鉤勿太細。結網宜少疎。鯤鮞絶可念。深處多巨魚。右前江打魚輟筴療煩肺。停吟養斷髭。不作刺史計。何妨長日碁。右風軒對碁秋月明何極。瓊樓望沉寥。老坡歌自苦。休問客吹簫。右月窓弄簫桃杏氣方銳。自言無此紅。天公善區處。秋後出霜楓。右倚檻看楓淵明一采之。莖葉遍華屋。誰知散人庭。吾自愛吾菊。右巡階采菊烹得枯枝活。沸連凉籟譁。極知烟火內。少此一甌茶。右松下煎茶裊裊窓前竹。結根纔歲餘。何當勝科斗。著我腹中書。右竹裏誦書</text>
<title>又次外八詠韻</title>,<text>曾爲列宿紀蒼龍。老向江湖乞就封。却悔當年輕作雨。至今牲幣走三農。右龍壇曉雨河西苜蓿漢宮春。極望郊原翠色新。敢薄天閑三品料。不堪哺秣仰奴人。右馬塲春草西南浦缺不禁風。歷歷峩檣度鏡中。安得同舟如李郭。蜚廉奔屬上靑空。右舞島風帆濃於水墨澹於烟。剪斷吳松一半天。怕遣西風塵汚面。百重遮到小欄邊。右松坡烟樹幾日南飛抵岳陽。夜來毛羽颯天霜。後羣未到前羣遠。楚樹燕雲夢短長。右賓陽唳鴈一點斜陽帶去牛。隔溪黃葉數家秋。休言紫氣今難覓。自有回公是道流。谷有呂氏居故云右函谷歸牛積雨初收古漢城。一輪霜旭破雲明。澄淸氣象人誰似。除是山東玉貌生。右南城遠照東郊松栢漢諸陵。金粟千年瑞氣凝。隨例樂游原上望。愧無兵論贊中興。右東陵晩翠</text>
<title>士默蘆原莊舍。會李性老 存秀。一宿敍舊。拈韻共賦。</title>,<text>文杏蒼凉轉夕陰。話闌簷角掛房心。閒來久與驂鑣濶。病後初逢酒盞深。吏部朝中違散地。石渠天上盛儒林。東岡政爲幽人設。頗怪諸公早見侵。兩公皆歷銓地。性老又兼閣啣。而方僑寓新村。亦在東郊故云。</text>
<title>秋日病起試筆</title>,<text>簷柯日薄淨篩輝。野渡沙乾泯漲圍。小熟隣盤猶社酒。早秋村杵已寒衣。登樓縱目非能賦。臨水傷心豈送歸。多媿流螢尋舊好。夜來偸點短檠飛。</text>
<title>送黃景山 𡾯 歸平壤</title>,<text>槽床中夜聽鳴泉。潤得山家抵萬錢。恰似天公嫌太滿。一杯先作送行筵。事左身勤古所嗤。半年追逐竟何爲。文章更較囷囊乏。惟有奇窮似退之。交承牌拂一經師。往復筒囊七字詩。若道它年忘此狀。在傍須證白鷗知。昌陵西北筭歸程。烟店霜橋觸眼明。慣是當年游戲地。憶君隨處見君行。國風井地千年舊。家學中庸一句眞。努力歸來耕且讀。莫敎長作路歧人。景山高祖執菴順承有學行。篤於操守。世稱黃固執。</text>
<title>白雲寺 己巳</title>,<text>十里登登路。禪廬擁白雲。淸溪迷屢涉。幽鳥駭初聞。五岳今諧願。三峰舊見分。簷鈴翻可意。玄話對鑪芬。</text>
<title>藥師殿村居</title>,<text>寺廢猶孤塔。村成方數家。天光團處朗。日馭到來斜。牛碩餘豐草。蜂勤致遠花。風埃少樂土。羡爾卜烟霞。</text>
<title>三釜淵。敬次淸陰集韻。</title>,<text>茂叔濂溪號。徵君栗里村。流傳多歲月。開闢一乾坤。囊篋烟雲足。羮墻水石存。淵龍休見客。家集久尋源。</text>
<title>敬次三淵集新構韻</title>,<text>遺墟指點石門東。一壑廻環萬嶺崇。不見茅茨開谷口。尙疑鷄犬在雲中。玄潭獨倚蟠龍護。靑壁初因挽鹿通。堂構蕭條鞍馬促。百年依仰愧村翁。</text>
<title>禾積淵</title>,<text>漢水沉碑出。秦山聚米高。憑依嫌土着。搖扤任波淘。側逕攀誰捷。危巓望亦勞。休言頑是石。頂立愧英豪。</text>
<title>與少輩戲賦蜜蜂。禁花字爲令。</title>,<text>春營期會不饒些。露宿山椒趁早衙。摠爲同甘恩浹髓。一生飛輓死君家。丹成合族飫黃芽。滓穢捐同飯裏砂。乞與齊奴資擧火。却將豪富向人誇。</text>
<title>六月二十七日夜夢覲先王。翼日卽諱辰也。</title>,<text>天上飛龍地上臣。十年回薄又今辰。營魂不被三生隔。夜蹋星河覲玉宸。哿矣重華亦處常。聖衷還有至難詳。經綸摠自心思得。憂戚終令血氣傷。迎春燕寢誾誾侍。煕政賓筵諾諾酬。歸拜雲鄕應次第。幾人能免汗霑裘。憶脫麻衣拜玉除。映花堂上駐鑾輿。文章自入重瞳別。不借楊監誦子虛。曾思論孟紫陽終。夙奉恩言在閟宮。政使雲裳裁得好。欲從何地舞春風。</text>
<title>舟溯斗尾 庚午</title>,<text>江奔峽斷呀成空。長柄葫蘆一口通。天路應知近牛斗。地形曾說似夔忠。褰篷恰到方中日。掛席初當正北風。回首三峰增悵望。轉稜霜木隱斜紅。</text>
<title>楊根水南村。訪李戚聖立 源昌。</title>,<text>一水無南北。吾舟纜子磯。萍蓬曾未定。松蔦竟相依。下酒園梨滑。加餐澗䲙肥。滄洲俱歲晏。來往不須稀。</text>
<title>蘗溪</title>,<text>遺篇愛說蘗溪廬。家籍珍傳芳谷書。一壑耕桑斯最久。百年花石未全疎。瓢臨冽井懷羊棗。屨及懸崖撫鹿車。經盡迷塗歸弱喪。小孫華髮映秋裾。</text>
<title>與聖立訪水鍾寺。鄭聖耒 耕周 同行。</title>,<text>表裏雲濤會。金光現處高。楓杉千劫短。鍾磬十方豪。絶巘愁過鶴。崩厓怕掣鰲。寰區敢言小。納眼盡秋毫。</text>
<title>過斗陵</title>,<text>悠悠合散海揚塵。丞相幽居問水濱。綠野猶開新第宅。朱崖不返舊簪紳。功名歷數稀完質。憂患纔經摠別身。輟櫂中洲延竚久。百年多愧嫩腸人。</text>
<title>憶栗村鄭聖耒</title>,<text>松菊潯陽里。桑麻谷口家。逢塲眞率爾。別意更如何。江搭分身月。山通一氣霞。行當問衡宇。資老就南涯。</text>
<title>詠梅</title>,<text>羅浮山下早聞名。石室村中始目成。寂寞猶堪娛閉戶。嬋娟本自倚傾城。飛霙緊貼應同氣。落月徐窺似有情。未許靈均輕下筆。恐留題品等蘭蘅。</text>
<title>宗老平仲 紹行 來過。賦氷江。辛未</title>,<text>非雪非烟一望平。夜來添得睡魂淸。洲連曉月難分色。灘學秋雷共閟聲。鉛汞陶成丹氣候。琉璃現出佛光明。看它活潑由凝定。誰道乾坤未有情。滄洲南北地盤平。坎險居然見廓淸。鎖鑰深深魚鼈宅。橋梁橐橐馬牛聲。焦炎對極天工備。凉露知微物態明。試向壺中收一片。百年看取故人情。滑澤眞侔鏡面平。玲瓏不讓玉膚淸。剛風忽借柔中力。轟霹時傳靜裏聲。臥處琴書增冷泊。起來天地頓開明。毫端一滴能摹擬。方信尖奴有巧情。便可權稱水土平。亦應梯接到三淸。通身大塊無縫罅。一色玄空泯臭聲。蓬島休煩借鰲戴。貝宮何處着犀明。如山會有消融日。堪向紅塵警世情。欲將融結擬陂平。不比黃河久俟淸。自是流行難奪性。可能淵默遂無聲。潛魚候陟機緘動。蹈虎同危警戒明。寄語舟航何間闊。一番春浪又新情。</text>
<title>無題 三首○壬申</title>,<text>野人得寶玉。中夜生白虹。齎持不敢私。徑謁章華宮。中塗遭按劒。顚倒偸微。傳聞獻有賞。高者祿千鍾。歸來席門下。放頓依蒿蓬。鄰人過不睨。塵土眯雙瞳。幸賴色理好。搏弄紛兒童。全生豈不樂。迷寶亦堪恫。回思按劒者。知己無乃公。東海有列仙。西天有諸佛。冥棲抗塵表。千駟視一髮。未論學醇疵。高風信超兀。自從二武來。眞贋一何滑。珠旒講苦空。金殿虔齋祓。遂令名利徒。搤腕事干謁。妖丹託鑪鼎。俗緇扮槌彿。崇山與鉅林。擾擾占窠窟。耼迦豈知此。呵罵眞遭屈。三隅良可反。感歎至明發。道尊識者希。物貴儔必少。使鳳如鷄。何以稱瑞鳥。靈芝不作林。應龍不毓沼。精粹一有之。難比衆萬擾。相撞敵勁脆。鄒楚勢可了。所以古至人。鴻擧在物表。不然葆其光。抱關安卑小。奈何屈賈徒。沾沾事揭標。揚眉激衆嫭。晞髮明獨皎。途窮苦難悟。龜策勞訊兆。才高道未充。可憐自纏繞。</text>
<title>大雪後一日。大雷電以雨。翼朝。鄭景守 世翼 走小奴示二絶。次韻却寄。</title>,<text>潛陽無力破驕陰。徑喚轟霆起鬱沉。自是拘儒多所怪。弛張誰識上天心。幽吟寂寂倚孤松。極目乾坤閉大冬。雷水庵中高臥客。安知不是此間龍。雷水菴。景守堂號。景守詩有無乃隆中起臥龍之語。故反其意以答之。</text>
<title>次景守贈平仲韻 三首</title>,<text>紱冕有同升。負戴亦偕隱。匪要景響似。實由臭味近。自從伐木廢。此道久已泯。况在淪落際。誰復費援引。懇懇谷口子。蒼然邃古準。澹貌謝華𧁑。深心攄糾緊。言譚所未宣。淸唱殷虛牝。難將折楊音。敵此流波軫。都畿士淵藪。賢俊未應盡。勉哉廣其游。毋爲當世哂。半生讀儒典。多拘少解脫。道謝柱下工。學恥顓孫達。迷塗悟已晩。才竭從之末。如今只一策。塞兌避衆聒。牀帷足自容。天地不須濶。詩書彼何物。可憐蠧魚活。古今甕牖子。沒身事採掇。生爲季女飢。死作夸父渴。人生不識字。誰復勞予奪。沉思得此理。心界方一豁。吾愛竹溪翁。天然大雅作。投之古名家。漫不辨今昨。懷藏自林壑。游戲或城郭。美玉本忌售。良金竟羞躍。饑腸未學龜。老髮已成鶴。勁鋒亦摧頓。奇氣尙寥廓。大言百年內。虛不充薇藿。獨有物可代。撑拄皆墳索。我謂未必然。無用只瓠落。可招鄭生來。一笑轟水閣。</text>
<title>和景守替柬 癸酉</title>,<text>漂漂江漢一書生。倚閣臨流獨夜情。身世已隨鴻鴈冷。鬢毛新學鷺鷥明。儒風寂寞三洲里。伯跡微茫百濟城。滿目蕭然遲暮感。水窓虛白曙河橫。</text>
<title>和景守雨中</title>,<text>覓岸舟銜尾。投林雀命羣。紛紛方墮雨。勃勃更升雲。擲地如將數。漫天遂不分。高江穿峽遠。商畧夜濤聞。</text>
<title>六月二十八日。景守緘示二絶。次韻却寄。</title>,<text>年年此日哭雲鄕。休怪今辰更特滂。欲學絲桐無曲譜。美人何處見頎長。簞瓢至樂築塲哀。未必三千盡賜回。若道春秋可刪沒。知渠本自裔戎來。</text>
<title>驟雨</title>,<text>落景餘霞絳遠林。隔江飛雨見森森。浮空已作千重黑。到地旋爭一尺深。忽忽炎凉催運化。悠悠川陸斷追尋。家人例說秋衣急。舊帛今年少上砧。</text>
<title>次景守月夜韻</title>,<text>凉意先疎屋後林。四更山月暎森森。婆娑不定橫江色。磊落旋生滿院陰。夜永無堪淸到骨。天高那得暗欺心。瓊樓十二寒誰禦。陽斷東隣徹曉砧。</text>
<title>戲筆得六言 五首</title>,<text>急雨過江閃白。餘霞抹峀暈紅。估客千帆落日。漁村一笛西風。嘉木垂檐偃盖。澄江抱檻拖紳。淸風北牕靖節。細雨西塞玄眞。紈扇稍疎柄用。綿裘政合施行。代謝自關天運。炎凉莫怪人情。麗服雲裳霓帶。昌辭玉珮金鏞。觸眸盡怪南雪。過耳不留東風。刜草要驅蛇蝎。種桐擬宿鸞凰。不禁千莖滋雨。可堪一葉飄霜。</text>
<title>伏次家君書示諸韻 五首○甲戌</title>,<text>難將一葦駕洪流。宿計回頭儘謬悠。已許禽魚同我樂。可堪軒駟替人愁。奇書得便硏朱點。時事談宜擧白浮。非有先生眞格語。莫言方朔類俳優。急雨湫傾大旱餘。帆檣一夕到堦除。驕蛙合譟添新隊。駭鷺羣飛蕩故居。黍穗難禁將臭厥。禾秧不及已焚如。皇天本意要相制。自是乖龍弄得疎。紅顔那得再嬋娟。把鏡相看一悵然。刮目寧論三日後。撫心還愧十年前。寒蟬抱葉多時靜。晩蝶逢花不復顚。直待浮華銷落盡。未妨平地作神仙。百卷書如海。吾猶見晦翁。聰明嗟有限。意味儘無窮。理勝華彪外。談常妙在中。斯文久長夜。何處覓遺風。木散元應棄。膏明或自煎。庶無嬰後患。那免數前愆。浪迹風埃混。孤衷日月懸。潛居臨有帝。對越敢忘虔。</text>
<title>閒居有懷。和陶詩擬古 九首。○乙亥</title>,<text>閒居無所事。繞屋植桑柳。以玆合圍大。知我投荒久。離羣未足悲。本自寡親友。待詔亦何樂。性不耽杯酒。悠悠念京國。戚戚如有負。軒裳與蓑笠。此意無薄厚。行藏古人事。於我知何有。管寧適遼東。田疇隱無終。古來避世士。曾不陋羌戎。奈何鮑司隷。甘作長子䧺。低回戀中夏。意欲挽頹風。炎精黯將歇。賢路嗟先窮。成敗未易論。感歎縈我中。客有遠行者。相送至城隅。念此無期別。徒御慘不舒。人生百種計。不如守田廬。桑蓬好見欺。奔走少安居。淵明幸早覺。三逕免將蕪。紛紛晉宋間。達識誰可如。我生秉奇志。衰晩落偏荒。遙違稷禼庭。近謝游夏堂。寸膠亦何施。九河方混茫。賴有一雙眼。觀世如觀塲。榮枯露電頃。聚斂同北邙。遺蹤在後人。歷歷見低昂。難將一飽計。輕擲千金方。勖哉從汝好。貧賤何足傷。朝飡食無餘。暮臥衾不完。謀生一何拙。岌岌空儒冠。蕭然環堵內。六親少驩顔。乃知家人事。於己頗相關。念欲新其圖。龜筴亦屢端。長安俠少兒。懷挾多弓彈。惟憂闕鼎俎。未解惜鵷鸞。全軀已云幸。遑復畏饑寒。山川與日月。今古常如玆。如何降秀民。漸不及𨓏時。靑齊大都會。轂擊稱臨淄。豈無一居州。此事眞可疑。我今墮農桑。久與簪纓辭。人倫耿宿好。寤寐尙餘思。嘗愛河南語。寧可百受欺。誰能秉水鑑。爲我陰求之。儻有歲暮得。當贈崧高詩。吾聞古聖人。神宇常冲和。棲棲陳蔡間。猶不廢弦歌。南薰在床琴。較樂無少多。誰言百尺樹。生意獨春花。但有本根在。霜雪其如何。床頭庤羣史。閉戶作神游。俛仰撫千古。奚翅歷九州。笑齒忽孤啓。感涕或雙流。廢興雖萬變。大抵貉一邱。不知後百世。金火復幾周。仙人王子喬。可聞不可求。煌煌谷中芝。本爲幽人採。自從產齋房。性味已稍改。金盤芍藥和。珍錯窮四海。糜身縱自許。悅口寧汝待。小草不在山。已矣難追悔。</text>
<title>春夜獨坐。次陶詩韻。</title>,<text>㶑㶑江動沙。晶晶月吐嶺。吾廬雖樸陋。政賴此淸景。披襟坐前軒。風露謝餘冷。但恨無予美。良夜誰與永。遙知碧雲外。千里共雙影。佳期本易乖。盛年忽如騁。惟當各自寬。毋使尊罍靜。</text>
<title>月夜泛舟</title>,<text>信美還吾土。衡門俯綠洲。留賓答淸夜。隨月上虛舟。浦溆緣方遠。園林望更幽。湖居知己慣。搖櫓用蒼頭。</text>
<title>廣湖賦梅</title>,<text>芳信難孤歲一遭。緣江蹋雪不辭勞。幽窓自發驚人艶。空谷誰爭絶世高。玉珮凌波游漢水。羽衣乘月過臨臯。詩家比擬知多少。除却神仙摠未豪。</text>
<title>冬夜讀書有感</title>,<text>燒山種斗粟。秋熟盈囷倉。踰年十損五。三歲已全荒。驅車八達馗。百軌肱不妨。一轉人弇中。跬步生呼張。物久力難全。人窮樸易喪。推遷勢則爾。誰復尤穹蒼。腐儒枉讀書。鑿枘疎斟量。居夷慕酆鎬。生晩希虞唐。嘐嘐竟何益。玄鬢成秋霜。逝將拂衣去。浮海窮扶桑。寒梅雪中破。仲冬見微陽。此事尙鷄肋。未能遽相忘。</text>
<title>寄景守 丙子</title>,<text>區區皮膜限親疎。誰把西銘示廣居。忠孝寧殊天下性。聰明不乏腹中書。崇蘭摠化繁霜後。喬木猶徵故國餘。一命存心應有濟。勸君三復鹿鳴初。</text>
<title>追挽京山李公 漢鎭</title>,<text>二十年前岳下村。四時花月有觴樽。襄陽耆舊方全盛。已覺龎公地位尊。通神岣嶁嶧山碑。信口元和大曆詩。何限朱門鍾鼎貴。姓名那遣後人知。手弄參差愛月明。幅巾風露坐三更。童時尙覺非常譜。道是仙人鶴背聲。江國秋風異故鄕。更驚哀訃落重陽。無情大似㰚邊菊。未向靈帷薦一觴。</text>
<title>惠慶宮輓詞 三首○代人</title>,<text>配德銅闈峻。增榮玉牒光。千乘兩朝養。五福八旬長。海屋方餘祝。雲鄕遽促裝。蒼梧十載淚。今日更添滂。五百明王作。於戲不可忘。靈芝欽有本。綿瓞頌無疆。啓聖登元極。儲休發少陽。千秋閟宮祀。金石薦洋洋。洛邑樓臺古。喬山樹木蒼。猶疑鑾輅啓。無復玉巵將。送紼宮闈廓。迎輴父老傷。惟應月遊地。餘慕託冠裳。</text>
<title>次韻贈雲广主人金太和 珏</title>,<text>數間庵似玉川貧。萬首詩傳劒老神。風雅玲瓏千古眼。烟霞灑脫百年身。慵支白石雲中枕。閒擲淸溪月下綸。埋沒南金誰見惜。北方今少舊情親。</text>
<title>赴黃戚 鍾萬 母金孺人回甲壽宴。席上呼韻。</title>,<text>雖云異姓亦同堂。拜向尊闈慶壽康。孝子黃香能竭力。仙人金母有餘觴。徽潛閫閤寧煩頌。和溢門庭便是祥。每歲相招須一棹。此筵應配此江長。</text>
<title>暮出舍西溪上。觀魚梁。</title>,<text>江水西頭溪水長。晩晴沙路屬魚梁。牛羊日落村墟迥。鳥雀天寒野藪荒。漸禿那禁風墮幘。薄醺休管露沾裳。秋來未淺菰蘆興。自點松燈照蟹黃。</text>
<title>丙子十二月十四日。先文正公自石室奔扈南漢之年若月日也。祗拜書院。謹賦一律志感。</title>,<text>東郊已可歎。南漢更堪言。上馬悲先壠。逢人問至尊。江湖驚歲月。俎豆仰晨昏。歷歷津頭路。坡陀走北門。文正公以言不用。退居石室。聞難奔赴。</text>
<title>霖雨臥病雜題 丁丑</title>,<text>柴荊元自謝蹄輪。泥雨休關更十旬。賴有隨身書萬卷。眼中何限傑魁人。雨裏薪樵桂不如。深房蒸浥欲生魚。鬅奴去打前村麥。爆竹聲聞午睡餘。軒檻常愁夕日烘。數株桑樹愛童童。蠶時不管鄰人採。還我淸陰五月中。寥落金丹壽域春。書生閑說滿腔仁。今朝麥飯高於鉢。推賜關東失業民。適有春川流民過門乞飯。澆灌纔醒薝蔔神。扶持更直石榴身。墻陰老柳無情緖。愁殺張郞去後春。薝蔔，石榴。皆果川從兄所蓄。從兄卒後。移置余堂前。三尺銀鱗帶伏雌。西隣細字問長飢。先生食料誰經理。恰到靑苽捲蔓時。小女嬌癡不可當。挽鬚坐膝以爲常。從誰學得陸郞事。自摘朱櫻苦勸嘗。水謝微瀾鏡絶埃。卓然中立是靈臺。十年從事治心法。消息今朝一線來。鍾鼎灰塵竹素香。此言纔可砭昏狂。蟲鳴鳥語皆天職。那有閒心計短長。</text>
<title>冬夜。襆被春草亭。送平仲還鄕。戊寅</title>,<text>氷雪高如許。江樓坐曙天。臨歧非少日。秉燭更殘年。麟角誰知貴。鷄頭未學圓。平生心一片。夷險且隨緣。</text>
<title>奉和松戶丈秋日游吳亭感舊有作寄示韻</title>,<text>度世何煩學左徒。隱巖眞是小蓬壺。池臺撫躅皆金狄。村巷詢名半鐵鑪。九日風流籬菊晩。百年心事澗松孤。鱗鴻一字無南北。莫向江干歎別區。</text>
<title>戊寅除夜。敬次三淵集己卯元日會宿石室書院韻。錄上歸淵。轉示從弟士景 運淳。請各賦一篇。以備它日故事。</title>,<text>黌堂元會有高吟。盛事江鄕說至今。絳帳曾垂空撫跡。朱絃雖在孰傳心。丘園寂寞吾生晩。星紀回環此夜深。試就晨燈賡舊韻。百年能復卷中尋。</text>
<title>景守來過。臨去。索紙寫一詩。走筆步韻。己卯</title>,<text>但使常逢笑口開。黃金不願滿牀堆。可無濁酒淹歸去。况有新詩慰別來。寸廩風塵梅福市。一竿烟月子陵臺。形骸未用爭衰盛。倦翮如今摠已回。</text>
<title>讀野史有感</title>,<text>靑紫明時享亦多。上天無力化龍蛇。未嘗負汝何爲叛。雖曰非余旣作歌。論議當年歸市井。簡編從古出巖阿。端門石字須深刻。芳躅千秋看不磨。</text>
<title>奉次松戶丈登玉流後麓看花韻</title>,<text>掛服仍神武。鳴琴反小山。林泉元是癖。花鳥未應閒。喚酒紅雲裏。題詩翠靄間。社中傳勝事。童穉讓躋攀。李丈家在神武門北大隱巖。故用陶弘景事及王康琚詩語。酒榼琴囊左右橫。先生到老尙風情。靑鞵未減飛雲捷。彩筆難禁擲地聲。百世心期陶靖節。一鄕齒德鄭康成。林居莫恨黃唐遠。萬樹烟花看太平。</text>
<title>初夏。讀韋蘇州詩。戲摘十六句。簡寄景守。</title>,<text>燕居日已永。夏雨生衆綠。光風動林早。羣山藹遐矚。芳樽誰與斟。思君瑩如玉。山水憶同游。舊居共南北。中路忽言還。冠帶便拘束。一水非難越。迢迢萬里隔。城闕應多事。誰能顧寂寞。同聲自相應。惟希心異迹。</text>
<title>家釀杜康酒成。飮一盞徑醉。戲作長句。</title>,<text>春風過眼如浮烟。庭樹嘒嘒聞早蟬。光陰何事苦相促。欲寫綠章叫靑天。不知天亦無可奈。大耋行及萬八千。蟠桃向枯桂生蠧。兩葉尙記開皇年。三足之烏雪色兎。養成秖合充蒐田。誰知長大不可制。挾持日月恣騰騫。蘂珠深處未敢問。白髮滚滚愁羣仙。風燈泡沫一般爾。不要相怨要相憐。室中朝來聞好語。小缸酒作鵝兒鮮。悠然獨酌北牕下。榴花照地紅欲燃。人間有此萬金藥。咄嗟槁面回春姸。安得健步崐崙使。一觴爲致瑤皇前。</text>
<title>李孟陽 碩和 惠投一律。屬意甚勤。次韻以謝。</title>,<text>若士胡爲在澗濱。盛年詞翰屬昌辰。琴依桂樹追淮隱。佩綴蘭芳學楚臣。石室諸生多近古。英陵孫子自殊人。知君雅性耽魚鳥。濠濮從今日見親。</text>
<title>臘月二十八日夜。大雨以風。千里堅氷。一時撞碎。蔽江而下。三日乃止。</title>,<text>玄冥摧破不能軍。棄甲投盔滿路紛。火急行春爭一日。二更風雨策奇勳。是月小盡龍門疏鑿勢何䧺。生晩無緣睹禹功。爭似銀山千萬疊。霎時漂卷浪花中。一闢凝氷便活流。轉移飜勃不曾留。吾家妙用君知否。剖判陰陽只念頭。</text>
<title>雨中拈劒南韻 庚辰</title>,<text>空濛雲雨遞稠稀。㶑㶑湖光綠映扉。岸柳誰鞭衰病起。園花欲喚故人歸。閒來物象全輸巧。老去文心或造微。擬向沙頭成一醉。隔林時見酒船飛。</text>
<title>出溪上得一絶</title>,<text>觸眼紅芳逕欲迷。杖藜閒步到溪西。夜來一雨誰斟酌。纔足開花不作泥。</text>
<title>夢作一絶上十四字。覺後畧有添補。</title>,<text>雨後風條靜不鳴。水村朝日澹柴荊。幽鶯似愛南山色。坐送林中一兩聲。</text>
<title>次松戶丈東臺看花</title>,<text>胡床八九整隅隈。春物煕煕日滿臺。南斗眞君添注籍。東皇太一勸銜杯。孤山有客皆非俗。金谷無詩定不廻。可賀玆丘重賁飾。荒塗曾被翠翁開。大隱巖。挹翠軒所命名。有詩見本集。</text>
<title>踏靑日大風。閉戶不出。戲吟一絶。</title>,<text>可恨封姨竊弄機。苦將閒氣妬芳菲。亦知花力無多許。未到開濃不肯飛。</text>
<title>書贈竹溪 平仲自號</title>,<text>文章未必與窮期。一肚憐君不合宜。趙壹平生緣骯髒。屈原當日羡嚅兒。塵埋古劒知誰惜。帚享千金各自私。七尺堂堂終可愛。莫愁斑鬢已如絲。天敎騷客管年華。雜樹靑葱種滿家。夜雨初肥山杏子。朝暾正曝石榴花。林間醉興聞黃鳥。雲杪吟眸送晩鴉。自笑新詩無傑思。有時金寶見排砂。蜉蝣采采競鮮衣。洞裏仙棋未罷圍。達士何曾滯夷險。壯夫終不戀輕肥。沙鷗日暖宜高睡。湖鴈天長恣遠飛。千里同心如皎月。太淸休着片雲微。</text>
<title>松戶丈人寄詩。輒徵批評。間嘗一再應命。而著手朱黃。終有所不安。今則闕之。代以詩語。</title>,<text>我如香山嫗。所見實凡近。諸公舊師友。有懷寧不盡。先生陶猗富。沃野彌隰畛。開門用布帛。粗細畧無隱。粲粲二三子。羅列角與軫。么絃錯宮羽。奇穎騈芝菌。風流篤擩染。氣類捷句引。遂令白岳南。搜抉無遺蘊。歌缶玩離昃。得朋利坤牝。江春百花晩。淸哢破孤悶。狂言忽不遜。定被夫子哂。飜慚墮樵牧。藻思日就泯。癡絶强自寬。萬象本無眹。</text>
<title>夢遇一士類學道者謂余曰。文章非儒者本務。公何不能頓遣。余應曰。詩不云乎。出言有章。言而無章。正坐本不立也。士有愧色。覺而記之。</title>,<text>棒喝懸空敢自欺。斯文廢疾竟誰醫。謝公惻隱橫渠勇。夢裏逢君儘一奇。文道深知不可離。夢中衝口亦無疑。醒來更覺君言好。纔一偏時便兩歧。</text>
<title>九月旣望。會景道洪元敎 箕燮 于春草亭。信宿譚敍。</title>,<text>枕藉深更月墮樓。起來寒雨滿江秋。天公似遣成高會。野老安知不勝流。三逕如今還嶽麓。一㕓何日共滄洲。琴書未乏幽居樂。歲晩懷人自白頭。物外淸閒敢自居。野農深愧與人疎。高秋北地來賓鴈。明月前江有膾魚。興到杯觴渾過量。詩成諧謔摠堪書。交游得意無新故。看取心根一例虛。</text>
<title>疊樓字呈春榭。轉示尹洪二公。</title>,<text>風雨蕭蕭江上樓。憑軒萬里見淸秋。天寒倦鶴迷平楚。水落驚鳧散急流。杜老情懷楓樹峽。靈均詞賦芰荷洲。關心獨有瑤臺遠。欲說浮名已掉頭。</text>
<title>疊居字。寄上松戶几下。</title>,<text>秋來物色想巖居。籬落西風萬木疎。城郭年深看一鶴。江湖地僻斷雙魚。銜杯爛用靑蓮句。閉戶覃思紫氣書。認得天翁差遣意。肯將軒冕較盈虛。</text>
<title>用丙寅舊韻。謝寄穉性。辛巳</title>,<text>靑鬢相看箇箇霜。舊游提說摠微茫。別來何物能無變。除是平生一片腸。</text>
<title>漫吟示李生成仲 淵兢</title>,<text>老屋蕭然寄水湄。心期凋落鬂毛衰。新春風味君休問。淨盡桃花無一詩。</text>
<title>初夏。散步至東崗。記所見。</title>,<text>桑柳陰陰一逕斜。四隣淸晝靜無譁。偶逢雙蝶爲先導。來看山前躑躅花。</text>
<title>赴外舅葬。道中疊霜字舊韻。示穉性，幼成二友。</title>,<text>東床綠髮半成霜。三十三年事杳茫。惆悵蠶頭山下路。衣冠不見見黃腸。</text>
<title>過吳士默蘆原莊舍。感舊有作。</title>,<text>溪橋立馬淚霑衣。寂寞空樓鎖翠微。篋裏詩篇驚絶響。夢中眉髮想餘輝。情緣未遣桑三宿。門巷猶徵杏十圍。悔向仙源重覓路。漁郞依舊主人非。戊辰秋。來宿此莊。賦詩相贈。其後更不得相見。詩章酬和。亦止於此。數日前夢見。歡若平生。故頸聯云。</text>
<title>雨夜悶坐。忽覺窓扉有光。仰視弦月出重雲間。晃亮良久。喜吟一絶。</title>,<text>兼旬風雨暗江鄕。山岳奔逃列宿藏。多謝娟娟雲表月。百忙偸隙送淸光。</text>
<title>喜晴</title>,<text>羣生傾覩太陽輝。天末屯雲片片飛。恰似端門朝賀後。羽林千隊解嚴歸。</text>
<title>健陵遷奉日。望哭志感。</title>,<text>無賴玄扃閉復開。洛南行殿聚黃埃。橋山樹老龍飛遠。華表天寒鶴語哀。出地雷霆終寂寞。懸空雲漢漫昭回。灤朝一御知何見。喬木于今已半摧。</text>
<title>追輓吳士默 三首</title>,<text>春明門下鬧蹄輪。臭味如公復幾人。少日交游眞得意。中年離別苦傷神。搏鵬薄試雲霄翰。病鶴全歸玉雪身。極目靑山千萬疊。東風吹淚滿通津。畿邑名。士默葬于此。西掖靑綾夜向晨。片言摻手見情親。扶桑共戴方升日。喬木相看未了春。萬事中宵孤倚枕。百年何地再傾囷。平時老死悲奚有。少宰金貂亦不貧。金匱蕭條火燔。九重眞掃舊巢痕。東坡在黃州詩曰。九重新掃舊巢痕。盖東坡嘗直史舘。遷謫以來。削去史職。而元豐官制行。史舘亦廢故云。余與士默爲史館同僚。而年前藝文館火。棟宇靡遺。列朝實錄及吾輩所修日曆。擧入煨燼。故起句借用坡語。 形骸白髮空相憶。冠冕靑春可復論。奇疾堪憐同左史。達觀那得似東門。士默晩年失明。又喪一子。 勻天定比人間樂。莫把浮生惱斷魂。</text>
<title>會丁承旨 若鏞 于鼎山。臨別書贈。</title>,<text>離索江沱不計春。遼天一鶴許相親。荊圍隱約燈前面。桑海參差劫後身。霄漢當年瞻步武。雲雷何日吐經綸。論交未必先同調。莫惜扁舟下瀨頻。</text>
<title>茶山 丁承旨自號 寄詩二篇。次韻以謝。</title>,<text>平生去留際。揮手不復顧。今辰獨遲回。所思在良遇。冲齡志四方。不謂便衰暮。交游久已息。英俊終可慕。江湖少行人。鳧鴈集晩渡。但須一葦縱。豈煩三月聚。高談有餘繹。魂夢勞再騖。願破十年燈。朱黃讎錯誤。魂夢再騖。紀實也。江梅與陵柏。落落不相依。嚴風號大壑。萬象閉陰霏。華葉此時新。婉孌同所歸。淤泥任千丈。皭然芰荷衣。煌煌孔周書。啓發多憤悱。風埃髮鬒化。回首皆昨非。但覺客念淨。稍自耐嘲誹。古道少爲貴。携手期無違。</text>
<title>次竹溪韻</title>,<text>餦餭餠餌競羅前。燈燭江村又一年。且喜團欒酬節日。莫愁羇旅度寒天。老思親戚長無遠。窮覺男兒絶可憐。風月襟懷氷雪操。吾宗直下有單傳。</text>
<title>深谷書院 甲申</title>,<text>身後名何有。當年事可悲。平生懷古淚。一灑靜庵祠。</text>
<title>望健陵</title>,<text>百感花山道。羸驂雨雪寒。陪從經上雍。跧伏限朝灤。眞殿明朱棋。僊陵擁碧巒。威顔瞻恍惚。衰涕逬汍瀾。全盛曾朝籍。飛騰正弱冠。儲材非國棟。競秀豈庭蘭。密意均加膝。溫言獨鏤肝。龍髯悲遽墮。鵬翼失方摶。世事看碁局。生涯託釣竿。靑銅窺自靦。朱瑟倡誰嘆。龜卜綿無極。鴻文儼不刊。寸心如宿火。灰後尙餘丹。</text>
<title>自䂓</title>,<text>平生百味飫酸辛。方寸何曾着恚嗔。一事思量終未熟。憊精酬接妄庸人。</text>
<title>追悼宗老石溪居士 絅行</title>,<text>吾宗一脉孕球琳。壯藻爭傳七歲吟。名字聞如黃卷古。襟期看向白頭深。笑空當世還公眼。罵倒諸儒實苦心。寂寂靑山埋駿骨。不知何物享千金。軒冕違心例自悲。問渠騰躍欲何爲。邾滕瑣細同風氣。燕越區分各路歧。龍性能馴眞不測。鷄羣特立未全卑。臧文竊位吾知免。潦倒漁蓑限玉墀。</text>
<title>追悼魚君弼 錫中</title>,<text>芳歲論交老不移。率然眞樸見心期。稠中舍肉千鍾薄。忙裏懷鉛一字奇。濁酒川傾捐局束。幅巾山聳儼標持。雲林杳闊仍修夜。顔色時時入夢思。章逢例被市童嗤。末路澆風竟莫醫。揭短都緣由也勇。測深誰許泰之師。綿醪匍匐儒仍俠。綵舞怡愉老是兒。鉅筆滔滔那可少。兩京文字足麤枝。</text>
<title>用蘗溪舊韻。寄南子素 升來。○幷小序</title>,<text>蘗溪。我高祖考文康公舊庄也。近爲辛李二氏。更迭假占。至於失火燔屋。斬木起塋。無復本來面目。竊念先祖平生棲遑巖穴。殆無一日黔暖之頃。而獨於是庄。享用最久。前後居止。十稔有奇。田園經畫。巖壑品題。載在家集。不一其書。且其授受次第。遠有源委。風流篤厚。有足稱述。觀於所寄芳谷二律。可知已。此在吾家所當世守勿替。有非平泉一石之比。其不可委之他人。任其作踐也審矣。遂以錢九千歸于李氏。徵還近年白契。方擬茀滌荒穢。營立茅棟。爲他日鹿門計。而時詘未暇也。玆用舊韻吟寄子素老兄。以尋前盟。以卜後期。何論車馬與輕裘。一曲巖泉信誓留。尙德唐虞傳軌躅。卜隣伊洛見風流。先人義取成斯美。小子欽承仰厥謀。香火從今思所嗜。蘗山芝蕨上籩羞。余以支孫長房。方奉高祖考祀。故落句云。杖屨遺蹤久翳如。幾年鳩鵲假巢居。名區合有神靈護。故事堪登太史書。買宅須知譏郭氏。肯堂那忍捨匡廬。伊川先生甞言郭逵新貴時。衆論喧然。未知其人如何。後聞人言。欲買趙韓王宅。更不問可知也。朱子白鹿洞賦曰。旋錫冕以華其歸。琛亦肯堂而貽孫。註。祥符初直史舘。孫冕以疾辭于朝。願得廬山白鹿洞以歸老。詔從之。未及歸而卒。皇祐五年。其子比部郞中琛。卽學之故址爲屋。榜曰書堂。俾子弟居學焉。上段借喩近事。下段竊附後圖。 松湖老友時相見。風味依依二祖餘。</text>
<title>乙酉仲夏。閱篋中故紙。得沈太和 春永 五言律一首。盖壬戌夏秋間。太和乘月過訪。滯鍾留宿。拈家集韻。覓紙灑翰。余適病憊。不能屬和者也。詘指中間歲月。忽忽二紀有餘。而聚散盛衰。如爭累劫。注目把玩。忻慨靡定。遂依韻題其下。替簡寄呈。太和覽之。計亦恍然如夢也。乙酉</title>,<text>楓溪子沈子。安否近何如。顔色已成老。心期無改初。眼明詩出篋。神動月橫除。翰墨靑春迹。于今半蠧魚。</text>
<title>陽川縣齋書懷</title>,<text>江湖已辦壯年休。老向巴陵作宦遊。回互眞慙高古縣。飄零畧似陸夔州。民飢汗滴盤中食。親遠心搖水上舟。半世漁樵能健在。一宵難禁鬢霜稠。</text>
<title>省覲東還。挐舟仙游峰下。觀朱蘭嵎石刻砥柱二字。溯流泊楊花鎭。是日適七月旣望。乃挹翠軒游蠶頭日也。舟中吟一律紀之。</title>,<text>仙游峰下溯回遲。蠶嶺迢迢逐望移。鸞鳳猶停朱使筆。魚龍應識翠軒詩。扁舟不意落吾手。明月何曾虧往時。勝地從來難作主。陽川休道小如碁。</text>
<title>是月二十八日。乘舟赴縣。過松坡拉聖立同行。趙友聖約 學儉。期會于龍山。</title>,<text>輕舟不換五花驄。况有翩然數子同。赤壁江山前七月。黃圖郡縣右扶風。浮嵐樹吐龍洲綠。落景烟含鷺渚紅。記取玆行休草草。他年相勘臥遊中。</text>
<title>以鷄餉遠亭李翁</title>,<text>籠鷄寄餉城西宅。要借長鳴替說情。爲是鰥翁難及曙。四更牕外報天明。</text>
<title>縣齋。邀太和晤語。</title>,<text>華髮依依秉燭看。百年相覺一宵難。行人出塞黃河遠。柱史昇天紫氣寒。末路交游稀適意。當時隣曲足淸歡。江城曉角娟娟月。弦後猶憐半面團。</text>
<title>哀金烈婦 幷小序</title>,<text>士人金學鍾。從其族叔道州謫所病沒。以櫬返。其婦具氏。事姑孝奉祭誠。哭泣以時。不見戚容。旣祥翼日。仰藥而逝。聞者義之。金德瑞驥鐘爲余道其事曰。學鍾吾再從弟。所從族叔。吾先人也。吾旣悲烈婦之死。湮而無傳。重可悲也。願得一語發揮。余不忍辭。以二絶塞請。三霜纔畢萬緣輕。寂寞寒閨鎖月明。安得文如歸太僕。崐山雙烈與齊名。臨危方許捨身輕。此理須要講討明。自是賢知根淑質。一心純義不參名。</text>
<title>次斗南新居韻。送姜舜如 大重 歸安東。丙戌</title>,<text>楊花渡口悵分違。又送征驂向磵扉。垂老每懷桑梓地。臨歧飜愧薜蘿衣。山中有月堪長抱。天末看雲未定飛。一部朱箋千古業。宮墻晨夕共瞻依。</text>
<title>次杏湖族兄 鼎淳 周甲壽席韻</title>,<text>可但情親本一身。北山華樹喜重新。扁舟繫柳常侵月。小閤探梅不染塵。共賀杯樽逢舊甲。獨憐弧矢負昌辰。階蘭嫩葉芳堪愛。看取當年未洩春。</text>
<title>陽川官齋。次鶴山。尹景道號。</title>,<text>官淸也勝范菜蕪。斗酒留人興不孤。試問黃筌能寫否。兩鳧相倚睡春湖。</text>
<title>與鶴山登縣北古城</title>,<text>風袂翩翩倚古城。白沙靑草暎新晴。波間對浴雙鷗淨。天際長鳴一鶴橫。灑翰應生松桂氣。援琴欲動海山聲。休文病枕能相憶。采采汀蘭空復情。太和有約未諧。故云。</text>
<title>諸公將還。步出江上送別。命韻得三絶。</title>,<text>㶑㶑潮來失遠洲。孤峰一片記仙游 峰名。沙頭綠碧空千樹。不管維舟管蔽舟。微風笑語隱滄洲。脉脉烟波阻勝游。堪恨西湖竹光酒。醉中容易送行舟。宋項平菴安世與人書末云。偶送客至湖上。飮竹光酒。半醉書不成字。人得書笑曰。平父乃爾閒暇。曾騎白鹿上瀛洲。海盡天窮始罷游。却笑江湖論聚散。一泓杯水芥爲舟。</text>
<title>畢賑東歸。陟蠶頭少憇。</title>,<text>歸心爭駛下灘舟。四月巴陵麥已秋。未要西行留一債。夕陽飛策上蠶頭。人生何地不雲萍。春夢西湖又一醒。隱約靑峰烟霧裏。他年誰記峴山亭。</text>
<title>太和與鶴山。會元敎宅有詩。錄寄諸作。皆有見屬語。不容無謝。續題以還。</title>,<text>悠悠月夕與花朝。牢落琴尊北里遙。萬事回環須自遣。百年猶半儻相饒。幽居異日期張邴。詞壘同時愧柳潮。最是東臺今寂寞。仙游難仗些辭招。</text>
<title>七月二十三日夜。獨坐至三皷。待月苦不出。偶誦山谷與晁無咎廖明畧贈答長篇。悄然有感。遂步其韻成二首。所謂以文滑稽也。觀者恕之。</title>,<text>百蟲喞喞誰關口。熠燿亂飛參星斗。姮娥鏡破苦相慳。六龍西去何時還。有美娟娟宛在左。凝思渺然霄漢間。妙年學窺姚姒上。老成曾被重瞳賞。縱未句回玉燭平。亦復擁書當百城。紛紛桃李片時艶。桂樹南國嘉冬榮。結髮論交垂五紀。惟子知我我知子。行藏早已識冷暖。飢飽未甚關憂喜。賦詩不必東野聯。抱琴奚待鍾期彈。願言百年不相棄。天地四方同追攀。漂漂江海汔可息。歲晩携手知何山。幽人未能頓緘口。戲簸南箕挹北斗。强分形影作問難。木桃瓊瑤誰往還。知君用意亦太苦。少壯追逐賢豪間。崩雲洩雨反覆掌。笑言啞啞匪心賞。不如閉戶觀我生。縞衣雖陋勝傾城。作書已謝山吏部。飮酒不與劉公榮。但恐一味水濟水。厚意無以醻吾子。百鍊棠谿也不惡。十襲梧臺休自喜。願君努力耐險艱。不辭磨切與譏彈。離羣絶物聖所戒。愚者可扶賢可攀。及時未央倘一遇。焉能塊處守空山。</text>
<title>晩春尋山北古寺。偶成二絶。丁亥</title>,<text>天壇三月百花紅。風雨離披一夜中。誰識巢居老道士。閉門看破已成空。寶馬香車事已非。空留塵土涴人衣。白鷗未是偏饒潔。曾向淸江照影飛。</text>
<title>閏夏過杏湖。次壁上韻。書奉主人兄。</title>,<text>高軒對坐兩閒身。一片湖山遠俗塵。節晩江魚猶蓄旨。年豐畦麥已嘗新。衡茅久許分餘地。城市何堪着散人。擬種南園千樹栗。秋風相過整烏巾。</text>
<title>敬次先文正公寄題香雪軒韻</title>,<text>淸芬百代弟兄宜。詩掛軒楣樹擁墀。要識生香相續處。滿庭飛雪暮春時。</text>
<title>香雪軒雜書 四首</title>,<text>鐵嶺國北門。遷客多由之。鰲老宿雪歌。葩叟明月詩。如何鐵石腸。亦作風騷悲。靡靡陟峻頂。天險眞吁噫。高懸逼斗極。深坼迷坤維。臨當下阪時。鳴馬爲蹰踟。銅章暎素鬢。俛仰久沉思。行矣且叱馭。意氣猶未衰。仙翁此分符。盖亦値時屯。手澤百株梨。心匠五架軒。于今二百年。儼爲一方尊。蔽芾戒勿剪。翠密名仍存。俎豆卽其傍。歲時衿紳奔。心香肅一薦。感歎涕欲飜。升沉屬暫遇。榮辱須定論。嗟哉市朝眼。倘復窺此門。翠密。宋趙丞相汝愚莅郡時所建亭名。曾聞古朔庭。地大民物縟。健訟又其性。庭牒動盈束。况玆下車初。滯務應費燭。誰知乃爾閒。永日拋朱墨。頗似憐老子。未要相迫促。微風簟紋細。睡思藹縈目。翩翩白蝴蝶。矯翅戲庭綠。居然走一遭。茅舍淸江曲。五月鹿方茸。七月蔘可採。刀圭紀珍品。囊篋利輕賄。漢貨禁闌出。秦城多巧紿。疲甿絶輕死。風露甘凍餒。蠶繭與蜂蜜。無告吁何罪。發敎弛其令。斯速不須待。然明彼何人。羊粟看若凂。小惠不足述。民隱亦堪載。</text>
<title>樂民樓。謹次高祖考韻。</title>,<text>嵬鼉曝背象交蹄。方廣天台勢欲齊。信有奇功通水陸。可無遐矚管高低。樓臺鑿翠星辰近。城郭開荒歲月迷。但恨名區當綰轂。任敎凡躅躡飛梯。</text>
<title>題龍江祠</title>,<text>馬革壯夫願。魚腹騷人傷。戰鬪與諫諍。盖亦事之常。嗟哉朴承樞。奇寃誰可方。在昔締構初。微辭史不詳。長庚耀秦分。大風悲沛鄕。宸情鬱笳皷。使盖遙相望。十往不一返。辛苦江山長。永思至艱會。忠智亦徊徨。險阻固不讓。攖拂亦非臧。惟公秉至諴。挺身造御床。悲鳴馬躑躅。零淚應聲滂。婉辭李長源。深忠桂彥良。聖哲篤天敍。淑氣回嚴霜。先驅發崆峒。剋日朝未央。誰知一水間。咷笑彈指忙。可恨鄭南徒。餘孽猶傖囊。賣國旣老手。妬賢更別腸。古今授受際。此輩如堵墻。草昧尙自可。時平絶須防。堂堂太阿柄。誰敢測弛張。鴟夷報夕汎。龍駕催晨裝。春風慶會樓。歌舞騰玉觴。二聖慘有思。揮涕傾班行。生行異魏桓。死諫同柳莊。論功掩帶礪。留恨窮滄桑。飛甍翼路左。碧波瞰湯湯。邦人寄深恫。霜露陳椒漿。驅馳窘陰雨。未暇薦心香。巡簷讀遺蹟。撫事增浪浪。首陽記鑱珉。豐山歌侑樑。二公我所善。一字豈低仰。作詩繼其聲。風濤和鞳鏜。</text>
<title>八月十二日。陪慈駕之邑。道中有吟。</title>,<text>大耋東征賦。專城北斗杯。新秋疎藥物。過雨淨氛埃。傾奪朱門急。徵求白屋哀。人生五馬貴。未敢憚崔嵬。</text>
<title>奉贐外兄李參判 愚在 赴燕</title>,<text>六十斑衣古罕聞。出門曾不曠朝曛。遼河萬里經年去。孝子如今始許君。萬事如雲摠習忘。區區離別不須傷。白頭㝡是情鍾處。中表年來少鴈行。明月相思幾改輪。關懷更在隔年春。梨花萬點空如雪。安得風飄到錦茵。</text>
<title>差東堂參試。發向高原。道中口占。戊子</title>,<text>拘官無計任行休。病起春衣始換裘。簿領抽身差適意。郊原極目更添愁。高花裛雨山容靚。細麥搖風土氣柔。滿眼芳菲他自得。天涯心折歲華流。</text>
<title>高原舘</title>,<text>塵沙撲撲滿征衣。投館高原已夕暉。客路逢人靑眼少。殘年作吏素心違。慵拋簡筴慚儒席。老謝芬華罷妓圍。一炷紗燈春睡美。故山松桂夢依依。</text>
<title>雨中出高西倉</title>,<text>滿野靑靑麥。春霏抵蜜甛。看山從轡緩。問俗聽衣霑。關塞愁全減。丘樊興欲添。澗花誰賞汝。千朶備穠纖。</text>
<title>鶴浦道中望海</title>,<text>寰區何物不秋毫。超灑無煩鶴背高。莫怪仙人多海上。只緣生長在雲濤。扶桑東望幾由旬。終古無人去問津。不忿羲娥偏疾足。往來容易遞昏晨。彼此相方理可齊。滄溟終亦有端倪。可憐隔水蒼蒼眼。不信山河更在西。</text>
<title>麯島 島以積石如麯而名。俗稱國島。音近而訛也。</title>,<text>壘石崔崔麯化身。碧波猶愛酒光新。何由喚起靑蓮子。深淺商量漢水春。</text>
<title>又吟一律</title>,<text>萬頃洪波着一拳。屛風曲曲錦文鮮。蓬瀛未遠形神肖。楓嶽將開氣脉先。磔磔幽禽鳴櫓外。翛翛䕺竹拄筇前。冥搜幸賴沿洄久。半日祥飈不用錢。</text>
<title>是日春盡</title>,<text>官閣梨花落已稀。閉門那忍遣春歸。長風掛席滄溟闊。要趁東皇一把衣。</text>
<title>秋日登飄然亭。次板上韻。</title>,<text>禾黍微颼扇晩晴。籃輿出郭看西成。長橋捍水添新勝。高閣憑虛愜舊名。嶺外光陰秋鴈度。日邊愁思暮雲生。公餘一笑知天賜。租賦今年免訴橫。</text>
<title>書室諸少年賦紙鳶。戲次其韻。庚寅</title>,<text>萬里程從一縷生。卷舒隨手作人情。多時跋扈風相戰。驀地飄颻雪共明。伴舃如將朝漢署。繫書端合射燕城。鷄坊鐵距同豪習。猛見雲間十字橫。</text>
<title>除夜</title>,<text>四隣牛酒樂淸時。誰向孤燈問所思。退士重修荷芰服。鮮民長廢蓼莪詩。潛魚欲動氷涵藻。棲鵲頻驚雪墮枝。正說陽春何日到。到來愁遣鬢毛知。老筆猶堪紀盛時。禁城佳麗夢中思。千門摠換鍾馗畫。三殿催徵內翰詩。拜歲衣裳聯繡幕。朝天燈炬簇花枝。滄江白髮何須歎。靑瑣年來少舊知。千載靑丘際一時。輝光八表仰文思。至今如見朱絃瑟。終古難諼綠竹詩。桃熟空聞瑤海種。桂凋誰記玉山枝。平臺暖閣成春夢。中夜悲歌屋漏知。一閉銅闈再閱時。緖風江介積憂思。灰心久斷鑾坡夢。珠唾空傳鶴禁詩。漢殿猗蘭瞻奕葉。周家緜瓞祝洪枝。東郊十里干雲哭。星海深仁八域知。燕雀啁噍亦蹔時。可堪霜露百年思。新悲未斷臯魚哭。舊學全荒孔鯉詩。水冷芙蓉無艶質。山深松栢有長枝。甁罍半世千般恨。除却蒼天摠不知。丹旐天寒過嶺時。爺孃不喚得無思。春風綽約如聞笑。秋月玲瓏忍說詩。繞膝衣襦曾折繡。齊眉桃李自高枝。衰腸未逐巴猿斷。誰道人靈最有知。</text>
<title>過渼陰舊棲 辛卯</title>,<text>俛仰人間世。悲歡水上亭。重來千歲鶴。少別五秋螢。落日明簷角。崩沙漫砌形。書窓仍淨潔。多謝草堂靈。</text>
<title>暮春。登一碧亭後岡。</title>,<text>未甘愁寂度芳春。振策西園一暢神。都下山川從古壯。城南花柳此時新。風牽遠纜啣千尾。日射高甍盪萬鱗。可恨名亭深鍵閉。眼中佳麗屬閒人。</text>
<title>入蘗溪 二首</title>,<text>先人棲隱地。傳授自思庵。封植交桑栗。標題遍壁潭。平泉寧與一。華嶽摠分三。盡室他年計。應無林磵慙。庶及躋攀健。何妨洞府深。巖泉終古勝。堂構百年心。稷黍耕應足。雲烟取不禁。種桃曾準擬。流憇坐淸潯。先祖詩。西灣最幽媚。準擬種桃花。</text>
<title>次韻酬申祖卿 敎善</title>,<text>流水高山屋後前。孤琴援弄欲忘年。閒從笠澤賡漁唱。懶向成都費卜錢。先輩如今誰在者。新知惟子獨驩然。靑蛇十襲休輕露。怕遣傍人識劒仙。</text>
<title>浿上客館。錄呈巡使再從兄 學淳 氏。</title>,<text>關嶺愁能斷。襜帷意已馳。枕衾弓舘靜。更漏㦸門遲。桑宿回頭幻。萍逢握手奇。升沉不須較。垂老荷恩私。</text>
<title>肅寧道中。謹次巡使再從兄韻。</title>,<text>不有同堂會。何堪絶塞行。公裳成一笑。長枕似諸生。江月登樓滿。池花把酒明。滔滔賓旅地。幾箇見眞情。</text>
<title>百祥樓。謹次高祖考板上韻。</title>,<text>淸川一涉路悠悠。欲動征車復少留。奉使張騫曾出塞。離家王粲獨登樓。長安遠日瞻何及。蜀道如天望已愁。自笑書生猶膽氣。伴身千里有吳鉤。</text>
<title>城上紀所見</title>,<text>緩急宜須捍禦才。豐碑紀績亦雄哉。王師有戰吾猶媿。盜賊無知爾可哀。亂後閭閻思舊盛。別來津渡問新開。眼中何限滄桑事。廵遍危欄未遽廻。</text>
<title>題古延州倉舍</title>,<text>熊熊朔氣亂峰稠。六月凄風已戀裘。似入褒斜窺劒閣。雲山西北古延州。</text>
<title>延州早發 二首</title>,<text>赤日三庚酷。靑天八嶺難。家鄕渾似夢。行役强名官。眼冷音書闊。神傷伴侶單。向來知忝竊。弱歲侍臣冠。疊疊山遮馬。盤盤水漸車。危塗從此始。絶域與誰居。壯志慚弧矢。公程畏簡書。行休難適意。三歎撫冠裾。</text>
<title>松倉漫題</title>,<text>少日無恩怨。中年閱盛衰。胷雲雖不滯。鬢雪亦堪噫。蝸角閒猶聒。羊腸老更危。淸凉差可樂。誰復陋居夷。</text>
<title>板幕嶺</title>,<text>喬林如束劣通門。伊軋籃輿睡意昏。夢臥秋江聞急雨。兩厓飛出瀑流喧。</text>
<title>拈韻贈景博 族侄厚根</title>,<text>塞外行誰與。吾宗有好人。囊錐初脫穎。匣劒久埋塵。義許驅馳勇。情看笑語親。翩翩儒俠際。風味喜淸眞。</text>
<title>到府</title>,<text>君恩浩蕩海無邊。敢憚關城路二千。剌柳非同員外置。過湘仍得太中遷。山分蛤戍徵麗堞。水接豬江見野船。歷歷圖經曾手勘。此行應復是前緣。自江邊蛤池烽臺。西至阿耳鎭山缺處。皆有古城遺址。相傳高麗德宗時柳韶所築。國初。波猪江野人。世爲邊患。</text>
<title>次景博韻</title>,<text>鴨水窮荒北。行行已到頭。捫參踰絶險。依斗坐虛樓。玉笛關山月。荷衣澤國秋。古來詞賦境。强半在憂愁。</text>
<title>次七以堂題板韻</title>,<text>秋風日夜動江城。樑燕頻來似告行。塞穀微黃霜欲下。崖亭斜白月方生。西湖梅鶴違心事。東魯絃歌愧政聲。賴有騷音傳楚俗。巷謠收得一編成。輕裘無事臥邊城。掾佐相從酒數行。五字題牋催競病。八門開卷講休生。詩書卻縠吾知愧。文武翁歸孰擅聲。緬憶西周多士日。英材養得兎罝成。</text>
<title>讀澤堂集白鵶谷短古七首。事情有相感者。信筆次韻。</title>,<text>鴉兒豈必醜。鳳雛豈必祥。當其哺養初。恩愛均天良。辛勤長毛羽。戒之猶恐傷。江湖抱積憂。穀燧驚飛光。山高北風烈。游子天一方。硉兀東郊馬。萬里心已歇。驅來强啣策。何異吳牛月。終牽斗米腰。未散扁舟髮。烏紗廢照鏡。對之輒騂發。蛟龍困泥沙。得水不在多。驤首見一勺。雷雨俄蕩摩。洪音振百蟄。沛澤蒸萬芽。變化信自有。遭逢其如何。政復爛見骨。蝦螾難同科。春花灼方敷。秋葉颯已飄。喧喧鼎鍾地。鳥雀聚寒條。君看萬竅虛。何處覓調刁。榮觀寄澹泊。大音生寂寥。休將我悶悶。輕博人昭昭。我家有祖訓。森然古繩尺。高山勖抗志。濁流戒濡迹。巖廊與丘壑。一一見芳躅。誰甘自菲薄。蘭文異今昔。願言各征邁。敷袵質幽穸。古來長往士。於世非相遺。向非子陵激。誰砭君房癡。澹成識此意。頹流儼自持。如何秉夙尙。白首迷所之。世路迭險夷。人事錯咷笑。玄天有定命。倚伏來不召。達人常坦坦。迷子徒噭噭。窮山禦楚魑。我行豈自料。且喜白雲隨。休歎黑風漂。</text>
<title>書事示鄕佐諸人</title>,<text>賦籍浮雲幻。倉儲畫餠虛。但要除害馬。非欲察淵魚。吏惰迷沿革。氓愚錯毁譽。諏謀仗賢俊。相信莫相疎。</text>
<title>中秋日書懷</title>,<text>墟墓登秋薦。公堂放早衙。風謠看歲晩。禮俗到天涯。旅食違沾釜。衰顔負鍊砂。蕭然霜露感。終日掩窓紗。道家以中秋日。肇鍊內丹。</text>
<title>渭原村舍戲題</title>,<text>朝發荊岑暮渭濱。飛龍如馬鶴如輪。山川字號陳驚座。南北神游呂洞賓。虹彩多年藏寶璞。風期何日訪漁綸。虛名半世慚箕斗。倚醉詩成一笑新。</text>
<title>九日齋居志感 二首○先夫人諱辰。在十一日。</title>,<text>𨓏日稀歡笑。餘生足險艱。悲添黃菊節。淚盡白雲山。鏡髮無勞鑷。箱衣不復斑。遺書在懷袖。一一路歧間。蘋藻明朝是。茱萸故國非。天高號不徹。地闊夢難歸。已謝焦鐺飯。空懷熨斗衣。淵氷佩慈訓。隨處願無違。</text>
<title>渭原望京樓。次前人韻。</title>,<text>長安已歎擧頭遙。黃葉旋驚滿眼飄。歸夢如絲何易斷。旅愁匪雪不曾消。新秋白露悲先壠。少日靑雲憶盛朝。强說桑蓬輕萬里。壯心商畧愧全凋。</text>
<title>十月二十三日夜夢。遇一偉人。自稱孫叔敖。笑語甚欵。覺而記之。</title>,<text>譚笑衣冠十分眞。夢中忘却卷中人。知君楚地存餘愛。舊政諄諄說與新。</text>
<title>壬辰正月十五日。沿檄往渭原。以嶺雪不通車馬。取路江氷。薄暮投宿古城村舍。壬辰</title>,<text>蹋碎銀沙百里遙。魚龍潛伏避征軺。厭提丹筆重臨渭。思奮金戈一度遼。客路已窮容轍地。壯遊初記放燈宵。故園行處今如夢。明月春城十二橋。</text>
<title>鴨綠江雪馬歌</title>,<text>老擁簿書客楚州。局促何異南冠囚。天公見憐爲解脫。故遣飛檄媒淸遊。虹橋駕出鴨綠水。雪馬替作龍驤舟。大禹四行闕氷載。後出逾奇刱者疇。匡床複帳穩於室。下爲四脚前雙輈。當轅兩犢走槖槖。八蹄騰擲鏗琳璆。三韓夾右薊遼左。世界一座空中浮。蛟螭深蟄靜水府。狐兎遠遁空山丘。黃雲白草望不極。耳畔但聞風颼颼。未論快意絶萬境。直恐擬跡跨千秋。鐘街踏月幾紈袴。蟻聚雀噪纖可羞。便欲長驅到黑水。蹴踏萬里駭氈裘。崐崙奪關政今夜。上元三皷催更籌。塞上得失誰得料。去時作吏來封侯。</text>
<title>景博尋醫江州。道中有詩。次其韻。</title>,<text>羸驂東去萬重山。要訪奇人草澤間。金鼎功夫宜靜僻。玉壺身世足淸閑。殘年願借囊中訣。絶塞同憐鏡裏顔。秖恐仙家留客久。枯棊一局不知還。</text>
<title>詠金節制寶劒</title>,<text>士人金鎬彥家蓄一長劒。其遠祖珍。當萬曆壬辰。用之殺倭立功。官至節制使。今二百有餘年。刃若發硎。畧不苔澀。定冦將作。匣中殷殷有聲。邑人從軍者帶以行。亦有斬獲。盖稀寶也。萬甲衝開一道虹。鯨鯢斫盡海氛空。神鋩不學蛟龍化。留與千秋識戰功。萑苻鼠子敢橫行。中夜風雷匣裏鳴。恰似文淵投老日。慨然披甲請南征。</text>
<title>詠金烈士事</title>,<text>節制之孫國寬。以武勇聞。深河之役。從金將軍應河。同日立慬。走回人申忠業。目擊而道其事。見載邑誌。深河高柳老難僵。猿鶴悲吟古戰塲。長遣胡兒澆馬湩。三韓烈士死堂堂。蒙古入汴。陳和尙力戰不屈而死。蒙古將義之。以馬湩酹而祝曰。好男子。他日再生。令我得之。華陽鉅筆日星懸。夷夏高名仰鐵圓。未遇韓公賡後敍。誰從楚國傳先賢。尤菴先生撰金將軍碑。烈士事未及槪見。故落句云。鐵圓。鐵原古號。將軍鐵原人也。</text>
<title>山羊會道中</title>,<text>愁待交符遠。欣逢命駕晴。乍暄關柳動。過雨塞塵淸。鴨水纔濡足。燕山可勒名。鄕園終繫戀。碌碌愧書生。</text>
<title>阿耳鎭受降亭</title>,<text>水似蒸湘合。亭疑朔套臨。微風灘響玉。高月浪翻金。設險關防壯。開荒策畧深。太平烟火盛。葘畝遍喬林。漢之朔方。今稱河套。有唐時所築受降城。</text>
<title>藥山東臺</title>,<text>百折藤蘿外。危臺一爽然。躋攀天闕近。呈露地球圓。海望收齊魯。郵程走薊燕。安陵纔莽蒼。沙際見人烟。</text>
<title>淸川上津口占</title>,<text>沙頭立馬候津船。粉堞朱樓聳半天。趁趁西風吹五兩。博川鹽藿上煕川。</text>
<title>百祥樓</title>,<text>名樓舊相識。十里望層城。野濶春天肅。江深午氣淸。桑田談往劫。萍水感浮生。安得驂鸞鶴。飄然來去輕。</text>
<title>暮春登挹淸樓 癸巳</title>,<text>老眼尋芳覺轉迷。閉門江岸綠蘋齊。靑鞋忽被春風起。朱檻來看落日低。歲儉空倉無鼠啄。時淸劇廨有禽啼。開元武德攀何及。奎藻紗籠感舊題。</text>
<title>三好亭</title>,<text>傳舍幾更閱。林亭常寂寥。出門聊暇日。憑檻正晴朝。抽草紛侵徑。飛花緩度橋。翳然濠濮想。趺坐望雲遙。</text>
<title>竹溪來會。淵泉洪尙書。適以檢船出江上。歸路歷訪。席散得一律示竹溪。仍呈淵泉。淵泉成伯號。</title>,<text>乍解南昌榻。同邀元禮舟。一時欣促膝。三紀悵回頭。志業窮猶遠。榮名老更浮。眼看朋舊盡。天地荷遺留。</text>
<title>將赴東京。到漢江口號。</title>,<text>風傘翩飄引路長。玉山秋色迥蒼蒼。疎才未必淮陽重。平世無煩渤海良。二品雖權慚借紫。萬鍾何逮泣焚黃。儒冠忝竊知誰似。三十年中五佩章。</text>
<title>㺚川</title>,<text>戰伐空雲水。維舟問古臺。龍蛇還幾甲。猿鶴尙餘哀。有死能全節。無兵可責才。賢愚同一歎。鳥嶺失崔嵬。</text>
<title>祗拜玉山書院。退宿溪亭。臨歸書贈主人。</title>,<text>有美巖泉勝。經綸百歲長。心思森草藁。手澤儼松篁。際會違龍臥。艱危惜鳳亡。深知當日意。遺恨在東崗。</text>
<title>用壁上犀字韻</title>,<text>琅玕珍樹碧萋萋。鸞鳳餘輝仰古棲。緬憶荷衣西塞日。滿城勳貴幾貂犀。好惡相傾苦不齊。聖賢從古嘆棲棲。佳人見妬終何罪。只坐眉蛾與齒犀。妙契曾思輒手題。子䂓晨月皎林棲。牛車後載知何物。不是明珠不是犀。書厄頻經古迹迷。六丁天遣護巖棲。仁宗墨寶山輝玉。陶叟毫鋒水截犀。遙夜風琴寫玉溪。小亭留客似寒棲。虛明一氣歸方寸。淨辟塵埃不用犀。堂構相承遠有稽。萬鍾應不博幽棲。但敎象類稱麟鳳。莫倚爭强足兕犀。</text>
<title>一勝堂漫題</title>,<text>秋盡鷄林覇氣寒。月城遺堞認微團。山川第一徐耶伐。人物無雙大角干。富擬甌吳曾樂國。任分嵩洛亦穹官。荒餘牧養關宵旰。垂老懷章愧素餐。</text>
<title>鷄林客舘</title>,<text>萬劫英䧺盡。三秋客子來。鰲山猶北拱。鮑水不西回。已矣爽鳩樂。茫然遼鶴哀。圖經述興廢。舊職在蘭臺。</text>
<title>次前人韻</title>,<text>斜日朱欄喟獨憑。始林王迹問初興。鴻荒立國迷朝市。龍漢經塵幻谷陵。古郭曾悲千歲化。高臺又屬九秋登。悠悠代謝誰無感。除是飛仙與定僧。</text>
<title>鮑石亭。有曲水流觴遺址。</title>,<text>灰劫聊將石與言。羽觴餘瀝沁苔痕。水心不見金人出。門外飜聞鐵馬喧。瑤海當年非遠狩。驪山今日是荒村。風流自屬林樊事。誰向蘭亭剌醉昏。</text>
<title>兄山倉歸路。歷登蔣氏萬歸亭。聞永陽宰洪壽卿 耆燮 以昨日過此。有懷簡寄。</title>,<text>傍海魚鹽地。淸江鷗鷺天。家居寧換貴。樓坐欲登仙。蔣詡元開逕。洪厓擬拍肩。扁舟惜解纜。雲樹意茫然。</text>
<title>雲广山人躡屩遠訪</title>,<text>意到何曾憚遠程。百年棕竹慣橫行。山川暎發多新興。氷雪間關見舊情。古調哦松懷玉寶。斷碑摩蘚讀金生。雲庵萬首留餘債。且待鷄林一集成。琴松亭在金鰲山頂。玉寶高彈琴下鶴處。昌林寺。有古碑無字。金生所書。趙子昂跋云雖唐人名刻。無以過之。皆新羅古蹟。</text>
<title>詠新羅三物</title>,<text>奉德寺鍾。惠恭王所鑄。重十二萬斤。撞之聲聞百里。有刻銘。翰林金弼奚所撰。偉麗可誦。今在鳳凰臺下。爲晨夜啓閉之節。萬石洪鐘百里聞。弼奚銘頌亦高文。蒲牢不似金甌缺。猶向官衙報曉曛。石槽。興輪寺故物也。以戶曹鍮尺量之。長八尺。廣三尺六寸許。今移置琴鶴軒下。舊種白蓮云。曉月依依墮白蓮。石池虛倒鏡中天。憐渠老壽堪呼丈。曾見蕭梁建國年。東京舊有白玉笛。世傳麗祖取入松京。聲不出。命還之故處。而樂工能擪者。亦世僅一人其事有無不可知。而後經火燒破碎不傳。今在者。乃碧玉笛。本朝肅宗時。得於地中者。文人賦咏。猶冒前事。未免爽實。而要之亦羅代舊物也。有三處折傷。用銀綴束。吹之勁亮。異於竹聲。崐岡焚玉亦堪悲。古器犍爲後出奇。等是當年霓羽調。敎坊能得幾人吹。</text>
<title>皇南殿。次板上韻。</title>,<text>旗盖東南斂紫黃。應期禪國亦賢王。香車寶馬空春夢。敗堞崩臺自夕陽。古廟丹靑徵日表。歲時牲酒屬年荒。錢塘十萬全肝腦。遺澤千秋未可忘。敬順王九年。與羣下謀降高麗曰。國弱勢孤。不忍使無辜之民。肝腦塗地。其入松京也。香車寶馬。連亘數十里。</text>
<title>除夜限韻 羅字。禁用新羅。</title>,<text>劇牒今辰訝雀羅。綠樽紅燭許經過。深知節序催人急。閒憶平生閱事多。未謝簪纓猶道路。正憂溝壑豈絃歌。新春一喜忘頭白。衣尺銅龍問幾何。</text>
<title>元朝疊羅字 甲午</title>,<text>淸晨旗仗儼星羅。殿字牌前賀歲過。五夜靑綾回首遠。百年黃卷負心多。浮沉末路從他笑。生老升平可以歌。說與西曹寬一適。使君今日飮無何。時有營關禁釀尹舍杯盤滿眼羅。古來迎餞幾人過。荒年士節傳舂樂。邃世官名愛酒多。採俗思賡荊楚記。傷心休奏雍門歌。玄琴玉笛今吾有。如此良辰弗鼓何。新羅時有百結先生。隱居安貧。歲時無粟可舂。援琴作碓聲。傳之爲碓樂。酒多。羅初官名。翩翩綵服疊香羅。問寢晨興學鯉過。頭角崢嶸能許大。性情涵養更宜多。田菑異日看修穫。車牽明年欲舞歌。巫峽重峰崔學士。試將材業較如何。屬稚子古色天然謝綺羅。百篇神速更誰過。元章詑石奇逾出。韓信治兵辦益多。老去孤琴應寡和。歸來長鋏且休歌。官梅日夜催詩興。肯數當年水部何。屬雲广天星軫角愧胷羅。伊昔高軒賞賦過。刮目元來三日足。抗顔今已十年多。衣冠本業須文史。韶頀遺音在詠歌。眼看飛光同逝水。靑春不力白頭何。屬李生碩章未要靑詞謁大羅。百年夷險信緣過。生逢舜世終難訣。後有堯夫豈用多。鴻鴈堪悲中澤詠。鳳凰誰撰卷阿歌。滄洲萬里雲霄戀。欲向金門問夜何。</text>
<title>正月之三。雲广周甲日也。擧酒相勸。疊前韻爲壽。</title>,<text>芳年游躅眼森羅。誰道弧辰此地過。步屧全忘惠州遠。詩篇欲較劒南多。光陰似水俱衰鬢。酒肉如山且放歌。却恨當時經濟筆。漫將華衮讓常何。雲广甞代人草農政應旨疏。褒批除官。時正廟盛際也。結束紅裙左右羅。微風遞送酒香過。應添白也千篇捷。未害淳于一石多。新月初生宜照舞。曙星猶爛莫停歌。松壇水閣題詩處。行樂如今問屬何。鴻冥曾避澤虞羅。驥老寧辭伯樂過。莫道名塲流輩少。未容淸世隱淪多。今春溧水傳新作。玆土那山有古歌。白首囊書知所負。不須煩問秀才何。時値大比。勸赴京擧。新羅樂府。有余那山歌。宴登科者。唱以侑酒。見東京誌。</text>
<title>人日。雲广有作。又前韻也。其健不可及。聊爾效顰。</title>,<text>奇文僻事苦蒐羅。一韻滔滔十首過。題目更逢人日好。卷編應到甲年多。梅花柳色非遙寄。流水衝星許共歌。牽率新詩眞漫興。近慚皮陸遠羊何。</text>
<title>正月十五日夜。拈白集杭州韻。</title>,<text>十五今宵月。天街憶舊遊。淸光千里面。佳節一年頭。歲儉稀開宴。春寒㥘上樓。蕭然燈下飮。不似吏雄州。</text>
<title>觸目偶成</title>,<text>簿領如雲掃更堆。不知春色暗中催。今朝始上東樓望。開遍墻陰一樹梅。</text>
<title>雨中遣懷。次白集送令狐相公韻。</title>,<text>一字何曾補衮衣。白頭緋玉漫光輝。龍鍾已覺神仙遠。骯髒終羞妾婦歸。卷裏爻占觀損益。鼎中鉛汞悟沉飛。平生學道無新解。差喜凡情老漸微。</text>
<title>戲倣元白二公誇州宅</title>,<text>王跡曾聞並漢唐。邑容猶見比蘇杭。千年節鉞東京府。一國笙歌左敎坊。綺食珍烹兼海陸。曲房飛榭愜溫凉。若令元白遙相問。鼎足輸贏未可量。</text>
<title>踏靑日。次城上夜宴韻。</title>,<text>衰懷倍惜三春盡。舊俗猶傳四節遊。病枕光陰長孺閤。異鄕風物仲宣樓。暄餘好鳥誰相命。雨後濃花自不休。莫問當年車馬處。五陵芳草使人愁。羅時都下有四節遊宅。爲士女遊賞之所。</text>
<title>跨月望霓。終日釀雨。霏灑而止。悵然有作。</title>,<text>小雨難蘇兩麥乾。愚民錯道是天慳。誰知上帝瑤宮裏。呼召風雷正未閒。</text>
<title>對酒和雲广</title>,<text>休將衰白問羣仙。對酒聊歡此日筵。海殿池荒無鴈集。竹陵碑臥有牛眠。英雄百戰悲沉㦸。文物千年惜斷篇。聞說郞徒多羽客。尙疑笙鶴在寥天。臨海殿，鴈鴨池。皆新羅宮苑勝地。味鄒王陵。稱竹長陵。羅時選年少美男。號曰花郞。或曰國仙。使各率徒衆。周游山水。以觀材器能否。所謂孝宗徒，永郞徒是也。</text>
<title>次元集寄樂天韻。送雲广。</title>,<text>長亭飛絮雪紛紛。纔送春歸又送君。軒駕徒勞千里命。姓名誰遣九重聞。鰲鉤海上收明月。鶴料山中墾白雲。最是琴堂風雨夕。不堪孤詠坐宵分。</text>
<title>別夕。又拈景申秋韻。</title>,<text>東都迎送地。好客似君稀。俠士蒯緱劒。騷人芰製衣。未成鵬北運。翻作燕西飛。庇廈平生願。深嗟到手違。</text>
<title>又拈嚴茅池塘韻</title>,<text>劇務經春減。閒情入夏多。園思畧薙竹。池擬盛栽荷。靜院琴招鶴。高樓笛息波。此時君告別。惆悵更如何。招鶴息波。皆新羅故事。</text>
<title>次知通州事韻</title>,<text>當年設置儘雄州。凋瘵于今已到頭。省稅居常煩檄箚。吏逋强半犯徒流。民多失業憐鳴鴈。官或推恩笑見牛。萬事不如歸去好。孟諸漁釣本悠悠。</text>
<title>蔚山聞喜宴。用養士齋酬唱韻。吟贈主宰閔寧仲 致文。兼示尹上舍 秉頤。</title>,<text>羣紀交情向老深。鶴城何幸近鷄林。庭詩過鯉初升學。官酒留髠欲解襟。沃野桑麻春有脚。大江簫皷月當心。高朋更得騰蛟客。占取新題續舊吟。</text>
<title>芬皇寺。會李淑汝 鍾祥，禹玉 瑀祥，義叔 琥祥 三昆季。講庸學近思諸書。臨散拈老杜韻。</title>,<text>未許朋遊緩。非關公暇饒。君能隨谷鳥。吾欲賦塲苗。玉樹憐交映。天花喜迭飄。慇懃歲寒意。相勖在蘭蕭。</text>
<title>瞻星臺</title>,<text>善德女主所築。在貞觀年間。下圓上方。空其中以通升降。高可五六丈。石級齊整。宛然如新。媧皇鍊石語非經。武氏天樞德未馨。摠向忉陵輸一筭。露臺千尺爲看星。拔地巍峩象鼎爐。中天戍削聳稜觚。眞形獨按千年故。不用明堂玉帶圖。</text>
<title>發東京至阿火口占</title>,<text>客意催程早。人情出境遲。停車謝村餞。下馬答黌詩。自媿吏能薄。誰言民俗漓。汶亭觴咏地。回首更移時。</text>
<title>朝陽閣夜宴。走草示主人。是日七夕。</title>,<text>朝陽閣上夕陽杯。直到天明醉不廻。却笑雙星河渚會。一年逢別片時催。</text>
<title>聞慶縣遇雨</title>,<text>喜雨渾忘滯雨愁。峽田高下看油油。經年飮啄那無戀。頻覘南雲問慶州。</text>
<title>少憇交龜亭。雨餘湫瀑益奇壯。</title>,<text>誰向山靈預報期。餞行排出瀑泉奇。等閒聽得前宵雨。老手深情却不知。</text>
<title>赴任江都。敬審仙源先生殉義碑。志感。</title>,<text>飛樓坐押祝融班。不遣胡塵染漢關。留下聲名轟宇宙。尙疑霆霹在人間。似水朝東鐵指南。望中朱閣肅停驂。龜頭莫問如干尺。雲表摩尼屹並參。江流已是百年安。城郭陵夷草樹寒。不識雲根何氣力。尙令人髮凜衝冠。萬物無如金石堅。亦知銷泐未千年。仙源大節三洲筆。看到窮塵幾改鐫。心不能哀淚不墮。詩人閒說羊公碑。南門樓下壯夫涕。有此山河無歇時。萬古夷齊一有之。吾家二老儼肩隨。鞭霆臥雪參差跡。還恐西山少此奇。</text>
<title>洗心齋。敬次農淵二祖板上韻。</title>,<text>間世壎箎盛。聯床復在玆。兒孫忝旌節。州宅領園池。鶴表星霜遠。鴻泥謦欬疑。隨身有二集。尊閣儼書帷。伯從高祖忠獻公。以肅廟己卯。居留是都。羅夫人尙在堂。農淵二祖。自渼陰蘗溪迭來侍奉。右農巖韻古色森喬木。幽情湛小池。交輝曾棣萼。棲宿尙梧枝。伊洛微言絶。滄桑感淚滋。空將朱瑟歎。重拂碧紗詩。右三淵韻</text>
<title>拜寧遠伯影堂。次槎川韻。贈主人李五衛命集。</title>,<text>壬歲東人幾靡孑。誰其蕃之李忠烈。英姿有肖訓有受。老太傅握遼陽節。昔聞公名今拜像。顔髮七分無欠缺。嗚呼。北方不可以托些。衮衣來作東人悅。李提督謚忠烈。</text>
<title>陽川東軒。感舊留題 三首。</title>,<text>莫以官居冷。猶懷坐席溫。老親毛義檄。稚女向平婚。哀樂今如許。升沉可復論。眼中東逝浪。隨淚映牕軒。樸陋誠無比。經過輒有情。階行詢舊植。亭坐愛新成。去謝蒲鞭化。來慙竹馬迎。當年已華髮。衰白不須驚。東閣題詩處。緗梅幾度春。親朋半丘壠。衰疾獨風塵。桃觀來能又。蘭亭跡已陳。迢迢鶴山子。生別更傷神。</text>
<title>掃阡志哀</title>,<text>霜露空山秋氣高。北風吹淚落旌旄。萬家守墓三牲祭。至慟何曾減一毫。材不宜時養已違。更將何說戀朝衣。瀧阡片石猶須後。遺恨當年未換緋。</text>
<title>峒陰歸路。吟得丙舍所拈城字。簡寄抱川沈明府敦詩 興祖。</title>,<text>曾憑邸報賀專城。却向官街問驛程。甲水旌旗慚重客。卯山桑梓比編甿。毛公奉檄何由羡。陶令携壺且盡情。風雨餘生霜露感。對君傾瀉到天明。</text>
<title>次景守見示懷淵閤韻。時相公在長湍山下。過周甲揆辰。</title>,<text>親賓休獻老星圖。自是天人降昴弧。歷選昌朝純佑日。例將黃髮餉公孤。知音當世敢求餘。顔面雲泥奈日疎。一自都人加額後。數行兼斷器之書。靑春玉署事茫然。聯箚時看野史傳。記得平生傾倒處。五更宮漏一燈懸。晩節分司擬樂天。白頭閒遣太平年。裵公有友堪千古。長慶詩詞不用傳。</text>
<title>南池三絶。贐荷西老人玄斯文 益祚 歸延安。</title>,<text>自有南池便有荷。幾人於此費唫哦。無緣喚起蘭苕手。來看鯨魚萬里波。摹香揣色十年忙。撦盡平生錦繡腸。未道花神無報謝。八旬紅頰似張郞。春明衣馬限飛騰。家住湖邊老採菱。誰識蓮花新博士。放翁千載有交承。</text>
<title>純宗大王輓詞</title>,<text>心法三言正。躬行一德誠。令聞周世子。聖歷魯先庚。艱大承基早。聰明撫運亨。至歡供兩殿。殊遇接羣卿。禹食菲無斁。堯衣澣不更。春和頻議貸。秋讞輒求生。簡策沉潛富。經綸密勿宏。敷文麾狄敎。揚武息潢兵。白日高能照。玄天蕩孰名。燕謨分聽斷。鴻號薦尊榮。福祿光前牒。䂓橅儼後程。重輪悲遽晦。八柱仰彌擎。哀戚元根性。憂勤奈損精。侍臣瞻玉色。氓庶喜鍾聲。紫極驚纏祲。靑臺惕荐轟。號咷傾海域。奔扈沸宮城。理實難諶信。天胡厭太平。歷年殷祖甲。議樂漢西京。盛德垂惇史。豐功紀謚旌。臣民餘覆露。宗社藉盈成。黼翣魚催躍。珠丘象報耕。雲鄕迷處所。輦路久屛營。初服叨簪筆。芳年備選瀛。謏聞陳一得。親見擬三英。生死瞻雲陛。行藏感雪莖。珠旒違昵覲。琅牘替哀鳴。永謝從龍會。虛齎蓐蟻情。罷臨收涕淚。中夜獨霑纓。</text>
<title>燭下限韻 乙未</title>,<text>有俸仍家食。無才幸世安。誤恩雙綬重。逋債六經殘。尙怪耽詩癖。多慙問字難。白頭時一笑。驥子眼中看。</text>
<title>落月</title>,<text>落月淡餘暎。蒼蒼門柳疎。坐連秋峀靜。心與遠江虛。城郭憐歸鶴。波濤羡縱魚。世緣那盡遣。酬應在詩書。</text>
<title>百慮</title>,<text>百慮生秋寂。孤吟坐夜分。親朋多逝水。世事幾翻雲。江瀨無時減。村鷄每曉聞。鬢毛渾白盡。鷗鷺始堪羣。</text>
<title>將向江都。吟示書塾諸人。</title>,<text>齒墮慙朱紱。身藏戀玉壺。未成安坐席。翻作問征途。林草元宜鹿。江湖豈少鳧。小園菘芥地。秋晩恐全蕪。</text>
<title>哭鄭景守 四首</title>,<text>喬木傳聲遠。崇蘭擢質奇。嘐嘐元志氣。滚滚更文辭。白屋袁安涕。蒼生杜老悲。卽今那復得。腸折悔深知。聚散中年異。魚鴻表不忘。長牋皆出悃。忙草動成章。總許宣公手。多由晦老墻。平生幾束筍。一一在吾箱。五十飛騰景。回頭已水雲。龔黃聊試績。元白僅留文。記夢徒傾藿。箋詩未獻芹。三朝多皓髮。軒駟盛紛紛。孝悌知無間。聰明會有傳。堂高悽夜哭。廬冷孑髫年。黃壤應留恨。蒼穹未見憐。悠悠顔跖報。從古付茫然。</text>
<title>病起復適江都。兒子騎驢而從。</title>,<text>枕簟江村僻。舟車驛路光。三旬初出定。八月正新凉。岸隔蠶頭遠。潮通鷰尾長。歌吟有孺子。秋望共蒼蒼。</text>
<title>二客至。携登城樓。</title>,<text>元帥黃花酒。詞人白紵秋。關河無擊柝。江漢有輕裘。薜荔垂山堞。龍蛇動水樓。醉唫連蟋蟀。更喜役車休。時城役告完</text>
<title>九月初吉。行長寧殿秋奉審。曝曬外閣圖書。</title>,<text>日表陪眞殿。奎文直禁園。規模玆地宛。班序幾人存。江海丹心折。風霜白髮繁。新豐比鷄犬。老眼識金門。</text>
<title>尋積石寺道中呼韻</title>,<text>小隊秋風裏。厓蹊十里懸。參差攀落景。縹緲望諸天。訟許沿途聽。詩期到寺圓。霜秔垂半穫。曲曲見平川。</text>
<title>登西臺欲觀落照。雲陰不果。</title>,<text>若木定何地。迢迢積水西。正襟當赤道。縈帶望靑齊。莫惱浮雲掩。眞傷落日低。歸筇蹋初月。山路未全迷。</text>
<title>敬次三淵集感舊棲韻</title>,<text>二祖匡山讀。吾家紀盛時。淸秋駐鞍馬。靜夜撫床帷。古佛堪修好。斯文孰起衰。西樓但荒礎。難覓舊題詩。</text>
<title>下山。又次先集韻。</title>,<text>招提眞法界。高枕看浮生。海日殘年色。林秋終夜聲。風欄倚今古。雲峀擁縱橫。强說安禪好。無如世務縈。</text>
<title>江都餞歲。敬次農巖集韻。四首○丙申</title>,<text>拘官已歎性情違。報國重嗟氣力微。未臥田廬終是客。若浮滄海竟安歸。韶顔待酒難常好。短髮經梳覺更稀。何限平生歌哭事。燈前思量摠依依。街皷怱怱打五更。曙光燈影遞微明。殘年跡可投閒散。少日身曾見太平。筭到榮名思已爛。閱來憂患夢猶驚。公私百感偏今夕。聖曆元陵紀我生。長寧殿。奉肅宗英宗兩朝御眞。是日。以獻官行元朝享事。余生丙申。卽英宗在宥之五十二年。今年恰周六旬。懶向都門踏軟紅。薄游聊復走西東。磨殘歲月舟車內。刓盡文章簿領中。獨夜情懷惟臘蟻。一年消息又春鴻。瓜期欲報翻桑戀。浦戶何時免訴窮。枉擲靑春歲月閒。白頭塵事却相關。難追喜起夔龍際。强學淸和夷惠間。禽力何堪塡巨海。草名空憶在深山。新梢漸長南階竹。要斬漁竿老碧灣。</text>
<title>尋傳燈寺。宿西寮。</title>,<text>風雨徂春易。文書遣日難。名山久相待。乘興獨來看。石逕危通屐。松門敞解鞍。衰軀訝却健。雲臥不愁寒。</text>
<title>三月三日。登摩尼山絶頂。有石壇兩成。高可四丈。長廣如之。傳爲檀君祭天處。</title>,<text>積石浮雲表。檀君事杳微。人功能許大。天險已全稀。帝座呼應徹。神州望欲飛。冠童隔春暮。風詠與誰歸。兒子與同社數人有期。未來。</text>
<title>秋夕。省阡修歲事。寅兒勝冠從行。</title>,<text>六十年前赤子身。豈知無恙到今辰。斑衣已謝能言老。朱紱雖來可及親。菽水當時頻結恨。楸原落日獨傷神。玆行一事差堪慰。巾服頎然背後人。</text>
<title>金水亭中秋夜。期靑城明府不至。主人赴擧。獨坐至夜分。無聊有吟。</title>,<text>久挹名區勝。寧辭客路怱。羊腸忘歷險。驢背悔稱翁。仙吏芝輪隔。山人蕙帳空。金波荷專餉。遙夜抱堪終。</text>
<title>明府夜深始至。復携出亭上。月已過午。次東淮板上韻。</title>,<text>皁盖來何暮。霜溪獨夜心。懸燈方小榻。移席更高林。暗露看交濕。明河聽半沉。最憐端正月。通曉絶輕陰。</text>
<title>訪李稺尊 道在 易安齋留題</title>,<text>吏部門臨澗水濱。菊籬松逕淨無塵。皓鬚全學商山老。蒼耳初過范野人。晩飯寧辭淹落日。倦吟休笑和陽春。不須撏撦淵明盡。看取君家境界新。幽襟鬱鬱向誰寬。林屋江村易地看。天末幾曾懷李白。雪中今得問袁安。鷦鷯有託吾猶羡。糜鹿同羣爾底歡。喬木家門葵藿性。勿云能事了休官。</text>
<title>讀李審夫 正履 海嶽詩卷。戲題其後。丁酉</title>,<text>咸英豈不美。聽之每恐臥。鐃吹起漢魏。神夔亦無奈。大羮禮所上。苦乏鹽梅和。後出食多方。濡鱉煎鶬些。言詩必風雅。盖亦苟爲大。天階邈難升。初非繫勤惰。少陵號㝡近。古今能幾箇。所以退之黠。變格不憚涴。湛思出奇譎。勁力費掀簸。轟轟百面皷。碎碎八角磨。蛟蚓並收蓄。珠霧雜噴唾。寥亮九臯唳。忽以呢喃佐。然後性情暢。絶倒傾四座。雖違古繩尺。君子宜觀過。沿流逮汴宋。一轍循程課。蘇黃與陳陸。譜承如伋軻。紅羅儘文明。此道棄則那。七子不自量。千勻强擔荷。衣冠飾楚優。車纛尊越佗。袁錢又矯枉。孤寡泣坎坷。一墮此鬼趣。百劫困舂剉。高下雖異科。貶黜合同坐。誰能主夏盟。中立整廟个。我魯不能詩。利害粗看破。但恨坐談耳。大嚼不救餓。有時却狐疑。卑之無已懦。英英桂山子。夙性超塵堁。勿嗔老友僭。丱角曾識賀。駸駸見可畏。納拜諒非夎。今朝得鉅軸。健馬汗負駄。金剛萬二千。椎碎入包裹。山浦吊南巡。杼柚哀東癉。令季實卯君。雲錦迭曳拖。知音有沆瀣。鋸鐋森切磋。爛然羣玉林。投擲皆奇貨。無論製作盛。匏竹不勝播。貴玆擇術精。萬全無一蹉。從今庶自信。不患孤軍挫。詩工乃臻此。一遭那免呵。薄言觀南海。靑門隔紫邏。聊贈太顚衣。肯學澹庵莝。釣竿拂珊瑚。鯨魚掣堪刴。歸來定富有。璀璨溢襜𧝂。願君續嘉惠。宏麗窮馺娑。細論更有味。滿甕當釀糯。</text>
<title>鶴山遠訪江上。相阻十年。喜可知也。余適病咽喉。妨於譚吐。鶴山又患聵。信宿聯榻。終不能極意披寫。別後吟寄二律。聊効坡公手眼故事。</title>,<text>瑱塞金緘摠拙謀。兩翁天趣叶相求。元無妙論資傾耳。敢有危言怕轉喉。堅白爭鳴吾已厭。雌黃都遣子何憂。欲知賓主蟬聯意。半在盱衡半點頭。</text>
<title>次鶴山寄示韻。奉酬。</title>,<text>踏遍炎洲與雪山。散啣聊復寄朝班。寧愁舊步違靑瑣。且幸新譏免素餐。比禼無才空自苦。睎顔有事敢全閒。已知鼎器今都毁。猶向丹家講九還。</text>
<title>中秋夜。在堯山丙舍。沈明府携酒來過。臨別呼韻。得秋字。</title>,<text>平生不負雨中秋。直爲風流有隱侯。振策溪亭眞爽朗。把樽山閣更淸幽。龎公上壠應長値。嚴老分符可借留。試問明年今夜月。片輪何地共離憂。</text>
<title>重陽後四日。鶴翁携面嶽 洪元敎號 來。面嶽出門。可比河淸。秉燭聯枕。相視如夢寐。遂拈韻同賦。以道懽洽。</title>,<text>春亭床榻宛重回。遙夜談霏錯鼾䨓。明月不知何處落。黃花如待故人開。浮生過眼皆雲水。衰世全身是草萊。已許靑驢諳小徑。可能無意到寒梅。</text>
<title>詠初月</title>,<text>姮娥間何闊。擧酒問平安。玉貌能藏用。氷心已見端。神隨庭露炯。眼入嶺雲寒。誰識靑冥外。長懸一面團。</text>
<title>詠片雲</title>,<text>縹緲棲空碧。悠揚駐晩晴。山川呈獨秀。簾几落餘淸。幻悟軒裳跡。浮憐竹帛名。作霖知已倦。猶似戀蒼生。</text>
<title>旅鴈</title>,<text>秋士無端易白頭。數聲誰攪夜窓幽。哀腔定寫胡兒笛。淸淚應多楚客舟。南徙將隨鵬共逝。西飛不與燕相謀。知渠六翮難拘束。聊託炎凉試去留。</text>
<title>同庚四君子詠 幷序</title>,<text>丙申之歲。余齒周甲。監于𨓏記。採同生是年者。於梁得陶公弘景。於宋得文公天祥。於明得王公恕。於本朝得栗谷李先生珥。錄其本傳行狀。合爲一冊。以資論世。明年丁酉。各撰一詩附末。取顔延之五君咏之意。題曰同庚四君子詠。通明賦異操。弱齡慕松喬。求祿悟差舛。遊山喜輕趫。秘笈窮道妙。崇樓謝塵囂。金砂助合丹。頗賴蕭家饒。聊酬折簡問。肯赴安車招。硏朱點太淸。告示亦昭昭。惜哉臺城帝。金甌擁虛驕。方瞳炯晩照。千歲未言遙。唐人紀景申。玉衡貞午杓。紫烟想氛氳。靑雲仰泬寥。右貞白陶公宋曆僅三百。運氣一何厚。范韓鍾已多。程朱降亦偶。誰知大亭育。更在端平後。滂洋乙卯策。賈董亦汗走。行藏繫國命。四十方左右。崎嶇虎尾蹈。灑落熊掌取。烈士與名相。居一足不朽。雲霄耿獨立。萬世仰悠久。令辰五月二。日軌加神后。一觴敢言酹。鴻名拜山壽。右信國文公有明十六聖。太陵實亭午。孤卿萃衆正。麟鳳蔚毛羽。時雍本兵柄。廷珍長憲府。頹綱振成化。餘澤逮威武。借問曷臻斯。精選一吏部。王公漢長孺。瑰望夙台輔。剛腸唾糊老。直氣摧璫豎。初元起留都。龍德配二五。柔兆閱幾甲。長曆溯成祖。癡思與高宴。健噉觀器宇。右三原王公左海屬文明。中興啓昭敬。風雲赴會捷。河嶽毓氣正。田龍協娠夢。山月兆幼咏。思回九夷陋。親見二典盛。嘉猷著歷試。殊遇摠庶政。難醫涑水疾。未息甘陵競。微言載方策。朗照徹心性。少小不自量。弧矢意頗勁。鄹閩悵異代。牛斗喜同命。徒然長馬齒。白髮靦窺鏡。右栗谷李先生</text>
<title>金進士渭師 尙鉉 投惠二律。陳義甚高。非拙陋可當。吟賞之餘。次韻却寄。事異還圭。詞慙報瓊。亦永以爲好焉爾。</title>,<text>行藏坐閱六旬回。觀玩平生在洊雷。未具扁舟浮海去。却瞻衡宇向江開。極知構廈饒夔禼。長憶編書共晦萊。歲暮園林逢一笑。百花看後有寒梅。</text>
<title>至日。敬次農巖集示院中同志韻。二首。</title>,<text>聖人貴悔過。書末進秦穆。一念發甚微。千里應之速。要言闡至象。大哉不遠復。轟然半夜雷。萬化此亭育。韋編儼對越。瓣香藹盈掬。願持三字符。追補十年讀。凝陰積孚豕。短景極牽牛。端居玩物化。又見天一周。深知氣機轉。敢歎歲月流。人心有濬閼。淸沼出汚溝。寧憚一日克。自甘三考幽。寒梅凍欲折。作蘂方未休。消長本一理。觸目斯可求。</text>
<title>詠紅梅</title>,<text>一室雙株儼弟兄。各將顔色媚冬榮。不妨喚我麻姑手。隨意丹砂擲米成。仙娥不耐玉樓淸。天酒流霞悔竊傾。小過人間成謫墮。醉顔羞頰更風情。列屋嬋娟孰出倫。漢宮圖畫亦難眞。紅綃結束纏頭錦。記取棃園第一人。天然純白謝時粧。處士家中老孟光。存得周南樛木意。侍兒紅拂立邊傍。</text>
<title>太姪次東坡梅花詩韻。和之。</title>,<text>菰蒲叢裏三家村。好人不見勞心魂。賴有梅花美如玉。朗然一洗塵眸昏。羞將蘭蕙並南國。肯與桃李爭東園。入室相看兩莫逆。坐令窮臘回春溫。一團香凝閬苑雪。四照光射扶桑暾。姬姜婥約有如此。曷不百兩歸高門。江潭潦倒得無恨。花不能言誰代言。且酌芳醪對花飮。瓷罌不謝金爲尊。</text>
<title>春雨。使兒次杜詩韻。漫吟以示。戊戌</title>,<text>誰道春猶遠。居然一雨生。柴荊霑有色。氷雪破無聲。灑逐朝雲密。霏兼夕照明。峽江流渙渙。連夜赴王城。</text>
<title>歸自峒陰臥病。渭師遣書相問。副以短律一首。次韻酬寄。兼申家園賞花之約。</title>,<text>病臥依檐旭。行歸帶峽雲。故人能見訊。小札亦佳文。下榻眞徐孺。登門豈李君。晩花香易歇。扶接待蘭熏。</text>
<title>疊雲字寄渭師</title>,<text>世路饒榛棘。人情劇雨雲。懷珍那免罪。衣錦不須文。元氣終能國。英才少似君。山天觀至象。家學勉餘薰。渭師曾大父韋菴公。專門大易。所著有山天易說。</text>
<title>閏夏上旬。尹，洪二老友不期並至。</title>,<text>衡門深閉似封泥。槐柳濃陰靜日西。終歲庭看羅雀設。一時階到轡驂齊。簪萸已卜明年健。秉燭休辭落月低。正是江村留客好。萬船雲子簇湖堤。野酒猶能綠。衰顔可復紅。論懷逐年別。話舊幾人同。全盛開元事。眞淳洛社風。蒼茫眼前意。江漢尙飄蓬。</text>
<title>次太姪韻</title>,<text>綺紈難近雪氷膚。林下簞瓢是玉吾。罕見芳名歸紱冕。多聞大業起泥塗。冠非用越誰譏裸。瑟欲干齊奈好竽。記得東方千騎日。佳人二十字羅敷。</text>
<title>詠白鷺</title>,<text>曾隨遼鶴度千年。晩落滄洲管釣船。何處雲來新霽後。有時山立夕陽前。凉湖賜浴甘天放。粉筆摹眞厭俗姸。鬢髮相看成二老。幾回明月伴孤眠。</text>
<title>詠鶯</title>,<text>氏號倉庚別。言談吉了明。柳深難辨色。花謝若爲情。款曲尋江榭。喧繁憶帝城。弊衣如改造。金槖不辭傾。</text>
<title>咏牛</title>,<text>明農已許百夫同。引重兼令萬里通。家畜鷄豚看在下。天星斗女仰居中。金籠錫服堪承寵。玉粒登餐可念功。牧養全稀屠宰盛。弊風安得革吾東。</text>
<title>追輓復元齋兪公 星柱</title>,<text>宿學端宜在選抄。高才不合老蓬茅。遺編幸得雙眸刮。並世嗟違一臂交。寡陋吾甘了翁責。沉淪誰解子雲嘲。書香賴有賢兒續。千仞崗頭見九苞。神州被髮百年餘。異學侵陵是亂初。始譯洋書誰作俑。不排姚說我其魚。要言已足膏肓砭。全集寧甘篋衍儲。東魯斯文知未喪。瓣香淸晝整冠裾。</text>
<title>紀夢</title>,<text>夢持綾被直內閣。風欄晝靜翻紅藥。院吏傳呼大駕至。顚倒朝衣不暇着。走伏階下竊仰瞻。日表虬髯儼如昨。玉音親宣促進前。紫衣辟易黃門却。萬言如絲不一記。傍見卷帙丹黃錯。得無其中有天藻。俾效蒭蕘贊筆削。少焉移鑾拜眞殿。勑令陪班參獻酌。花甎數武忽驚覺。落月如海江天廓。憶昨初攀鼎湖弓。小臣新進年最弱。殊恩每擬報顧復。盛德何能忘寬綽。精誠感通發夢寐。數月猶恨頗落落。自從中年夢亦稀。鬢髮駸駸蒼化皬。萬死纔回上林鴈。孤生恰似遼陽鶴。今宵此占問何祥。巫咸上天不可作。弘齋百編理義藪。日月照耀乾坤博。鼠囓蟫蝕爾何敢。天誅定被䨓斧斫。江都福地外秘府。幸忝守臣司管鑰。閉門伏讀盡十旬。如見龜龍出河洛。頹齡敢恨已凋柳。至性自憐猶傾藿。但願有道曾孫日夕監于玆。再令大樂還簫勺。</text>
<title>秋日遣懷</title>,<text>白露頻催節。黃雲正得秋。郊原思極目。書冊厭埋頭。病怯江居冷。衰慚祿食浮。近城耕鑿地。每憶佛巖幽。</text>
<title>疊秋字懷渭師。時渭師有疾新起。</title>,<text>不見金生久。高蟬碧樹秋。難開步兵眼。誰點淨名頭。道術周餘裂。詞華漢季浮。林居問何業。琴瑟正淸幽。</text>
<title>月夜又疊秋字</title>,<text>皎皎月星夜。泠泠風露秋。身閒常郭外。心遠獨江頭。泌水賢猶樂。滄溟聖欲浮。高門盛佩服。誰問國香幽。</text>
<title>八月十九日。過月波亭。次主翁周甲壽席韻。</title>,<text>隔江如聽采蘭歌。黃綬趍庭樂事多。萬壽逢辰觴豆腆。百年同甲瑟琴和。園松閱夏仍深翠。樓月當秋更盛波。乘興扁舟來盡日。對門藤竹是東柯。</text>
<title>書夢中二事。寄渭師。</title>,<text>客自山中來。向我誇寶刀。短鍔僅盈咫。銛不數孟勞。未曾遇犀兕。肯試鷄狗臊。空山夜正黑。百鬼恣騰跳。中堂儼高懸。肅氣生秋濤。少焉月星穊。林木鑑纖毫。嘯呼一時屛。通曉睡眠牢。我聞歎奇絶。神物誠難遭。但恨先生貧。無以華佩操。蒯緱與木柄。裋褐待賢豪。我有截肪玉。論價千金高。與君作櫑具。蜀錦爲其縧。努力待時用。未用宜善鞱。家中玉腕騮。矯然龍爲友。深山足水草。何羡棗脯厚。主人老參禪。趺坐歲時久。徒然愛神駿。安得試馳走。聞君有遠適。方向不記某。蒼茫指雲海。似躡張騫後。臨歧送之去。欲贈何所有。曾聞仲由義。肯惜外廐取。霜蹄許一展。於汝亦無負。揚鞭畧西極。總轡宿南斗。橫行萬里外。人物同不朽。論功記發縱。頗復相念否。歸鞍有餘力。滿載葡萄酒。</text>
<title>次韻答池進士 運浩</title>,<text>聞子丹陽卜地幽。前爲農圃後書樓。綵衣常足居家樂。疏食能忘在巷憂。每怪多情尋一老。飜愁少別似三秋。城中賣藥誰知處。應怕兒童識伯休。今世論淸福。何人與子同。寢興黃卷裏。畊鑿白雲中。仁里身堪託。名山意不窮。扁舟繫衰疾。江漢又秋風。</text>
<title>十一月八日。詠小盆梅竹。</title>,<text>繁華已謝艶陽時。幽獨相憐出世姿。愛淡寧辭無肉瘦。戀香甘作有情癡。屛風密護常愁汙。硯滴微澆不病凘。早向淸芬深注意。未應方到歲寒知。</text>
<title>渭師和示癡字韻。託寄深遠。藻思淸新。吟玩不已。效嚬趁課。</title>,<text>脉脉雙看歲暮時。作麽題品稱幽姿。嚴陵有志元非激。王掾無言不是癡。已許深藏逃臘雪。莫敎流落混春凘。遲回晩節君休怪。恐負東皇國士知。</text>
<title>己亥元日。參朝賀于仁政殿庭。仰瞻天容。退而恭識。己亥</title>,<text>致主初心悵已違。九天城闕夢依俙。羞將病骨加朝服。恭積微誠仰尺衣。玉籍千年新曆數。金甌萬里舊邦畿。條風欲散鷹峰雪。承珮靑芽動暗菲。</text>
<title>雨中窓黑。不能看書。信筆題六言。</title>,<text>讀書願作通儒。事主恥爲鄙夫。兀兀至今可笑。嘐嘐望古徒吁。老去光陰可惜。閒來志念奚適。淸晨起誦魯論。永日坐看周易。說話須禁鸚鵡。生涯莫學蠧魚。不關自已喫緊。安取他人唾餘。中夏堪悲入幽。東夷亦恨居陋。黃流莫討津梁。赤地難希穎秀。榮名過眼忽焉。理義根心赫然。不敢有求當世。但要無負皇天。窮通戚戚固妄。理亂憧憧亦癡。試看姒顔同道。可知孔墨殊歧。未能不食如龜。安得長年似鶴。經綸或到米薪。攝養畧須茶藥。藏梅穩過苦寒。下麥適逢甘雨。有戒可令冦消。無營或與吉遇。大道如天不出。衡門盡日誰過。何妨坐膝穿榻。免敎笑皮成靴。</text>
<title>三月二十八日。乘舟訪淵泉相公于廣津。一宿敍話。閱案上詩軸歸。用其韻得三百五十言。寫呈求和。</title>,<text>朔飈積畏約。啓蟄猶塞向。冥冥寒食雨。半扉駭春漲。端憂類拘繫。苔蘚生屨杖。居然見紅綠。終是大者壯。天人有流通。神氣返冲盎。明湖動我前。眺詠屬遐曠。緬懷東山老。丘園筮自養。湍波閱新惕。峨嶪增舊仰。公屛居長湍三年。近移廣津。在峨嵯山下。故用湍峨二字。 久留潁昌債。聊命剡溪舫。烟津溯空碧。鳧鷖不避榜。喬松出遠瞻。晩花入幽訪。老屋四無垣。蕭灑負靑嶂。入門見起迓。几舃喜無恙。何論禮數絶。便欲形骸忘。挑燈話離合。翻倒集欣愴。煌煌健陵治。奎璧屬再旺。吾儕幸躬逢。年齒又輩行。聯攀桂林枝。雙侍蓬萊仗。抽書講稷禼。義不當仁讓。蹉跎四十年。萬事東去浪。平陂豈敢議。代謝良可悵。眼中春草亭。擧隅覺凋喪。當時綠袍僚。牢落今餘兩。香銷玉墀惹。墨渝金匱藏。橋山積霜露。未死涕相嚮。殘年問身計。理宜各自量。台衡竟逼公。盖亦天所貺。江湖詎忘憂。霖雨方繫望。鳴岐鳳未衰。臥洛龍不亢。願公崇明德。正色勤弼亮。長庚破羣晦。砥柱峙獨障。銘功薦淸廟。朱瑟續遺唱。非才我何求。瘦馬甘郊放。風塵悔蹩。林壑容跌宕。猶堪徂徠筆。作詩頌君相。</text>
<title>次淵泉過春草亭絶句韻</title>,<text>不到東津問幾春。眼中髫白換鄕鄰。誰知綠野樽前客。曾是池塘夢裏人。</text>
<title>新秋雨霽。天氣甚佳。連日燕坐。不離西樓。</title>,<text>雨歇潮回江細流。漲痕高下出沙洲。商飈儘抵千金買。霽月如增七寶修。正喜呻吟蘇注夏。不煩詞賦擬悲秋。山筇野屐衰難辦。受用淸凉賴小樓。</text>
<title>秋夜讀書</title>,<text>平生感徂年。多在壯老半。及玆老已至。棄置不復歎。寰區閱去來。物我同一玩。譬彼天上雲。何用管聚散。曠然缶歌意。獨與眞宰伴。遺經撫千古。相接如夜朝。其人已灰塵。其書尙几案。傳神到毛髮。隻字不可亂。晨興整余襟。對越肅薦盥。朝聞可夕死。一息何敢緩。况玆不朽事。仙聖實同貫。庶幾駐餘景。騰駕策疲愞。衰軀戒早凉。罏火屢添炭。明河洗新月。虛白生秋館。雖慚鼎器毁。頗覺臍腹暖。靈妃倘見顧。或不靳一粲。</text>
<title>病枕雜書。示渭師 四首。</title>,<text>久病踰三月。殘年向七旬。形骸徒自累。襟抱竟誰陳。離索懷良友。艱危信聖人。舊書餘記誦。聊喜遣遙晨。減睡迷曛旭。添癯異朔旬。下簾疑隱蜀。無食似圍陳。尙厭窮愁語。要爲坦蕩人。鷄鳴發深省。風雨不違晨。晩代非無士。同聲或遇旬。雲從蔚韓孟。星聚爛荀陳。老去吾誰與。朋來子數人。步簷時倚杖。寥落玉繩晨。易豐初九。遇其配主。雖旬无咎。旬均也。謂初四皆陽。同德相應也。東山高臥處。城闕下由旬。隣曲違蘇范。聲聞闊汪陳。蒼茫儒館事。歷落健陵人。不睡憐同病。何由共此晨。屬淵泉相國。</text>
<title>諸詩大旨。多屬渭師。而渭師索專屬一首。依韻副意。</title>,<text>家居纔限郭。契闊動淹旬。殖學方希立。修辭欲去陳。終知英邁士。不作路歧人。近賀蓬麻盛。南村與夕晨。</text>
<title>旬字一首。先被渭師傳去。淵泉和二首。沆瀣 洪憲仲吉周號 和四首。復自渭師所傳來。依韻謝之。</title>,<text>片紙吹風蘀。行歸禦寇旬。多慙副墨誦。飜喜六笙陳。東洛深衣老。南華隱几人。定知長枕話。頻到水窓晨。</text>
<title>沆瀣謂旬韻窘竭。不復續和。另構五古一篇。渭師和之。同緘寄來。步韻以酬。</title>,<text>四朔擁枕衾。十旬廢盥洗。形骸兀土木。混沌竅未啓。萬事何思慮。歷數不留柢。永懷獨良契。嚴城隔崇禮。豐山系穆賓。海陽胄羅邸。律呂鳳雙鳴。頭腹龍一體。門墻錯筆硯。隣曲通薪米。貿貿雪霜裏。靑茁見麥薺。薄贈擬投瓜。遙勸當酌醴。高鴻帶尺素。淸唳集長弟。玉壺爽滌煩。金篦炯刮眯。寸筳發洪鏗。論價太不抵。昭蘇屬獻發。岐嶷仰軒陛。搜賢佇作肱。望古方拊髀。隱士且休歌。才子應悔涕。羣材蔚擢鄧。衆水沛匯蠡。耆齒叶篚纁。秀骨當門棨。明堂會雙薦。圭璧配玼玼。如彼牙與期。唱和操鍾遞。老我尙有耳。轟霆聽地底。疲蹇職偃息。不必走汗泚。但願疾有喜。少得醫藥濟。孰謂河淸遠。時來庶可徯。白頭沐太平。烟波弄浩瀰。</text>
<title>疊洗字。再和沆瀣。兼補醇溪 李審夫號 行臺別語之踦。</title>,<text>寶玉混泥沙。回光在磨洗。大道本如天。榛蕪須剔啓。狂秦一何愚。六籍掃無柢。漢興勤補綴。魯詩河間禮。博士選吏民。名師授宮邸。彬彬起馬鄭。箋解頗得體。但恨扶疏葉。終遜精鑿米。美惡雜布錦。甘苦錯荼薺。論功當掩過。有酒寧廢醴。廓淸得河南。溪師又川弟。紫陽集厥成。萬古開羣眯。一字力千勻。賁育何敢抵。巍然九尺堂。基級因地陛。持衡較銖毫。投刃別理髀。平心按新舊。所去皆唾涕。其餘不刊訓。殷輅而禹蠡。奈何小豎輩。分門事戈棨。礦璞守零殘。追琢忌盛玼。亦知不能久。時運會當遞。燕舘盛縞紵。此論應竭底。充宗角屢折。夷子顙幾泚。偉哉距詖功。不減疏河濟。歸來上經席。文敎贊丕徯。晩學借津筏。洙源溯瀰瀰。</text>
<title>詠懷。又疊洗字。</title>,<text>晨興啜淡麵。甁臥盞未洗。氷霤怕冷徹。暾牖禁夙啓。老境亦良苦。一癡奈根柢。長貧好言義。當阨猶習禮。蕭然背郭村。僦屋類店邸。何曾事諧意。况復病嬰體。空階集鳥雀。擾擾爭粒米。霜凋甫里菊。雪壓西山薺。天寒鳳凰飢。何處覓玕醴。棄置不復道。顚連念兄弟。農功失晅潤。吏事足聵眯。崩奔象井石。畢竟安所抵。天衢仰嶢崢。萬里深門陛。敷言隔造膝。宣力違消髀。傾陽豈無性。臥雪空有涕。甘同一榻寧。長羡扁舟蠡。班聯忝伐氷。恩澤蒙臨棨。紈扇謝披拂。瓊珮惜鮮玼。抒丹覬納牖。貼黃擬飛遞。蓬瀛問何在。雲霧迷海底。羲和逝不停。夸父徒喘泚。於焉悟生理。鸜貉限汶濟。陽春會有賞。千載我其徯。浩歌命子墨。瀾波瀉渺瀰。</text>
<title>又疊洗字示兒</title>,<text>焚香對方策。萬念付一洗。奧妙雖難窮。憤悱終有啓。人生百年內。斯學乃根柢。居家顧言行。在邦講政禮。所以古庠序。民秀達王邸。風雅硏四始。典謨稽六體。無是則餒也。寧可去粟米。仁賢固有窮。咬不厭藜薺。時來或龍攄。玉食待羮醴。試問學奚急。堯舜本孝弟。文辭亦難廢。金屑宜戒眯。發軔苟得路。迥闊靡不抵。小子甫離經。擧踵纔拾陛。須思味膏腴。勿憚剝髖髀。少惰不努力。老悔何及涕。吾衰尙嗜書。有如齧木蠡。雖慙武庫富。寸鐵當矛棨。小璣亦自愛。囊篋葆璨玼。菑墉戀積累。衣鉢思傳遞。是以對汝曹。諄複每到底。儻能點頭會。應發通身泚。河廣豈易杭。游泳自漯濟。靑陽又逼除。歲月不我徯。矢詩亦淺近。童觀淵海瀰。呂氏春秋云。人不愛江漢之珠。而愛己之一蒼璧小璣。</text>
<title>次韻渭師梅花長句</title>,<text>我如痿人不忘起。結交欲盡當世士。自甘林鷦在一枝。誰敎陰鶴和千里。渭生吐辭花洗膚。衡生硏經石透髓。城南文會孰主盟。老仙蕭灑洪厓子。願言百年託心肝。莫以一日論毛齒。詩筒札函應不給。每月盈束銀光紙。蓬門暴富得無菑。定知一病天戲爾。縱病奈此梅花何。凍硯又呵琉璃水。</text>
<title>疊起字和沆瀣</title>,<text>風人有思託物起。雅麗不比能言士。强琢詞藻取形似。失之奚翅差千里。瀣叟爲詩老更成。脫落皮毛得骨髓。古今詠梅凡幾人。高妙獨推孤山子。千年絶響待君續。碧空應粲羣屳齒。細字寫來慰病枕。寶露凝香濕滿紙。紙間隱隱若有人。問梅如今誰似爾。箋家玅處在闕疑。不知所指蒹葭水。沆瀣詩結句云惟見碧空如遠水。</text>
<title>再疊前韻自述</title>,<text>賜也可言商也起。儒門曷少能詩士。想象春風皷瑟會。倡和鏗鏘滿闕里。惜哉一篇不可見。惟有聖褒傳其髓。吾黨此道幸不泯。大雅彬蔚諸君子。贈報有禮何敢廢。瓦礫或與珠璣齒。但要片言見性情。焉用侈辭費毫紙。却恨生世後刪述。我歌雖善誰莞爾。梅花未謝月未缺。抱琴且臨洋洋水。</text>
<title>贊美梅花。諸作盡之。不容更着言語。往復贈酬之際。梅亦凋矣。戲成三疊。聊發一粲。</title>,<text>梅出詩書遠緣起。詠花近自齊梁士。頃筐計實羮取味。事詞樸質疑村里。厭樸趨華觀世變。態色日勝遺筋髓。况復千篇遞蹈襲。何異東家效西子。我欲矯之寧過直。綺語痛禁滕口齒。一樹娟娟澹忘情。終歲不覓題詩紙。黃昏聞笛未要愁。也知天意庸玉爾。梢頭靑子向堪食。漑根願借春湖水。</text>
<title>竹溪過歲于廣津。寄示唱酬絶句。有見懷語。依韻和之。庚子</title>,<text>郕公臨簀說淵氷。病裏披吟每惕兢。艾缺堪從今日蓄。丹遲能到幾時凝。淸江不許着塵愁。浮世都堪筭旅遊。乘興烟波三百里。主人佳處便淹留。禽魚日夜驗天時。穿雪蒲芽綠映湄。遙想江湖深念地。細推觀玩入聲詩。屬淵泉</text>
<title>四月三日。約兪景衡 莘煥 渭師尋華藏寺。寅兒從。道上得七古一首。</title>,<text>夙興呼僮戒所向。南湖宿雨生微漲。好客齊來錯履舃。病夫初起試筇杖。昨日陰霏今日晴。吾游不被天公障。出門四顧麥芃芃。已見新苗作細浪。柳陰堋開集射耦。葦間舟隱聞漁唱。煕煕羣動孰使然。一氣同囿神功盪。搖櫓徑度坐沙頭。小飮落肺春盎盎。細路縈紆漸入佳。笑指白雲飛靑嶂。</text>
<title>拈東坡虎邱寺韻</title>,<text>妙境不在深。明湖帶秀嶺。古木象虎邱。幽泉似龍井。坡公賦詠處。萬里宛森耿。淸詩誦在口。仙樂破池黽。抽毫擬繼聲。零寶困搜礦。欣然付一笑。萬事悼前猛。方謀定慧融。詎屑詞章騁。高禪不相待。雙樹爲一哽。寺僧有習於內典者。前月示寂。 二子富文藻。波瀾汪千頃。豪吟許擅塲。郊島謝瘦冷。姸暉旣見召。良夜聊可永。幽期惜屢愆。風雨妨淸景。誰知餉更厚。纖月步新影。得喪聽自然。何煩事干請。</text>
<title>禪房左側。桃花盛開。</title>,<text>園林不復見飛花。病枕江村感歲華。一簇曼陀緗碧色。風流來攝法王家。</text>
<title>下山口占。示同遊。是日立夏。</title>,<text>借榻雲房一宿忙。月中高臥戀餘凉。爛柯非是荒唐語。迎夏徂春訝許長。</text>
<title>太姪與諸詞人賞春夕陽樓。誦傳所作。次韻。</title>,<text>飛簷長帶宿雲棲。若木扶桑兩腋低。紫極傍連私邸代。靑茅仍割大藩齊。烟霞福地珠含潤。桃李春風錦濺泥。十載漁燈城闕夢。駱山蒼翠撫新題。城東有朝陽夕陽二樓。朝陽寧陵潛邸。夕陽麟坪公子第。子孫至今世守之。</text>
<title>渼上。値舍季生朝。述懷書贈。</title>,<text>渼水不忍飮。渼石不忍踐。胡爲馬首向。使我車腸轉。悲歡百境紛。壯老三紀緬。駭鱗蕩未寧。鋌鹿走不選。臨江一把茅。風雨薄言免。比隣就親懿。祠屋近祖顯。淵明易容安。子荊苟居善。高堂迫耄耋。冷厨缺洗腆。僮課僅秋菜。媍功或春繭。空悲羽毛譙。其奈手足軟。思捐一肚書。逝博千步𤱶。甘旨出耒耜。千謁謝軒冕。終牽夙嗜好。未辦頓割遣。南窓積緗素。有暇輒舒卷。義海耽膏澤。詞囿黜雕篆。簞瓢覓眞樂。沒齒仰師兗。吁嗟種德薄。無以迓穀戩。顧况洊呼熊。吳隱纔賣犬。餘生奄孤露。後事遂終鮮。連年鐵嶺輀。懷祿至今靦。西門感陳迹。南郭隱殘喘。巋然老屋子。有季持關鍵。柴荊禁浪開。薪木戒勿剪。那能免還往。一舍憚百趼。沉疴臥冬春。葭律遞姑洗。脾沉苦滯嘔。脛削愁痿蹇。疏宣利駕遊。扶養勝鼎臠。老矣聽家人。床褥起黽勉。行邁有所思。心醉如沉湎。依依北山杞。宛宛東門墠。橋夷斷板墊。岸改崩沙演。明湖乍觸㶑。暗淚已墜泫。閭閻半傾倒。牢落如經燹。東臯小岧嶢。簷桷聳可辨。難忘雪臥處。尙記風棲篇。遼陽萬事非。寡鶴悄啄俛。季也識此意。好語來撥闡。盤羞曰旣豐。觴酒亦不淺。衰顔爲一破。兒態憶雙跣。居然共老大。儐爾能婉孌。人情貴隨感。欣戚非相舛。扶筇陟崔嵬。布席俯湯沔。難逢棣華湛。何减風雩撰。垣籬少缺壞。庭砌多拓展。吾衰倦應接。家務倚分剸。繼之愼勿怠。綜理到件件。褆身屛綺紈。潤屋本鏄錢。無令我遊息。蕪穢沒苔蘚。亭傳子雲蜀。井留王粲峴。雖無可歌咏。庶或資談辯。佳辰屬湯餠。壽語當訓典。簫管有來和。宮徵振林巘。一杯可酌我。小疾眞疥癬。</text>
<title>雜閱漢唐宋史漫書</title>,<text>一部心肝諸葛表。千年涕淚望諸書。儒生萬卷眉稜重。誰禁猯狐噉志蜍。歷數唐家輔弼臣。宣公鄴老豈多人。平生愛讀貞元史。天錫英姿亦出倫。宰相身材一種風。老成忠厚自時中。劉蕡下第盧仝死。鍾皷園林臥晉公。少日常希明道高。老來方服紫陽豪。蘭橈桂楫沿洄用。難試鯨鼉萬丈濤。象山敢道不高明。一轉其如萬弊生。自倚猿猱輕絶壁。敎人跳躍墮深坑。陳葉雖然意見差。立朝猶可備蓬麻。平園老傅眞天幸。晩節閒占黨籍華。莫怪嵬巾福祿全。亦知差遣奉皇天。瑤宮正議江南事。湖舫紅燈四十年。</text>
<title>讀呂氏 名坤。萬曆間人。 呻吟語</title>,<text>著撰裘池煞費功。弊風元欲矯嘉隆。只緣喜立玄超語。倒落姚江圈套中。</text>
<title>寫悶</title>,<text>經生難運手千斤。文士要開眼一分。莫肯弦韋資互濟。各將蓴酪鬪孤聞。程朱馬鄭本非仇。何故分門相爾矛。禮秉吾周官問郯。一團心月仰千秋。博物堪稱一藝强。就中緩急合商量。壽皇儘有知人鑑。不數當年程大昌。宋孝宗經筵講禹貢。吏部尙書程大昌。指陳弱水流沙道里遠近。極其詳悉。孝宗不悅曰。此人必迂。斥而不用。</text>
<title>放言</title>,<text>支離問答性心疑。瑣細商量葬祭儀。海濶天高無限境。不知曾有一斑窺。心存仁義是儒工。此事何曾異達窮。一自山林成別派。蕩然靑紫擅三風。</text>
<title>志愧</title>,<text>靑綾三載宿雲霄。日夜吾君願舜堯。未報絲恩蒙海澤。白頭無事老漁樵。</text>
<title>遙謝中州二士</title>,<text>斷磬殘鐘不自編。偶因槎客落幽燕。梅君品藻何容易。辭事相當擬老泉。梅名曾亮。傳聞詩禮日沉淪。老去無人策勵新。多謝南豐吳子序。農淵家學勖先陳。吳名嘉賓。寫寄農淵家學四字。</text>
<title>謝絶碑誌文字</title>,<text>諛慙損德貨嫌饕。碑版元宜斷一刀。始學文章要染指。或牽顔面强操毫。求同買菜吾良苦。刻便生苔爾亦勞。草罷瀧銘擬麟筆。世間何限索錢曹。</text>
<title>看碁</title>,<text>簷鈴半日攪閒愁。回薄天星火欲流。簀委忽驚期歲久。藥扶知到幾時休。醫云无妄參疑信。人或相傳孰喜憂。拈盡枯碁三百子。輸贏且卜一枰收。</text>
<title>看魯論</title>,<text>精嚴藻品析毫塵。莫以寬和了聖人。好德好仁都未見。賜由難陟一階新。宣尼心事契玄天。鍾愛如何屬子淵。終是靈明異冲漠。有人看破亦欣然。</text>
<title>遣心</title>,<text>常人改過亦包羞。天爲皇王告遠猷。漢詔輪臺傾七制。何如文景但躬修。東京何以百年安。大勇能知小敵難。琛贐寂寥戎馬遠。羌兒不識玉門關。成都西出禁焚燒。長坂南奔戀白髫。仁聖心胷帝王度。此時何必遜祁姚。誦說三英類祝釐。何曾一着切膚肌。相齊治蜀皆心得。黃老申韓偶近之。</text>
<title>誦易</title>,<text>玄天何處着摹猜。羲畫元從象數來。一竅玲瓏千載晦。重關鎖鑰幾時開。彖象皆從後聖添。當初只用卦形占。吉凶能使前民用。邃古人人上智兼。天機揮發聽龜蓍。虫草何知貴不私。譬若醫方成集驗。臨時呼喚小童披。形容似近性情遙。難把前爻例後爻。別項言辭他段義。有時推類脗同條。大抵傳經必待人。人亡經在亦終堙。焚燒不及階梯絶。此事那能獨罪秦。一理終須貫萬端。顯微何處不相干。詩書庸學無非易。且習平舖莫揀難。陰陽貴賤大防尊。進退平陂顯用存。一兩爻辭淸曉誦。爽然猶足洗心魂。</text>
