<title>屈原畫像</title>,<text>楚峽連天湘水深。愁雲暗結惱行吟。兩朝丹鳳棲梧𡬾。一夜靑蠅止棘林。但恨君王凾谷去。何慳骸骨汨𤄷沉。堪嗟有意龍眠手。只畫枯容未畫心。</text>
<title>魯仲連</title>,<text>功利崢嶸世道昏。高才還欲返淳源。良金內耀初藏礦。健翮高飛不受樊。周鼎頓隨馳說重。齊城新與射書存。茫茫東海呑雲日。奇節猶應蹈得掀。</text>
<title>張良</title>,<text>五世君恩慨未酬。丹衷耿耿復秦讐。袖椎已誤沙中副。借筯還揮幄裏籌。戰勝顚嬴俄踣項。功成辟穀又封留。英姿美好非魁岸。明哲芳名萬古流。</text>
<title>賈誼</title>,<text>漢室風聲例襲秦。何緣絳灌識經綸。要將黼黻增新化。豈料湘潭作逐臣。自是大才違俗子。非因明主薄詞人。沅流有賦悲何奈。騷語琅然意苦辛。</text>
<title>蘇武</title>,<text>漠漠邊沙仗節旄。玉門迢遆夢勞勞。一行書寄邊鴻遠。萬里心懸漢月高。塞路東風吹舊帽。河梁西日照離袍。畫中偶識麒麟像。忍看胡霜點鬂毛。</text>
<title>嚴光</title>,<text>足加帝腹太癡頑。那復低眉絆好官。文叔莫將臣子待。吾儂猶作友朋看。精搖雲漢星辰上。名落江湖隱遯間。多少東京淸義重。先生高節杳難攀。</text>
<title>諸葛亮</title>,<text>漢室將分鼎勢成。隆中高卧樂樵耕。一言契合臣心定。七縱威行虜膽驚。巴劒風雲增氣色。卯金宗祏整欹傾。星芒半夜飛天表。未向河瀍得洗兵。</text>
<title>謝安</title>,<text>斂峀能爲不雨雲。蒼生先已望淸芬。徘徊丘壑存眞賞。馴狎蛟龍見大勳。恢拓淝淮施烈武。經綸廊廟展華文。如何取樂烏衣國。不念嵩伊帶楚氛。</text>
<title>陶潛</title>,<text>環堵蕭條僅及肩。望中松菊正蒼然。此窓身世羲皇日。栗里田園晉室天。麴糵混眞誰復識。琴書淸尙自能全。紛紛王謝綺紈子。屈節劉家愧不悛。</text>
<title>秋興八首。用杜甫韻。</title>,<text>半夜凉風入晩林。西山爽氣忽蕭森。天寒野店朝迎旭。露滴階篁夕鎖陰。百代乾坤酸酒裏。十年湖海白鷗心。自憐孤客驚殘夢。斷鴈聲高何處砧。澤國秋深鴈影斜。鏡中雙鬢半添華。葉辭山坂看懸棧。水落魚梁露卧槎。風滿驛樓人把酒。月明江郡客聽笳。歸歟未賦空搔首。辜負東籬醉菊花。孤村斜日冷暉暉。翠竹凝寒露氣微。渡口風多潮未落。蘆邊霜重鴈初飛。塵埃百尺人將老。漁釣三年計已違。莫道歸田生事拙。滿園芋栗入秋肥。機事紛紛一局棊。忽聞秋鴈更堪悲。興追張翰尋鱸日。醉憶陶潛採菊時。彈鋏自傷爲客早。折腰方歎掛冠遲。愁來對酒頻回首。月冷寒江起遠思。葉脫園林露碧山。鴈聲寥亮落雲間。半生憂患勞形檢。十載江湖困抱關。白酒斟深酬令節。黃花開盡映衰顔。風塵搔首無才用。自愧身聯玉笋班。長風吹月滿江頭。湘簟凉生楚𡬾秋。詩酒膏肓雙鬂雪。風塵面目十年愁。湖山有約招黃鶴。河海無心狎白鷗。我亦歸情濃似粥。碧蓴黃蠏憶吾州。露叢促織巧催功。爽籟蕭蕭夜氣中。簷短先邀前嶺月。林踈易受北窓風。黃花欲揷頭嫌白。綠酒初斟面借紅。暮倚孤筇驚歲晩。十年多病忽衰翁。亂山無數碧逶迤。江口秋容十里陂。慣靜猶嫌風打竹。得山還認葉辭枝。尊前今古詩千首。客裏乾坤歲屢移。湖海幾回鷗鳥夢。滿天霜露橘垂垂。</text>
<title>秋盡。用杜子美韻。</title>,<text>霜冷漁磯夜未廻。蘆花落盡遠江隈。半生寂寞潘郞鬢。萬古風流李白杯。山氣浮秋雲際去。潮聲掠月鴈邊來。傷心景物催年老。天地悠悠欝不開。</text>
<title>淮陰廟</title>,<text>百戰君恩盖已酬。功成還却爲渠謀。丁寧已謝蒯生說。何事謾勞雲夢遊。少伯先幾求退越。子房知足願封留。貪功不去宜招禍。可誚淮陰不獨劉。</text>
<title>汨𤄷懷古</title>,<text>古郢雲深澤國遙。孤臣踪迹逐蓬飄。芳蘭肯爲蕭蒿變。美色終迷粉黛嬌。慘慄遺文爭日月。崢嶸高節薄雲霄。楚人豈復拯沅怨。魚腹忠魂憤未消。</text>
<title>九日無菊</title>,<text>汩沒風塵少遣懷。強將衰病陟崔嵬。遙知孝武橫汾節。還負長房把菊杯。此日蕭條爲爾恨。他時爛熳向誰開。野芳細瑣不堪擷。惆悵無由滿揷廻。</text>
<title>贈尙之</title>,<text>屢蒙佳招。深謝深謝。病未就飮。慚負實多。詩以謝之。勿訝勿訝。一生行樂苦蹉跎。幾日門前雀自羅。却喜淵明招卽往。還愁杜甫病仍多。空煩書札知吾慢。獨守衰慵被子訶。料理碧香應未渴。他時乘月定相過。</text>
<title>偶吟</title>,<text>如吾名字聞猶厭。誰向窮廬肯見臨。得句有時成獨詠。披心無處伴孤斟。每邀鷗鳥忘形久。酷好琴書著意深。牢鎖靈關殊不惡。紛紛誰與浪追尋。</text>
<title>書懷</title>,<text>世間何處托知音。獨對斜陽坐廢琴。尙友千年心自遠。論交今日口先瘖。門前垂柳鸎相喚。簷角鉤簾燕重尋。惆悵詩成成一笑。岸巾時復穩孤斟。</text>
<title>寒食未拜先塋。感恨而作。</title>,<text>百五逢佳節。看花最可憐。村廬俄禁火。楡柳已生烟。車馬荒山外。烏鳶古塚邊。新春衰病客。東望淚潸然。</text>
<title>書懷</title>,<text>惆悵人生皆有欲。不如意思自然多。紛紛憂患無時了。漠漠文章奈老何。尊酒未逢長寂寞。殘花可惜劇咨嗟。杖藜獨步斜陽外。處處荒林叫晩鴉。</text>
<title>春日偶吟</title>,<text>塵事無多境自深。四山蒼翠晩沉沉。花邊步月愁侵影。𡬾下栽茶怕著陰。酒可忘憂宜大醉。詩能寫意亦長吟。林泉自喜幽居樂。時有高僧會我心。</text>
<title>偶書</title>,<text>歲月如流不可憑。蕭蕭白髮日鬅鬙。讀書旋忘功何在。沽酒空還醉未曾。人世得閑應是病。山林有味正無能。試香闘墨從來事。終日南窓獨自凭。夕陽心遠獨登樓。翠靄霏微境自幽。對月思人長抱膝。看山搜句屢搖頭。逢春未免顚狂走。得酒何辭爛熳酬。自此林泉皆屬我。謀生誰謂拙於鳩。</text>
<title>春日偶作</title>,<text>一卧林泉歲月賖。安身隨處拜君嘉。春深村巷垂垂柳。雨霽山坡艶艶花。沽酒未能成客醉。哦詩猶復記年華。岸巾終日嫌無事。欲傍靑門學種瓜。</text>
<title>春日有感</title>,<text>時時得句輒書紙。惡語雖多亦未刪。老去工夫無少得。筭來身世極多艱。花邊無酒愁難澆。月下思人鬢自斑。回首春風無幾日。一林啼鳥若爲顔。</text>
<title>見杏𡬾斫來已十餘日。猶吐花。有感而作。</title>,<text>獨立斜陽逕自斜。一天光景屬山家。臨春愼勿傷花𡬾。未忍折來猶着花。</text>
<title>卽事</title>,<text>老大衰慵例自牽。春來日日日高眠。溪邊印迹鹿初過。柳下堆綿鸎始遷。蠶女村村收竹籠。農夫處處遍春田。斜陽扶醉尋常事。居士風流亦可憐。</text>
<title>雨中覺明日鄕中脩禊偶賦</title>,<text>無事何妨把酒杯。滿山風雨獨徘徊。苔深不碍尋溪路。花落空看襯井隈。明日豈辭脩禊去。今朝方喜浴沂來。蕭然景物生佳興。濡筆含情苦不才。</text>
<title>杜鵑花</title>,<text>尋春日日遍村家。落盡辛夷見此花。滿酌不辭溪上醉。岸巾時復發狂歌。日日藍輿不在家。杜鵑容有續開花。溪蔬村酒尋常醉。任聽吳儂唱踏歌。</text>
<title>春日雨中卽事</title>,<text>爲被春光夢一塲。東風吹盡雨聲長。陂塘灧灧鷺相並。原野靑靑草自芳。農事村村隨日急。鸎聲處處得春忙。徒吟未賞尋芳興。欲趁鄰家喚酒甞。</text>
<title>明日踏靑。雨脚如麻。恐未赴也。</title>,<text>漠漠山前連日雨。園林處處惜芳菲。溪邊水漲橋初毁。門外泥深燕獨飛。士女難追溱與洧。冠童定阻詠而歸。欲成古事空搔首。寂寞尊前皷瑟希。</text>
<title>今日鄕中踏靑會。喜晴而作。</title>,<text>吹盡頑雲漏晩曦。東風應識此佳期。聯騎欲出山如拭。拂袖還看柳似癡。氣象正追吾點也。風流誰憶晉羲之。三三此會年年事。扶醉斜陽定不辭。</text>
<title>春日偶吟。次澤老韻。</title>,<text>山近雲生座。春深柳映門。對花成小酌。蜂蝶正紛紜。又翠碧藏身巧。黃鸝送語新。衰慵誰與伴。獨坐小園春。</text>
<title>又次澤老韻</title>,<text>不久隆中起卧龍。肯將詞賦謾爭鋒。會成雲雨遍天下。定使蒼生感至衷。又君爲希世士。我作太平人。共醉東山下。鸎花各得春。</text>
<title>又次澤老韻以贈</title>,<text>聲名非偶爾。音韻自鏗然。鯤化將褰翼。龍潛或在淵。幾年懷美玉。他日寵金蓮。顧我衰慵甚。山林足未遷。又巾上是靑天。此心方寂然。鳥還知茂𡬾。魚放得深淵。三逕偏憐菊。方池獨愛蓮。得君同究景。坐席豈辭遷。</text>
<title>閑居春日</title>,<text>起看丁壯聚春田。處處溝塍水自連。山色尤宜朝靜對。鸎聲未害晝閑眠。甌中酒滿貧無甚。案上詩留懶不編。獨坐蕭然還獨卧。楊花飄盡徑堆綿。</text>
<title>柴門晩步</title>,<text>手携藜杖獨徘徊。山色霏微暮色催。無酒忍看花落去。有松還待鶴歸來。茶甌欲進凝詩思。琴譜將成啓隱媒。可惜春遊無幾日。綠陰如許覆巖隈。</text>
<title>偶吟</title>,<text>此翁風味識何甞。九十日春都是狂。老婢不須脯筍玉。頑童何事帚花香。長吟自愧無新格。獨酌從敎入醉鄕。但願一生長若此。肯臨歧路更求羊。</text>
<title>村舍卽事</title>,<text>殘城回首意茫然。土薄民貧古所傳。日出籬邊多虎跡。草荒郊外少人烟。可堪胥吏徵租至。未忍村氓乞米連。得志當年那識此。如今祇祝有豐年。</text>
<title>新居</title>,<text>新居寂寞始經營。鄰里相逢未識情。泥路無從乘馬出。石田何處借牛耕。老妻各住多窮計。稚子雖同未長成。忽把蔬籠親手擇。猶甘香嫰不知名。</text>
<title>雨中偶吟</title>,<text>獨對殘花睡正濃。滿山踈雨滿山風。黃庭讀罷茶甌進。白雪歌調酒盞空。幽事自憐相疊重。閑心已覺每從容。林泉自分踈慵性。肯爲虗名蔽太冲。</text>
<title>高亭</title>,<text>雲淡風輕坐草亭。遙峰點點水浮萍。月依山出皆奇色。天襯海垂渾一形。數上易生鄕國念。孤吟難駐歲華零。忽逢春暮衰花落。正値幽人酒滿甁。</text>
<title>虎溪</title>,<text>吾廬正住虎溪邊。惠遠名高萬古傳。汲水閑童分澗月。弄花幽鳥擺林烟。酒斟飛斝深浮蟻。吟到焦桐思入絃。何日更尋靖節去。雲自蒼蒼𡬾自連。</text>
<title>晝睡</title>,<text>獨坐無聊入睡鄕。乾坤蕩蕩晝偏長。蘧蘧忽遇㓒園蝶。渺渺誰尋歧路羊。嗒爾暫離塵世界。陶然直到古羲皇。人爭有此誰知者。與醉爲鄰作一塲。</text>
<title>偶題</title>,<text>溪上吾廬在。白鷗知我心。逢人無好語。留客有鳴琴。花落籬經雨。雲來水得陰。斜陽扶杖出。微醉亦微吟。</text>
<title>靜居 三首</title>,<text>靜處溪邊久。春深聽杜鵑。桑枝齊狹路。花氣烘晴川。山逈逢僧少。樓高得月偏。此身無所滯。心境正悠然。其二犬吠踈籬外。柴門半掩時。看山朝起早。覔句夜眠遲。茗沸添新水。簷低刊舊枝。多情階下水。穿竹落前池。其三處世只堪誇。東門已種瓜。徑開迂爲竹。庭坐久因花。靜室詩情淡。獨居藥效多。破籬從不補。春至有靑蘿。</text>
<title>雜興</title>,<text>事業山林取次成。此中眞樂不須評。幽禽語好堪淸耳。野叟貌奇可攝情。農不違時知世治。心無掛念得身平。幽尋盡處皆吾境。未信蒙莊獨達生。</text>
<title>偶述</title>,<text>悠悠天地此生浮。居計何曾笑拙鳩。酒有奇功須大醉。詩無好語可全休。耕田已與農夫伍。斲藥何嫌隱者流。明日上方重有約。暫時歸去謝江鷗。</text>
<title>題虎溪新舍</title>,<text>𡬾合門前無點埃。蕭然景致儘佳哉。谿邊人散漁烟靜。洞口雲收野色來。翠嶺半依斜檻立。花枝全向小窓開。幽禽趁蝶閑相過。誤觸斜簾靜却回。</text>
<title>書事</title>,<text>看山覔句臨流飮。扶醉行吟也不妨。貧去猶存琴益友。靜來還有鶴玄裳。釣魚貫柳眞堪饌。挽菜盈筐亦可甞。此外更無閑事在。了然塵土不相將。</text>
<title>虎谿</title>,<text>景致林泉信可嘉。身閑如此亦堪誇。窓前山色千尋翠。𡬾外谿流百曲斜。幾歲誤恩金盞底。十年虗負白鷗波。林塘無主風光老。天遣衰翁管物華。</text>
<title>春日偶書</title>,<text>春慵所失與誰云。過耳鸎聲偶爾聞。𡬾密門前爭礙目。山高城外獨當軒。半甁泉水龍團凈。滿逕春烟錦籜繁。岸幘籬邊空倚杖。忽看山鹿過前村。</text>
<title>偶述</title>,<text>自念昏愚道未尊。可憐頭髮白紛紛。愁成密陣爭堅壁。酒出奇兵遂策勳。一筆林泉誰潤色。半天風月自平分。此間會有禪僧過。初日東臯直到曛。</text>
<title>謝使君來慰</title>,<text>蓬門寂寂孰相過。日永庭前雀可羅。似聞使君鳴皷角。那知窮巷到軒車。光生此日恩難報。酒到深杯面易酡。欲識行春宣化力。請看原野長桑麻。</text>
<title>卽事</title>,<text>稍覺林塘變。蛩聲盡夜聞。月移踈𡬾影。螢照亂苔紋。夕露團草際。邊風送鴈羣。蕭蕭今夜鬢。明日白紛紛。</text>
<title>偶書</title>,<text>數月無詩自怪衰。古人於此亦應悲。未逢歡伯能排陣。每被愁兵轉出奇。不有江山來卜築。何緣身世得棲遲。充肥寧復須糠籺。泌水洋洋可療飢。</text>
<title>水桶</title>,<text>斲松兼帶竹。幽事渠相將。慣捷兒童手。攪搜湯餠腸。淨憐涵石乳。香愛潤流肪。慰滿閑人意。餘淸自在甞。</text>
<title>川漲</title>,<text>兒閙知川漲。開窓勢已洶。孤洲隨汩沒。兩岸逼撞舂。欹側誰擎柱。顚危獨倚筇。並流看日暮。舟楫托萍蹤。</text>
<title>偶吟 二首</title>,<text>九衢車馬市聲鏖。轉覺胷中扃鎖牢。靜得午窓看雋永。愁添夜雨讀離騷。歸心病驥思千里。生理維鳩拙一巢。把酒見山幽趣在。效顰空復費推敲。幾日長安困弊袍。小窓風雨正刁騷。羊腸世事曾三折。馬耳人心忽二毛。自分愛山兼愛水。不妨持酒亦持螯。平生我未吹竽者。一退眞成南郭逃。</text>
<title>自笑</title>,<text>自笑吾詩百不工。忍飢撚斷愧奇功。已知揔廢斯爲美。更有長吟正坐窮。夜雨庭梧聲碎滴。晩風階竹影玲瓏。此中得味如爬癢。欲罷無能便叩空。</text>
<title>卽事</title>,<text>欹枕淸風晩。乹坤蕩草廬。兒唯知覔栗。我亦懶看書。竹外空藜杖。江邊復蹇驢。浮休還養拙。閑靜卽幽居。</text>
<title>窺園</title>,<text>無事田園日日窺。一林幽鳥不驚疑。連山小雨尊仍在。轉𡬾微陰席屢移。薄暮沉冥元亮醉。半生消遣杜陵詩。自憐佳趣相稠疊。來往從前未有期。</text>
<title>書懷</title>,<text>歲晩田園苦未饒。杯尊何日慰無聊。屢空爭說顔瓢樂。口腹累人壯氣銷。</text>
<title>庭中卽事</title>,<text>蕭然景物愜幽期。拋却詩書下雪墀。日暮空庭無與伴。小兒騎竹喚予隨。日日南窓炷水沉。靜披周易見天心。靈臺浩浩機應息。雪月團團夜正深。</text>
<title>閑居</title>,<text>此身閑處味偏長。城市山林自一塲。曉雪擁階留竹翠。晩風侵塢趁梅香。一生學許三冬足。半歲貧從二頃荒。終日觀魚誰解了。吾今欲辨兩相忘。</text>
<title>書寓亭</title>,<text>區區形役足欷歔。四十年今始返居。三畒幽廬三徑竹。一窓晴日一床書。採薇西嶺非爲餓。種豆南山偶自鋤。料理濁醪生事在。靜看團月入簷虗。</text>
<title>詠燈</title>,<text>殘年相照又相依。白髮丹心兩不欺。風雨打窓猶耿耿。詩書照眼更輝輝。對床半夜空多感。把酒孤吟祗獨悲。多謝不嫌衰病客。莫敎明日棄踈籬。</text>
<title>夜坐</title>,<text>哦詩仍把酒。聊寫不平情。大地皆昏夜。孤燈獨晝明。愁心千萬緖。華髮短長莖。倚劒崆峒外。凄然參斗橫。</text>
<title>求田</title>,<text>官罷居閑已六年。故交寥落斷相連。徑堆霜雪梅爭白。室絶塵埃客草玄。季子金多勞佩印。陶潛酒熟弄無絃。買山欲就幽居好。長恨囊空乏一錢。</text>
<title>題畫山水。呼韻令楗兒賦之未就。書此戱示。</title>,<text>景趣森然數幅中。巖邊流水水邊松。此間歸計尋常在。欲結幽廬悟也空。</text>
<title>春寒</title>,<text>蕭蕭窓戶晝當扃。手撥殘灰煑綠醽。冷雨欺花開未嫰。小風吹柳拂還靑。佳時幾度愁邊過。遊屐長從病後停。日暮寒鴉尋𡬾早。一春心事歎星星。</text>
<title>夜坐偶吟</title>,<text>山光雲意共蕭森。日暮暝陰與半沉。徐榻長懸塵自滿。董帷初下夜還深。兒喧始悟茶鐺沸。窓白方知月影侵。自料何人閑似我。孤雲出峀靜無心。</text>
<title>卽事</title>,<text>墻短山長近。窓虗月易邀。四壁乖人事。孤荊罕客敲。年華空苒苒。顔髮自蕭蕭。莫話人間事。詩書破寂寥。</text>
<title>書懷</title>,<text>苦說歸田非是謾。未歸長有欲歸心。往來屑屑嗟何事。白髮蕭蕭忽滿簪。</text>
<title>獨坐</title>,<text>挑燈獨坐謾吟詩。歲晩歸思鬂已絲。雨雪紛紛愁欲絶。明朝還失上方期。</text>
<title>冬日雨中卽事</title>,<text>客邊愁思已堪憐。聽此尤增百感纏。林濕曉鴉猶斂翅。沙寒宿鷺未聯拳。竹連野色團新翠。山帶烟光鎖暮天。獨卧南窓人寂寂。一尊相對過殘年。</text>
<title>乘雪月曉出晩還</title>,<text>出門初拭眼朦朧。忽見城中雪映空。剡曲乘舟嫌興盡。灞橋跨蹇要詩工。可憐擁箒踈籬外。何處持杯金帳中。賴有歸來松色晩。紛紛落盡一庭風。</text>
<title>冬日書懷</title>,<text>人間百事秖如聾。生白虗堂合放慵。午枕夢殘驚鶴唳。夜爐吟罷撥灰紅。素琴欲撫指如墜。村釀須賖囊已空。惟有愛僧情未了。明朝試聽上方鍾。</text>
<title>偶到尙之第。得見浩然。暫叙阻抱。仍書一律呈似。兾一枉圍棊。</title>,<text>如何咫尺廢追隨。渭北江東費夢思。邂逅三杯消半日。慇懃一局有深期。負暄自覺南楹在。掃榻長嗟華盖遲。更有蕭蕭軒外竹。可能相對細論詩。楹一作榮</text>
<title>借鷹於彦容。蒙諾已久。竟爲楊牧所奪可恨。</title>,<text>憾君欺我臂蒼遊。不遣雄姿只遣鞲。老雉驕春鳴麥隴。衰翁扶杖立林丘。世情未可從人話。斗酒猶堪與婦謀。微物亦知貧賤苦。飄然從鶴上楊州。</text>
<title>偶吟</title>,<text>靜裏江山歲月賖。道情詩思近來加。塵埋陋巷長懸榻。雪滿孤村獨卧家。三黜自能慚直道。五噫誰復擬狂歌。流年容易生華髮。莫向尊前酌毋多。</text>
<title>題東山書樓</title>,<text>結構因地在山垠。擧目平看萬瓦鱗。雲漏山容呈本色。𡬾分月影露眞身。千竿竹翠玲瓏響。一𡬾梅香爛熳春。沽酒自能留客醉。典衣須急走南鄰。</text>
<title>苦寒</title>,<text>夜壓霜威重。風連曙氣頑。雪侵書硯凍。烟澁晩炊寒。梅發粧全薄。鶴驚夢未闌。儒生眞太苦。沽酒奈衣單。</text>
<title>偶吟</title>,<text>幾歲風塵困著鞭。山林一卧興悠然。秋風江上招張翰。春草池邊憶惠連。五柳曲藏三逕宅。兩鳧長夢一川烟。晴窓日暖無餘事。伴取楊雄草太玄。</text>
<title>臘後苦寒</title>,<text>燈花結盡夜何長。歲逼新年客自傷。冷透鶴膚難夢月。雪凝梅萼未全粧。曲房堪羡要犀辟。京口爭敎索酒忙。顧我長逢飯顆誚。一生黃瘦鬂蒼浪。</text>
<title>歲後偶吟</title>,<text>車馬新春遍九衢。蓬門寂寂阻歡娛。柴桑自樂苔三逕。盤谷誰嫌飯一盂。只解擬歌追綺季。何須著論效王符。掉頭不檢人間事。春雪依然繞兩鬚。</text>
<title>到京家。憶虎溪別墅。</title>,<text>懷抱山林尙可寬。染鬚那復強爲歡。廬山獨借陶潛逕。凾谷誰憐范叔寒。負郭堪耕田二頃。閉門高卧竹千竿。紛紛憂患都忘了。更把盃尊樂考槃。</text>
<title>書懷</title>,<text>無心歌管醉紅裙。樂事新年减十分。飯顆誰憐瘦杜甫。酒壚孤坐病文園。鍊丹莫說能延歲。捫虱偏甘獨負暄。白髮猶堪長把酒。著書窮苦笑虞翻。</text>
<title>得鷹可喜</title>,<text>野濶天低雪正堆。忽看人自臂蒼來。明朝日暖東門外。雉免盈車得意廻。</text>
<title>日暮卽事</title>,<text>蕭蕭華髮獨凭欄。翠靄霏微日脚殘。濠上有期魚解樂。林間無侶鳥知還。野風滿袖僧歸寺。松月明窓客鍊丹。把酒微吟玄鶴過。一天霜露博山寒。</text>
<title>書虎溪村墅</title>,<text>百年豪氣鏡中看。趁伴斜陽倦鳥還。種魚擬備先生饌。釃酒須留故舊歡。十里江山容老病。一軒風月得團欒。逍遙自適眞成隱。還把漁竿俯碧灘。</text>
<title>鷹逸還得喜書</title>,<text>終南翠色暮連天。幾日欄邊思黯然。自拂山椒雲共遠。猶憐松月鶴同眠。高情豈識人間巧。逸翮還爲鞲上纏。我亦悠悠逃物外。莫憚相伴繞春田。</text>
<title>偶吟</title>,<text>著膝長年榻自穿。工夫頓覺始涓涓。安貧有道思原憲。謀利無心鄙計然。幾日山高爲九仞。此身蠶老近三眠。衰遲賴有梅花發。故就枝頭契先天。</text>
<title>散來轉寓奴幕。歲凡五周。今始欲構棲息之所。亦未暇就也。</title>,<text>歸來何暮顧無家。求此蓬蒿歲月賖。莫恠朝昏頻繞𡬾。開軒正要得山多。</text>
<title>得炭喜書</title>,<text>身同芻狗更誰陳。一卧荒村節序頻。夜半嚴風吹裂骭。朝來積雪密盈畛。使君忽送南山栗。冷骨還逢昔日春。煑茗燒竽隨意足。任他寒凍欲欺人。</text>
<title>偶題</title>,<text>問舍悠悠四十年。東西南北已華顚。良田誰道不難買。顧我囊中欠一錢。</text>
<title>虎谿幽廬</title>,<text>寂寂蒼苔徑自微。翛翛垂柳掩柴扉。虎溪長對靑溪月。栗里無人鶴亦歸。靑溪山在東僅數里</text>
<title>夜中風雨偶書</title>,<text>風雨蕭蕭白髮新。寒鷄何事強鳴晨。無言隱几多眞意。不恨荒村欠可人。</text>
<title>雨中卽事</title>,<text>風塵何事久忘歸。一卧松齋俗慮微。暝色入山因雨早。鍾聲出洞隔雲遲。翠侵踈箔松長近。水蘸危橋客自稀。誰說此間貧未樂。春風欲動此山薇。</text>
<title>雨後書懷</title>,<text>雨連三日掩柴扉。宿霧初收得翠微。鴉趁輕陰爭𡬾早。鶴驚寒月擇棲遲。半生壯志輸華髮。十載孤蹤遣瘦薇。已解輪方終未轉。不憂心與世相違。</text>
<title>野步聞午雞</title>,<text>溪邊堪著此浮生。長爲風烟傍野行。欲識太平眞有象。竹籬茅屋午鷄聲。</text>
<title>登東臯</title>,<text>敗氷新雨澗初深。巖畔晴嵐翠半沉。若得山光携滿袖。不須衝雪數登臨。</text>
<title>種松</title>,<text>白髮林泉歸去來。小軒終日獨徘徊。滿山蒼翠猶嫌遠。斲雪移根窓外栽。</text>
<title>觀鄰家折松枝爲籬賦此</title>,<text>偃蹇靑山有夙期。春塘終日影參差。野人亦解憐松翠。謾折長枝夾棘籬。</text>
<title>國幹來話</title>,<text>柴門長閉不曾開。倒屣初迎野客來。問訊桑麻無外事。忽看山日欲西頹。</text>
<title>自洛中到虎谿</title>,<text>出城驅馬指田壠。殘雪長途日已橫。風急孤舟離岸轉。月明驚鵲繞枝鳴。幽愁此日多千緖。白髮今霄添幾莖。獨坐空軒無與語。謾看松翠掩茅衡。</text>
<title>早春獨步</title>,<text>爲愛風光盡在春。溪邊終日往來頻。莓苔莫恨履痕汚。我亦山中隱遯人。</text>
<title>夜中卽事</title>,<text>靑山日夕生佳氣。獨坐微吟小院淸。寂歷松陰雲半轉。蕭踈梅影月微明。孤窓忽覺三更夢。萬籟皆從一窮生。謾笑世人多利欲。明朝依舊共趨爭。</text>
<title>鄰兒年長不學。作詩勸之。</title>,<text>墮地要須立姓名。不應於世面墻生。東隅雖逝桑楡在。秉燭何如夜暗行。</text>
<title>吟詩</title>,<text>敢論島郊失瘦寒。吟哦終日竟難安。傍人莫笑撚髭苦。只自浮生遣日閑。</text>
<title>龍仁兄饋白粲數㪷美酒一壺曁魚肉。書此志喜。</title>,<text>從來白髮正翛踈。日日長齋困索居。采杞蘇仙愁自誑。絶炊顔叟嘆無餘。對壚病渴長思酒。彈鋏歸來未見魚。今我一時俱得此。將軍不負腹何如。</text>
<title>早春</title>,<text>開窓看遠意。獨步遶烟蘿。草色春前遍。山光雨後多。藥苗隨暖斲。苔逕趁雲過。欲識幽居好。溪邊三四家。</text>
<title>春愁</title>,<text>春愁黯黯惹春陰。無限雲山與共沉。隱几唯應酣一醉。高樓何用數登臨。春愁不可極。歸鴈過寒城。幾日高堂夢。長年故國情。不應千里遠。唯隔一江橫。憔悴今宵甚。無端白髮生。</text>
<title>東臯春望</title>,<text>山遠雲開大野通。一川裁繞向江東。兩三歸鴈斜陽外。多少寒林曉靄中。日暖陽坡薰暗草。雨餘田水沒芳叢。不堪吟倚東臯望。鵜鴂催人過重峰。</text>
<title>書懷</title>,<text>浩蕩花時節。離家思黯然。三杯春半老。一枕夢相牽。落日尋芳草。殘雲起遠天。數聲何處鴈。來過客窓邊。</text>
<title>半夜松濤</title>,<text>逢逢何處送雲鍾。窓外無人月正中。怪却風濤喧枕席。朝來唯見一庭松。</text>
<title>洛中因雨久未返。始出郊。已深春矣。</title>,<text>風雨留人已浹旬。出郊今日始知春。無心芳草隨堤綠。有意晴楊向客顰。誰識撚花憂世季。更緣無酒怨家貧。蹇驢落日知歸路。不向耕田謾問津。</text>
<title>傷春</title>,<text>傷春非獨苦思家。數上東臯感慨多。花柳迎時爭媚嫵。雲山遮眼自橫斜。情多未寫空濡筆。愁極難澆只點茶。日暮荒城烟靄靄。寒林處處集昏鴉。</text>
<title>馬上偶吟</title>,<text>趁晩關津路。荒村聽午鷄。溪氷融作泮。野雪沃成泥。殘白飄梅嶺。暗黃浮柳堤。行行投舊隱。山日惹雲低。</text>
<title>到虎溪</title>,<text>人間何處得軒眉。塵土輕颺滿面吹。白髮新春無可奈。靑山舊屋不如歸。足穿謝屐探幽妙。酒漉陶巾任坦夷。未久東臯春事起。會須扶杖看敷菑。</text>
<title>警盜</title>,<text>人家散落未成村。古𡬾荒鴉已斷魂。警盜多方眞敵國。編籬無力况長垣。朝來纔喜平安報。暮去還愁原野昏。何事區區居此地。溪邊爲有遠公墎。</text>
<title>偶賦</title>,<text>靑山萬疊繞吾廬。一帶晴川漾碧虗。竹逕月明琴可弄。杏村風軟酒應釃。山中奴有千頭橘。池裏婢存萬尾魚。誰謂窮年生計少。陶陶長樂此幽居。</text>
<title>柳子厚愚溪</title>,<text>堪笑詩人柳柳州。餘愚何事辱谿流。將身已與伾文伍。擧面寧無照水羞。</text>
<title>新舍書事 二首</title>,<text>獨倚寒窓把酒盃。層層山色坐中來。雨過井水丹砂潤。月暎梅枝翠羽回。門外春深陶令柳。灘邊雲掩子陵臺。逍遙溪路機心斷。魚鳥依依不自猜。肯待黃花泛酒盃。纔成春服可歸來。春風山市烟嵐重。暮雨沙橋鷗鳥回。叔夜放慵臨鍛竈。相如扶病上琴臺。安身有道能康濟。未信人情向我猜。</text>
<title>謝鄰僧來訪。兼饋山蔬。</title>,<text>吾師珍重固多情。幾日相思此日迎。冷錫蕭踈衝雪至。寒蔬香軟滿盤呈。開尊喜有新醅熟。搜句慚無妙語生。他日更邀君肯許。推敲月下有柴荊。</text>
<title>用前韻又賦短律</title>,<text>我固有閑情。沙鷗日日迎。靑山雲去盡。翠色晩來呈。孤鶴臨風唳。寒芽得雨生。上人如不到。終日閉柴荊。</text>
<title>偶吟</title>,<text>塵世悠悠興已闌。仲宣何處獨凭欄。數聯詩韻猶生澁。半穟爐烟已冷殘。歸鴈不辭千里遠。幽人方愛一尊歡。明朝又駕藍輿去。流水高山恣意看。</text>
<title>虎谿</title>,<text>聞說廬山倚半天。擇廛今住虎谿邊。遙山唐突爭排闥。遠水逶迤共護田。栗里未邀陶令醉。蓮池空憶逸民禪。可憐香社新春夢。獨伴爐烟聽杜鵑。</text>
<title>書懷</title>,<text>漁人何事問桃源。一築溪邊可作村。箕穎不慳巢許宅。東陵誰秘邵平園。按行松菊歸應早。探討蓴鱸意自存。莫遣子輿論枉尺。竹林深處卧留尊。</text>
<title>春寒</title>,<text>長年憂患困多端。生事蕭然計未安。病骨難堪風料峭。壯懷誰與話團欒。辛夷未吐春猶淺。鴉臼初啼月正寒。手炷沉香愁斷絶。更邀歡伯托衰顔。</text>
<title>春日</title>,<text>春來和氣藹晴空。陰谷殘氷已解融。日暖幽禽深𡬾裏。風薰芳草野蹊中。一尊未償尋芳興。數句難描化物工。耕鑿煕煕知帝力。叩頭畎畒祝華嵩。</text>
<title>登樓</title>,<text>高倚窮陰百尺長。天形西北破幽荒。望通大野登臨數。地接佳山探討忙。渺渺平林多感慨。蕭蕭野店轉荒凉。仲宣固恨荊州遠。而我何爲亦感傷。</text>
<title>登東臯</title>,<text>東臯隨處足登眺。情興無窮感歎長。尊酒易酡衰面白。春風難沃病鬚霜。孤蹤落落尋西嶺。一夢悠悠繞北堂。日暮聽猿愁益苦。回看天地正凄凉。</text>
<title>偶書</title>,<text>自恨生來尙面墻。十年勤苦掩書堂。席門車轍眞吾願。陋巷簞瓢亦我將。道義閫中收汗馬。風騷壇上斂霜鋩。一春事業彬彬著。草木文章兆吉祥。</text>
<title>朝霧</title>,<text>憂心耿耿夜如年。鴉臼初啼客未眠。到曉濛濛纔匝地。終朝漠漠乍連天。南山此日藏玄豹。下里當時感墮鳶。日晩天風吹海至。靑山依舊落窓前。</text>
<title>尋春 二首</title>,<text>幽人無一事。扶杖日尋春。怪鳥靑山木。游魚綠水蘋。穿梅纔度嶺。入柳復迷津。忽遇樵童去。西岡日欲淪。其二山水眼偏開。春心况未裁。逢僧休澗石。隨鹿步谿苔。花氣薰巖面。松根走井隈。烟霞終有約。明日又天台。</text>
<title>山家春日</title>,<text>可憐氷沼已生鱗。處處荒村桃李春。犬吠踈籬沽酒客。鶴隨幽徑種茶人。雲鍾出洞聲猶濕。山月透簾影未匀。世事無心耕鑿外。許身巢許樂堯仁。</text>
<title>書懷</title>,<text>斗筲何嫌黜遇三。名於展季政懷慚。當誅罪戾逢仁聖。隨分湖山得縱探。一去寧容經市肆。再生長擬老烟嵐。世間誰謂貧無樂。田里春深歌二南。</text>
<title>夜賦</title>,<text>人間無路訪安危。却赴嚴陵釣澤期。前此謀生皆錯計。從今抵死儘閑時。踈梅密竹眞雙絶。明月淸風又一奇。自擬終身長樂此。強顔何處復矜持。</text>
<title>田園</title>,<text>寂寂林泉迹自孤。此身應與鶴同臞。春風花柳粧詩句。夕照湖山入畫圖。幽事相關三逕竹。閑心長討一江鱸。情多景好那無酒。姚合當年走馬沽。</text>
<title>登臺</title>,<text>漠漠荊榛地。蕭蕭有此臺。天形包地盡。山勢向江來。和靖吟梅月。淵明醉菊杯。幾年藏秘處。今日爲吾開。</text>
<title>鄰僧學均又至。饋蔬葉豆泡。</title>,<text>寂寂蓬蒿沒逕荒。蕭蕭柱杖立門傍。忽看芋葉靑荷色。更有豆泡白雪香。多謝慇懃垂厚意。空將感悅報詩章。偸閑已有烟霞約。蓮社新春夢一塲。</text>
<title>無酒</title>,<text>愁緖紛紛鬂已蒼。好懷何處得杯觴。林鸎多事尋春過。邊鴈無情向北翔。峴井幾年思舊宅。穎濱今日就新堂。腐儒每誤歡娛樂。賢達千年意獨傷。</text>
<title>虎谿偶吟</title>,<text>此日窮居誰見過。翟公門外可張羅。靑谿翠色侵窓近。白岳晴光隔水多。華髮無端逢大雪。蒼顔何處得微酡。飄然欲作尋山計。長恨春來坐病痾。靑溪，白岳皆山名。</text>
<title>春懷</title>,<text>春入燒痕綠未匀。多情詞客獨傷神。推愁不去偏憐我。却老無方正惱人。莫遣烟花空眼暈。未逢杯酒忽眉顰。回頭自覺吟呻苦。恐重長年病瘦身。</text>
<title>山亭日暮</title>,<text>懶向人間復強顔。竹亭終日自安閑。深春蜂蝶紛紛過。落日漁樵續續還。獨步扶筇苔沒逕。微吟把酒月窺山。悠然長對靑溪翠。魚鳥何曾笑我頑。</text>
<title>春日早出郊外</title>,<text>紅日東窓夢破酣。一林啼鳥正諵諵。靑山有約供人眼。綠水多情濺客衫。衰病未禁春放屐。吟哦難遏口開緘。溪邊扶醉尋常事。借榻禪房也不凡。</text>
<title>卽事</title>,<text>林亭日暮客辭歸。庭畔無人手掩扉。寂寂松陰三逕靜。寥寥燈火一窓微。自嗟塵世多榮辱。方信雲山無是非。於我屢空何足念。微雨東風長蕨薇。</text>
<title>夕望</title>,<text>芳草春深處。斜陽獨杖藜。江山天遠大。樹木月高低。有道行藏合。無心得喪齊。吟哦酬景物。綠酒灧玻瓈。</text>
<title>日暮卽事</title>,<text>日沒長空倦鳥還。林泉獨步自安閑。靑羅帶月川分野。絳練拖雲火燒山。是處沉沉來夕翠。誰家灧灧醉愁顔。伸眉一笑還趺坐。寂寂蒼苔滿徑斑。</text>
<title>寓言</title>,<text>獨醒無賴値罍甁。容膝胡爲更有廳。陶弄鉉琴非省事。謝穿遊屐亦勞形。死灰枯木眞爲靜。倦鳥孤雲未是停。合眼低頭長隱几。忘言還掩讀黃庭。</text>
<title>途中暮景</title>,<text>晻藹山前路。春風思黯然。漁家片雨外。樵徑夕陽邊。驚鹿藏春草。眠鷗近釣船。故園千里月。今夜十分圓。</text>
<title>春日</title>,<text>漠漠輕陰鎖野篁。晩風晴市簇嵐光。陌頭車馬皆槐國。林下杯尊是醉鄕。住處生涯山水足。吟時閑料燕鸎忙。半春心事多幽寂。日轉花陰夢一塲。</text>
<title>書懷</title>,<text>塵世悠悠鬂已斑。幾年空羡鳥知還。乾坤大度容吾懶。日月無私護我頑。徐勣當時眞大醉。巢由千古獨長閑。林泉高卧饒奇趣。從此靑山無厚顔。</text>
<title>山村</title>,<text>依巖路轉賖。白屋二三家。老雉驕春草。遊蜂護野花。靑栽門外柳。香摘雨前茶。莫厭貧窮甚。山村奇事多。</text>
<title>夕陽</title>,<text>杳杳江天暮。依依接水暉。荒城隨客上。極浦帶帆歸。鳥過山邊白。僧看雲外微。聽猿愁益苦。沉靄漸霏霏。</text>
<title>幽懷</title>,<text>落日荒雲暗遠峰。美人何處更相逢。鬂隨殘雪三千丈。眼亂昏花一萬重。乞夢情深猶耿耿。惜春心遠每憧憧。由來愁極憑詩遣。詩到吟成益塡胷。</text>
<title>偶書</title>,<text>籃輿三日入山中。烟翠濛濛滿意濃。委質林泉猶矍鑠。寄形魚鳥每從容。嚴灘夜靜溶溶月。蔣逕春深淡淡風。已許將身長有此。何須屑屑老塵紅。</text>
<title>送妻姪李宏娶婦歸南原 四首</title>,<text>春風長路立征驂。無數雲山繞翠嵐。桃李芳華今納婦。瑟琴和樂會多男。歸程且莫忘衰病。幽徑猶能共醉酣。似聞槐黃方策士。鵾鵬一擧正圖南。滿園桃李客停驂。回首靑山帶夕嵐。是處一生宜有室。此中三樂最爲男。離亭垂柳枝堪折。驕客新春酒正酣。庶見鹿鳴歌在什。不應吾道滯天南。微雨東風出渭城。杏村斜徑馬蹄輕。孟光幾日求新壻。梁子當年有舊名。會看圖南驚藉藉。何須射雉得卿卿。歸來更著斑衣處。籬擁寒花月正明。春服纔成出洛城。世情於我緫雲輕。已從栗里酬歸志。何處終南要隱名。風月也能瘦杜甫。江山空自老長卿。多君得意隨嚴府。二月辛夷滿𡬾明。</text>
<title>到村舍卽事</title>,<text>靑山尋舊路。白首入荒村。過鴈汀洲遠。歸僧野寺昏。谿聲鍾已斷。窓影月猶存。夜夜聽猿苦。衣裳積淚痕。</text>
<title>長民率子歸南原。路尋弊廬。同宿別後。書此志懷。二首</title>,<text>相逢半夜話。何日更相逢。日落平江水。鳥還古徑松。持杯哦五字。欹枕聽孤鴻。無限今宵意。憑將夢寐通。其二歲月悠悠過。壯心一半摧。新芽香氣動。枯葉雨聲來。臨水頻褰箔。看山幾把杯。相逢同夜宿。幽抱共君開。</text>
<title>偶吟</title>,<text>鏡中霜雪不饒人。長恨當春未放春。湖海眞成千斛酒。林泉可托百年身。李衡洲上收金顆。仙客池中馭紫鱗。從此不妨遊物外。路歧何處問通津。</text>
<title>夜雨</title>,<text>窓外蕭蕭雨。燈前寂寂身。一尊千里夢。百舌萬般春。覊客愁猿苦。閑人愛鹿馴。所居情卽異。胡不自酸辛。</text>
<title>欲歸京家。因雨不果。</title>,<text>東風欺我向京城。故遣霏霏不肯晴。翠濕茅衡松逕靜。烟沉花崿石泉淸。讀殘書帙慵收整。倒了杯尊任醉醒。世事自憐空白髮。定招沮溺耦而耕。</text>
<title>雨中卽事</title>,<text>世事紛紛白髮催。此身應合卧蒼苔。看山欲說頻搜句。對月須歌急喚杯。曉岳鴻飛沙塞去。夕陽僧度野橋來。忽逢窓外蕭蕭雨。汲水鄰人走井隈。</text>
<title>幽廬</title>,<text>虎溪歸路獨苔斑。浮世悠悠我得閑。曲水和風修禊出。靑門踈雨摘瓜還。籬邊黃菊秋來酒。徑裏蒼松雪後顔。自擬年年長保此。吾廬何恨秪三間。</text>
<title>偶吟</title>,<text>到處生涯足可謀。仲宣空自賦登樓。人間歲月生華髮。物外江湖送白鷗。栗里秋深元亮菊。東吳風滿季鷹舟。悠然自得歸來趣。不恨無人從我游。</text>
<title>書懷</title>,<text>可堪無寐聽鷄聲。白髮蕭蕭太半生。書劒十年空壯氣。詩鋒今日獨長情。少陵至死憂唐室。陶令雖生廢宋正。志士由來多定力。泰山誠重一毫輕。</text>
<title>歸洛中因雨久未還。今始發。路上偶吟。</title>,<text>蕭蕭十日雨。已負故園期。疲馬衝泥㥘。殘僮傍岸危。斜陽明遠水。歸鳥過踈枝。漸看田廬近。候門愧稚兒。</text>
<title>路甚泥濘。馬屢顚踣。有感而作。</title>,<text>東風渺渺渡津關。雪浪如山不可攀。屢踣泥濘知馬瘦。未收冠襪見童頑。窮途幾見阮郞哭。歧路多傷楊叟還。暮𡬾荒鴉棲不定。歸來應亦愧僧閑。</text>
<title>書懷</title>,<text>萬事牛毛不可謀。回頭歲月劇東流。少陵何處頻看鏡。王粲當年獨倚樓。林下無人僧莫歎。籬邊有菊我應休。傍人錯笑渠爲棄。棄亦悠悠無怨尤。</text>
<title>偶吟</title>,<text>草堂風雨裏。終日面靑溪。歲月消杯酒。乾坤入杖藜。行藏看易理。得失任天倪。何處風林晩。昏鴉未定棲。</text>
<title>卽事</title>,<text>天工分大化。物意已春華。鷄闘階邊草。鹿眠巖底花。尋詩勞客子。參定見僧家。浮世閑忙態。悠悠足可嗟。</text>
<title>憶山僧</title>,<text>曲被生成祗放骸。林泉隨處死便埋。每逢尊酒生佳興。未見山僧無好懷。鸎語新春空鄭重。詩聯終日竟安排。自能康濟隨吾分。不恨人間萬事乖。</text>
<title>戒子</title>,<text>勤者得之理固然。爾胡慵懶送靑年。寸陰當惜宜知矣。一蕢爲虧可勉旃。自古聖賢皆用力。况渠駑鈍不加鞭。立揚後日吾無望。墻面猶憂甘棄捐。</text>
<title>風雨卽事</title>,<text>一春光景屬荒城。野色靑靑路欲平。田事東臯看取次。茅簷南岳未經營。燕鸎處處眞多趣。花柳村村偏有情。獨我蕭然愁斷絶。滿川風雨近淸明。又滿川風雨近淸明。花柳悠悠百感生。萬古虗名眞可笑。一年春興祇堪驚。長歌天地非無事。獨嘯江湖亦有情。屢把靑銅愁白髮。美人何處坐南榮。</text>
<title>虎谿</title>,<text>幽事相將酒可篘。或命巾車或棹舟。踏靑行樂三三節。採菊傳杯九九秋。明月亦能供客眼。淸風空自散人愁。世間獨樂眞堪好。莫遣兒郞取次謀。</text>
<title>春雨 二首</title>,<text>日暮柴門尙未關。逕三三裏屋三間。山田雨足農夫喜。茶洞春深隱者閑。把酒微吟看遠峀。披簑獨步向前灣。何曾一念留胷臆。身世悠悠付入還。淸明節近雨紛紛。漸看平原漲水痕。愛酒猶能成兀兀。尋春應未遍村村。風雲動物渾無跡。桃李成谿豈有言。獨卧空齋愁寂寂。棲鴉處處濕黃昏。</text>
<title>雨後</title>,<text>終夜蕭蕭夢未回。小軒朝日獨徘徊。竹籬茅屋看全濕。園杏谿桃欲半開。門外行人泥一尺。尊前宿客酒三杯。幽懷濩落新晴後。山色蒼蒼入眼來。</text>
<title>田家 二首</title>,<text>誰家農作不爭先。人事無窮竟未全。長謂明年須趁早。今年猶復甚前年。春物方駘蕩。田家苦未饒。衝泥牛觳觫。隨隴鵲扶搖。炊晩揎薪急。村稀乞火遙。老翁成獨往。浸種看新苗。</text>
<title>雙陸</title>,<text>大呼雙陸已把門。漠漠深山未克奔。俄擲一三成密陣。定看城上竪降幡。</text>
<title>偶吟</title>,<text>松月三更鶴夢寒。香烟縷縷道情安。微言已托參同契。妙法應輸九轉丹。叱石成羊曾有術。養心存性豈無端。餐霞服日渾閑事。丈室蕭然覺自寬。</text>
<title>春雨</title>,<text>節近淸明雨脚長。陂塘灧灧沒橋梁。草連平野春駘蕩。霧靄前村路莾蒼。似爲柳枝明秀色。却敎花蘂洗幽香。况看隴麥增新翠。從此無憂湯餠膓。</text>
<title>客中</title>,<text>雨連三日客何如。不耐思家槖亦虗。披簑欲渡橋梁毁。把酒微吟筆硯踈。旅榻所欣新物色。征途休歎久虗徐。一年光景偏多感。楊柳依依遠近墟。</text>
<title>書懷</title>,<text>平生所愛在吾廬。枉直休須問子輿。靖節閑吟雲出後。袁安高卧雪飛初。微心何物爲能擾。豪氣當年未可除。叔子莫嫌聲泯滅。二䟽歸去動鄕閭。</text>
<title>可笑</title>,<text>一月工夫百首詩。徒多陳腐未能奇。少陵句句憂君意。太白篇篇遺世思。而我何曾窺管底。祇予聊爾遣閑時。况逢花柳春深處。把酒微吟豈可辭。</text>
<title>春日書郊</title>,<text>京洛風塵困騎驢。林泉一卧愛吾廬。李衡老去閑收橘。范相初來欲種魚。北海幾時傳酒斝。東臯今日命巾車。悠悠景物方駘蕩。十里黃金舞柳渠。</text>
<title>春日庭中偶步</title>,<text>手炷爐香養白癡。岸巾時復步庭墀。堦前芳草春深色。門外桃花雨後 缺一字。景物蕭然空倚杖。光陰 缺五字。吟哦盡日眞聊爾。豈肯春 缺四字。</text>
<title>失火蒼皇之中。鬚鬂盡爇。憾恨而作。</title>,<text>事出蒼皇未自虞。徒煩拍拍竟延鬚。鬚非煑粥還遭爇。不愧唐家勣也無。</text>
<title>八月晦日。聞李宏高中。老夫情發于中。詩以賀之。兼慰昆仲也。</title>,<text>十分聲價已連城。閭里歡呼我自驚。落落雲梯從此起。桂花香裡帶恩榮。又洪鍾此日聽雄撞。百萬強兵竟乞降。但恨蹉跎老伯仲。空懷白璧不成雙。</text>
<title>卽事</title>,<text>執熱無能照雪宮。卑湫終日困龍鍾。兒初得疾非由外。我欲求痊是理中。已經䨪爲蠱損。錢因沽酒亦囊空。似聞扇暍仁人事。更乞東鄰壺裡翁。</text>
<title>贈尙之</title>,<text>細 缺六字。忽展烏床手自披。崖蜜 缺五字。谷簾何獨煑三旗。華腴澆舌乾愁盡。道韻凝心夜睡遲。問字休煩頻載酒。十年臭腐會神奇。</text>
<title>右 缺字</title>,<text>愁關桂玉獨凭欄。故舊頗憐范叔寒。不啻薪蒸炊作飯。能分文武鍊成丹。行看烟焰生孤屋。會聽車聲繞九盤。坦腹無憂茶椀大。近來衰病頓平安。</text>
<title>借馬將歸覲。因雨未果而作。</title>,<text>霏霏終日未成泥。欲出茫然意轉迷。借馬今朝遍里巷。離親近日各東西。憂愁容易生華髮。坐卧丁寧復白圭。回首夕林 缺十字。</text>
<title>卽事</title>,<text>悠悠佳節是流頭。洗髮今朝更洗愁。水餠團團崖蜜滑。氷瓜點點瓮蛆浮。北窓靖節尋松逕。西塞玄眞卧釣舟。賢達古今多逸賞。岸巾吾亦自夷猶。</text>
<title>偶吟</title>,<text>不如高卧只長眠。世態人情幾變遷。往事依稀成夢寐。窮途磊落任迍邅。鶴歸松𡬾巢寒翠。鳥悅榴花啄露姸。白髮菟裘猶未得。淵明千載愧留連。</text>
<title>偶吟</title>,<text>半世功名祗可羞。年來自幸得優游。買魚斫膾銀絲細。開瓮斟杯綠蟻浮。冷落任看門外雀。寬閑長擬水中鷗。紛紛憂樂吾何管。今古悠悠貉一丘。</text>
<title>偶吟</title>,<text>南訛功未半。素節欲侵尋。草盛茸如織。苗稀細似針。不耘難有穡。欲揠豈其心。况復無牟麥。哀哉此衆黔。</text>
<title>偶吟</title>,<text>萬竅調刁孰有情。自鳴非値不平鳴。北堂剩得援琴趣。東海愁聞擊磬聲。隨俗難從濡染態。求田肯爲隱淪名。窮通祇可須天命。何事區區觸事爭。</text>
<title>卽事</title>,<text>今朝磨古鏡。塵去湛而瑩。形色自來照。空空入無證。明晦吾何與。不滅惟此性。祗可勤修琢。有無同一定。</text>
<title>偶吟</title>,<text>主人官罷僕還痡。千里霜蹄泥半塗。百莧無時逢一豆。小箕何日飫長芻。傷心荒埒瘦難進。倦力平原策不驅。缺四字 衝雪去。缺五字 堪圖。</text>
<title>寄尙之</title>,<text>何事淸平久編參。榻懸多廢德公談。渡頭瘦馬君何記。江上扁舟我始諳。幾日論文思渭北。明朝聯句在城南。翛然獨卧東窓下。風雨關人自未尋。</text>
<title>偶吟</title>,<text>繁聲閤閤孰公私。堪笑東坡比皷吹。酣夢北窓還聒耳。不知何日夢周姬。</text>
<title>偶吟</title>,<text>分甘衰棄自留窮。賢聖今朝偶復中。拓戶看山多遠意。廢書搜句少新功。一庭機靜生羣籟。半夜心虗悟六通。此趣怕爲兒輩損。北窓休說有淸風。</text>
<title>偶吟</title>,<text>獨卧維摩丈室空。蚊雷蛙皷雨濛濛。蛇涵盞底寧非病。牛闘床前誤擬聦。不整冠簪忘禮節。專心藥褁廢詩筒。妻嗔此疾書爲祟。可且開襟北牖風。</text>
<title>卽事</title>,<text>夏杪尙不雨。耕田固未半。來牟已焦盡。民爭苦藜莧。縱雨晩靡洽。密雲亘不散。蔭蒸草易盛。豆苗自讓畔。長養已無功。駸駸節欲換。荷鋤日日歸。力疲空歎惋。不耘胡取禾。十室九已散。而我亦何爲。天窮無所逭。糠籺猶未繼。何處見白粲。天運苟如此。焚香手自盥。</text>
<title>題興陽東軒 拾遺</title>,<text>秋葉蕭蕭動客情。樽前聊復憶京城。天邊鴈落迷寒影。海口潮生送遠聲。菊亞霜風分晩艶。竹涵凄露逗餘淸。題詩自識無佳語。要許他時記姓名。</text>
