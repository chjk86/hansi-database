<title>野行遭雨</title>,<text>長林驟雨過。倦客跼征轅。垂地浮雲直。連天古木昏。含凉歸別澗。帶暝入孤村。遙見奔流白。平沙沒故痕。</text>
<title>掛帆</title>,<text>江水悠悠去。扁舟汎汎過。鷗浮含宿藻。魚戱動新荷。落日船人飯。中流柁子歌。喧聲生渡口。樵采暮歸多。</text>
<title>曉發</title>,<text>行人將月出。山路照高低。谷靜聞鼯響。巖虛答馬蹄。群星搖峽角。遠樹出湖西。欲辨鷄鳴處。村家隔一溪。</text>
<title>投坡塘浦</title>,<text>平疇無際草連天。野色蒼然赴馬前。溪女汲歸塩白水。渚禽飛下海紅田。夜深漁火連蛟戶。秋至人烟半賈船。到此已知爲客苦。寂寥孤燭檢詩篇。</text>
<title>湖城曉角</title>,<text>更樓起畫角。雲漢逈迢迢。烈氣吹霜盡。殘聲向月飄。三年滄海戍。一夜故園遙。自古男兒鬢。多從是處凋。又金聲回肅殺。秋氣變凄凉。鴈起菰蒲夜。鴉飜埤堄霜。月高時轉羽。風遠乍飄商。響落邊鷹夢。軒勢欲颺。又客夢高低裏。覊心斷續中。凍旗邊響雜。霜拆夜廵通。曲盡空懸月。聲殘更入風。郡門燈暗處。又是聽離鴻。</text>
<title>夕投屯村墳菴</title>,<text>何處一狵吠。如寺復疑村。絶壁微通徑。中峰獨閉門。燈連碧潭影。磬落白雲痕。暫就遠公宿。寥寥淸夜言。</text>
<title>望海</title>,<text>獨來滄海上。臨眺意悠悠。赤旭雲霞溢。靑天島嶼浮。江河終一道。潮汐自千秋。日母長歸息。天墟獨攬收。烟開六鰲背。風掛百蠻舟。半浸中原潤。橫呑小國流。塩花搖白鹵。龍氣雜靑州。有路通雲漢。無梯問斗牛。此心違設釣。吾道欲乘桴。逖聽鵾鵬樂。希蹤六月游。</text>
<title>入沔</title>,<text>極浦天邊樹。孤村沔上田。峯巒巖縣集。溪澗海潮連。白鳥多於水。丁男半在船。宣尼曾不陋。吾道入遐堧。</text>
<title>山行</title>,<text>古道莓苔滑。幽尋入窈然。廻峯忘舊術。鳴壑覘新泉。樹蔭覆深坐。山風吹獨眠。偶然逢衲子。相問虎溪禪。</text>
<title>春雪曉起</title>,<text>卧聞春雪喜。起坐就寒樽。宿翮纔離樹。樵音遠出村。簷虛數片落。日靜萬林繁。幾箇新梅發。朝來映短樊。</text>
<title>寒食歌</title>,<text>野棠一樹臨流水。新墳花映舊墳春。朝日家家鎖茅屋。出門鷄犬盡隨人。天淸野曠哭且行。芳草茫茫古城路。行人駐馬久咨嗟。郭外纍纍是誰墓。西家去歲送祖馬。北隣昨日發喪車。喪車祖馬日來往。所以原頭松栢多。子祭父父祭祖。北邙澆酒無乾土。又有百歲孤墳無子孫。墳上不霑寒食雨。石人瞑目不自禁。牛羊成道穿神隧。請君試拭碑上苔。依稀照見公侯字。</text>
<title>送僧歸三角。憑寄洪君則，洪道長。</title>,<text>渺渺東風度廣陵。輕愁淺醉瞢相仍。黃鳥不來淹海國。辛夷初落送秦僧。花龕月照千峯宿。石塔雲深幾處登。憑訊二洪南北洞。故人相憶讀書燈。</text>
<title>分栽隣竹。次杜樊川韻。</title>,<text>减却西溪韻。淸風向此分。光寒初削玉。淚淺不成紋。斸出披蒼蘚。移來動古雲。世人多俗氣。蕭瑟未聆君。又枕簟宵凉過。琴書夏潤分。深知渾腹韻。莫露遍身紋。欲密妨新月。嫌踈倩片雲。子猷何坦率。一見卽呼君。</text>
<title>倚杖</title>,<text>宿心乖世俗。投跡復江湖。企樹忘巾墮。看雲任杖扶。野長寒日下。村逈白烟孤。獨立蒼茫外。荒簷落暝鼯。</text>
<title>春雪</title>,<text>霏霏輕雪度春宵。藥臼茶厨一任飄。寒壓峽雷新暖薄。勁衝湖霧宿瘟消。枯槎慘淡團寒雀。窄徑蕭條暗夕樵。深巷𨳲門成偃卧。隣僧歸去更寥寥。</text>
<title>水明樓。雨中觀漲。</title>,<text>隱隱雷隨馬。登樓雨急飜。漸高波上𪆽。不盡島中村。客出看新漲。兒喧失故痕。烟雲多變態。深坐且朋樽。</text>
<title>霜</title>,<text>潤於淸水密如花。乍被高風吹度河。志士寶鋩凝曉彩。佳人羅襪感宵華。連沙浦溆綿綿白。和月樓㙜渺渺斜。烟瀨數聲驚淅瀝。也知江鴈宿蒹葭。</text>
<title>義成巖在萬丈峯左峭。嶄絶萬仞。臨眺數百里間。</title>,<text>林稜石角困鉤牽。却出千峯莾蒼然。極頂平平占實地。回頭浩浩見全天。山盤古郭人烟聚。峽送長河郡邑傳。要識此中飛動意。須從高處覔神仙。又溪山蕭瑟自生哀。澹澹長空霽遠埃。絶嶠神淸雲際立。危梯膽細檜顚廻。楊州背日烏鴉去。漢郭開雲睥睨來。東嶺歸時容一憇。踈鍾古木出樓㙜。</text>
<title>十日携泰弟，柳生入水落山。路中遇白足出山者曰晦雲。菴在近。直取沙門路。旣至兩生飢困不起。余獨登陟。至暮而歸。</title>,<text>天淸山骨立層層。風木蕭森晩霽澄。半嶺微鍾雲隔寺。斜陽小語岸逢僧。溪聲並馬縈洄引。峽角妨人曲折登。乍憇蒲團還別去。夢魂留着雪齋燈。</text>
<title>迷路</title>,<text>氷澗濺濺凍靄垂。斷橋崩棧度人遅。招呼峒客臨殘照。問答林僧立小時。誤認破村遙乞火。屢迷荒壠却尋碑。塵中出脚多如此。千古楊朱泣路歧。</text>
<title>十五入平澤望海</title>,<text>蜃吹鯨呷雨纖纖。晝日空濛霧氣漸。小邑人烟分占岸。平原草木半熏塩。潮來遠渡但空色。山出晩晴交數尖。匹馬蕭蕭陂澤濶。鷄聲數里帶葭蒹。</text>
<title>歸到所沙村村店。頗安集。</title>,<text>所沙村店駐征驂。畫閣長橋影射潭。野闢水廻成一聚。馬嘶人語帶三南。稍開鋪肆游民集。漸着繁華俠客酣。湖嶺咽喉須鎖鑰。山川空着腐儒談。</text>
<title>石耳行</title>,<text>萬丈之峯直上天。全壁削成松不枳。嵐蒸霧歊石色靑。人言峯半産石耳。楊州有氓趫而貪。白首輕身利於此。山背微縫去因緣。旣臨其巓利在底。齋香祭神訴貧竆。四顧彷徨拚一死。絞麻百尺分兩端。纏在石角在腰裏。硬心用膽向虛空。裊裊垂下稍安趾。挑多擷深遍罅隙。日午肩重猶不止。長繩時搖未見人。守繩危峭泣其子。子泣莫聞繩欲斷。凄風倒吹日黃紫。心動遺籃却上來。翁孩向哭愁雲起。溪南祖田水旱捐。負薪雪中空破屣。一擔千錢且可資。只擬明朝向塲市。亦知崖下有死骸。苦爲百口忘一己。嗚呼溺貨氓可罪。肉食諸公與有恥。性於耕鑿堯舜民。誰遣知此石耳美。</text>
<title>蕩春㙜下。次杜律。</title>,<text>郭外春堪賞。閒來載酒過。遙看若雲雨。深入盡烟蘿。白石坐來大。靑山身外多。詩朋仍邂逅。佳律接陰何。</text>
<title>白雲㙜</title>,<text>颯爽雲㙜頂。中天氣色新。高安千里目。輕用百年身。白動群流曙。靑圍列邑春。飜悲向來跡。世界一團塵。又浮來海佛此爲宮。洞穴泠泠萬古風。花意着崖猶惜放。檜根逢石郤旁通。三江片雨孤吟外。數嶂幽雲讌坐中。樓閣占餘平地少。半空僧氣裊濛濛。又山城千仞絶塵氛。疊石危花倚夕曛。陸廻平楚殊風散。江盪孤明積氣分。一片楊州歸小雨。半腰華嶽逗輕雲。崔公壯蹟周遭在。撫古悲歌酒不醺。又雨餘三角特危高。風水聲流出峽豪。躑躅洞深多大樹。鼪鼯歲久有長毛。中林往復峯巒逼。盡日攀躋蔦葛勞。自笑本無軒駟分。藍輿還屬綺紈曹。</text>
<title>曉聞樵歌感懷。五言一篇。眎金秀才若虛。</title>,<text>虫食松樹葉。官賣松樹枝。北山氣蕭瑟。南山非昔時。飄然樵採子。腰斧去何之。文殊古寺底。錯薪猶可私。不須多伴侶。微路行獨知。幽人坐掩卷。聞汝晨謠悲。彼有一堗憂。不辭一日疲。有懷斯世憂。慨歎終何爲。</text>
<title>八日獨在西廊</title>,<text>病懷今日却慇懃。燈火初傳酒氣醺。漸覺出門星點點。幾回登閣月紛紛。非期遠客情如待。小立初昏夜已分。知是少年行樂處。喧喧歌皷九街聞。</text>
<title>一派笙歌。自三淸洞過去。</title>,<text>鴉棲御柳少年行。馬上相通燈子名。十字橋頭塵漠漠。三淸洞裏漏盈盈。可憐斜月橫烟夕。同是低歌短笛情。病客此時膓欲斷。闌干倚遍遠河傾。</text>
<title>十九。同李正丈 寅爀，汝承 成坤，載大。自高陽官衙。歷入淸暉。</title>,<text>數峯秋色見崖顚。此地聞名二十年。村僻側通山底市。峽寒飛下洞中川。嵐蒸鹿豕多微雨。日照林巒有薄烟。憑仗一盃聊發嘯。凉風瘦馬共翩翩。</text>
<title>關王廟</title>,<text>廟門晨下馬。畫戟射初暉。古壁荊江色。神髯華夏威。英雄非孟起。伯仲豈張飛。寂寞春秋傳。時危淚滿衣。</text>
<title>九盤</title>,<text>渼湖八月蓼花垂。早發平丘上斗湄。棧道盤盤終日轉。江流曲曲與人期。叢林剩得聞禽語。數馬時逢駄木皮。東見團團石門坼。龍山隱約一眉窺。</text>
<title>月溪遷</title>,<text>危峯對出大江奔。風栝流哀峽氣晨。靑壁吐雲低拂馬。白波搖日上吹人。百年今夕眞輕命。炭叟樵童或失身。時見數夫相叫喚。生憑健足趁麚麏。</text>
<title>雜詠</title>,<text>東峽雲霞擁縣關。別區風土大江間。秋陰漠漠楊根野。朝日離離柏子山。鞭扑故妨淳朴俗。盃觴剩洗旅遊顔。重修輿地須吾集。隨得隨題不復刪。</text>
<title>舍那寺</title>,<text>客子東遊感慨情。前朝名刹背荒城。呼僧掃壁丹靑古。騎馬尋碑草樹平。晝洞深窺烟雨色。晴樓雜過水風聲。歸來醉面薰斜日。野色遙開數嶂橫。又踏石攀林一徑縈。踈槐遠見寺門淸。雲深古殿常多潤。客到秋僧不解迎。太祖光陰留石皷。咸王戰伐有山城。軒窓盡日龍山色。蕭颯飜思絶頂行。</text>
<title>龍津</title>,<text>官渡宜看俗。私行不買舟。波濤瀉高峽。風色見中流。槲葉千村暝。綿花小縣秋。遙知迎五馬。皷角暯津頭。</text>
<title>子野號韵</title>,<text>雨餘生夕照。林靄一千重。古徑凈黃葉。閑房深翠松。門當數峯靜。僧養一冬慵。蕭然塵外想。孤坐聽踈鍾。</text>
<title>立春後。與子野同次王摩詰集中韵。</title>,<text>曠蕩乾坤大。高歌起布衣。春風吹宿疾。花草動閒扉。倚杖隨山色。攤書向日暉。三淸溪幾尺。昨雨洞門歸。</text>
<title>二十七日。同尋源頭瀑布。</title>,<text>疊石叢叢起。天風漠漠吹。奔川勢相急。失地忽中垂。高絶誰能到。飄颻空自奇。濛濛烟雪裏。落日照餘姿。</text>
<title>凌虛㙜</title>,<text>長岡入水逈爲㙜。萬里雲沙一望開。海月將生靑鶴叫。天風不斷白鷗來。孤舟漠漠無根蔕。十島綿綿若往廻。空裏群仙如可喚。飄然共醉紫霞盃。</text>
<title>文鶴山</title>,<text>天邊一道上孤岑。西海滄波萬丈深。落照半腰雲片片。烈風高頂石森森。時平老卒看烽燧。地僻居人祭樹林。歸馬更穿松竹影。怪聲相喚綠毛禽。</text>
<title>無題</title>,<text>惆悵無期若有期。畫堂西畔綠簾垂。盈盈小樹花如雪。初日微風不自持。</text>
<title>西澗源頭。有瀑布絶高。而尙無名之者。</title>,<text>雲梯盡處一呼奇。峽拆風回急澗垂。濕鳥飜飜飛不下。寒松颯颯倒相吹。中天氣色眞橫絶。落日聲容盛自持。遁士幽僧空歎息。山深不許世人知。</text>
<title>十八日。往水落山。</title>,<text>晨興視殘月。半窺西嶺頭。悠哉我有行。百里豆川流。果腹田家食。草韉加黃牛。出門無所礙。高歌浩自由。迢迢水落山。秀色滿楊州。</text>
<title>和君垂騎牛吟</title>,<text>前騎牛。飮之淸溪灣。後騎牛。郤鳴豊草間。淸溪豊草自行止。安知背上有閒人。閒人自閒牛自得。共爾千山萬水身。</text>
<title>溪上次杜律</title>,<text>日照枕流堂。參差棟宇光。衣裳方灑落。樹木復淸凉。遠色諸峯似。徐行一水長。幽深終不極。高咏向蒼蒼。</text>
<title>渼陰雜詠</title>,<text>百丈懸崖瀉急瀾。風雷倒聽竹林寒。天公不與扶藜地。直下龍潭立艇看。又艇子搖搖江渺渺。村童擊楫浪花平。晩來期客龜山曲。橫截馮夷窟宅行。</text>
<title>舟中雜詠</title>,<text>白鷗飛散掛帆聲。風急潮平疾棹行。兩岸好山無數失。中流孤島忽然生。汀洲漠漠綿花柳。氣候濛濛雜雨晴。報道卯君能起否。馳書一紙入京城。又板屋搖搖動角巾。微風鏡面絶纖塵。樓㙜坐擁三江勝。雲樹行穿數縣春。勾引龍門帆有力。盤旋斗尾柁如神。小盃十里猶殘醉。午火官厨薦錦鱗。又漢口春潮不我隨。江山更勝引帆遅。水鍾古寺樽前墮。雲吉孤峯棹外移。蒲葉汀洲斜日滿。柳花村落急風吹。蒼蒼暮入幷溪曲。欸乃聲高興自知。又相烏傾側不安桅。三日風西帆滿開。斗尾天回連嶂起。楊根地坼裂江來。欹林颯颯吹微雨。絶峽喧喧下急雷。欲上大灘須用力。並船歌皷一時催。</text>
<title>淸心樓。次前韵。</title>,<text>萬井鶯花出霧端。朱城樓閣一開顔。亭亭落照臨長浦。漠漠平蕪出遠山。㙜塔中流孤寺影。風雲盡入二陵間。前朝健筆無人繼。萬古滄波白鳥閑。</text>
<title>㺚川</title>,<text>飄颻一騎上忠原。歷歷山川感慨存。西日渡頭孤帆急。東風野外雜花昏。墻垣破落年深驛。父老蹌踉地僻村。百里桑麻猶可望。向來蘓息累朝恩。又杜宇相呼峽勢長。彈琴㙜下草茫茫。風沙暮捲長河水。雷雨春奔古戰塲。上將龍鞱無合變。千秋鳥嶺有蒼黃。秪今不盡猿虫恨。野渡招魂皷笛揚。</text>
<title>延豊雜詠</title>,<text>磧山多古木。釜淵多白石。往來漁樵人。蒼蒼一徑夕。又落日塔頭坪。行人龜尾浦。急風吹孤村。遙遙見白雨。又白雲接靑山。綿綿一百里。溪水與之長。東風鳴不已。又峽人爲火田。人去火不息。風吹上絶峯。夜崩千歲木。又三月謫童魂。寃號嶺頭石。行人不能前。多宿嶺下驛。又延豊官炮手。射獵在深谷。角角雉飛去。硤口春草綠。又落日車馬聲。是上鳥嶺道。行人販南方。多駄北方寶。又秋嶺尙州入。竹嶺安東路。中間鳥嶺高。直走東萊府。又南陂雨初晴。西崦烟盡落。飛鳥翠微間。人家多暮色。又蒼山連驛亭。半入白雲裏。行客沙上飯。居人水頭市。</text>
<title>甓寺</title>,<text>甓寺東㙜久已聞。㙜中一宿絶人氛。驪州郭外鍾聲盡。燕子灘前樹色分。殘夜上來樓角月。四時飄出寺門雲。懶翁千載留眞跡。影殿淸香過客焚。</text>
<title>水鍾寺</title>,<text>昭陽江水下楊根。漢水橫連太白源。遠勢接來危頂檻。滄波呑盡半峯門。垂藤歲月僧多老。虛壁雲嵐晝欲昏。蹤跡百年浮世狹。始知花界有乾坤。</text>
<title>野中値雨</title>,<text>炎天一雨太無端。野徑遙將古木漫。擾擾馬頭偏覺密。依依漁屋漸生寒。望中𪆽拂張和釣。名下人看郭泰冠。歸卧小軒呼酒急。海棠花艶七分殘。</text>
<title>題寢郞壁</title>,<text>老卒如老猴。眠食郞倚汝。日午喚不譍。前溪捉蠏去。</text>
<title>送滄浪屯監之行</title>,<text>地潟河渾古郡頭。曠無人住有耕牛。譚兵未擬屯田奏。賃馬行爲就食謀。客路悠悠西盡海。顚毛颯颯早知秋。莫言地主多傾盖。終是長卿厭倦遊。又文騷九命有前評。論子先朝孰弟兄。跡似益之飄嶺海。才如鞸也侮公卿。跨驢獨往義州界。白首放歌平壤城。顚倒賢愚天戱爾。終然博得一虛名。又西風吹汝白門前。鴻鴈迢迢歲暮天。我本不知天下穀。誰敎往責邑中錢。千秋齟齬文人食。半世低徊達者憐。也識硯田無惡歲。蠧魚生活返陳編。</text>
<title>鞦韆四十韵</title>,<text>丙戌端陽節。嘉陵郡府前。闢塲初爽塏。傾巷早喧闐。始事圍高柳。頻摩似昨年。緣柯推勇敢。擲索縛牢堅。取蕩承旁蔓。貪高壓上巓。雙攀堪自擧。一縱若無緣。裊弱先登㥘。飄颻仰望懸。始催村少試。俄嬲里娘牽。慣此風流戱。看他結束便。穿裁衫不扡。短作袖仍褰。尙似嫌遅重。皆言習捷儇。向前顔更整。開滿意方專。踏板纔軒舃。鳴繩乍響拳。莫言人挽送。終見自騰騫。急引腰微擺。中張手政弦。忙奔劈風箭。勇退急流船。蹴處如相賤。蹲時學屢躚。飜來疑自墮。郤上若難旋。見近將呼喚。成遙倍惜憐。誰能禁動盪。屢欲護欹偏。颺颺將何止。怱怱孰見鞭。據虛飜易力。凌碧任橫穿。極態低昂裏。生姿引郤邊。兼飛抱成㝈。末勢坐猶翩。逞手頻挼葉。傾巾或抓烟。屢驚非揷羽。還道暫登仙。自得應如此。傍人倍悵然。送眸咸寂默。匝立漸團圓。欲落愁平地。回看渺舊躔。遠馨飄粉麝。紛珮委蘭荃。下立如收績。追攀復竦肩。翁嗟懷故隊。兒學欲新腁。驗限看高下。輪廵替後先。良辰眞一樂。白日奄西遷。習俗聊爲爾。源流孰始焉。穹廬資勇捷。漢掖競嬋娟。華戱傳春節。東嬉卽暑天。鄙堪鷄鞠並。瑣可綵毬聯。枕底迷莊幻。街頭傀儡姸。午齋飜戱墨。漫此賦鞦韆。</text>
<title>寄題老松亭。次張主翁 世舟 韵。</title>,<text>有松合拱草堂邊。處士回思手種年。初喜倚離盤護岸。漸愁過屋遠妨天。鶴査亞雪橫斜瘦。龍甲排雷濯沐鮮。似蓋暑能凌火傘。作濤凉欲叶風絃。儒壇異杏朝宜講。蟻穴非槐午合眠。節許輩行篁菊並。義兼援引蔦蘿懸。孤寒不讓籠煙盡。磊砢猶成掛月娟。貴客喝聲應不到。野翁鬚髮可蒼然。森連澗石承碁局。潤長堦莎藉飮筵。每仰愛聽弘景隱。更聞多服偓佺仙。遙知撫玩追眞趣。不必離奇要世憐。我亦倦看桃李事。去隨髯叟隱藍田。</text>
<title>朴淵瀑布</title>,<text>山人慣見漫相邀。漸岸烏紗過石橋。初出峽來猶隱尾。盡吹雲去始全腰。好看暴漲中央瀉。不逐微風側畔飄。欲起朴生潭下笛。冷冷洞府月明宵。又下淵喧沸上淵渟。峭壁重重瀉不停。覇國千年奔甲馬。危城一面闘風霆。古來但敵廬山勝。天設誰論隴峽形。緩急丁寧千尺瀑。丸泥可替備西庭。又天磨不見到今年。一見從玆可屐穿。洞穴忽懸行馬首。湍流長落卧龍前。癯藤抵老雷中立。病鶻通宵雨裏眠。難得飛梯窮出處。且垂脩綆測深淵。</text>
<title>平山野行</title>,<text>客來歲月漸崢嶸。又出松都二百程。倦馬數成尋驛歇。驚鴻時見起沙橫。人稀古木如相識。野濶斜陽不盡行。日暮風埃來撲面。蕭條已似到邊城。</text>
<title>要洪兄</title>,<text>海上烟霞數郡秋。天磨秀色可回頭。僧居一洞分樓閣。葉墜千峯盡瀑流。行續朱張衡嶽錄。且馳元白越州郵。丁寧此意開緘識。圓月松都候子留。</text>
<title>贈別嶺南伯</title>,<text>仕宦中朝自足艱。擁旄三十按湖山。髭鬚最少班行內。氣韵沉雄牧伯間。竹樹陂塘鄕盡楚。兼幷訟牒俗參蠻。南來有客談新政。春雨甘棠畫戟閒。</text>
<title>送別燕歧洪明府</title>,<text>同病相憐十載郞。有時回首愧衣裳。老來稍稍妻兒累。衆裏依依拜揖忙。州縣未爲吾道屈。絃歌要見古風長。身閒自好開書卷。舊學淵源可不忘。</text>
<title>挽李秀才 秀一</title>,<text>淸明風雨濕墳新。寶樹長爲地下塵。唯有板橋西畔草。年年一度作靑春。</text>
<title>大隱巖。重次昔年韵。</title>,<text>大隱巖頭碧玉流。古來烟靄鎖山丘。林中歲月慚眞趣。石上莓苔感舊遊。燕子雙飛過倚杖。桃花一笑近登樓。不須但作題詩去。芳草明沙盡日留。</text>
<title>角巾亭</title>,<text>夾岸風凉夏木繁。維舟石壁晩潮痕。納鞋便覔樓㙜去。鞍馬隨他自入村。</text>
<title>尋回龍寺。遇調元。</title>,<text>碧峯時盡白雲遮。盡日登登一徑斜。洞裏尋君知不遠。瀑流搖落木蓮花。</text>
<title>無題</title>,<text>松風澗水高堂夜。歷亂瑤琴怨歲華。度柳經花何處落。可憐離別在東家。</text>
<title>玉流洞號韵</title>,<text>千年玉洞躡樵蹤。舍馬捫林度疊峯。崖氣自淋苔遍石。瀑流新殺草棲松。深秋一逕生踈雨。薄暮諸天有近鍾。聞說遠公猶不下。虎溪深處少人逢。</text>
<title>野行</title>,<text>山中偶一宿。山下晩來行。野水縱橫暮。秋天一半晴。鳶浮盤遠勢。鴻去墮寒聲。共作黃昏意。蕭條入洛城。</text>
<title>讀巷老詩。仍寄竹西子。</title>,<text>困甚新年便似衰。一竿紅日卧衾時。橋南春色知深淺。已有故人楊柳詩。</text>
<title>會葬桂陽。感懷書示李載大。</title>,<text>相送丹旌至海濱。蕭條草樹眼中新。每言匹馬歸豊壤。誰識靑山在富春。又葬時三月杏花飛。罇酒風流事事非。鞍馬諸親臨穴哭。蕭蕭暮雨洛中歸。</text>
<title>直中寄巷東</title>,<text>官寺淸閒聽禁鍾。此中那得一從容。故人不起知非病。兒女傍邊好得慵。</text>
<title>寄韶莘</title>,<text>風雨凄凄暗愴神。東村南陌一城闉。午齋卧把唐詩卷。却枕唐詩夢故人。</text>
<title>奉送十三叔出宰聞韶縣</title>,<text>深知一縣最便身。羡此廷中幾搢紳。東觀編書仍駄馬。西橋借宅遂還人。都門雨雪辭天日。驛路梅花度嶺春。客裏名山唯舊識。曾凌太白列星辰。</text>
<title>昌道驛</title>,<text>農家養牛堗。木落已可愛。主人留我宿。囑婦時向內。燈前送大梨。一擘淸火肺。俄恠盤中珍。捕魚仍摘菜。自從峽中行。往往看眞態。鞍馬一宵穩。邂逅情可佩。拂曙還相辭。依依嶺月在。</text>
<title>斷髮嶺</title>,<text>垂路蜿蜒若聳龍。岧嶤絶頂表雙松。忽逢天地昭明界。初見蓬萊一萬峯。仙闕曉開金鎖鑰。瑤空秋束白芙蓉。何人到此狂歡喜。斷髮飄然出世蹤。</text>
<title>摩訶衍</title>,<text>古寺蒼然入亂藤。衆香城聳石層層。夕陽洞口生踈雨。流水窓間有老僧。廢座秋來多落葉。虛堂火盡自懸燈。可憐峯上曇無竭。浩劫茫茫問不譍。</text>
<title>萬瀑洞</title>,<text>黃葉森森靜不飛。獨隨流水出禪扉。公然瀑布生風雨。無數峯巒盡夕暉。龍卧九淵何日起。鶴辭西嶺別天歸。徘徊上下情何極。漠漠三淸碧樹圍。又欲從何處問源頭。深淺相通上下求。擾擾側峯爭隙地。蒼蒼橫嶺界高秋。洞開洞裏不窮路。潭落潭中無靜流。薄暮如聞雲外磬。中林漠漠忽生愁。</text>
<title>正陽寺</title>,<text>諸洞松杉次第平。迢迢寒意坐崢嶸。古今天畔孤㙜色。朝暮樓中萬壑情。遠嶺忽橫斜日照。秋峯皆立一鍾鳴。高寒不敢懸燈宿。獨倚藍輿却下行。</text>
<title>猿川</title>,<text>猿川驛吏頗淳厖。遠送官人涉母江。去去馬頭生峻嶺。登登棧底落哀瀧。畬田十月無留粟。峒戶初更有吠狵。何處隆隆巫擊皷。夜深風燭倚寒牎。</text>
<title>哀朴原州</title>,<text>原州使君兼營將。千騎西廵笳皷喧。駿馬夕嘶朝不發。可憐蒼峯驛下村。人生稅駕無定處。萬事悠悠那可論。但願長貧對妻子。幸不死作路傍魂。</text>
<title>道中</title>,<text>悲歌游子孟冬時。短日徘徊峽角危。凍折蒼松垂澗壑。風吹黃雀隱茅茨。行人參語烟中少。征馬頻嘶板上遅。最念雙親洛城裏。北堂衾枕正難宜。</text>
<title>早發由院</title>,<text>天涯霜雪日愁繁。游子今朝又出門。一抹淡烟生灌木。半邊寒日照孤村。依依洞裏鷄遙唱。悄悄溪頭客互言。物色道途如昨夕。可憐西邁不停轅。</text>
<title>江行</title>,<text>十月江天寒。行舟曉來凍。舟人睡不知。猶作滄波夢。又南船與北船。時自隔風渚。朝日上蓬頭。遙呼烟際語。</text>
<title>關王廟 九首</title>,<text>落日東城隅。秋風壯士廟。時危匹馬過。寥落一長嘯。又四海風塵日。關王此掩門。千秋赤兎馬。不復汗中原。又野雀窺金冑。山蛛落鐵衣。時聞風雨響。深夜廟中歸。又駿馬嘶荊楚。回看四海奔。英雄須一死。何識有曹孫。又一片劉璋土。區區得意秋。雲長天下士。生死在荊州。又北去曹公日。東征白帝辰。歸來千載下。安得此君臣。又天地爲長夜。綱常詎可陳。皦然明燭義。幾箇厚顔人。又蜀史堪稱快。竆仁蹙操時。祈山六來往。諸葛竟何爲。又北顧風雲色。南行江漢濆。艱危丈夫淚。斜日吊將軍。</text>
<title>白蓮庵 在雲磨山</title>,<text>登臨絶頂出杉松。落日孤雲盪我胷。北到安邊惟一野。東從皆骨是千峯。英雄割據留金塔。滄海浮來有石鍾。聞說桃源通小路。擧家還欲問仙農。</text>
<title>三釜淵</title>,<text>遠欲看來處。捫蘿俯石門。相承玄澤勢。直下翠屛根。龍伏長當沫。僧尋或到源。如聞玉女語。爭就洗頭盆。又上釜落中釜。波濤下釜懸。仰看全一壁。誰得竅三淵。太始思龍攫。千年驗溜穿。無由問造化。倚杖獨茫然。</text>
<title>禾積淵</title>,<text>中水穹磯峙。窺臨色黝然。人言蟠恠物。誰敢唾深淵。激浪微微涌。生雲細細懸。使君來祭雨。有路古松邊。</text>
<title>蚕谷</title>,<text>客到驅鷄犬。田家問遠行。蕭蕭板屋語。貿貿峽村情。犢下靑谿飮。人依白雨耕。百年聊偃息。何更用浮名。</text>
<title>鶴嶺</title>,<text>蛇盤凡幾曲。峽勢似峩岷。多恐林中逕。應摧壑底輪。暗藤橫走地。蒼鼠顧看人。伐木須康樂。其如擾郡民。</text>
<title>谷雲金公祠宇</title>,<text>夫公冠冕胄。寂寞獨何賢。仕宦陶彭澤。神仙葛稚川。山中採藥日。溪上種桃年。去去從玆始。眞遊幾洞天。又舊宅爲祠廟。寥寥隱几餘。蒲團千日睡。葛筆八分書。故事傳人士。淸風滿釣漁。堪嗟生並世。不得擧藍輿。</text>
<title>卧龍潭</title>,<text>三巴萬餘里。一曲卧龍淵。考跡非斯境。因名感昔賢。山空多老木。春盡有哀鵑。借問誰爲廟。行人謾酌泉。</text>
<title>梅月㙜</title>,<text>幽獨訪千載。古人多草萊。蕭條流水曲。蕪沒悅卿㙜。日落杜鵑哭。山深松栢哀。凄凉採薇曲。歌罷更徘徊。</text>
<title>不知庵</title>,<text>華陰仙洞府。斯老已沉冥。浪說騎雲鶴。猶疑眠石扃。隣僧薙巖逕。山水敗茅亭。崖上尋奇字。苔漫八卦名。</text>
<title>拜武侯畫像</title>,<text>曠世金夫子。堂中諸葛眞。淸高古伊呂。蕭瑟漢君民。感激千秋義。流通四海神。焚香聊一涕。正望北風塵。</text>
<title>華岳山</title>,<text>夜宿華山半。淸晨見華山。盤根數郡外。元氣太虛間。碧洞中開闔。丹崖屢往還。蓮花余欲採。絶頂若爲攀。</text>
<title>松風亭觀漲</title>,<text>夜拔千年木。橫來峽水端。小橋平被沒。危石苦爭湍。一雨眞爲力。高亭却與看。老僧年八十。初見此波瀾。又峯頭掛斷雨。白水入山家。古峽轉雷響。靑林生浪花。忽喧浮小犢。時喜得奇槎。正好明朝踏。平堆兩岸沙。</text>
<title>北寬亭</title>,<text>蒼然三百里。風雨北關來。天地留秋色。江山閱覇才。高樓聊獨立。萬古一何哀。激烈長歌振。醺然有酒盃。</text>
<title>麥坂</title>,<text>人間麥坂險。初是北關程。兩岸何時裂。孤舟墮地行。叢林偸日影。陰谷中人聲。壯士將安得。崎嶇盡剗平。又去去臨關路。悠悠下隴泉。古來悲此坂。行役復衰年。水落靑泥出。橋崩白草纏。千秋汲生郡。隔水見人烟。</text>
<title>德津溟祭罷</title>,<text>祭祀三更罷。江寒微動波。沉沉叢木暗。蜿蜿水神酡。風雨人歸定。星河犬吠賖。今年巫語好。峽裏有桑麻。</text>
<title>松澗</title>,<text>地僻無官路。林踈有杵聲。偶然籬落側。深感旅遊情。流水村村得。斜陽樹樹生。居人不相識。一鳥自來鳴。</text>
<title>花園</title>,<text>宛轉幽禽囀。窺簾去復廻。重重勤報說。屋角杏花開。又林雀蹴仍墜。池魚吹却還。落花無箇力。顚倒鳥魚間。又紅杏臨池發。池中寫綵霞。幽人携稚子。指與倒看花。又辛夷杜鵑落。縞李碧桃開。我是花盟主。朝朝點檢來。又白白紅紅艶。春光誰淺深。詩人妄題品。傷我化翁心。又不識花園處。花園隔短墻。微風晩來過。一道有奇香。又節士不改行。貞女不改粧。花被狂風落。君看到地香。</text>
<title>偶題</title>,<text>花落淸溪曲。寥寥小縣春。今朝鳥雀噪。散米與窮民。又峽人多性氣。村落動嫌猜。失意西家酒。官庭下狀來。</text>
<title>早發</title>,<text>一鷄二鷄鳴。小星大星落。出門復入門。稍稍行人作。又客子乘曉行。主人不能遣。持鞭謝主人。多愧煩鷄犬。</text>
<title>元防禦戰塲</title>,<text>芳草茫茫路。行逢一老人。山深當勁虜。兵敗出忠臣。燒斷平原夕。耕侵遠野春。國殤新雨露。賜祭峽江濱。</text>
<title>葛洞戰塲</title>,<text>此地元豪死。曾聞覆數州。風吹祭壇草。溪入戰塲流。磧裏居人少。沙中落日愁。當時關國運。莫問將臣謀。</text>
<title>渡通溝</title>,<text>仲夏溪流淺。通溝人涉行。苔侵橫彴斷。草入卧舟生。彌月嗟爲旱。居民欲廢耕。官家捕魚急。沙渚滿喧聲。</text>
<title>宿通溝</title>,<text>峒戶居分析。臨溪一路幽。藩籬多用板。騎載盡須牛。夜久漁樵語。生來鳥獸遊。行將挈妻子。就作百年謀。</text>
<title>早發</title>,<text>騎馬平明小雨隨。短簑披拂也須宜。雲嵐少意還吹捲。瀑布無人自倒垂。溪觜草花多寂歷。山腰鷄犬半參差。吟詩恠得聲淸絶。巖屋蕭蕭覆木皮。</text>
<title>道中</title>,<text>征邁悠悠多險艱。峽中人俗或開顔。耕牛截過高峯頂。驛馬工行亂石間。村落占來平地少。老翁生得百年閑。優游隨處堪爲隱。漫作名山再往還。</text>
<title>斷髮嶺値雨</title>,<text>絶嶺蒼然橫數州。迢迢朝日望丹丘。不知風雨生何洞。忽聽松杉似急流。黯淡衆香飜異色。微茫千佛欲埋頭。長風吹作琉璃界。倚樹彷徨極目愁。</text>
<title>萬瀑洞</title>,<text>碧嶂丹崖杳靄間。奔川一道吼仙關。千花下峽爭飛舞。萬玉投潭却蹙還。明月白雲長滿壑。叢鈴碎珮盡籠山。黃昏出洞重回首。惆悵瑤㙜夢裏攀。又行行慚愧照陳身。洞壑玲瓏觸目新。仙界不知何處唾。玉潭誰見是間塵。巖崖自濕元非雨。薜荔無風也拂人。盡發幽慳如不惜。題詩重爲謝山神。又長風吹我興悠哉。幽勝聯綿若往廻。溪水自喧無限靜。烟霏如合有時開。踏過盤石層層出。數盡奇峯續續來。路入檜中應有寺。夕陽淹坐不須催。</text>
<title>普德庵</title>,<text>落日行臨潭水頭。蜿蜒銅柱影中流。老龍噓送虹千尺。扶起搖搖白玉樓。</text>
<title>內水岾谷中</title>,<text>杖藜行不盡。過午自淸晨。樹杪長疑雨。厓陰凜若神。蜿蜒藤走地。倐忽石當人。夕景偸來好。蒼崖照眼新。</text>
<title>隱身㙜</title>,<text>雲林行欲盡。萬里忽生前。積水高於陸。彌空盡是天。飜思拋杖屨。枉作踏山川。仰想乘桴志。臨風一悵然。</text>
<title>圓通洞</title>,<text>圓通洞裏踏明沙。雨歇鳩鳴山路斜。知是曉來溪力健。紛紛搖落木蓮花。</text>
<title>正陽寺襍詠</title>,<text>雄傑高明天下名。華夷頂禮祝三生。夜朝浩氣通滄海。霜雪孤光極太淸。空外嘈嘈萬瀑洞。雲中肅肅衆香城。向來眼底皆塵礫。箇箇癡頑岱與衡。又金銀樓閣半參差。曉入蓬山洞府疑。龍窟鶴巢風雨會。鐵繩銅柱古今垂。光晶晝夜誰能見。氣像春秋僧獨知。聞說毗盧是絶頂。鸞笙還有向空時。又玄圃昭明積玉叢。淸晨客立小樓東。古來寺得千峯色。常夜僧眠萬瀑中。可但登臨眞縹緲。也應魂夢亦空濛。此間高韻誰傳取。板上諸詩見未工。又夜靜山空逈自哀。重巒疊疊水回回。永郞三日留何浦。仙鶴千秋有古㙜。洞府獨眠明月滿。溪潭初起白雲開。玉壺寒極難爲住。雙袂翩然却下來。</text>
<title>發新安驛</title>,<text>朝雲舒卷惜初暾。空峽風來槲葉飜。山入淮陽皆玉立。水從楸嶺盡桃源。逢僧偶識林中寺。駐馬微吟谷底村。世亂每懷長往志。此間安得着柴門。</text>
<title>楸池嶺</title>,<text>淮陽到楸嶺。只是一平岡。地與重林斷。天將積水長。方思跨鵬噣。未畏下羊膓。萬壑渾浮動。歸雲忽渺茫。</text>
<title>金化途中。次子平韵。</title>,<text>人從東縣發。雨入仲秋開。公事一揮却。名山三往來。峯巒連峽壯。草木灑凉哀。峒叟時相値。多言採藥回。</text>
<title>昌道驛。次弼文韵。</title>,<text>飄飄仙嶽興。首路已淸佳。擁馬千峯起。逢人一逕斜。峽流高似雨。田穀白多花。過午鷄鳴處。倉村四五家。</text>
<title>正陽寺</title>,<text>一雨隨人入洞天。登樓漠漠潑雲烟。千峯萬壑從他掩。且辦蒲團半日眠。又漠漠陰雲不可誅。樓頭三日失毗盧。憑君筆力麄豪甚。且作滄溟萬里圖。又正陽樓角殷輕雷。天一㙜前雨乍開。且看崩雲千萬疊。夕陽顚倒又橫來。又三更蕩漾水晶宮。峽氣虛明月上東。萬瀑盡成鸞鳳吹。泠泠如在半空中。</text>
<title>壁佛</title>,<text>金剛正陽寺。有佛十餘軀。巍巍四壁明。仰視非畫圖。往年山寺火。異哉斯不灾。精神入墁土。一一如新開。僧言吳道子。曾自中國來。此畫乃其時。流傳至今日。鄭生稍解者。亦言非東筆。人代雖未詳。古色垂千曆。寄語後來人。無或手傷畫。</text>
<title>觀鄭元伯霧中畫毗盧峯</title>,<text>吾友鄭元伯。囊中無畫筆。時時畫興發。就我手中奪。自入金剛來。揮灑太放恣。白玉萬二千。一一遭點毁。驚動九淵龍。亂作風雨起。偃蹇毗盧峯。不肯下就紙。三日惜出頭。深深蒼霧裏。元伯却一笑。用墨略和水。傳神更奇絶。薄雲如蔽月。興闌投筆起。與山聊戱爾。顧我且收去。郡齋窓中置。</text>
<title>出楡岾</title>,<text>笑別山僧出洞門。漸看輿底湧朝暾。遙遙下見高城郡。海口依微一兩村。</text>
<title>三日浦</title>,<text>客來渺渺立東隈。蘆外漁舟喚不回。巖上孤僧不耐立。却能搖楫鏡中來。又扁舟一曲採菱歌。落日飛霞水底多。三十六峯渾得瘦。不堪秋影漾淸波。</text>
<title>門巖觀日出</title>,<text>六龍初躍五雲奔。暘谷離離赤浪飜。却憶小官曾候駕。一團紅傘出端門。</text>
<title>循海雜詠</title>,<text>千尺懸崖有驛程。西風吹客曉天行。書生毛髮眞飛動。馬首初聞渤海聲。又湖上陰霏開晩暉。長洲曲渚遠依依。漁人撑艇携妻子。茅屋無人浪入扉。</text>
<title>侍中㙜</title>,<text>海棠花下路。十里一肩輿。浦裏移盃酒。船頭進鰒魚。依依村側出。點點島相如。歸棹淸波緩。徘徊月上初。又不須繫纜向中洲。也逐輕風上下流。曲轉兩峯如入洞。高攀危石替登樓。中秋明月方生浦。十里斜陽尙在舟。縹緲棹歌何處落。世人應道永郞遊。</text>
<title>海程</title>,<text>海程隨處宿高樓。烟霧霏霏近十洲。白雪似沙時走馬。靑藍如水却呼舟。謾言作吏三年滯。眞得爲仙一月遊。無限漁翁閒境界。碧天飛盡夕陽鷗。又北起連峯走作關。側邊馳道海棠間。東溟半黑楸池嶺。九郡常寒楓岳山。征客時逢雲際驛。長官多領島中巒。漁村日晩無秋色。却愧行輿不暫閑。</text>
<title>龍貢寺</title>,<text>松檜蒼蒼石磴深。又來龍貢寺前吟。好山却爲題詩宿。佳境多成輟路尋。羸馬倒驅看瀑布。老僧堅挽坐楓林。舂粮百里今千里。隨處流連任此心。</text>
<title>谷雲雜詠</title>,<text>峽口初霜木葉飛。山田平處有柴扉。隔屋五更人逐虎。直過深壑奪牛歸。又屋頭瓜蔓照燈斜。白髮村翁語屢嗟。昨夜嚴霜傷木麥。長男持帖報官家。</text>
<title>贈元伯</title>,<text>蒼蒼筆力入關東。雲水微茫百紙空。醉墨不收騎馬去。海山眞本在胷中。</text>
<title>述其言贈忍師</title>,<text>名山不可住。多少好名人。傍老野中寺。春來隨分春。</text>
<title>昭陽亭</title>,<text>蒼山百里夾淸流。木葉遙飛送客舟。棧道夕陽窺貊國。江城殘角到春州。雙雙送鴈平蕪外。一一看詩畫閣頭。聖代徒然形勝地。笙歌縹緲使人留。</text>
<title>寄酬洪君則兄</title>,<text>一道花江萬柳間。傍邊着得小官閑。白雲僧去三申寺。殘雪民耕五臘山。公退讀書斜日盡。病餘高枕早春還。故人近有詩相寄。海上毗盧欲共攀。</text>
<title>早發柳川</title>,<text>草樹微茫澤國遙。東風行旅曉飄颻。山低紅日生平野。浦近寒潮過斷橋。客路陂田多出沒。荒年井落半蕭條。淸明節冷無桃李。初見沙中吐麥苗。</text>
<title>永保亭</title>,<text>潮落峯巒相繚繞。潮來樓閣盡虛空。黃昏不識寒山寺。月出鍾鳴杳靄中。</text>
<title>寄汝彬</title>,<text>談罷西隣去袂揮。炊烟起處認柴扉。遙遙出沒烏紗帽。知是先生趁飯歸。</text>
<title>仙遊洞。同士謙游。次明律。</title>,<text>洞名聞已久。外勢頗縈回。泉奔借絶壑。石惡起層㙜。偶於官路近。還逐野人來。隱者今千載。淸流薦一盃。</text>
<title>靈珠寺出洞</title>,<text>昨過西菴宿。朝從洞下行。殘鍾山已轉。積葉路多生。峽雨元無信。秋灘自善鳴。蒼然復住馬。極目使君情。</text>
<title>山陽道中</title>,<text>山行數十里。素雪曖蒼藤。峽裏少人跡。寥寥逢一僧。又斜陽照斷峯。淡靄生寒渚。隔嶺定人家。鷄鳴不知處。</text>
<title>別平澤申使君 弼夏</title>,<text>五馬初程此小城。須知事簡也心淸。縣倉有米陂塘飭。官吏無錢獄訟平。堪養老親還近海。頻看兄弟不遙京。是間佳處吾曾過。野寺泠然食磬聲。</text>
<title>送朴士賓東遊</title>,<text>酌酒飮君君不留。嶺東山水又新秋。高歌天陌誰知己。暫下江樓是遠遊。碁局園林收別席。菊花風雨解行舟。書生爲眼何踈濶。一上毗盧望九丘。又故人門外有扁舟。興到登舟萬里遊。斗尾揚帆經月峽。驪頭騎馬入原州。東關九郡皆臨海。皆骨諸峯早得秋。千載永郞無識者。須君橫笛歇惺樓。</text>
<title>竹山途中</title>,<text>漸見人烟薄。時從石磴行。村稀多失道。山好不知名。白靄生寒市。黃花出古城。田頭有苔碣。是入竹山程。</text>
<title>宿忠州箭項村</title>,<text>絶峽方爲曉。雲霞相與奇。月殘危峭白。江出暗藤遅。山擁天何盡。鷄鳴洞不知。一聲荒縣角。風落渡橋時。</text>
<title>念四到延豊</title>,<text>遠看知是邑。寥落數槐靑。公府無呼喚。賓盤有潔馨。小奴吹晩角。閒竹入秋庭。也道迎冠盖。鋪陳漱玉亭。</text>
<title>仙遊洞</title>,<text>百尺層崖照碧潭。時逢烟火寄僧菴。仙遊洞裏行三日。穿盡藤蘿出嶺南。</text>
<title>華陽洞</title>,<text>淸流回抱嶺重重。中有擎天萬仞峯。滿壑白雲平似海。洞人秋夜祭神宗。</text>
<title>十六往遊劒巖。十七還。</title>,<text>鳴琴流水共徘徊。洞壑幽雲稍稍開。恠底白鷗飛去盡。扁舟更載笛聲來。又微吟袖手島潭閒。漾檝中流自往還。落日倒看如洞府。滄波浸得盡秋山。</text>
<title>奉別中表叔礪山公子赴燕</title>,<text>腐儒擊劒意崢嶸。萬里難爲附驥行。鴨綠乾坤三大水。燕京首尾一長城。山河北極何曾改。豪傑中州不復生。歲暮送人歌出塞。歌悲還作楚騷聲。</text>
<title>贈別李仁老出宰文義縣</title>,<text>荊江淸一曲。太守食江魚。嘶馬明朝去。流鶯四月初。文章歸訟案。水石帶官居。上黨諸兄弟。仍來迓板輿。</text>
<title>申正甫挽</title>,<text>酌酒迎君楊柳垂。仲春歸騎自邊陲。東橋草草相携手。六鎭茫茫一誦詩。座上風流今頓盡。箱中翰墨有餘悲。石湖樓閣秋天濶。慟哭扁舟送子時。</text>
<title>翠微㙜呼韵。元伯，公美，弼文，鄭禹賓同。</title>,<text>秋色知何在。吾家簷際峯。行追張鄭子。倚遍兩三松。落日江湖小。新霜澗壑濃。歸時須踏月。微白照吟筇。</text>
<title>元堂寺。次汝弼韵。</title>,<text>小健今朝試此遊。攀緣曲磴出林丘。洪濤石塔搖西海。遠色山牕納一州。暝裏孤狵聞峒戶。雲端數炬見漁舟。也知月在藤蘿外。微白依依上澗樓。</text>
<title>贈別子直之伊川向楓嶽</title>,<text>何處桑麻特地閑。久聞伊峽峽雲間。身衰客說靈泉水。世難僧傳廣福山。縱欲秋風從子往。其如疾病更塗艱。深知勾漏丹砂計。分寄刀圭駐暮顔。</text>
<title>朴先生東巖亭子歌</title>,<text>東巖之高高萬丈。天地以來獨屹然。不知誰家小亭子。直壓巖頭頗鑿穿。東巖之神上訴帝。帝謂此公天所置。奇奇醜醜乃輩人。長戴此公乃無愧。</text>
<title>金先生布袍被偸歌</title>,<text>麤麤之布寬寬製。老金先生一破褐。梁上君子眞戱劇。夜劫先生褐則奪。先生赤身益豪放。漉酒之巾惟長物。百年脫略公與我。笑揖溪頭雙石佛。撫其臂枕其膝。醉卧蒼蒼荒野月。</text>
<title>賦蛙聲</title>,<text>蛙朝鳴蛙暮鳴。或有喧喧起白晝。蛙一鳴蛙二鳴。忽復千萬如相闘。低仰往復中律呂。靜聽其音疑節奏。方其作也誰爲勸。霎然而止被誰肘。寂乎方息如雷收。嫋嫋孤吟猶殿後。前潭後潭山月白。草遠沙明六七畒。幽人高枕松簷下。自然之樂蛙兩部。</text>
<title>戱題</title>,<text>老人近燕立。燕蹴老人肩。白髮將玄羽。如猜更似憐。</text>
<title>過隋城</title>,<text>隋州城外午眠濃。嬴得年來馬背慵。終日風埃橋畔佛。一生烟火店頭松。浮雲不是此村雨。落日忽生何處峯。提轡溪南新說話。洛中親故漫相逢。</text>
<title>馬忽失路。走上危岸。</title>,<text>馬厭行官路。斜尋上斷臯。乍暄衣服重。忽曠嘯歌高。古木分村聚。春雲接海濤。騎牛有翁去。獨立恠吾豪。</text>
<title>素沙</title>,<text>溪頭官路濶。是入兩湖初。南駄或橫竹。北生多跨驢。長橋歸白酒。小市數靑魚。我亦須臾立。斜陽讀碣書。</text>
<title>松楸感懷</title>,<text>孤露餘今日。松楸有九京。來趍如宿昔。俯仰像生平。野閴流川逝。春深古木榮。百年溫凊地。風雨暗淸明。又血泣封塋側。寒雲低栢門。過庭猶有影。誓墓欲何言。忠孝平居訓。生成罔極恩。餘年無大悖。持此報乾坤。</text>
<title>途中雜詠</title>,<text>無限城頭飯禮山。繞城欹側去躋攀。村歌野哭淸明後。物態人情道路間。浦市春潮雙𪆽起。官橋暮雨一牛還。阿誰詩句鑱郵壁。駐勒微吟得小閒。又北上埃塵暮似朝。漢陽行近沔陽遙。無心老木春風過。隨意寒山野火燒。沙岸生烟新出店。陂塘决水下移橋。悠悠昨日非今日。剛得諸君鬢髮凋。又頗覺南遊宿病輕。春深二月度湖城。杏花一樹送寒食。楊柳千條臨客程。牛出人家初野色。船停漁浦有墟聲。關情軒檻遅遅過。瀟灑亭頭欲早鶯。</text>
<title>松都</title>,<text>海雨霏霏過午天。斜陽一半碧瀾船。晩來驅馬高麗國。流水聲中五百年。</text>
<title>過臨津</title>,<text>長湖赤壁近淸秋。一半陰晴參遠洲。程子浦頭雲未散。東坡驛下雨初收。老僧落日非遙寺。嘶馬滄波有小舟。指點愼家林木處。故人曾說有崖樓。</text>
<title>金陵途中</title>,<text>鞍馬翛然出邑中。小橋東畔野雲空。微凉官路照𪍷麥。薄暮人家鳴草虫。渺渺半江餘落日。離離數郡盡秋風。黃鷄啄粒知渠興。打稻塲邊立老翁。</text>
<title>西州途中</title>,<text>暈面江陰酒。江風馬上醒。短花秋盡卧。叢石古來靈。遠水天寒靜。孤峯日暮靑。喧喧車盖路。林凹出官亭。</text>
<title>愍忠祠</title>,<text>猪灘流浩浩。路入愍忠祠。間道提兵日。雙江截賊時。太平忘節義。荒邑寄椽榱。勝敗由來事。天成一死奇。</text>
<title>猉獜驛</title>,<text>束炬侵晨發。猶爲日暮征。亂山無向背。一野有陰晴。馬欲逢村入。鷄憐隔水鳴。山凹猉獜驛。田頭小吏迎。</text>
<title>黃州新城</title>,<text>廟策輕民力。新譙冠大營。可憐迎勑舘。不是備胡城。老樹危無幹。長河凍有聲。衰儒太平涕。閒步女墻行。</text>
<title>迎勑</title>,<text>黃州迎勑使。朝日照城闉。赭傘排龍仗。紅鍪引鴈臣。江南無刃國。天下讀書人。妻子堪飢死。明朝且裂巾。</text>
<title>夜行</title>,<text>出城官路濶。獨往逈無親。曠野偏憐月。遙林或語人。放歌鞍馬上。敲火石溪濱。行夜眞淸趣。爭奔白日塵。</text>
<title>過擺撥</title>,<text>傳聞胡勑近。數日入松都。撥路人遺炬。官橋馬帶蒭。溪深沙口閙。夜黑雨邊呼。我有忙中事。高吟駭僕夫。</text>
<title>山路</title>,<text>悄悄行山路。林墟寂歷過。近峽多長谷。臨關有濁河。臂鷹人或去。防虎夜還歌。烟火非村店。茶姑占小坡。</text>
<title>發金川</title>,<text>客程多往復。早發古金川。風雪人歸邑。江湖客在船。妻兒憑薄宦。詩律入衰年。崖麥抽芽早。遙懷沔上田。</text>
<title>過虎山</title>,<text>騎馬今朝稍遠塵。緣流林麓頗淸眞。斜陽忽復生千嶂。古木蒼然絶四隣。谷口白雲非俗物。溪頭醜石似奇人。乕山深處知誰隱。愧我棲棲尙問津。</text>
<title>贈恕卿</title>,<text>君來前月月初輝。月沒復生君未歸。錢浦舟寒容馬小。碧瀾澌盛渡人稀。道塗艱險方如此。奴僕生獰不可依。我有銀川千斛酒。五更微雪醉牽衣。</text>
<title>路中</title>,<text>松栢森森石欲摧。廻瀾石畔路紆回。客遊正得冬春際。村落時經澗壑隈。山不知名僧邂逅。水從來處洞呀開。半空有雪君看否。只爲峯頭瀑布來。</text>
<title>出松都</title>,<text>古都殘雪路迂回。乍問前朝出老槐。沙岸逢碑多剝落。土城通馬半崩頹。地名往往鐵爐步。王氣茫茫金粟堆。擧目徒然今古感。何須作賦兩京才。</text>
<title>出海倉</title>,<text>官吏驅官有所之。早來冠盖不妨詩。多風古岸無柯樹。善治何人沒字碑。畔奪牛耕通路狹。潮登馬腹避橋危。靑山斷處生帆席。犬吠倉村掩短籬。</text>
<title>愁霖。用放翁集韵。</title>,<text>朝晴雲晩集。川陸曠轅舟。牆壁時聞墮。兒童競學游。園林稀見日。庭院暗生秋。西嶽同人約。空懷一襆裯。又烏峀如浮馬。龜山似覆舟。長江大自在。萬象逍遙遊。日月沉元氣。雲陰壓早秋。浩然湖海望。天地卽吾裯。</text>
<title>送金書狀 應福 赴燕</title>,<text>關河走馬五千程。勝聽街頭喝道聲。人自隔江談大義。誰曾畜眼見長城。遼雲黑處爲中國。薊柳靑時出北京。慚愧西官雙鬢雪。漫憑詩律送君行。</text>
<title>角山發船</title>,<text>乘潮如惜發。離岸忽無情。路轉湖山皺。風吹島嶼行。扁舟容我大。白日近人生。亭午鷄鳴處。江都霧裏城。</text>
<title>望見摩尼山一角</title>,<text>延海舟中見。摩尼第一峯。輕盈捧氷雪。浩蕩漾芙蓉。絶頂終留恨。群仙悵莫從。風帆近仍遠。凝想出蘿鍾。</text>
<title>至月二日。謁長寧殿。</title>,<text>曉謁長寧殿。恭隨奉審郞。乾坤如再造。日月有餘光。敬仰堯癯表。猶垂舜治裳。微臣敢私贊。一誦烈文章。又墨采玄深秘閣綃。六旬恭己儼憂焦。神毫孰敢摹天地。盛德吾猶及舜堯。日沒虞淵疑再曙。江廻滄海宛東朝。箭門杉檜僊僊舞。一陣天風奏鳳韶。又溫駕遵江忝扈從。身騎天廐副飛龍。洞庭廣樂憐殘夢。滄海行宮泣御容。顔駟風雲三世恨。馮唐郞署卄年蹤。賤臣暫似登朝謁。暮退依然鳳闕鍾。</text>
<title>泊昇天浦</title>,<text>絶壁滄波盪日飜。蒲帆晩落浴鷗喧。江頭石佛迎船立。沙口苔碑載績昏。官路漸寬知有邑。港潮初滿不通村。碧瀾棹向西州去。聞說流澌下峽門。</text>
<title>曉發玉山</title>,<text>驛路前頭是斷橋。行人秣馬語蕭蕭。聞鷄三唱登程早。落月千尋去客遙。火透荒林時見店。風來暗浦欲生潮。昌陵斜斷江湖曙。已有鸕鷀拂桂橈。</text>
<title>太古亭。與元伯，公美。拈杜律韵。</title>,<text>楓亭今日事。數子只相知。花落驢磨樹。巾斜客俯池。石床凉可卧。蒲席醉須移。太守來扶病。猶令小酒隨。又此處非初到。初來亦可知。入門由獨檜。淸宅以三池。巖壑留樽久。雲巒與席移。城中塵萬斛。一點不能隨。</text>
<title>夜來風雨。又次奉茅洲。</title>,<text>西溪風雨後。未到也應知。狼狽幾花樹。平流三碧池。詩篇入卷盡。春夏閉門移。我亦明朝去。啼鶯遠獨隨。</text>
<title>有小穿栽。次朴公美示鄭元伯。</title>,<text>隙地園林出。先須鄭朴知。短墻聊護砌。破甕用安池。遠檜高陰落。隣花小雨移。此中留一徑。君輩可追隨。</text>
<title>圓明寺。與洪德老酬唱。</title>,<text>隔歲圓明約。書來不我違。薄雲多態度。宿雨有霏微。漸覺非官路。行知近石扉。君應先後到。溪口問驂騑。又欝然松岳北。別是大芚山。寺出千峯半。川流萬木間。何須携客好。獨自放歌還。恰恰高僧笑。方知太守閑。又寺並高麗起。蒼然八百年。名山福地列。異蹟懶翁傳。鐵佛金渝鋈。銅爐綠入鐫。回頭一漠漠。興滅暮朝烟。</text>
<title>午飰深谷書堂</title>,<text>人來潮滿浦。小立晩洲生。津渡盈虛感。湖山往復情。隔林鳴磬處。落日讀書聲。秣馬怱怱過。詩成且記程。</text>
<title>宿來城鄭氏庄</title>,<text>主人庭戶敞。差可避蚊虻。美蔭連簷密。甘泉潄口淸。掛衣飰未到。高枕睡先成。卽此堪終老。何須末路名。</text>
<title>碧城驟雨</title>,<text>孤竹城昏樹木蒼。龍媒島嶼半蒼茫。烟雲直下行平地。風雨無端截夕陽。皷角海營魂夢壯。驂騑秋驛道塗長。芙蓉明月何須放。白首書生句不香。</text>
<title>向神光寺</title>,<text>曉來雲際興。不盡石潭行。駄客修詩錄。携僧證地名。林虧時海色。馬熟卽官程。洞口遙知是。肩輿立水聲。</text>
<title>銀川道中</title>,<text>秋來知野興。暮景更相宜。村客無虛擔。山翁有滑匙。濶開田畔路。頻見社中期。汩汩何爲者。西風白髮吹。</text>
<title>渡螺川</title>,<text>漸覺身軀重。深憐道路長。老臨江海盡。貧爲室家忙。餘日沙中紫。遙山浦口蒼。悠悠有耕者。不敢問津梁。</text>
<title>發達倉</title>,<text>一年三此路。節序遂侵尋。鴈入江湖盡。牛鳴村巷深。天時見人事。百感有孤吟。下馬難騎馬。逡廵立樹陰。</text>
<title>入海州</title>,<text>近海殊繁閙。山川大抵低。蠏賤人過拾。禾深馬齕嘶。車行入多鹵。船泊或聞鷄。爛熳饒生事。全家我願携。又連陰氣候接邊城。半是山程半海程。村樹帶巢聞鸛響。野風吹草有溪聲。亏多窟古曾觀誌。薇蕨祠荒尙攷名。邑俗從來重秋夕。妓生騎馬上墳塋。</text>
<title>海州夜發</title>,<text>着衣喫飯載衾裯。出見踈星馬首流。林靜隔雲村語近。路回鳴曉水聲幽。小燈書屋人應卧。長炬官程我不休。暗裏却看滄海是。飜飜鷗𪆽避移舟。</text>
<title>入甕遷</title>,<text>尺徑縈紆入甕天。眼中多水少平田。烟嵐百里渾爲邑。漁採千家半在船。袒臂調鷹白翎島。赤身探鰒大靑淵。風帆時落登萊客。挾貨通商自近年。</text>
<title>水營</title>,<text>中秋爲客夜。滄海受降城。月暈魚龍氣。天寬皷角聲。悠哉空覽古。老矣不談兵。病卧譙樓底。幽吟達五更。</text>
<title>金溪村曉發</title>,<text>屢問遙鷄起五更。金村金氏送余行。月低戀客依依在。溪暗離山激激鳴。寺淺官人猶識路。峯荒野老不爲名。相言秣馬無煙店。喜近踈鍾出洞聲。</text>
<title>向牛峙</title>,<text>暮年公故得逍遙。澗谷高低馬失驕。官路偶通隣境寺。野橋多受海門潮。溪山過眼渾如夢。節序關情不廢謠。牛嶺極來成小歇。數州秋色遠蕭條。</text>
<title>村人射會</title>,<text>略彴相通渡。招呼上短臯。酒壺登歲走。帿布入秋高。浩浩田園樂。悠悠道路勞。凉風昨夜起。百念集公袍。</text>
<title>泰安倉</title>,<text>國計蒼茫設險初。峽雲林月護儲胥。轉輸峯嶺民方瘁。團束鼯猱策亦踈。城倚半空徒有此。賊從平野果何如。人和地利吾能說。未讀兵書讀聖書。又泰安施設是云何。只合詩人此跨騾。閃𣅡峽門斜日少。和流水口宿雲多。逋氓契活依倉庫。老木鬚髯長薜蘿。國力年年先自困。七州牛馬斃山坡。</text>
<title>浦村</title>,<text>濱海看人俗。相逢頗朴蒼。網穿包飮食。船破補橋梁。撲地靑泥屋。遮風白葦墻。生涯嵐瘴裏。嫁娶盡漁郞。</text>
<title>繩枕</title>,<text>戊申仲春晦。吾家繩枕成。挼之復絞之。結之縈復縈。長囊漸縮口。亂毛包鬅鬡。功成觀內外。直取溫以輕。朝來染靑出。照座驚光晶。循名朴而野。考實堅且精。置之書室中。自然爲物淸。推之眞宛曲。左右無頗傾。枕之忘其枕。首安四肢平。一轉槐安國。得失尙營營。二轉華胥鄕。曠蕩無能名。三轉醇乎醇。嗒焉遺七情。異哉此中樂。不死亦不生。和得一身春。道爲天下亨。餘年能幾何。托爾白頭盟。平生一布囊。慚愧塵垢盈。靑奴與警木。令人腮頰頳。蘆花孰爲被。願得藜床幷。中寬着此憨。配爲四季兄。相從結繩政。薄俗誰與爭。</text>
<title>三月十七。往延州。</title>,<text>一郡黃山映白川。東風吹我又今年。宿雲曉散元非雨。野水春深盡在田。獨樹忘花心已老。雙禽學語坐頻遷。興長不逐官程盡。平遠堂前十里天。</text>
<title>達倉途中</title>,<text>野路非官路。欹斜入澗濱。旱天常欲雨。農節不逢人。落日叫黃犢。微風飜綠蘋。立談逢白足。問寺是鄕隣。</text>
<title>見舍妹</title>,<text>官栢蒼蒼裏。伊誰上任新。吾家小娘子。今日縣夫人。兒女携來飽。屛筵左右陳。見余言欵欵。多及昔年貧。</text>
<title>又爲宜甫賦哀馬</title>,<text>相隨瘦影海西村。身老家貧賴爾存。緩急倂須騎載力。死生全沒養埋恩。滿郊豊草春無限。近寺幽橋日欲昏。同恨短童鞭在手。經行歷歷暗傷魂。又牛馬兼之買得初。終然力盡涕塩車。隔隣空聽嘶風響。棲櫪猶存齕草餘。白首嗟無轉身路。誰家欲作借驢書。休論畢竟屠門事。帷盖粗存可送渠。</text>
<title>宿江陰朝發</title>,<text>曉來烟靄散初暾。峽角東廻見海門。浦口樹林帆間出。雨餘橋棧吏頻喧。四年秣馬江陰道。三宿留魚愼氏村。牽纜急灘前復却。愍忠祠下浪花飜。</text>
<title>發行</title>,<text>雨餘無舊路。橋棧半難徵。避石人斜度。濱江岸善崩。此村頻秣馬。何寺獨歸僧。西望多殊絶。雲巖隱幾層。</text>
<title>次栢堂</title>,<text>琴書隙地近搬移。門逕深深客少知。雙栢雪霜同汝老。小驢風雨與人期。詩篇謾出皆眞境。仕宦時來不詭隨。末路行裝多可愧。看君當作古賢規。</text>
<title>七夕。同士陳抽唐律。</title>,<text>人間七夕雨。天上二星心。感此神靈復。留君樽酒深。披襟碧荷氣。揮扇老桐陰。鞍馬淸歸路。風蟬送以吟。</text>
<title>秋夜屬半癡</title>,<text>慽慽秋聲集。嗟嗟起病翁。西風如急雨。明月照歸鴻。客有明朝老。林應一夜空。黃花顔色好。獨自曉霜中。</text>
<title>盆梅</title>,<text>春風誰送寂寥濱。老樹深深斷問津。田地纔從封埴得。胚胎已屬發生新。欲知一氣神明處。須驗元功接續辰。花到開時詩亦就。分明天意餉斯人。又閤裏春還睡不知。客來今日始披帷。乍回一笑傾城盡。橫出新枝絶代奇。玉面點蠅休入畫。佛頭鋪糞妄題詩。初逢渠亦生羞澁。相向依依欲倒垂。又初看造次但消魂。肉眼紛紛欲妄論。賞韵不妨還略色。含情何限竟忘言。始知名下無虛士。寧識人間有熱門。雪滿山中相見晩。佩君風味永溫溫。又從君結臘久成言。寢食相通一氣溫。歲暮天寒新紙屋。苔封土皺古陶盆。安身立命元幽獨。沃水焚香自早昏。何處凍吟林逸士。澗邊籬落雪中園。又屛疊爐薰護曲房。朝朝眞爲數珠忙。深含箇箇千金寶。惜放頭頭萬斛香。莫復寒更頻照燭。何須初日遽催粧。澆花秪恐花開盡。擔閣甁泉一夜長。又小齋談笑盡芳菲。歲暮亭亭倚弊幃。二十四番花信首。三千一現瑞華希。菊敷栗里身猶瘦。蓮擢濂溪頰稍肥。琪樹瓊林看不混。何曾雪後暗香非。又紙牕歲暮數枝新。回首名園孰敢春。縱道高寒渠氣格。須知溫潤是天眞。未妨乍着携琴客。愼莫輕呼作句人。畢竟座隅差或可。此翁華髮不緇磷。又盆土溫溫尺寸寬。人功化意卽參看。皮膚雨露新承接。幹體莓苔古蹙蟠。披拂醜枝生媚嫵。發揮踈影送蒼寒。雪消更約偸春手。澗壑搜楂不乏盤。又一望從來欲斷膓。未應論色更論香。春風魂夢回環珮。曉月精神滿屋樑。薄俗敢爲尤物謗。平生不作入時粧。尋常點汚蒙昭質。頳發千秋翰墨塲。又盛名慚愧及兒童。欲出遲遲更把冲。一束生蒭空谷裏。連城白璧瑞烟中。精神渙發方承日。顔色低徊尙背風。蠟蔕金鬚爲我贅。品題何苦半山翁。又聊欲爲春故故遲。盡開終是不盈枝。分明玉雪風塵外。豈以簾房雨露私。借問誰編高士傳。未應輕賦美人詩。曾聞箕穎辭天下。殷鼎調羹是淺知。又彩雲濃處夢魂眞。未敢周旋認宿因。解珮漢妑應寫照。拈花迦葉定分身。還疑仙種非生土。別是天姿不染塵。落月橫參簾幌畔。相看脉脉也難親。又病來加意護孤根。枕畔平章酒一樽。花恐盡開頻點檢。香愁過洩每溫存。踈踈着處還多態。寂寂垂時更斷魂。不道怕寒深自閉。參尋明月到柴門。又短短孤根蹙蹙枝。含英未吐爲誰奇。一寒如此寧辭凍。萬物同春也未知。解榻逢迎眞不分。開樽斟酌卽爲私。是翁休道能溫接。藉手從來略賦詩。又詞翰升堂歲暮期。也應先酹主人巵。何從借汝來全樹。不爲思君折一枝。續續聞香猶隔戶。深深棲影惜開帷。風霜松菊笆籬物。特地藏春爾敢窺。又小龕花睡就調停。吟得詩高却喚醒。獨立本須能耿介。交頭忽復似叮嚀。平生不借春風便。特地還愁玉笛零。坐見寒梢垂節序。床邊曆葉又回蓂。又徘徊淸夜當淸歌。玉骨氷心奈汝何。翰墨故人千載濶。江湖明月一枝多。風襟耿耿唯孤照。今古悠悠復孰過。慚愧中林朝暮遇。攀援歲晏老巖阿。又叔夜書成卧北林。滿山風雪許參尋。未論冠冕群芳譜。便合芝蘭一室襟。置混妻兒名或褻。稱班伯仲契方深。歲闌無賴輕盈質。秪恐終孤耐久心。又歲暮琴書耿絶隣。百年雙眄爲君新。紅顔粧女經霜浣。白面書生稱席珍。叔度逢時誰帶吝。林宗宿處更無塵。俗毫捴是毛延壽。須信孤山略寫眞。又高處難將套語傳。暗香踈影未超然。顔愚獨立三千上。茂叔初拈太極圜。要見胚胎存至妙。直須文字罷多緣。深知渠亦專時晦。誰復鋪陳入譜編。</text>
<title>送梅</title>,<text>衰世論交更有誰。傍人休道送花詩。床頭炯炯亡琴淚。竹外依依掛劒枝。東海淸風危玉貌。中林寒雪葬要離。老翁敢作羅浮誄。愧色差無郭泰碑。又萬卷書頭生寂寥。梅花相守可憐宵。看看座上佳人老。默默燈前片玉消。尙覺零餘多少瓣。已成踈濶數三條。淸樽素瑟無顔色。又是雲河隔歲遙。又一點初飛萬古憐。罷粧窓下泣嬋娟。人間㺚髓難醫頰。海外鸞膠奈斷絃。片月獨成携影吊。百花空學捧心姸。從來鼎鼐君休說。慚愧曹公滿口涎。又秉燭相看染翰遲。春無顔色玉消肌。香塵萬斛歸詩卷。珠淚千團瀉酒巵。且許莓苔埋老幹。更須風雨養新枝。放敎生意深深在。重有繁英照眼時。又誰遣詩人賦落梅。詩人一夜白頭催。靑春有恨堂堂去。明月無言寂寂來。茵幌三生猶宛轉。洞門流水乍徘徊。東風入戶還吹起。吹起終成到地灰。又麤謂平生識我兄。詩成也復與誰評。一篇瘞玉埋香誌。千古燒琴煑鶴情。縱諱南朝承了語。何妨大宋占魁名。潛齋可笑多嫌忌。三逕參盟負送迎。又寥濶襟期暮景斜。人間片涕到梅花。淸風朗月追玄度。流水高山碎伯牙。合浦還珠期隔歲。荊岑埋玉氣成霞。精神留得盤雲鶴。尙問西湖處士家。又昨日猶看密處稀。奈如今日欲全非。㓒園變化飛蝴蝶。月殿歸來罷羽衣。地上斑斑香積界。枝頭耿耿雪消輝。晩窓轉覺楂龍古。褪盡氷鱗卧夕暉。又梅飛戀樹見徘徊。我苦憐梅要接擡。入佩紉隨蘭蕙得。收盤嚼出雪氷來。杏花消息招魂後。楊柳風流作殿廻。抵死敦盟終爲爾。心香一瓣未成灰。又粘襟惹袖意纏綿。枝北枝南悵隔年。劒外倚樓仙信斷。隴頭傳使歲華遷。飄零罷白孤村雪。收拾歸黃四月天。可笑老翁拈彩筆。詩成聊復托嬋娟。</text>
<title>余不能碁博。傍觀各兩律。</title>,<text>手中時落子。若不自聞聲。遠遠爲飜勢。踈踈有暗兵。東隅休道失。一路也知贏。尙疑當局者。目下未分明。又草堂花竹影。河洛入孫吳。欲斷長蛇勢。還迷八陣圖。且爲家口計。差免幅員輸。聊以存吾拙。紛紛失太麤。右碁又爾汝初相識。人言兩當家。推鋒先汗馬。戒險視前車。誑楚鴻溝限。椎秦博浪沙。四隣聞大喝。放局夕陽斜。又將軍翼謀士。料敵問爲誰。縱有靑駹別。其如赤幟滋。輿圖蠻觸割。風雨象犀馳。竟是何天下。中分遂不支。右博</text>
<title>日進及鄭后僑來。次鄭生韵。</title>,<text>多愧君相問。悠悠只掩關。病來驢在櫪。花發客登山。懶惰無如老。周旋直是閒。白雲生卧處。或不似人間。又聞說韶華晩。君來一啓關。花流錦川水。雨自弼雲山。數樹臨書靜。雙鵝對硯閒。不知春去處。春在此中間。</text>
<title>送芸窩洪兄赴郡</title>,<text>百丈風埃裏。丹丘題目新。江山仙太守。樓閣大夫人。一路皆爲鏡。全家自絶塵。坐來知己到。帆外二潭春。又世人談四郡。窅邈白雲情。本以扁舟意。還成五馬行。南昌衰世擧。勾漏列仙名。鷄犬昇天事。誰能與子爭。又楓溪昨醉起。竹嶺忽嵯峨。伏枕心無賴。臨歧力奈何。外家兄弟老。中歲宦游多。皁盖風吹去。東西江海波。</text>
<title>金進士尊甫 信謙 內挽</title>,<text>有國之隆替。其惟觀世閥。世閥之休戚。不必稽史筆。嗚呼李孺人。夫誰爲作傳。後有來讀之。其時盖可見。嗚呼李孺人。內外其誰門。先公謚忠文。實惟白江孫。尊舅老稼齋。淸陰爲大祖。家聲晉王謝。世德宋范呂。珪璋合其美。鳳凰乃爲耦。夫子多文章。裒然人士首。君爲珠玉佩。我爲山龍繡。山龍文燦爛。珠玉響鏘鏘。行揚先祖休。允爲王朝祥。朝野際淸平。門戶稱顯明。峩峩世所宗。孰謂或陂傾。故國視喬木。嗟嗟霜雪剝。大廈移柱石。群生靡所託。乾坤仁類盡。殺氣何浩浩。刳胎遍祥獜。傾巢及聖鳥。嗚呼李孺人。荼毒復荼毒。决絶爺孃懷。流離蠻貊域。爺孃竟何所。家國復何許。滄桑是何世。嶺海是何處。出門千萬里。所隨惟夫子。惟我何以生。惟君不可死。惟君以我歸。惟君保我遺。惟君護我母。惟君狀我父。惟君實能之。是余肝膈語。一一夫子諾。然後瞑余目。世界正冥冥。幽明遂默默。風雪何漫漫。嶺喬何矗矗。魂兮迷歸寧。道路何以因。親庭地上下。何以分其身。魂兮不少待。莫謂有今日。世道尙回互。邦運更慘怛。雖以夫子心。不恨其長逝。我爲孺人賦。聊以存大體。盛哉孺人世。哀哉孺人時。烈哉孺人孝。貞哉孺人私。淵源所從來。運氣所關係。本末斯可見。千秋有掩涕。篇成寄夫子。豈曰孺人誄。</text>
<title>黃花</title>,<text>雲壑蕭蕭葉打關。黃花百本我參間。稚川傳裏康風子。伯益經中女几山。詎但馨香隨雜珮。眞堪服食駐衰顔。落英千載王歐說。辨難紛紛直可刪。</text>
<title>元伯乘月登後崗。獨坐作。</title>,<text>坐莫登高去。登高欲放歌。暗泉鳴洞府。初月潑松蘿。靜覺群書剩。深知一客多。出城已如此。安得老巖阿。</text>
<title>心事</title>,<text>猶知心事是。久已鬢毛非。歲暮琴書窄。天寒燈火微。老妻言有味。衰菊坐相依。湖上今年熟。悠悠且未歸。</text>
<title>示德老要酬</title>,<text>喫飰休沽酒。論文不賦詩。玆爲眞率會。何用簡書期。燕子數三語。杏花高下枝。深深春自別。只恐俗人知。</text>
<title>爲尹浩而 光天 題畫</title>,<text>北嶽朝來色。蒼蒼出半頭。祗應腰下雨。藏得我書樓。白嶽又夾岸多春色。知誰岸上家。主翁還掩戶。去看洛陽花。驪岸</text>
<title>題竹林七賢圖</title>,<text>東京多高節。靡靡在竹裏。夷考林下賢。其先皆漢仕。默想千載前。分明本心事。高風如昨日。撫摩方寸紙。蒼蒼一林竹。映帶故河水。山河非本朝。携手且於是。沉溟是何鄕。盃酒寓意耳。席地復幕天。可見其頂履。森然眉宇際。目擊皆可指。龍章薄湯武。白眼輕勢位。阿咸一犢鼻。不願人紋綺。惻愴山陽賦。黍離感所寄。最悲荷鍤意。傲骨着無地。棲遑或末班。痛哭時相墜。巾幘尙頹然。淋漓相枕倚。無人更喚醒。只可此中死。誰爲七高目。吾且置其二。局促山與王。胡爲此同醉。參軍所螟蛉。二豪無乃爾。畫者李通父。深得延之意。朱衣自公退。吏部是末至。附麗復爲誰。尤見鑽核鄙。俯仰刀筆間。蕉啓通意旨。諸賢限一塵。了不關彼此。丹靑眞狀出。令人大慚愧。嗚呼絶交書。卽此座中起。禍胎所從來。餘人幸不市。當時晦其跡。魏晉無信史。因循莫發明。但作猖狂士。愚今闡微意。一洗諸君子。晴窓命柔翰。展幅題其尾。嵇阮神洋洋。豈不一吐氣。</text>
<title>元日</title>,<text>藹藹方今日。悠悠已去年。東風微在地。啼鳥若從天。筆硯生新意。雲山得再緣。梅花座中老。把酒更依然。</text>
<title>重陽後日。南仲擧來訪。半癡適出。失鼎叙。</title>,<text>寂寂寥寥獨卧時。此時此抱有誰知。人間節序重陽後。天下男兒南八奇。風雨黃花初握手。乾坤白髮一論詩。高歌何處半癡子。斗酒可無他日期。</text>
<title>吳伯玉 瑗 聞我山游追到。相逢於太古亭。</title>,<text>與子論詩晩。明時痛哭廻。相逢秋色遠。小立夕陽來。渺渺臨城郭。怱怱問酒盃。東郊看穫去。不是沁樓㙜。</text>
<title>梅花五律</title>,<text>澗壑三更夜。乾坤一點春。韵高寧帶月。香遠不薰人。徹骨思無僻。忘言德有隣。從君多得力。相敬久彌新。又婉婉春風面。盈盈秋水神。秪愁長不語。多悵若爲親。可但韵情別。終應心事眞。含懷如未吐。延佇爲何人。又偶度春風後。群芳看亦忙。坐深鄕黨敬。已是丈人行。凉燠何知變。行藏自有常。終然殉道意。不沫歲寒香。又千載想奇節。須君氷雪顔。魯爲天下士。夷乃首陽山。不翅逢朝暮。眞堪激懦頑。手中香一瓣。拈起紙窓間。又一片朝來損。令余雙涕垂。美人容瘦後。君子道消時。几案堪承薦。馨香尙捧持。永言圖不朽。略托老夫詩。</text>
<title>次唐人韵。贈也足翁。</title>,<text>牆角杜鵑樹。也先桃李春。僻無携酒客。獨作對花人。白日如成道。東風不廢貧。放吟聲或過。秪恐撼村隣。</text>
<title>官齋襍詠</title>,<text>迢迢乕㙜寺。日日東窓裏。風截晩鍾聲。中間落湖水。又江出邑西北。東垂滄海頭。鳳凰㙜有力。不與邑村流。又昨夜生峽水。上頭雲雨冥。西村有文報。曉失回江亭。又一溪五十曲。曲曲有人家。桃核時浮出。不知何處花。又嗚嗚鳴復停。皷角微霜後。百感不成眠。隔窓滄海吼。又漁村山口缺。薄暮見孤烟。一犬遙遙吠。門前有客船。又山頭古烽燧。烽廢問何年。燃㙜今尙在。日暮自生烟。</text>
<title>桃源宰郵筒</title>,<text>太白東垂影。人家雲氣中。自從頻水旱。不復古鴻濛。峒戶逋畬布。溪童訟釣筒。桃源淳朴處。問俗秪今同。</text>
<title>萬里島</title>,<text>盃樽移別浦。歌舞下高樓。蕩漾扁舟暮。徘徊九郡秋。出林天更濶。橫笛海平流。小嶼斜陽照。漁人採鰒留。</text>
<title>雙嶺中行</title>,<text>荒崖流水瀉縱橫。側側寅緣路半傾。人去澗薪留一束。客過巖鳥叫三聲。孤寒竦幹松無蔭。邂逅交頭石有情。雙嶺中間形勝好。腐儒鞭策到山城。</text>
<title>海程</title>,<text>浦溆綿綿薄有霜。秋空不盡地隨長。嶺根盤錯人烟隱。海氣薰蒸樹木蒼。溢水仍瀦鷗得活。回風忽起鴈差行。雲濤極目鯤鵬界。逢着漁郞講幻茫。又海濶天寬覺我衰。時時嘶馬路威遲。浮雲落日多離合。古驛長關極蔽。水鳥上空遙點點。秋花隨岸自垂垂。松林一帶漁村好。薄暮孤烟生野姿。</text>
<title>召公㙜</title>,<text>風積林梢一徑懸。衣稜阧健作翩翩。召公㙜逈官人歇。穆祖陵荒野老傳。問俗自兼今古感。扶衰不盡宦游緣。苔碑試拭松陰下。文字蒼蒼漫舊鐫。又粘空溟漲極無垠。興滅多端漫不分。混混水天爲一氣。蒼蒼草木接東君。欝陵麋鹿依紅旭。蠻國帆檣隔黝雲。薄暮更愁風信惡。長鯨噴浪雪紛紛。</text>
<title>望洋亭</title>,<text>極目蒼然使我勞。波侵鳥道寄秋毫。不愁地盡天猶大。須信溟深嶺自高。箇箇漁舟輕性命。飄飄游宦犯風濤。持竿老叟來相就。講說鯤鵬意更豪。</text>
<title>寒食途中</title>,<text>山口靑靑麥。孤村一逕斜。淸晨聞杵臼。寒食落烏鴉。年老猶行路。春深更憶家。黃梅人不折。澗底兩三花。</text>
<title>春望</title>,<text>柳葉楡葉榕葉靑。梅花杏花梨花明。黃鳥玄鳥白鳥飛。黃魚紅魚斑魚生。大豆小豆初出土。小麥大麥浪已成。就中水烏何許物。右爲鷹爪左鴨足。明月溪中抓玉尺。十里橫飛割春色。</text>
<title>仙槎縣道中</title>,<text>東來天地半浮沉。仄磴時時歷奧深。日漏汀洲龜暗曝。波浸崖壁鶴悲吟。忽逢沙展一邊岸。屢入松行數里陰。洞穴孤村漁採好。令人飜起隱居心。又晩霧開時落日斜。遠帆橫去海門霞。漁樵盡識風雲變。蚌蛤爭爲月露華。泛泛竹林分小嶼。回回鷗陣起明沙。漫汗溟漲終何際。極目長懷博望楂。又風雲盤九郡。氣候欝相參。積水浮天極。群峯帶嶺南。奧區前誌在。淳俗久官暗。汩汩迷棲托。胡爲此倦驂。又漠漠朝來雨。蕭蕭午語人。浮烟沙上店。行賈嶺南民。偶爲經過歇。聊成問答親。晩天揮袂別。去去各知津。</text>
<title>五㙜山</title>,<text>橫分海嶽獨稱尊。五局森羅氣勢存。欲識山爲東國祖。于筒一滴漢江源。又金剛淵上洞天開。碧玉淸流滿眼來。夜靜五㙜風雨外。先看明月照中㙜。又史閣淸嚴聳翠微。芸香透戶靄菲菲。山花如笑山禽語。三百年來閒是非。</text>
<title>感舊</title>,<text>一體君臣廟貌高。依然環佩集賢曹。從來彰烈祠前水。不復胥江八月濤。彰烈祠又鞍馬千山萬水隈。彷徨此地不能廻。杜鵑啼盡鴈聲起。無數黃花江上開。拜鵑樓</text>
<title>越中行</title>,<text>靑山越中路。烟火頗淳厖。古木時藏洞。層崖不放江。白雲臨水犢。黃葉吠風狵。晩飯平昌界。斜陽照古邦。</text>
<title>竹嶺</title>,<text>絶頂如將逼。盤腰路不窮。濛濛披宿霧。淅淅耐剛風。松出太虛外。鳥浮元氣中。微茫滄海處。帆影忽侵空。</text>
<title>堂阜觀日出</title>,<text>鹵簿煌煌法駕浮。紅雲一朶藹中流。平生不識君王面。却到天涯望冕旒。</text>
<title>次贈權君還鄕</title>,<text>五十川流東復東。路隨流水到還窮。逢人絶域眼多白。擧酒虛樓顔不紅。却憶家山春色外。相看奴馬雨聲中。竹西太守愧無贈。贈以竹林蕭瑟風。又悽悽逢別在關東。晉墨唐詩子乃窮。陟府殘鍾隨馬斷。欝陵初日照衣紅。槖裝旅態冬春際。盃酒人情道路中。吏隱桃源申學士。論文握手想高風。</text>
<title>卽事</title>,<text>逢春經月不知春。今日登樓野色新。畫舫中流官不喚。撑來撑去是農人。又歌聲何處浪陶沙。徙倚闌干日欲斜。簷外杏花殘一半。桃花橫出是娼家。</text>
<title>病後登樓</title>,<text>惻惻竹西樓。春深多碧苔。落花皆在水。缺月獨依㙜。洞氣晴猶濕。溪聲去若廻。頭陀雲夕起。時自宿簷來。</text>
<title>讌罷下船</title>,<text>一半留歌舞。登舟更悵然。樓㙜不在地。簫篴若從天。政惜盈盈濶。終成渺渺憐。洞風來浩浩。雙袂欲因緣。</text>
<title>士陳來會</title>,<text>使君多病忽翩躚。此事從來若夙緣。樓閣宿過非客店。笙歌隨處是官筵。明沙一路連滄海。紫氣渾家作列仙。百尺竹欄先灑掃。風流復有主人賢。</text>
<title>內集</title>,<text>把酒相看孰主賓。飜疑夢寐拭靑頻。一床鳧舃雙明府。千里塤箎兩淑人。友道天倫兼欵曲。繡簾仙樂更鋪陳。洛陽城裏尋常事。大嶺之東碧海濱。又文酒塲中骨肉情。嶺程千疊脚頭輕。初逢各訴湖山別。內集仍聞笑語聲。忘却地窮滄海郡。忽如天擲洛陽城。竹西樓上笙歌處。過客尋常費送迎。又老夫自恠雪渾頭。興發今朝浩不收。盡拂賓筵好樓閣。催開妓樂大風流。交飛燕子春三月。千片桃花海十洲。當日永嘉雙蠟屐。未聞家室作仙遊。</text>
<title>向中㙜</title>,<text>下界芳菲歇。山中問物華。懸崖何代雪。流水是春花。定有源頭寺。先逢洞口家。僧輿已消息。仄徑有喧譁。</text>
<title>武陵溪盤石</title>,<text>林端來皓色。洞府一盤陀。平展無瑕玉。長磨不盡波。鳥過增鶴鶴。人照本皤皤。縱欲題詩去。於渠點染何。</text>
<title>黑岳寺</title>,<text>洞氣尋常濕檜松。片雲朝起自何峯。山頭五十天開井。每一泓中藏一龍。又鍾一鳴時山月生。鍾隨風去月虛明。老僧念佛無人聽。念在中心不在聲。又每到名區暗愴神。欲將名姓寄崖濱。可憐是我衰年意。此地難爲再到人。</text>
<title>出山</title>,<text>怱怱下山路。野態冷蕭踈。籬落荒年後。耕犂斷燒餘。東風政無賴。小麥更何如。父老皤皤髮。相逢尙太初。又入耳如歌曲。南官勸馬聲。知君踰嶺至。與我賞春行。句或穿花誦。盃多藉草傾。依然十年事。聯騎首陽城。</text>
<title>室人生朝戱賦</title>,<text>不多蘭玉尙孫行。麤有官啣卽郡章。把此足成今日醉。一盃聊勸老糟糠。</text>
<title>路中</title>,<text>前宵送客宿交柯。曉起湖山雨乍過。驛路猶聞黃鳥少。人家已在綠陰多。漁舟出沒生涯險。峒語侏離問答訛。四月遍山紅躑躅。殘花無數落巖阿。</text>
<title>次士陳</title>,<text>一水隨官路。林開白鳥浮。吏人皆野態。衙閣卽溪樓。竹下長封印。花源偶入舟。州名嫌稍播。多自玉堂求。</text>
<title>芚山觀海獵</title>,<text>飛來峯出海雲間。一帶明沙漾碧灣。禁臠侯鯖非我事。長鯨斫膾一甞還。又大閙仙槎縣。千艘載網行。先聲到滄海。老鬣遁脩鯨。波湧牽綸重。霜霏斫膾輕。吏人爭貫柳。腥滿首山城。</text>
<title>佛影寺路中</title>,<text>半日尋山去。山深僧不逢。屢回流水逕。仄掛古樵蹤。雨意猶藏寺。雲陰遞出峯。深知明滅意。禁客洞中龍。</text>
<title>佛影寺</title>,<text>浩蕩東天笁。烟霞海上浮。峯巒從古秘。洞壑入門幽。佛影名高寺。仙槎地盡州。新羅遺塔在。姓字不妨留。又捫蘿三十里。百折亂雲中。壁起皆全鐵。橋危或斷虹。方疑樵路盡。偶與寺門通。大界多平地。勞哉此梵宮。</text>
<title>海</title>,<text>自有涵胷大。長爲準岸平。物無論器量。誰似不澄淸。天地存呼吸。羲娥出晦明。逡廵如自失。多愧小人情。又天地低頭處。漫漫不見垠。水宗多異說。風舶自何津。城郭于山國。漁樵蔚島人。望洋亭下市。時得日南珍。</text>
<title>海門</title>,<text>海門初日欲高舂。忽被天邊片霧濃。白雨客衣三四點。靑山官路幾千重。驛夫驅馬紆回永。漁屋鳴鷄斷續慵。决起雙鷗百餘尺。遙遙入浦不堪從。</text>
<title>火飛嶺</title>,<text>密林披拂石槎枒。嶺路登登盡日斜。慚愧秋風吹僕馬。徑過洞壑有桑麻。沙蒙醜石生芳草。樹老荒城送晩花。停輿半頂江陵出。蒼蒼水國映明霞。</text>
<title>哀輿夫</title>,<text>藍輿坐踰嶺。勞逸愧斯民。山峻息肩遠。日高揮汗頻。何能辭代畜。莫不自便身。瞻彼遵崖路。扶藜有老人。又日出擡夫集。日晡官不來。橫輿在林下。帶索立溪隈。好得耕牛歇。空聞布糓催。腹飢村亦近。可畏吏嗔哉。</text>
<title>大關嶺</title>,<text>欝欝大關嶺。滔滔滄海流。鳥飛天盡處。人到地窮頭。薄宦誤微尙。全家傷遠游。剛風吹咳唾。散落百蠻舟。</text>
<title>乙卯暮春念八。往江陵反庫。淸和初吉還。</title>,<text>古道春風晩。山礬一樹花。亂雲通海市。斜日照人家。林犬吠還入。崖牛行獨斜。遙知商客飯。臨水暮烟多。又西日飛飛𪆽。東風獵獵蒲。題詩逢舘宇。歇馬對江湖。漁店多斜路。郵人善遠呼。民謠堪採錄。聊得緩征途。</text>
<title>移席南樓</title>,<text>郡樓南角裊離歌。携手其如解手何。樓下卽爲君去路。夕陽無限亂峯多。</text>
<title>馬蹇行。留十七弟美伯。</title>,<text>初日馬昂然。二日馬不前。魯山馬頻立。竹嶺馬遂顚。步入三陟府。手中空有鞭。宗兄老都護。舘客洗足眠。治馬病在蹄。三日乃能牽。雖牽尙垂耳。官草加養焉。痛飮不問馬。馬健已翩翩。去路如來路。夏澇方迍邅。從古馬蹇歎。爲君題一篇。</text>
<title>題鄭上舍幽居</title>,<text>鄭老琴書隱。門前五十灘。木皮多覆屋。山果自登盤。鞍馬丹楓倚。兒童皁盖看。怱怱坐復起。慙愧此微官。</text>
<title>陂岸逢金儋</title>,<text>出沒重雲隱映松。倐而相失忽然逢。商顔羽客生明鏡。百頃陂頭兩瘦筇。</text>
<title>穿淵</title>,<text>太白黃池勢遠哉。奔波委受石門開。黑崖拆峽雷霆發。玄竅通天日月來。鱗秘鯉魚時出沒。翅霑蝙蝠亂飛廻。危楓蕭瑟成潭處。泛泛承流一葉哀。又遙看野次小嶔崎。洞府中開不敢窺。崖壁鬼神元氣接。松杉風雨太陰垂。也應極力詩篇險。終自難形造化奇。惆悵歸來嵇叔夜。丹書石室秪堪疑。又洞穴飄風萬古淸。白湍吹出鶴飛驚。天端不見溪來處。地底唯聞瀑落聲。野叟邨翁時有路。千峯萬壑不知名。蒼崖欲寄韓山字。千載徵余一濯纓。</text>
<title>黃池山</title>,<text>嵯峨北勢尙彌空。列邑南低莾蒼中。芍藥峯頭微見雪。夕陽無限是安東。</text>
<title>後谷村</title>,<text>松田嶺下洞鴻濛。民俗煕煕太古風。自有此村官不到。走藏兒女槲林中。</text>
<title>火飛嶺</title>,<text>正東山峭截崚嶒。超忽輕輿欲失憑。樹梢步戛荒城角。鳥際吟過積石層。紅葉滿山穿火嶺。白雲如海入江陵。暮年也復詩思壯。浩蕩靑冥接大鵬。</text>
<title>贈北幕李元亮</title>,<text>秋淸城郭外。鐵嶺見明晨。去矣今評事。依然舊逐臣。胡山十年素。瀛海萬漚新。莫謂天涯遠。天涯是北辰。又尻高老從事。下馬謁轅門。問俗亏籠耳。尋碑豆滿源。論兵烽火好。看妓鬢霜繁。家學隨身去。陳編靜夜繙。</text>
<title>村邑鷄犬行二篇</title>,<text>邑鷄人已起。村鷄人尙寐。都邑自多忙。孰如村無事。喔喔鳴天機。于于無外思。又邑犬不驚客。村犬群吠人。村中見人少。邑中逢客頻。不知所處然。謂爾默如醇。</text>
<title>中底村舍曉發</title>,<text>舘客動鞍馬。主人深未興。行將片月去。掛壁有殘燈。</text>
<title>拜先山</title>,<text>壠上成蒼翠。先人手種松。松虫不敢入。一一作虬龍。又上頭王父位。側畔位先君。彷彿承呵訓。兢惶伏暮雲。又鳴鴈過頭上。秋風作序廻。嗟余一片影。兄弟不俱來。又滴滴眼中淚。皿飄寒栢林。風吹還落地。流入綠莎心。</text>
<title>路中</title>,<text>依依復靡靡。驅馬欲何從。澗水三叉會。郊園八月容。夕陽初月見。鄕路故人逢。少駐爲君飮。橋頭白酒濃。</text>
<title>大蓮秋興</title>,<text>偶出初無路。漁梁斷處行。披來鶴氅竦。把得菊花橫。古寺重陽近。荒城落照傾。濁醪猶未熟。掬飮石泉淸。又峯高寺影黑。蝙蝠飛簷前。缺月客携去。殘燈僧照眠。隔窓風雨響。徹夜落幽泉。又絶頂寺高無鷄聲。老僧看星以爲記。長庚下山宿僧語。太白升天飰僧起。啓明馬首送客去。喔喔亂鷄湖樹裏。</text>
<title>次題朴汝厚 墪 蒼玉亭</title>,<text>落霞孤在低多。辛苦憑虛結搆加。也自安身千仞壁。終然立脚百層波。局邊眠𪆽聞棋散。硯外游鱗飮墨過。浮世滄桑應不到。何人更唱浪陶沙。又東南偏得遠空多。巖洞何愁屋上加。來處垂天惟線徑。坐時餘地是滄波。鴈廻陣陣平臨盡。魚出頭頭捴數過。好事也知今歲水。爲君十里拓明沙。</text>
<title>路逢李 民廷 次韵</title>,<text>新昌縣前路。東直廢塘邊。遠照松橋半。踈煙草市前。水聲歸馬並。山色過僧先。片月相隨至。聊成古驛緣。</text>
<title>我騎馬</title>,<text>我騎馬君騎牛。牛何駛馬何遅。君有鞭我無鞭。時時馬立白雲湄。馬立奈何吟一詩。牛聽以鼻亦躕踟。</text>
<title>淸淮分路。李生向板橋。余向銅湖。</title>,<text>蕭蕭秣馬起侵晨。月已低城草露新。莫說淸淮南北路。明朝同作洛城人。</text>
<title>柳葉靑</title>,<text>柳葉靑。行人朝秣上柳川。柳葉黃。行人暮飰下柳川。柳葉靑復黃。行人朝暮過其前。阿誰不折柳枝長。安得垂垂官道邊。</text>
<title>果川曉發</title>,<text>近嶺月益大。側規猶不微。行人宿嶺下。上嶺趁餘輝。緣崖影悄悄。仰視如相依。溪頭出官路。方見數人歸。銅江黑處動。點點鳧鷖飛。入舟月亦落。淸霜浩滿衣。</text>
<title>哀愼谷山敬所 無逸</title>,<text>長河之水暮雲山。雲獨歸山水不還。我欲論詩滄海後。君方駄病九華間。浮生自有龜玆板。故國終迷乕豹關。亡弟挽歌公絶筆。百回披讀淚潸潸。</text>
<title>莘老新僑。依放翁律。</title>,<text>落日方門巷。齋頭逈得西。種蔬餘地曠。出樹老墻低。汲女籬根語。歸禽杵屋棲。是中家與隱。何必遠扶携。</text>
<title>謝來訪</title>,<text>雙袖生波遠可知。鼠皮巾子受風欹。儂家深僻何能到。笑道門前有小詩。</text>
<title>鄭老 日佐 叩枻歌</title>,<text>淡若山澤之癯。放乎江湖之遊。倐而來忽而逝。浩浩歌泛泛舟。千疊山一片月。萬頃波雙白鷗。</text>
<title>次李遂初春雪詩</title>,<text>昨日立春今日雪。東風愁絶倒吹時。鳥輕乍濕飜飜翼。柳潤微黏嫋嫋絲。樹盡花開何太早。物皆頭白不須悲。晩來化作前峯雨。更賦茅簷聽霤詩。</text>
<title>送任孺子之兎山</title>,<text>亭午齋厨不起烟。縣奴持馬板扉邊。先從赤壁穿江路。欲近金陵入洞天。始識華胥置官長。時來虞芮訟山田。堠人半仆無星盖。性介平生稱地偏。</text>
<title>夢得落葉落無數。秋色遽如許。足成。</title>,<text>落葉落無數。秋色遽如許。山開白鳥飛。踈雨生洲渚。歷歷墟里烟。依依漁樵語。夢中重理夢。彷彿曾行處。</text>
<title>立春</title>,<text>老婢過前問酒盃。忽然吾意在庭㙜。輝輝日照兒童起。拂拂風吹老子回。鳥雀低飛知地暖。雲山遠出覺天開。今朝似是人心別。春氣分明處處來。</text>
<title>送南德哉 有容 之任</title>,<text>四郡無詩久。君今作吏行。大江源發處。北壁古來名。人戶白雲起。官家黃鳥聲。趍庭不多遠。負米昔年程。</text>
<title>次莘老</title>,<text>類分閒趣報渠知。烏竹一莖扶我衰。舊畜水沉排峀勢。纔因甕破置池時。春回麯米登新釀。雨過芭蕉洗昨詩。事事從君題品可。君何不至政堪思。</text>
<title>盆梅二十絶</title>,<text>昨夜一花發。深深拆縫寒。初聞童子報。不敢近前看。又並立忽今曉。偎依故近開。如聞相顧笑。太早出頭來。又晩來成品格。參語若瀟瀟。左右相矜色。粧㙜不寂寥。又報道四花發。含羞尙半開。兒童強解事。何急數珠來。又五花初不識。忽見偃枝中。幽處自珍惜。獨持林下風。又六花爲六出。裁剪發天光。果似詩仙語。從來白雪香。又七八多殊狀。橫枝或倒英。從來天造妙。同質不同情。又居然九又十。難復名言玆。次第各爲態。復誰題品爲。又參參仍伍伍。耦耦復奇奇。這是自然數。何人強細推。又回面若相讓。呈身如見推。後來或居上。早發恐先萎。又背人如抱恨。向客若迎之。耿耿欲將語。依依如有思。又昂然仰其首。俯兮愁若唏。何愁亦何喜。箇箇是天機。又盛德欲深藏。出爲天下白。逡廵知爲誰。片月來牕隙。又月影終幽澹。紛紛燭影疑。不如朝日照。一一發揮奇。又參差若異序。爛熳卒同歸。開閤平安報。何從驗瘦肥。又方生有如此。先者豈無衰。只恐飄一點。翩其有反而。又花衰人亦老。臭味何曾歇。衰亦結幽芬。老猶餘艶骨。又主人問此梅。胡獨余文右。歲暮幸華余。所慚貧且陋。又梅花答主人。禀性偏幽冷。秪宜和靖閨。不願傅巖鼎。又傾盖或如舊。白頭非素情。永辭雲雨界。敦我羅浮盟。</text>
<title>新年憶栢堂洪道陳</title>,<text>白身七十絶堪憐。老感今年甚去年。夜似何其頻轉枕。鷄鳴以後遂無眠。延祥詩帖何人占。屬尾屠蘓此老傳。坐想栢堂賢叔侄。紗籠導燭北南阡。</text>
<title>前韻歎衰</title>,<text>華髮蕭森雪可憐。客來休復講余年。樽前無友靑山在。夜裏吟詩白日眠。丘墓隔春呼僕問。朝廷多事聽兒傳。意中堪笑忘筋力。直欲扶筇越北阡。</text>
<title>木屐先生歌</title>,<text>木屐先生鑿木屐。自着一屐賣餘屐。賣屐之錢買濁酒。酒不自飮飮過客。嚶嚶鳥鳴先生去。鑿屐山中倚山石。客到不知先生處。入雲木屐但留跡。</text>
<title>題畫</title>,<text>蒼蒼谿壑氣。全入道人脾。方將與之化。坐作石鬚眉。又瀑布朝來雨。山人坐不移。松頭晴日漏。方是轉頭時。</text>
<title>梅竹同盆</title>,<text>梅自表獨立。竹爲來寓公。一枝斜更好。缺月與之同。不出陶封外。敦盟息壤中。淸風忽蕭瑟。便覺剪裁空。</text>
<title>夜吟</title>,<text>好笑書生老。從心一事無。纔聞病炊婢。忽有訟樵奴。隣馬終難借。名醫不可呼。敎兒剔燈火。燈火落𣰽毺。</text>
<title>送鄭元伯之任巴陵</title>,<text>迎吏楊花渡。津頭是縣衙。去都三十里。闔境百餘家。政事元無獄。樓㙜但有茶。時時覔團領。星盖入江華。</text>
<title>太古亭。次壁上韻。</title>,<text>百世淸風谷。從來草樹華。石門晴雨半。雲徑古今多。水色馬猶立。商聲蟬已歌。晩天東拆逈。數點閃歸鴉。</text>
<title>拈繁字</title>,<text>農家車馬少。芳草入庭繁。牆果或雙落。簷禽時一喧。洞雲常不去。山日易爲昏。隣老晩來至。所言非俗言。</text>
<title>除夕放筆</title>,<text>去年三百六十日。不歌不哭平平過。來年三百六十日。或歌或哭將如何。願自明朝全𥌒盲。都無哀樂入聡明。人歌人哭隣牆外。散作冥冥春鳥聲。獨自哦詩不廢口。更能題詩不廢手。一年三百六十日。一日一詩。又亦有安排不到但眞率。一從得喪俱忘。出無題而作不思得。往往升于大解脫。古紙堆中出而讀。後有知我晩來筆。</text>
<title>入春三日。半癡厚哉 履坤 來小酒。拈杜律。</title>,<text>短牕吾所有。堅坐閱明昏。積雪消來逕。靑山盡處門。蟻尊仍臘味。鳶紙落何村。風雨年年事。年頭一醉存。</text>
<title>送李君敬 日躋 再赴燕中</title>,<text>十年天道變。去復問黃河。皇極浮雲塞。單于大獵過。落旄人自老。廣樂帝猶酡。頭上空留髮。其如一半皤。又百祥樓外路。冠盖接燕京。却下高樓去。重將舊節行。古今華表鶴。春夏薊門鶯。莫若東還早。灣頭竹馬迎。</text>
<title>鄭重瑞 再河 挽</title>,<text>烏川赫葉挺人豪。世知其先不知孫。達則寅城之巖廊。窮則重瑞之蓽門。莫謂重瑞貧短褐。衣被九州志所存。莫謂重瑞窮五十。激昂雲霄思一騫。大家儀刑尙冠冕。百年忠孝爲淵源。二毛之年四皓髮。身長八尺頎軒軒。鴈塔題名百戰後。相如消渴卧文園。斯人斯疾擧世哀。是可碌碌死籬藩。嗚呼名祖有此孫。勳業文章安所論。流風餘韻一醉鄕。四壁之家北海樽。平生淸濁無所失。坐室如斗談髯飜。悲懽得喪寓於此。一氣浩浩仍招魂。松江陵下葬重瑞。落木空山風雨昏。君家歌曲將進酒。唱以送之和白猿。歸來隣麓權石洲。此老同游醉乾坤。行哉重瑞莫回首。今古昇沉貉一原。四丈夫兒一病母。破屋秋風君不言。</text>
<title>送尹令士固 植 出濟州</title>,<text>濟州吾老矣。且聽濟州談。有海時通北。無山更在南。人騎大宛馬。國入洞庭柑。怳惚神仙說。雲深白麓潭。</text>
<title>謝北伯過別</title>,<text>大氣北來咸海頭。浮爲烟月樂民樓。百年絃誦昇平久。六鎭㙜隍戰伐悠。秪恐漸夷長白嶺。重須緊束豆江流。老峯藥相承前政。知到今朝更運籌。</text>
<title>得綃字</title>,<text>一面山光水墨綃。浮嵐撲撲雪初消。偶然春酒留樽在。何處談朋折簡招。官職不來柴馬瘦。家人多病女奴驕。雨餘小吏持詩去。秪恐門前水半橋。</text>
<title>次徐德由韻</title>,<text>聞說諸君陟北城。爭嘶鞍馬踏繁英。病中白髮三千丈。風外黃鸝一兩聲。造化畫春寧有跡。昇平著象敢容評。不妨出我故藜杖。明日綠陰深處行。</text>
<title>九年鷄</title>,<text>我有九年鷄。盖亦鷄之長。雖無宋窓談。尙作秦關唱。諸塒方寂寞。一聲初引吭。山月未半窓。斷續來枕上。昏昏夢囈間。灑然生虛曠。那不珍惜渠。每如良友况。初從何處得。族孫偶所養。爾名靑藪皮。風神亦可尙。或言久則恠。吾知此言妄。中林一茅簷。風雨無相忘。丁寧守一信。與人相無恙。</text>
<title>送石峯後孫入越</title>,<text>錦江亭下水沄沄。松栢荒荒只見雲。再拜子規曾是我。一聲鴻鴈送夫君。客遊此日登樓賦。史筆他時吊古文。明府故人添白髮。淸詩滿峽不相聞。</text>
<title>李金城 英輔 挽</title>,<text>好人棄我皆歸土。老樹逢春自作花。今日作花明日落。送君歸土奈君何。壯元名價瞻魁斗。夷夏家聲仰月沙。楓嶽主人非暫宦。四仙笙鶴一仙多。</text>
