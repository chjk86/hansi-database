<title>次劉夢得秋聲賦</title>,<text>金風浙浙。銀漢悠悠。仙禽警宵。萬籟鳴秋。枯梢振而摵摵。暗蟲語而啾啾。催霜杵於孤村。急風箏於高樓。嶺樹添啼猿之淚。沙洲引落雁之愁。至若井梧已飄。岸柳隨脫。咽流雲於古澗。動苦竹於殘月。鼓一氣之憭慄。鳴衆生之騷屑。紛四邊兮韻初合。凄永夜兮響不絶。如竹如絲。驚旅窓之夢歸。缺。挑空閨之怨離。隨風暗促。入葉潛滋。乍蕭蕭兮復策策。或切切兮又咿咿。則有達人遐觀。得喪兩可。齊天地於一指。混貴賤而無我。猶復聆群動之呼噪。覽千林之衰墮。悲流光之易邁。歎浮生之幺麽。嗟呼固騷人之偏傷。諒志士之多情。商音起而魄動。羽扇冷而心驚。獨凝聽兮不寐。淚隨滴於聲聲。</text>
<title>漫吟 此下十九首。弱冠時作。</title>,<text>騎牛孟相國。執傘黃政丞。鴻疇贊元和。不但淸似氷。有楫川可渡。無雲龍豈騰。煌煌二聖業。尙見倚股肱。古人不復作。蒼生安所憑。</text>
<title>智囊</title>,<text>東南反氣五十年。七國一夕連兵超。大遲小速計已定。深謀叩盡囊底智。玉階無人小臣前。朝衫未脫東市死。白頭吳王斃丹徒。萬金空輸無鹽氏。當時料揣謾稱工。未悟君心難可恃。死後若知紿見誅。區區冤恨終何已。</text>
<title>讀史</title>,<text>朱家不復見將軍。魯連非有求公子。生死存亡却相忘。千金意氣誰得似。此道今人棄如土。紛紛擧世皆濁渾。微恩小惠先德色。商賈之事何足言。</text>
<title>呂尙</title>,<text>渭川千畝竹。正好翦取作漁竿。如何棄苔磯。白髮起泥蟠。功成遂荒泰山陰。故江煙月不復還。衣履天下爲徒勞。不如獨釣滄浪間。</text>
<title>出塞行</title>,<text>陰山寒月照石北。朔風颯颯吹霜草。鼓角聲哀沙塞長。漢兵夜下楡關道。古道猶傳趙破奴。軍中共歌丁都護。行逢戰骨委路傍。萬人無聲淚如雨。</text>
<title>偶吟</title>,<text>以色事夫壻。色衰恩愛弛。以利結朋友。利盡仇怨起。豈但夫與朋。君臣亦如是。惟有服忠信。可以保終始。</text>
<title>山行</title>,<text>草色依微細逕斜。春山處處杜鵑花。騎驢却渡前溪去。煙柳村邊問酒家。</text>
<title>古俠客行</title>,<text>吳鉤錦帶雪花明。易水秋風躍馬行。日暮歸來燕市上。悲歌擊筑訪荊卿。</text>
<title>宮怨</title>,<text>鍾聲漏響聽渾迷。別院深深上苑西。月入重簾人不見。獨憑孤枕背燈啼。</text>
<title>漁父詞</title>,<text>漁翁契闊只漁舟。短棹乘流隨意留。萬疊晴波起別浦。一陣霜雁橫長洲。垂竿醉睡滿船月。蘆花楓葉江天秋。醒來一曲漁父歌。洞庭無壁孤雲收。</text>
<title>出塞曲</title>,<text>沙塵暗天塞月昏。將軍長驅十萬軍。半捲紅旗臨紫塞。磨墨盾頭草檄文。前軍已報獲金人。將軍猛氣誰與群。單于僅乘六騾逃。大漠萬里收腥氛。王庭痛飮月支頭。直上燕然勒功勳。</text>
<title>瑤池宴</title>,<text>瑤池初熟三千桃。八駿天子欣相邀。玉殿玲瓏彩霞濃。琪花瑤樹天香飄。芙蓉旌旗拂銀浦。羽客紛紛爭赴招。玉簫聲中羽觴飛。銀燭熒煌催午宵。瑤階起掃曉露重。海日初吐人間朝。</text>
<title>春怨</title>,<text>淡月參差映重簾。洞房花暖香煙濃。嚬蛾佇立惜年芳。離別煙波銷玉容。江南夢斷畫屛冷。珠淚暗濕臙脂紅。</text>
<title>鬪狗行</title>,<text>衆狗若相親。搖尾共行止。誰將朽骨投。一狗起衆狗起。其聲狺狺狋吽牙。大傷小死何紛紛。所以貴騶虞。高臥天上雲。</text>
<title>湘江懷古</title>,<text>沅有楓湘有竹。淸江一夜空自波。虞妃與楚臣。哀怨較誰多。竹幹斑斑淚有痕。楓林漠漠魂無處。楚些歌來不成歌。空洲月黑孤猿語。</text>
<title>奉寄外舅謫所 沈公諱摠</title>,<text>隋城急雨送征鞍。千里南雲一字難。▦暮蛇山霜雁絶。月明鯨海瘴煙寒。只憐屈子隨漁父。敢效田生勉志完。定識玉成資拂亂。丈夫元▦必爲肝。</text>
<title>次伯氏 諱持衡</title>,<text>養性先要去外侵。禮門安宅不難尋。孜孜宜識丘隅止。戰戰休言屋漏深。却自潢汚浮大海。還從培塿上高岑。明誠盡處 缺。萬理昭昭一寸心。附原韻宇宙紛紛萬事侵。早聞洙泗獨追尋。平生志屈空懷大。問學功虧未極深。開眼欲觀滄海闊。擧頭思陟太山岑。還從病裏究終始。千古要存一箇心。</text>
<title>春望。二首。</title>,<text>幽居物色正相宜。節過重三日漸遲。花覆江沙明疊雪。柳迎山雨暗連絲。潺潺流水環茅屋。寂寂啼禽近竹籬。一半斜陽芳草路。最憐孤客渡橋時。又家在江南煙水間。滿江春色似先還。野桃山杏參差發。睡鴨啼鷗一倂閑。有約携僧尋古寺。無端送客過前灣。床頭一帙參同契。顧笑風塵鬢髮斑。</text>
<title>從同春堂。宋公浚吉號。 登燕岐合江亭。</title>,<text>蕭灑孤亭兩水濱。磻巖古院卽相隣。昔賢遺躅堪揮涕。豪士高風更起人。千古山河如昨夢。百年遊賞最今辰。神明太守來何暮。營構應須次第新。時從氏薪除未及赴。</text>
<title>麗王陵</title>,<text>寂寞松京古堞西。七陵煙樹夕陽低。春晴耕叟驅牛上。石馬前頭不復嘶。</text>
<title>松都</title>,<text>駐馬遺墟意自傷。碧松山下路茫茫。荒城日暮林鴉亂。廢苑春殘野草長。盛麗繁華隨去雁。英雄事業亦亡羊。空餘咽咽西江水。流逐寒潮上漢陽。</text>
<title>孫石項感吟</title>,<text>孫石磯前放短篷。盤渦迥入夕陽舂。孤城殘角嗚嗚響。極浦愁雲漠漠容。危嶂接天猶帶憤。大江歸海獨朝宗。傷心忍說當年事。倚劍悲歌壯髮衝。</text>
<title>江都春日</title>,<text>敗壁萋萋碧草齊。故宮微雨海雲迷。一春過眼人猶滯。萬事傷心鳥自啼。縱有煙花渾寂寞。誰將樽酒強提携。朝廷只是偸安久。無復于今憶會稽。</text>
<title>燕尾亭月夜。錄示經歷李君 松齡。</title>,<text>浦漵微茫斂夕霏。檻前風急亂帆飛。江聲暗雜疏篁籟。岳色初分淡月輝。共喜良宵延勝賞。却憐淸境屬戎威。吟邊寂寞千秋跡。惟有漁人吹笛歸。</text>
<title>江行卽事</title>,<text>水岸荻花暗。孤舟迷泝洄。潮隨江月落。雁帶海霜來。</text>
<title>江城雪夜。次貫之。吳公道一字。</title>,<text>旅壁殘燈意暗驚。無端節序過陽生。寒哦未辦窮愁遣。倦枕難謀客睡成。幾處新梅前夜雪。一窓孤月古江城。喜君秀句開幽興。字字驪珠入眼明。</text>
<title>秋日登高</title>,<text>日暮登臨海上臺。遠砧聲急客愁催。江呑萬里靑天去。山吐孤輪素月來。落葉吟風工點席。寒花泣露故當杯。浮生坐惜流光促。愧乏騷人作賦才。</text>
<title>悼亡</title>,<text>萬事茫然似白癡。憶來存沒尙驚疑。秪言貧病都由我。誰料泡漚遽至斯。魂夢每從泉下會。涕洏空灑枕邊滋。亦知早晩同歸去。未死長爲不盡悲。</text>
<title>車嶺</title>,<text>驅馬踰車嶺。時看谷底村。懸崖燒種粟。雜樹縛爲門。雨歇溪猶響。林深鳥不喧。征驂暫駐憩。聊與野農言。</text>
<title>寒食祭內墳</title>,<text>丘陵非戶室。草樹異屛筵。夢寐寧斯境。肝腸盡去年。精靈應有識。影響奈無緣。山鳥如憐我。悲鳴向塚前。</text>
<title>悼亡</title>,<text>新春燕還舊時壘。今歲花生去年枝。人生曾是物不如。去何之而來無期。森然面目宛如在。邈焉影響終莫追。終莫追兮天茫茫。惟有悲風吹虛帷。</text>
<title>兪正郞 命胤 挽 代家大人作</title>,<text>平生市南翁。死別六經年。夢殘屋樑月。音斷山水絃。九原不可作。人代悲逝川。惟幸有佳兒。緖業期永傳。巨創制初終。恩召降法筵。慈闈日可愛。寸草情堪憐。拜疏讓天官。乞邑赴江堧。林烏樂未幾。索魚痛忽纏。去奉板輿行。歸扶靈櫬旋。邈彼湖外土。蓬藋依新阡。皇皇伏苫塊。風雨叫蒼天。再丁荼蓼苦。積毀理難全。癘虐奄重遘。毒烈劇火燃。血淚尙未乾。苴麻猶在前。斬然一柴骨。冥冥却如眠。弱妻急赴救。斫指灌喉咽。鬼神一何惡。殘命終莫延。哀哀五日內。弟兄俱重泉。雙珠戢兩木。相對倚廬邊。孤鸞與孤雛。摧踊慘連連。天下寧有是。行路亦泫然。事聞動宸衷。哀榮身後偏。葬具旣官庀。婦節亦標鐫。我友積仁善。利澤亦遐宣。年位未稱德。餘慶宜遠綿。乃反降禍殃。天道胡謬愆。直欲訴高穹。漠漠嗟無緣。愛爾儒雅姿。蔚然玉署賢。及父立揚早。橋梓映後先。撫視自童稚。悲喜幾推遷。典刑卽乃翁。每見涕雙懸。雖慙忝先執。道義常勉旃。邇來隔憂居。魂夢頻相牽。凶音遽來傳。驚呼幾倒顚。騏驥未展騁。蘭蕙哀長捐。吾衰更誰仗。親愛凋喪聯。無由撫棺哭。西望杳雲煙。悲情寫不盡。老淚空漣漣。</text>
<title>朴水使 之墉 挽</title>,<text>家世忠臣子。功名節度雄。謫中嗟不起。歸葬五陵東。</text>
<title>登天登嶺。回望江城。</title>,<text>羸馬天登嶺。寒鴉日暮時。回瞻尼岫遠。倍切鯉庭思。</text>
<title>詠史</title>,<text>銅仙去故淚。舞馬戀君情。荀張二家子。獨不愧簪纓。</text>
<title>落花</title>,<text>向晩桃花不耐風。空階坐數墮殘紅。一鳥枝頭啼未了。山蜂抱過小墻東。</text>
<title>題畫</title>,<text>小舟如月水如天。霜雁悲鳴蘆葦邊。篷窓之下誰家子。醉拂宮袍歌扣船。下句一作醉拂宮袍歌白紵。無人知是謫來仙。</text>
<title>李白</title>,<text>平生許與賀知章。末路扶持郭汾陽。一自長鯨天上去。寥寥宇宙幾千霜。</text>
<title>客行</title>,<text>古道人稀秋草長。強驅羸馬獨歸忙。孤村日暮鴉千點。曠野風高雁數行。</text>
<title>畫鶴</title>,<text>瑤臺羽客去無回。海鶴西飛幾歲來。啼過赤壁船頭月。夢落孤山雪後梅。</text>
<title>見思齋摭言記金時習，鄭希良事。感而有作。</title>,<text>非俗非僧金五歲。何來何去李千年。燈前掩卷一揮淚。落月空山啼杜鵑。</text>
<title>偶成</title>,<text>上林苑畔日西斜。無數歸鴉點晩霞。何似滄江沙渚鷺。水雲深處宿蘆花。</text>
<title>奉呈東溟鄭 斗卿 詞伯</title>,<text>六七年前。曾拜床下。有衣鉢相傳之語。蓋戲也。今於新恩之日來拜。公握手丁寧。情意眷眷。故歸而感歎成詩。今代騷壇谷口存。寥寥郭外掩柴門。巴江後學追司馬。楚國諸生祖屈原。星斗雖光羞彩筆。滄溟亦大讓詞源。自慙平昔蒙推奬。更乞今朝賜一言。</text>
<title>李僉知 時省 挽 代作</title>,<text>詩癖書淫死不痊。文窮貧病苦相纏。非關歷落違時樣。自是淸疏少俗緣。宦薄龍驤悲短髮。興來驢背聳寒肩。他時湖寺留連地。回憶難堪淚逬泉。</text>
<title>尹正 舜擧 挽 代家大人作</title>,<text>聖朝徵士盛當年。最是高門棣萼聯。行義元從名父得。淵源更道外翁傳。眞心古貌塵無累。健筆奇文世莫肩。一夕風燈絃永絶。白頭揮涕海雲邊。</text>
<title>鄭公山 榮漢 挽 代作</title>,<text>美政偏敎惠一州。朱旛重拂錦江樓。乍欣恩秩陞緋玉。誰料浮生等壑舟。竹馬曾傳迎舊守。靑烏卽看卜新丘。桐鄕故事眞堪比。碑口千秋定不休。</text>
<title>吳沔川 達天 室內挽 代家大人作</title>,<text>大家才賢似孟堅。相門佳婦壺儀全。靑鸞弔鏡悲中歲。白燕棲樑閱幾年。窮苦半生猶令則。沈綿一病卽重泉。從來姻好情非淺。獨送靈輀涕自漣。</text>
<title>李濟州 𡐔 挽 代家大人作</title>,<text>候風幾夕上危樓。半夜浮生似壑舟。萬里魚龍悲旅櫬。千年猿鶴伴神遊。行時恨入孤雲暮。別後書回綠橘秋。瀛海茫茫窮峽遠。白頭懷曩涕雙流。</text>
<title>崔信川 繼雄 挽 代家大人作</title>,<text>三霜海邑病難瘳。再赴應知命有由。黃鶴白雲才特妙。碧桃紅杏恨空留。歸程不見飛晨舃。浮世翻驚走夜舟。尙憶前冬辭別語。可堪西望淚雙流。</text>
<title>洪校理 萬衡 挽 代家大人作</title>,<text>秦樓寶樹映鵷行。妙歲科名占四場。銓部夕郞膺列宿。鑾坡夜直近淸光。燈前遽轉王濛麈，篋裏空留李賀囊。強慰阿翁還一慟。古來誰得此情忘。</text>
<title>旅遊</title>,<text>貂裘弊盡鬢生秋。京國三年恨薄遊。詩律不能除習氣。酒杯無賴破窮愁。江南消息憑黃耳。海上煙波夢白鷗。十二街頭天欲暮。手中明月向誰投。又旅壁寒燈暗。虛窓落月斜。晨鷄鳴古店。羸馬向誰家。節物看詩草。行裝拂劍花。心旌無所薄。長在故山涯。</text>
<title>偶吟</title>,<text>浮世昇沈等是空。墜花茵溷譬偏工。逢時九萬雲衢闊。失勢三千弱水窮。指李眞人官柱下。偸桃仙客位郞中。平生不必登卿相。但保身名有始終。</text>
<title>新秋</title>,<text>節序當秋孟。微涼生夕櫺。蟬聲穿樹遠。山色入簾淸。片夢尋江國。孤蹤滯洛城。愁懷裁不得。苦詠到深更。</text>
<title>思鄕</title>,<text>瓠實懸籬豆欲花。遙知秋興足山家。何時歸拾前溪蟹。夜雨携燈坐白沙。</text>
<title>夜直春坊。月隱宮城。玉漏丁東。倚窓無眠。不堪江海之思。忽聞隣舍諸公有語丹丘山水之勝。率爾口吟。</title>,<text>淸宵寓直禁園秋。碧水丹山夢裏脩。月下細聞隣壁語。怳如身泛島潭舟。</text>
<title>感吟</title>,<text>兩世公鄕秉國匀。兒孫無地可棲身。却羨成都桑八百。臥龍生理未全貧。</text>
<title>送定州金使君夏卿 禹錫</title>,<text>一出承明隔玉墀。西州宦跡任低垂。世間波浪平何日。關外風煙異昔時。宮漏懸知長入夢。驛樓誰與共題詩。臨分最是魂消處。官路依依柳拂絲。</text>
<title>憶春翁。寄示尹徵君子仁。明齋尹公極字。</title>,<text>痛哭春翁逝。居然又一秋。殘生何所仰。世道更堪憂。月黑咷山鬼。龍亡舞海鰌。逢君語舊事。不覺倍沾裘。</text>
<title>憶江都摩尼山天齋宮</title>,<text>昔過天齋寺。摩尼最上峯。客吟明月下。僧宿白雲中。滄海猶牽夢。紅塵尙滯蹤。重尋違宿計。京洛又秋風。</text>
<title>寄關東按使金夏卿令公</title>,<text>爭道玆行信有緣。靈區淨債子應專。銅章乍出臨邊地。玉節催還卽洞天。八景樓臺詩上畫。三淸笙鶴夢中仙。須憐凡骨淹塵士。分却還丹歲暮傳。又關東從古輟名流。摠爲金剛辦壯遊。地接堯時賓日谷。天連秦使解風洲。星軺會趁沙棠雨。蠟屐行尋露桂秋。秪是離愁裁未得。蟾江孤月幾回頭。</text>
<title>中夏</title>,<text>節分星鳥日如年。深巷陰陰綠翠連。竹醉纔醒梅雨後。蠶眠初覺麥秋前。齋東勝事思吳地。窓下高情想葛天。自笑儒酸緣底事。汗流終晷討陳編。</text>
<title>泣血。五首。</title>,<text>弱疾貧兼萃。孤鰥獨備幷。罪深偏遘罰。創巨尙含生。晝影依形弔。宵魂濕淚驚。九原山幾許。應結望兒情。二蝸室久無婦。雁行終鮮兄。新亡方痛骨。舊逝已呑聲。三祀辛壬癸。七喪姊妹甥。枯魚更誰寄。百恨寸腸嬰。三血屬今餘幾。雙咸一惠連。可憐孤露後。俱是病羸偏。處世無三窟。傳家乏半氈。惟祈勤愛養。共保我生前。四行年今半耋。宿志已全磨。阮眼開靑少。潘毛得白多。囊書携舊草。野服製新荷。猶有憂時淚。心同萬折河。五孑孑孤生惡。嗟嗟百計違。羸孱妨野稼。薄劣愧朝衣。丹訣無消息。玄經有是非。惟宜江海上。生事付漁磯。余罪大惡極。遭罹天罰。數年間連喪怙恃。妻兒同氣甥姪十餘人。又相繼死亡。身嬰奇疾。屢阽危境。天下之窮毒艱苦。豈有如余者哉。外除後。忝拜春坊僚屬。又以先蔭被薦史局。始余應擧出身。只爲娛悅親心。今則內而榮養莫逮。外而世路靡依。絶無強疾從仕之意。且念微才不合玆職。深欲退處田野。以保餘生。而恐爲朝命所迫。未遂雅懷。感涕悲吟以見志焉。</text>
<title>偶吟</title>,<text>世事悠悠更莫論。早知消長自相根。雷霆震處風波急。天日陰時兩雪昏。夜月啼鵑愁洛浦。桃花流水沓仙源。危蹤不忍辭京國。先子偏承聖主恩。又先朝曾侍舜衣裳。更齒离筵近耿光。魏相如今誰所屬。楚臣從古最堪傷。憂時兩鬢驚中白。愛主孤忠質上蒼。欲草短章追折檻。九關深處有豺狼。</text>
<title>春日</title>,<text>山村春色正芳時。天氣纔和日更遲。花裏蝶留香夢懶。柳邊鶯去好音遺。苔侵細逕宜黎杖。水暖淸溪試釣絲。寒食過來耕節迫。隔林布穀喚晴陂。</text>
<title>奴走馬又死。嘆咄成句。</title>,<text>弊惟初瘞走長鬚。困甚遊燕寸舌蘇。春草長來那可試。落花深處更誰須。還思西蜀裁流馬。却羨南州種木奴。莫笑生涯謀太拙。丈夫從古半泥塗。</text>
<title>讒言</title>,<text>讒言能使間曾參。舜日猶聞畏孔壬。掩蔽天聰三不足。搆成人罪百無心。蠅多楚國誰憐玉。馬遠燕臺已散金。白首孤臣中夜泣。九關那得進規箴。</text>
<title>送李侍郞擇之 選 令公濟州按撫之行</title>,<text>海外風謠杳莫傳。皇華別有德音宣。星槎水驛三千里。玉節金門第一仙。客夢應驚鮫浦月。鄕愁定入橘林煙。傷心銜命殊前後。臨別那堪淚自懸。又極南遙望海漫漫。孤嶼萍浮積水間。司馬高文馳蜀郡。猶龍紫氣出函關。淸時自信精忠在。絶國堪誇壯 缺 還。想得神明扶護地。風帆一瞥到仙山。又觚稜繫戀向遐荒。奉使行裝一葉航。霜色戒塗鯨戲靜。奎躔耀彩蜃精藏。歸期莫待黃柑熟。別路遙憐綠草長。咫尺西江風浪涌。濟洋雖遠是康莊。</text>
<title>七夕直廬感懷</title>,<text>一寓銀臺堂后番。庭花瞥眼井梧翻。金箱每濺龍門淚。香案還仍鶴禁恩。只記陰晴塡日子。誰將巧拙問天孫。逢秋倍切思鄕意。明月西洲惱夢魂。</text>
<title>乙卯七月十三日。以禁推就理。</title>,<text>朝辭玉皇案。夕下錦衣庭。寵渥曾分燭。窮愁獨賦螢。微忱腸寸赤。老淚眼雙熒。咄咄無從語。蒼天暮杳冥。</text>
<title>過狐嶺感吟</title>,<text>獨有丹心切。其如赤舌喧。蒼黃出禁闥。怳惚過江村。狐嶺登將盡。華山望欲昏。無端北來雨。和淚濕衣繁。</text>
<title>寓直時。貫之寄詩。還鷗浦後。始次其韻。</title>,<text>昔我金門寓直深。君將佳什細論心。襟期早許蘭其臭。離別遙憐玉爾音。結習惟看存翰墨。名途始豈戀纓簪。至今風雨猶驚夢。掩淚柴荊到夕陰。又宿願嘗存下澤車。中年深恨計全虛。脩門三入愆逾大。故里重還鬢已疏。經歲沈痾須几杖。逢春閒興寓耕漁。空籬雨歇幽禽語。正是江樓睡罷初。</text>
<title>閒中偶吟</title>,<text>鷗浦橋西橫島涯。水村深處是吾家。沙禽數點白如雪。渚草千團紅似花。隱隱潮聲風外鬧。依依帆影雨邊斜。江山應笑歸來晩。遲却文山一歲華。</text>
<title>秋意</title>,<text>日暮寒潭水自波。秋陰漠漠結庭柯。村依林樾逢人少。宅繞蘆花聽雁多。宮燭曾慙修祕草。爐香敢望襲枯荷。江楓詠罷將誰寄。一夕幽思鬢欲皤。</text>
<title>聽雁憶謫中諸公</title>,<text>點點遙空雁。南飛何所如。佳人隔天末。願付一行書。</text>
<title>次李上舍 志奭 病中詠雪韻</title>,<text>金烏城邊垂凍雲。梅鶴浦前飛朔雪。散點寒樹似回春。偏透暗窓疑縈月。尋梅興逸想疏淸。詠絮才高憐皎潔。俄頃陵谷已澄徹。一半松檜猶騷屑。念昔簪筆忝禁直。雪濕靴底趨金闕。漂泊如今客天涯。愁看萬片埋林樾。色映衰鬢共皓白。寒侵瘦骨添凜冽。家山何許病未蘇。頸如凍龜腸火熱。盡日窮村人不到。燒殘榾柮孤煙歇。呵毫強和才子詩。郢曲千秋猶未絶。</text>
<title>玉林寺。次玉山使君尹叔麟 趾完 贈別韻。</title>,<text>流落天涯遠玉除。殘年一病似相如。殊方節物江梅拆。古寺離筵雪竹疏。旅枕那堪聞急管。長途共說愼征車。使君歸思知偏苦。須趁故園花發初。寺在金烏山下。有冶隱所種竹。</text>
<title>久客</title>,<text>虛名遠媿賈生才。濩落風塵任衆咍。憂患十年身已老。客遊千里病相催。始離蘿谷纔秋菊。久滯烏山已臘梅。片夢依然鄕國近。稚兒顚倒喚爺廻。又吾生湮阨詎堪陳。底事南來又苦辛。鳥嶺憑危如蜀棧。洛江嬰病似漳濱。悤悤急景催殘臘。落落殊方少故人。日暮長安迷北望。滿山風雪客愁新。</text>
<title>寄玉山使君</title>,<text>北望家何在。南來臘已殘。行裝孤劍短。旅思一燈寒。瘦骨無時健。愁腸此夜乾。詩成多苦語。惟寄使君看。</text>
<title>次鄭君平韻。寄李承宣 東溟 梅鶴亭。</title>,<text>江夏名流迥出塵。幽居早占洛東濱。淸標和靖重生世。絶筆羲之更逼人。舊地猶傳梅鶴號。遺墟長想水雲身。今看宅相新華搆。滿壁篇章摠有神。梅鶴亭乃故黃耆老遺基。而承宣以其外裔。重修而新之。</text>
<title>冶隱竹</title>,<text>萬丈金烏出白雲。冶翁棲隱此間云。貞心不忍歸新主。舊跡今猶看此君。</text>
<title>孤山梅鶴</title>,<text>憶昔孤山黃處士。百年身世一漁磯。亭前梅鶴猶依舊。筆下龍蛇尙欲飛。</text>
<title>鄭校理鵬故居</title>,<text>谷口淸標世莫攀。一竿高臥碧溪灣。腰犀宰相竟爲蜮。索蜜故人應厚顏。腰犀洪景舟。索蜜成相希顏也。</text>
<title>次贈崔學士汝和 錫鼎</title>,<text>北來孤影冷。南望客愁深。縲絏悲殘喘。觚稜繫寸心。支離漳水疾。憔悴楚江吟。夙昔金鑾友。猶思筆共簪。附原韻萬里江雲暮。千重嶺樹深。依依前夜夢。耿耿故人心。遠客仍秦贅。沈痾定越吟。何時文酒社。一笑會雙簪。</text>
<title>余就理數日見釋。將還鷗浦。約與貫之會宿蓮洞舊第。是夕適出他處。忘前語。飮醉未還。貫之如期而至。待余不來。獨留宿余家。夜題數篇于冊子而去。余於明朝始歸悵歎。次其韻以錄似。</title>,<text>暫向終南滯我行。虛勞高駕過東城。樽前孤負良宵約。句裏留看遠別情。老去窮愁惟有淚。病餘形貌更堪驚。客窓無寐懷君切。長樂殘鍾送曉聲。又疏慵自識世難行。閱眼風波入夢驚。隔歲漳濱仍臥病。經旬梁獄幸原情。可憐末路違心計。惟悔當年學舌耕。從此閉門江海上。滿汀沙鳥弄春聲。又南州嬰一病。萬死復爲人。棧路經危險。圜墻備苦辛。傷心時事變。閱眼世情新。旅舍淹留地。孤燈照影親。</text>
<title>寄沈學士龍卿 壽亮</title>,<text>人言子我兩相於。奇禍同罹鬼滿車。繫主丹心憐共切。憂時白髮較何如。城西一別三年後。嶺外重還萬死餘。邂逅江頭俱下淚。不堪斜曰照離裾。附原韻北闕當年誤上書。至今銷骨謗盈車。同聲豈是君相應。直氣還慙我不如。離別詎堪江海遠。心期共保雪霜餘。城西舊跡依然在。涕淚無端更濕裾。</text>
<title>送李進吾 墩 佐幕海西</title>,<text>宗英大節挺三韓。之子才名稱茁蘭。雅望曾推周太史。儀曹新拜漢郞官。靑衫佐幕功名薄。彩服離庭客路漫。江浦故人偏惜別。海天風雪尙餘寒。</text>
<title>龍仁從兄 持恒 次先王考題野牧亭舍韻投示。愴感奉和。</title>,<text>悲纏范硯再周星。霜露春秋惕履庭。講樹猶存瞻舊迹。靈根夙殞痛吾生。承家每懼前徽忝。觸境難堪感淚橫。況復遺篇那忍讀。賡吟只是寓哀誠。又先業蕭條傍海汀。老槐疏杏護空庭。旅遊東洛傷前事。歸向西疇寄此生。依舊長洲潮水滿。至今孤島夕陽橫。淸門莫道無遺物。看取憂君一寸誠。又晩斂危蹤返舊扃。身名自愧忝家庭。眼中棣萼如干在。頭上霜毛若箇生。澤國平臨秋水迥。秦城回望暮雲橫。爭隈惟有村翁至。斗酒黃鷄見素誠。</text>
<title>失火後感吟</title>,<text>一出螭頭二載餘。周南病後轉慵疏。射工固有中人影。回祿胡爲爇我廬。堪笑闕文仍借馬。方知失火果殃魚。淸貧計活元懸磬。猶喜無煩柳子書。</text>
<title>送安來叔 垕泰 赴順天</title>,<text>昇州風土近何如。謫宦憐君泣血餘。積歲沈痾偏畏瘴。窮途遠別倍沾裾。梅花發後應傳驛。橘子團時正下車。聞說南邊征賦急。須將惠澤遍田閭。</text>
<title>寄題善山梅浦精舍</title>,<text>三世南移未北還。卜居初傍洛江灣。雲低冶隱廟前石。月上天生城外山。鶴浦鷗沙詩料足。梅窓竹塢醉眠閒。風流呂李芳隣近。短棹相隨煙水間。</text>
<title>浦居卽事</title>,<text>雁陣飛橫浦。蘆花落滿舟。丹心終不歇。夜夢繞龍樓。</text>
<title>次諸人韻。送從弟伯度 持憲 之任禮安。</title>,<text>桃李園中嘗恨隔。茱萸揷處更傷離。那堪元日松楸雪。千里分張贈一詩。</text>
<title>送趙固城 世煥 之任</title>,<text>長安雨雪冷侵裘。旅舍相逢卽別愁。君向鐵城心似鐵。我歸鷗浦迹如鷗。文章自是徒爲累。世變由來更孰尤。早識死人非嶺海。臨分未制淚橫流。</text>
<title>次任生煕卿 弼周 韻</title>,<text>簷外喃喃巢燕忙。海天風氣適暄涼。村醪買處須盈眼。野菜咬來亦飽腸。佳節一春花似雪。幽憂三載鬢如霜。慇懃隣友投新什。倚柱沈吟到夕陽。</text>
<title>與進吾登鳳仙臺</title>,<text>少別仙臺歲月悠。偶從佳客更淸遊。大洋東上爲群浦。衆岫西來聳一丘。白鳥去邊漁笛晩。靑松影外蜃樓浮。風煙依舊悲歡變。感淚憑添逝水流。又憶曾蘭枻月中還。重訪名區鬢已斑。渚鳥應知前度客。岸松猶記舊時顏。山光歷歷晴煙外。海色搖搖落照間。爲向洛陽行子道。秋風有意更來攀。鳳仙臺在余家鷗浦之下。舟行則僅五里而回。向陸路則三十里而遙。是地也斗起海口。北瞻漢陽。西臨外洋。山 缺 相錯。一望萬里。又有長松百餘株。蒼翠浮天。松下可坐數百人。自昔爲海上名區。往者壬辰年間。余在童年。陪先王父先君子。一登眺焉。自近歲罷官歸故里。斯丘常在眼中。而衰病懶慢。足罕出門。閱數歲而未嘗一至。昨者李都事進吾爲賞湖海勝槩。來到南陽白鶴谷其季士肯所居。邀余共訪。余重違故人之意。力疾以赴。進吾兄弟及客與俱者並八九人。臺畔趙上舍某則舊日主人也。見余喜迎。爲之携酒擊鮮。而同登諸君。竟日嘯詠放浪而罷。余惟往事如昨。物色無變。而餘生孤露。髮已種種。觸目悽感。涕下簌簌。遂成二律。錄示趙上舍。戊午閏二月二十日書。</text>
<title>詠潮</title>,<text>紫草城邊落照橫。梨花浦裏暮潮生。彎回百曲同時應。深淺千坑次第盈。片片雲汀初可辨。駸駸沙渚已全平。群賢不作尋常看。解比吾人進學程。</text>
<title>田居早秋</title>,<text>火星西轉蓐收回。滿樹鳴蟬向晩催。金井微風梧葉墜。石田疏雨荏花開。收來野蔓烹匏實。洗却農鋤倒麥醅。自此山家多好事。恐敎閒趣漏塵埃。</text>
<title>次贈尹叔麟</title>,<text>我家東渚子西灣。淸世容偸數載閒。元亮晩依蝸室裏。德操時過鹿門間。頻看書付雙魚至。最愛船隨二鶴還。正想東山新月好。更須乘興一開顏。附原韻扶藜晩出荻花灣。親近沙鷗自在閒。塵念久消魂夢裏。幽懷都付水雲間。莫愁西嶺金鴉度。且愛前林倦鳥還。爲問廣陵何處是。望中蒼翠見孱顏。</text>
<title>又次叔麟韻</title>,<text>長安北望路悠悠。歲暮焚魚謝宦遊。擧世紛紛營兔窟。殘生寂寂守狐丘。百年文字徒爲累。千古功名摠是浮。賴有故人靑眼近。病餘樽酒尙風流。</text>
<title>次贈尹上舍幼麟 趾仁</title>,<text>昨尋東土過重灣。病起猶餘野興閒。政似王猷當雪後。仍逢陸弟卽雲間。論心已許忘年契。把酒何妨竟日還。瓊什更看傳別意。妙齡文彩動衰顏。</text>
<title>蒙恩收敍後。還付史局。俄陞典籍。未得拜命。感歎成章。</title>,<text>一臥窮村數載餘。偏憐野性與時疏。虛絃累墜傷弓鳥。異渥猶沾涸轍魚。職是先生晨入館。官曾學士夜歸廬。君恩只向田翁詑。其奈靑楓限玉除。</text>
<title>辭典籍不就有感</title>,<text>迹是周南滯。形如澤畔醒。新除辭國子。舊業伴園丁。歲月頭全白。風塵眼孰靑。沈吟又長歎。雲日暮冥冥。</text>
<title>有客</title>,<text>有客孤吟在空谷。其人不識是何如。曼容官秩馬卿病。原憲生涯楊子書。</text>
<title>更用先王考韻感吟</title>,<text>蘿谷之西古杏亭。長川衆岫繞階庭。三公不換惟先志。兩世無慙及我生。王氏箱中餘籍在。韋家架上一經橫。只希末葉傳文種。肯構千秋勿替誠。</text>
<title>送從兄 持恒 赴陜川</title>,<text>弟辭北闕臥蓬廬。兄詠南陔佩竹符。鷗鷺當時同有約。鶺鴒今日忽分途。應知入夢仍吟草。叵耐登高少揷萸。此去試尋仙洞望。碧天猶有白雲孤。</text>
<title>詠史</title>,<text>子房博浪沙。元亮潯陽里。手椎秦始皇。書記晉甲子。前王不可忘。世臣當如是。嘻彼聚星堂上兒。胡爲比肩事曺氏。乃祖英靈若有知。寧不掩泣重泉裏。</text>
<title>豐田驛</title>,<text>豐田古驛鐵城東。官路迢迢塞北通。從古督郵誰記馬。至今開國杳傳弓。寂寥孤館虛斜日。憭慄寒林動晩風。回首洛城雲已暗。暫停行轡客心忡。</text>
<title>金化途中</title>,<text>朝發花江縣。行行向鐵關。寒空飛雪下。古樹亂鴉還。石齒臨溪滑。山容入峽頑。風塵一郵吏。頭白路岐間。</text>
<title>金城途中</title>,<text>天衢漠漠朔雲頑。郵吏行裝向鐵關。寂寞荒村多傍水。崎嶇驛路半縈山。魚商旁午渾腥氣。馬卒零丁盡淚顏。聞說前途牟坂近。未登淮嶺鬢先斑。</text>
<title>登鐵嶺</title>,<text>鐵嶺千秋棘路開。逐臣前後幾人來。怊悵萬山皆在眼。回頭不見白雲臺。</text>
<title>高山途中</title>,<text>鐵嶺崢嶸勢敵岷。麗朝頹堞尙嶙峋。關河萬里惟孤月。蠻觸千秋幾戰塵。烈士憂邊聊倚劍。孤臣望國謾沾巾。何時王事驅馳了。歸臥白鷗洲畔春。又跋涉千崖與百津。前登鐵嶺客愁新。崩城獸角無全雉。古路羊腸有旅人。長白以南山幾點。大荒之外月孤輪。回頭最是沾襟淚。萬里浮雲擁北宸。</text>
<title>初到草原</title>,<text>古塞窮陰氣慘悽。寥寥孤館暮鴉啼。風吹大海頑雲起。雪滿遙山瘦日低。壯志空悲看寶鍔。腐儒堪笑管霜蹄。家鄕別後無音信。鐵嶺連天夢亦悲。</text>
<title>次龍卿贈別韻却寄</title>,<text>慵疏自愧盛時遭。謫去猶蒙忝馬曹。江海三年初起病。關河千里敢言勞。微誠只切懸淸禁。舊迹仍思接俊髦。賴有臨分詩在袖。客中披讀紙生毛。</text>
<title>南山驛館</title>,<text>謫宦迢迢出塞垣。黃昏歇馬入荒村。行臨北漠頻垂淚。聽喚南山暗斷魂。片月猶如京國影。愁雲尙結戰場痕。小燈孤館寒無夢。何處鄕關雪掩門。</text>
<title>發草原館。還向京路。</title>,<text>一官千里外。三啓半旬中。戇妄元宜黜。疏迂只爲公。戒裝催馬卒。封印付郵童。此去誰吾伴。滄波有釣翁。</text>
<title>題銀溪驛舍</title>,<text>丙辰之冬余南轅。臥病金烏山下村。曾忝史官修祕草。汗靑無期鬢雪繁。忽聞嚴譴下北扉。蒼黃行色寧堪論。行行三日到鳥嶺。是日新年月正元。夕風吹雪亂撲面。陰壑沈沈咫尺昏。棧道萬仞氷百丈。款段十步顚九番。我僕垂涕凍成珠。我亦把轡心內煩。夜投孤店暫煖身。羅卒促行多責言。南冠十日荷聖慈。幸將殘喘歸故園。去年收敍蒙祿秩。郵吏行裝抵草原。酸寒末官竟何爲。只欲殫心報君恩。懶性猶知管馬數。一旬三啓萬口喧。戇妄翻遭官長螫。移文白日飛營門。三黜眞同柳邑翁。一賦好尋松庭孫。促鞭南望浩然歸。零丁馬卒爭來援。高山孤館度除夕。永夜寒燈愁夢魂。平明蓐食上鐵嶺。嶺路參天不可捫。壯哉邊城三日雪。百鳥翅凍墮不鶱。關山萬里一望白。皚皚不分乾與坤。撫劍悲歌倚古堞。朔風怒號何軒軒。崟崎隻身處末路。星駕遑遑席不溫。有如驚濤震流萍。有如狂飆吹斷根。南州北塞去來間。忽忽年光一寒暄。人間新正首四序。海東二嶺甲八藩。兩元日踰二大嶺。此事亦似有數存。浮生行止信難期。萬事悠悠多覆翻。嗟吾身世本江海。中年失脚墜塵樊。往時簪筆立螭頭。今日斥逐遠天閽。功名半生適自誤。恨不早入桃花源。邇來世路劇羊腸。猰㺄磨牙熊虎蹲。素志猶不與時變。只欲醒淸無醉渾。狐忠又此觸衆怒。早晩應知被噬呑。咋舌悔狂駟莫追。仰視浮雲擁紫垣。不知明年此日廻。何事棲棲何處奔。淮州驛舍駐行驂。滿袖龍鐘風雪痕。村婆尙記去時面。來唁慇懃携酒盆。回頭再三謝厚意。且言休問冤不冤。傾杯感歎遂成詩。淚下不待三聲猿。昔蘇長公在惠州値上元日。題詩曰。前年侍玉輦。端門萬枝燈。去年中山府。老病亦宵興。今年江海上。雲房寄山僧。敍其去來歲歲。不同其辭。良可悲矣。丙辰季冬。余病滯一善。以修史未畢。有拿命卽發行。丁巳元日。踰鳥嶺而北。戊午季冬。在草原郵館。見忤方伯。遭啓黜。己未元日。踰鐵嶺而南。噫。人間節序。正月元日爲最重。海左南北。鳥嶺鐵嶺爲最險。而余於二年之間。跋涉數千里。踰兩大嶺。顚頓於層氷積雪之中。較之坡翁所遭。愈困厄矣。又況非無他日而必於元日。吁亦異矣。踰嶺歇馬銀溪店。去時主嫗聞余來。持酒來唁。遂飮醉爲詩。</text>
<title>還過文川沙灘橋</title>,<text>駐馬長橋上。沙灘水漾漪。日間纔北渡。旬後又南之。萬事皆先定。群生謾自疑。聖神能預解。飛走亦前知。韓子徵寅喜。長沙賦鵬悲。屬余經此地。有獸出通逵。短尾形殊狗。無文色似貍。兔奔俄踊躍。人立更躕踟。一市皆驚駭。群童竟逐馳。爾來良有意。吾出自非時。何限卑陬事。相猜造物兒。只思遵國憲。寧免忤監司。坐席曾無煖。行驂僅脫羈。蛛絲張網密。蜮弩中傷奇。俗讖於斯驗。歸鞭詎敢遲。吉凶相變易。倚伏迭參差。得失何論馬。行藏可信龜。扶將羸病骨。生出鐵峯眉。此事焉知福。吾私實占宜。彼獐眞是瑞。可賀不須咨。余於日前赴驛時過此橋。有獐出林莽間。走來前路。僕從逐之不得。橫過而退走。是時方開場。一市人皆驚怪。俗以獐爲災也。到驛僅十日。果遭啓黜。還過此路。感吟成詩。</text>
<title>到京後謾吟示諸友</title>,<text>自憐天賦極慵疏。持橐曾叨侍玉除。得喪久知同塞馬。死生猶愧似曺蜍。三年海岸兼貧病。十日郵亭備險㠊。歸臥洛陽春雪夜。客窓愁夢漏聲餘。</text>
<title>別舒川使君任德章 弘望</title>,<text>客中分袂倍離憂。何事棲棲不少休。岐路三年身已老。滄溟四面足將周。賈生忠憤空流涕。司馬文章更遠遊。遙想郡齋多暇日。試從雲海釣呑舟。</text>
<title>送兪參議令丈晦伯 櫶 之任春川</title>,<text>昔過春川路。今送使君行。新淵之江可濯纓。使君心如江水淸。淸平之山高入雲。使君氣如山崢嶸。爲別使君贈一詩。且賀使君飛一巵。嗟吾北關一郵吏。岐路棲棲霜滿髮。如得從君與之遊。共醉昭陽江上月。</text>
<title>寒食日發京城。宿綠楊驛村姪甥李生家。</title>,<text>春風策馬出秦城。何事忙忙又北征。客路三千連古塞。佳辰百五隔先塋。危途久媿王陽志。熟食增傷柳子情。暮抵來蘇村舍宿。交河西望淚河傾。又看看節序過淸明。千里行裝一葉輕。客舍垂楊連古驛。野橋芳草繞官程。征驂遠逐咸山雁。殘夢猶驚禁苑鶯。攬轡惟知王事重。世間榮辱豈關情。</text>
<title>鐵原弓氏舊都</title>,<text>憶昔三韓未合封。弓王按劍亦稱雄。強魂忽逐烏江浪。伯氣終輸鵠嶺松。廢埭無人惟鳥影。當年建國似蠶叢。春風杜宇啼何苦。弔古悲吟暫任筇。</text>
<title>嶺底</title>,<text>五丁何代斷長蛇。大嶺東西一路斜。幽谷直深千萬丈。砯崖或有數三家。山扉日暖鷄啼樹。澗曲氷消鯉戲沙。天設別區堪避世。吾將於此種桃花。余於再赴北關時。積城姊墓新改厝。故迂路往哭。仍見金相於鐵圓謫所。遂自平康由嵐谷路。以行路絶險不可行。商賈取捷往來。而官行則在前絶無過者云。凡踰嶺六七。而皆峻極接天。劍閣羊腸。只聞名而未見。未知與此果何如也。踰雙嶺而下。前有猪轉大嶺。四面高如圍遮。而山厓有倚巖數三家。幽深可愛。雖甚僻陋之地。若有高人逸士居焉。亦可以避世。頓忘行役之苦。便有遐棲之意。感吟爲詩。</text>
<title>踰猪轉嶺。前登鐵嶺。</title>,<text>九旬前後往來三。嶺路羊腸已備諳。海色難分天上下。京華遙望日西南。行裝屑屑眞堪笑。蹤跡棲棲更可慙。多少辛酸休復問。雪添衰鬢白鬖鬖。又末路棲棲耐苦顏。春風又出鐵門關。那堪鏡裏千莖雪。重涉天涯萬仞山。</text>
<title>釋王寺。次東岳，芝峯，碧梧三尙書壁上韻。</title>,<text>爲厭郵亭宿。閒從古寺行。草連流水綠。花共夕暉明。石塔留僧寶。雲扃漏梵聲。羈愁差可慰。老宿笑相迎。又客驂千里遠。仙梵一峯晴。法界恒河色。鄕心杜宇聲。詩慙三李列。道貴六塵淸。坐與高僧語。徒深結社情。</text>
<title>贈戒敏上人</title>,<text>五日滯禪室。孤僧論道心。雨中花吐萼。風外鳥遺音。時余以待候新方伯李堂揆之行。在高山店舍。方伯行期屢退。不時至。乃移往南山。淹滯釋王寺。老僧戒敏來見。請余至其寺。余屛騶從。留數日。時當三月。杜鵑爛漫。寺僧日日煮餠以進。余素不喜餠。而以其誠款。不得不強爲下著。仍與戒敏往見內院南院等刹。內院在寺之後谷。緣溪上數百步。卽尙敏上人所新創也。境界瀟灑。丹雘燦爛。南院在寺之南。相距四五里。卽海蘭上人所居也。創建幾廿餘年。而乃國初大君願堂舊基云。海蘭年已八十餘。以經行名於關東北。顏貌非凡釋。而重聽不能討話。戒敏年與蘭師同。而行步能如沙彌。尙敏年少而亦頗業經。精於其法也。</text>
<title>上鐵嶺迎新使</title>,<text>噫吁獻鐵嶺。崔嵬而崒嵂。一登凋朱顏。再登生白髮。三登腸已摧。四登心更怵。回頭眷長安。雲翳不見日。極目望邊州。長空孤雁浮。悲歌倚古城。匣裏龍泉愁。漣漣涕自傾。影外身無儔。悠悠此行役。去去何時休。</text>
<title>安邊駕鶴樓。次板上韻。</title>,<text>重踰鐵嶺客天涯。回望京華白日賖。夢裏虧盈鷗浦月。道中開落鶴城花。蕭蕭暮境侵顚雪。漠漠長橋拂面沙。幸遇使君爲地主。一樽相對醉流霞。又君恩浩與海無涯。再赴寧論驛路賖。疏懶尙知曹似馬。崟崎堪笑事如花。高樓日暮傷離鶴。古塞風多怯漲沙。只是相看心便醉。使君豪興動靑霞。</text>
<title>題南山店</title>,<text>極目長安日。傷心古驛春。地曾玄莬郡。人昔赤墀臣。到底風土異。近前官長嗔。強顏對郵卒。騂汗濕全身。</text>
<title>卽事</title>,<text>白頭羈宦鐵門關。春暮天涯獨未還。聞昔干君牛口下。嗟今屈己馬蹄間。逢嗔官長惟低首。見詆郵氓只汗顏。怊悵故園千里夢。隨風飛過萬重山。</text>
<title>淮州道中口占。書示府使朴德潤 相馨。</title>,<text>客驂千里鐵峯廻。四月杜鵑花始開。未必山高時候晩。應留春色待吾來。</text>
<title>過鶴城境宿南山店</title>,<text>一自宦遊天一涯。鶴城還往太支離。三登自愧靑雲客。再赴曾無竹馬兒。雪寺老僧獨來迓。咸山官長謾相疑。憧憧末路傷心事。永夜沈吟綴小詩。</text>
<title>聞拿命</title>,<text>謫宦天涯任轉蓬。傷心身辱道仍窮。拙勞書下宜愚分。巧俸居中蔽聖聰。官長固難容傲骨。上穹應復照誠忠。從他羅卒相催迫。得失元來有塞翁。</text>
<title>留王十里村一日</title>,<text>嶺路重廻淚滿裾。蒼黃行色敢容徐。溪蛇藪虎兼雷雨。草瘧河魚且癰疽。一日暫留王十里。千秋謾擬屈三閭。明朝入就牢狴裏。欲效鄒陽舊上書。</text>
<title>趙判府事宗丈 珩 挽</title>,<text>先朝大宗伯。晩節一閒人。任是門羅雀。無煩扇障塵。經憂身自泰。處困意彌眞。俗論輕前輩。宸情眷舊臣。恩除 缺。沈屈庶終伸。風燭驚今夕。滄桑閱幾辰。天心胡不憖。物態竟難陳。顧念慵疏質。偏蒙撫愛親。聞當嬰末疾。猶復念窮身。牢獄俄承訃。驚呼益愴神。德容瞻莫逮。和氣襲無因。殄瘁千秋痛。哀歌涕滿巾。</text>
<title>追次汝和學士送我高山韻示之</title>,<text>封章去歲罄丹心。恩赦何時渙玉音。錯把文詞名藝苑。休將論議播儒林。初分嶺北梅花發。更會城西絡緯吟。憂患向來君莫問。試看霜髮已盈簪。又休論是非摠無眞。只歎文章謾有神。孫綽賦成還與事。退之疏奏詎謀身。天涯別恨纔經歲。嶺外歸期又隔春。飄蕩萍蓬俱未定。幾時重與好懷伸。時汝和覲榮衙故云。附原韻疏懶平生少許心。騷壇二子卽知音。襟期似水吳都事。臭味如蘭趙翰林。莫歎華騮中道棄。終看蟋蟀俟秋吟。朔雲秦月勞相憶。文酒何時共盍簪。誰言桑海幻非眞。此別令人足愴神。翰苑十年鸞誥手。鐵關千里馬曹身。鄕書杳杳愁聞雁。旅鬢蕭蕭訝見春。相國靑氈今見汝。北溟他日壯圖伸。</text>
<title>覽唐史有感</title>,<text>肅代以來御失驂。強藩驕虜食如蠶。朝紳割戶牛呑李。閹尹分牙北壓南。可笑金甌歸鄭五。誰憐玉璽付朱三。唐亡終始非他事。不信忠賢信內參。</text>
<title>浦居秋夜</title>,<text>碧天涼冷夜沈沈。散步空庭落葉深。遠樹平林分暝色。暗蟲疏杵共悽音。沙鷗睡月成何夢。霜雁號風攪我心。吟病一秋衰轉甚。數莖殘髮不勝簪。</text>
<title>詠鷗</title>,<text>長洲千里水雲堆。自在群鷗任去來。明月蘆花無限好。旅雁飛過不相猜。余居海上。久見海上羽族之中。白鷗種最繁。不啻千數。可謂主盟煙波。擅場風月。而每當素秋。旅雁來集。則相隨沙渚。共眠蘆葦。忘其賓主。無所爭競。似若有和讓之風。其視朝之貂蟬成族。招呼朋類。盤據要津。一有異己者入焉。則莫不駭然。白眼赤舌。群噪衆啄。使不得容迹者。何其異也。是無他。鷗無機心。而人有物累耳。感而爲詩。庶幾覽者警焉。</text>
<title>江村卽事</title>,<text>夜深垂釣獨還家。移繫孤舟淺水涯。渚鳥不嫌風露冷。滿汀明月宿蘆花。</text>
<title>感懷</title>,<text>塞外歸來鬢已殘。秋霜又落蓼花灘。書搜二酉螢囊弊。劍倚三寅鬼膽寒。少日雲雷曾有志。頻年風浪太無端。愁來乍向虛簷睡。夢裏猶吟行路難。</text>
<title>秋夜</title>,<text>病掩柴荊又一旬。花開籬菊已多辰。蟲吟悽似悲秋賦。葉落飄如去國人。十載風埃猶夢怕。半庭松月獨心親。天時身事同蕭瑟。感淚無端滴徹晨。又憭慄霜風透弊裘。驚心節序若波流。白蘋浦上三更月。黃菊籬邊一片秋。征雁可憐啼咽咽。暗蟲何事語啾啾。孤懷不耐愁千緖。摠爲蒼生雪滿頭。</text>
<title>秋思</title>,<text>靑蘿洞畔白鷗洲。紅葉黃花又一秋。塞上監郵經世患。江南就食拙身謀。寒潮亦會西歸意。亂樹何遮北望眸。只是分明中夜夢。每和蟾影繞龍樓。又西風憭慄拂簷鳴。雲物凄涼向晩橫。試看寒花霜裏色。偏憐病葉雨邊聲。重陽過後無佳節。五畝荒餘有急征。天運相催人世苦。病夫垂老倍傷情。</text>
<title>流民</title>,<text>三年大旱焦山岳。邑里方秋半已流。酷吏更催連歲賦。餘民能得幾時留。頹籬破竈無人理。廢圃荒疇有雁愁。從此不言田野好。白頭悲歎淚盈眸。</text>
<title>送申右尹 晸 出守安邊</title>,<text>關河風雨道途悠。白首胡爲此宦遊。不是蕭君試溤翊。非如何遜戀楊州。時艱倍切觚稜戀。歲儉仍深蔀屋憂。欲詠停雲先淚落。驛亭前度飽羈愁。又聞君墨綬出安邊。北土風煙我可傳。路接金河看塞月。雲橫鐵嶺隔秦天。皆言聖世多中批。誰惜高才獨左遷。猶勝荒山飢走客。霜朝拾橡不盈拳。</text>
<title>送從舅李參議 嵇 赴燕</title>,<text>世故茫茫聚散仍。渭陽回首客愁增。三秋別夢鷄林月。萬里行裝鶴野氷。海內干戈應未定。江南消息杳難憑。傷心爲向昭王弔。埋沒金臺有幾層。</text>
<title>初冬</title>,<text>早閉蓬門獨倚床。窮居歲晩轉凄涼。僮收落葉燃頹竈。妻向寒燈紉弊裳。歷落身謀何太拙。蕭條田畝已全荒。傷心十口餬無處。側聽空洲雁叫霜。</text>
<title>冬雷</title>,<text>萬古箕疇敍咎休。天人俯仰豈難求。夏無雨露災如漢。冬有風雷警甚周。丞相已閑騎國馬。厲神胡復殺民牛。孤臣中夜愁千緖。只爲蒼生白盡頭。</text>
<title>有感</title>,<text>大宋纖臣京與攸。城南甲第倚雲浮。父兄子弟俱聯武。金玉貂蟬爛映頭。廏裏多嘶宛國馬。途中誰問丙公牛。片時豪貴須休詑。銅臭黃扉一萬秋。時宰相多受濟州馬。八道牛疫大熾故云。</text>
<title>洪靈光 錫箕 挽</title>,<text>少日詩聲動京國。宗工爭許似鄒枚。詞壇暫試生花筆。郡邑還推製錦才。晩節方看淸議重。中年其奈化翁猜。傷心先契多零落。淚灑秋雲不盡哀。</text>
<title>次酬任煕卿</title>,<text>明時偶似五噫鴻。世道誰言有汚隆。物外煙霞閒是主。人間是非本無公。催租吏乍妨詩就。爭席翁猶見意融。己分丘園終白首。不須窮達問玄穹。又哀鳴中澤集飛鴻。旱魃頻年歎蘊隆。白屋何人憐范叔。朱門幾處富周公。涸鱗難得西江激。枯草猶思北陸融。聞說天閽多虎豹。此情無路徹皇穹。</text>
<title>聞崔應敎周卿丈 後尙。 以修撰汝和爲後。志喜。</title>,<text>貳身養似接梢移。氣脈流通卽一枝。不待門前蓬矢射。卽看庭下彩衣嬉。人間仙鶴鳴須和。海上蟠桃結漫遲。從此陳荀何必羨。佇看遺慶萬千基。</text>
<title>戲贈周卿丈</title>,<text>村夫偶爾入長安。藁索纍纍縛破鞍。僮遇宂官忙引避。馬臨周道却盤桓。荷衣剝落仍塵垢。菜色萎枯且凍寒。靑眼故人猶不識。相逢便作校生看。余於己未仲冬入城。遇周卿丈於其家前龍洞路上。周卿始踟躕不言。余甚爲訝。久之。周卿乃覺之。言君衣冠疲弊太甚。初認爲校生來。故未卽覺也。相與大笑。遂携入其室。沽酒對酌。余作此以贈。</text>
<title>汝和蒙放後。又蒙敍命。戲作一律錄呈。</title>,<text>三年放黜阻城闉。嶺路棲棲客恨新。莫道浮雲能蔽日。卽看枯草更回春。楚臣故自能詞賦。漢主應思問鬼神。佇罄忠猷裨世道。獨慙無術報君仁。</text>
<title>次韻奉賀貞明公主荷賜宴之恩</title>,<text>地維先后並宮榮。天與遐齡鶴算嬴。大長四朝仍懿範。殊恩連歲藹宸情。昭容親捧霞觴進。尙膳兼分玉饍呈。報答惟應陳舊事。寧敎魏國獨垂聲。又貴主高年曠古稀。三珠樹復耀重闈。寧親孝盡南陔養。娛老榮承北闕輝。仙樂鏘洋和鳳吹。天杯瀲灎映萊衣。君恩家慶光前牒。盛事爭將彩筆揮。</text>
<title>洪海州 國輔 挽</title>,<text>詞林托契卅年來。襟抱何曾有點埃。薄宦方之潘岳拙。多才較却鄭虎該。琳琅翰墨餘遺篋。江漢風流只舊臺。一去鸞驂無處覓。薤歌凄斷不堪哀。</text>
<title>忠原東嶺</title>,<text>朝出忠原十里餘。赤城霞氣已侵裾。可憐關吏無人識。誰挽靑牛乞著書。</text>
<title>丹山蘆洞作</title>,<text>朝經玉筍峯前路。暮入蘆花洞裏村。十載風埃時命謬。一區煙月舊期存。梅生抗疏身終隱。李叟成書迹遠鶱。惆悵古人今不見。與誰携手共仙源。又丹丘二月谷風和。凍水初融漾綠波。柳着微黃黃鳥早。山連小白白雲多。洞天處處饒泉石。村舍依依間薜蘿。盡日尋幽聞興足。莫言身世晩蹉跎。</text>
<title>在鷗浦。聞貫之爲關東亞使。汝和特授副應敎。病裏有懷。爲一律。並寄二友。</title>,<text>貫之親愛情連萼。和也襟期契斷金。佐幕仙區淸賞遠。陞華禁幄聖恩深。詩吟皆骨寒人骨。誠格宸心啓乃心。衰病自憐淹海曲。相思只有夢中尋。</text>
<title>寄貫之</title>,<text>繡衣雖奪幕紅蓮。知子仙區也有緣。但是未曾分五穀。其如領略萬二千。</text>
<title>春興</title>,<text>春風已返浦邊橋。一室蕭然坐寂寥。北闕書休聊散浪。西疇事至且逍遙。偏憐骨蝶開蛛網。爲聽流鶯近柳條。多少閒情誰復識。隔籬時有野翁邀。</text>
<title>大殿端午帖</title>,<text>菖華令節屬鶉星。佳氣朣朧滿大庭。漢殿初看賜梟炙。楚臣無復怨蠅靑。中宵惻怛憂民瘼。永日從容講聖經。萬品重蘇由此始。薰風自覺遍東溟。又聖德如升日。殷憂若解氷。蔀屋蒸黎活。巖廊俊哲登。良辰當進鏡。時序過懸燈。欲效前脩義。箴規愧未能。又群陰散盡正端陽。黃道欣瞻瑞日長。手把朱絲爭獻祝。滿庭璜佩襲爐香。又百鍊楊州鏡。光明無與雙。君心長若此。萬歲照吾邦。</text>
<title>送龍卿赴大興</title>,<text>學士陳章感聖慈。腰懸漢竹出鼇扉。葵傾晝日雖根性。草及春風願報暉。喬舃歸時把香扇。宓琴鳴處舞萊衣。孤生莫逮南陔養。贈別詩成淚自揮。</text>
<title>送叔麟學士出按嶺南</title>,<text>昔我南遊客善州。君時佩符玉山陬。迎我敷腴色可掬。官居寓舍隔一流。二豎侵我絶復甦。臥床月餘分明幽。病後餘火五情燒。殊方無與紓煩憂。幸賴故人問訊數。詩筒往來相唱酬。金烏城下雪封寺。洛東江濱梅映洲。上方懸燈恣歡謔。平陂騁馬聊夷猶。官樽村笛引羈興。忘却天涯留滯愁。隣家臘味報新熟。與君共約尋江樓。忽聞嚴命下金吾。千里蒼黃來就囚。聖恩天大只小懲。舊盟重尋湖海鷗。無何君亦中危疾。解緩擔舁歸菟裘。造物何苦我輩偏。司命眞人幸垂庥。東山西浦地相連。有時佳會經林丘。情同鹿門司馬徽。興多剡溪王子猷。各說南州萬死厄。故園生逢非始籌。向來群孼滿九關。大爲豺狼小爲蟊。憂時戀闕共悲咤。半夜相看淚盈眸。竊痛無力正太阿。惟思沒世躬鋤耰。自從前歲北郵還。危蹤益爲權倖讎。縱蒙仁渥脫罹網。其奈寒飢迫塡溝。翻傷人事苦迫隘。却欲携君御靑牛。天佑宗祊聖心悟。雷霆大震摧奸謀。陰氛掃盡日月明。八方萬姓爭歌謳。濞旣就誅鯀亦殛。東方千載無疆休。初看吉士復登朝。更聞宗儒歸自涪。我亦忝銓君玉堂。起來田間朝冕旒。階前紅藥院邊柳。接武璜佩鳴琅球。嶺南方伯瓜報及。廟堂擧君才具優。經幄論思豈不重。藩維共理尤難求。正當淸秋八月天。褰帷秉節下龍湫。當時墨綬卑陬吏。按使行部榮光稠。功名至此自不薄。況復宿疾今全瘳。物理循環信必復。先屯後亨卽轉頭。江山到底摠好色。邑里逢人多舊遊。驅馳原隰定有暇。月波亭下須放舟。仁同尙頌使君仁。竹馬相將迎細侯。一方矯首望惠澤。肯使棠化專于周。玆行不必說離恨。爲贐一言君知不。大嶺之陽最文明。新羅開國一千秋。其間蔚然盛人傑。至今文獻傳悠悠。訖于麗代及我朝。家家絃誦成魯鄒。道學文章忠孝士。卓犖名與朱雀浮。靑衿濟濟俎豆地。亦皆謹飭知藏修。德人一遠鄕俗異。雌黃論議分朋儔。仁弘干紀士或汚。柳㮨誣賢人多婾。不幸近又邪說起。遠應獐浦張罝罘。星山大姓首搆煽。萬口和唱紛嘲啁。大禍駸駸迫禁闥。若論厥罪浮共兜。山河炳靈古猶今。土風美醜胡不侔。矜彼愚蒙仰人嗾。原情未足深追尤。互鄕難言猶許見。聖門遺規方冊留。誠宜洗滌去點染。更須藥石醫瘡疣。數千章甫腹中容。休休靜鎭噤群咻。人心平正俗自淳。灑然皆覺前爲羞。然後浸灌仁與義。有如大旱雲油油。作新多士丕一變。復見冀北騰驊騮。此時觀風貴更始。由來是責其在疇。仁賢餘脈有不泯。世世蔚興從玆由。事雖至難實容易。至誠推來猶鼓桴。識君同志更相勖。懷中白璧非暗投。</text>
<title>仁敬王妃挽詞</title>,<text>京室徽音嗣。名門禮訓傳。光明元配日。孝敬自根天。懿行看宸翰。陰功在史編。微臣惟有淚。大德奈無年。又去冬分仗日。追憶此何辰。遽報眞遊遠。惟傳夢語諄。承暉終嗇慶。陽祿久傷神。永絶抽簪諫。哀情結紫宸。</text>
<title>花江道中</title>,<text>莊生非敢厭承明。何事間關作此行。始信榮途干進拙。高山三載又高城。時有驟升之言故云。</text>
<title>牟坂行</title>,<text>金城之北交州南。曰有天險名是牟。灎澦不聞摧車坂。靑泥不聞覆舟流。怪底胡爲乎此地。兼而有之絶趨泅。兩岸絶壁千尺高。黑如漆城無點緅。一條路通僅容線。石角石齒紛相繆。其間大川地底瀉。俯視有如窀穸幽。其聲咽咽地靈泣。其色沈沈羲馭愁。雲煙黯慘天冥冥。白晝水鬼恣啾啾。人行馬步杳如蟻。顚倒沈沒相隨稠。孝女哀爺記黃絹。寡妻傷夫傳箜篌。嘻嘻其險天下無。使人聽之霜滿頭。我曾年前被人咀。謫宦棲棲關北陬。艱辛於此五去來。躑躅幾多懷煩憂。今行正當大澇中。淫潦處處盈渠溝。關東千里一望長。十步九僵猶未休。間關至斯十倍惡。停驂未稅先焦喉。石露渾無一片平。波迅悍如千貔貅。行人辟易不敢窺。飛湍噴沫傾陵丘。孤忠今日任險夷。叱馭徑下寧夷猶。便敎放舟不變色。劃然長嘯凌陽侯。攀援長索至南岸。滿衣塵泥雜浮漚。乘危利涉實陰相。脅息流汗長咿嚘。翻思浮世亦如此。古來萬事何悠悠。或崎嶇兮難着足。或蕩潏兮難開眸。嗟吾誤墜軟紅中。蹩躄人間今十秋。由來險阨旣備嘗。尙未知戒良足羞。於玆益覺籧瑗非。咋指悔狂將誰尤。回頭故江水如練。無限煙沙眠白鷗。從知是處小安穩。拂袖宜早便身謀。何用風浪苦乾沒。低眉曲腰如拘囚。蓮松道上暫駐馬。感歎詩成聊自酬。</text>
<title>到官</title>,<text>霏霏連月雨。適此赴官時。平陸皆成海。輕舠好趁期。使君故多興。眞宰亦饒奇。可笑王喬舃。先隨杜預碑。是日。下人誤墜余屨于水中。故末句云。</text>
<title>海山亭</title>,<text>地分七星色。亭壓二龜頭。日月門前涌。乾坤檻外浮。群龍戲大海。孤鶴響高丘。惆悵永郞侶。先歸今幾秋。又吏散空庭鳥自鳴。斜陽獨倚海山亭。人同落葉霜侵鬢。邑似浮萍水繞城。歲饉全無爲郡樂。秋深倍切望鄕情。沈吟未決歸田計。只爲金剛萬玉橫。</text>
<title>三日浦</title>,<text>若非玄圃卽靑田。六六峯開一洞天。試就巖間題姓字。却羞南石己居前。</text>
<title>楡岾寺</title>,<text>昔有斯文簡易崔。襄陽未赴杆城來。今余始擬江陵府。旋得豐巖出蓬萊。前輩淸芬縱莫追。亦知仙緣未全灰。豐巖地在皆骨下。蕭洒官居江海隈。中秋八月三日浦。蘭槳桂棹聊沿洄。夢泉寺廢杳花雨。埋香碑折生莓苔。四仙遺跡問無人。皓鶴飛鳴天際廻。僧從楓岳說楓好。百川橋下靑藜催。怳如鸞笙引前路。遂陟尼臺登上臺。回頭東望碧天闊。一杯滄海葡萄醅。攀厓下谷復緣澗。六六洞天空中開。淸霜昨夜下碧樹。白玉峯巒紅錦堆。入至楡岾寺門前。上方法場何崔嵬。山深不聞鳥雀聲。暮鍾鳴如天上雷。翻疑兩腋羽翰生。逸興飄然超九垓。平生塵界夢想地。此日奇遊天借媒。寺中釋子多厖眉。歡然相對無嫌猜。導我遍示諸佛殿。共歎山映樓新頹。試酌烏啄井中水。若飮沆瀣流霞杯。此乃神仙所窟宅。諸佛自何來胚胎。我欲鍊丹棲此間。碧桃樹下閒徘徊。招邀子晉廣成徒。坐閱瀛海生黃埃。</text>
<title>山映樓</title>,<text>萬疊屛中一鏡心。危樓自昔傍叢林。山光不盡千秋映。雨勢無端半夜沈。久識盈虛同是幻。可憐成毀迭相尋。回頭欲問滄桑變。麻姥星星雪滿簪。</text>
<title>贈懶白禪師</title>,<text>落落庬眉雪色侵。上方高處百花深。一生依止惟皆骨。千佛傳來只片心。更有沙彌能講說。時看羽客共招尋。殘年已撥塵埃累。欲傍禪門老鶴林。</text>
<title>楓岳行</title>,<text>皆骨之峯萬二千。峯峯玉立無凡骨。應知混沌初破竅。別爲神仙設一窟。阿誰於此巧點綴。拂雲移植朱山植。羅生如束遍岡巒。以玆名嶽垂千億。每當淸秋玉露下。無限丹崖紅一色。忽訝星宮宴初罷。群仙瀾漫醉瓊漿。又疑扶桑涌曉旭。滄波忽翻金鴉光。有如織女臨河渚。燦燦七襄成天章。又如漢皇入長安。燁燁萬旗爭飛揚。或如千龍鬪灑血。或如萬鶴舞攢頂。朱光赤暈洞天明。纈眼精彩交相映。故知仙人亦好奇。勝觀天下無與並。願借吳剛斫桂手。翦取萬片出人間。化作聖朝衣冠心。千秋萬歲奉龍顏。</text>
<title>寄贈北伯尹仲麟 趾善</title>,<text>七星峯北是咸州。中有滄洲一帶流。安得長風掛帆去。與君同倚樂民樓。</text>
<title>次洪都憲伯涵 萬容 送別韻却寄</title>,<text>有客問余何暮來。百川山映不妨摧。鸞翎鶴背俱宜渡。玉洞金沙摠是臺。風雨未收須筆落。波濤無限合詩裁。三珠樹下一相笑。忽揖靑藜飛去催。</text>
<title>送鎭安金使君 盛達 之任</title>,<text>名祖忠爭日。賢爺孝出天。承家看節操。出宰試歌絃。別路蟬千樹。行裝鶴一船。東南從此隔。尺素倘相傳。</text>
<title>九日 三五七言</title>,<text>江雲冷。岸樹空。時維九月九。地卽東海東。登高不見故鄕人。淚灑西風山菊叢。</text>
<title>亞使索詩贈之</title>,<text>海國茫茫天一涯。三秋孤客鬢全華。重重島上雙雙鳥。六六峯前九九花。縱幸名區迎使蓋。共憐佳節望鄕家。王程恨未淹仙賞。浦口回舟日欲斜。</text>
<title>贈祥雲督郵李君 國芳</title>,<text>病臥寒齋客意新。督郵來自大堤濱。我非元亮寧辭帶。子類山公莫正巾。海上相逢疑是夢。燈前穩語不知晨。臨分更有重尋約。花發金剛壬戌春。</text>
<title>炭呑道中</title>,<text>踰嶺又踰嶺。入洞深復深。萬峯碧層層。雲開松桂林。淙淙溪水鳴。幽幽山鳥吟。孤村四五家。炊煙生翠岑。白日自今古。靑天纔尺尋。我欲謝世紛。於此滌塵襟。招携廣成子。永托千載心。又行行峽路信玄黃。秋晩丹崖桂樹香。流水千回明鏡淨。雲山萬疊錦屛張。無窮象外風煙別。不盡壺中日月長。正合高人棲隱處。桃源莫道說荒唐。</text>
<title>佳川曉行</title>,<text>曉發佳川出峽門。淸霜如雨落紛紛。頑雲欲解山容動。缺月猶懸草逕分。點點遙燈明復翳。潺潺流水斷還聞。仰瞻紅旭將揚彩。險道冥行不憚勤。</text>
<title>除授司諫仍任後作</title>,<text>一麾東出客天邊。三日湖前月五弦。聖主猶思宣室夜。疲氓擬借寇恂年。薇垣久媿元非分。楓嶽從知信有緣。況復江厓環赤壁。不妨來歲泛蘇船。又豐巖太守素稱仙。管領金剛萬二千。三日湖邊携月過。百川橋下伴雲眠。重臨縱異黃丞相。一謫初如白樂天。何幸渥恩偏冷族。棣華仍得水城連。又一夏投閒臥海雲。三秋吏役鬢霜紛。初擎鳳綍承新寵。更佩魚符卽舊分。梅發楊州猶再赴。鶴鳴楓岳好重聞。誰憐戀主丹心在。夢裏爐煙滿袖薰。</text>
<title>答寄林員外德涵 泳</title>,<text>慵疏蹤跡本崟崎。海岳奇遊借一麾。戀闕惟憐寒月詠。懷人不道谷風詩。孤吟半世誰靑眼。旅況三秋只白髭。多謝詞壇金馬彥。尺書珍重到天涯。</text>
<title>郡齋除夜</title>,<text>寒燈挑盡耿無眠。寂寞孤城海一邊。倍過陶君彭澤日。將回蘇子雪堂年。細量浮世偏多感。遙望鄕關更自憐。曉夢居然趨賀列。依俙滿袖玉爐煙。又浮世流光半路岐。佳辰絶少在家時。白頭守歲豐嚴雪。來歲今宵何所之。</text>
<title>雪夜入蔡州。月課。下二首同。</title>,<text>自從天寶亂離後。四海腥塵渾未收。大河以北借鯨鯢。封狼又據淮西州。憑倚險阻逆天誅。陸梁一隅今幾秋。天王赫怒奮威弧。大兵分攻環四周。根深蔕固未易拔。逆豎久假鼎魚游。長淮千里老王師。萬竈煙寒歲將遒。征東諸將紛如雨。李愬勇冠千貔貅。戎機更仗左車策。鬼沒神出靑油籌。情形備得賊虛實。道途俱諳兵所由。是時轅門大雪下。乾坤漠漠陰雲浮。玄冥多意助我武。九攻何待公輸謀。將軍夜拂水犀衣。手把如意腰霜矛。金鞭指處衆甲趨。令嚴軍中寂無咻。堂堂猛氣涌風火。不覺寒威透重裘。銜枚電馳百餘里。直抵賊壘踰深溝。壯士先登入子城。兇徒穩臥眠如牛。三更池鴨亂叫呼。百雉寥寥無干棷。吳兒帳裏睡未闌。曳出反接檻車投。梟巢虺穴掃蕩盡。祲氛廓淸東南陬。百年妖孼一夜平。蔡人懽躍爭歌謳。諸藩股慄褫魂魄。詎敢倔強爲逋囚。奇功卽居相度亞。膽勇元來擒虎儔。自古爲將有奇正。潛師取勝非不稠。龍韜未有若此神。祕計永傳兵家流。嗚呼安得猛士如愬輩。時危授鉞守邊頭。一洗百王千古羞。書生獨立暮山雪。撫劍悲歌天地愁。</text>
<title>漁蓑句好眞堪畫</title>,<text>漠漠江天雪一蓑。阿誰解道此婆娑。吟來自覺氷生頰。題處應知筆費呵。妙韻輸將眞境盡。淸篇合入畫廚多。箇中幽絶無窮意。縱有龍眠貌若何。</text>
<title>書生凍吟</title>,<text>嚴風憭慄鼓頑陰。寒士蓬門積雪深。百結懸鶉衣未絮。三旬斷火堗無黔。渾身遍栗仍成瘃。寸舌全強却似瘖。尙有詩情消不得。墻暄背立一孤吟。</text>
<title>寄嶺南方伯李美叔 秀彥</title>,<text>去歲靑門別意催。君征南紀我蓬萊。長思省裏郞官筆。忽見天涯驛使梅。從古宦遊榮刺史。祗今仙賞愧凡才。瓜期麥限俱非遠。倘訪鷗湖舊釣臺。</text>
<title>送叔麟充通信上使赴日本</title>,<text>蓬萊千里尺書回。聞子浮槎出海隈。聖主初寬言者罪。明時特重使乎才。未知拭玉扶桑域。何似餐霞桂樹臺。欲驗平生忠信仗。蠻雲定爲錦帆開。</text>
<title>正陽寺</title>,<text>毗盧秀出玉芙蓉。萬二千中第一峯。最是正陽寺外望。彩雲初散露眞容。</text>
<title>普德窟</title>,<text>半壁懸銅柱。層雲露彩椽。庵空僧去遠。花老石窓前。</text>
<title>與直甫泛舟南江。舟中口呼。</title>,<text>朝尋鉢淵瀑。晩泛南江風。開帆倚三島。滄海一杯中。又楓岳霞初落。滄洲日欲斜。孤舟何處向。欲訪永郞家。</text>
<title>寄題靈昭館</title>,<text>蕭洒麟蹄郡。風流老使君。官居宜素想。美政當淸芬。戶壓寒溪水。簾橫雪岳雲。公田元亮秫。秋後倘相分。</text>
<title>次貫之旣望泛東湖韻</title>,<text>東湖七月後壬戌。聞子淸遊到曉河。已見雄詞追赤壁。何妨禁直出鑾坡。騷壇夢罷才全退。海岳身歸病轉多。謾擲新詩驚客興。江頭那復賦漁蓑。附原韻千年赤壁雄詞在。浩蕩文瀾若決河。天地重回幾壬戌。風流難得後東坡。渾忘法府霜稜肅。偶趁秋江月色多。自笑疏狂違俗樣。從今端欲理漁蓑。</text>
<title>寄題高城雲田柳家亭子。次白軒相公韻。</title>,<text>雲田柳老宅。形勝有誰同。楓岳千秋月。鯤溟萬里風。亭臨煙水渚。人在畫圖中。他日分山約。終應不墜空。</text>
<title>風雪訪草廬 新選湖堂命。來待政院。時有陞秩之命。故事陞通政則解書堂。政院啓稟。特命留待。於是應製。大提學李敏敍考三上魁。賜豹皮。明日。招詣賓廳宣醞。</title>,<text>芒碭雲寒漢社墟。炎劉殘火有誰噓。良籌須得英雄手。舊物期收板蕩餘。密勿爲詢天下計。辛勤遠訪雪中廬。奇祥夙挺眞人表。大志爭看喪亂初。沐雨揮戈心益奮。聞雷失匕意非疏。十年鞍馬功何晩。百尺元龍氣不除。可惜雄圖雖屢屈。終然義烈未嘗沮。紛紛天地空揮涕。鬱鬱荊襄幾發歔。大業重恢須得士。奇謀密贊孰從余。傳聞俊傑聊懷寶。深隱衡茅獨把鋤。曠世相期惟管樂。同時見許有崔徐。燕臺正急求良馬。渭水端宜載後車。也是雲雷紆大策。正當風雪訪幽居。孤驂跋涉寧辭枉。屢造頻煩不憚虛。寂寂柴門初剝啄。寥寥草逕久躊躇。相看便覺襟期合。對語仍將志意攄。思爲宗祊湔恥辱。欲敎區宇補瘡疽。棲遑久作投人鳥。情好方欣有水魚。割蜀纔看成算在。誅瞞終失壯懷紓。千秋撫迹偏多感。梁甫吟來淚滿裾。</text>
<title>銀臺。與諸承宣聯句。洪公萬容字伯涵。宋公奎濂字道源。</title>,<text>五仙相會六仙樓。伯涵 正値黃花九月秋。道源 只是銜杯無舊興。八方馳啓摠民愁。光甫</text>
<title>次李承宣夏瑞 玄錫 銀臺詠懷韻</title>,<text>謾逐群賢趁早衙。昏眸書字媿翻鴉。皐門咫尺心彌赤。嶺海歸來鬢已華。每怕臺前傳白簡。偏憐庭畔對黃花。居然倚檻成鄕夢。罷釣蘋洲月正斜。</text>
<title>直廬九月十五夜口呼。與沈仲美 攸 相和。</title>,<text>江城流落去年秋。魂夢依依繞玉樓。禁直今宵驚白首。可憐歸思在漁舟。又一醉君家已十秋。至今歸夢落江樓。殘年共伴西淸直。誰喚龍湖載月舟。</text>
<title>次洪左尹伯涵韻</title>,<text>閭闔初開鑰。花甎曉露寒。相隨斜月入。共傍小燈看。地禁榮雖極。年衰志已殘。爭如舊都令。樽酒任淸歡。</text>
<title>寧陵道中感吟。奉尤齋相公。</title>,<text>雲馭茫茫痛莫追。玉欄花發幾回時。風塵未洗無窮恥。松柏猶含不盡悲。魚水舊臣身已老。雪霜巡路涕空滋。丹誠只竭扶顚策。歸拜他年庶有辭。</text>
<title>銀臺直廬。送海伯宋道深。</title>,<text>金門分手歲將闌。共說中年別更難。天下戎機何日了。海西民力此時殘。英才且盡籌邊略。惠化無煩柱後冠。想得首陽山月好。相思爲折臘梅寒。</text>
<title>送李景略 懏 赴白川</title>,<text>曾泊孤舟甘露寺。銀川歸夢尙分明。千年舊縣傳忠翊。一面長江割禮成。傲吏君今橫竹使。殘齡吾欲托鷗盟。遙知簿領應多暇。樽酒何妨只細傾。</text>
<title>林正郞 泳 大夫人挽</title>,<text>從遊吏部托交情。久仰慈儀備靜貞。一世名門爭數甲。千秋吉夢復懷庚。新春正見斑衣樂。半夜翻沈寶婺晶。惆悵陶家多少客。不堪題挽涕沾纓。</text>
<title>申參議 琓 夫人挽</title>,<text>自出名門貴。于歸吉士宜。階庭長玉樹。封誥煥泥芝。豈料斯干夢。翻成巨室悲。曾經孫楚慟。不耐寫哀詞。</text>
<title>李淸安 惇 挽</title>,<text>先人少小許心親。早識淸姿迥出倫。苦節山城辭第日。高標林壑閉門辰。晩來峽縣携孤鶴。歸去滄江把一綸。最是前冬違奉誨。不堪哀挽倍沾巾。</text>
<title>送平壤少尹李啓而 光夏</title>,<text>箕城城外浿江流。江上迢迢浮碧樓。千載仁賢遺化地。三韓佳麗擅名州。風光不改吟邊勝。民物猶含亂後愁。君去要應敷惠澤。且從方伯贊良籌。</text>
<title>送洪川洪使君 澤普</title>,<text>吾爲丞相舊門生。最愛祥鸞翠竹停。故第猶餘旋馬地。新除卽是泛波亭。此邦形勝宜淸賞。爲政風流亦典刑。他日一筇楓岳路。訪君携手醉風櫺。</text>
<title>憶貫之</title>,<text>人言官罷卽優閒。我獨遑遑走道間。旅泊三秋身轉病。幽憂一夜鬢全斑。平生志慕顏居巷。末路思追耳出關。苦憶望洋亭上客。仙鳧遙隔萬重山。</text>
<title>金進士聖臣挽</title>,<text>哀哀我從姊。懿則秀閨房。諸兒在幼稚。夫子痛早亡。艱辛以鞠育。所敎惟義方。嗟君愷悌姿。瑩如珪與璋。少小力學業。麗藻何煇煌。議論重泮壁。聲價擅詞場。我愛潔淸操。期許出尋常。謂有我家風。每見勉立揚。拜姊請慰意。有子終賴將。自我歸田後。消息隔異鄕。傳聞嬰奇疾。憂念不能忘。初春之中旬。忽報丁巨創。悲呼入城哭。君病且膏肓。形換氣如縷。傍人爲遑遑。相看卽神驚。分知無可望。猶自伏喪次。擗踊不離傍。非惟尙右慟。見君摧肺腸。握手戒滅性。不覺淚浪浪。歸來未幾日。溘然不起床。天高鬼何惡。報應固茫茫。云胡一旬內。遽奪兒與孃。未效反哺願。相隨泉路長。風凄碧蕙壑。塵暗萱草堂。只留欒棘衰。空餘古錦囊。孤魂定不暝。至恨流千霜。鬱彼德陽土。慘惔埋琳琅。淸標那復覩。脩夜無時暘。人理斯爲極。行路亦沾裳。顧此骨肉情。撫迹極悲傷。病阻蒿里餞。西望空彷徨。他日交山道。一往尋白楊。長詩替薤露。抆血怨蒼蒼。</text>
<title>沈應敎聖潤 濡 挽</title>,<text>通家少小若天倫。況復生年較一春。玉署聯裾今幾歲。苫廬執手倏經辰。惟言神理扶欒棘。誰料淸朝失諍臣。最是傷心疇昔夢。分明晤語不堪陳。</text>
<title>偶吟</title>,<text>幽人扶杖上翠微。手携白雲歸山扉。雲來滿袖復盈壁。散爲林雨紛霏霏。抽毫爲作白雲篇。庭外無人鶴自飛。</text>
<title>李上舍挽</title>,<text>浮生本如夢。才子多無年。古人所共悲。天理何茫然。奕奕名門胄。皎皎詞林賢。名駒出赤水。美玉生藍田。溫雅藹天姿。詩禮自家傳。人推遠器早。鬼嗇脩期偏。朝言夕長夜。泡沫隨逝川。冥冥岱宗遊。千載無時旋。斑衣已是塵。錦囊餘遺篇。尊公痛埋璧。寡妻哀斷絃。賦命孰是主。人事信難全。丹旌古城下。行路亦傷憐。況余曾傾蓋。玉樹攀風前。爲寫薤露篇。淚灑淸漳煙。</text>
<title>送右台南相國 九萬 奉使赴燕</title>,<text>生平夷險仗孤誠。憂世由來兩鬢明。暫試鹽梅調鼎手。翻催燕薊飮氷行。殊方物色輸詩卷。絶塞風雲護使旌。歲晩掩門江漢外。祖筵遙望倍離情。又龍灣西渡杳何程。從古誰人此別輕。遼鶴去遙天亦老。塞鴻飛盡歲行更。單車一介三韓使。片月千霜萬里城。想到這間無限感。竹祠柴市樂仍荊。又過別蓬門駐蓋遲。手書重索贈行詩。相看自絶幾微色。回憶那堪悵恨私。萬里風沙行李苦。百年華夏過雲悲。應知旅館寒燈夢。夜夜東歸繞玉墀。</text>
<title>記夢</title>,<text>秋風落葉滿空山。破屋蕭條林樾間。魂夢不知臣罪大。分明前席拜龍顏。</text>
<title>寄贈貫之</title>,<text>前席同沾聖渥濡。一時人或比黃蘇。陳經有愧談龍肉。論事堪驚捋虎鬚。嶺海惟憐除吏遠。江潭敢道逐臣孤。別來經歲秋將盡。長向仙槎望舃鳧。又窮陰漠漠歲將闌。獨掩山扃旅夢寒。仙賞難隨康樂屐。愚忠曾坐惠文冠。愁邊華髮霜同冷。病後孤吟月共殘。想得浙西看已盡。須將新什寄余觀。附次韻天涯相憶歲華闌。夢裏柴關掩雪寒。晩計終期同結社。浮榮却悔枉彈冠。明時泣血愆尤大。瘴海經秋鬢髮殘。惟是客愁堪遣處。鬱陵東望富奇觀。</text>
<title>寄贈韓學士魯詹 泰東</title>,<text>去年聯橐直西淸。只恃丹誠日照明。風雨忽驚秋一葉。江湖贏得雪千莖。憐君也未馴龍性。歎我於何結鷺盟。早識行裝皆有命。窮途所貴此心亨。又相望幾何地。不見幾多時。各自緣貧病。徒然費夢思。歲寒要共保。時議謾相疑。倘有王猷興。前溪夜雪宜。附次韻論思當日忝班淸。未有涓埃補聖明。幾愧非才聯玉筍。尙憐同病阻金莖。丹心嫠室憂昭世。白髮鷄壇戀舊盟。歲暮應須各努刀。百年吾道任窮亨。自別音書少。端居獨感時。好詩驚忽枉。乍讀慰相思。弦羽饒虛警。杯蛇訝衆疑。休營仍息謗。未信落便宜。</text>
<title>趙正郞子直 相愚 借騎還鄕。作詩以謝。</title>,<text>長安雨雪乏寒綈。孤客將歸只一奚。有馬借乘深荷義。無氷可渡枉勞蹄。衝泥度壑身如墜。帶月沿溪路不迷。可笑到家難遣悶。稚兒依舊索餐啼。附次韻一寒誰贈故人綈。出洛仍携入洛奚。殊錫尙思分御帽。徒行今見借隣蹄。尋舟爲怕氷江泮。杖策應愁雪逕迷。遙想林西歸去後。數村煙火斷鴉啼。</text>
<title>汝和次寄前韻。步呈。</title>,<text>宣室曾叨奉皁綈。苦吟今逐錦囊奚。驚心正類傷弓翅。逸氣空慙汗血蹄。未卜幽棲身已病。欲尋經籍意先迷。寒宵獨有思君夢。每恐前簷宿鳥啼。附原韻天上恩書閟綠綈。雪邊歸路伴樵奚。枯葵向日難移性。病驥嘶風奈縶蹄。貂帽舊香疑未散。玉樓殘夢到還迷。思君不寐成孤詠。長夜寒窓對燭啼。</text>
<title>汝久 崔公錫恒字 又次示。疊寄。</title>,<text>歲暮嚴寒透弊綈。雀羅門外應無奚。銀臺舊渥憐殘燭。雪逕孤吟任蹇蹄。忽忽流光新臘近。迢迢歸夢故園迷。淸時直氣惟君在。恥效飢烏噤不啼。附原韻交誼今無范叔綈。有時吟興付囊奚。人情慣閱飜雲手。宦迹全忘得兔蹄。別後音塵悲契闊。邇來思緖覺凄迷。從知志士甘寒餓。拋却兒號與婦啼。</text>
<title>次晩庵 李公尙眞號 李相國志喜韻</title>,<text>渾舍朝來傳吉夢。東床生得丈夫兒。固知文種與凡異。開眼已看光陸離。又黃髮元臣曾大父。撫兒祈祝立揚成。微生亦冀傳遺事。不歎庭無和鶴聲。又吉祥徵陋宅。陰德種仁賢。蓬矢門前設。獅圖壁上懸。慶因宗愈重。慈以晩尤專。爲把桃花洗。揚杯祝大年。小女生纔三歲。失其恃。獨余辛勤育養。得以長成。幸托婚于德門。今生男子。私心歡慰。有不可喩。相國閤下以暮年始見曾孫。題志喜詩三篇。辱賜下示。且敎以奉和。敢不揆鄙拙。率爾步韻呈獻下執事。以伸區區慶賀之情。附原韻暮年始見曾孫。不可無志喜。玆呈拙句。以博一粲。且蘄辱步寄示。未曾逮事曾王考。却看吾孫也有兒。感舊喜新俱四世。餘生還怪獨支離。坤之一索連三世。直到渠身遠計成。自是他年宗子事。好須賢孝振家聲。誇我曾孫慶。較君宅相賢。重輕雖似別。慈愛豈相懸。成立老難見。旨甘少可專。不須論異日。聊共賀新年。</text>
<title>次汝和</title>,<text>蓬茅獨掩度晨曛。病廢深杯懶廢文。何處寒梅明洞雪。半庭新月映溪雲。愁邊霜髮盈簪冷。夢裏爐煙滿袖薰。末路疏襟無可托。江南碧水有鷗群。</text>
<title>崔副學汝和，趙正郞子直見示以慈懿殿周甲慶喜之作。不任區區歡抃之忱。率爾奉和錄呈。</title>,<text>宮高萬壽曉星斜。環佩趨班映瑞霞。甲子重回珠褓日。春光不老紫都花。齊民獻祝歡聲溢。學士題詩盛事誇。自歎微臣違賀列。仰瞻長樂暮鍾賖。附原韻 汝和千慶樓前輦路斜。趁班環佩擁晨霞。龍池御柳初迎雪。瑤水蟠桃又報花。太后含飴歡已洽。曾孫問寢事堪誇。群僚拜獻如嵩壽。共祝靑丘寶曆賖。附原韻 子直殿揭春暉金榜斜。鬱蔥佳氣擁祥霞。人間寶算初廻甲。天上仙桃又結花。在昔鄧曹玆未有。從今簡冊事堪誇。況當玉候新瘳日。並祝岡陵萬壽賖。</text>
<title>權執義汝元 斗紀 挽</title>,<text>驅驅世界獨逡巡。偉量淸襟自抱眞。華貫常如遐遯士。童年已似老成人。咸推恬靜能超俗。我愛堅貞不受磷。一別三霜絃永絶。白頭垂淚暮江濱。</text>
<title>同汝和會話于南洞。別關西伯朴士行 泰尙 聯句。尹公德駿字邦瑞。權公持字君敬亦參。</title>,<text>邂逅城南眼共靑。汝和 山光帶雨翠盈庭。光甫 豈無小酌供談笑。士行 儘有淸詩樂視聽。邦瑞 從古會賓稱洛社。汝和 卽今修稧勝蘭亭。光甫 尊前仍敍關西別。君敬 惆悵浮生水上萍。士行</text>
<title>子直家夜話聯句</title>,<text>此會非曾料。相看共白鬚。愆深猶血泣。意拙任窮途。光甫 萬事衣爲狗。何時舃化鳧。汝和 片心相照處。千里月同孤。子直</text>
<title>夜雨鳳翔。舟中曉起。</title>,<text>昨宵天雨滿蓑衣。蒲葦維舟傍小磯。倚棹偏驚秋氣動。開篷却愛曙光微。山風乍定江猶響。渚霧將收鷺自飛。最是蕭條臨岸寺。老僧無事啓晴扉。</text>
<title>浦居卽事</title>,<text>姓字編鹽戶。生涯付釣舟。哦詩猶舊興。秋月倚江樓。</text>
<title>宿新安驛</title>,<text>爲語新安舊主人。誰憐千里一孤臣。六踰鐵嶺霜盈鬢。三就金吾淚滿巾。</text>
<title>浦居秋夜</title>,<text>黃葉黃花共暮秋。夜深詩思在西樓。湖含落月半邊色。雁帶長空無限愁。亂杵數聲穿遠樹。疏燈一點映孤舟。江蘺詠罷獨惆悵。滿地風霜蟲語幽。</text>
<title>曝家藏書有感</title>,<text>去國寬新譴。還山閱舊書。拂塵開篋笥。曬日布庭除。竹簡餘灰燼。牙籤半蠹魚。亂編仍稍理。散帙復重舒。吐鳳才雖乏。屠龍志不疏。螢窓曾兀兀。晷刻敢徐徐。佔畢窮千卷。披吟盡五車。味腴踰膾炙。耕古當菑畬。琢玉知由此。籯金恐不如。江生才已退。郝子腹無儲。仕宦殘年強。淵源舊業虛。幾慙從旅進。惟幸返吾初。筆硯聊抽匣。縑緗尙滿廬。前經隨手繹。古道照顏餘。記覽精雖少。硏窮意自攄。日將其自是。天或欲成余。倚相堪追踵。昌黎可比閭。年年一床處。人指子雲居。</text>
<title>挽詞[左議政南九萬]</title>,<text>爾我之先自出同。三世托交期始終。運否固宜有進退。時淸不料還窮通。駒城去路曾回馬。鷗浦移居久斷鴻。況復幽明今永隔。那堪揮涕向西風。二不須高位與長年。以屈爲伸理則然。縱使官曹暫得意。何如鄕黨皆稱賢。浦氓食素驚凶問。邑子營祠議吉蠲。聞昔莊周有遺語。畸於人者侔於天。</text>
<title>挽詞[判府事李尙眞]</title>,<text>欲寫哀詞病且昏。忍將何說慰英魂。百世文章行誼在。一時榮悴不須言。二爭道官淸非峻秩。又悲無子未中身。千秋腏享從先祖。絶勝凡夫五福均。三如何大鳥來相弔。昔到關西今海漘。微禽尙悼賢人逝。人不知悲是不仁。四仁聲到處入人深。悍隷蚩氓盡悅心。方知儒化成輿誦。怪底何人不共欽。五累世交情又托姻。平生心事識韜眞。孤忠遺直爭秋色。秋色還增愴我神。六纔期共看兒孫長。又約同隣杖屨從。獨立人間嗟已矣。空揮老淚恨塡胸。七厄困未爲人世樂。全歸不必夜臺哀。一片靑山藏寶玉。千秋蘿月復誰猜。</text>
<title>挽詞[前判書李端夏]</title>,<text>松谷賢郞浦渚孫。當朝聲價越璵璠。咸推作郡循良最。更識居家孝友敦。泮水瀛州官並長。淸氷苦蘗味兼溫。如何林下申辭命。奄忽藤陰未復魂。鄧氏無兒天可憾。韓門夭嗣理奚論。漳濱病臥孤趨哭。裁罷哀詞淚有痕。</text>
<title>挽詞[吏曹判書李敏敍]</title>,<text>時淸復見洛陽才。藉藉英聲冠省臺。雅望允爲當世重。風猷儘自大家來。十年寵辱雲千變。萬事荒涼酒一杯。惟有南湖波上月。夜深流照舊山隈。</text>
<title>挽詞[左參贊申晸]</title>,<text>風雲纔得際昌期。世故無端泣路岐。不待漢皇宣室召。先催長吉玉樓辭。金華奏牘三霜隔。璧水談經一夢疑。最是杜陵無限憾。篋中猶有蜀州詩。</text>
<title>挽詞[大司憲李䎘]</title>,<text>淸名直節世爭推。三黜何傷柳士師。暫屈左符留惠化。久虛前席要論思。顏回短命吾誰慟。伯道無兒理可疑。宿昔從遊成一夢。欲題哀挽淚先滋。</text>
<title>挽詞[刑曹判書呂聖齊]</title>,<text>學術文章祖子孫。士林模範仰高門。差池郡驛名逾盛。屛伏田園望益尊。理昧報施無可奈。猶驚榮辱幾回翻。傳經家業今何托。補闕儒臣更孰存。半百光陰才莫展。東南藩臬病辜恩。等閑行路猶揮涕。況我金蘭世誼敦。</text>
<title>挽詞[友人坡平尹趾完]</title>,<text>玉淸絃直聖朝臣。歸臥鄕村寂寞濱。非爲多言紛貝錦。已知高節厭簪紳。時名豈但忠貞篤。世德仍兼學業淳。白傅文章與宦品。可憐身後托無人。二湖海過從抵十年。追惟往迹尙依然。時邀徵士淵明醉。心服吾師叔度賢。聚散無常悲末路。死生如夢隔重泉。自憐白首嬰塵務。辜負新阡奠漬綿。</text>
<title>挽詞[戶曹判書柳尙運]</title>,<text>延英當日最承恩。一夕蒼黃出國門。痛哭本爲才子短。孤忠謾抱刖人冤。誰知嶺臬纔宣命。遽作楓林未返魂。俯仰此心無所怍。百年何必待公論。</text>
<title>挽詞[前參判申翼相]</title>,<text>不謂經帷玉署魁。孤忠抱恨落泉臺。椒蘭本忌靈均直。絳灌焉知賈傅才。要使此心無愧怍。其如末路易嫌猜。廣陵秋雨丹旌濕。故國歸魂幾日廻。</text>
<title>挽詞[前參判尹趾善]</title>,<text>身當寵辱志冞剛。抱負平生未易量。一節自期輸際遇。中年何事任棲遑。休嗟直木逢先伐。剩見幽蘭播遠香。痛哭人亡邦國瘁。尋常行路涕應滂。</text>
<title>挽詞[前參判朴世采]</title>,<text>朋比紛紛一世中。多君獻替尙依公。剖心直欲扶皇極。衛足寧能背帝衷。身後物情差可見。善餘天道或難窮。千秋海上聞奇鳥。幾向丹霄血灑風。二手札辛勤隔數晨。旋承凶訃淚盈巾。松楸浦外居徒定。薇蕨山中事偶均。苦節自無當世志。剛腸不減古人倫。年來喪子成長痛。愧負生芻一酹親。</text>
<title>挽詞[前參判兪瑒]</title>,<text>鸑鷟奇才絶代稀。珊瑚異彩照時輝。淵源浦老承家學。德業松翁趾世徽。劉向傳經多士伏。陽城講道後生依。誰知一飮仍長夜。哭爲斯文淚滿衣。二白面爭稱輔相宜。明時猶坐批鱗危。長沙直節多論者。槐里忠貞少似之。命薄堪嗟中歲促。道窮終見一簞飢。路人懷痛如親戚。世好餘生不盡悲。</text>
<title>挽詞[前參判崔錫鼎]</title>,<text>丹丘瑞鷟挺奇姿。文陛漸鴻見羽儀。孝直聲名前席日。季涵標擧把杯時。誰知宦迹同桑海。漫說生年直斗箕。寂寞夜郞身後事。秪應光焰簡編垂。二淸苦平生蘖與氷。江湖身遠戀觚稜。豈期才命終相誤。休把天人問所能。伯起有靈來大鳥。仲翔無客但靑蠅。一抔海岸藏餘魄。樵豎猶知下馬陵。三哀詞和罷楚江楓。南巷柴扉掩候蟲。匣裏朱絃嗟已斷。樽中綠蟻與誰同。高天昨夜樓成玉。大澤深秋氣有虹。歷下交遊星散久。百年詩社舊盟空。</text>
<title>挽詞[都承旨任相元]</title>,<text>廉如齊仲勇如賁。惟擬危言答聖恩。涇渭欲分心自苦。風霜相薄舌猶存。纔看嶺表辭專閫。忽報湘濱有斷魂。靑史美名那足道。獨憐無子可持門。</text>
<title>挽詞[戶曹參議朴泰遜]</title>,<text>江潭久作獨醒人。一醉如何遽返眞。從此淸標那復覩。滿天霜月想精神。二剛腸應似古朱雲。悃愊惟知報聖君。巫咸招上匀大遠。鳴鳳朝陽不復聞。</text>
<title>挽詞[前修撰趙宗著]</title>,<text>君家平叔我知己。最愛惟君是白眉。庚戌憶曾同射策。見君詞學已葳蕤。二豐巖歲暮鬱奇才。別有情書寄我來。悵望今朝餘古迹。無從老淚謾霑顋。三衆人皆簣君爲屨。屨簣從來孰辨之。是非畢竟終應定。鷗浦風煙管者誰。四貫之每道君情事。再娶無兒命可休。寂寞堪憐身後計。名聲賴有世間留。</text>
<title>挽詞[兵曹正郞趙相愚]</title>,<text>首擢庚申選部郞。激揚當日見剛腸。操持甚潔同氷玉。性味逾辛似桂薑。朝右不曾安一日。漳濱還遣臥三霜。獨憐籬菊當秋艶。更與何人嗅晩香。二營落無端一夢驚。晴虹中夜斗墟橫。朝廷未肯容淸士。聖主猶應諒至誠。死日靈禽徒有涕。向時陽鳳誤頻鳴。荒原片石氷銜記。留與千秋認姓名。三契忝宗人義弟兄。百年交誼到忘形。憐君垂老傷惸獨。向我居常托死生。忠孝定知天有報。詩書無屬理難明。擬煩先狀嗟靡及。重爲吾私一愴情。</text>
<title>挽詞[前執義李墪]</title>,<text>詩禮承家代有賢。自來天意不徒然。苞成五彩祥仍表。軔發長塗駕孰先。雅望魯珍儒席有。文聲趙璧國城連。風雲遇勢開鵬路。雨露承恩在木天。孝友素知由性得。淸忠元不負家傳。群陰曩日昏蒙蔽。一疏多年困躓顚。天道自然須往復。淸流倏爾起聯翩。先登最妙銓郞選。近侍爭推玉署仙。關嶺左符民愛在。緋貂顯秩主恩遷。遭逢每恐孤言責。繩紏常思去謬愆。肯效世情隨俯仰。端憂王道有頗偏。孤忠斷斷無他技。涓滴駸駸作巨川。剛恨明時爲大僇。自分危跡作長捐。丹誠未暴心天質。素業無憑室磬懸。恩命幾辭方面拜。血誠惟冀聖明憐。安貧本不驚榮辱。混世寧甘較醜姸。誰意奄催騎尾日。居然不及夢桑年。賈生弔鵩天何忍。伯道無兒理又玄。不幸斯人嗟命矣。從玆吾道卜終焉。顧余廁跡諸公後。與子論交廿載前。詩酒團欒頻把臂。恩榮出入最隨肩。鳳臺曾唱觀潮詠。鷗浦時酬翫月篇。憂樂向來同進退。死生長擬共周旋。披來手札才三日。驚却音容遽九泉。陳迹百年虛舊館。丹旌一片閟靈筵。人間夢覺形都幻。天上樓成召已宣。爲問飆輪遊汗漫。何如浮世苦拘攣。繫官自媿如羅網。酹酒無緣效漬綿。悵望海雲愁共緖。依俙樑月影徒圓。存亡不盡公私痛。欲寫哀詞涕自漣。</text>
<title>挽詞[禮曹參議申琓]</title>,<text>夫君蘊美質。荊玉發深礦。鳴鶴響九皐。矯矯毛羽整。特立儀朝端。萬里鵬程永。身雖縻紱冕。未嘗忘歸穎。忠孝乃家傳。秉直立臺省。朝論遽瓦裂。衆口紛蛙黽。君子貴得正。榮辱等土梗。謝彼軒冕榮。甘此寂寞境。世網日轉密。運氣眞不幸。飄轉任窮餓。耕鑿安田井。進退關時運。士林推袖領。丹心徒戀闕。黃卷惟耽靜。身窮志愈泰。道屈跡還屛。閑居富篇翰。句語發深省。一身縱三黜。士論重九鼎。天胡厄吾黨。斯人止斯境。九原不可作。淸名誰敢並。身後事凄涼。素志終莫騁。淸詩在篋笥。逬淚吟自警。嗟余托心親。相謂響與影。契好旣同調。俗交笑刎頸。生芻一杯奠。悵望隔重嶺。是非在人心。天意邈難請。泣墳愧大鳥。跡阻南浦艇。</text>
<title>挽詞[春川府使宋光淵]</title>,<text>憶昨分符日。逢君夜雪中。從容論去就。談笑任窮通。晩計迷源築。前期慶岳楓。書從東野至。絃斷子期終。丞相家聲遠。尙書舊業空。靑氈無所托。玄理竟難窮。妙歲凌雲氣。平生貫日忠。危言時否泰。正色道汚隆。琴瑟更張際。風雲感會同。筆簪周柱史。鑑別晉山公。久處深嚴地。獨持諫諍風。頌聲留葉縣。文敎著芹宮。淚爲憂時下。論因嫉惡崇。聖君非棄賈。時議不容融。榮辱同泡幻。存亡問化工。素帷鷗浦上。丹旌廣陵東。惻愴山陽笛。凄涼白傅筒。公私俱有慟。憂思正忡忡。</text>
<title>挽詞[副校理申啓華]</title>,<text>先公雅望冠群公。一節三朝保始終。世業靑箱傳是子。詩書禮樂大家風。二廓盡陰雲日月明。虞廷濟濟萃群英。經帷國子官居長。爲是淸名衆所傾。三螭陛從容獻替辰。每承天奬許儒珍。明時契合元非淺。何事田園作放臣。</text>
<title>挽詞[仙槎累尉吳道一]</title>,<text>浦翁於老舊家聲。趾美名門又大鳴。異代文章唐四傑。淸時論議漢東京。談經玉署思聯席。授簡湖堂憶把觥。十數年前亡劍淚。今朝承訃更沾纓。二直聲華望冠金閨。江海三年臥舊棲。久隔重宸香案侍。翻催上界玉樓題。名門敢擬黃蘇並。淸世眞慙李杜齊。千里哀詞和淚寄。嶺雲關月有餘悽。三窮海三年舌久捫。哭君今日暗聲呑。人心固也猶無怪。天道非耶可忍言。昭代更難容直節。重泉應復泣深冤。朋知擧切云亡慟。湘浦偏傷楚客魂。</text>
<title>挽詞[西原韓泰東]</title>,<text>肯將孤節枉明辰。抱累歸泉事莫因。塵世萬緣俱是妄。簡編千載竟誰眞。精光豈泄懷沙憤。素被長埋報主身。無奈故人絃絶痛。海天寒日獨沾巾。</text>
<title>挽詞[前正言崔錫恒]</title>,<text>淸朝玉立照鵷行。咫尺殊恩雨露傍。三黜豈嘗拋直道。一生知有抱剛腸。回頭世事浮雲變。彈指塵緣掣電忙。身後靑氈無長物。篋中空掩賜貂香。</text>
<title>挽詞[杞溪後人兪世基]</title>,<text>三世名卿國子師。二年經幄長論思。諸公再見昇平日。太傳終疏有道時。海上鷗亭新契闊。篋中貂帽舊恩私。人間存歿無窮慟。遺業靑氈更托誰。二明時直擬做淸和。平地安知亦起波。於世不容非道屈。與天相合奈人何。封章文字葳蕤少。倚酒襟懷慷慨多。豈獨墓前來大鳥。也應有氣作山河。</text>
<title>挽詞[修撰徐宗泰]</title>,<text>肅肅開明廷。藹藹登衆髦。騈足鬱以騖。軒轂紛滔滔。何哉彼丈夫。斂迹臥林皐。秉直遂乖遌。皎皎衆所高。超遊自淪放。田甿與爲曹。徒然虛漢席。長見賦楚騷。幽幽九畹蘭。萎棄等澗芼。二浦翁振儒業。尙書闢詞壘。公能襲前光。斐然大家子。丱年盛文藻。連城價自美。蘭臺與玉堂。衮衮子所履。執簡在文石。奮舌折奸究。超超北踰嶺。遘擯官何庳。風操足吐氣。勁特無骫骳。君子驗其守。茅靡應愧死。三時象復淸晏。子乃起田中。忼慨風儀張。蔚爲淸流宗。銓部公選注。國子師章縫。隨事輒謇謇。上知日以隆。事或招瑕謫。多不察公衷。恩深翻有替。望崇猶遭攻。超然遂自疏。咬菜若長終。宛在大江南。士類嚮高風。浮生同泡影。文星遽告凶。鬱彼廣陵原。千秋斂神鋒。無年且無嗣。神理莽難窮。遠阻寢門哭。緘挽涕沾胸。</text>
<title>挽詞[洪萬選]</title>,<text>歷數朝端士。誰爲席上珍。相門淸議在。儒雅素心▦。餘事詞華盛。平居行誼純。孤松寒不落。美玉琢無磷。闊步通霄漢。淸規範搢紳。湖堂登妙選。銓部許精掄。魯泮宮兼長。唐瀛席絶隣。憂時常奮舌。正色幾嬰鱗。直道遭三黜。孤忠任衆嗔。坦途通旋塞。荒野屈猶伸。不是明時棄。還甘陋巷貧。弩杯仍作祟。桑夢遽成眞。士友悲何極。輿情痛亦均。滿庭惟少女。承後更無人。不盡公私慟。偏傷骨肉親。從游自早歲。情誼等天倫。摭實揚先蹟。銜恩沒此身。憶同山舍醉。忍檢篋書塵。後會知何地。淸歡隔似晨。蕭條阮咸在。相對淚沾巾。</text>
<title>挽詞[京畿都事趙儀徵]</title>,<text>士望徒虛爾。天心亦杳然。誰爲支廈木。遽失濟川船。直節風霜際。危言鼎鑊前。淸名應不泯。千載汗靑傳。二未到具瞻位。曾無惠澤施。猶看鬻像痛。擧切輟舂悲。公議寧終泯。輿情此可知。平生憂愛悃。泉下不應移。三父子交遊際。風期許與間。行藏曾共勉。文酒幾追攀。賈傅言徒切。虞翻命自艱。回頭嶺嶠遠。何日巨卿還。</text>
<title>挽詞[朴泰輔]</title>,<text>驅驅利名蹊。入者如酣酤。款款君子心。操持獨辛苦。藉爾爲視聽。君不愛長組。胡忍蔀太陽。苟以逃罝罟。往者楚獄末。國言頗洶怒。張辟若炎浮。無辜欲並取。頭縮因尾蟠。跡不許人覩。重此熱可炙。萬口吟不吐。公時在從班。特達荷奬詡。朝入銀臺門。暮宿玉堂宇。正色立朝端。赤心酬明主。坐看國綱壞。憂憤披腸肚。因影得其形。稍稍收肘股。律繩儼以陳。城社失憑怙。上聖識其忠。闢聰無違忤。堯庭得神豸。不許姦佞侮。鼠穴妨窶數。鬼竇駭燈炷。雰霧忽競吹。笙簧更互鼓。陰陽相盪激。朝野沸鼎釜。蕕乃終敗薰。市或眞有虎。秋風吹洞庭。落葉非一樹。拜此蕙纕替。顏色不悽憮。倦行逢醉尉。悲吟怪漁父。無心驚寵辱。有懷戀舜禹。朝觴醉不起。異氣橫牖戶。平生經綸業。轉眄成千古。昔觀君臣際。乖偶亦有數。間在雖暫疏。志應會相聚。天心終玉汝。頻命假使斧。公方引前嫌。進退履規矩。他日舜裳闕。待公爲彩縷。風燭何奄忽。吾道竟鹵莽。謬共金閨選。猥聯紫鸞羽。公旣折輩行。吾不吝肝腑。當公論吳獄。首發實自輔。相國見深詆。公走東海滸。臣拜一疏聞。白簡飛臺府。公召歸自東。道山又接武。承恩試新文。落筆中書廡。上尊泛金杯。受賜同拜舞。余時負危懍。伊源乞外補。明晨將發軔。公夕來我祖。爲我語時事。憤慨髮欲豎。余以微言挑。公怒嗔我魯。北去未云幾。讜論果成伍。聞之豈不喜。過憂俾我瘉。追愆伏遐陬。當路聲聞杜。及公掩郊扉。書信始能粗。正月至都下。會公寓東部。四年一握手。歡咍掌屢撫。朝窓始接語。不覺日過午。求我粟米春。酌我自傾甒。深陳痛飮戒。前志徵腸腐。公書答謝我。領誨當勉努。那知千金軀。竟受儀康蠱。鵰鶚沒秋天。鳥雀自尾乳。方當崑崙決。中流失砥柱。靑史有信筆。淸名無點𪐴。杳杳態耳峽。素車阻西浦。銜哀寫此辭。有淚空如雨。</text>
