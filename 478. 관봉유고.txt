<title>晦谷申伯謙 愈 輓 丙戌</title>,<text>前夭顔淵後伯淳。彼蒼何意又吾人。斯文墜地誰將抗。洪水滔天世復堙。昔立孤山門外雪。今歸舞鳳座中春。分華舊約成千古。不忍回頭萬壽濱。</text>
<title>追賀巍巖李公擧 柬 二尊人重牽宴 幷序</title>,<text>李友公擧父二尊人六禮之歲。寔崇禎甲申後六年庚寅。而今年實回甲也。噫。壽者。天下之達尊也。古人以七十爲希年。人之艱於壽尙矣。今公擧父二尊人。皆高於七十也遠矣。則尤希壽也。有是壽而又與之偕老。則尤希事也。旣與之偕老。又値六禮之回甲。則尤希慶也。一家而有是三希。於戱奇哉。昔韓文公作董生行曰。嗟哉董生。孝且慈。人不識。惟有天翁知。生祥下瑞無時期。葢人之有善。天必報之。其感應之理然也。今公擧父學祖曾氏。一以養志爲孝。天之所以錫三希於其家者。豈偶然哉。公擧父以陽月廿四日設酒食。廣延黨族朋舊。以慶之。遂菴先生作詩揄揚。一時士友皆歌詠其事。噫。甚盛事也。尙璧適以從師之役。不能得與勝集周旋於稱觴獻祝之末。區區豈勝其恨也哉。玆將拙韻一律以拜呈。庶或少見其奉賀之誠云爾。百歲歡榮慶二尊。華筵秩秩敞高軒。羲輪正復同牢歲。鶴髮俱醺獻壽樽。已覺庭賢純孝德。始知天道福仁門。遂翁大筆宜徵信。不特諸君頌祝言。</text>
<title>追次鳳巖韓先生 曄 詩卷韵 二首○壬辰○幷跋</title>,<text>鳳巖韓先生二詩。寔崇禎後丁亥季秋之晦。諸門人陪遊丈席時所贈也。先生平日。雖未嘗自任以學問。而律己淸苦。氣像端儼。自然有吾儒家法。此詩所以不肯屑屑於葩藻之華。而一出乎愨實謙遜之意者。夫豈偶然辦得於牙頰之間也哉。孔子曰。君子道者三。我無能焉。豈以聖人而眞有是耶。後之欲求先生者。觀於此詩可乎。諸人步韵書之於左。而顧小子謹守先儒詩戒。殆有年矣。獨於此。猥在二三言志之列。義有不敢辭者。故妄以拙語。續貂于其末云爾。淸介離羣鮮克稱。年尊德卲兩兼能。篔簹我羨靈芝秀。函丈諄諄恐不勝。先生氣薄享春秋。循欲忘生合下羞。剩得聖門全一字。豈曾躬蹈子春愁。</text>
<title>梅峯崔成仲 徵厚 輓 乙未</title>,<text>嗚呼崔成仲。胡遽至於斯。稟氣本純美。溫溫惟德基。與我遊從樂。粤自學幼儀。計年吾雖長。語德君實師。回車謝名塲。正路範我馳。諄諄作後生。建表湖海陬。淵源泝洛閩。理數窮邵羲。居然困二竪。痛矣無良醫。長卧大化中。濁世如屣遺。仁壽理已舛。禍福其誰司。音容隔九原。典刑留三兒。高堂夜哭聲。行路猶堪悲。斯文竟寂寞。吾慟非爲私。臨軒想有斐。菉竹空猗猗。侵晨畫翣發。撫柩心如癡。浮生有眞宅。不悲能幾時。</text>
<title>申泰甫 大來 妻宋氏輓 壬寅</title>,<text>名父傳芳有是兒。早迎賢婦室家宜。桓裳着布貧安分。梁案齊眉敬作基。始謂閫儀將履福。忽驚朝露已生曦。寧馨不擧年仍嗇。欲問蒼蒼獨涕洏。</text>
<title>泉西尹晦甫 焜 遷葬輓 二首○丙午</title>,<text>莫言培覆在傾栽。已自衰周不保回。寒谷尙慚薺麥茂。厚坤先見豫樟摧。春風丈席曾同坐。埴冥途此獨哀。我亦從公知不遠。九泉消息鬢霜催。師友論人德。於公吃吃言。因心敦孝悌。傳世尙和溫。北學聞吾道。西遊荷主恩。玄扃埋白璧。空濕士林巾。</text>
<title>趙忠翼公 泰采 輓</title>,<text>忍說重光事。吁嗟四老臣。身殲扶大廈。心赤質蒼旻。晩節觀君子。平居眯俗人。獨憐書葬義。無地復求伸。</text>
<title>章齋偶吟 丁未</title>,<text>雨洗蒼山色。風驅老栢聲。齋居無一事。黃卷古人情。</text>
<title>次南塘韓德昭 元震 韻</title>,<text>靑眼逢塲百感生。中宵亹亹到鷄鳴。河南永隔春風坐。樑上重看曉月明。惟喜雨聲留遠客。忽驚晴色引歸程。丁寧後約屛溪在。將與相邀講禮精。</text>
<title>金正言 壽錫 輓 四首</title>,<text>端木形容孔聖尊。丁寧五字首言溫。也知愷悌眞基本。君去憑誰講此論。三古賢才莫盛周。亂臣惟有九人儔。况今衰季如公幾。老淚非徒哭舊遊。滿門和義慶雲垂。五朶芙蓉二桂枝。日廹西山烏哺急。奈何秦屋鳳凰隨。死生常理反原知。一入成形亦一虧。獨有高山流水在。也誰今日又鍾期。</text>
<title>李公擧輓 三首○幷引</title>,<text>嗚呼。此巍巖先生李兄公擧之出堩也。其友人八莒玄尙璧。情深義重。固宜執紼以訣。而適叨園官。不敢稽肅。前期迂路而來。哭辭靈座而行。只將寂寥數語。略伸平昔思齊之意。嗚呼。吾尙忍輓吾友也哉。一壑荒涼寂寞濱。百身那得贖斯人。平生氣像今猶想。雪岳巖巖特地尊。林下何嘗了一生。擬將披腹薦忱誠。天翁每戱吾儒事。肯使先生此志成。顔彭舜跖等成墳。只有流名異臭芬。後世子雲君可待。百年知罪在遺文。</text>
<title>寄李婿 元益 勉學</title>,<text>問學工夫豈外求。自家惟有一心收。明珠欲向泥中拭。白豆須從甕裡投。鄒孟已言情性本。叔程曾卞濁淸流。大賢開示眞平實。正路如何舍不由。</text>
<title>申伯謙遷葬輓 三首○戊申</title>,<text>起自重泉返舊堂。怳如平昔接聲光。逢塲善謔人猶記。講席高談士不忘。𤄃海胷襟窺晦父。先天事業玩羲皇。斯文秉拂今誰繼。長夜應深老釋傷。山立揚休想德容。蘭枯蕙死幾經冬。回頭尙記論心學。東鶴春宵共聽鍾。倜儻惟稱富貴磨。豊碑采餙足譏訶。來人可記先生墓。豈待延陵孔篆加。</text>
<title>憶丈巖鄭先生 澔 有吟 三首○幷引</title>,<text>前歲冬。適値雪月虛明。山窓寂寥。倚枕無寐。念昔師友之樂。因歎先生以三朝宿德。巋然獨存。以係士林山斗之望。而顧念尙璧。坏蟄窮山。不得詣門而承謦欬也。遂吟成三聯詩。以寓景慕之忱矣。是夜夢拜函丈時。燭在室中央。而先生坐於西北隅。命小子促席而坐。憂形于色曰。宗社之亡。廹在朝夕。達宵亹亹。不暇一言及私。其說頗長。亦有不容煩露者矣。尙璧聞有封章。請見其稿。先生出示新舛曆書。擎手開見。則其䟽謄在於此。而首言臣師先正臣宋某。嘗主張春秋大義云云。看至北。先生止之曰。積阻餘。當從容打話。持歸見之。尙璧遂袖其書而陪話矣。卒有今春變亂。幾危宗國。其夢果驗。而所謂春秋大義。意其爲尊王室討亂賊之張本矣。噫。先生雖盤桓散地。流竄遐荒。而其忠君愛國之誠。感於人。精神魂魄之交者如是矣。今若以此移上於所天。則上下之間。豈不交有所發。而增夫三綱五常之重也耶。令人感慨。太息不能已已也。玆謹寫呈三聯詩。幸俯覽焉。忠淸慷慨好家門。相國名聲祖又孫。莫道盤桓屯可濟。奈如君實屬崇元。道自吾傳萬死甘。斯文宗國豈金緘。銀山鐵壁人今古。匹馬扁舟地北南。十屋滄桑雙鬢白。三朝風節一身擔。淵源足見先生學。師是尤翁友遂菴。濱江巨石屹如樓。萬古無心倒碧流。却賴先生留晩節。也含芬馥護菟裘。</text>
<title>孟公 宗大 輓 二首</title>,<text>金谷深深古樹圓。一園紅綠卽靑氊。箇中自有終身樂。胡不淹留享百年。先德彬彬棹楔三。子孫昆弟盛山南。如何有善無遐壽。不及他年慶四男。</text>
<title>崔公 誼厚 輓 二首</title>,<text>詩書傳世業。仁厚乃家風。獻玉遭三刖。焚船謝五窮。理宜酬大壽。吾實憾蒼穹。賴有存宗義。應全一畝宮。寧城文學懿。小少飽聞名。始拜梅峯會。終承贄席迎。去冬猶寢地。今日已封塋。半月荒涼宅。哀哀晝哭聲。</text>
<title>李參議 禎翊 輓</title>,<text>鐵壁曾聞語。滄桑又見公。三朝夷險際。四相屈伸中。筆爲綱常直。名從黨籍崇。菟裘考終命。萬事聽蒼穹。</text>
<title>次屛溪尹瑞膺 鳳九 韵</title>,<text>境宿寒峯下。聯床際雨深。不嫌亡塞馬。非感遇籠禽。慷慨春秋義。憂虞社稷心。九章堪灑淚。蓬海想謳吟。</text>
<title>追次金公 莘望 景晦堂韵</title>,<text>華額知君學道深。也應函丈察攸欽。三秋月色前塘水。千載淵源只此心。</text>
<title>次瑞膺槐壇韵 二首</title>,<text>老樹何年植。新壇有待成。雲連蒼色蔚。風助密陰淸。孔杏培根本。韓楸達葉莖。南柯夢已斷。憂國只葵傾。槐壇新築小堂傍。岳色周遭日影長。萬國紅爐蒸毒熱。一區靑葢釀新涼。從他野老謳歌壤。自此恭人揖讓塲。知子箇中囊已括。莫敎南郭獨徊徨。</text>
<title>次魚金浦 有鵬 鄕飮酒禮韻 二首</title>,<text>聞說金陵飮一鄕。也誰階下也誰堂。周監二代文何郁。道在三韓禮更張。罍直東榮專潔敬。席尊西位辨賢良。嗟吾獨負牛庠約。聊抱幽懷寓短章。王道宜觀飮酒鄕。九秋仙舃自黃堂。重翁古廟靑襟匝。矍相遺儀特地張。禮義可馴風俗美。絃歌正屬曰辰良。成周政敎元由此。只願家邦共憲章。</text>
<title>寄尹瑞膺兼簡季章 鳳五○己酉○幷引</title>,<text>詩酒不必言。然程伊川有詩戒。孔夫子有酒不及亂。是則聖賢工夫。未嘗不行於其間矣。聞章兄於詩酒二者。一向好着云。今區區所以特贊瑞兄者。實亦諷戒章父也。昔蔡齋喜酒。得過客賈餗君寵母恩俱未報。酒如成病悔何追之詩。終身不復至醉。蔡公用過客之諷。卽改其過。可謂賢矣。今尙璧平生契誼。實非過客之比。以章父之賢。豈不俯採而泛聽耶。詩如伊川之戒。則固難矣。亦豈可一任其技癢。作一騷人墨客而止哉。晦庵夫子亟稱於曾子曰。落脚下手。壁立千仞。葢以其彼以其爵。我以吾仁。彼以其富。我以吾義之語也。楊子雲以爲君子得志則行其道。不得則龍蛇其與。壁立千仞者。一何相反歟。君子大節。卞於曾楊則可矣。故末句及之。願與相勉焉。德義風流聳士林。晩年貞吉卜幽深。溪山已足供聯璧。風月何曾用一金。酒忌亂心親細酌。詩嫌喪志戒閑吟。吾人落脚從何勉。面面蒼崖立萬尋。</text>
<title>追思師友感吟</title>,<text>昔年師友樂。今日死生哀。㝡憾皇天意。先摧黼黻才。隨珠埋厚壤。燕石衒梧臺。始信山中木。長年卽不材。</text>
<title>震邸練日。赴哭班。滯雨留東閣。次兪明府 廣基 韻。</title>,<text>寒宵欲曉淚難收。日月居然奉諱秋。天上桂坊名昔忝。雨中梅閣跡今留。螽斯尙嗇橫渠喜。世道徒增漆室愁。藜藿野心何所願。國家元氣久且悠。</text>
<title>族叔 復元 輓</title>,<text>若人胡遽棄吾先。脩短參差問彼天。白酒去冬酬永夜。靑山今夕葬寒烟。傳家不匱箕裘業。錫類方看大小連。留與後人追遠約。也誰鞭懶共周旋。</text>
<title>次瑞膺冠席韵 二首○辛亥</title>,<text>君家髦士始加冠。博帶褒衣匝地觀。是日醴賓仁道備。假堂纔罷又西欄。隆古遺風獨有冠。三加拜揖盛儀觀。堂成又講成人禮。燕賀楣間客賀欄。</text>
