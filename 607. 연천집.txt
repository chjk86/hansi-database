<title>暮春侍遊北苑應製賦 癸丑</title>,<text>猗聖后之御極兮。羣品囿於煕化。時八域之昇平兮。樂朝廷之多暇。攬晉代之勝事兮。歲律回於昭陽。月旣貞于暮春兮。選吉日而辰良。泉活活而增波兮。花曄曄其敷榮。天心合於聖衷兮。各自得於勾萌。宸駕儼於上苑兮。亶一豫之有序。道靑陽以順時兮。鳴玉鑾而容與。紅雲高於寶座兮。翔泳亦其歡忭。溫綸降於九天兮。簪履繽其後先。來羣僚而濟濟兮。儀少長之咸至。伊一介之卑微兮。亦與榮於君賜。隨黃髮而叙進兮。瞻天陛而肅敬。旣咸飽以聖德兮。沐恩波而游泳。泠泉奏以九韶兮。羗不待於管絃。羞珍錯之紛綸兮。俄有錫其自天。雜嘉蔬與精粺兮。糯肥豢之若芳。俾在位之咸醉兮。瀉玉液於金觴。昔有樂於孔門兮。春服詠於水湄。君恩兼以師誨兮。今九重而親之。挹惠風之時來兮。覽綠草之方稠。矚時物之鮮榮兮。悟聖澤之徧流。紛萋萋其有渰兮。甘霈溥而時適。想元元之快活兮。豈霑衣之足惜。玉色愉其含笑兮。曰汝退而逍遙。淸流環於高亭兮。御柳垂於穹橋。斂靑襟而徐趍兮。遵正路於廣庭。繽淑景之溢目兮。匪陋辭之可形。望花間之冠冕兮。隨玉墀之矩步。覺一身之涵濡兮。感仁天之雨露。天時當於發生兮。適聖代之雍煕。生何幸於是日兮。遂蹈舞於洪私。臨曲水而列筵兮。嘉觴詠之有娛。欣慶會於玉陛兮。良古人之所無。豈授簡之敢擬兮。冀微誠之一彰。南有岡而北斗兮。祝聖壽於無疆。</text>
<title>復初賦</title>,<text>跋古人而自程兮。願日征而不息。日月倐其弗舍兮。孰云偸而可得。世溷濁而擾擾兮。以恒佚而爲則。余觀聖人之自勵兮。盖先苦而後樂。余不能與神明爲徒兮。怛十寒而一曝。默獨造乎神宅兮。愴怳怳其攀屬。路脩遠而無人兮。回余車而反側。歷三春之悠悠兮。儵一朝而大覺。神營營其識路兮。焉所假其羽翼。惟天地之旋斡兮。洩淸飈之潛激。遌閾然而披襟兮。願弱質之上託。駕泠泠而廻旋兮。遂茫洋而上極。厸日月之所出兮。與迅電而爭速。登玄圃之崔嵬兮。俯八荒之邈邈。廓恢恢其無繫兮。遂高歌而和拍。歌曰。大波漫流。高山峻極。雲樹參天。中有室宅。主人不歸。門庭寥閴。優哉游哉。聊以愉樂。亂曰。登彼閬苑。採瑤華兮。太虛爲室。襲雲霞兮。今何其邇。昔何遐兮。四海羣公。同我家兮。子不我卽。亦獨奈何兮。</text>
<title>續赤壁賦</title>,<text>監德在戍。西皇代夏。屛翳收祲。望舒整駕。乘凉颸之夕起。挹池塘之含淸。携風雩之冠童。步逍遙乎中庭。于時也月上東嶺。光在西林。深松生影。瘦鶴俟吟。廓太虛以爲室。喟聘心於八極。倐神境之俱𨓏。遂高馳之邈邈。於是南樓庾令。桂苑仲宣。牛渚蘭棹之客。鶴樓金椎之仙。玉壺寒冰之明遠。淸風朗月之玄度。歷千載而神會。若相吐於心素。中有人焉。形癯神爽。玉佩蓮燭。椰冠桄杖。稜稜乎竹君石友。僊僊乎金馬玉堂。將猋然乎遠去。忽何爲兮在傍爾。乃揖余而告曰。子不知是歲之爲壬戌而是日之爲七月旣望歟。子獨不聞乎千載之前有以是歲是日而泛舟於黃江之上者歟。曾日月之幾何。奄天星之載周。悟勝會之難常。惜良夜之易遒。况文藻之雖遠。而勝區之尙留。子何不攬詞垣之逸轡。歷塊都而曠矚。泝流波而獨往。躡古人之遺躅。而乃甘匏瓜之長繫。局埳蛙之淺觀。徘徊於庭宇之窄。而自以爲天下之奇翫。得無爲大方之所博粲歟。余乃悄然而思。恍然而悟。口不能盡。請以文喩。子獨不見夫失燭而行于昏黑者乎。左顧慄崖谷。右旋惴榛棘。雖蹈乎九達之康莊。而蹜蹜乎恒若無移足之隙。及夫長河橫練。素月揚明。深潭數魚。踈樾無螢。挹遙岑於咫尺。恢階庭於天際。卽玆數武之間。而居然有千里之勢。斯豈非明暗之異境。而遠近之殊睇者乎。然則彼魂酣於穴蟻。而目瞠乎亥豕者。雖竹林蘭洲。猶之乎城市也。若夫毓秀於扶與之中。而遊神於曠漠之外者。亦何必雪堂蘭臯而後。爲名界也。且子不記夫勤師之爲子誦者乎。江山之勝。莫適爲主。而奇麗秀絶之氣。常爲能文者用。雖歐陽子之不躡餘杭。而西湖一曲。已在公几案之傍。子又安知吳山楚水之不在我方塘。乃獨竊竊然求之於折戟沉沙之戰塲。嗟呼。子旣知江風山月用之而不竭矣。豈不知夫奎璧精英之鍾。海岱淸淑之釀。是亦造物者之無盡藏也。彼固子與客之所共樂。斯又吾與子之所共得。苟余神之相交。亦何恨乎曠百。息辭竦聽。寂然以竢。松風徐來。若聞菀爾。乘回飈兮雲馭。謇誰須兮大荒。見波心之氷輪。猶髣髴兮容光。</text>
<title>招隱士賦</title>,<text>余始學而求友兮。行歲周乎三紀。嘅斯世之不可得兮。遂上溯乎千禩。聞巖棲而谷飮兮。指軒冕爲可鄙。諒古人之可作兮。我願招夫之子。箕之山磝而薄夫兮。下淸穎之流水。丁唐虞之盛代兮。君不來乎何竢。輿何爲而狂歌兮。溺何爲乎耦耟。得聖人以依歸兮。何枯槁之足喜。眺商顔之縹緲兮。想皓眉之園綺。旣一出而定儲兮。胡不留而共理。逢梅矯而潔身兮。遘漢祚之中否。誠賁然於四七兮。詎卓鄧之專美。龐采藥而不返兮。徽皷琴而忘死。洵全身而違難兮。匪景升之所餌。哀生靈之橫流兮。孰懷寶而坐視。忍諸葛之獨悴兮。倀鞠躬而靡恃。靑城峭而宿雲兮。有讀易之高士。彼行歌而採樵兮。遵灧澦之江涘。逢紹聖之叔季兮。固潛光其有以。玉待琢而成器兮。又奚避乎程氏。謂岑崟其可託兮。虎豹嘷於谷裏。謂浩渺其可泛兮。駭雪浪於鯨齒。微斯人其孰與兮。來吾陳夫四簋。行吾榮以黻佩兮。息吾愉以經史。光何幽而不耀兮。澤何遠而不被。旣功成而道伸兮。又孰禦夫脫屣。伊陳德而明農兮。䟽見機而知止。苟進退其若玆兮。願廻軫而齊軌。</text>
<title>夢知賦 爲金邁淳德叟作。</title>,<text>集百慮於端居兮。夜幽夐而無人。懷愔愔而不釋兮。發精誠於昒晨。形神忽其不謀兮。𢠵方羊以長騖。乘冲氣之未判兮。凌太虛以徑度。臨大江之浩蕩兮。聽濤瀾之相擊。匪時俗之迫隘兮。子胡爲乎離逖。被明月之潔佩兮。帶切玉之脩劒。何謠諑之嫉脩兮。謂施光之不艶。淸潛伏而不見兮。忽翔廻而漸迫。想見其人皎而靚兮。尙不記其肥瘠。翩乍遠而乍近兮。若將去而復淹。凭回飈而永喟兮。思鞠余以良箴。循前脩而潔姱兮。將與世乎寡儔。紛馳騖而及時兮。又顚蹶而疇尤。超榮觀而燕處兮。怵鬼瞰於高明。苟余情之靡媿兮。坦坦乎吾將行。方歷歷而欲記兮。忽中斷而不繼。願寄心於天上兮。風飄之而遠逝。欲少留此江中兮。波瀄汩而奔下。方晦明之未分兮。尙然疑於眞假。倐形開而魄動兮。竟綿邈於天涯。山磝磝其相軋兮。雲又冥濛而蔽之。思夫人之益遠兮。孰云相余之倀倀。悵獨托於空文兮。雖歷歲而不可忘。</text>
<title>吊文丞相辭</title>,<text>貞簳兮崇蘭。歲云暮兮風剝之。駟虬兮乘鷖。公胡爲兮幽朔。塵冥冥兮不見。又慘慘兮飛雹。獒狺狺兮競吠。何豺狼兮在郭。余周流兮求友。懷九土兮中廓。旣弭節兮天街。遂倀倀兮靡託。彼蕭槮兮短髮。指冠冕兮爲謔。微夫子之炳靈兮。又孰察余之胷臆。彼奇渥之不永兮。固天道之孔灼。何廻環之不可常兮。曾朱祚之不能以三百。顧帝京以一喟兮。神窅窅其高逴。上列星之熒煌兮。下嵩岱之嶽嶽。靑雲衣兮赤螭駕。驅列缺兮掃周伯。公庶幾兮揚靈。橫八紘兮來格。</text>
<title>和歸去來辭</title>,<text>歸去來兮。投簪解紱可以歸。吾不知得之爲樂。又奚失之足悲。紛馳騖以徇名。恐後悔而莫追。靖潛處而養恬。又衆人之所非。閔蒼蠅之玷玉。怵緇塵之染衣。晨余夢乎碧山。夕余辭乎紫微。悠悠雲行。活活泉奔。願言懷人。白駒衡門。衡門幽幽。衆美所存。有花有木。有琴有樽。繙床書而覽古。獲所樂於孔顔。懿陋巷之居廣。悟曲肱之寢安。味道德之精腴。抽竗鍵於玄關。深何綆而不汲。幽何鏡而不觀。超神遊於邃古。遌羲農而忘還。亮至貴之在玆。豈軒駟與躬桓。歸去來兮。逍遙乎吾將遊。思八荒之博大。尙局促兮何求。不量己而冒進。愳居寵之多憂。退又不能與沮，溺。服筋力乎田疇。若隨波鳧。若不繫舟。邅吾乘夫五湖。忽騁眺於崑邱。寄方寸於太虛。與天地而同流。欽巍巍之可仰。感混混之不休。行矣哉。乞身須及強健時。靑春尙能爲我留。愼莫待霜雪紛被之。玄芝徒自秀。蓬瀛香難期。播靈苗於丹田。漑眞液而耕耔。韜壽民之夙志。嘅篔簹之遺詩。聊優遊以永年。願循前脩而無疑。</text>
<title>答金平仲 紹行 深山操 十八歲作</title>,<text>靑春受命兮。陰谷生陽。白日昭臨兮。八域皆光。悟日月之如流兮。庶來者之可追。迨深夜而永懷兮。望故人兮依依。接輿歌乎衰鳳兮。伯高耕於荒野。飮石泉兮水無波。山谿雪深兮。不可以採蘭，若。歸來兮歸來。山中兮不可以久留。我思故人兮徒離憂。右第一章。伊昔尼父之在世兮。亦捿拪而擇所歸。鳥獸不可與同羣兮。我非斯人其誰依。我入山中兮。虎豹晝行。我行山中兮。荊棘叢生。歸來兮歸來。山中人兮何愁苦。我欲從之兮不得路。右第二章。若有人兮山之中。衣不完兮食不優。我欲往從兮誠無由。我由其南兮江水深。我由其北兮風雪作。不見君兮悄無樂。右第三章。○末章佚</text>
<title>楮子島迎送神曲</title>,<text>祈雨歸路。月星昭朗。慨誠意之未格。冀文章之通神。遂爲迎神二篇。脡脩兮芳醴。璆𤨿鳴兮珩璜。儵忽兮連踡。靈之來兮煌煌。載陽兮載陰。橫大江兮無方。澤我兮粒我。歆余德兮無疆。右迎神。雲駕兮雷車。度中流兮衝風。班陸離兮上升。忽下流兮無窮。思九天兮浩蕩。靈胡爲兮水中。冀方來兮未遠。雲溶溶兮在東。右送神。</text>
<title>擬古詠史樂府 三首○辛亥</title>,<text>燕子飛。燕子飛入重闈。重闈夜深門不閉。燕子啄裂山龍衣。白雲在靑天。武皇竟何爲。五利文成君。莫笑博士有言。君不知人間萬事誠難揣。君不見高皇孫作張公子。燕子飛。騅不逝。背上英雄淚掩袂。大王意氣今夜盡。騅兮騅兮將安梲。眼前江水深如許。羞作未央宮樹繫。馬猶有主王無君。君不見郴鄕父老哭義帝。何須更問烏江濆。烏騅歎。趙苞死徐庶歸。爲忠臣爲孝子。天水將軍字伯約。今日委質爲漢士。不求當歸求遠志。何曾得成天下事。丞相沒將軍出。仗義非不烈。全孝豈無術。君不見晉朝溫公絶裾行。遺恨吳江空蕩潏。伯約恨。</text>
<title>贈金平仲</title>,<text>浮雲無定居。流水不暫息。人生天地間。安得無馳逐。津路無停帆。城門有轍跡。穰穰爲利往。物情固其適。念彼蓬屋士。立身審所託。城市不知喧。空山非幽獨。白也思不羣。魯連貌如玉。擧世無眞聖。華子誰能識。居無弊袍縕。出無駑馬策。悠然獨無求。來往不可測。顧我塵世士。未能脫覊縛。與君托末契。感君懷宿昔。不待維白駒。佳話得永夕。寒風振空木。別懷在頃刻。文章未濟時。吾道竟誰屬。夙約如不忘。期我靑山側。</text>
<title>古木</title>,<text>拔地參天上下同。亭亭獨立暮城東。繁華羞借陽春色。刊落仍成造化功。踈影猶堪迎好月。勁姿不復恨狂風。居然老大君休笑。閱盡樵斤赭萬叢。</text>
<title>率爾成五絶 兩首○癸丑</title>,<text>造物本無心。人生自相縛。喜怒與悲歡。擾擾不得息。人心不可恒。世故多相戱。明珠委濁泥。何以謝天地。</text>
<title>長湍道中</title>,<text>浮沉城市久。到處怯崎嶇。石逕頻高下。人煙遞有無。纔廻暮山口。忽在春江隅。不歷重重險。何由得坦途。</text>
<title>上林奉和聖製</title>,<text>軒豁千門闢。薰融八域春。花含恩露重。柳挹惠風新。授簡榮偏極。躋堂意更眞。祗將葵藿質。傾向太陽春。</text>
<title>歲暮行</title>,<text>五更天西星河沒。起聞征馬嘶寒月。西出鳳城百餘里。歲云暮矣風栗烈。茫茫飛雪下天關。地軸慘憺凍欲折。着我重裘繫我衫。衫斷手澁不成結。路上負薪者誰子。身上纔穿一短褐。褐衣百結復百綻。那能禦風復禦雪。雪有時霽風不息。口噤不得呼懔慄。將薪歸家且可炊。厨無升粟炊何物。析薪向市且可賣。朝飡猶可夕糧絶。且從一時作生計。透肌砭骨何遑恤。是時風急天漠漠。中心惻愴不能說。嗟汝猶有薪可炊。嗟汝猶有褐可衣。四海八荒凡幾人。啼飢呼寒復誰知。幸時明朝三陽回。涵煦化育天無私。安得人力回造化。萬歲長如三春時。行行竟日且歸休。周官六篇宵在丌。</text>
<title>登科後。答賀什。</title>,<text>獨抱詩書二十春。螢窓佔𠌫意猶新。誰知錦陌探花伴。飜屬虹橋問路人。江梅初心遲日月。笙鏞虛譽愧經綸。風雲托契吾何敢。祗有深誠拱北辰。</text>
<title>華城進饌日。謹賡御製。</title>,<text>瑞日光華壽域春。簪花色爛太平春。嵩岡騰響呼千歲。海屋添籌望七旬。絲竹泠泠天上譜。衣冠濟濟化中人。居民亦效華封祝。盛禮欣瞻二月巡。</text>
<title>出自起居之直。旋作臨湍行。次李天保韻。仍以解嘲。</title>,<text>禮樂三千字。詩書二十年。夢尋箕穎路。心契泗洙傳。畵省纔淹直。澄江已繫船。聊將東武曲。留和灞橋篇。</text>
<title>禁直雜詠</title>,<text>肅穆宸誠凝八鑾。月星澄澈夜光寒。雲間不散香烟藹。風外時聞劒佩珊。炯炯華燈通五鼓。蒼蒼宮樹繞千官。小臣獨滯銀臺直。玉宇迢迢耿寸丹。</text>
<title>擬金平仲長江吟</title>,<text>人道長江水。一往無返期。我愛長江流。混混無盡時。人道長江水來時。一掬淸泉石離離。我見長江水歸處。滄溟浩蕩無畔涯。若有人兮水中央。欲往從之無津梁。方舟擊楫下平湍。長風吹我在一方。月在長空。雲在江中。月遐雲邇。欲見無從。風來萬里雲無跡。明月皎皎舊顔色。悲莫悲兮思不見。樂莫樂兮重相得。坱然一氣天地曠。生生萬殊無定向。我身猶在醒醉關。我心已在羲皇上。與君相逢須相警。君不見長江水一勺成萬頃。</text>
<title>寄平仲</title>,<text>與君托深契。八年如一刻。自言無大過。庶同金與石。浮雲在虛空。萬變無定象。淊淊東逝波。千廻不復上。君有白玉盤。瀅瀅然如月。我有赤水珠。塵埃蔽靈質。將水洗明珠。置在玉盤中。盤滑珠不定。飄轉若隨風。昔與君逢時。唱和如箎塤。及與君別時。惝怳不能言。去去一何速。如夢復如癡。出門更入門。雲水共依依。大憂不可常。故人不可忘。因風寄君語。愼勿學嵇康。</text>
<title>六月十八日慈宮周甲誕辰。參進饌禮。謹賡御製。</title>,<text>靑丘開慶運。紫極奉深觴。寶籙岡陵永。祥輝日月張。孝隆千乘養。頌獻九如章。萬歲靈萱茂。乾坤壽可方。</text>
<title>靜夜書懷。因留平仲別。</title>,<text>崇蘭秀空谷。庭戶徹幽香。雲鴻萬里來。下顧失池潢。昔我年十五。頗遊翰墨塲。一日千萬言。擲地鳴琳琅。騁神三代上。氣若無漢唐。酒酣憑高軒。超然陋八荒。微霜警碧草。歲暮起彷徨。長揖靑雲子。江海路茫茫。三光晦子珠。寤寐丹經王。安期去不還。逝波激流光。文章與神僊。蹉跎恐兩亡。一入香爐省。夜夜玉漏長。前車杳後車。黃埃夾路傍。天宇浩無際。寸心終不忘。俗士拘其時。達人守其常。太極分動靜。物理有閑忙。寒濤激危石。歸雲宿平崗。只敎心如一。時行卽時藏。中宵四五起。月星時低昂。忽與故人別。蒼然熱中膓。</text>
<title>大駕幸華城。展拜園寢。恭和御製。丙辰。</title>,<text>洋洋陟降地。磐泰萬年城。又届流虹日。偏深履露情。珠丘瞻密邇。玉瓚詠思成。靈雨霑遺澤。方春品物生。</text>
<title>二月朔日。恭受御賜中和尺賡韻。</title>,<text>宸章爛寶尺。輝暎五雲重。測象三千里。調音十二鍾。分毫皆合度。長短各呈容。令節仍騰祝。干衣侍衮龍。</text>
<title>有得</title>,<text>不見伊人久。飄零正可憐。㓒園非儌吏。金馬卽眞僊。湖海一千里。詩樽二十年。匡山今寂寞。何處讀陳編。</text>
<title>贈平仲</title>,<text>自君之出矣。我爲無過人。匪我實無過。有過無與陳。踈燈遞明月。夜夜不能眠。床頭三萬卷。欲開慙聖賢。陽和發獻歲。萬象回昭明。何以寫我志。停雲有餘聲。凡人賢與愚。在己無外索。譬彼追風足。豈待鞭策力。芝蘭與鮑魚。薰蕕亦異門。置之莊嶽間。不能無齊言。諤諤終日語。始苦終則樂。所以崑山玉。不敢辭磨琢。</text>
<title>寄湖中舊遊</title>,<text>三春復幾許。朱夏倐已至。卽辰懷舊遊。淸樽湛餘醉。寂寂巖扉扃。蒼蒼雲水邃。長歌悄獨立。目斷遙岑翠。</text>
<title>酬平仲</title>,<text>謝公靑山屐。步兵黃壚觶。疲精要勝觀。傾身營一醉。本以物怡神。飜爲物所累。旣爲物所累。寧知物外味。達人洞斯理。淡然無好嗜。當前聊自適。過境不復記。萬有皆同趣。詩道亦何異。鳴吻求其工。毁譽生欣瘁。陶情反弊情。在道豈云智。纚纚陶彭澤。醒醉寄遊戱。黃花發天然。桃李失第次。方知大手筆。不在詞與字。而我味眞機。役役迷所至。神明假其道。一朝罷大寐。寧作深山木。大樸不成器。羞彼朝槿華。竟與春風墜。江河自萬古。文章亦有類。漠漠懷故人。適與山月値。書之寄江湖。不必君獨秘。</text>
<title>十八日慶辰賡韻</title>,<text>乾坤和氣溢樽前。壽母文孫共此筵。願用萊衣線五色。祥輝長繫萬千年。</text>
<title>擬王維古軆</title>,<text>茅屋南山下。故人時相期。深坐長松衷。忽被明月知。道書聊復開。樽酒卽自持。幽意一如此。塘水轉淸漪。</text>
<title>北郊山行</title>,<text>洩雲開朝暉。巖巒匪一姿。山色遠逾凈。石勢危更奇。遂得雲外樓。爽豁匪夷思。松聲灑虗空。林影散參差。鳴泉雖括耳。始與靜者宜。憑檻已延矚。杖策遂忘疲。佳朋愜幽賞。况有招隱詩。川路轉無竆。依依當何之。</text>
<title>夜與金兄 履佑 及沈維新 命永。期洗劒亭。</title>,<text>空山一夜雨。石泉留瀅澈。輕策佇幽期。復此林端月。浮生隨羣動。淸夜得所歇。幸玆煙霞侶。浩然辭覊紲。紅亭出縹緲。僊宇坐超忽。淸泠發笙竽。錯落散林樾。長歌逆一聲。百盧歸空濶。生平足幽探。曠懷從此發。</text>
<title>擬古 四首</title>,<text>鶗鴂夕已鳴。寒律自玆始。念彼衆芳華。零落委林趾。英英東籬菊。始欲吐金蘂。感此懷淸操。惆悵林居子。悄悄空齋裏。欝欝縈所思。所思邈難及。夢想神追隨。晨駕若木林。夕次黃河湄。黃河漫頹流。欲涉無津涯。游目望中原。蔓草紛被之。形開忽無見。明月不我期。烈士志四海。小人局牀帷。沉吟勿復道。努力盛年時。東方有一士。卓犖出泥滓。馥馥猶蘭馨。冥冥鴻鵠翅。衡紀倐不淹。肅飈摧高柯。自信松柏姿。歲晩依巖阿。飄然懷遠近。贈我停雲遊。窄窄天地間。有志當奈何。靡靡秋草衰。曄曄春華抽。驚波激萬變。倐忽歸泡漚。達人洞斯理。曠然無復憂。前愁歎川逝。匪爲慼年遒。吾行各有道。勖哉須自求。</text>
<title>中秋月</title>,<text>君不見凉秋落葉悲蕭飋。飄零不復歸故樾。又不見隴頭流水辭秦坂。一往何時溯溟渤。獨有三五端正輝。今秋還是去秋月。可使人生亦如此。不愁紅顔生白髮。夜寒不寐起徘徊。踈篁摵摵凉風歇。陰翳滌蕩無秋毫。歷歷瑤臺與瓊闕。周生踧踖不敢懷。楚客乘槎銀浦越。緩聲微吟發淸角。羽旗宵駕飄怳惚。不是明月有偏照。怪道塵世昏沒沒。且可托想雲霄外。處矣無令天和滑。</text>
<title>丁巳月正元日。惟我王父恰滿八耋之年也。恩綸誕宣。侈之以几杖之錫。越四月二十四日。臨集福外軒親授。前四日。元子始講小學于玆軒。于家于國。吉祥咸湊。上乃宣以法醞。導以天樂。繼之以宸翰。庸識同慶之意。盛典畢擧。恩光輝爀。於休乎樂哉。四百年來所未有也。臣謹拜手稽首以賡曰。</title>,<text>諸福洋洋集此筵。恭將遐祝答恩宣。宸章法醞重重渥。壽母文孫萬萬年。授几禮隆三古上。扶筇身近五雲邊。靈春不獨吾家慶。辰北星南瑞彩連。</text>
<title>賜暇遊鷗湖 三首</title>,<text>中流錦帆載笙歌。十里明湖隨意過。漢津渡頭如天水。若比君恩是淺波。畵裏靑山鏡面湖。一天明月照氷壺。寄語金門諸學士。夢中能到此間無。前宵聞漏到三更。今日漁歌倚檻聽。浮世閑忙何足問。夕陽沽酒下江亭。</text>
<title>丁巳春夏。承命校書內閣。同是役者金汝仁 近淳，申受之 絢，曹叔正 錫中 相與處五月。未始有一言相忤。亦未甞有戱狎嘲侮之態。庶乎其近於古人之交矣。汝仁和而端。受之質而通。叔正敏而愼。皆一時選也。余得從遊其間。不亦榮歟。然以三子者之才且賢。方爲時所需。歷金門而上玉堂。雖欲逃之。不可得也。而顧余踈迂無所能。獨翩然有江湖之想。白居易所謂當時六學士。五相一漁翁者。安知不爲余他日之作也。獨坐相思。爲各賦一律。末又自述。以識相與之深。四首。</title>,<text>孚尹山輝玉。芳馨谷秀蘭。故家留典則。昭代資楨翰。禁直聯三月。和風得一團。佩弦能勞力。經說聞金鑾。良工器羣木。大樸不勞雕。自識斯人在。悔言今俗澆。耽經劇嗜炙。聞義逾聽韶。懸識空齋裏。書聲每到宵。聖代多才俊。伊人不可諼。龍淵逢錯節。驥足展平原。臨事恢恢地。披襟纚纚論。良材終一試。礱斲莫辭煩。蕭蕭風雨夕。耿耿所懷人。孤燭不成寐。一宵如隔旬。時淸崇翰墨。年少愧簪紳。經濟諸君在。終當學隱倫。</text>
<title>有懷平仲</title>,<text>故人別我湖上去。仍向湖中三月住。湖中小水容鯨魚。三時跋浪興雲霧。玉京羣仙會北斗。紫鸞玄鶴紛如騖。待君胡爲隔秋水。西風吹落梧桐樹。</text>
<title>是月十九日。皇明毅宗皇帝忌辰也。上祗拜皇壇。錄遼東伯金公應河之後。因命文正公尹煌祠版不祧。御製二詩。參班者並賡。</title>,<text>一劒當前無險夷。深河草木識英姿。雲孫拜命皇壇下。倍憶天朝降誥時。倬矣先生節。吾君知莫如。豈無芬苾享。尙有春秋書。立懦風仍在。褒忠禮不踈。宸章紆曠感。更續下泉餘。</text>
<title>鷗湖歸路。敬賡御製賜詩韻。代王父作。</title>,<text>耆社台扉愧上頭。生逢聖代錫箕疇。恩波漾帆淸江曉。晩節看花老圃秋。永夕笙歌仍別墅。一門簪笏盡西樓。是詩之降也。命吾同宗中耆臣並賡進。 宸章奉作傳家寶。世世能忘此日遊。</text>
<title>命賜銀杯于太學。奉敎歌詠其事。</title>,<text>有翔在雲泳在川。絃誦秩秩皆陶甄。有遊在棷儀在庭。靑襟翼翼咸造廷。時維丑月先絿農。萬壽稱觥豳酒濃。酒釀太和調佳味。士爲國家培元氣。元氣冲融導百祥。我后受之休無疆。恩露瀼瀼化囿春。黃帕新擎內府珍。周筐秦簋那能匹。追琢其章銀爲質。鴻都古文侈新刻。我有嘉賓承寵錫。杯心。有隷刻四字。曰我有佳賓。 兩朝盛事於不忘。重令璧沼生輝光。璧沼東畔歌旣醉。每爵輒誦君王賜。聖朝待士有如此。曷不自重欽爾止。國子擎函拜且舞。太平縟儀欣先覩。小臣亦蒙菁莪育。瑟瓚黃流頌旱麓。更爲諸生誦鹿鳴。端趨矩步周行平。</text>
<title>御定三禮。兩京五子，陸藁八家。手圈校正後賡韻。</title>,<text>細氊黃卷寸陰長。千聖相傳法眼藏。禮樂詩書歸孔軌。聲明文物煥箕方。星辰布象中垣紫。蟲鳥呈形左史蒼。寤寐關閩崇正學。蒐羅周漢揭宏綱。先天圈子模心畫。東觀圖書闢藝塲。琮琥糓蒲分魯玉。火龍粉米列虞章。八家赤幟爭壇坫。陸相丹裏溢素緗。不獨希音回寶瑟。更看色線補纁裳。宸章共喜瞻雲漢。薄技多慚頌聖唐。爲語石渠諸學士。笙鏞至治待思皇。</text>
<title>獻陵展拜日賡韻 兩首○己未</title>,<text>月星澄澈曉江湄。正是宸誠上格時。肅肅羣工攀御藻。生民下武勒聲詩。太平街巷簇人煙。輦路新晴八月天。萬樹杉松祥靄裏。五更鼓吹大江邊。犧樽玉豆馨香格。鳳嶽華岑氣勢連。三十年來重踐位。源源聖孝又光前。</text>
<title>戱示史院同僚 李存秀性老○兩首</title>,<text>花樹䓗蘢繞木天。禁林春盡正如年。遙聞曳履星辰上。知講鄒書第四編。與性老約會於史館。而性老以侍講春坊。久不至。上林四月百花開。草色靑袍得意來。聖代昇平須俊彦。就中誰是棟梁材。是日。行新恩一會故云。</text>
<title>春坊諸公拈韻見屬。旣以仰酬。仍成二疊。三首。</title>,<text>金蓮歸院路。相看揔靑春。簪筆常多暇。傳筒不厭頻。昇平方此會。經濟屬何人。耿耿書燈下。前賢尙可親。右自咏。一夜金馬直。已見六年春。刀筆謀身拙。江湖入夢頻。試看靑瑣列。誰是素心人。苦口多良藥。知君獨我親。右屬李說書性老。遊鱗來大海。嘉卉競陽春。一代蒐羅廣。重宸夢想頻。况玆陳善地。尤待讀書人。蕫賈文章在。看君下筆親。右屬金文學公世。</text>
<title>健陵啓輴。廷臣進輓歌辭。臣以職卑。未能與。且念盛德大業。不易形容。遂不敢操筆。然顧以一介無似。得千載曠有之遭逢。旣無以少幼涓埃。又不能形之文辭。則此生此恨。將萬歲而無竆矣。攀號之餘。傾竭衷悃。僅得七言律十首。藏之篋笥中。匪敢曰鋪張鴻烈。庶幾寓孤臣無狀不敢忘君之意云爾。</title>,<text>俯仰高穹與下隤。吾王階闥正中開。殷師舊域聲明遍。宣父遺編軆用該。肅肅乾文尊太紫。溫溫春澤潤枯荄。嗚呼二典三謨後。執簡微臣愧匪才。洋洋聲敎訖紘埏。何况邇班覿德專。百行有源東準海。一心無息上參天。情臻極處猶遵禮。義到精時始用權。萬世在前千世後。煌煌弘壁大球傳。洪休寧待考貞珉。下有蒼生上有神。宣室欽刑雲漢日。社壇虔幣月星晨。中厨菲食常侵旰。南畝溫綸每先春。歷數千秋唯四聖。禹勤湯敬曁堯仁。萬川明月入形容。心法欽承我祖宗。宮府無間周六職。絃歌有蔚漢三雍。唯聞草野求鳴鳳。不見華軒過濯龍。從古般遊聲色樂。何曾一聞燕閑中。高拱山龍坐穆淸。大專中物各呈形。霜氷有漸常先辨。天地無私欲並生。不獨簪紳歸禹範。遂令婦孺識麟經。恭觀初服遵先軌。更卜餘生見太平。石渠緗素已前塵。淚濕巾箱十襲珍。可奈斯文關氣數。猶令今世識眞淳。周公㓒簡當誰續。時編周公全書未成。 陸相琅函不復陳。陸奏約選，陸稿手圈。皆御定之書也。 最是朱書中道恨。傷心太歲又庚申。時有編朱書之命。而未及就。閱盡靑編數古人。定無遭際似今辰。長楊獻賦徒蟲篆。宣室求賢謾鬼神。自是王風回大雅。遂令天笑及微臣。羲皇斷簡空千載。敢忘迎春跋燭晨。易古經編定。曾有夜對時下敎。憶曾曳履上仙班。一解春光識聖顔。詎意昭融千古遇。端由悃愊片言間。深探性命天人奧。不信君民致澤艱。寂寞芙蓉亭畔月。祗今虛照寸心丹。天章筆札上林杯。俛仰前塵觸境哀。秪爲甄陶偏聖化。忽忘樗櫟是凡材。九門曉漏餘殘夢。三古初心半死灰。痛哭年年鑾蹕路。大江西去不重來。西淸殘月曉鍾時。夢上瓊樓忽自疑。衮衮簪纓非昨日。紛紛車馬訪新知。涓埃願補嗟何術。陟降昭臨幸有辭。珍重恩綸冲澹字。一廻披讀一沾頤。</text>
<title>酬平仲見示 辛酉</title>,<text>紫淵迷淸源。吾道委夷蠻。宣尼畏後生。此身那敢閒。與君幷一世。吐辭空八寰。辭君卽長路。不謂中嶮艱。循今恧聖賢。反古罹謗訕。廻風激逝波。萬狀興其間。用拙還吾素。長夏獨掩關。孤淸湛水木。四顧靑山圜。華高庶容企。分寸勞躋攀。三年不見君。三月破愁顔。幽懷忽不愜。歸帆隔淸灣。窮林鳥獸號。日月欺踈頑。且當厲此志。前脩猶可班。</text>
<title>讀李翺文</title>,<text>元和文章數韓李。子厚不得三其指。洪鍾淸瑟有巨細。大雅遺音卽相比。本原思傳與鄒書。亦能觝排瞿曇氏。鹿門鑑衡世所貴。𥳽棄秔黍捃菖芰。偶然得之塵土中。使我心目開造次。梡嶡固無雕刻巧。彝鼎終是廊廟器。歐公蘇老不虛言。濁水詎容迷淸源。我今生晩不量才。搜奇抉幽探瑤琨。擧世滔滔尙蟲篆。安得與君一相論。</text>
<title>久旱餘聞雨志感 三首</title>,<text>啣綸紫鳳下雲端。一夜滂沱萬姓歡。尙憶宵衣淸穆地。五更起視相風竿。靈壇爟火照瓊樓。宣室刑書到曉籌。小臣曾秉螭頭筆。再記穰穰大有秋。洋洋遺澤洽方千。南畝歡聲似去年。天顔喜色今猶記。夢近雲鄕涕逆泉。</text>
<title>韓文公詩云。行抽手版付丞相。不待彈劾還耕桑。余今待彈劾而後歸。其愧韓公多矣。然韓公有此語而已。實未甞歸也。且內省無瑕。亦何有於彈劾。而韓公乃以是爲戚忻。得無見笑於古之達人乎。意之所到。輒成詠懷四百字。</title>,<text>覊丱業詩書。已能談祈姚。稍長濶世務。不信今俗澆。禔躬愼砥礪。援筆謝琢雕。詎獨曹劉短。未覺臯夔遙。穉松絶依附。逸驥辭銜鑣。鉛槧方未已。簪紱忽相招。長風不假噓。羽翮倐靑霄。獻賦金馬春。珥筆玉樓宵。陋質渾瓊玖。俚音參韺韶。比金追杜甫。操刀愧鄭僑。徇枉鄙俔俔。衒奇嫌翹翹。弦韋兩無宜。獨耻事干徼。蔑能名或播。寡過謗先嘵。訃得諒無幾。校失固有饒。邇來頗折肱。世情粗可料。巧宦誠云美。直性終難搖。賢聖在方冊。神秪列孔昭。開卷晤新益。閉戶忘羣囂。早識拙宜休。敢學賤者驕。淸颸濯煩暑。凉雨晩瀟瀟。茂松宜馴鶴。澄潭可觀鯈。臨水喜不爭。燃膏憐自燒。卽事懷閒曠。毖前遺虛橋。生不識畊稼。壯又免征徭。冬衣煖裘帛。夕盤饞鮮臕。自從解官後。紳帶久忘腰。應物旣齟齬。隣里絶招邀。踈定無比。呻𠌫且自陶。邂逅千古人。篝燈夜寂寥。亹亹歷漢唐。𨓏𨓏懷同調。最愛延叔堅。出處各有條。直道全史矢。至樂甘顔瓢。頗恠昌黎公。戚戚悲下僚。抽版付丞相。此語由無聊。彈劾復何有。乃爾關愁憀。廢書時擊節。壯心未全銷。昨夜秋風至。天宇忽迢迢。流光一何迅。候蟲感趯喓。鳥獸羣沮溺。龜鶴儷松喬。猶存耿耿意。留報聖明朝。</text>
<title>到淸潭。敬次家親韻。壬戌。</title>,<text>澗籟喧逾靜。山春晩始佳。雲樓憑曠莫。塵路謝乖崖。落蘂隨澄浪。鳴禽送好懷。仙源秪此是。寧待更安排。</text>
<title>谿行</title>,<text>一罷東華夢。林泉不改顔。兩邊環悄蒨。盡日聽殘湲。激石緣誰急。成潭各自閒。尋源知未易。惆悵不能還。</text>
<title>栽培之難。夭閼之易。固物理然也。然深山絶壁。人力所不能到。而環顧雲林。䓗翠四合。是果孰栽而孰培之耶。意之所至。遂成山木一篇。</title>,<text>名園競卉木。拱把常未易。誰識無人處。滿山鬱蒼翠。不假培根力。自抱凌宵志。營生亦有道。誰能事權貴。</text>
<title>拈韋蘇州韻</title>,<text>幸辭塵紱嬰。行尋天路闢。已道江花春。復此潭樓夕。巨石立如人。遊儵出迎客。去去掇幽芳。悠悠上翠壁。山谿倐已暝。萬象隱虛寂。鳴泉獨不休。元氣融一脉。靑燈代明月。潭影徹空碧。且共懽此會。浮生多物役。</text>
<title>淸潭記事 八首</title>,<text>泉聲已慣耳。夢裏猶疑雨。忽起推窓看。娟娟山月吐。淙流漱鳴璆。孤芳絢幽石。不須問佳處。前行但努力。整冠不用鏡。盥面不用盤。非敢取高尙。卽事聊易安。澄潭不起浪。遊魚細可數。莫向通津去。通津多網罟。紫陌春已晩。衆芳多搖落。悄悄澗畔花。遲遲始吐萼。班坐休用茵。蒼石不留蘚。烹茶少汲水。汲水多令淺。且欲窮水經。未暇尋本草。山蔬不識名。要當勝脂薧。步向南坨去。坐對北坨人。水急不聞語。但見招手頻。</text>
<title>山行</title>,<text>春山日已深。春草日已滋。迢迢積翠岡。永謝塵路岐。乍穿花林歸。忽逢樵歌兒。他樹任汝取。莫傷松樹枝。</text>
<title>以日長如少年山靜似太古十字。爲韻。各賦一首。選四。</title>,<text>不道無幽致。強言少閒日。駕言謝城市。靑山當面出。挹泉煮香茗。坐石散淸帙。澄心聊可喜。洗髓嗟無術。華翁垂奇翰。玆事已百年。正氣橫𡺚崒。淸芬襲䓗芊。躋攀巖石間。遺跡故依然。寄語問津人。此道無後前。潭右石壁上。留尤庵先生手書一絶句。閉門猶鳴瀑。開戶卽靑山。興來無定向。植杖林藹間。迢迢仁壽峰。可望不可攀。仰羡雲中翮。飛上又飛還。觀瀾緬浴沂。仰高懷登泰。竭來井觀子。寧知斯道大。行行泝眞源。𨓏𨓏聽虛籟。莫向它岐去。棘刺罥蘿帶。</text>
<title>送黃太史 基天 出宰江東</title>,<text>樽酒論文誰與同。江西太史在江東。潁川爲政傳道愛。子厚能詩讓鉅工。千里相思唯見月。一麾出守且觀風。聖朝方重銅符選。此去端非愛剡中。詩中凡用黃氏故事及江東故事各三。効東坡老人嘲張子野詩軆也。</text>
<title>過禁門。望見鑄所舊廬。識感時六月也。</title>,<text>三霜眞一瞥。六月又重來。倒海猶餘淚。摸天愧薄材。登瀛非夢寐。珥筆憶趨陪。咫尺脩門路。那堪策馬廻。</text>
<title>揲蓍偶題 筮以周易。得剝之坤。曰碩果不食。君子得輿。小人剝廬。</title>,<text>卧聞踈雨滴池塘。睡起虛窓六月凉。久向迷塗忘得喪。聊將靈草問行藏。文章已値黃楊閏。圖象難推碩果陽。一寸丹心秪自信。不勞淸夜更燒香。陸務觀詩曰。一寸丹心幸無愧。庭空月白夜燒香。</text>
<title>與三弟語及生年。率意有作。各贈一絶。三首。</title>,<text>降庚休瑞叶靈均。肯作裴公雌甲辰。勳名壽祿雙全處。十二耆英第一人。鄭弟景守生於甲辰歲庚日。與裴晉公，富韓公同年甲。潞國生年同丙午。萊公晬日近中元。笙鏞山斗重重祝。瑞甲今回洛社罇。仲弟憲仲與文潞公同年。冦萊公同月。今年適値洛社舊甲。南極祥輝近歲躔。九秋明月屬重圓。紫陽舊甲華陽日。努力斯文一脉傳。從弟公呂生於丁未九月十五日。與尤翁同年。朱文公同月日。南極見於丙丁。丁與未同方。</text>
<title>示羣弟 余生甲午年十月十七日初更。</title>,<text>我生之辰日在房。下臨大火直明堂。璇樞轉籥乘蒼驪。有如負圖呈羲皇。執權司冬行水令。混涵天一噓微陽。玉妃喚月如輪轉。五車齊軑參旗揚。是時。日在房心。月在昴畢。心爲大火。主明堂。五車參旗。在昴畢傍。 衆星錯落不能名。搖光一點隨文昌。斗柄指亥。 初更河漢正當天。雲錦爛然分天章。西河夫子偶同庚。絳帳春秋開梁羊。四歲識字分魚豕。五歲開口吐鳳凰。十五讀盡商周書。伸紙下筆無漢唐。十六夢尋天津路。春風吹我淸沂傍。偶然爲客看花陌。空令碧苔埋前塘。皇天賦我元正直。不堪摧眉隨隊行。去歲卧病移寒暑。學圃霜落心田荒。靑臺授時紀壬戌。坐惜羲鞚奔電忙。洛社杯樽對碧嵩。坡仙風月留黃岡。風流勳業兩安在。唯憑翰墨傳遺芳。宣父觀周未三十。余獨何人敢自遑。耻効窮經拾靑紫。寧望有勳銘旂常。願假長轡遵大道。歷盡九仞無羊膓。詩成聊以當佩弦。寄與五鳳樓上郞。</text>
<title>瀛館直中 是夜。因冬雷拜箚。</title>,<text>禁門宵漏曳餘雷。西掖詞臣拜箚廻。不是天閽開不廣。自憐終乏諫爭材。</text>
<title>徐大將 有大 輓</title>,<text>鳳闕無勞聽皷思。元戎韜畧鎭淸時。廉公已老猶能飯。征虜多閒每雅詩。九月霜風凋大樹。三軍精彩晦靈旗。哀歌擬續營平頌。不見麟臺颯爽姿。</text>
<title>瀛館紀事 兩首</title>,<text>退食西垣出每遲。餘誠猶自戀軒墀。封事明朝須努力。辭鋒新礪白差差。肅肅靑編對古人。丁寧天語爲臣頻。洛陽才子君休羡。宣室徒然話鬼神。</text>
<title>讀書偶題 八首○癸亥</title>,<text>紫泉沉彩倒狂瀾。仙子騎龍不復還。英雄一去干戈亂。慟哭千秋廣武山。王會衣冠已古丘。延陵何處更觀周。葵壇伯月前宵缺。邾莒如今摠執牛。飛龍初載儼宗臣。揚馬蕭張共一身。東海至今風尙大。太公元是讀書人。右詠劉靑田文。江左風流老鐵歌。中朝冠冕李西涯。河堤弱柳猶春色。全勝隋宮剪綵花。蔓草委風戈戟尋。伊川被髮更傷心。當時白雪樓中客。已唱侏離鴃舌音。虞山筆下竟陵評。擊節令人碎玉壺。離婁不失秋毫末。問爾能看眉睫無。正始文章誰復儔。後聞方宋古韓歐。今人不識崑崙派。却笑黃河是濁流。下二句。卽方先生詩語。麻絲菽粟資生民。前聖何曾語恠神。強把陳編盜奇字。千秋禍首草玄人。</text>
<title>讀明文一百二十韻</title>,<text>大雅旣不作。斯道竟陵侈。自從關閩遠。希音變北鄙。腥風掃赤懸。濁涇無淸沚。眞人奮濠梁。奎文奪弧矢。英謨旣天縱。藻思遹飈起。不待投戈日。文敎已云始。矞皇鍾山什。宏淵大誥旨。羣龍實景從。衆星環天市。景濂應寶㜈。伯溫挺南紀。遂令文苑傳。首揭良平美。吳山天下秀。英英高太史。婉彼張徐輩。上與盧駱比。空同戴斗極。磅礴走流峙。南嶠多竹箭。東甌産杞梓。五君旣齊聲。十子亦方軌。倬矣方先生。受書龍門子。先河固有源。出藍寧無以。矯矯靑田鶴。喙彼三珠蘂。沄沄百川流。奔放巨海涘。峩峩冕與弁。恭陪明堂祀。颯颯圜丘樂。百神昭降止。危忠一身輕。公議百世竢。金川晦白日。皇風竟淪毁。彼美胡與解。身尊道則委。三楊賁升平。潤色在東里。靡靡五十載。太陽淪蒙汜。章甫非越資。析楊諧里耳。南城與枝山。倔強焉足揆。迢迢大悔南。珠璣不脛徙。彬彬丘仲深。實維瓊崖士。皇猷煥絺繡。左右長沙李。白玉爲君堂。文石爲君戺。維時王伯安。問津雪山阯。味道匪菽粟。織文皆羅綺。隴坂峻以迤。隴水淺而駛。硜硜李獻吉。棘矜當鞭箠。掉鞅秦漢上。意欲挽姚姒。寧無歷塊志。所恨非騄駬。規䂓步亦步。千里失頃跬。躋攀隔分寸。一落壍阬裏。論詩或自可。學文徒爲爾。同聲固相應。擧世一何靡。康王學步趣。黃薛隨頤指。溫溫迪功郞。錚錚仲默氏。風騷有餘響。江左故多媺。春園擷芳華。秋渚拾蘭芷。同工亦殊曲。淸婉差可喜。皇哉唐與王。獨泝淸穎水。荷鋤服稻田。𥳽落前糠粃。南豊一瓣香。服膺懷靡已。道思稍嫌冗。榛蕪失芟薙。應德文武才。火龍錯虎蜼。馮公豈不偉。擧世昧朱紫。蘇郞曁陸相。兼美實在此。駕言範我驅。康莊平似砥。奈何迷方客。仄徑困葛藟。岧嶤白雪樓。泰山東北迆。于鱗固人豪。高才困所恃。茫茫八紘大。醉眼不盈視。希風雖太古。聽曲乃下俚。習氣傷叫囂。風骨病模擬。刻舟求楚劒。剪綵綴隋蘤。商盤與洛誥。周鼎及秦璽。強欲學聱牙。曾未得形似。始知傑佅音。終不協黍絫。伊川遂爲戎。此恨空千禩。元美抗㫌麾。弇山高墨壘。弱齡縱逸駕。騰踏歷峛崺。滄溟挹餘波。一斛九斗滓。巵言遂日出。藝苑交翕訾。胷中五車書。下筆固卓詭。中道竟回轍。惜哉猶繫柅。餘子旣瑣瑣。一世競唯唯。龍章被猿狙。牛耳逮邾杞。黃茅間白葦。一望平田彌。寡鶴時獨唳。雌楊猶孤跱。石田拾落花。繪素寄餘技。蘇門舒淸嘯。玉液澄塵髓。跌宕楊用修。日挾滇南妓。罍彜識科斗。簡策窮亥豕。風雅道已微。浮響入溱洧。吳中四皇甫。五言隆百雉。出入錢章間。塤箎遞宮徵。縱匪薦廟瑚。不作渡淮枳。亹亹歸太僕。坦坦存素履。前輩有典型。高山庶可企。咄嗟時不遇。茂才無顯仕。遺文亦棄捐。零落不滿紙。九月凌霜花。摧殘委林趾。斯文嗟已非。皇運遂中否。徐袁旣喁于。鍾譚互角椅。王文較魯衛。屠陳爭嬴芊。華亭與大泌。朝花競離披。英雄不復作。竪子從鞭弭。潢潦一朝涸。白石見齒齒。赤狐跳梁立。靑狸哭血死。旣醉紛號呶。傞傞側弁頍。詭恠靡不有。藻繢自言侈。漢志紀五行。詩妖無奈是。胡塵翳六合。吾道空已矣。嗟嗟虞山叟。吹毛求瘡痏。往往中肯綮。盤錯見利匕。昔觀絳雲集。廢卷不終晷。啞聾更相笑。胡不反諸己。吾聞古聖人。發言衷諸理。斯民日用資。黍稷與麻枲。譬如播大田。不可無耒耟。譬如窮高深。不可無橇樑。笙鏞文德被。鍾鼎武功敉。訓誥陳鑑衡。圖象稽蓍菙。昕庭錯珩瑀。淸廟登鉶簋。探奇不在險。行遠實自邇。周漢及唐宋。玆道誰復褫。唉彼滔滔者。棄之如遺屣。持此悅人目。豈殊邯鄲婢。姸粧倚市門。巧笑曾不耻。風移俗亦降。念此中心燬。鄒書曁朱傳。寤寐欽顧諟。廬陵繼潮陽。覺筏船河艤。溯洄往從之。宛在水中坻。</text>
<title>讀宋詩</title>,<text>光嶽氣分不復完。文質相矯各一端。明堂不闢鞭弭交。就中桓文白與韓。唐後無詩豈其然。前者宛陵後吉安。雖非弘璧天球寶。要是硨磲與琅玕。大兒眉山蘇子瞻。小兒龜堂陸務觀。歷塊龍文猶君取。撼樹蚍蜉良可歎。江西數公誇才力。橫空硬語時能盤。九曲櫂歌沿武夷。三月和風入杏壇。莫道孔門不用詩。殷頌周雅是誰刪。文山老人乘北斗。玉作咳唾鐵作肝。爲君一歌指南詩。不忍終曲涕汎瀾。我獨傷心謝臯羽。何人更識汪黃冠。元季靡靡那足問。江南宕子歌桑間。西湖弱柳雖易折。不如去採谷中蘭。</text>
<title>受命試士湖南</title>,<text>淳風不復還。擧世營其私。膠庠爲闤闠。性命爭毫絲。所以懷道者。沒身甘長辭。明明我太母。惻然垂深慈。維時十一人。受命分旌麾。簾帷靚且穆。再拜承訓詞。豚魚不敢頑。鉄鉞失其威。語到先王世。掩抑爲移時。惝怳久乃起。涕泗猶在頤。誓竭駑鈍才。仰效涓埃裨。讀書三十年。此義稍已知。功令雖小藝。自古觀盛衰。何况髦士登。治忽每由斯。明鑑本無情。衆形自姸媸。玉衡懸金秤。低昂豈我爲。迢迢湖南士。欝欝胷中奇。無才吾敢容。有才吾敢遺。神秪實森列。此言諒非欺。朝辭鳳凰闕。夕次淸江湄。淸江徹底淸。寸心以自期。</text>
<title>華城途中</title>,<text>寧考申科制。神功見作人。無私三尺律。有渙十行綸。此日操衡任。昔年簪筆臣。喬陵瞻咫尺。方寸質諸神。</text>
<title>素沙</title>,<text>策馬素沙渡。杳然懷不窮。演迤歸遠水。豁達受長風。大野橫分際。遙岑極望中。地形三輔盡。天路兩湖通。邦運昔傾否。狡夷思啓封。江淮無保障。伊洛遂蠻戎。哀痛龍城敗。蕭條犬峙空。遂令上郡燧。直照甘泉宮。赫怒揚皇武。艱危見士忠。衝堅先解帥。分閫屬楊公。斧鉞靑冥下。風雲大海東。叩囊三捷智。褁革百夫雄。短劒資鋒利。靑騾借酒紅。崩騰山塌峻。鼓譟浪翻洪。地逈塵沙裏。身輕劒戟叢。追奔仍飮馬。淸晏始櫜弓。漠漠氛埃霽。油油黍稷豊。千年餘此地。再造竟誰功。不見山河固。益知籌策工。至今安食息。何以報隤穹。陰雨寧忘備。匪風倍激衷。苞桑古有記。廊廟戒非躬。</text>
<title>車嶺</title>,<text>在家思遠遊。離家思早歸。遠遊豈不樂。日久懷庭闈。崔巍車嶺路。宿雲爲徐飛。王程固有期。四牡日騑騑。</text>
<title>入礪山府。瞻拜高祖考睡隱公遺愛碑。</title>,<text>甘棠樹老不尋斤。百歲龜跌宛若新。峴首遺民猶墮淚。玄孫已作擁麾人。</text>
<title>憶弟</title>,<text>棠棣花前春正廻。每逢佳處倍關懷。江南二月無歸鴈。我獨何從北地來。</text>
<title>後春雪行</title>,<text>春田種玉不種粟。一夜東風吹無力。不見十月梅花開。但見二月雪華白。誰言南雪不到地。馬蹄往往深一尺。江南行子重裘冷。何况關山遠戍客。</text>
<title>有請治厨傳不潔者。笑而答之。</title>,<text>南烹臑肥豢。北粳炊香玉。滔滔夸毗子。太半緣口腹。濡吻刺齒間。滋味爭晷刻。當其果然後。藜藿亦粱肉。我本茹淡者。飯不兼胾臛。每懷簟瓢士。憮焉猶自恧。叨乘使者傳。恒恐不稱職。勞勩復何有。徒爾費民力。罄室無宿舂。羣奴有餘喙。厨傳已勞人。何忍事鞭扑。</text>
<title>登淳昌凝香閣。見金學士汝仁詩。欣然如逢故人。遂作一首戱簡。</title>,<text>紅袖揮塵壁上詩。故人曾此駐征麾。文章衡鑑歐陽子。粉黛風流杜牧之。春水南來花嶼濶。夕陽西下錦帆遲。淸遊何處偏相憶。畵舫朱欄月上時。</text>
<title>光山館。和贈咸平使君吳士默 淵常。</title>,<text>金蓮歸浣後。惆悵別離杯。豈意湖南路。俱從日下來。君今追召杜。吾敢擬歐梅。未可孤春興。江花每早開。</text>
<title>夜作家書。是曉有還家夢。</title>,<text>十襲緘封手自題。光山館裏聞晨鷄。東風吹夢猶無力。欲向家山半道迷。</text>
<title>環湖而山者以累百數。智異以外。無等其宗也。無等之最高曰瑞石。南臨大海。島嶼歷歷。日月之出。如在几席。余之來也。適風雨交至。繼以大霧。不辨步武。遂惆悵而返。然從絶頂而下俯視。雲霧皆從脚下過。亦勝觀也。</title>,<text>山腰已見霧。山頂苦多風。萬里觀海志。咫尺生羣峰。傍人指瑞石。依俙辨穹崇。緬昔潮陽守。誠能開祝融。終南晦大雪。愊塞猶煩衷。矧余管窺士。神明詎感通。所忻僊宅邇。下視雲冥濛。金幢翳怳惚。因之問瀛蓬。</text>
<title>和光山李使君 相璜 詩。贈侍妓。仍以解嘲。</title>,<text>靑峰一抹想雙鬟。雲出峰中自往還。行人亦有荒臺夢。秪恐荊圍非楚山。</text>
<title>沙湖舟中 三首</title>,<text>江草離離江水平。夕陽殘角送歸程。海門山色今方見。九日春陰一日晴。春水西流無返期。天長山遠夢依俙。嵩師爲說南溟路。秪費東風一夜吹。銀闕迢迢不可攀。且從塵外訪名山。依微指點江南路。蕭寺鍾鳴月出間。明日。將宿月出山。</text>
<title>夜宿月出山道岬寺</title>,<text>官燈一點照恒陀。山寺寒鍾答鼓笳。天外名峰三十六。不知何處月光多。</text>
<title>月出山頂有庵。名曰上見性。戱作偈語。</title>,<text>月出爲印心。峰高名見性。如何是見性。身在無上等。一切諸苦相。攀蘿復緣磴。稍不牢脚跟。失墮千尋穽。及其旣造後。亦自無別境。若更求別境。是不名上乘。無喜故無怖。忘動亦忘靜。雲林非菩提。海月非明鏡。象毛蠅拂子。琉璃珠貫頂。我以法眼觀。空諸所有景。何况餙妄身。金碧交輝映。不如俱解脫。秪存水淸淨。</text>
<title>夜聞上方鍾磬。有同安之感。</title>,<text>雲筇踏遍斗南墟。湖海麁豪尙未除。一夜空門淸磬響。定知勝讀十年書。</text>
<title>冒雨出道岬。答山僧見留者。</title>,<text>宿雲不歸山。石泉澄餘瀉。山僧剪春蔬。慰我風雨夜。脩塗信難涉。厚意重堪謝。前行有奇觀。未可淹吾駕。</text>
<title>石梯驛夜雨</title>,<text>南斗看將北。西峰望在東。行裝同昨日。山海幾千重。旅燭仍當月。征旙不繫風。故園今夜夢。強半雨聲中。</text>
<title>留宿大芚寺。與戎身指軒兩老宿談禪。遂就道岬所作偈語。櫽栝成兩首。又別作四偈以贈之。</title>,<text>飯食旣畢已。撲鉢念彌陀。空山不見人。流水與閒花。冬靑菩提樹。海月明鏡臺。本自無一物。何勞拭塵埃。若道水是色。執之不見跡。若道水是空。視之卽有色。非色亦非空。何更起別見。吸盡西江水。請君下一轉。吾道苦而樂。衆生樂而苦。生定自生慧。無喜亦無怖。脫却三塗縳。照徹十方遍。爾戒吾惟敬。那用八萬卷。君有摩尼珠。自道無纖塵。我有白玉盤。瀅如明月輪。將珠置盤中。盤滑珠不着。持我盤歸去。且時勤拂拭。</text>
<title>欲作送僧詩。未暇。忽記昌黎，東坡，陽明三公詩。湊合成兩絶句。</title>,<text>山僧愛山出無期。俗子牽俗來何時。香爐峰下相逢處。又是浮生長別離。山僧只識此山中。山後山前自不同。請看海濤三萬里。爲君飛錫下天風。</text>
<title>表忠祠十二韻 休靜祠也。以兩門人配。其一惟政也。</title>,<text>倉卒龍灣路。鼔鼙凝聖情。山僧能介冑。朝士媿簪纓。八月南溟晏。百年西塞淸。使星隨覺筏。法雨洗心兵。恩詔嘉宗泐。元戎禮馬鳴。係銜皆傑士。開帖感皇明。優鉢歸初服。慈航涉衆生。空花俄起滅。天日自光晶。揭烈非禪敎。褒忠實國程。華宮隨世界。蓮眼若生平。杳杳浮雲劫。依依向日誠。宸章記宿昔。讀罷淚承衡。</text>
<title>勝濟大師者。浮屠中文章士也。家親甞過是寺。與之談理。今來問之。涅槃已有年矣。</title>,<text>二十年前過去身。龍堂寂寞鎖松筠。支公有院留孤鶴。慧塔無碑卧石麟。流水生泡空幻夢。虛庭印月獨精神。秪今法席天花雨。老宿猶傳濟上人。</text>
<title>湖南泉石。殊少愜意者。樂安，順天之交。有數曲絶奇。飛瀑𣿬潭。層壁盤陀。皆足謂具軆而微人。未甞有稱道者。豈以其道傍而忽之耶。雖然。亦以其道傍也。故見遇於余。則幸不幸未可知也。</title>,<text>白石盤素月。飛泉倒玉壺。縈廻匪一姿。鳴璆錯笙竽。我從南溟來。飛盖爲踟躕。嗟嗟千金璧。擲在長路衢。行人去不顧。入海探遺珠。馮唐困郞署。方朔隱周廬。弓旌走嵁巖。強爲才難吁。多謝會心人。時名安足圖。</text>
<title>昇平鄭使君 魯榮。邀我登喚仙亭。固求留詩。遂次河西，圭庵兩先生亭上韻。</title>,<text>行色眞同不繫船。少留秪爲主人賢。時淸鼓角和風裏。日靜江山畵閣前。春水東奔心獨住。故山西望夢相牽。使君元是瀛洲吏。身外何須更喚仙。</text>
<title>小江南 順天。古昇州也。唐以金陵爲昇州。後爲江南。故順天亦稱小江南。城外之有燕子橋。亦倣金陵也。</title>,<text>春天花木小江南。燕子磯頭始繫驂。短碣侵苔無馬跡。門外。有崔君八馬碑。事詳輿地勝覽。 明珠滿壁有驪啣。題詠甚多。牧隱，蘇齋諸公皆在。 風篁謖謖輕絲管。石澗泠泠間笑談。牧老伊翁俱寂寞。夕陽西下倚空嵐。</text>
<title>謹和三淵先生水石亭韻</title>,<text>照師非上釋。淵老卽眞僊。知有淸風在。行尋小徑穿。羣魚爭細浪。獨鳥下諸天。惆悵千秋事。飛花去杳然。生慧非關釋。憑虛詎獨僊。水從山頂落。潭到月中穿。花竹無人界。樓亭不住天。欲尋靑鶴路。回首更茫然。</text>
<title>同福無盡樓。次洪使君疇九韻。</title>,<text>行盡江南二十州。春光欲暮此登樓。龜煙遠入靑山繞。鴈步徐遵碧澗流。忽見花飛知久客。且將桑落強寬愁。淸風幸與賢侯共。雨後衣巾直似秋。</text>
<title>待家書不至</title>,<text>亂雪飛時別漢陰。坐看花落滿江南。眞成一日如三月。始信雙魚抵萬金。龍顔淵邊天漠漠。鳳凰臺畔雨沈沈。光山使者無消息。驛樹春光何處深。</text>
<title>赤壁亭上。敬次農巖先生韻。</title>,<text>湧出丹霞直上天。平鋪羅帶作流川。層巓落石常經晷。半頂行人已跨煙。未暇憑虛千丈逈。秪存望美一心懸。亭名望夫。用赤壁賦語也。 主翁解撰凌雲賦。恐是當年化鶴仙。亭主姓丁。</text>
<title>勿染亭</title>,<text>晨駕越荒嶺。緬焉懷平曠。飛泉濕塵纓。已忻諧夙尙。孤芳湛晩淸。巨石挺奇狀。虛樓聳其間。翠屛宜平望。春昔滄洲叟。琴書玆偃仰。匪風愾寤歎。衡門寄踈放。鳴泉直絲篁。賞音故難忘。伊余何爲者。栖栖又路上。</text>
<title>廣寒樓。用佔畢簡易韻。</title>,<text>上界修文揀玉樓。已聞崔老在前頭。大音從古邈難繼。元氣至今渾不收。河漢三更看月轉。風煙萬里曠天遊。行人爲指虹橋斷。咫尺蓬瀛未可求。</text>
<title>是日聞玉署除命</title>,<text>南斗山川汗漫遊。忽聞丹鳳下瀛洲。誰識仙緣猶未已。夜深仍宿廣寒樓。</text>
<title>由南原抵長水。凡八十里。夾路左右。皆流泉激石。間或有奇絶處。</title>,<text>靑山閱人如傳郵。向我慇懃獨相留。淸泉隨我八十里。百折淙淨不肯休。奔放作湍匯作潭。石門噴成銀花浮。天球白珩鳴周序。玉鏡氷壺照淸秋。借問水向何處來。三洞深深近頭流。聞說巖阿若有人。攀援綠蘿聊淹留。欲往求之不可得。叢薄靃靡徑阻脩。華纓日久多塵埃。濯罷聊爲滄浪謳。</text>
<title>馬上</title>,<text>詩思苦已窮。詩料紛盈矚。偶爾得一語。十里不能續。意匠猶刻舟。物色已移壑。欲罷諒不得。復恐山靈索。平楚望玄暉。綠篠媚康樂。歸馬駛如飛。佳處領其約。</text>
<title>早發俗離 兩首</title>,<text>空翠重重合。幽芳寂寂開。不緣倚閭望。那便出山廻。坐失三江派。漢江洛東白馬。皆源於文藏臺。 空聞萬丈臺。迢迢嶺雲外。歸鳥共徘徊。此路固牽俗。何由住俗離。鱗鱗魚媵久。悄悄馬行遅。廻合猶相趁。蒼茫忽不期。奚囊仍寂寞。留與再來時。</text>
<title>拜尤庵先生墓於菁川。遂入華陽洞。瞻遺像。仍謁萬東廟而歸。</title>,<text>左右雲輧儼在天。秪今日月大明懸。先生獨立千秋上。小子猶疑丈席前。宿草荒原空已矣。列星喬嶽尙巍然。遺祠不用搴蘋藻。泂酌盈盈冽彼泉。</text>
<title>華陽洞雜詠 十二首選七。</title>,<text>湖海春光太半收。斷峙殘流不盈眸。誰知萬斛華陽水。一洗南方四十州。右首章。洞門中闢千尋直。夸父愚公削不得。先生獨抱春秋書。手整乾坤有餘力。一曲擎天壁。春水無情日夜奔。斑斑幾點着雲根。山僧錯道松花雨。恐是當時血淚痕。三曲泣弓巖。楚些歌成望美人。遠遊何處訪仙眞。山翁不學凌雲術。惆悵金丹歲暮辰。五曲凌雲臺。杜宇啼歸血染枝。空山獨往夕陽時。荊湖龍去留餘劒。散落人間刻畫奇。六曲瞻星臺。上刻神宗毅宗兩朝御筆。泓下龍吟不復聞。水聲猶似鼓笳殷。何日鐵衣三萬騎。爲君西去掃燕雲。七曲卧龍巖。鶴巢臺上鶴巢稀。人去山空鶴亦飛。古廟杉松春寂歷。似聞淸唳月中歸。八曲鶴巢臺。</text>
<title>北歸月餘。又發咸關慰諭之行。兩首</title>,<text>今年何事業。強半是征驂。地僻窮荒北。天長大海南。操衡容可勉。持斧又安堪。猶勝在臺閣。束書空坐談。關山一千里。五月朔風寒。已識宸憂重。寧辭去路難。鳳綸銜日下。鳥道出雲端。宿昔桑蓬志。出門天地寬。</text>
<title>由淮陽道中北行</title>,<text>盡日深叢裏。有時危石中。峽雲常似雨。山樹易爲風。歲月黏難住。關河去不窮。行當淸大漠。歸棹問瀛蓬。</text>
<title>鐵嶺</title>,<text>百折羊腸未足危。請看西轉又東迤。直須劒閣方通蜀。不用長城可捍夷。海氣平分關塞逈。水聲多雜鼓笳悲。輕裝匹馬邊山路。頗似班生投筆時。</text>
<title>北征道中</title>,<text>昔淹承明直。欝欝懷遠遊。駕言曾幾時。已厭山川脩。靡迤轉長薄。崎嶇陟崇丘。所歷如昨日。何以慰客愁。驅車鐵關路。孟夏草木稠。南風不作雨。赫日烘平疇。行人對面疑。漲空塵沙浮。誰道塞土寒。飜思在南州。長空際巨海。地坼東北陬。平生破浪志。得此開明眸。黃圖正陸沈。逆氣纏旄頭。高詠出塞時。朔雲頹不流。</text>
<title>哀北民遘火</title>,<text>敗瓦頹垣卽事悲。滿城灰燼掩征麾。堪憐宛轉呼飢處。忍說倉皇爛額時。河內誰能移粟早。弘農差恨反風遲。車薪杯水終無益。欲决西江須及期。</text>
<title>龍潛聖蹟歌</title>,<text>白頭之山東北起。金剛太白皆孫子。聖人挺生千一運。龍興江水淸如綺。荒山赤島無煙氛。八方嚮風天戈指。漢北山川斗極中。黻冕端拱明堂裏。不獨遊子思故鄕。粤自先王重本始。䓗䓗佳氣雲田社。至今百靈衛桑梓。綠袍祠官曉見星。苾芬恭薦原廟祀。盥手開函再拜興。小臣鵠立彤墀竢。伊來四百有十載。鼎湖遺弓尙宛爾。白金鋈笠孔翠羽。虎韔魚箙兼象弭。想見釋氷流星地。銅背鐵面皆披靡。周王社稷一戎衣。西序彤弓與竹矢。寧論漢祖赤霄劒。豈說唐家慶善里。君王偏愛歲寒松。種樹不種桃與李。龍鱗日久猶勃欝。光氣上下雲霄紫。東得崇岡號盤龍。中闢夷行彼岨矣。天生八駿待眞主。荒哉瑤池安足擬。一蹴風沙空大漠。再驅皇道平如砥。螭頭大字鸞篆文。尙憶寧王親手紀。徑廻樹轉石巃嵸。上有蒼蒼雪山峙。樞電發祥欽遺殿。松燈照書仍聖址。山有聖祖遺搆。題曰讀書聖址。 固識緯武因經文。寧待投戈始講理。馬上圖功猶惜陰。何况昇平接賢士。臣歸拜告文陛下。王業艱難有如此。</text>
<title>駕鶴樓。謹次圃隱先生韻。在安邊府。</title>,<text>閣北關南多少樓。玆區獨爲圃翁留。山圍屛障重重出。水逐光陰滚滚流。詩在千年猶似昨。風來四月卽爲秋。欲尋鶴背仙人去。直到蓬萊始肯休。</text>
<title>初乘海舶</title>,<text>見小常懷大。乘危却羡安。平生觀水志。此日望洋嘆。地軸於斯盡。天衢似許寬。長年惟恃汝。愼莫輕波瀾。</text>
<title>歸裝無物。囊中有海石十數枚。</title>,<text>淸於雲母白於銀。螺殼蚌皮直幾緡。笑殺欝林饞太守。一船秋骨未爲貧。</text>
<title>觀打魚</title>,<text>入山苦不幽。入水苦不深。如何海大魚。亦被網罟侵。網罟可入不可出。咫尺波濤成楚越。古來高賢隱於釣。見此那獨不傷骨。不如棄之山上去。汲泉瀹蔬香且冽。</text>
<title>叢石亭</title>,<text>東海浪頭高於屋。副手操舟如平陸。神驚目眩不敢語。及岸始能窮遐矚。落落踈松轉幽逕。陡入海門如斗柄。虛樓縹緲不扃牖。豁達長風萬里竟。憶昔海若驅波濤。百靈撇捩皆遁逃。琉璃萬頃疊雪山。獨與滕六爭雄豪。憑陵列缺逴寒門。餘屑散落扶桑根。元精融結不復消。遂與三光俱長存。歲久崚嶒作秋骨。玄精中涵猶六出。寧甘磊砢謝時用。終不模梭隨俗質。平鋪欹仄非一象。有時挺挺仍直上。我昔南遊盡天半。遙見瀛洲與方丈。始知奇觀無此比。何况江漢一杯裏。茫然四顧誰能分。靑是長空碧是水。</text>
<title>三日浦 三首</title>,<text>桂帆蘭槳下方壺。天遣瑤仙采玉芙。萬里層溟留不得。東風吹入永郞湖。永郞湖上水如羅。五月凉風靜不波。又向蓬萊山裏去。佳緣孰與四仙多。四仙歸後幾滄桑。錯認丹書一兩行。度劫踈松三樹在。從今不復計風霜。</text>
<title>宿楡岾寺</title>,<text>我在金剛山裏宿。擧頭不見金剛峰。金剛老僧爲余言。此去金剛尙隔重。世人看山豈識山。只以山外疑山中。有如讀書纔識字。便欲鼓吻訾鉅公。君去試登三水嶺。姑射仙人氷雪容。</text>
<title>歸自歇惺天一</title>,<text>夢見蓬萊覺後疑。仙風吹月上山遅。請君莫問山中事。他日身經始自知。</text>
<title>金剛歌</title>,<text>孚尹荊山璞。天然謝追琢。仙人驂玉龍。贈我金芙蓉。靑田素鶴羽爲衣。欲去徊翔倦不飛。委蛇揖讓贄玉帛。劃然奮怒相撞擊。矯然獨出逈不羣。上是毗盧下白雲。對此心神忽輕擧。乘風直至瑤皇所。道逢盧敖安期徒。齊言此山天下無。紫綬靑茅那足博。辦取一雙登山屐。</text>
<title>南歸在道。又承命而北。</title>,<text>稍喜南轅近。誰知更北之。玉餐猶到旰。氷飮敢言疲。肅肅哀鳴鴈。翩翩載下鵻。岧嶤鐵關路。雲自太行飛。</text>
<title>奉旨再諭北民。散給內帑錢一萬緡。</title>,<text>垂黃戴白滿車前。王有恩言使者宣。無地可移河內粟。自天飜下水衡錢。歡聲直上磨雲動。惠澤旁流瑟海連。夜聽呼耶仍不寐。待看張老頌輪焉。</text>
<title>登金水亭</title>,<text>長煙橫遠樹。山色露瓊瑰。澄流涵白石。五步一縈廻。幽幽洞陰縣。勝賞難具裁。呀開玉女扉。㠌空太古杯。我從金剛至。對此猶徘徊。虛亭不見人。萬壑淸風來。依斗朴相國。卧雲楊蓬萊。瑤琴夐難和。垂綸空遺臺。</text>
<title>辭陛 奉使赴燕○癸亥下</title>,<text>前席丁寧語。君王記講官。遲遲下文陛。步步駐征鞍。秪爲觚稜遠。非關道路難。懸知遼海月。歸夢在金鑾。</text>
<title>拜高峰先塋。追爲一首志感。</title>,<text>晨駕越坡坨。路出長松間。欝欝高峰西。秀色開林巒。中郞挺麗季。晩境此考槃。介石明先幾。貞筠保歲寒。身隱焉用名。闕文在史官。優遊遂卒歲。衣履實玆山。繩繩六七世。昭穆各以班。潛光雖不耀。天報詎終慳。山前種松柏。室中秀芝蘭。滋芳馨松栢。蘭芝固楨翰。峩峩淸廟璋。肅肅進賢冠。休光照舃奕。文敬曁孝安。我來踐雨露。有感交百端。雲孫聯使車。行路爲聳嘆。司徒夙蜚英。同朝讓才難。鹵姿復何有。弱冠叨金鑾。何以答先庥。夙夜戒無癏。淸白卽靑氊。惕勵匪素餐。樹田徒一飽。樹德當千年。前人有明訓。貞珉粲可觀。悠悠報本思。前路又臨湍。君看臨湍水。源遠流漫漫。</text>
<title>滿月臺懷古</title>,<text>莫將形勝評崤岷。興廢由來只在人。魏國山河猶舊寶。漢家宮闕已前塵。泡花亂起駞橋水。顚木空殘鵠嶺春。更向南樓高處倚。夕陽哀角倍傷神。</text>
<title>玉溜泉</title>,<text>簇簇蹄輪間。玆境特幽詭。有如大隱者。曾不厭朝市。淸流貫長薄。叢條映靃靡。平鋪不求奇。微波爲演迤。初秋革緖風。玉宇澄纖滓。皇華不復春。遺翰空千禩。巖巖萬仞壁。似欲擎天紀。奈何拭玉者。歲歲遼河涘。</text>
<title>新凉</title>,<text>凉颸肅庭柯。殘暑倐已辭。輕絺遂無功。絡緯催寒絲。晨起白踐露。征馬顧鳴悲。寧無濯熱欣。感此時物移。迢迢故園夢。高堂授衣遲。金蓮照漆字。新凉入講帷。關山一以遠。遊子欲何之。歸雲日千里。因之託我思。</text>
<title>奉和上使見示 上使。屐園李太學士晩秀。</title>,<text>六舞季子觀。三雅叔孫對。徵治炯蓍龜。華國陋絺繪。荊榛翳戰塗。玆道遂云昧。拭玉失詢諮。戛釜病瑣碎。使乎吾豈敢。文章夙所愛。同門有詞伯。璜聲振昭代。附驥忘道遠。倚玉慚形穢。峩峩廊廟器。上卿端紳珮。宮徵節族合。芝蘭氣味配。言志各有當。考德於斯在。紆餘不一姿。雲烟何霮䨴。蕪辭或問作。葑菲尙見來。歡言失畛域。此樂無千載。詞鋒且願蓄。內腴固聖誨。擬待西擊胡。草檄申敵愾。</text>
<title>洞仙嶺</title>,<text>征馬蕭蕭萬木中。畵譙殘角忽凄風。胡來無賴潼關吏。鳳去空殘嶧峀桐。北路梯航今未已。西州鎖鑰欲誰䧺。行人尙問陽秋義。巨壁環如砥柱崇。</text>
<title>月波樓</title>,<text>沙棠輕枻木蘭舟。盡日無人空碧流。尋仙不怕風吹去。蓬海今成淺淺洲。</text>
<title>答羣弟 兩首</title>,<text>奇緣判不讓蘇仙。人在黃岡七月船。却羡秋風懷遠驛。卯君猶得對床眠。言莫尋常步必端。夙興先取舊書看。丁寧須記臨分戒。不勸加餐勸少餐。</text>
<title>長林</title>,<text>蕭蕭寒雨正催詩。十里平林又一奇。濃翠連綿秋色裏。半江隱見夕陽時。輕舟渺渺隨桃葉。遠岸依依唱竹枝。不盡臺城楊柳感。東明舊國幾回移。</text>
<title>登浮碧樓。板上。有高，曾兩祖考韻。皆按道時也。</title>,<text>三世觀風地。王考。亦以使節。過此道。 星槎又此遊。江廻收遠勢。山逈對虛樓。入座天光靚。浮空篴響流。不須愁落景。南浦月明舟。</text>
<title>牧丹峰最勝臺</title>,<text>浮碧高樓萬象開。還嫌眼小更登臺。關山坐擁金城險。江水疑從月窟來。殷聖荒阡猶可拜。東王神馬不重廻。鍾陵玉壘爭形勝。誰是安危坐鎭才。</text>
<title>西都紀遊二十章。章八句。</title>,<text>辭家倐已旬。弭節亦三路。歷歷山川異。渺渺關河暮。問俗固臣職。探勝卽心素。於樂父師邦。征幰爲蹔駐。松京實雄盤。黃樓自淸絶。崇岡失平原。淺瀨徒澄澈。䓗蘢錦繡山。淑氣兼淮浙。長江限西東。鎖鑰眞天設。蕞爾句麗國。勁鋒未甞摧。天王百萬師。棄甲不能廻。洸洸乙支公。文武實全材。地靈寧古今。吾欲訪草萊。遠勢收平野。澄光落練波。江山第一名。紅亭得地多。長風激遠流。踈雨夜來過。西都繁華俗。綠洲嬌綺羅。已厭絲管閙。行隨鷗鷺伴。天光一以遠。江水當其半。纍纍江畔石。似欲橫流捍。人言父師跡。遺志尙可按。強嬴廢阡陌。戰塗湮溝洫。殷勤鄒聖志。千載爲嘆息。東人實厚幸。猶得見畛域。八陣與九疇。彷彿想遺則。煌煌洪範圖。尙矣三千年。秩秩正陽路。徑畛故依然。蒼茫舊宮址。纔可容數鄽。永懷象箸歎。寧復侈堂筵。殷墟已麥秀。此地尙至今。願聞皇極訓。小子起斂襟。肅肅玄冔冠。穆穆君師臨。吾生免左袵。欽此千載心。沙棠爲君舟。木蘭爲君檝。中央起彩閣。五色紛翕熠。題詩在上頭。花墨尙疑濕。齊呼曳纜去。白鳥驚不集。淸流轉光風。上有千屻壁。壁勢乍逶迤。畵樓浮碧空。樓下始繫船。樓上復吹笛。崚𡾓朝天石。水深無由覓。浩蕩練光月。演漾浮碧水。江湖鷗鷺盟。齊晉遞牛耳。千秋李牧老。絃絶空已矣。江流去不廻。相思碧雲裏。岧嶤最勝臺。上與白雲齊。白雲終不行。遊子去轉迷。朝宗大江來。拱揖羣山低。矯首望京華。杳不窮端倪。冥冥麒麟窟。神馬不留跡。嵌空太始門。窈眇中可宅。東王固神聖。遺軌在方策。虛辭竟誰傳。江月自古白。西陲最保障。北門實衝要。重城繚曲垣。蕭寺當麗譙。無民孰與守。養士匪一朝。寄語宣風者。勖哉五袴謠。北山先據勝。上將臨高臺。萬家人煙裏。大同正東開。秋光滿平楚。蒼然一氣來。昇平偃旗皷。綠沈生蒼苔。風波靜海邦。丹靑肅遺祠。堂堂石尙書。大顙仍美髭。烏紗映緋袍。犀角垂靑絲。冠裳在東方。我輩尙遺䂓。李公無眞面。駱帥空英魂。無以百歲遠。能忘再造恩。回車武烈祠。傷心靜海門。吾行猶未已。何處是中原。</text>
<title>次江東使君黃羲道送別韻</title>,<text>大同江水轉如彎。隔水相思大朴山。我欲乘雲期汗漫。君應觀海失潺湲。秋高月在吳洲上。天遠鴻歸楚澤間。賴有新詩寬別恨。淸風直送到楡關。</text>
<title>次副使詠百祥樓韻 副使族曾大父義浩氏。號澹寧。</title>,<text>大荒秋色入新晴。携釰登樓聽劒鳴。赤壁江空無折戟。睢陽人去有孤城。連天朔氣兼離思。漲野腥塵又去程。便欲凭欄歌出塞。此行疑逐度遼兵。</text>
<title>贈金文川良倜。昔日兼史也。以西邑人。登文陛四千餘遭。古未甞有也。</title>,<text>春明殘燭夢魂餘。繭紙家藏寶墨書。握手飜成桑海感。天香猶自襲衣裾。右次上使韻。</text>
<title>答副使君馬黃詩</title>,<text>公馬靑驪絡月首。我馬紫騮金銜口。遼陽大野平如砥。十步五步相望走。公步亦步趨亦趨。絶塵歷塊瞠乎後。洪鍾大鏞儼東序。小莛何能當屢扣。平頭知印彳亍來。雪色華牋重在手。馬上催人橫吹曲。長笛悲笳㤪楊柳。思短情急不成和。強把花筆沈吟久。愁來欲作故鄕夢。不如却醉金谷酒。</text>
<title>次上使韻</title>,<text>胡鷹八月下韝豪。邊馬奔騰脫棧槽。地軸橫分遼水盡。天光剪斷朔雲高。書生未解從軍樂。王事虛慚在隰勞。蠙獺蛟龍同寂寞。鴨江秋水不生濤。</text>
<title>古津江</title>,<text>西津渡口淺於杯。橋上行人繫韈廻。却笑移船深處去。面前強試濟川才。</text>
<title>癸卯歲。家親赴燕。至龍灣作五絶句。以寄小子。今行復用其韻爲別。方到灣上。敬步以呈。選二。</title>,<text>東風吹夢行。一夜能千里。依俙記爺言。強半憶行子。阿爺喜單袷。玆夜得無寒。秋風滿關塞。應已到長安。</text>
<title>箭門嶺</title>,<text>離思忽難禦。征驂立箭門。江橫連大漠。天逈見中原。朔氣無風冷。胡山不雨昏。星槎方八月。何處問河源。</text>
<title>龍灣。述義州也。</title>,<text>龍灣何有。島曰威化。洸洸我師。載矢載禡。皇矣康獻。有赫斯武。有渒南旆。寧我東土。賦也。 龍灣何有。堂曰聚勝。蠢玆島夷。昔爲虺獍。聖人臨止。篳路大帛。於萬斯年。啓我光復。賦也。 龍灣何有。統軍之亭。三江維池。朔野維庭。瞻彼朔野。有羠有狼。曷不淸夷。廓我昄章。賦也。 龍灣何有。望宸之樓。自我狙西。日月其遒。云誰之思。穆穆延英。曁我父母。爰及弟兄。賦也。 我狙龍灣。零露瀼瀼。曷云其還。雨雪滂滂。駕我龐龐。逷彼遼陽。孰云龍灣。匪我家鄕。賦也。龍灣五章。章八句。</text>
<title>復用前韻。呈慈闈。選三。</title>,<text>憶昔送爺初。出門問道里。誰知卄載間。更作遠行子。鷄鳴盥漱罷。征袂動微寒。猶疑上堂去。長跪問平安。慈母手中線。裁縫巧襯身。開緘新換着。秋氣粲如春。</text>
<title>聚勝亭。卽壬辰駐蹕遺址也。敬次宣廟御製韻。</title>,<text>時危見天助。君聖有臣忠。哭楚悲申胥。踰梁憶古公。晉亭餘暮景。周道嘅飄風。願寓苞桑誡。殷憂啓我東。</text>
<title>次金汝仁學士用月沙朝天集中韻。見寄二律。</title>,<text>憶君曳履下天堦。呵擁雲從十二街。已覺神京同日遠。忽驚新句似人佳。高秋獨卧風吹夢。靜夜相思月入懷。強把蕪辭聯紙尾。濁涇終愧映淸淮。冥冥氛祲入三階。夜起空看畢昴街。西狩遺經無地 [缺]</text>
<title>[渡江]</title>,<text>[本文缺]</text>
<title>[次副使韻]</title>,<text>[本文缺]</text>
<title>[哀死馬]</title>,<text>[本文缺]</text>
<title>[朝發葱秀]</title>,<text>[本文缺]</text>
<title>[安市懷古十六韻]</title>,<text>[缺]舊疆移麗代。賢帥憶楊公。伊昔虬髯帝。生平虎視雄。中原曾少敵。大漠遂銘功。本謂彈丸小。將無壓卵同。地殊玉壁嶮。勢若陳倉攻。墨翟猶能守。公輸敢售工。卧墻皆亂轍。射月有鳴弓。非復鑱靈石。徒勞憶侍中。驕師疲末弩。文德失歸鬃。試見登城拜。猶全事大忠。千年留此地。八域重吾東。俊傑無今古。干戈息夏戎。肅飈疑鼓角。虛壘半蒿蓬。日暮空嘆息。文芒謾吐虹。</text>
<title>雲南戍客歌</title>,<text>甜水河邊秋欲暮。行人歇馬懷長路。有翁皤皤鬚如霰。自言曾作雲南戍。十載磨刃荊卿市。白日剚人顔無懼。公家有法可奈何。伍伯相催不停步。順天城南正陽門。蘆溝橋下桑乾渡。河南湖北已迢遞。貴陽西過猶未住。西洱河流冬不氷。點蒼山花秋如霧。居民何曾識暖堗。行旅不復齎綿袴。有時輕寒村犬吠。天上飛雪地上雨。山田種糓常再熟。三十年間六十度。每歲貢篚朝天舶。西域賈胡心日怖。于闐寶玉大秦珠。雞舌奇香翡翠羽。復有靈象高似山。牙長觸地妨呑吐。去歲金雞放赦歸。遼陽城郭猶如故。南國名姝漢兒粧。枯楊有稊滇中娶。間關不辭萬里從。舊衣補了新衣做。經年不解北人語。兩聾相對前村嫗。大埋緬甸風俗通。簡冊所見無差互。野夫那能記故事。沐英戰壘王禕墓。但聞南人髮不剃。頻與我輩同冠屨。嗚呼禮失求蠻貊。安得相見語心素。</text>
<title>靑石嶺感寧陵舊蹟</title>,<text>征馬遲遲不敢驅。凄風靑石倍興吁。至今遠道想淸馭。何况悲歌憶舊都。有寧陵御製靑石嶺歌曲。 啓聖曾聞羑里易。湔羞空托會稽圖。木驂鐵杖俱安在。惟使遺民哭鼎湖。</text>
<title>舊遼東城</title>,<text>牢落風沙過客悲。熊猿去後棄東陲。徒勞鎖鑰邊容壯。空有繁華帝里疑。梵殿丹靑雄印度。市門珠貝錯波斯。遼陽城郭皆新制。何似令威始返時。</text>
<title>太子河</title>,<text>嗚咽西風不盡波。金丸公子恨如何。燕秦成敗君休說。秋草咸陽夕照多。</text>
<title>和副使失路歎。同呈上使。</title>,<text>君不聞楊子停車泣路歧。東西南北令人疑。又不聞大隗山中七聖迷。蘆管笑人牛背兒。大黃旗西石獅子。柳河溝傍雙趺龜。瞻之在前忽不見。我馬速耶公馬遲。初疑絶塵已寥廓。豈意失路相差池。所戒疾足多上人。非是當仁不讓師。回盖歇馬待公至。北風吹塵迷行麾。請公借問雙童奴。管隰瞠然老馬知。</text>
<title>北鎭廟。分韻得廟字。</title>,<text>窮秋橫絶漠。撫劒一長嘯。崑支走四極。玆山雄北徼。天心限夷夏。地勢分海嶠。雄蟠實造化。訇闢見靈竅。秩禮齊魯岱。邦鎭自燕卲。職方循舊號。招提衛新廟。土木民亦勞。丹碧日共輝。將將七重門。入室覩奧窔。粧嚴象奉釋。鬚眉傳寫照。玄冥與海龍。傳說非典要。娘娘七寶髻。取像彌難料。昔聞不運功。幽贊皇祗竗。先王有儀則。貍沈及槱燎。壇壝固宜崇。繪素安所肖。喟焉悼末俗。行矣展淸眺。林柯蔚䓗蒨。石屛挺奇峭。西登會仙亭。下顧滄海笑。遼陽眼底野。勢若來覲覜。寧錦百萬師。往跡那堪吊。蒼茫問神意。出門驅赤驃。</text>
<title>悲松山</title>,<text>孫公已去袁公死。蒙恬長城空萬里。天狗墮地殷松山。將軍棄師如遺履。明日依舊橫大纛。千金夜走中貴里。嗚呼往事從誰問。野曠天淸鼓不起。</text>
<title>悲杏山</title>,<text>中原廣矣多戰地。松山已過杏山至。野坡高似官馬背。臺空不復燃靑燧。佛貍飮馬凌河水。十里一障將誰爲。廟堂只事門戶爭。百萬王師如兒戱。</text>
<title>朱家店</title>,<text>蕭條野店獨名朱。隆準雲孫倘有無。莫恠行旌容與久。古人猶愛草間蛛。</text>
<title>祖氏牌樓</title>,<text>百尺麟臺視若無。祖家四世聖恩殊。高皇大券山猶礪。飛將孱孫髮已胡。凈洗遼河難盡恥。空留燕石欲誰誣。袁公戰地城東近。報捷惟聞賜屬鏤。</text>
<title>中後所陂塘</title>,<text>北來羣水沒騾蹄。一斛流波九斗泥。鳧鴈前塘淸似鑑。令人頗憶浙江西。</text>
<title>姜女祠</title>,<text>長城築杵殷勃碣。魚遊歌聲何嗚咽。良人西去不復返。仰天一哭長城裂。長城可崩海可涸。石上行跡如昨日。我來千秋訪古臺。靈宮丹碧跨崔嵬。出門西望還一笑。祖龍而今安在哉。</text>
<title>望海亭</title>,<text>遼野猶嫌小不容。天風直送上虛空。重關俯視神州大。積水常爲衆瀆宗。八月濤聲掀北極。九邊山色攢高穹。長城可築橋難駕。驅石千秋笑祖龍。</text>
<title>夷齊廟</title>,<text>東人眞合拜遺祠。當世論心獨父師。孤竹封疆猶按誌。首陽山阜且傳疑。淸風濯面臺空在。赤縣傷心鼎更移。入戶周旋冠復正。紅兜愼莫近前墀。</text>
<title>榛子店。次季文蘭韻。</title>,<text>高髻弓鞋漢樣粧。靑娥猶是舊衣裳。秋風歇馬文蘭店。皺綠前山㤪夕陽。</text>
<title>還鄕河。或曰宋徽宗思鄕處也。三首。</title>,<text>神京鍾簴已天涯。艮嶽花綱欲爲誰。近得黃河消息否。七陵松栢総無枝。岳家軍去汴城孤。玉輦空廻桂子湖。借問思鄕橋下水。南流能到浙江無。紫荊關外戰書催。者者聲中聖駕回。社稷終須于少保。君王幸免此河來。</text>
<title>玉田懷古 三首</title>,<text>寺門金碧衒煒煌。夾路叢祠碎佩𤨿。寂寞終山秋草裏。一間無復祭昭王。斷碑苔蝕不知年。種玉田荒歇紫煙。只是神明通孝感。齊諧漫說赤繩緣。枯木元知不復春。藹然生意未全湮。中原會有河淸日。聞說懸鍾待聖人。</text>
<title>薊州懷古。疊用講絳前韻。</title>,<text>大觀忻夙尙。往牒徵素講。城分蒙恬淢。野識田生耩。雄邊古薊門。東跨白龍港。闢衡通航梯。批亢防撠控。奇産湊杭蜀。悍俗交梃棒。楡市矜論劒。宋櫝羞欺玤。約洹蛩依蚷。爭聊鷸持蚌。燕都在薊。卽今之北京。然地旣相近。名又相符。故幷用燕事。 彭寵空懟漢。薊卽古漁陽。故引用彭寵張堪事。 韓廣敢距項。廣都無燕。 洋洋岐麥謠。醇化陋趙缿。抎抎慕容家。范陽頗儋傋。慕容德爲范陽王。范陽。卽盧龍地故引之。 人思鎭邊牧。策失和戎絳。魏絳所和。卽無終。李牧所滅東胡。亦與燕接壤。 安史亂已厭。朱 滔克融。 劉 仁恭守光。 世彌降。東胡遂荐食。赤縣悲陸洚。曹 翰 圖謾經幽。邵 宏淵 甲竟潰虹。皇居恐非地。蕭李實忠戇。蕭儀李時勉。皆諫文皇遷都。 吁嗟飮馬日。尺箠曾誰撞。戚師曠遺風。宋家餘古巷。長纓嘅莫請。筆陣聊一閧。</text>
<title>石路 亘京城東西南北幾百里云</title>,<text>滄海穹橋計已非。猶將石路壯皇畿。堯階壘土纔三級。爭似冀都大範圍。</text>
<title>皇城記見 九首</title>,<text>靈宮聳出碧霄間。八柱承天第一山。古碣傳疑經始歲。祥符皇帝聖書頒。吳澄碑云。北京之有東嶽廟。盖在大中祥符間。然是時。北京淪於契丹。恐未可信也。磅磅神功不運知。丹靑泥塑更胡爲。記得先師林放歎。羗叟何似季孫斯。東西八十一長廊。冥府陰功說杳茫。懲勸徒憑神道問。皇家刑賞久無章。以上。並詠東嶽廟。烏紗兩角切雲端。草色團袍白鳥翰。結束衣冠何處去。街童拍手戱場看。街市上。見東人衣冠者。皆指而笑曰。場戱場戱。臨淄那敢較繁華。連袵靑油擊轂車。試看被墻金照耀。尋常百姓賣茶家。朝陽西畔正陽東。流水遊龍直路通。却恐閭閻憔悴盡。綺羅都在市門中。天闕高參北極平。金湯又是一重城。莫向端門扁上望。當中大字已非明。大明門。今爲大淸門。傳呼齊擁出前房。云是春官左侍郞。細字蠅頭黃紙褁。使臣親捧立中央。朝鮮館古玉河濱。尙憶皇朝待遠人。三日關門君莫恠。帝城無處不生塵。</text>
<title>圓明紀見 四首</title>,<text>函谷雞聲警曉征。沈沈眞似夢中行。依俙識得圓明去。西直門前御路平。西山樓閣錦屛風。一帶平湖似畵中。欲識煙光奇絶處。玉鑾強半在離宮。三三兩兩不成班。羽衛令人憶漢官。手裏金鞭袴下馬。齊言駕自玉泉還。相逢呫囁滿洲兒。何物癯儒兩鬢絲。禮部尙書身姓紀。當朝曾說大宗師。</text>
<title>太學書感 四首</title>,<text>東方冠冕制。今日對函筵。此道無夷夏。吾師尙豆籩。崇墻空數仞。墜緖已千年。楣上胡書字。回頭一喟然。老石猶無恙。桑田又幾更。空疑森劒戟。無復節咸韺。劫火餘崑玉。靈笙護壁經。人生如汝壽。尙可待河淸。此篇詠石鼓。九室嗟非舊。三雍孰訂訛。稷亭荒草沒。槐市夕陽多。尙有宮墻在。將如禮樂何。欲知王澤竭。壁水已無波。辟雍水涸故云。開成嗟已遠。何况問鴻都。禮失悲中夏。經殘賴後儒。三垣羅斗極。東序燦球圖。荊棘終非地。歸裝倘我俱。此篇詠石經。</text>
<title>題吳江袁秀才 大勳 所惠牋 兩首</title>,<text>君家何處在。山水古松陵。多少南風颿。阿誰是季鷹。我家東海上。君在大江陰。江流入海去。那得不相尋。</text>
<title>五龍亭望煤山 兩首</title>,<text>瀛臺猶是舊南臺。東望煤山愴㥘灰。擧目神京千古恨。行人何故此中來。朱甍彩闥誰家宮。慟哭荊山問故弓。可奈黃河消息晩。壽皇亭下又秋風。</text>
<title>萬佛偈</title>,<text>吾聞瞿曇敎。空寂以爲軆。六根皆可合。厭乘如唾涕。兩眼靑蓮華。十指明月輪。泡花與幻影。究竟匪汝身。何况千手目。疣贅無乃多。紛然各異用。一心當奈何。羅漢止五百。揭諦唯三千。三藐三菩提。葢欲空萬緣。萬法當歸一。一佛安用萬。萬佛各一心。何處得安頓。若道空卽色。色色充法界。法界無量限。須彌纔納芥。恒河那由陀。輾轉不可議。以此視萬佛。太倉一禾穟。空色與色空。無有一是處。我以神聖法。一切解脫去。一人具一身。兩手雙瞳子。端拱或奉盈。非禮不敢視。黃金四十萬。七重白浮圖。還我閻浮衆。各各廬其居。</text>
<title>鄒元標首善書院。今爲西洋人所居。爲之一嘅。</title>,<text>文翁講市落殘槐。宣武門前愴劫灰。東廠俄聞緹騎出。西洋飜見異書來。少墟直氣空干斗。玄宰奇翰已卧苔。被髮伊川那足問。大明新榜有餘哀。</text>
<title>花市紀聞</title>,<text>搖落關山歲欲闌。火龍衝破朔風寒。花神似恨王春晩。十月中旬送牧丹。</text>
<title>通州</title>,<text>金湯九里見周遭。左輔關防氣像豪。韋曲杜陵三萬戶。汴渠淮閘十千艘。西門石路連天闕。北口山光湧海濤。却道名邦如小縣。我行新自日邊高。</text>
<title>拈杜韻。追賦西山諸勝。四首。</title>,<text>昆明非復漢時春。湘水君山氣色新。却恐天吳能轉海。寧徒西子解留人。嵌空古石迷仙跡。浩劫浮雲衛佛身。武帝旌旗何處問。冷灰虛月獨霑巾。洞庭留賞。空有飛虹接廣寒。霓裳歌吹夢猶殘。倚欄蒼翠堪平挹。傍水樓臺捴俯看。絶漢阿房通道遠。跨河元凱奏功難。橋前南北東西路。有志男兒肯戀安。繡漪橋。駕風猶疑見羽衣。中央宛在是耶非。平鋪碧水開明鏡。遙對離宮隱綉闈。白塔招提天半湧。綠楊洲渚畵中稀。西湖未减江都樂。無恠龍舟苦不歸。鳳凰墩。河上牽牛應列星。誰誇鎭水強鐫銘。石犀慣說臨巴渚。金馬飜疑立漢庭。十畝春耕難得力。九門冬餞孰稽經。騎來却憶具茨去。西望屳岑翠作屛。銅牛。</text>
<title>文丞相祠</title>,<text>故國年年杜宇飛。萇弘碧血尙霑衣。南冠舊制瞻容幸。正氣悲歌識曲稀。柴市雲烟猶慘惔。趙家社稷有光輝。崖山缺月滇池黑。永曆帝。崩于滇南。 誰復西臺慟哭歸。</text>
<title>韓文公脚下。非做文章地也。而副使公先和石皷歌韻。強余同作。</title>,<text>中原翳翳腥塵堁。夫子廟裏無弦歌。我來徘徊兩廡間。古人不見愁奈何。周鼎潛淪六經燼。金人十二銷兌戈。岐陽老石獨有靈。歲久不受風雨磨。大成門高象日月。東壁西奎左右羅。譬如公西束帶立。玄端濟濟璋判峩。字軆奇崛那可狀。大冠長劒凜不阿。末俗紛紜苦多疑。自古聖賢皆遭訶。文武成宣未易分。嬴秦宇文何其訛。我不解書猶辨軆。高於八分平於蝌。䩵人古制質且堅。豈比翠鳳樹霛鼉。章斷句缺間可曉。辭有根柢無繁柯。著手不釋坐歎息。二千餘年如跳梭。世俗見此豈解寶。入海摘驪探靈蛇。魏晉以來數法書。第一黃庭與曹娥。岣嶁倒薤稱最古。靑水金簡導潛沱。僞玉強求圭璋合。贋鍾那得宮商和。延陵墓石豊潤鼎。掇拾傅會皆同科。嶧山碑出焚書人。棗木雖傳豈足多。東觀七畧皆帷囊。汴京四庫空馬駞。天意全此諒匪偶。坐見河淸亦幾過。劫火洞然崑山灰。玉光逾瑩如磨磋。爭道破磬生野田。誰言古劒歸淸波。銀鉤錐沙尙依然。雖有磨滅無偏頗。得一遺十終憐吾。見濁迷淸姑從他。歐陽三疑卽偶耳。後儒附和多媕娿。韓公所見但紙本。我輩何幸親摩挲。當時已歎鉗在口。末學詎能成吟哦。所嗟天運苦難平。中州戰陣迷鸛鵝。越人焉用資章甫。商廟不復歌猗那。大屋深簷徒爲爾。物不得所猶坎軻。安得氊褁駕快馬。東出長城涉遼河。吁嗟石皷且莫恨。天道如環豈蹉跎。</text>
<title>又以五言古詩。賦北京所見。上使拈韻。三首。</title>,<text>孟冬十月朔。有事太廟詣。獺報猶有禮。餼告亦不廢。端門闢左个。五皷嚴次第。十隊羊角燈。火城明晢晢。斯須步輦出。簡卛無輿衛。豊頰方瞳子。云是萬乘帝。惜哉冠冕非。何用執珪幣。羣譁肅不起。綱紀尙未替。嘈囋胡部樂。不敢論治世。皇帝謁廟得帝字。皇風戒盤游。矧玆婦德溫。如何黃翟車。半在圓明園。中宮間豹尾。法戒嗟無論。肅肅金水橋。彷彿威儀存。遙聞似警蹕。未可詳異言。行人四辟易。飛鞚出黃門。當中四乘駕。一樣無輊軒。方知掖庭寵。或並長秋尊。他時記舊聞。宮史續金元。皇后歸園得園字。由余旣擧戎。楚材亦産遼。何况奇渥世。接武虞與姚。中原未可輕。盍將觀其朝。沈沈九門漏。踈星傍寒霄。軒車辟道來。入門多翹翹。魁梧中堂亞。協辦太學士琳寧。 落穆春宮僚。禮部右侍郞王懿修。 阿桂實賢輔。厥孫猶風標。禮部尙書那産成。 可惜曉嵐老。鍾鳴戀殘宵。禮部尙書紀匀。 喋喋喧笑語。強半滿兒驕。西舖朝集得朝字。</text>
<title>又申追賦之令。皆用七言古詩。副使命韻。八首。</title>,<text>日觀山色蟠高穹。望秩粤自虞皇崇。嵩霍革恒不敢先。百昌萬彙生於東。但聞不運興功利。誰言有神居行宮。自從重黎丙丁死。泯泯四海扇巫風。八九冥司閻王界。十二珠旒炳靈公。生民脂膏流丹碧。神實司仁能無恫。安得復講周官禮。靑牡蒼璧還龜蒙。東嶽廟。得東字。太液池水流溶溶。紅羅聖人駕飛龍。一朝水涸龍亦去。瓊島樓臺盡化烽。胡爲不待晉水淸。却銜寶葢噓雲彤。石鯨鱗甲空依舊。銅駞荊棘非所容。况復龜氣不能雨。何當一洗腥塵雝。我來容與綠波間。蓬瀛怳惚仙人逢。不識仙人朝阿誰。手把數朶金芙蓉。五龍亭。得龍字。紫泉晦彩皇運訖。靈鷲山光高崛岉。夫子墻空閴絃誦。召公廟荒侵榛茀。如何咫尺皇居右。琳殿丹樓塑萬佛。初看秪謂一樓耳。樓上有樓重盤欝。乍攀累級愁黑窣。及超無上驚忽歘。但將布施徼功德。寧復慈悲念民物。君不見南朝四百八十寺。宋齊梁陳如燭䬍。萬佛樓。得佛字。秦皇苑囿跨甘泉。複道直抵終南巓。關內離宮三百餘。千門萬戶皆相連。暢春之北淸漪左。圓明獨當西山前。山頭一道垂虹瀑。觸石漱璆鳴𤨿然。楊子中𤅷失次第。金秤玉衡輕重懸。乾隆帝以權衡。稱天下水。以輕者爲最。以玉泉趵突爲第一。楊子江次之。 是時鑾輿樂忘歸。艮嶽花石江都船。九日黃花應笑人。胡爲局促候歸鞭。圓明園望玉泉山。得泉字。縫掖衋已委。昕皷慨云邈。君子居何陋。蠻貊尙玆學。煌煌廟貌肅。奕奕宮墻卓。侈觀豈聖意。魯史譏刻桷。循觀兩廡間。珷玞頗淆璞。臨川俛虜庭。白沙迷禪覺。况聞吾道裂。漢宋如蜀朔。出門傷九秋。羣陰正晦剝。太學。得學字。粤昔吾先王。師道三代後。斯文闡大統。紫陽紹魯叟。寤寐滄洲思。緖言括全部。尙恐有闕文。累价燕肆走。奈何中州士。異說紛稂莠。我來得遺翰。緬昔嗟嘆久。心法凜鉤索。正氣巍山斗。盥水不敢釋。猶疑几案右。朱夫子手蹟。得手字。巴岷蕞一隅。帝禪猶正位。自古東晉史。不爲苻石地。欲展三藩紀。使我髮上植。唉彼雪樓徒。寧識魯連媿。弘光豈令主。實維神皇嗣。隆永亦奚咎。運去天所棄。烈烈史與瞿。獨抱文山志。誰哉繼陽秋。存陳表大義。讀三藩紀事。得事字。皇天方授楚。若敖啓荊棘。昔觀五胡傳。佼佼淵與勒。云何氣所鍾。復在陰山北。兼資實智勇。屈策皆英特。全勝固有幸。破竹猶匪亟。夸辭掩漢唐。無已輕中國。荒唐長白祥。厥初誰粉餙。莫觀丙丁編。千載爲塡臆。覽開國方略。得國字。</text>
<title>暮入永平府</title>,<text>塞上今年罷打圍。皇帝欲行打圍。旋又中止。 角弓膠折射鵰稀。盧龍縣畔愁雲合。飮馬河西亂雪飛。草沒何從尋古壘。天寒飜似著戎衣。蒼茫右北荒城路。猶憶將軍夜獵歸。</text>
<title>關東道中</title>,<text>東出長城快馬奔。此心已似見鄕園。羣山漸作低頭拜。平野眞如吐膽言。前度行程皆歷歷。異方童叟亦欣欣。中原不是無餘戀。可奈相逢盡薙髡。</text>
<title>薊灤雜詠追賦。上使命韻。三首。</title>,<text>夕陽依薊樹。歇車秪園傍。北人好觀戱。汲汲如顚狂。關侯古偉人。敢以傀儡粧。冠劒頗相似。言語未可詳。昔聞孔御史。手板呵優倡。遂令契丹俗。始知尊素王。使乎吾自媿。隨人乃觀塲。天意未可知。尙留漢衣裳。薊州觀塲。得塲字。鋤耰起謫戍。揚水㤪申許。嗟爾北方士。胡馬在川楚。矛頭爨析骸。王風殊寒暑。堂堂四海力。八年疲再擧。歸人半皓首。婦子猶笑語。多少未歸者。不知今死所。傳聞鐵籠障。猺獞更難禦。西園正讌游。瘡痍誰念汝。川楚回軍。得楚字。腥塵翳皇道。深河始兵車。慟哭屠維歲。王師化爲魚。野曠陳濤營。血漲長平渠。毅魄劉將軍。遺恨楊尙書。誰令東藩卒。倒戈學哥舒。不有柳下帥。吾輩媿冠裾。臨楡嗚咽水。地名空相如。悲風西北來。猶疑舊戰墟。深河書感。得書字。</text>
<title>寧遠懷舊 兩首</title>,<text>中國干城熊與孫。誰其繼者東菀袁。深河血漲淸河空。狼矢晝焚三關昏。寧遠半夜砲聲起。大龍卓天天爲飜。單于掩面焉支山。佛貍飮溲盱眙門。旋聞兀朮酌酒賀。岳爺虛負黃龍樽。毛家豎子那足誅。遺恨失却全遼呑。袁都督。得袁字。凌河十月飛血雨。三軍降旛中夜豎。穹廬蒲伏者誰子。漢家大將身姓祖。去年拜命平臺下。麒麟錦帶靑冥斧。四世官銜金字塡。石樓高於擎天柱。胡虜聞名爲側席。鞮汗殘兵尙能皷。人生到頭終一死。寧作錦州城下土。嗟嗟隴西飛將家。丈夫甘心衛律伍。祖大壽。得祖字。</text>
<title>紀俗絶句 十一首</title>,<text>土窰陶復見遺規。北地寒多暖更宜。西室東房三代制。簡編想像七分疑。煖炕。河濱陶器已云遐。南廠琉璃賤比沙。可惜周官搏埴利。如今強半駱駝車。燔甓。薤歌凄斷雜笙簫。十隊㫌旗似度遼。夷俗相沿那足恠。平陽皷吹自唐朝。葬車。南箕翕舌應星辰。右轄長沙取象新。地轉天旋如許速。閻浮大界亦風輪。風車。一雙金齒亦徒然。踏月凌波浪自憐。却恐東風難久立。不如高坐送鞦韆。纏足。規圜弦直枝撑安。短柱長杠執兩端。却似吳弓江海射。潮頭亂落雪花寒。彈弓。低垂鳳翼戢魚鱗。碁局方鋪一樣均。忍說中原瓦解盡。空留白屋表華人。無樑屋。朝章初不爲蠻夷。貴賤猶從頂子知。璀燦嵌金紅寶石。也應羞上黑兜兒。頂子。一鬟五百酒家胡。粧䯻高低入俗無。烏雲兩朶猶如舊。全勝紅兜號丈夫。雙䯻。漢宮應是舊銅仙。閱去藍風色益鮮。虜馬何如漳水使。上林朝雨淚成鉛。風磨銅在殿上雉吻。雙闕千甍劫火遙。空將篆刻認前朝。未央壯麗今何在。錯計當時相國蕭。瓦當。</text>
<title>羽毛雜詠。副使命韻。三首。</title>,<text>象有齒而覊。蚊以餌在罟。嗟爾在山威。藜藿盡著土。胡乃受係紲。甘與犬羊伍。昔爲百獸雄。今制一賈豎。黽俛隨其指。飜身爲仰俯。乍蹲北平石。却戰昆陽股。念欲縱爾去。復恐肆虣怒。虣怒不可恃。君看檻中虎。擾虎得虎字。虞皇若予獸。厥臣雖羆熊。犀象屛四裔。偉哉吾周公。奈彼馴猛者。視與五牸同。養虎憂或遺。擾龍術匪工。爾形固已醜。爾力何其雄。桓桓牧野士。執芟揚武功。熊能用戈。 氄毛不黔黑。無乃北方風。獸跡交中國。嘅彼伊川戎。馴熊。得熊字。莫彈睢陽壃。聽我烏栖行。烏栖在何處。擇木固其情。蒼茫赤火屋。寂寞黃雲城。三辰已蕩越。河橋未可成。滇池早晩朝。故國滄桑更。啞啞上林東。朝彩似舊明。寧知主人非。唯見飮啄爭。瓊苑借樹者。曾是漢公卿。城烏。得城字。</text>
<title>與兩使各拈韻二十六字。各賦於道中。約曰意無相離也。語無相疊也。至夕而合之果然。題曰冰路。</title>,<text>今歲六氣肅。遼河十月冰。上使。 碎珠混塵沙。布瓊彌衍陵。副使。 鱗躍孚王諴。翼覆肇周興。書狀。 虛景陋撮山。靡觀哂鏤燈。上。 序異澤腹堅。興匪剡棹乘。副。 玉井緬頒宮。棘矢稽納凌。書。 凍管戀紫籞。淸啣愧靑綾。上。 在壺心炤洛。如履訓佩曾。副。 媲廉眞齊蘗。玷皦寧憂蠅。書。 潛宅蟄蛟螭。眞墟壯龜螣。上。 飮方追葉公。哦豈負藍丞。副。 志恠訝朔繭。局見憐夏𧕄。書。 傲霜烈士厲。交炭熱客𤻴。上。 涉津狐滋惑。隨陽鴻避矰。副。 辯白皆龍施。尙黑無杞鄫。書 返質賦素絢。挹淡象瓦㽅。上。 噓欝髯溜結。飊疾眼波揯。副。 緘成玉檢固。雕作素書謄。書。 皸裂原仍墳。堆峩川若增。上。 趾顚懔坂峻。勢仄惕橋崩。副。 土沍坏凄蟲。草枯疾豪鷹。書。 萬彙方貞固。二儀忽肅凝 上。 殊甚雨霑裾。反思泥沒㬺。副。 彦輔淸堪儷。子野㓗誰朋。書。 比湯分裘葛。配霰爭薛滕。上。 錦玉斯乾乾。凝焦所兢兢。副。 沃堞金墉駭。蹂河鐵駟矜。書 瓊樓高處何。瀚海徹底應。上。 禿柳陰鬖髿。亂轍交鬅鬙。副。 壺澁淹漏箭。膠折閴射堋。書。 巖滴垂懸柱。磵磊埋鋪菱。上。 薄醉逢帘酤。襲溫發篋縢。副。 挾重楚纊燠。塞向岐堵陾。書。 循名訪秦篆。釋字究鄭掤。上。 銀界去不已。赤脚踏誰能。副。 木厚疇較寸。山琢遠見稜。書。 翕聚羣陰錮。歸藏一氣蒸。上。 疾趨汰金輈。坦驅迷靑繩。副。 滑愁鮎緣竿。煖惜麟織㲪。書。 那成筆搖嶽。難借酒如澠。上。 商旅悽失色。徒御蹙撫膺。副。 地軸堅牽鐵。乾維直線絙。書。 閒羡藐姑仙。淨憶祗陀僧。上。 政肆玄冥驕。無賴朱陽昇。副。 凜侔帥鞾刀。寒伴士擔簦。書。 一色玻瓈鏡。千尺闌干砯。上滹 沱堅渡騎。周流涸盈升。副。 嵌壑留混沌。緣崖削崚嶒。書。 銀浦莫飮牛。桂宮奈眠姮。上。 愆候逌厭臊。司神弗歆𦚦。副。 着地攧不破。捨筏徒可淜。書。 桑暉窃獨愛。朔吹偏生憎。上。 冽泉增忼慨。久客任倰僜。副。 待泮鳴雁雝。入深飛蝗薨。書。 崎嶇自我夷。動忍隨遇勝。上。 敢言嘗艱嶮。良苦輸幣繒。副。 江合虛燃犀。溟坼却礙鵬。書。 吟瘦助慘憺。睡冷失瞢騰。上。 曠邍戒猶𢥠。深硤憂將夌。副。 晻雲杳會寧。饕風暗大凌。書。 碾平軒野淖。砌成鄂塔層。上。 當夜益冥墑。涉世宜吹懲。副。 透骨懸鑑瑩。磤車築板登。書。 攣拳路傍乞。波咜馬前譍。上。 胡今始裘節。忽此隆沍徵。副。 阿隰渾難分。壤壚曷殊稱。書。 書無異魯史。占有庶周烝。上。 老店催榾柮。淳俗懷巢橧。副。 路尙通漢槎。時非錫韓鞃。書。 畏途遭重坎。圓輪見復恒。上。 易遒居諸駛。相勖方寸憕。副。 縮雖蝟卷毛。歸猶魚脫罾。書。 村趁羣鴉投。書得尺鯉憑。上。 幾時踰石嶺。餘寒歷澗藤。副。 陷脛洳幸免。龜手呵相仍。書。 漸覺腥羶遠。更欣埃𡏖澄。上。 陰剝陽應復。心平道自弘。副。 蠻髳待見晛。高歌且曲肱。書。</text>
<title>詠物絶句 三首</title>,<text>西來武侯萊。歲暮遼河陰。猶帶漢時色。誰知葵藿心。紅蘿葍。寒不事薪採。饑不謀稻粱。遼陽千萬頃。蜀黍九分強。高粱。欲識金針巧。燕姬錦束腰。莫穿五色線。無復衮衣朝。鋼針。</text>
<title>北風</title>,<text>北風徒自肆。征客向南歸。代馬誰依夢。遼塵莫染衣。飛葭愁屢改。勁草慨全稀。飄發空餘歎。回頭望帝畿。</text>
<title>太湖歌。寄費心谷吉士 蘭墀。</title>,<text>君不見太湖三萬六千頃。水深不敢投短綆。湖心有月明如鏡。湖底魚龍徹骨冷。一夜飛度玉河傍。有客乘槎來問影。初疑人在九天上。忽似身入三淸境。太初玉立雲峰峩。延祖鶴矯霜毛整。感君幽貞蘭在谷。知君文章錦尙褧。再入桃源那可得。一識荊州眞有幸。回風雲旗不須臾。我馬還從遼河騁。遼河千尺凍闌干。歲暮方知風雪猛。開緘重讀尺素字。溫然使我寒威屛。相逢未敢盡寸心。別後空嗟雲路永。煩君分我太湖月。慰我天涯長引領。</text>
<title>次上使靑石嶺韻</title>,<text>幽營直路連靑天。公車我馬如風旋。石嶺崎嶇千尺氷。我馬可束公車懸。十步九蹶一步却。徒者反在騎者前。太行羊腸眞坦迤。陰平魚貫猶方便。欣然一笑折筇竹。脚下飛雲飜學仙。森僵萬木如古槎。此路無乃銀河連。君不聞丹爐金鼎劇苦辛。赤松安期皆華顚。待到功圓朝玉闕。爲君更歌歸來篇。</text>
<title>北行十語。用俳軆。</title>,<text>金水橋傍步明月。桃花洞裏看靑山。車上有書冬課續。關中無客晝館掩。右閑。巨流河上昬驅馬。小黑山前曉束裝。三夜朝衣四皷起。一旬詩課百篇強。右忙。皺面胡姬髻上花。白頭村老手中鷂。河間學究歐陽名。石竇叢祠七賢廟。右笑。煤山閣古滄桑移。信國廟荒荊棘亂。酒樓瓦廠輕王侯。辮髻氊裘混滿漢。右歎。天安門北立聽臚。山海關頭坐誰俟。尅食三巡湩酪茶。彤函十襲黃籤紙。右恥。石門鐵甕千重城。玉軸牙籤四庫卷。天府輿圖九幅包。游人蠟屐三江遍。右羡。金蘭交契傾天下。山海風光盡筆端。異語皆如葛盧解。國風全入延陵觀。右難。千里碾平大野洳。一鞭輕出重關隘。澄海胷呑東渤波。月峰目極全遼界。右快。三旬在館不逢人。兩月無書空陟岵。倦僕羸驂靑石氷。疾風飛壒遼陽土。右苦。四千里外歸裝輕。三十年中大觀始。襟形相契兩詞翁。家國俱安一尺紙。右喜。</text>
<title>三月十三日。奉關東慰諭之命。始出東門外作。</title>,<text>曾携尺劒過長城。千里關東卽戶庭。立馬靑門楊柳裏。如何飜有遠行情。</text>
<title>十六日。始入關東界。</title>,<text>陘阨纔通車。褒斜不容葢。嶮艱寧敢辭。佳勝實玆最。山春宜晩景。雨常餘靄。羅綺織草茵。璆珮答磵籟。幽芳不自媚。故與人意會。川原忽曠矚。水木紛縈帶。我來爲蒼生。游賞戒已泰。卽事何所欣。平疇足甘霈。</text>
<title>十八日作時。方有伐木之役。將營仁政殿也。</title>,<text>山行病人肩。水行濡人足。何以報汝勤。撫職良自恧。翳翳時雨過。藹藹平疇綠。耕種日以急。上下啼布穀。云何八口家。強半在幽谷。脩榦卧蔽日。偃蹇橫山腹。千丁曳一株。十步還九踣。呼耶不成聲。揮汗漲渠瀆。辛苦不得庸。官倉枵儲蓄。里正督如火。婦女守白屋。今春且免責。今秋恐無粟。平人亦燃眉。未暇譴回祿。歸休願勿憂。上有光明燭。</text>
<title>未幾果有停役之命。十九日得邸報。喜而復題。兩首。</title>,<text>野火燒過草又芊。四隣耒耟入春田。歸時預識天顔喜。關外疲氓已息肩。鷰雀應須大廈成。朝陽一鳳獨先鳴。窮山絶海皆春色。無復丁丁伐木聲。金學士德叟。䟽請停役。</text>
<title>竹西樓三絶。書呈府使沈丈。</title>,<text>人間大觀盡滄溟。目極扶桑萬里靑。却恐心神徒汗漫。翛然斂作一溪亭。樓前翠壁蘸淸波。樓下川流曲折多。且欲窮源輕櫂去。幾回重唱武夷歌。未說三山與十洲。尋常移步已名樓。天知明府多詩債。敎領關東第一州。</text>
<title>二十五日至靑鶴山下。見水之自洞中出者。皆至淸澈。石亦瑩然如琢磨。知其有奇勝。而公事方急。未暇尋也。</title>,<text>不用彈碁白鶴觀。不用題詩黃鶴樓。五臺之東靑鶴峯。洞府深深石泉幽。泉流出山不改淸。石光皎如磨天球。泉流入海海茫茫。弱水三千蓬島脩。蓬島難尋海難越。不如濯泉聊浮游。挹泉淸髓心爽然。翩躚忽欲乘風浮。擧手招鶴鶴將下。爲誰徊翔更淹留。我今駪駪歌皇華。明年期我茅山頭。</text>
<title>二十七日入箭林山。還宿襄陽。翌日至洛山寺。時已晩。不及觀日出。遂下賓日之樓。歷訪觀音窟，義相臺而後。去至于杆城。永郞湖，廣湖，淸澗亭，自磨石，凌波臺，仙遊潭。皆道中所經也。西望雪嶽諸峰。尤皎然奇秀。東來遊觀之勝。以是日爲甲。合之得十絶句。存七。</title>,<text>去年今月在蓬萊。遼海高秋破浪廻。前身定是靈芝客。又向金鰲背上來。大關東畔九名州。人說襄陽在上頭。若把峴山方洛寺。漢川剛是一杯流。扶桑擁日等閑紅。帝遣阜陶掃太空。莫恨吾行來苦晩。金光半在水晶宮。檻前擊皷走馮夷。鰲戴飛樓出海湄。鯨濤萬疊臨無底。笑殺阿房五丈旗。地盡天空凈萬緣。月明飛錫下無邊。何由得借觀音力。杯渡層溟不用船。大塊噓風入海門。暮春寒氣逼層軒。山色倒落魚龍窟。石勢森疑虎豹蹲。磨來磨去不曾磷。肯逐秦鞭度海津。未許塵間留點墨。藍風吹洗一番新。自磨石在海濱。有題字者。輒磨去不留痕云。</text>
<title>沿海傍而行者。旬有四日于玆。初三日。抵通川郡。自此以後。西南歸京師。將不復與海幷矣。爲此詩以識別懷。</title>,<text>海濤盪以喧。海風飄而激。十日扶桑岸。從者皆倦色。而余獨何故。欲去悵難釋。夙昔懷奇尙。騁神每寥廓。吾身纔稊米。尙道天地窄。前秋踔遼野。曠遠頗自適。所嗟時運非。皇道鞠蓁棘。茫然二氣間。積水浮朝夕。鯨鵬寄毫芒。章亥失畛域。軒然大波起。山岳爲辟易。襟懷久欝欝。得此聊一滌。文章浪自負。波瀾詎敢敵。秪應胸海中。相視差莫逆。明朝捨爾去。崖谷苦跼蹐。江河兩醯鷄。何况澮與洫。</text>
<title>華城道中</title>,<text>已言前路熟。聊復信行裝。出郭非塵事。逢人似故鄕。野塘澄晩綠。山堞麗斜陽。更作歸田興。風吹粳稻香。</text>
<title>登華城之訪花隨柳亭。仍歷覽華虹門，蒼龍門，東將臺，砲樓。</title>,<text>華虹跨水敵樓危。上將登臨地勢宜。天廻重城連斗極。時淸萬堞偃㫌旗。山形舞鳳朝丹閣。雲氣藏龍護碧池。南望喬陵松栢暗。抱弓何處跪敶詞。</text>
<title>淸潭</title>,<text>杖策靑山路。相携又故人。楓林無擇葉。茅屋稍成隣。莫恨泉聲减。方看石面眞。塵容慚照影。臨水脫朝巾。</text>
<title>興到。遂携維新。上北漢山城。</title>,<text>咫尺恒相失。于今始此遊。淸罇候澗路。輕策下潬樓。萬堞緣雲轉。三峰拔地浮。卯君呼月去。遼憶石渠舟。</text>
<title>坐山映樓。賞楓樹良久而去。</title>,<text>秪擬雲潭約。那知有此奇。四山紅葉裏。盡日碧溪湄。遇石皆堪坐。逢僧或不期。蓮峰知漸近。怊悵下樓遲。</text>
<title>曹監司叔正輓 四首</title>,<text>荊湖缺月像遺弓。珥筆登階已夢中。左翊門前聯枕地。可堪餘淚灑西風。朝朝聽履上楓宸。易識頎然七尺身。幾度金枰移冷煖。傍觀終是有完人。騰踏飛黃造父轅。崑邱萬里盡平原。誰知半道拋長轡。湖右春風只一番。秋風聞子渡黃驪。蓬藋荒山獨去迷。一別蹉跎千古恨。湛湛江水唱魂兮。</text>
<title>貞敬夫人柳氏輓 尹文義致猷王母。壽九十七歲。</title>,<text>化國天開左海隅。閨門日月又方壼。重續十洲賢母帖。就中添作壽星圖。</text>
<title>自華城入都。與平仲偕。馬上呼杜鵑。共賦。</title>,<text>晨起征衫警薄寒。出門方覺歲華殘。層城渺渺回頭盡。逈野茫茫入眼看。騎馬倍思閒處樂。對人先畏別時難。東山自是無高致。非爲蒼生望謝安。時余方承召</text>
<title>貞純王后挽章 七首○乙丑</title>,<text>天眷東方篤。閨門降聖人。綿周由太娰。祚宋賴宣仁。曠禮公桑繅。隆功世室禋。猗歟彤史紀。烜爀典謨均。配乾承聖祖。扶日啓寧王。懿範斯爲盛。陰功俾也忘。周南基至化。魯史揭宏綱。閱盡艱虞際。天敎大德彰。兩朝千乘養。和氣感休祥。玉牒摸天大。瑤觴愛日長。慈心常挹損。聖考極揄揚。恭識含飴樂。諄諄総義方。蒼黃泣弓際。陽九又涒灘。是日簾帷靚。于今社稷安。彜章弘璧燦。威柄太阿寒。掩抑臨筵敎。追先涕每汍。國已措磐石。民咸載厚坤。裁成功不有。斂退德彌尊。長樂頤神靜。延英屛務繁。無憂宗社托。衣尺儼文孫。知年兼喜懼。揚冊叶情文。詎意山呼撤。飜聞海哭殷。不忘遵儉約。何以答憂勤。廞衛靑郊路。都人雨涕紛。神理知無遠。幽宮卽鮒陰。冥冥應眷佑。赫赫尙監臨。社飯羣情愴。陵奩聖慕深。小臣曾珥筆。短什更沾襟。</text>
<title>九月二十二日。卽健陵誕辰也。陪謁眞殿。恭爲二律詩以志感。舊僚金玉如 啓溫 適從瀛館來訪。書以贈之。選一。</title>,<text>已罷千秋節。頻驚九月來。禮追原廟享。恩許近臣陪。尙擬瞻天近。空成抱劒廻。當時歸院燭。殘淚盡成堆。</text>
<title>寄費蘭墀編修</title>,<text>皛皛浮雲行。漠漠風雪陰。別離已三載。因見故人心。客從西方來。遺我靑琅函。華牋三百字。字字抵兼金。上言永爲好。下言屢嗣音。山川一何脩。此意良已深。倐忽悵過駟。奮飛慚高禽。我輩俱斗南。莫恨商與參。</text>
<title>送季弟永明尉 顯周 隨家親赴延安任所。丙寅。</title>,<text>君馬徘徊我馬嘶。似將岐路惜分携。歸來獨掩寒窓卧。夢在臨津西復西。</text>
<title>謝金玉如見訪。時余直內閣。金直玉堂。</title>,<text>靑瑣沈沈曉漏時。故人歸院爲誰遲。相逢每作閒言語。別後空敎滿肚疑。</text>
<title>謁崧陽書院</title>,<text>東國君臣義。誰能隻手持。先生今有廟。聖主本無私。古殿迷禾黍。春山長蕨薇。江南花萬里。怊悵老僧詩。</text>
<title>碧瀾渡早朝</title>,<text>春潮直上晩帆開。萬里應從渤碣來。掀飜大壑魚龍窟。坐失瞿塘象馬堆。沉船舊喜蠻氛息。拭玉今無漢使回。安得艨艟三百舳。東風一夜過登來。</text>
<title>南湖送別</title>,<text>南湖三十里。一半是草色。草色與湖光。上下同一碧。湖光望不極。草色可攬結。攬結當奈何。湖上又離別。</text>
<title>玉如期不至。以詩招之。</title>,<text>莫說夏夜短。凉飈濯煩熱。莫言初月微。淸光猶可悅。之子期不來。宿鳥投踈樾。床書掩復開。此懷當誰說。</text>
<title>金玉如，朴舜可 宗薰 敬賡先朝御韻。寄余銀臺直中。謹用拚和。</title>,<text>奎躔倒捲絳河橫。瀛閣高臨北斗平。噴石澄泉傾墨浪。鳴風踈竹答書聲。停雲曖宇心俱遠。璧月懸空眼忽明。卽見詞垣誇麗藻。恭知聖代揀羣英。離居寂寂懷良友。斜日遲遲度禁城。地近虛違尋步武。詩來猶得會襟情。昇平事簡容余拙。喜起歌傳待子賡。在側珠璣逾露穢。居前糠粃敢言榮。拂衣每有歸田興。退食終懸戀闕誠。卧聽寒鍾仍不寐。上林孤鶴唳深更。</text>
<title>訪朴舜可。金玉如，呂友濂 東植 適會。玉如先有作。諸僚皆和之。二十首選八。</title>,<text>索居勞夢緖。良覿輟憂端。許我交情淡。輸君酒戶寬。水浮瓜瓣滑。氷徹蔗漿寒。東嶺先看月。寧辭薄暮還。袞袞天河浪。看君倒筆端。魚龍眞欲動。溟渤不知寬。璧月懸宵朗。壺氷覺夏寒。望洋知我小。歎息自厓還。吾輩平生事。文章只一端。議論要在大。格律却須寬。氣叶三元順。芒侵五緯寒。頹波今不激。誰障百川還。莫以多爲貴。徒然起競端。辭繁何暇擇。債積未容寬。寸璧猶含彩。一狐能禦寒。恠君如賣菜。索價滿懷還。高枕風軒下。幽憂掃萬端。書添懷袖重。飯免帶圍寬。貂尾那堪續。鷗盟未可寒。秋江多少帆。誰解急流還。仗馬寥寥日。君宜立右端。風稜常欲厲。論議每依寬。鷙鶚乘秋肅。貞松葆歲寒。淸朝資補袞。山甫式遄還。高風勞遠挹。蟬語警林端。積雨淸宵歇。新秋碧落寬。星辰森可數。霜露易爲寒。且莫拋殘卷。流光不復還。憶曾秪遠役。幾欲盡天端。未覺胷中豁。差知㝢內寬。南溟鵬倦濶。北塞鴈辭寒。三萬長程外。猶嗟半道還。</text>
<title>舍弟憲仲在延州。和前韻以寄。復次。十首選一。</title>,<text>前賢垂訓語。用力在求端。標準常宜遠。課程莫要寬。瑤琴塵匣古。殘卷短檠寒。寸陰須當惜。川流逝不還。</text>
<title>永明弟以枳實見寄。次韻。</title>,<text>延城秋色似江南。松桂芳園枳殼參。嘉種無始淮浦限。餘香猶自洞庭含。蘭庭繞膝應懷橘。楓陛摛毫近賜柑。倒壁衝墻須爾力。爽胷全勝蔗漿甘。</text>
<title>宿梨川店舍</title>,<text>端居少適意。出門勞牽俗。駕言去都市。蹔辭簪組束。西郊宜晩秋。曠遠諧心目。平疇靜新穫。淺瀨澄可沐。淸霜過長薄。丹葉間餘綠。脩程不知倦。薄暮投茅屋。槿松雜短籬。錯薪明夜燭。山泉瀹鷄子。白飯粲如玉。感君荷篠意。頗媿子路宿。卽此非世味。懽言一飽足。</text>
<title>松京城南</title>,<text>欝欝南門外。人煙似漢京。肩磨通五劇。鱗戢出千甍。炫目皆新市。傷心獨舊城。槖駞橋下水。無復早潮生。</text>
<title>塩州樂</title>,<text>淼淼秋江水。滑滑秋雨泥。水深不妨檝。泥滑衝馬蹄。一年三渡西江浦。去時風急來時雨。西江舟楫輕波浪。送我北上塩州去。塩州九月風物美。淳熬如飴晩粳紫。南湖空濶鶴飛下。鳧鴈唼喋葭葦裏。我來不見蓮花開。尙收十斛靑蓮子。高堂再拜問平安。弟携衣袂妹勸餐。請兄留住莫言還。水深泥滑行路難。</text>
<title>大殿端午帖</title>,<text>三晝書聲繞講帷。銅龍暖漏報籤遲。願將無逸祈山壽。不用斑爛五色絲。</text>
<title>南郊夜行</title>,<text>垂垂星滿野。㶁㶁水鳴沙。遠火江頭路。殘鷄郭外家。驚秋頭易雪。衝夜眼常花。縱有明時戀。那堪送歲華。</text>
<title>西郊途中</title>,<text>祗役良非暇。郊行蹔似閒。夕陽橋外樹。芳草馬前山。冉冉流泉度。遅遅倦鳥還。芒鞋要一試。巖徑不辭艱。</text>
<title>華行十絶句 選六</title>,<text>飛堞危樓縹緲間。遅遲臺上望西山。紅亭物色應如舊。忍見華扁未老閒。溝塍歷歷布盤棋。槐柳陰陰夾道帷。箕井堯封休遠問。我生親見聖王時。粳稻油油四野黃。晩陂荷葉引風涼。祗今萬斛恩波裏。魚鱉猶知頌聖王。五里平郊十里塘。綠楊紅萏似蘇杭。先王永念盤遊戒。未許長堤繫綵航。山堞斜陽靜皷笳。三軍無事蓺木麻。明時固有苞桑備。不在金湯與鸛鵝。茫茫斜日下平川。目斷蒼梧更黯然。歸來欲作瓊樓夢。無奈殘燈不着眠。祗役曾無一日閒。四郊秋色遍征鞍。靑綾儤直知何補。未妨驅馳答素餐。</text>
<title>九月二十二日。陪祀華寧殿。志感。</title>,<text>螭頭彤筆近芸香。每歲玆辰捧御牀。聖主不居千乘樂。近臣恭稱萬年觴。居然獨立滄桑後。忽似重登黼扆傍。惆悵遺弓攀弗得。夜深殘月冷如霜。</text>
<title>果川官舍</title>,<text>紅葉靑山面面遮。坐深眞似野人家。盤中雀舌聊當酒。籬下鷄冠強作花。行色頻煩慚候吏。光陰強半付征車。年來漸識歸田路。他日重過訪紫霞。</text>
<title>次南判書韻。仍以爲燕行之贐。三首。</title>,<text>滇桂誰知正統垂。中原殘局渭津碁。靑氊篋裏南明史。留待宣光應運時。渤海連天天四垂。幽營大野布盤碁。風檣津馬三千里。想見詞翁落筆時。孤館陰陰古柳垂。御河橋畔憶觀碁。吳江覊客如相見。試問花牋詠菊詩。</text>
<title>敬次慈親寄示韵 十四首選七</title>,<text>朝朝聽漏掖垣西。金鸞退食到雞栖。夢中不識龍泉路。車嶺飛雲一半迷。秋來辭親冬別弟。身在家鄕猶是客。路遠那得寄甘旨。昨日人送西湖鯽。身上重裘手中線。曉來風雪不知寒。北去隴西三百里。那能日日報平安。出門西向望。北風天雨雪。歸夢逐飛鴻。行到遠空滅。君王賜金盤。香橘自雲夢。置之懷袖中。道遠誰爲送。中宵起西望。落月如金燈。臨湍闕舟檝。寒薄不成氷。隴坂一以遠。崖滑不可登。仰羡林間翼。飛度白雲層。徂歲倐已窮。仲冬風雪寒。思長夜不寐。三更月上欄。隴西杳何許。悵望隔雲端。晨厨豆糜熟。夕盤菁葅酸。阿仲喜讀書。膩燭見跋殘。阿季吐奇辭。瓊珮間木難。阿妹無所爲。嬌笑供親歡。前夕有書至。摩挲到夜闌。上言各平善。下言早相看。何以答來使。洞庭霜橘團。</text>
<title>次憲仲守歲韵 兩首</title>,<text>秋來不復對牀眠。每値佳辰一悵然。何况靑燈風雪夜。卧聽歸鴈送流年。終宵把筆不成眠。十襲題封更黯然。莫道隴西非遠別。此書到日已經年。</text>
<title>復次憲仲韻。刱用螭頭集句軆。古人句上。各加二字。</title>,<text>窓前起視夜何其。蘓武。 月上停盃一問之。李白。 酒後忘形到爾汝。杜甫。 詩中談義究乎而。蘓洵。 別離幾日還相見。王維。 歡樂千秋長若斯。曹植。 臘盡明年春色至。崔魯。 循環人道每如玆。陶潛。</text>
<title>大殿延祥詩</title>,<text>融融長樂曙光開。鑾駕初從問寢廻。白獸尊前蒼玉佩。君王先喜諫書來。</text>
<title>大殿春帖子 戊辰</title>,<text>樓雪全融細雨過。方塘輕暖水生波。君王不折欄前柳。春色長留上苑多。</text>
<title>皇甫忠定公不祧之典。始擧於四百年之後。其孫渼。請爲歌詠以識其事。</title>,<text>公議千年定。宗臣百世祠。靈應如水在。忠獨有天知。舊甲星辰斡。公之拜相復官與今不祧皆在丁卯。 新春雨露滋。雲仍猶落拓。誰問叔敖兒。</text>
<title>花石亭</title>,<text>花石亭前路。澄江蘸晩光。衆芳皆自媚。老檜獨難忘。古宅空春色。斯文已夕陽。遺編有封事。誰復獻君王。</text>
<title>舟下臨津作</title>,<text>仕宦何所好。令我久離親。離親亦有日。素秋倐已春。春風吹我衣。去去脫紅塵。出門西向笑。何况渡臨津。江城靜晩色。野花宜幽人。倒影涵翠壁。輕皺生細鱗。伐檀媿素餐。製荷異隱淪。且當乘恬波。逍遙養吾眞。</text>
<title>朴淵無詩。聊以解嘲。</title>,<text>偶入廬山却自疑。苦吟終日不能奇。裁來白練三千疋。盡寫靑蓮瀑㳍詩。</text>
<title>拜花潭徐先生書院。遂憇逝斯亭。觀泉石。兩首</title>,<text>先生不復作。逝者尙如斯。莫謂千秋遠。猶應一脉垂。山春紅杏老。磵雨碧苔滋。文敬淵源在。恭瞻壁上詩。壁上有吾先祖文敬公詩。公卽杏村閔公門人。而閔公以花潭門人。配于是院。何處無春色。花潭不可忘。澄泉滌纖滓。嘉卉蘊幽芳。水靜櫂歌歇。山空鶴夢長。虛堂人不在。應去見羲皇。</text>
<title>次陶讀山海經韻</title>,<text>一出都門外。蹔向塵網踈。西來奉晨昏。未覺非吾廬。床前會弟妹。室中羅詩書。妹能學七言。弟能窮五車。稱身換輕袷。適口茹嘉蔬。端居悟眞樂。不與名利俱。悠悠會稽帆。赫赫凌煙圖。行藏信有命。且復從所如。</text>
<title>晴拈杜韻</title>,<text>落景銜山遠。巢鳩喚婦歸。石瀨澄餘瀉。峯雲飮石飛。坐令花木麗。預覺稻粱肥。獨立看天色。纖紛凈太微。</text>
<title>次劉長卿鸚鵡洲望岳陽韻</title>,<text>江斷荊門不起煙。洞庭秋色更茫然。君山月落蒼蒼樹。漢渚雲飛杳杳天。筆下倒來三峽水。夢中歸去五湖船。明朝但醉巴陵酒。身外浮名捴可憐。</text>
<title>次梅月堂歸鴈韻</title>,<text>嘶霜一夜朔庭虛。羗笛胡笳送別餘。千里拕來邊月冷。數行衝斷楚雲踈。陰山信至全蘇節。彭蠡功成表夏書。却向暝暝天外去。虞羅雖密不關渠。</text>
<title>和杜擣衣</title>,<text>不辭香夢。素手自鳴砧。上有三更月。中含萬里心。風霜今夜冷。關塞幾重深。歸日須衣錦。鐃歌竚好音。</text>
<title>禁直夜中賡韻</title>,<text>五更蓮燭下西淸。雲漢昭回其月明。殿角凉風均海㝢。恭知解慍爲蒼生。</text>
<title>次永明詠松韻</title>,<text>蒼松擢庭除。枝葉自相連。中枝露文章。紫鳳來聯翩。下枝含氣勢。便欲摩靑天。磊砢謝樑棟。上枝徒偃然。時爲笙竽響。聊與淸風傳。</text>
<title>曉發平山</title>,<text>今夜猶歸夢。鷄鳴便束裝。亦知家已近。其奈意偏忙。冉冉村燈遠。沉沉澗雨凉。冥行曾半世。那復恨晨光。</text>
<title>次永明見寄韻</title>,<text>玉童跨靑鸞。高飛入太淸。秦樓月如鏡。吹簫紫煙生。贈我瓊瑤佩。結以孔懷情。引領已言遙。接手方知欣。宮商擲地鳴。笑語如可聞。推窓更東望。明月破黃昏。相逢覺日短。相別知宵永。宵永不成寐。書燈正耿耿。聞道新賜帙。天香濕五雲。但能勤讀書。不恨久離羣。</text>
<title>大殿春帖子</title>,<text>王母蟠桃進致詞。內庭親肄奉觴儀。扶桑大繭長春縷。織就萊衣獻玉墀。</text>
<title>齋宿內閣。與沈穉敎 象奎，朴舜可兩僚聯句。</title>,<text>西掖淸齋夜。東廳喜共臨。穉敎。 床書開秩秩。燈火對深深。舜可。 陰鶴聲千里。埤梧影百尋。成伯。 舊松猶有樹。新竹又成林。𥠧敎。 會此渾無夢。從君一洗心。舜可。 續貂良有愧。濡翰更沉吟。成伯。</text>
<title>大殿端午帖 兩首</title>,<text>百子榴花正綻紅。宮林五月駐春風。天心須向民情見。八域歌聲総四重。銀臺日進上書囊。五色新絲補舜裳。化國祥暉元抵歲。聖上猶惜寸陰長。</text>
<title>發瑞興之行。車中有作。</title>,<text>離親不可久。王事不可隙。行住兩關懷。令我久忘食。君恩實浩蕩。朝奏許以夕。駕言出都門。脫若沉疴釋。冷風翼兩裾。朱明屛炎赫。初謀悔不審。安車取所適。登高病人肩。歷險腫人腋。長程費推挽。急喘如撞激。淸凉固宜人。偃仰從自得。那得一己私。竭此衆夫力。書生亦何功。空令馬汗赤。馬汗尙云可。人勞寧不惕。十載侍經帷。謦咳通咫尺。曾無分寸效。可塞元元責。傳駟擁大盖。坐抱官厨淅。顔厚對窮蔀。計踈比契稷。惟時望霖雨。蒼生須安石。安知徒步者。不抱經濟策。書此志吾愧。庶以當友直。</text>
<title>和陶歸園田居韻</title>,<text>端居感時物。夢想在隴山。隴山不堪思。况復別經年。晨駕越石嶺。夕秣臨濠淵。繁陰翳長薄。時雨膏平田。官樓面蒼翠。靜若巖阿間。怡怡對床頭。婉婉趨堂前。颺歌遞塤箎。落筆凌雲煙。歡娛澹忘夕。明月上山巓。因思牽俗忙。轉悟乞身閒。賦歸須及早。前哲知其然。</text>
<title>擬唐人秋思。仍步其韻。</title>,<text>冷露無聲自濕衣。天河西轉見星稀。欲寄鄕書須及早。征鴻一夜盡南飛。</text>
<title>賦得過楚宮懷古。用唐人原韻。</title>,<text>荒草離離沒舊宮。秋聲落盡九江楓。騷人莫恨千秋遠。秪是當時已夢中。</text>
<title>影響亭 憲仲課小奚。架石上爲小亭狀。棟宇畧具。而高廣俱不盈尺。有塑人其中。引水筒以擊之。使擊鍾有聲。</title>,<text>君不見阿房宮殿入雲高。下建翠鳳五丈旄。又不見靈鵲成巢鷰入窠。搆木含泥不辭勞。達人齊物忘小大。泰山未覺非秋毫。隴岡邐迤隴樹深。不出公門對林臯。卯君無事寄遊戲。小丘居然賀奇遭。六楹相對纔盈寸。架石不用開蓬蒿。崇於蟻蛭小於斗。擇勝聊可隨遨遊。數莖嘉穀披榛棘。一勺細泉分桔槹。有時自作瀑布響。仙人執桴鳴蒲牢。形寓土木顔如童。風骨定知非凡曹。橘皮未减商山樂。蓮葉能駕滄海舠。繞籬野花何綽約。葯房蕙櫋歌離騷。開扃只許月無猜。捲茅不愁風怒號。多少朱門跨甲第。家人勃磎爭錐刀。堯夫墻高纔及肩。鞭霆駕風亦足豪。君去試望東海上。蜃樓滅沒浮空濤。</text>
<title>又以卧字賦五古</title>,<text>汲魏秉謇諤。沮溺甘窮餓。隱顯雖異致。聞風俱激懦。而我獨何者。進退皆諐過。才歉席珍韞。身謬帶金拖。畊釣力不任。致澤智無奈。隴外罕人事。書室比斗大。飜從策駟來。蹔學曲肱卧。樹深聊可蔭。泉淸不敢唾。凉飈六月至。野卉香入座。囊詩賦新語。案書增舊課。偸閒固已足。所戒在狃惰。勖哉思其居。流光惜螘磨。</text>
<title>憲仲用如字集句。又和之。</title>,<text>喜弟文章進。杜甫。 茅齋聞讀書。孟浩。 相逢方一笑。王維。 不樂復何如。陶。 蟬噪林逾靜。王籍。 松高枝轉踈。王維。 先師有遺訓。陶潛。 爲爾惜居諸。韓愈。</text>
<title>道得邸報</title>,<text>恭聞南壝戒龍旂。乙夜凝情雲漢詩。微臣未採風謠返。慚媿明朝侍講帷。</text>
<title>次憲仲寄示鷗湖十六景韻</title>,<text>山光遠皺九疑靑。羽葆雲幢翳杳冥。隔水笙簧時送響。泠泠猶似舜韶聽。二陵松栢。楊柳晴波鏡面開。春風閒鎖幾樓臺。逢人盡說江湖樂。稀見歸帆日下來。雙浦樓臺。華岳三時常出雲。輕英最愛曙光分。飄然獨去誰堪伴。鶴羽凌風雪色紛。三角曉雲。丹山無復九苞飛。空有烟霞護翠微。巖巖萬丈猶堪仰。誰道先生去不歸。道峯晩霞。南岡返照斂餘紅。山色蒼蒼御氣通。木末踈星頻錯視。遙分烟靄有無中。終南夕烽。漁腹歸來卧月明。鷺眠鷗宿靜江聲。東林一夜寒鍾響。消盡名塲卄載情。恩寺晨鍾。江晴桃李卧開花。隔岸微風烟柳斜。維舟欲訪春多處。行盡明湖十里沙。北岸花柳。三湘不共鴈驚秋。倦逐胎禽度十洲。爲是主人機事靜。夕陽時拂釣船遊。前沙鷗鷺。睡起蓬窓聽棹歌。滿江寒雨夜來多。歸帆好借東風力。不用辛勤逆上波。梨灘風帆。點點踈燈出水間。江楓落月夢猶閒。漁家慣說新魚美。來歲須當麥熟還。龍淵漁火。衝風掀起際空濤。傍岸靑山坐失高。蛟龍得雨懷溟渤。蠙獺無功莫浪豪。纛島新漲。高卧渾忘歲色闌。夜來郊雪始驚寒。東湖定勝西湖樂。先得梅花萬朶看。箭郊大雪。飜江紅日半遙岑。烟渚蒼蒼已夕陰。倦鳥先投深樾去。向人如喚早歸心。文殊洛照。釣絲初捲日西時。遠樹浮煙澹欲移。沙上行人看漸小。買魚歸去到村遅。新村暮烟。山氣和雲一半迷。江平沙潤鳥飛低。漁翁急覔烟簑着。爭道風枝盡向西。峩嵳微雨。湖心帖玉玉無烟。一色空明萬里天。欲向龍門賖月去。月光還在大江邊。龍門霽月。</text>
<title>次永明弟東嘉十景韻</title>,<text>翳翳林將暮。虛明忽半庭。何處光先得。松間一草亭。松間明月。去年依砌竹。抽筍與簷齊。風過琅玕動。飜疑鳳翼低。竹裏淸風。不逐緱仙侶。來隨秦鳳雙。夜靜夢千里。蘆花月滿江。林中雙鶴。遠帶柴桑醉。高辭卽墨封。猶應待夔拊。風水發容舂。庭畔三石。爲愛梧桐影。淸宵不下簾。懷中延月色。天宇凈毫纖。北園碧梧。本自傲風霜。許身比綺黃。聞君有幽致。來傍酒樽香。東籬黃菊。夜來井上雨。滿地黃槐花。主人非擧子。閒坐愛風多。石井落槐。昨有隴頭使。寄余塘草篇。正憶高風遠。寒蟬響晩天。遠樹鳴蟬。生平不解飮。茶椀代壺樽。對爾心先醉。却忘山日昏。曲欄對酌。曾聞趙閱道。天日洞胷懷。空庭香一炷。穆穆淸風來。小樓焚香。</text>
<title>和憲仲步古詩十九首韻 選七</title>,<text>名浮使人勞。宦達令人離。離思不在遠。跬步成天涯。何况三百里。動與半歲期。西風昨夜至。乍撼梧桐枝。端居惜徂景。有志寧敢緩。毫無稷卨才。坐令三五返。丹爐緬夙好。恒恐歲月晩。但歸莫憂饑。尙有靑精飯。吾弟志斯文。氣欲無韓柳。先聖儼宮墻。六籍爲戶牖。靑燈照漆字。卷舒常在手。揚馬卽俳優。衍義眞妾婦。溫溫櫝中玉。君子貴自守。北山誚彦倫。蒼生望安石。顧我匪古人。謬作金閨客。士生宇宙間。自待宜不薄。進當澤斯民。卧龍起淸洛。退當尋墜緖。閉戶探邱索。都門少旋軫。江湖多曠宅。昨夜凉雨至。秋水高數尺。歸帆在急流。誰能更拘迫。馥馥庭中蘭。曾是秀巖阿。幽香人不聞。轇轕雜藤蘿。幸逢春雨時。移根得所宜。婉彼考槃士。蹔下東山陂。光風轉墜露。可以慰捿遅。孤松喜得侶。衆草無光輝。誰云種不榮。未逐秋飈萎。尼操曠莫續。猗猗空爾爲。卯君寄華牋。墨痕猶帶滋。書以報平安。詩以道相思。相思似行雲。皛皛西北之。西北秋早凉。惆悵鴈來時。我生不謀身。尙爲天下憂。終歲不窺園。空懷八荒遊。念昔韋布時。素志常在玆。奈何紆赤紱。飜受古人唾。不如棄之去。遠與汗漫期。淸風自西來。習習卷我幃。近我如故人。欲去復遅徊。我欲乘風起。直向隴西歸。路逢駕鶴人。不知是阿誰。欣然贈瑤草。襭我斑斕衣。</text>
<title>己巳八月初九日識慶。用文谷集中韻。</title>,<text>庚戌祥符五老庭。卄年重賀聖人生。流虹古渚連東海。捧日靈躔近壽星。是月也日在壽星之次。 磐泰如今占國勢。謳歌到處見民情。承承睿德參文武。天爲無憂錫夢齡。</text>
<title>敬次家親秋興八篇韻 選二</title>,<text>靑簾朱戶夾道斜。從古西京管物華。穉弟新迴穿峽櫂。前遊憶上汎河槎。朝天麟馬迷雲霧。靜海魚龍夢皷笳。醉筆曾聯黃鶴句。至今江月照瓊花。憶平壤去年留約碧瀾頭。虛負荷花十里秋。賴有明湖澄俗慮。不堪荒草喚離愁。高臺欲辨吳門馬。近岸相親海客鷗。風物如今猶入夢。斷橋西畔似杭州。憶延安</text>
<title>永明弟梅下小集。得一律見示。次其韻。仍寄憲仲。</title>,<text>大庾屳人下碧岑。捲簾飛雪冷相侵。光猜舞鶴依瑤圃。香伴猗蘭入素琴。正欲折花寄江北。有誰廻櫂訪山陰。曉來獨作池塘夢。隴首歸雲杳杳心。</text>
<title>次平仲感事絶句 十二首選三</title>,<text>公庾無儲可救饑。催科尙有長官威。昨日天門哀痛詔。君王親御弋綈衣。許國皆言有寸丹。誰將蘇合換蜣丸。媿說如今官二品。秦人肥瘠越人看。流離盡說避催科。不擇山巓與水涯。縱道來春當設粥。今年無物入官家。</text>
<title>大殿延祥詩</title>,<text>聖人高拱坐靑陽。天以三元降百祥。太史獻書雲五色。詞臣撰頌日重光。迎春纔整東郊仗。迓歲仍擎北斗觴。紫籞年年增喜氣。若干衣尺漸看長。</text>
<title>除夕。見憲仲書。仍次其近軆。四首</title>,<text>不須愁歲暮。春信是明朝。舒旭方新惠。窮陰敢久驕。已應蘇百蟄。漸欲却重貂。仰識天心轉。東廻斗杓搖。前賢有嘉訓。爲爾祝元朝。求福先勤儉。省躬祛吝驕。秀庭榮玉樹。拾地陋金貂。寡慾宜眉壽。無爲外物搖。滿目悲民事。無才答聖朝。觚翰寧適用。軒冕不期驕。主渥參鑣駿。家聲七葉貂。徒然覔公服。殘燭曙光搖。靑珊金絡馬。都尉未央朝。須識詩書樂。寧因勢位驕。咀華甘膾炙。服義煖狐貂。煤帳宜勤下。芬華志易搖。</text>
<title>送永明歸覲 庚午</title>,<text>每說龍泉去。那知送爾先。漢濱梅發後。隴上鴈來前。漸覺靑春好。猶爲白日眠。飛雲將我夢。渺渺入西天。</text>
<title>戚丈李參奉仲存氏挽</title>,<text>寂寞吾安放。漸嗟前輩稀。神淸仍澈骨。身瘦僅勝衣。稚操堪醫俗。高文未救饑。琅玕寒不食。留報鳳毛奇。</text>
<title>松京道中</title>,<text>歷歷長亭堠。依依店舍煙。歸心無遠道。斜景已平川。水足魚登後。春生鷰乳前。路逢田父語。先問占豊年。</text>
<title>途中偶作</title>,<text>春山不見雪。春水已涓涓。草樹行當滋。嘉種卽堪田。聞說南州市。斗粟盈百錢。嗷嗷鴻鴈野。寥寥載米船。荷鋤媿老農。登棠歉前賢。厨傳足粱粳。那敢便下咽。</text>
<title>次杜溪上韻</title>,<text>夾道垂楊裏。臨溪野老家。皺波知細雨。倒影愛閒花。罷釣魚忘水。停琴鴈落沙。滄浪歸去早。莫待鬢毛華。</text>
<title>登悠然樓呼唐人韻</title>,<text>樓高望所思。坐久微風發。莫言天路遠。夜夜期明月。</text>
<title>漢江晩渡</title>,<text>輕棹悠悠出漢津。夕陽西下却傷神。東風不作浮生恨。江草年年還復春。</text>
<title>送屐園李太學士按節關西 六首選一</title>,<text>風流經濟謝公碁。共惜巖廊夢卜遅。蹔使旌旄麾遠道。深知鎖鑰重淸時。西川坐鎭安危地。南國行傳蔽芾詩。不奈離愁關樹暗。盡情啼送綠楊鸝。</text>
<title>敬和家大人分韻各體詩 十首選一</title>,<text>少小懷壯遊。夢想在衡岱。誰謂簪組縈。令我跼方內。遐追子平賞。近慕若水退。喟焉出門去。靈景不我閡。飄然綠玉杖。忽若跨鶴背。方丈駕碧海。白頭連紫塞。名洞七十二。天壇屬地肺。參差玉女髻。錯落衆僊珮。松篁競悄蒨。雲氣常霮䨴。行行若無人。忽聞蒼狵吠。靑童顧我咲。朱顔發新靧。羡君學僊早。覺我形貌穢。石上三秀草。靈根夙所愛。揮手謝寰中。歲月疾如代。訪名山。</text>
<title>永明生朝。余在禁直。四首選二</title>,<text>爺孃辛苦養男兒。兒大成人作別離。不羡三公與萬戶。一生惟願侍庭闈。尙憶三朝洗汝時。人言眉目似兄奇。今日看君身七尺。不驚吾鬢已成絲。</text>
<title>田園樂。步右丞六言。仍擬其作。七首選四。</title>,<text>秋風松菊三逕。春雨耒耟四隣。植杖時逢野叟。問津不見歸人。春日禽聲遠近。夕陽樹影橫斜。欲將雞黍留客。更有圖書滿家。春風未覺煩暑。秫酒全消薄寒。茆簷不妨低首。穉子時敎整冠。南畝濛濛過雨。前村漠漠炊煙。閒從老㹀齊出。倦與春蠶共眠。</text>
<title>分韻賦各體 十四首選三</title>,<text>君不見郭煕寒山靜太古。秋雲似羅澄瓊宇。又不見惠崇歸鴈在洞庭。欲喚扁舟向煙雨。快哉千巖與萬壑。輸入蕭然一環堵。孤松特挺罅奇石。急瀑倒瀉傾銀浦。崑崙玄圃倐咫尺。坐令兩腋生飛羽。石上抱膝者誰子。毛骨似與羣仙伍。孫登逢人不言笑。齧缺坐睡忘喜怒。招招不來知誰須。使我忽欲輕軒組。莫待買山始歸去。畵中煙雲足洞府。粉圖山水歌。簪紱非吾事。林樊夙好敦。龐公親耒耟。陶令有田園。南畮時當藝。東風日以暄。呼僮催野服。倚杖出柴門。藹藹蒲生業。涓涓㵎發源。牛眠非道倦。雀噪不知喧。遠水如煙靜。長林似雨昏。坐憐垂柳蔭。行覔種桃村。慣看兒童戱。忻逢父老言。依依問饑飽。欵欵叙寒溫。白酒餘晨醉。靑菰足晩飧。蚕桑生計厚。雞黍古風存。不獨懷儔侶。眞堪長子孫。朝暾猶可負。𤱶畝識君恩。春日田家。于以采蘭。于彼南嶠。于何其薦。屈子之廟。蘭生空谷。霜雪所漂。貞臣在昏。讒口噭噭。蘭馨不沫。士節冞耀。我懷若人。千載莫肖。凡百有位。旣寵旣要。謂君不能。囚舌罔詔。旣飽其廩。傍視而咲。孰謂夫子。我鞭其驃。江水湛湛。嶺猿夜嘯。魂歸來些。歆我樽釂。三閭廟。</text>
<title>敬次家大人雜詠韻 三十首選五</title>,<text>荒臺寥落故王宮。五百年華轉眄空。滿目山川猶舊日。傷心禾黍自悲風。誰知冷雨寒煙裏。曾是金鋪玉戶中。記得圃翁千古恨。子規啼盡野花紅。滿月臺懷古。吳娃常可學治軍。何况丁男負耒羣。桑土由來防未雨。禾麻今已賀如雲。風高𣄣旐千山動。天廻鐃笳十里聞。識得先王經遠計。干戈俎豆莫敎分。秋日點兵。不恠淵明酒戶寬。籬花能使世情闌。似嫌桃李猜春艶。却耐風霜到歲寒。鶴過武昌應誤響。金還舊漏正堪餐。香飈吹攪羲皇夢。要與幽人醉後看。東籬黃菊。芳草萋萋似漢洲。春風吹送木蘭舟。佳人盡解長干曲。才子眞成赤壁遊。月出兩行煙際樹。波搖千疊鏡中樓。尋仙欲向江東去。十二峰光倒沸流。大同江泛舟。泠泠虛籟響踈林。月出方知磵水深。爽憶駕風遊海上。皎如乘雪訪山陰。松崖倒掛千尋影。鶴夢初驚萬里心。悄倚空欄人不見。古臺誰抱伯雅琴。卧雲樓看月。</text>
<title>降仙樓 兩首</title>,<text>輕風欲放木蘭舟。爲愛看山不下樓。但道山光臨水近。不知還在水中洲。飛樓上與碧雲期。遙見仙人一問之。文武丹爐空九轉。忍令窮蔀獨瘡痍。</text>
<title>舟泛沸流作</title>,<text>北風宜下瀨。南風宜上水。將船欲上復欲下。風輕水姸如羅綺。十二朱欄在畵中。美人娟娟隔雲裏。招手不來乍近遠。水轉峯回忽千里。平田漠漠鷄豚靜。巨壁巉巉虎豹詭。使我忽欲忘官府。笙歌不動晴烟起。傍岸荊扉兩三家。恐是當時避秦士。見我欣然出門語。知我觀俗非遨嬉。前歲風潦頗不適。十人五六甘糠粃。今年五月不得雨。小麥傾罌大麥萎。聞說聖主憂百姓。玉幣親擧方壇祀。一理感通無遠近。昨夜颯還驚人耳。山田種粟且待秋。種者將卧荒山趾。野人何與廊廟議。知設倉廩爲赤子。朝野尙儉壃埸閒。貫紅腐卽其理。有粟急須河南發。無粟亦可河東徙。人言君自乘明來。早歲曾與稷卨擬。暫出分憂亦匪輕。一民不粒將誰委。陽城徒言撫字勞。韋守應知俸錢耻。若道才薄時更艱。何不早把西疇耟。聞此怊悵不能對。日暮歸來夢桑榟。君不見沸流江水日夜徂。西入重溟通五湖。</text>
<title>官齋漫成</title>,<text>西民知我拙。荒草訟庭生。未遂歸田計。虛慚卧閤名。簾踈通野色。燈暗聽江聲。萬里吳松路。猶疑晩飯行。</text>
<title>效張平子軆 三首</title>,<text>我所思兮在江陰。欲往從之山岑崟。美人贈我幽蘭琴。念欲報之雙南金。路遠莫致江復深。側身南望浮雲𩃬。何爲懷志獨沉吟。我所思兮在天上。欲往從之銀浦漲。美人贈我靑綾帳。念欲報之百鍊鋼。路遠莫致空惆悵。側身仰眺天宇曠。何爲懷情獨不忘。我所思兮天一隅。欲往從之川原紆。美人贈我雙飛鳧。念欲報之合浦珠。路遠莫致阻中途。側身遙望年將徂。何爲懷歸滯江湖。</text>
<title>擬古 三首</title>,<text>門對高樓傍。好上高樓望。高樓不可上。一上一怊悵。樓下卽江水。江平可放船。江船不可放。一放一黯然。江干是層峯。隔江望依依。層峰不可望。一望一懷歸。</text>
<title>西倉視糶歸後作</title>,<text>不爲荒歲吏。詎識農家苦。農家誠難爲。愁旱復愁雨。經年望潤礎。浹旬憂懸釜。惜乾猶瘠壤。驚漲已長浦。皇天固至仁。厥施猶病普。聒聒萍池蛙。欵欵桑野𩿇。中宵不能寐。蓐食行所部。耒牟未辨名。稂秀雜難數。荒村迫行潦。炊煙強如縷。傾囷幸及時。聖恩逮貧窶。傴僂垂白叟。婉戀更齒竪。褁足涉泥塗。傾橐不滿斞。襤褸短褐衣。猶言是中戶。更有操瓢者。呵不近倉庾。寧無翳桑飯。小惠徒喣喣。黠吏工穿窬。雀鼠乃其伍。繩文實可誅。反本良自憮。代耕非下農。責利同富賈。守法當餓死。謀生觸罪罟。哀矜雖在中。鞭箠輒強怒。有官司範俗。厥咎當誰主。端本自公家。錙銖亦盡取。交征已百岐。坐談猶三古。寄語任眞人。愼勿作官府。</text>
<title>苦雨歎</title>,<text>冥冥六月霖。本自枯旱始。苦爲人所厭。曾爲人所喜。今雨豈異昨。人情易變徙。寄語涉世者。功成須知止。</text>
<title>官齋漫書</title>,<text>極知風景好。無那客愁何。峽氣先秋冷。灘聲薄暮多。四隣疲耒耟。十室少絃歌。歸夢依殘月。遅遲度碧波。</text>
<title>行野</title>,<text>蕎花如雪亂平疇。豆葉新齊綠可抽。百穀皆從田父問。半生空負素餐羞。</text>
<title>仙樓秋思</title>,<text>踈儒無力濟民窮。卧念行藏到曙鍾。峽裏關情非暮雨。江東有路正秋風。蕭蕭旅鴈驚寒月。渺渺征帆盡碧空。縱說鄕園歸去早。秪愁歸去又塵中。</text>
<title>重次平仲韻 壬申</title>,<text>壯心漸定遠。曲學恨平津。廟筭終非任。床書每獨親。強談天下事。常媿卷中人。報國知何日。虛名誤此身。</text>
<title>次舅氏詠蚊韻</title>,<text>暝飛衣點絮。晨聚夢驚雷。一作貪風憎吮血。讒口畏成雷。 簾薄終能透。燈明却見猜。茾蜂知有戒。捫蝨媿無才。欲得眠高枕。唯應肅氣來。</text>
<title>敬次家親韻。呈舅氏。</title>,<text>偶然留宦跡。常欲謝塵情。泮水鴞音好。舅氏自楊州入爲泮長。西賊適平。 楊州鶴夢淸。文章餘事寓。詩禮雅言幷。尙友應千古。時名詎足事。</text>
<title>疊詠蚊韻</title>,<text>縱惡當誰咎。飜嫌啓蟄雷。負山那敢任。飛絮浪相猜。蜂蟻猶知義。蜘蛛亦有才。毒人如汝少。驅去傡廉來。</text>
<title>次舅氏韻</title>,<text>卄年塵事苦相侵。嬴得虛名汚禁林。秪是做時難似說。非關古道不宜今。蔸龍夙志書空在。鷗鷺前盟夢或尋。雷肆閒官眞可羡。秋來日撫二松吟。時舅氏直春坊</text>
<title>敬次家大人韵 兩首</title>,<text>颯颯秋將夕。西風撼鬢毛。背燈螢影亂。避繳鴈聲高。夙志羞黃卷。浮榮誤紫袍。籬花含晩色。留待泛罇醪。逈憶西潭上。寥寥鎖竹扉。磵亭雲獨宿。林徑客常稀。水靜魚深入。山寒鶴早歸。只應松際月。待我露淸輝。</text>
<title>夜宿楸舍。時將爲湖西行。乙亥。</title>,<text>人世空懷刺史榮。荒原何處訴離情。殘燈不照趨庭夢。蕭瑟風松竟夜聲。</text>
<title>過華城志感 兩首</title>,<text>獨抱遺弓十六霜。趍庭東郡又滄桑。君親報答知無日。秪有西風淚兩行。觚稜回首已天端。猶向華宮拜聖顔。方塼未忍輕移步。怳惚迎春夜對還。</text>
<title>白馬江懷古</title>,<text>不謂豪華便召亡。空將花落㤪春光。澄江未作千秋鑑。鮑石亭前草又荒。</text>
<title>行部到海上</title>,<text>似爲蒼生出。終成素飽羞。閭閻猶望哺。廊廟已忘憂。直性傷鉤距。虛聲誤置郵。君恩今未報。惆悵對滄洲。</text>
<title>永保亭壁上。有高祖考睡隱公詩。敬步其韻。</title>,<text>蹔欲忘㫌纛。飄然海上樓。地隨危堞聳。天與衆山浮。遞月千枝火。衝風萬斛舟。空名慚節度。溟渤幸安流。</text>
<title>送族曾大父 義浩 氏以上价赴燕</title>,<text>自觀中土歸。寤夢常如結。譬彼會心人。傾盖便言別。年年送使華。欝欝愁覊紲。先饋善後飧。俗諺非浪說。矧我同宗老。宿昔聯車轍。形影十五旬。于喁一千闋。風流或可擬。才分奈相絶。公如廉將飯。一石盡一餟。我如坡翁酒。五合纔霑舌。俛仰曾幾何。玄鬢已欲雪。公老益可知。逸氣猶騁駃。今將乘宿飽。八珍重羅列。而我撫躬腹。湖魚少可掇。迢迢聞行期。晨起望京闕。京闕不可見。况復遼與碣。靡靡靑石西。氷路正𡽱嵲。前詩倘復聯。寄我慰飢渴。</text>
<title>送趙侍郞元卿 鍾永 以副价赴燕 八首選四</title>,<text>談笑曾令賊膽寒。夢中笳角繞金壇。君行試向松林望。禾黍油油士女閒。胡部簫笳閙禁庭。回頭忍望壽皇亭。如今海左無兵餉。飜爲天驕祝太平。榕村經術望溪文。軒鶴昂昂百鳥羣。莫爲巴人求易和。正聲東國古來聞。壯遊空憶盛年時。湖外秋深鬢欲絲。記得故人相送語。風霜晩節菊花詩。癸亥赴燕時。元卿贈我。有菊花風霜語。</text>
<title>送曺行臺季中赴燕 四首選二</title>,<text>邠郊皮幣久堪憐。何况重逢丙子年。行過瀋陽須借問。君家曾有子卿氊。季中先祖晦谷公。以斥和拘瀋陽。故用蘇武囓氊事。曾從玉笋識元方。錦水燕關兩斷膓。重誦北樓回首句。不堪哀笛繞山陽。記昔以書狀赴燕時。季中兄叔正。方按湖西。寄詩相贐。有北樓回首感懷增之句。</text>
<title>冬夜</title>,<text>滿目鶉衣百結懸。卧聞波咜未成眠。南州未恠新絲貴。都在衰儂兩鬢邊。</text>
<title>江鏡浦</title>,<text>地並湖南濶。天連海口靑。稻煙千舶暗。魚氣萬厨腥。辛苦皆官稅。喧闐半市聲。吾行亦名利。風急未廻舲。</text>
<title>永保雜詠 兩首○丙子</title>,<text>中流笳皷殷晴空。旗脚飜飛萬里風。玄武靑龍齊聽令。一時喚起水晶宮。古月燕雲萬里愁。目窮西北是神州。樓船百尺空天半。却使書生坐上頭。</text>
<title>四達亭。步板上韻。亭在洪陽官舍北。吾高祖考所建也。</title>,<text>四世相傳報國心。恭知遺訓勝籝金。官道垂楊春幾度。至今留作滿庭陰。</text>
<title>次利仁丞韻</title>,<text>民憂猶昨日。行色又今年。我獨乘肥馬。人方載漏船。開衙疲案牘。投箸媿厨傳。却羡藍丞趣。哦詩破晝眠。</text>
<title>忠州北津</title>,<text>久客牽鄕夢。維舟憶漢渚。人辭漢陽來。水向漢陰去。漢陰三百里。迢迢我家墅。江水淨可鑑。江魚肥可茹。娟娟望靈脩。銀浦復幾許。只恐要津近。風濤競行旅。要津不可涉。靈脩不可阻。行休兩係情。臨水久延佇。</text>
<title>丹峽舟中</title>,<text>漾舟澄江曲。蹔疑塵事遺。欲放滄洲帆。始悟符紱縻。符紱使人俗。山水未能醫。呵騶垂柳岸。委牘靑草湄。投管俯淸流。澹蕩見鬚眉。鬚眉已半改。不歸當何時。偸閒諒匪願。報恩知未期。汀洲有芳杜。未可療民飢。</text>
<title>隱舟巖</title>,<text>踈松錯落逗天光。石壁陰陰四月凉。咫尺僊帆藏不見。錯敎人望水中央。</text>
<title>與永明同舟</title>,<text>微雨前宵已對床。春風聯帆下丹陽。回頭却笑臨臯客。怊悵高安望鴈行。</text>
<title>舍人巖</title>,<text>潭淸似廉吏。壁立想高人。鳴玉相如和。干霄未可親。淡雲天送影。幽卉石留春。古洞繞靈藥。何當問壽民。</text>
<title>次永明石門韻</title>,<text>仙人期不至。玉戶爲誰開。只有松間月。應穿水底來。</text>
<title>寒碧樓。次東淮韻。三首。</title>,<text>丹邱仙舸下忠州。江到中間抱郡流。氷桂半輪巴子峽。烟花三月武昌樓。山川待主空靑眼。薄墨催人易白頭。入夜灘聲凉枕簟。故園歸夢忽疑秋。千里相逢江上州。共登江閣頫江流。元戎裘帶臨淸漢。仙史笙簫下玉樓。此夜月中同照影。向來天際幾回頭。憑欄尙有看雲處。阿仲歸鞭待九秋。斯遊判不讓眉州。桂棹蘭橈泝碧流。南國山川眞赤壁。卯君詞賦又黃樓。歸期荏苒猶鷄肋。路別蒼茫已馬頭。怊悵倚欄人不見。浪吟江月五更秋。</text>
<title>華陽洞 兩首</title>,<text>自別名區十四年。大明春色故依然。華顚不復關河夢。虛作雲窓一夜眠。前路車塵欲滿衣。白雲流水共依依。山僧不識歸人意。橋上藍輿度若飛。</text>
<title>送永明泛舟錦江。疊州字韻。</title>,<text>龜潭餘興在熊州。送爾乘舟濯錦流。謝客詩篇留午夢。庾公賓友盡南樓。橫江鶴影凌天畔。驚月禽聲到枕頭。若待身閒方掛帆。參差恐負五湖秋。</text>
<title>行部紀見</title>,<text>纖纊裌我袴。白紵裁我襦。晨興擁襜帷。霜重爲白鬚。山田有吉貝。風雨半蓁蕪。襤褸誰家嫗。抱兒啼道隅。三年弊一瓢。粒米當眞珠。阿郞避吏去。不知今有無。名姓繫軍籍。隣里㤪追呼。兒生未及乳。已云充丁夫。今春麥初穗。里正催官逋。鋤犂力未及。秔稻爲誰腴。傳聞有公牒。下戶當先輸。綿布四丈強。淨與綾絹俱。云資輦下兵。晷刻不得踰。心知迫氷雪。未暇憐肌膚。鞭箠亦不㤪。奈此懷中雛。嗷嗷不能聲。征馬爲踟躕。停車久泯默。把筆強喣濡。歸來坐公堂。尙復侈傳厨。</text>
<title>次憲仲韻 丁丑</title>,<text>芳草故山春。歸來一角巾。縱尋遂初賦。猶作負恩人。月濯靈均佩。風排庾令塵。危樓星斗近。北望恐傷神。</text>
<title>卽事 時轍務已兩月○兩首</title>,<text>鈴聲不動樹陰斜。鳥下空庭代晩衙。傍人錯笑淹留久。待看墻頭半綻花。三年不對卷中人。此日重逢倍覺親。欲識君恩深似海。江湖許借讀書身。</text>
<title>素沙道中</title>,<text>隔溪湖地盡。於此蹔停輪。細數三年事。深慚一路人。吏苛兼畏虎。民困半懸鶉。歲歲千鍾廩。歸來尙道貧。</text>
<title>出郭</title>,<text>懷歸已三歲。那復去神京。下纜風濤靜。登樓水月明。魚深知避餌。鳥倦罷呼名。野老頗相識。逢迎異世情。</text>
<title>江上書懷 三首</title>,<text>春江春樹舊樓臺。彈指年光二十廻。憑欄獨俯平沙坐。苦憶童時走復來。春風困晝如年。却到三更不着眠。只爲娟娟江上月。夜深來自玉樓邊。風光亦好錦江城。移步常嫌呵擁聲。此日方知身屬我。短筇隨意出門行。</text>
<title>莫爭船行</title>,<text>臨船莫爭上。船重水難過。廻船須及早。日暮風常多。風多浪湧雪山飜。咫尺不復分蛟鼉。茫然一身寄中流。天長岸遠愁奈何。斯須知過暗灘盡。舟子相看色稍和。背風緩歌風爲靜。波紋漸細皺輕羅。靑山迎我似報喜。杉際飛樓出嵯峨。饒君乘流直上天。不如山中卧碧蘿。沙頭賈客重貪渡。探囊捫錢眼如鵝。下船更顧長年語。愼莫忘向來之風波。</text>
<title>戱爲楓嶽僧處淡作</title>,<text>昨日醉題金剛圖。今朝忽逢永郞徒。永郞仙去一千年。誰爲獨滯東海隅。人道三淸玉京樂。不如世間有蓬壺。蓬壺勝處人不識。衆香內城天下無。飢來餐葉渴飮水。五月仙風冷侵膚。童顔未改髮盡禿。頂上遂掛摩尼珠。摩尼珠轉不着地。飄然千里浮江湖。鳳城漸近足塵土。且爲淸溪留斯須。我讀儒書志澤物。祗今頭白空成迂。爾去山中試東望。靑鞋短筇知爲吾。</text>
<title>韓退之詩。世無知好之者久矣。近偶得元詩選。披繙數日。復讀韓詩。益歎其不可及。遂成一絶。結語戱用俳軆。</title>,<text>疊鼓摐金百萬師。掀飜溟渤喚龍騎。今人枉有髯如戟。秪聽紅樓界面詞。</text>
<title>郊行</title>,<text>石磴遞平險。山磵互渟瀉。雙松摎翠葢。倦馬出其下。歇馬愛松陰。復覺松飈灑。向來策駟人。僕僕何爲者。</text>
<title>江樓雜詠 五首選二</title>,<text>樓傍盦豉竈。樓下載柴船。村婆貫魚賣。時復過樓前。邇來倦宦游。頗欲謀薄田。卽此念生理。非敢慕高賢。美人昔贈我。玉䃭盛珠璣。佩之照江水。月出愈光輝。念欲報錦裳。手不識杼機。迢迢銀浦路。水濶烏鵲飛。</text>
<title>西江新居</title>,<text>行住眞城不繫船。每從流水托淸緣。廻颿雲舘春風外。投纜鷗洲夏木邊。北斗京華仍夢裏。西江波浪又門前。邇來未敢論經濟。先問平郊種麥田。</text>
<title>次表弟鄭景守 世翼 韻 兩首</title>,<text>冥行自與世情踈。性終尋水竹居。此地合迎三徑友。向來虛負十年書。杯盤淨入芹香裏。枕簟凉生麥雨餘。可但山陰乘雪好。滿江虛白月來初。郊扉端合寄慵踈。詹尹何須更卜居。入洞忽疑漁子夢。近城還得故人書。藤梢罥足猶堪步。藜糝充腸不願餘。會待君來成一醉。細鱗盈笥麥登初。</text>
<title>舟下楊花渡。觀打魚。因泊幸州。舟中拈杜韻。</title>,<text>久識閉門好。無如流水何。倚筇垂柳近。移櫂遠山多。淨愛投金沚。楊花渡。卽古人投金處。 閒思住浦歌。西江。有籠岩。故借用李聲岩漁父歌語。 終南天半在。回首惜靑過。</text>
<title>喜晴</title>,<text>魚鼈吾知免。鯨鼉爾莫橫。功成雲亦去。別久月相迎。洗鼎家家急。廻船箇箇輕。最知提甕喜。江似舊時淸。</text>
<title>戚從叔靑城都尉沈公 能建 挽 兩首</title>,<text>英廟儀賓盛。靈光獨有公。恩榮心轉小。豪貴夢全空。跡倂窮通際。名超毁譽中。尙思扶老病。踧踖入齋宮。兒時王母側。來拝紀紅顔。此身非少壯。人世幾悲歡。楚江風送淚。沁水月驚寒。千載韓溪表。誰爲晦父刊。</text>
<title>示二弟</title>,<text>竹西侍郞館。月下代言亭。主人俱不問。風外泛空舲。</text>
<title>郊舍讀書</title>,<text>聦明日以去。世故日以多。中年已如玆。漸老當奈何。省諐謝簪組。息交依巖阿。雲煙度門帆。霜雪覆簷柯。誰言四壁空。卷軸堆如樏。寧免兒女累。幸無軒駟過。退尙資微祿。衰亦脫沈痾。於斯不自力。逝景欺跳梭。中宵徹明燭。氷月半淸波。冥冥雲外鴻。曾是傍虞羅。</text>
<title>擬古一首</title>,<text>江上何所有。一半靑春色。挹之如有餘。攬之不可得。得之當遺誰。所思杳難卽。鱗鱗弄波魚。浩浩浮空翼。時來各自忻。豈悟東風力。東風入我室。徘徊似舊識。我心如衰草。不復求鮮餙。但願吹夢去。時月慰相憶。</text>
<title>春寒</title>,<text>春寒雖惻惻。殊與窮陰異。輕風過浪文。薄陰和山翠。櫂謳隔歲聞。欣如故人至。遙知卧雪人。起問南畝事。</text>
<title>春江寓興</title>,<text>春江七日風。塵沙失江路。今朝水如綺。征帆乃無數。飄拂海氣來。隱映山光度。眷我塵外侶。別後玄鬢素。興言理歸檝。逝將窮縣圃。臨流忽沉吟。不知爲誰故。</text>
<title>答鄭景守見示。時景守新來。相訪而還。</title>,<text>一爲江上客。再見江頭春。江春雖寂寞。喜少車馬塵。令弟寄薄宦。澹如林下人。相對兩忘語。坐久花滿巾。相去未十里。相思已二年。相思無限懷。相逢但默然。相逢復相別。今歲只如前。人生豈常壯。看我已華顚。</text>
<title>乘舟環栗島上下。與永明同拈杜韻。</title>,<text>回船縈別嶼。歸路似來時。洞入夢郞漁。洲分太白詩。浪紋披細縠。雨足捲飛絲。正好佳朋會。淸風又不期。</text>
<title>令兒輩。種菉豆，胡麻于階間。戱成一篇。</title>,<text>生小守靜室。未曾窺井閭。三十始出遊。每向公府居。無功饜粱肉。有暇耽詩書。當餐或自媿。菽麥迷珷琚。伊來獲投閒。鬢雪已映梳。妻孥告缾空。始思親犂鋤。東園有佳卉。療饑不如蔬。階間隙數武。未堪容菑畬。稚兒散菉豆。正會時雨初。胡麻復宜種。病婦猶起余。羣鷄憎亂蹴。籬柵亦不踈。眵眼掩殘卷。倦足循庭除。昏窺甲始孚。朝起葉已舒。天心及微物。生意似眷噓。西成未可料。卽此聊怡如。千顆孕一粒。纔足升龠儲。城南千十頃。汙邪歲盈車。肚中兩盂飯。一飽同有餘。端居撫宿昔。半世慚蠧魚。西京重力田。此道今土苴。江風屛晩暑。萬慮時蹔虛。先師不復夢。或可逢長沮。</text>
<title>戚叔魚參奉挽 四首</title>,<text>寂寞杞翁宅。餘芳委谷蘭。詩書傳世遠。布素耐家寒。厚德無中壽。窮途僅一官。半年三枕塊。何語慰欒欒。舊戚新姻並。先從內行知。弘農惇友悌。公綽拊孤嫠。步武循繩尺。經綸入髮絲。重嗟心力盡。門戶一身持。先人重許可。良吏獨相期。藻鑑何從驗。硎刀竟不施。緖言猶似昨。尊屬更餘誰。一卧漳濱暮。江風吹淚遲。忽忽殘春席。高談不改常。秪今餘恨在。曾謂後期長。赤牘猶巾篋。靑山已斧堂。傷心先狀藁。才薄未成章。</text>
<title>和金平仲</title>,<text>去夜君訪城。西屋我在江。樓月中宿今。朝我入城西。去君逢江雨。滯幽獨人生。錯迕動如此。百年聚散那。得揣君家凌。江洞口花有。時泛我門前。水明春有意。足一棹莫言。迢迢三百里。</text>
<title>子午泉歌。爲燕京葉秀才作。泉在故尙書紀曉嵐宅。宅今屬葉。水甚濁。唯子午二時。淸瑩可鑑。故名云。</title>,<text>君不見海潮呑吐月再溢。晦魄圓輪配甲乙。又不聞玉泉垂虹表趵突。楊子中𤅷避第一。嵌竇潛洩四十里。玉河盧溝旁瀄汩。靈源未肯隨衆流。宗伯園中始一出。淈泥揚波世共疑。詎知中涵淸淑質。紫泉千年太嫌踈。赤道兩線分半日。月窟南通天根北。二氣皆從地底茁。赫日當空烱見心。黃鍾入夜潛應律。此時毛髮正可數。斯須退藏何其密。人言曉嵐洗硯處。膏馥尙與泉汪潏。前者石林後水心。地靈人傑仍堪匹。忽憶往時飮河氷。咫尺名區坐相失。文饒平泉亦屬人。萬里誰能置水馹。</text>
<title>憶與金兄及維新。遊洗劒玉泉之間。二十餘年矣。偶影懷曩。情見乎詞。</title>,<text>廿載今重到。依依漢北隅。嵌巖嚴卓錫。溜石細傾壺。撫事非今古。懷人半有無。蕭蕭秋色裏。行與水聲俱。</text>
<title>曉發細柳店</title>,<text>淸霜薄衣袂。征客望朝暾。暗響先分澗。輕煙稍見村。未須愁亂石。行且得平原。荒店鷄聲。時聞野鵲喧。</text>
<title>出孔德洞口。是日中秋望也。</title>,<text>白鶴晴雲望不開。臨岐嘶馬更徘徊。吾行只似中秋月。一歲纔成一度來。白鶴山名也。</text>
<title>憶江舍</title>,<text>紅塵三紀恨浮名。晩學漁翁又不成。一別滄洲如昔夢。重將書卷托平生。深居紫陌猶窮巷。緩步靑泥亦坦程。醉裏時疑鷗鷺近。入窓寒月似江明。</text>
<title>我思</title>,<text>我思在何許。脩竹淸江潯。江寒尙可涉。竹踈猶舊陰。三年對江水。不知江淺深。只有江上月。悠悠照歸心。</text>
<title>永明弟有梅下小集。遙和其韻。</title>,<text>篔簹詩句感徂年。塵界難尋小有天。卜宅寧須詹尹策。休官非爲阮公錢。虛窓代燭留殘雪。茶鼎分泉繚宿烟。卧念行藏仍到曉。漏聲遲似上灘船。</text>
<title>次淸風舊使君疊年字見寄韻</title>,<text>名區管領幾經年。歸卧郊扉又洞天。不妨看山無手版。寧聞騎鶴更腰錢。淸分古峽淙琤水。寒入空厨斷續煙。月上窓虛峯影裏。至今疑在島潭船。</text>
<title>次永明詠寒韻</title>,<text>深房須識負薪勞。獸炭貂裘莫謾豪。氷柱坼山愁地弱。風刀剪雪覺天高。詩鋒全澀中山兔。酒力無聊左手螯。安得扶桑如甕繭。九州寒士盡同袍。</text>
<title>次永明韻</title>,<text>浮世眞同擇勝亭。宿桑聊學子瞻名。光陰似客那堪戀。憂樂催人不暫停。往事虛無䟽仡紀。壯心濩落大荒經。胷中碨磊知多少。付與罇中竹葉靑。</text>
<title>次淸風舊使君韻 三首</title>,<text>五年江郡一官寒。留得餘春十室歡。共惜河陽花發處。如今不復屬潘安。明月踈松石上泉。一聽佳句一悽然。荒阡已鎖玄巖老。誰識君詩近輞川。玄巖余表從而於淸風詩友也山陰村巷犬眠深。秋骨歸船似欝林。不恠呼君饞太守。篋中千首抵兼金。</text>
<title>送內弟徐德哉 耆輔，仁叟 友輔 東遊。六首○庚辰</title>,<text>緖飈無停吹。歸雲有餘閒。令弟江梅姿。脫然塵壒間。竆年常閉戶。振策卽名山。名山豈天外。行且入躋攀。躋攀信堪羡。請從洞陰說。蒼屛帖層玉。白鷺亂飛雪。農翁有遺搆。三徑久蕪絶。山泉自日夜。喟焉念前哲。靡靡念行邁。落落辭人境。花光首夏新。栢陰亭午冷。朝問通溝津。夕登斷髮嶺。形容詎可得。佳處心獨領。皎皎衆香城。實維羣玉府。天工琢奇文。雲笈秘太古。螢燈三萬卷。靈奧苦未覩。從今闢藝苑。不數遷與愈。生世苦未早。薄俗動覊束。有口秪銜膠。擧足恒恐觸。唯幸一雙眼。尙可竆遐矚。快哉扶桑岸。萬里迎東旭。三里一奇巖。五里一明湖。行登四仙亭。忽披方壺圖。踈松雖新栽。自與凡木殊。不知廿載間。干霄復幾株。</text>
<title>移居自孟峴之南。出于鄕校洞。兩首。</title>,<text>卜築非塵外。頗諧大隱心。鍾聲天闕近。苔色洞門深。已足林鷦樂。誰令谷鳥唫。淸泉出山去。莫遣游泥侵。吾身纔六尺。何用羡渠渠。去住心無繫。周還膝易舒。鷰新頗似客。鳩拙尙謀居。巷外歸輪過。看山坐自如。</text>
<title>聞屐園李太學士訃 四首</title>,<text>金蓮殘淚久成堆。曉夢猶從集福廻。天上班聯應似昨。玉欄重喚舊臣陪。七葉蟬貂未足榮。家傳儒素似書生。秋來十日長安雨。無復沙堤木屐聲。先王文敎在人深。衰世重聞正始音。燕許豊碑元白制。如今已作廣陵琴。詞壇旗皷度遼兵。慚媿虛名附驥行。腸斷詩魂招不得。滿樑殘月似晨征。</text>
<title>馬上遇風甚</title>,<text>江風打笠捲長纓。征馬肌寒不敢鳴。多少危檣掀白浪。還應羡我岸邊行。</text>
<title>舟將泊岸。泥滑不可以上。</title>,<text>亦知登岸地。無奈濁泥何。且欲廻船下。飜愁逆浪過。村烟牛際近。秋色鴈背多。坐待寒潮上。西風拂釣簑。</text>
<title>辭楸下</title>,<text>去卽動經歲。來曾無信宿。不如烏與鵲。常捿宰上木。臨當轉山坡。怵惕搖心曲。凄風下槲葉。薄煙生寒谷。僕夫強解事。疾鞭先朝旭。岡巒瞹已蔽。松檜森在目。平疇富新檴。一飽良易足。吾身亦已聞。何苦自覊束。</text>
<title>九月二十二日</title>,<text>往事千秋節。孤臣卄載悲。海桑空似夢。塵刹永無期。霜落梧山早。鴻歸楚澤遲。旅窓殘曉月。猶憶報籌時。</text>
<title>朝發新院。時曉雨新晴。</title>,<text>曉枕聞雨聲。輾轉愁前路。朝起上馬看。日在東峰樹。秋沙凈無泥。餘潤纔如露。微凉入征衫。倦馬思輕步。爲我謝西風。輕塵不相汚。</text>
<title>聞李太學士已葬</title>,<text>寒花招返斷腸魂。風葉蕭蕭鳴打門。聞說南陽前夜雨。屐園詞伯已荒原。</text>
<title>李參判戚丈 采 挽</title>,<text>方流表玉源。茂葉發靈柢。有奕陶翁門。餘慶集賢裔。端諒寔家傳。和睟自天詣。揚操白受絢。祗躬金在礪。型範想前輩。風度勵衰世。榮塗謝趨競。夸習絶標揭。偉器纔薄試。十室歌遺惠。愉愉曉境樂。明神祐愷悌。鵷行亞九棘。鯉庭陰雙桂。叨隆外黨好。况篤先人契。猶記撫頂誨。忽攬承睫涕。漫漫蘂城雪。丹旋轉迢遞。流風日渺然。俯仰欲暮歲。</text>
<title>哭金汝仁副學 七首</title>,<text>忽忽靑春復幾何。故人強半已山坡。年來不聽梨園曲。腸斷貞元供奉歌。春草亭邊落木悲。嚴霜先入桂花枝。西風一櫂無消息。遺恨山陰夜雪時。春明車馬日登僊。雲鶴金魚不乏賢。冷落丹㫌三品字。氷啣還是卄年前。蕭蕭四壁亂書圍。岸芝江蘺不救饑。只有先朝親點墨。天香猶濕舊朝衣。凌雲曾欲笑相如。晩歲行吟楚些餘。身後文章遺幾卷。應無一紙子公書。雨散星飛十五年。江聲冷咽伯牙絃。道山也有修文地。禁網應無到九泉。三年落落一封裁。江鴈銜飛不復迴。雪積空山無覔處。只應留信漢濱梅。余不作江上書三年矣。始修一札。未及見答而訃音至。</text>
<title>詠史 六首</title>,<text>蕭傅抗羣枉。直氣摩蒼穹。一與馮翊訐。餘禍亦逮躬。司徒翦兇渠。漢道垂再隆。中郞殞幽圄。惜哉功不終。糜廩詎無愆。悼賊諒非忠。皇天惜人才。若農護稑穜。摧殘不得遂。得匪神所恫。周官議賢能。景祚延無竆。器之在元祐。伊川受詆訾。康侯講麟史。奸檜乃見推。諒情固靡他。亦云非細疵。巖巖紫陽叟。獨任排邪詖。尙論到二公。景行無異辭。乃知君子心。忠厚是爲基。杞梓任大廈。寧以尺朽遺。薄習喜錮人。密網如識絲。一語或異同。按劒待羗夷。動稱嚴淑慝。經訓濟其私。豈無平心者。飜以流俗嗤。戒之愼勿惑。考亭吾所師。忠宣寬蔡確。或爲自全地。責備諒難免。終與薄夫異。衰俗快㤪仇。藉口在公義。遂令槐棘下。無復平反議。于張爲亂徒。陽縱號淸類。寧知羅織經。反作儒家事。人口信可箝。無乃違天意。虞典失不經。萬世蒙福利。芝蘭本同臭。鍼磁自相投。人生處斯世。孰能無朋儔。德義諒不愆。燕越亦爲謀。同歸在忠孝。苟合非吾求。彼哉勢利交。傾奪固有由。奈何矜名士。相率効其尤。事端祗毫末。杯酒倐戈矛。胷中日柴棘。寧復國家憂。吾聞涑水翁。亦曾詆韓歐。千載稱同道。誰果非淸流。聲色蕩性靈。祿利輕廉耻。滔滔衆欲場。尙云多凡子。獨有好勝心。偏誤盛名士。偉然自任重。立志諒不鄙。苟非上聖姿。焉能事事是。一誤羞自屈。文餙眩義理。門庭起矛鋋。談笑决生死。生死尙云小。黨禍從此始。浸淫病人國。流毒迄千禩。溫溫退陶翁。山斗蔚膽企。一聞後生語。捨己如脫屣。令名久益尊。大勇亮在此。子明信賢輔。師德亦佳士。一刺諒無恠。竗選猶見訾。溫公秉白衡。元城無尺紙。懿哉師生間。自重尙如此。士生崇名檢。潔躬猶處子。縱有淑明匹。踰墻亦可鄙。不見南山阿。纏綿多葛藟。杉松雖同操。落落皆特起。</text>
<title>健陵遷奉輓詞 十首選九○辛巳</title>,<text>於皇寧考德。沒世可能忘。閫奧開千聖。庭衢狹八荒。燕詒天篤慶。龜食地呈祥。二紀重攀紼。猶疑黼座傍。三古醇釀化。于今尙在人。欽刑宣室戒。興歲社壇禋。菲食常侵旰。溫綸每先春。忍言凭几日。猶復問生民。君道兼師敎。靑邱啓一治。宏綱懸日月。精義入毫絲。孔軌光刪述。文功配緝煕。燕閒無玩好。至德近臣知。大化均陶育。高居照物情。雷霆雖莫測。天地實幷生。宮府無畛域。閭閻盡戶庭。元元何以報。百年享昇平。丹鉛東觀帙。花釣上林罇。雲漢文章盛。陽春笑語溫。寸能無棄用。微物亦霑恩。慟哭便房裏。遺經不復繙。岐陽天與宅。渭北月游衣。佳氣通先寢。彝章祔聖妃。地靈應有待。神理若相依。尙憶遲臺路。年年駐六飛。惠澤如平日。因山不費民。龍輴行卽駐。象設舊維新。啓佑天人合。涵煦遠邇均。耆遺紛雨涕。曾望屬車塵。自罷千秋節。頻傷九月來。忽驚移伏近。空作抱弓廻。薄海方新慟。重泉只暫開。玉樓前夜夢。猶奉祝岡杯。廿年臣不死。魂斷賞花欄。曠世遭逢盛。餘生報効難。芸窓藜火歇。蓮燭蠟灰殘。繪日嗟無技。羞言舊史官。</text>
<title>孝懿王后輓詞 五首。選三。</title>,<text>四葉重膺慶。塗莘倂一門。思齊周化遠。長樂漢儀尊。動忍終回泰。含弘自合坤。謙光常內蘊。彤史詎容言。寧考刑家化。彌因內助明。秤金合精義。鏤玉避徽名。戚畹私恩絶。宮闈協氣盈。於皇觀德廟。百世配思成。渭梁周舊甲。海屋衍遐籌。景貺方如式。眞游忽不留。天光沈寶㜈。月馭導靈輈。未死重銜慟。滄桑廿二秋。</text>
<title>題檀園海山帖 七十首。選二十三。○檀園。畵師金弘道號。</title>,<text>文藻江山兩世緣。畵中相對獨悽然。此生不復東州路。腸斷滄桑十一年。淸虛樓。樓在原州。有曾王考及伯父所作記若詩。層臺百尺讓人忙。歇馬夕陽流水傍。當日只言高處險。不知世路有羊腸。淸心臺。蘭臺劫火不相隨。佛力山靈兩護持。二十年前曾秉簡。墨痕空落蕩春池。史庫。山氣冥濛最上臺。寺門蒼翠爲誰開。莫言林下無人見。珂馬時呼晒史來。上院。嶺路千廻深復深。路窮飜見大荒臨。君恩未報身空退。惆悵當年叱馭心。大關嶺。萬樹陰中一草亭。凉風七月入虛扃。幽人不解宗生操。臨水羣巒寂寞靑。天然亭。竹瘦梧寒鳳不還。空留山翠待人攀。淸流碧樹長春意。猶似先生杖屨間。邱山書院。栗谷先生嶽降墟。有軒名梧竹。三島樓臺渺漭間。郡齋西角出飛欄。櫂歌入夜歸來遠。五十川頭月一竿。竹西樓。石門深鎖不逢人。磵水浮來洞裏春。玄觀桃花開正好。有誰歸問武陵津。武陵溪。雲臺春鎖盡常遲。白石蒼苔枕簟宜。不識仙人何處卧。水聲松影滿山疑。卧仙臺。積水浮浮上拍天。尋常日月出簷前。迷茫一點泡花起。道是黃龍萬斛船。淸澗亭。棠紅沙白永郞堤。近水縈紆遠嶼迷。借問華陰跨驢客。可曾留向鶴樓題。駕鶴亭。馮夷罷鼓漢娥眠。太古元音竟杳然。涵澹微波明月裏。何人肯泊子瞻船。懸鍾巖。輕風徐過縠紋平。桂棹無人漾月明。海畔羣仙應盡住。偶然留得永郞名。永郞湖。南江春水碧於苔。蒼壁梯天石氣來。咫尺海門深不見。夕陽閒棹釣船廻。帶湖亭。洞庭仙子下雲輧。淡抹姸粧畵不成。縹緲晴巒三十六。中流孤嶼最分明。三日浦。仙人手裏出芙蓉。散落滄波擎玉龍。雲間海上誰眞幻。廻問蓬萊一萬峯。海金剛前面。一上蓬萊十九春。至今疑夢復疑眞。歇猩樓畔三更月。不信人間有點塵。正陽寺。仙人贈我迎風壺。瀉出盤中明月珠。盤滑珠傾留未得。不如寄在老龍胡。眞珠潭。亭亭秀色彩霞冠。倒影潭心玉鏡寒。卄載塵容添白髮。如今却媿近前看。明鏡臺。瓦礫垣墻捴法身。無情頑石證天眞。山僧禮罷歸何處。流水開花不見人。證明塔。石上危樓擁斷橋。行人恐是爛柯樵。鳴泉出洞山雲曉。夢入華陽碧玉簫。曉雲洞。陰壑風霆白日號。跳流濺沫半天高。潭龍卧久何時起。咫尺東溟萬里濤。九龍淵。</text>
<title>再哭金汝仁 兩首</title>,<text>早歲聲名動玉墀。只今憔悴剩人欺。孤芳易歇天難問。衆口爭喧鬼亦疑。世路多艱那足戀。君恩未報最堪悲。丹心定不隨塵土。化作靈芝瑞聖時。荒原埋骨不埋名。過劫榮枯一夢驚。薄俗今多譏盛憲。當時爭願識韓荊。雲衢衮衮饒新貴。泉路冥冥有故情。隔巷飛甍非舊主。月痕虛傍屋樑明。</text>
<title>四十九元朝 壬午</title>,<text>北斗橫天欲曙輝。尋常又送一年㱕。披衣坐念平生事。尙有蘧生未覺非。</text>
<title>去年秋初。夢在健陵下。受二卷書。其一爲嶺南地圖。其一題曰牧民考。今以湖南按使。過洞口。謹爲一律識感。</title>,<text>頻年玉樓夢。前夜最分明。欝欝依佳氣。遅遅戒遠程。民憂猶寤寐。天眷若平生。報効嗟何計。空懷大纛榮。</text>
<title>公州</title>,<text>笳角乘春殷碧流。隔江樓堞見熊州。村童竹馬休相問。過客今非郭細侯。</text>
<title>與李薑山尙書。不相見。二十年矣。以新舊觀察相遇。交印於壺山館。旣別去。薑山先以一律見寄。遂和之。薑山名書九。</title>,<text>卄載音書兩寂寥。殊鄕那識有今宵。飄萍逐水還相値。老栢經霜未便凋。江左生靈猶望謝。閒中約束擬遵蕭。洞陰春色從深鎖。留得宗臣翊聖朝。</text>
<title>送副使金玉如赴燕 兩首</title>,<text>夢過遼河西復西。長風吹月下坤倪。問子西遊何所向。西方不見美人兮。四仙閣上君隨我。豊沛樓中我踵君。二十年前行邁地。又聞君馬踏燕雲。</text>
<title>秋日登樓。次圃隱韻。兩首。</title>,<text>秋色蒼然鴈際橫。西風吹動異鄕情。人烟遠簇魚鱗瓦。山勢平分獸角城。未有新詞酬勝地。空將微祿負平生。登高不爲重陽近。直北歸雲是漢京。烟際靑山一抹橫。殊方風物強關情。豪遊揔付南樓客。歸夢常依北斗城。只恐寒花羞白髮。誰言小草爲蒼生。江湖廊廟俱迷路。憂樂何由問子京。</text>
<title>墻頭竹</title>,<text>百卉媚春君不知。曾嫌淡泊少芳姿。夜來風雨千山外。滿地淸陰月出時。</text>
<title>寒碧堂歸路。步薑山李尙書壁上韻。癸未。</title>,<text>塵紱謝久縻。春物集遐想。騶呼雖如雲。神境諒獨往。曾軒倚翠壁。水木交淸爽。盈耳滌坌囂。縱目忻散朗。禽聲報天晴。麥苗占歲穰。民憂尙在懷。未敢恣勝賞。歸程轉平疇。農謳答遠響。殷勤後來彦。樹政先休養。</text>
<title>參禮道中</title>,<text>豊南歸馬動威遅。春色還如始到時。鴈浦飛紅迷驛路。麟峯疊翠擁征麾。風烟勝景桑三宿。軒駟浮榮黍一炊。京洛多塵江海遠。此行祗合問東菑。</text>
<title>南歸途中</title>,<text>夢裏鷗盟久覺寒。九年強半兩湖間。才非襪線慚無補。身似棉花苦耐彈。春雨沈沈行旅㤪。厨煙澹澹室人訕。浮生進退從吾好。祗恐君恩報効難。</text>
<title>金石溪美中輓 三首</title>,<text>忠原九月旅鴻嘶。黃葉靑山葬石溪。六十年間奇氣盡。坐令衰俗颯然低。邵南尙有朝畊地。東野猶占晩第名。誰似蓬蒿風雨裏。蕭條短幅學生旌。飈發雄談四座傾。眼中空盡幾公卿。西風萬木荒原路。猶似重聞大笑聲。</text>
<title>古人至四十九歲。多和李靑蓮紫極宮感秋詩。以其有四十九年非。一往不可復之句也。然旣知四十九年之非。則其年必已過四十九矣。今余恰半百。其庶可以和是乎。</title>,<text>昔賢有素心。千載寄緗竹。炯如月在川。可翫不可掬。覊丱事鑽硏。棗歜嗜所獨。胡然逐世好。半百迷歸宿。昂駒較泛鳧。詹尹未肯卜。廻車及未遠。逝景猶難復。不見九折路。疾驅多傾覆。端居且下帷。吾書尙未熟。</text>
<title>哭金玉如侍郞 四首</title>,<text>東觀丹鉛揀七臣。唯君與我共靑春。西風五灑山陽淚。轉覺浮生似旅人。功名判不藉人爲。二品官衙夢獨知。玉汝甞爲余言。吾得異夢。官至二品。必不能久。故未甞敢有求進心。果以陞秩之翌年逝。 衮衮車塵槐衖外。閉門遙想校書時。牙纛金貂澹若無。海山留得卧游圖。虛樓何處新開鎖。不在芙蓉定蕊珠。君行萬里度燕山。余亦迢迢湖外還。當日誰言千古別。哀歌空續古陽關。</text>
<title>送謝恩正使朴舜可赴燕</title>,<text>靑春蓬矢想依俙。坐待河淸計已非。銅狄誰憐經浩劫。金湯空復壯皇畿。屠門劒酒燕歌歇。爾雅蟲魚宋學微。可奈漫漫氷雪裏。君行虛伴一陽歸。</text>
<title>送副价徐𥠧秀 俊輔</title>,<text>世載金華選。凋零半九泉。相看雙白髮。曾道最靑年。別意星初動。歸期月屢圓。薊門先識路。留夢遶寒烟。</text>
<title>白判書 師誾 輓 兩首○丙戌</title>,<text>有奕旂常紀。家聲傡四忠。喬陰滋雨露。大樹報春風。天榜三朝舊。金鞓八座崇。重泉應永賁。丹旐表司空。元戎舞彩衣。盛事古應稀。司令三軍肅。籌邊六節輝。迻廵居顯寵。矍鑠養餘威。四世通家契。哀章媿發揮。</text>
<title>次鄭景守見寄韻。因以招之。四首。</title>,<text>詎無簪纓戀。其奈病軀何。極目滄洲路。關情水調歌。舟輕避風早。江濶得天多。喜指吾廬近。蒼杉立不阿。晴天目斷鴈行斜。獨訪東風江上家。記得芳洲携手處。春來二十五開花。相望豈云遠。盈盈秪一水。有意足片帆。無情千萬里。相望如明月。迢迢隔水流。相逢亦何遠。明月入高樓。</text>
<title>次兒子韻 兩首</title>,<text>苦道春陰久。江天五日晴。風煙不嫌晩。山水復含淸。岸暎丹葩麗。沙添白鳥明。藜筇能出戶。稚子識歡情。依依鴻爪印明沙。行色沈吟暮景斜。徂歲眞如東逝水。歸人猶及晩開花。煙禽欲下疑曾識。江月時來不用賖。漁子孤帆猶遠去。武陵源裏更誰家。</text>
<title>與憲仲。同舟至北岸。相送而歸。</title>,<text>春水春風慣別離。門前一櫂少閒時。王孫亭畔沙明雪。學士堂前柳嚲絲。不惜沿洄相送遠。可堪惆悵獨歸遲。同舟且喜携阿邁。湖口鐘聲與月期。</text>
<title>江上春意</title>,<text>每恨留春春易去。今春幸有晩開花。夜半錯驚寒雪至。一江明月在晴沙。</text>
<title>次韓甥輔卿 弼敎 韻</title>,<text>澄波光玉潤。年少正風流。歇馬平沙岸。喚船芳草洲。看花晩逾好。乘浪早宜休。對子忘吾老。相期百尺樓。</text>
<title>簡維新</title>,<text>江水雨新足。江花風漸稀。此時君不至。春色奈將歸。山寺殘鍾歇。烟村返照微。前沙多白鳥。秪恐背人飛。</text>
<title>次憲仲韻</title>,<text>一雨旋開萬里天。西風知我欲乘船。茶旗楊子輕杯杓。詩令蘭亭謝管弦。白鳥晴分廻櫂外。綠楊春暗繫驂邊。徘徊尙覺南山近。未逐桃花去杳然。</text>
<title>將別江舍留題</title>,<text>携家似入鹿門來。歸意無端雪鬢催。却羡沙頭雙白鳥。尋常飛去又飛廻。</text>
<title>湍行雜詠 十二首</title>,<text>伏枕迷歲月。出門愀雨露。雨露亦已遍。念我宰上樹。莾蒼百餘里。廻複七十度。奈何嬰衰疾。遅徊㥘長路。爲仕常閉戶。爲隱猶城市。君恩旣未報。去留皆徒爾。不如携舊書。歸卧故山址。所嗟筋骨弱。未堪親耒耟。生少喜乘馬。一鞭凌平陸。南溟與北塞。數月窮馳逐。自從失銜轡。小車甘拳局。懲羹豈一端。快意多傾覆。駕言郭門西。遠識淸潭路。潭上萬仞峯。迎我忽披霧。依依二紀間。玄髮半驚素。廻車便可到。沈吟更誰故。晨駕碧蹄村。朝炊馬山里。不見李公營。尙想權帥壘。昇平竟誰力。漠然空流峙。吾儕但飽飯。坐紆靑與紫。空山五月半。終日聞黃鸝。林深不見花。獨傍老松枝。長安貴遊園。遍地綠楊垂。田家重布糓。爾啼欲爲誰。鷾鴯捿近人。縱意自相娛。奈何烏園子。殺氣凝睛珠。微禽亦見機。雙飛護其雛。烏園戒爾去。須搏鼠與狐。上山攀松枝。下山依豊草。恤恤當誰訴。悠悠望穹昊。榮華但虛飾。志養苦不早。此生會有盡。此恨長獨抱。種松猶昨日。松大已滿圍。松陰亦可息。如何遽言歸。天雨似留人。陰薄不成霏。欲起頻蹔駐。征馬鳴依依。歇馬坡平店。野夫齊打麥。終朝疲十腕。㪷釜纔所獲。杼臼與簸箕。幾日猶頟頟。行人拱手坐。軟飯如玉白。歷歷征路慣。眞似已讀書。千周與萬遍。咀嚼味常餘。忽憶盛年時。綵服隨輕輿。撫境如邃古。攬涕獨盈裾。草烟西郊路。歸馬倦踟躕。卯君期不來。山色空欝紆。北洞新雨過。石瀨想噴珠。何當理輕策。一與明月俱。</text>
<title>不到淸潭二十三年矣。今來。水木皆非舊觀。口占二絶句志感。</title>,<text>重入仙潭步步疑。丹樓半欹水如絲。雲端直上三千仞。秪有蓮峯是舊知。虛閣陰陰月上遅。枕邊泉瀨有無疑。浮生不用驚華髮。曾見蓬瀛未淺時。淸潭水聲常聒耳不息。雖大旱如急雨翻盆。是夜靜聽。僅僝僝若晴溜之落耳。</text>
<title>皇明紀元之不復行于天下。將二百年矣。故處士鄭君龍運。得古錢崇禎通寶一枚。終身佩之。其子基說。奉以藏華陽皇廟中。諗余請紀其事。値余有嬴博之悲。且病甚。不能以文。久之請益勤。姑爲步處士原韻。一絶句以歸之。</title>,<text>百鍊靑銅不壞身。蘚文猶護碧楡春。知應各口無新臘。想見淸風鄭子眞。</text>
<title>北漢山寺夜宿 丁亥</title>,<text>招提靜夜色。四山交深樾。爲期夢中人。虛負松際月。淸輝旣不待。神遇亦恍惚。祗有石上泉。到曉聲未歇。</text>
<title>夜宿夙夢亭有待 戊子</title>,<text>浮生難得一宵閒。夢向山陰半道還。目極煙波愁不見。四更殘月在雲間。</text>
<title>歸自臨湍。訪沈相國 象奎 山居。</title>,<text>長葛村邊聽午雞。臨津渡口日平西。靑春舊伴俱華髮。那忍相逢便解携。</text>
<title>吳參判 翰源 挽 兩首</title>,<text>西林戰卒返耕桑。南國流民待發棠。定識神遊無遠近。榮江汋水盡桐鄕。西家流水過東墻。怊悵前塵已十霜。泉路如今重窅邈。誰憐憔悴卧淸漳。</text>
<title>臨湍路中。次永明韻。兩首○己丑</title>,<text>玆行常獨往。今幸與君期。交映荊花蘂。同攀宰樹枝。川原皆熟路。風物自芳時。擬作趍庭夢。春宵恐不遅。繞牀猶昨夢。泉路永無期。宿草重含嫰。新松未長枝。猿腸全斷後。鵑語欲歸時。白首將安託。吾生亦苦遅。是日。往省嬴薄之藏。</text>
<title>憲仲攷三百六十日故事爲一卷。命曰書林日緯。約昆季知舊。各賦十日。選二。</title>,<text>三陽冠四序。擧俗重元日。夏曆歲云正。孔服月維吉。象闕懸治敎。獸尊延匡拂。道長忻大來。邦寧應首出。協風司獻發。羣品待噓茁。履新布嫗煦。滌舊銷栗觱。氓俗亦自古。吉語遍百室。門帖煥茶壘。盤頌馤椒飶。屠蘇悵晩飮。逝年踰奔馹。從今更一初。前脩尙可匹。正月一日君不見春水方生濡須口。武夫千羣立如偶。又不見五月黃流瓜蔓盛。兩涯不辨牛馬走。豈若中秋浙江岸。雪屋掀天風雷吼。靑山欲吐二更月。萬里無雲靜天闕。楚客始至不見形。吳娃醉起纖歌發。須臾六合忽異色。五嶽爲之同出沒。奔騰萬馬躡無跡。地軸掀倒天門闢。金皷齊轟鉅鹿野。花雨紛飛雪山席。強弩三千射不得。馮夷陽侯兩辟易。天公推盪誰得知。年年歲歲來如期。橫港水落波如鏡。西過潯陽轉涵迤。夷陵逐客正傲然。巨魚出浪摧鱗而。八月十八日。浙江湖最盛。潮生日前後有水。謂之橫港水。歐陽公次新治得大魚。</text>
<title>金浦郡湧金樓</title>,<text>楊子江南第一樓。烟光三月似杭州。蘇堤雨色千絲柳。錢浦風潮萬斛舟。少日曾陪橫漢鷁。餘生空逐泛波鷗。憑欄尙作雲鄕夢。壁上紅紗御氣留。</text>
<title>待僕夫不至</title>,<text>出郭方朝旭。登山欲午時。僕夫猶不至。前路轉堪疑。釋馬應無智。亡羊亦有岐。村帘多厭酒。何處醉眠遅。</text>
<title>舟過西江舊居</title>,<text>江岸層樓翼瓦齊。依俙記得翠微題。沙鷗驚起慚前約。樑燕飛迴識舊棲。投老空思淸穎水。卜居曾訪浣花溪。千絲綠柳阿誰種。別後成陰已滿堤。</text>
<title>徐綾州 興輔 挽 三首</title>,<text>九世簪纓積德門。交柯花樹映高軒。翛然獨斂靑雲步。餘福終應在後昆。荒歲秔梁勝玉蕤。淸朝墨綬未全卑。蒼苔不蝕商山石。想見南民墮淚時。西風丹旐下江鄕。孤鴈驚嘶半夜霜。萬里歸人腸易斷。忍將何語寄遼陽。</text>
<title>孝明世子輓章 八首選六○庚寅</title>,<text>篤慶鐘靈淑。綿休撫熾昌。震祥徵一索。离照協重光。睿哲亶天挺。文明又月將。嗚呼四載化。沒世可能忘。列聖垂家法。承承百行源。供歡逮太母。垂裕及文孫。壽爵東溟濶。洪名北極尊。陪鑾常咫尺。天笑帶春溫。德馨流匕鬯。仁聞叶謳歌。萬務歸提挈。羣生入拊摩。寬綸先蓽蔀。賢剡到巖阿。聖主無憂慶。高居六氣和。睿度天同大。眞工日更新。直廬詢厥政。卿列擢爭臣。卑服先昭儉。希音欲返淳。穆然淸燕裏。惟有簡編親。湛露春塘夕。陪筵盡講官。歡娛非絲竹。游豫亦編翰。擧筆容規警。橫經待仰鑽。此生那再遇。空抱寸心丹。孝思猶平日。那堪作遠離。山依京闕近。旌出郭門遅。燕翼天留報。龍盤地効奇。知應長眷顧。綿我太平期。</text>
<title>憶憲仲 兩首○辛卯</title>,<text>三春覔句不成題。草滿池塘空復萋。罩雨和烟前夜夢。熹微多在戱靈西。丁寧五馬有前期。天雨聲中忽復疑。春水東西三百里。敎人何處望㫌麾。約會于湍楸。而是日有雨。</text>
<title>送憲仲至東郊。用永明餞別韻。</title>,<text>野路縈紆峽路微。行行皁盖倐如飛。不論後日長相憶。可耐明朝獨自歸。玉洞泉聲空繞夢。靑門塵色更侵衣。東州篆墨還應暇。秧馬成羣麥穗肥。</text>
<title>發燕行。次永明韻。時相送至平壤。</title>,<text>年少曾輕萬里游。雲飛飈發盡淸秋。淋漓太白三湘硯。超忽元龍百尺樓。隙駟先陰驚夢寐。磨驢行色减風流。卯君佳句飜相喚。興在淸南第一州。</text>
<title>赴燕路中有感</title>,<text>屐老風流已夢中。靑山又鎖澹寧翁。傷心卄九年前路。秪有秋光與舊同。</text>
<title>臨湍識感 三首</title>,<text>篙歌齊放下湍船。沙渚寒鷗盡罷眠。莫道家鄕纔百里。春明回首已茫然。來覺遅遅去儵然。湍山草色綠年年。如何此別三千里。不借寒泉一夜眠。泉路無由訴別離。餘生已廢蓼莪詩。唯應夜夜還鄕夢。飛到臨湍爲少遅。</text>
<title>過松京</title>,<text>遺澤留看石面斑。相逢父老揔歡顔。殘年忌踏西州路。慚愧羊曇掩涕還。</text>
<title>龍泉書感 三首選一</title>,<text>隴首行雲漫自飛。餘生何處望庭闈。家鄕遠別猶無淚。一入龍泉便濕衣。</text>
<title>再作燕行。爲詩自叙。仍贈永明爲別。</title>,<text>病鶴倦雲霄。未肯甘雕笯。老馬不任鞿。尙懷千里步。憶余少壯時。意氣頗橫騖。騁神盡紘埏。尙友窮竹素。初乘使者傳。仍續遠游賦。幽燕小邊幅。未足恢展布。奚囊寄遊戱。瓊璣錯無數。英英兩詞翁。並世欣相遇。雲月練光波。煙雨薊門樹。風流映皇華。至今傳婦孺。歸來幾何時。忽忽年光度。泡花列卿銜。宿草故人墓。晨興攬明鏡。白髮紛如霧。盤飧廢硬胾。案帙生老蠧。經年伏枕簟。不識門前路。胡爲更役役。結束事馳驅。君王紀名姓。掄揀又一誤。隆恩旣未報。微𨈬詎敢顧。淸秋出國門。大地森呈露。初辭碧蹄館。復經靑石戍。依依撫往跡。悄悄傷心腑。行裝並寒暑。跋涉無晨暮。阿弟惜遠別。相送浿水渡。溶溶浿水流。河漢亦堪溯。男兒四方志。何用戀散聚。君歸莫勞神。吾行不可住。</text>
<title>過洞仙嶺</title>,<text>秋風行色似邊頭。萬木陰陰㫌旆愁。領取今宵留客處。山腰粉堞是黃州。</text>
<title>江上送別 五首選二</title>,<text>已言萬里別。重作一旬歡。迢遞周山外。不知行路難。本爲君送我。飜送我送君。憑欄望江水。目斷過江雲。</text>
<title>追寄永明叙別 五首</title>,<text>昨日西風裏。同乘浿江舟。今宵初見月。君獨在黃樓。東歸五百里。西去路三千。當君度隴首。知我在淸川。淸川已云遠。鴨水當如何。去去關山外。靡靡秋色多。秋風吹我夢。杳杳隨君之。君行到京闕。我夢猶東馳。東馳更何許。斧壤有鳴琴。琴聲喚明月。分照兩鄕心。</text>
<title>月波樓。用竹樓前韻 追賦。</title>,<text>一罷臨臯夢。居然三十秋。偶尋星漢路。重上月波樓。怊悵山陽笛。寂寥金谷籌。淸川猶舊色。滚滚逐人流。</text>
<title>次再從弟憲卿 翰周 寄贐韻</title>,<text>文章謾抱挾風霜。瓠落無成歲月荒。六十光陰非少壯。三千道路亦悠長。君卿叱馭猶餘勇。王粲登樓奈異方。爲報年來詩思盡。跛奚羞澁只空囊。</text>
<title>定州北城將臺</title>,<text>定遠城南雲海永。定遠城北笳鼓靜。緣雲萬丈聳危譙。獸角下跨飛鳥影。鞾袴老校爲余指。去年此地人半死。晴空萬里火龍騰。霹靂晝轟鬼窟裏。將軍名鐫獺川石。戰士血洗龍浦水。萑苻小醜安足殲。玉石恐幷崑岡炎。聖朝不忘苞桑戒。至今擇吏須公廉。君不見淸川樓堞重泰盤。趙侯豊碑字流丹。誰言白面一書生。坐令兇渠心膽寒。</text>
<title>又成一律</title>,<text>嘉陵官閣已傷心。定遠北樓懷更深。事去忠魂猶勃欝。時平過客復登臨。天淸野曠桑麻地。日瘦風悲鼓角音。爲問蒼生蘇息未。普天無吏更橫侵。</text>
<title>安州有趙尙書元卿碑。鐵山有李相國性老碑。歷路見之。欣然若有異鄕萍水之喜。而兩公者。皆不可作矣。遂爲三絶句以識感。</title>,<text>一輟舂歌歲月移。此生無復露襟期。關山片石猶堪語。嬴得名聲走卒知。右李相國。風霜晩節菊花詩。尙憶君酬我唱時。今日秋光君不見。空將名姓寄豊碑。右趙尙書。尙書送余赴燕序。有菊花風霜之語。其後余送尙書。復有風霜晩節菊花詩之句。出門何處訪親知。泉下浸多地上稀。千里西來還拭目。龜頭重洗碧苔衣。</text>
<title>龍灣登臨。用聽流堂板上韻。</title>,<text>地盡龍城北。江廻馬訾灣。樓臺猶故土。風物已他山。葦岸傷心杳。楓林滿月班。重逢無舊識。霜鬢換朱顔。</text>
<title>次憲仲還縣後寄示韻</title>,<text>驛路三旬再見書。陽關一出更應踈。邊風西拂行人袂。峽雨東隨太守車。久客光陰駒過裏。故園魂夢鴈來初。殷勤秪有中秋月。分送天香襲兩裾。</text>
<title>百一院。觀武士及官妓馳馬。次板上耳溪族大父韻。</title>,<text>駿馬驕嘶細柳邊。淸秋時物似春姸。將軍小隊層城外。官妓輕裝繡幕前。威島新村無獵騎。鎭江荒戍靜烽烟。昇平旗鼓須頻閱。桑土由來戒未然。威化島。地曠饒水草。每歲州人射獵其中。近因許民耕築。此䂓遂廢。故第二聯內扇及之。</text>
<title>重贈善紅</title>,<text>春遊曾趁盛年時。只愛看花不折枝。今夜潯陽江上月。爲誰怊悵獨歸遅。</text>
<title>紀夢 兩首</title>,<text>此生那復報春暉。風雨梁山和陔飛。莫向城頭催畵角。夢中猶得侍庭闈。夢裏深知顧復慈。冥冥尙念遠遊兒。依微記得履氷戒。應似當年撫頂時。履氷戒三字。卽癸亥燕行時。慈闈贈行語也。</text>
<title>渡灣</title>,<text>白葦黃茅滿地愁。西風殘角送行輈。回頭暫惜靑山遠。天畔孤雲是靉州。</text>
<title>過鳳凰山</title>,<text>龍灣驛使夜來還。鄕國音書只此間。萬里征車無日住。休言儂在鳳凰山。</text>
<title>朝行遇霧</title>,<text>神嵩山碧紫泉淸。想見黃圖日月明。塞土如今開眼少。不妨都在霧中行。</text>
<title>道傍楓葉甚稠多可觀</title>,<text>關山八月風霜早。滿山赤葉時正好。蒼蘚碧石倒澄流。火蜼交錯成文藻。忽憶壯士酣燕市。春潮漲面悲歌起。北方佳人倚濃粧。塞土臙脂相映紫。豪雄嬌艶兩安在。泡花滅沒東流水。不如去訪姑射仙。丹砂九轉眞珠圓。長駐紅顔換白髮。坐見河淸一千年。</text>
<title>往歲過太子河作一絶。追思之。有未盡者。今行復渡此水。乃續成以足其意。</title>,<text>鳴波嗚咽客徘徊。易水風從萬里來。寂寞驪山秋草裏。無人更吊祖龍廻。</text>
<title>續記夢</title>,<text>膓斷魂銷已六年。如今無淚灑秋天。重泉未識關山路。誰遣猿聲到枕邊。</text>
<title>十里河堡店壁上。有題五言近軆一首。讀其辭。知爲我東奉使者作也。遂和其韻。</title>,<text>夕炊風滿餐。曉秣霜明鞍。客夢三更短。征衫八月寒。忽逢村壁字。飜似故人看。異域懷同調。寧辭屬和難。</text>
<title>盛京太學</title>,<text>越帛荊金滿眼繁。蹄輪竟日市聲喧。空庭獨立還怊悵。夫子宮前夕照昏。</text>
<title>瀋陽城中。有李維翰，潘文典，憑好善三人。皆卄九年前譚話唱酬者也。今問之。皆無知者。</title>,<text>遼鶴重來歲月深。異方何處更披襟。攔街短髮皆新面。只覔淸心一粒金。</text>
<title>次輔卿韻</title>,<text>客程行轉永。鄕夢覺徒勞。山入全遼盡。天臨大漠高。市童輕翰墨。村老恠冠袍。吾道將何寄。遊鞭浪自豪。</text>
<title>遼野</title>,<text>平分朔野二儀連。濶展神州大幅圓。隔岸烟光迷海垈。滿空秋色見幽燕。西征潘岳慚詞賦。北學陳良憶聖賢。閶闔九門眞洞闢。可能容我問蒼天。</text>
<title>下山歸路。値夜偶成。</title>,<text>亦知前路遠。王事不應閒。投策坡坨外。驅車晻靄間。溟沙疑白水。低月戀靑山。怊悵朝遊地。寒雲宿未還。</text>
<title>大凌河</title>,<text>大凌河畔艤舟遅。天雨暝暝欲渡時。廢堞曾飛䟽勒箭。荒原終卧李陵旗。迷茫海氣桑田變。嗚咽波聲戰皷疑。莫向袁公臺上望。胥山秋色至今悲。</text>
<title>松杏道中懷古</title>,<text>廟議飜紛敗局棋。長城無復限藩籬。熊袁往躅那堪問。松杏殘兵遂不支。戰骨于今迷宿霧。忠魂何處覔荒祠。居民已慣昇平樂。唯有東韓過客悲。</text>
<title>悲高橋 爲西漁權尙書常愼作</title>,<text>秋空入旅懷。落月逗窓壁。寒聲忽驚夢。馬嘶高橋驛。永懷西漁丈。十載重泉閴。風流散文藻。笑談如夙昔。况余託絲蘿。夜光收瓴甋。花交錦城春。月澹西湖夕。令威去不返。城郭空歷歷。聊爲楚些招。萬里楓林赤。</text>
<title>重陽</title>,<text>行逢佳節每匆匆。歷盡三秋久客中。屋裏新生幾叢菊。天邊猶有未歸鴻。山長却礙登高眼。野濶偏多落階風。借問茱萸誰得揷。故園諸弟亦西東。</text>
<title>澄海樓</title>,<text>秦皇城外海天空。武帝樓頭萬里風。三島神仙終不見。中原將帥揔無功。關山未改金湯險。夷夏同歸玉帛通。白首重來何所得。素心虛媿負桑蓬。</text>
<title>過楡關。哀呂侍郞友濂。</title>,<text>荒荒楡塞日。留影照征軒。忍憶西淸侶。新招北地魂。幽明終負媿。離別竟無言。寂寞楊江宅。秋風又一番。</text>
<title>淸聖祠</title>,<text>靡靡越關山。所向多黃塵。長川帶崇阜。心目一以新。空山儼遺廟。遂見千載人。淸颸激遠波。肅氣橫秋旻。丹靑豈盡肖。臨照亦有神。吾邦有父師。罔僕志惟均。門墻庶免揮。方冊亦照親。遅徊未忍去。頻正頭上巾。</text>
<title>曉發薊州。向盤山。</title>,<text>客衣和夢起。低月入襜帷。樹引初來客。山知欲曙時。泉聲時斷續。巖徑屢然疑。下界多塵霧。冥行欲爲誰。</text>
<title>至盤山行宮。外門鎖不得入。惟聞水聲㶁㶁。所謂千尺雪也。</title>,<text>重門深鎖蘂珠宮。只許淸泉一道通。風珮虛疑天上過。不知聲在繡墻中。</text>
<title>盤山少林寺</title>,<text>古寺空千載。蒼山幾萬重。草深微有徑。僧去不聞鍾。海色通紺宇。泉聲隱碧松。夕陽歸路滿。回首見羣峰。</text>
<title>潞河帆檣相屬十餘里。訪其兩船。一云在楊州。一則杭州人也。</title>,<text>竹筰千尋簇萬橈。張家灣口任風潮。沙頭相見聊相問。家住楊州第幾橋。</text>
<title>走筆。贈平湖韓秀才 韻海 季卿。</title>,<text>我家東海上。君在浙江邊。萬里還相遇。三生定有緣。征鴻吳渚月。歸馬薊門煙。莫恨方言異。猶憑五色箋。</text>
<title>李月汀 璋煜 席上。口呼步主人韻。</title>,<text>經術曾聞稷下名。淸詞重見惠連兄。早知壁簡逃秦火。更許騷壇樹漢㫌。翰墨元無中外限。江山空管去留情。憑軒共指還家路。胊界東頭海日生。</text>
<title>夢渡浿西</title>,<text>鄕國人來不見書。北風歸鴈影全踈。夢魂不道關山遠。飛度遼陽更有餘。</text>
<title>神木廠</title>,<text>顚木杈枒似有神。萬牛無賴汗流津。參天想見三千尺。卧地猶經五百春。不向靑皇邀雨露。曾同金狄閱風塵。阿房殿閣休相問。淸廟明堂待聖人。</text>
<title>薊邱懷古</title>,<text>昔賢留遺躅。志士愛其名。汶篁移薊邱。千載誦樂生。淸霜十月重。衆竅號邊聲。金臺倦久覊。驅馬出重城。平原易爲高。土阜齊岱衡。蒼茫俯廻野。磊落見神京。千嶂橫翠微。萬戶飛朱甍。雄關列指顧。白崖連紫荊。昇平亦云久。無復出塞兵。冥冥天壽陵。羽駕如可迎。陰風忽西來。萬里浮雲橫。天閽不敢叫。落日空復情。蕭條慶卿市。寂寞于公營。英豪去不返。長嘯望八紘。</text>
<title>次憲仲在平康縣齋寄示韻</title>,<text>別路垂楊夢欲迷。雪花飄落薊門西。荒林葉盡羣山出。逈野雲歸獨鳥低。松桂于今甘吏隱。萍蓬誰復伴覊棲。惟應萬里平安字。挑盡官燈手自題。</text>
<title>度永通橋。玉河下流也。</title>,<text>三旬門對御河頭。叵耐風沙滿面愁。只愛多情橋下水。不辭相送到通川。</text>
<title>豊潤縣齋。口呼贈歐知縣 聲振。</title>,<text>南斗之南東海東。人間有路會相逢。從今旅夜依依夢。多在蒼山黑水中。</text>
<title>臨發。又作一絶留別。</title>,<text>浭陽官酒惜分携。風漏沉沉聽馬嘶。同是天涯萍水跡。相看那復計東西。</text>
<title>出山海關</title>,<text>關塞重重不道難。長城一出百憂寬。東溟日轉如相迓。北漠風過未覺寒。蠻貊可行曾佩訓。鄕園漸近且加餐。山邊短堠知人意。笑殺坡公錯喜歡。關外路堠。有書歡喜嶺者。東坡詩云山憶喜歡勞遠夢。自註云蜀中有錯喜歡舖。</text>
<title>萬柳堂。在東便門內。傳爲淸初輔臣馮溥故宅舍。曩遊其地。不爲一詩。歸道。得阮芸臺 元 詩集。閱之。以爲卽元平章廉希憲。與趙松雪諸文士遊讌處。遂追成兩絶句。</title>,<text>雪絹荷盃兩杳茫。數株殘柳罨斜陽。當時已謝瞿曇戒。誰遣遺居屬道場。堂今爲拈花禪寺千年往跡盡荒墟。流水無言古木踈。多少元朝宮殿外。詞人惟說野雲居。廉號野雲</text>
<title>晨行大野中。忽見東南際天處。澄碧平鋪。宛似海濤。已而紅雲四布萬里。九萬層天地東南。</title>,<text>紅羅障子瑞光凝。掃盡頑雲九萬層。天地東南渾一色。不知何處六龍升。</text>
<title>瀋陽朝鮮舘。卽我孝廟入質時所居地。</title>,<text>瀋陽舘裏漲黃塵。恭憶殷憂啓聖人。破壁疑藏羑里易。荒庭虛積會稽薪。當時鵑血悲貞魄。他日貂裘泣老臣。二百年間皮幣路。行經此地獨傷神。三學士及鄭忠愍殉身。皆在瀋中。故第五句及之。</text>
<title>路逢冬至上价鄭善之 元容。留贈二律。</title>,<text>相逢方拭眼。相送更茫然。客路仍斜日。前期復隔年。晴天盤谷雪。寒樹薊邱煙。別恨將餘興。隨君到夢邊。盤山千尺雪及德勝門外薊門煙樹。皆東人所未曾見。今行始搜奇故及之。中土嗟非舊。風流尙有餘。觴飛月汀席。籤揷小雲書。鐫墨披金薤。硏經到石渠。君行應一訪。傳我問何如。月汀李主事璋煜。小雲阮知府常生。俱有往復書尺。余甞飮紹興酒于月汀座上。有石刻之贈。小雲方在永平府中。以其大人硏經室集十三經校勘記。贈余。</text>
<title>又示鄭善之</title>,<text>自我乘燕軺。不贏三十年。玆行撫往跡。邈若千載前。頹波日以下。衰俗難具詮。傾耳閴弦誦。溢目侈市廛。今秋又亢暘。斗粟逾千錢。錐刀入龍斷。行旅苦迍邅。萑荷又間作。棘鋤兼弓弮。畿郊警干掫。樹幟如嚴邊。匪頒自常禮。有司慢不虔。平朝集午門。日旰不得宣。奔波市中兒。攫食春官筵。宗卿立如塑。皁隷相摩肩。觀風嗟已非。反顧彌多愆。奸竇失苴罅。弱性慚佩弦。三旬客玉河。袖手甘餐眠。啞聾病相兼。對人俱茫然。情形付譯舌。十事九不傳。龍灣數賈竪。實操行李權。朱提備不虞。公帑傾貨泉。開緘爛用盡。垂槖如罄懸。堂堂千乘使。館人豊餼牽。云何困中道。若不贍粥饘。襤褸馬前卒。萬里張空拳。村帘積虛契。旅舍工窬穿。東夷入數慢。此恥當誰湔。乘氣况加人。白梃常喧闐。兆釁豈在大。桑女尙尋鋋。一變亮無術。百憂空自煎。玄冬首歸路。浩如魚脫筌。崚嶒石嶺氷。漭蕩遼樹烟。行邁亦已久。積雪添華顚。家鄕漸云邇。信息方聯翩。靑眸拭塵沙。北風交征旜。殊方喜舊面。况我奎華仙。淸朝揀英僚。文猷實雙全。春秋四方才。偏數鄭僑賢。先聲蔚攬轡。積習須改絃。坐令邦國重。功配鼎呂鐫。吾言詎足抹。折肱良已先。臨岐更怊悵。獨詠皇華篇。</text>
<title>經山以詩求借一品玉圜。和其韻。鄭善之號經山。</title>,<text>雙圜爲寄鄭尙書。和氏連城也不如。却恐珍藏成久假。崇班聞說爲君虛。</text>
<title>又次經山五古韻。因以爲贈。</title>,<text>長途力易疲。久客愁難耐。中州亦異舊。寂寥僑肹輩。羶臊羊酪茶。瑣細鷰窩菜。錐刀市利競。絲毛聖言晦。傀儡哄觀場。僸佅紛逐隊。論交混蕕薰。覘俗嗟聾昧。三盤與五龍。亦足稱勝槩。盧溝轍跡限。目斷嵩與岱。薙剺嘅所遇。脫覊如避穢。遅遅返舊鄕。潔我明月佩。憶交鄭尙書。聯武禁省內。咸韺發雅韻。矩繩服聖誨。眷蘭馥常薰。冬日粲可愛。駑驥恧幷駕。詎直三舍退。藩宣曁鎖鑰。托重匪一再。方侔子産惠。井廬均頌戴。寧同歇后名。狂興寄驢背。皇華竗遴揀。輶軒肅祖載。漫漫雨雪路。相逢卽關塞。昔與君別時。夏秋方迭代。玄律窅已窮。素心耿猶在。增氷積峩峩。枯草彫每每。淸言慰契濶。曠襟忘滯礙。廉威振綱維。頑猾亦從乂。吾行實癏素。撫職良多慨。行矣勵新政。使乎資專對。君才正需時。卓犖吾敢逮。澄瑩雪爭皎。涵泓水停黛。忠信未可失。殊俗多變態。蕘言豈裨毫。聊以志余悔。</text>
<title>練光亭。次壁上聯句韻。</title>,<text>詞翁已踐靈芝夢。孤客空登赤壁山。雪裏飛鴻猶有跡。樓頭黃鶴不重還。乘槎舊路層氷上。撼屋寒聲萬樹間。千載風流誰復續。長留壁月照淸灣。</text>
<title>商山族大父。以九耋蒙恩陞秩。拜僉樞。謹次錦伯族大父韻奉賀。公時就榮養于藍浦縣。</title>,<text>南極仙翁現化身。生逢樂國駐長春。中樞華誥三班聳。太守斑衣五色新。商嶺茹芝神更旺。藍田種玉福逾臻。前期坐待天干匝。花樹筵登百歲人。</text>
<title>白大將 東薳 輓 兩首</title>,<text>牙纛旂常未足榮。家傳舊物是忠貞。風霜老幹留餘蔭。春色遅遅細柳營。韡帕千羣雨涕紛。靑山悲送故將軍。東風皷角應如舊。征虜投壺不復聞。</text>
<title>尹參判 命烈 輓 兩首</title>,<text>守素傳淸閥。登名會盛時。升沈歸造化。談笑見襟期。蘭吐新芽簇。私含晩翠遅。請看諸福萃。宿德有天知。載筆迎春席。如今有幾人。白頭論舊少。丹旐送歸頻。夢倦殘鍾夕。神傷落月晨。哀歌空遠響。惆悵卧漳濱。</text>
<title>積城途中</title>,<text>一雨三秋盡。峽深晴更寒。稻畦猶帶綠。楓岸已流丹。水漲愁橋斷。山昏畏路難。相逢多菜色。縻祿愧盤飧。</text>
<title>馬淵道中</title>,<text>出門蒼翠合。山色似環滁。爲問樵童路。頻經野老居。倦牛休耟耒。孤犬吠軒輿。漸識淸泉近。丹崖木葉踈。</text>
<title>縣齋</title>,<text>縣齋秋色靜。蕭灑似山家。林影交題牒。禽聲代報衙。氓淳休檟楚。吏拙問桑麻。句漏開丹竈。還應駐歲華。</text>
<title>亭淵舟中。與憲仲分携。</title>,<text>岐路分南北。行裝異弟兄。不堪臨水別。且作傡船行。木落雲屛出。風過錦浪生。投簪應有日。携手問蓬瀛。</text>
<title>東遊雜興 十二首</title>,<text>蓬瀛不復問歸程。且向山陰道上行。萬壑千岩爭過眼。翩然却恨馬蹄輕。簾外靑山靜似圜。山行數里聽潺湲。却憐斧壤風流宰。苦爲蒼生未解顔。平康縣。明珠萬斛瀉銀盤。飛雨飜風白日寒。玉馬仙郞應已遠。雲端時送珮聲珊。馬淵。十畝方塘草色開。蒼杉遙識望仙臺。若言此地無佳境。那得楸翁杖屨來。造山。望望仙臺。紅葉參差漾漣漪。靑山暎楫不妨遅。無情却是滄浪水。偏爲征人管別離。亭淵。楓山筇屐已前生。再轉靈丹苦未成。百斛瓊漿千尺筍。忽驚身在衆香城。筍潭。碧水成潭盡日閒。奔流何事到人間。桃源未必無尋處。爭奈漁郞半道還。筍潭。有佳處。而未及窮源。淵翁宿處已荒榛。行盡空山不見人。爲問龍潭何日起。商家方待作霖臣。三釜淵。參天壁色起虬龍。激石泉聲奏磬鏞。倒瀉銀河添玉臼。玄霜飛盡不停舂。釜淵瀑布。河上牽牛未服箱。潭心虛復積千倉。不如鐫作穹龜背。稼檣箕疇占歲穰。禾積淵。泠泠風珮夢猶淸。行處尋常盡水聲。三入洞陰誰識面。白雲山色慣逢迎。永平途中。蕭然萬念對靑山。秪爲思君未暫閒。留得張高中道夢。相逢金水玉屛間。</text>
<title>晩向水落。得陽字。</title>,<text>蕭寺寒鐘已夕陽。空山獨往興偏長。從敎宿鳥投林晩。不作流泉出洞忙。松籟淸冷風佩動。楓岸環合繡屛張。詞翁交臂還怊悵。物色分留在錦囊。</text>
<title>水落歸路。入晦溪山房。</title>,<text>詩情眞似孟襄陽。郭外靑山夾路長。流水聲中辭梵界。深松影裏到村莊。百年留蔭千章樹。六葉傳基數武堂。野老于今知姓字。杜陵韋曲共播芳。晦溪山房。爲吾五世祖僉正公所營。居人稱之爲洪亭子。</text>
<title>大殿延祥詩 兩首</title>,<text>軒豁庭衢闢四門。瑲瑲珩珮趁朝元。宸心尙恐民情遠。螭陛催開白獸樽。鄒谷暄風答壤歌。靑邱從古占春多。椒花栢葉渾無用。贏得衢樽釀太和。</text>
<title>純宗大王仁陵挽章</title>,<text>降聖符前甲。天心眷我王。吉祥膺震索。純德蘊乾剛。恭儉孚三紀。慈和徧百昌。休明方玉燭。冥漠忽雲鄕。燕翼留長裕。龍蟠卜允臧。受恩偏浹髓。銜慟獨摧膓。緬憶依先早。猶曾覿德詳。動容遵禮矩。游息襲書香。曆服歸冲歲。謳歌溢遠方。穆臨周黼扆。端拱舜衣裳。典學崇鄒魯。圖治陋漢唐。寂凝侔上載。噓茁見春陽。漸識神功普。先從達孝彰。寧王百世祀。太母萬年傷。協氣流宮閫。仁聲薄海疆。勾萌欣自得。翹蝡誡無傷。內府傾餘蓄。窮閻飽宿糧。溫言恒挾纊。洪度每包荒。道合乾元大。居尊泰一常。笑嚬渾莫見。榮觀澹如忘。菲食無間禹。繁聲不邇湯。留心惟載籍。下筆卽文章。絅錦雖韜彩。生花自吐芳。王風回大雅。皇路闢康莊。聖代猶洪水。仁天有肅霜。歐羅邪敎屛。浿薩武功揚。解網昭寬政。扶綱凜大防。薙剺還帶舃。鋤棘返耕桑。象魏懸星日。龜疇若雨暘。不言人自信。無事俗常康。德盛逾謙抑。功高戒鋪張。導民歸化囿。恭己坐明堂。治已登三古。天應降百祥。瑤鐫揚顯號。璣政屬元良。詎意龍星晦。先驚鶴馭忙。天顔非宿昔。神理竟迷茫。芝朮雖頻御。淵氷每自強。簪紳勤面對。圭瓚肅躬將。孔禱知應久。文齡尙未央。何辜委黔赤。無路問穹蒼。匝域恩猶洽。含生涕共滂。眞遊終杳杳。冥佑更洋洋。長樂簾帷靚。端門黻冕煌。洪基如舊鞏。遺澤在人長。吉宅隆堂斧。靈辰戒翣墻。月殘宵燎合。天遠曙旌颺。暫得陪廞衛。猶疑捧御牀。徹穹齎痛恨。撫職數諐殃。永負風雲會。難摸日月光。餘生能復幾。歸侍玉欄傍。</text>
<title>申參判 絅 挽 四首</title>,<text>山右風聲太白祠。千章大樹又孫枝。昇平笠糓多閒日。斂却凌煙颯爽姿。閒山旄纛護靑氊。薩水金章暎暮年。贏得邊民歌宿飽。歸來門巷掩蕭然。通家竹馬共靑春。戱問裴公雌甲辰。近日相逢頻拭淚。健陵朝士幾多人。星星皓髮倦朝班。爲奉龍輴未敢閒。一夜翛然乘化去。玉欄應復近威顔。</text>
<title>柳判書 相亮 輓 兩首</title>,<text>關河千里靜妖氛。尙憶先公帶礪勳。鐵券銅盤那復較。趨庭人作上將軍。投石三軍聽雅歌。時淸碧蘚卧玄戈。荒原一夕風流盡。霜落寒江咽不波。</text>
<title>奉審華寧殿 四首○丙申</title>,<text>羽衛鑾輿匝歲巡。新豊父老說前塵。秪今惠澤還如舊。雨露年年草木春。黼塵猶瞻赫日臨。傷心無路聽溫言。隆恩未報空華髮。羞說當年在翰林。花氣深深鎖晩春。爐香徐引捲簾人。周旋忽似陪鑾日。四十年前兩侍臣。是日奉審。與留守徐有榘準平偕。常恠支離寄世間。餘生幸復近威顔。天扃再叩應無日。未忍尋常下殿還。</text>
<title>禁不作韵語久矣。憲仲爲五言一篇。強余步韵。不得已破戒。丁酉。</title>,<text>倦翮懷林栖。疲鬣謝皇路。縱免覊籠愁。那復歷塊步。踈才負明時。積荷寬度。抽版待彈劾。俯仰怍心素。湍流塞增氷。捨筏仍徑渡。杉梓有遺蔭。環堵足形寓。絢名炯前戒。道書記曾註。新知欵樵牧。舊學遺章句。流光欺卧病。物色驚反顧。來時積雪岸。密葉交萬樹。荒村寂誰問。卯君時獨遌。淸吟答松琴。老眼披花霧。吾窮半坐文。愆尤每自數。多言集衆謗。虛聲觸神怒。伊來久吹齎。宿莾荒藝圃。流泉雖無心。尙恐與石遇。時爲不平鳴。㶁㶁未可住。唯當學止水。泊然離外慕。從它衆竅號。掀作萬馬駏。客念旣云息。童顔或能駐。憶君弱冠時。落筆輕文賦。壎箎迭宮徵。佳處輒心喩。君詩晩更奇。竗境參禪悟。吾言老無味。大羹兼草具。相看遂兩忘。萬象渾迷瞀。君恩獨難諼。銘鏤徹肝腑。前宵夢瓊樓。輾轉忽徑寤。朽材謝芝枿。放跡甘草屨。靑春信黃卷。九軌思橫騖。巖廊揭木偶。志氣嗟衰暮。魑魅幸免禦。膏肓敢恨痼。倚杖聽農語。稻鍼天新雨。泥坡健黃犢。水田低白鷺。君行又此時。流雲蹔散聚。臨分休覔語。已作無口瓠。</text>
<title>湍山雜詠 四首</title>,<text>君恩詎忘報。無那薄才何。敢道歸田樂。空爲望美歌。破窓猶得月。枯井不生波。卧念三年事。愆尤數更多。久知行路難。猶恃寸心丹。積負那堪悔。隆恩尙許寬。餘生依櫟社。殘夢罷槐安。莫問歸來日。從今到歲寒。宿昔趍庭訓。丁寧進退間。恭聽猶在耳。歸拜更何顔。貞石堅難磷。寒松老可攀。此心無處訴。空有涕痕斑。五載重泉路。傷心別孟光。行藏吾獨苦。憂樂子俱忘。野服誰當補。床琴不復張。平生鹿門約。流恨滿東岡。</text>
<title>送憲仲回家</title>,<text>君來月正滿。君返月又缺。缺圓如轉環。往來交蹄轍。老去已慣離。况玆非遠別。前期亦可數。菊花知佳節。加餐兩相勸。衰鬢共如雪。秪愁夜轉永。獨聽秋蟲咽。君行差可樂。凉飈濯殘熱。澄江豁萬頃。好放瓮中鱉。時適有隣童擉鱉。用十五錢買之。付憲仲。俾放諸臨津水中。</text>
<title>余廢筆硯久矣。維新之逝。亦無一言。而幽明之際。情理俱。三歲之間。往來于心曲者屢矣。終祥前一夕。憲仲適有二絶句相示。因步其韻。遂演至九首。以代追輓。憶農巖先生晩年。絶不作詩。唯爲戚兄李公有輓章九絶。其終篇有曰。送君唯有九哀章。仍用其語。爲卒章。選六。</title>,<text>寥落秋空不肎晨。夢中顔色寤非眞。如今老眼無餘淚。泉路年年送故人。玄巖詩句石溪談。春夢蘧蘧過隙驂。地下相從應有伴。誰憐寂寞在江潭。童穉交情老不違。相逢笑語輒忘歸。汪然一掬憂時涕。未覺君身是布衣。來時皁盖返丹旌。俱向臨湍水上行。定識歸魂偏蜷戀。通津前路暮潮生。吾伯母墓。在通津。寒花寂歷沒龜趺。遺恨平園下筆遲。篋裏雙魚猶漬淚。幾回重讀更沾頤。朱韋齋葬寂歷山。有罇酒寒花寂歷中之句。朱子請墓銘于周平園必大。文未成而易簀。維新在德州。以書求兩世先誌于余。十餘日而訃至。文成而不及見。書亦未及復也。筆花霜落硯田荒。三歲無言只自傷。楚客行吟魂更斷。爲君重續九哀章。</text>
<title>西樓秋望三百八十字</title>,<text>梓匠失繩引。風景翳蓬茨。終晷坐面墻。久廢二南詩。三春倚病枕。萬品空華滋。微暄入首夏。流汗已霑肌。西樓乍延眺。老生騁奇思。宗人子範。架木樓外拓數武。以避西景。登其上。又可以眺遠。 短椽當翬革。村丁代般倕。居然跬武間。坐令神境移。靑山倐奮迅。平楚逈靡迤。煩襟濯醍醐。六月來輕颸。稻長鷺下堤。草深牛眠陂。行人窅如畵。微徑互參差。農謳答蘆管。饁筥交鋤犂。賞心已云足。卽目良可怡。俯仰遂自適。不悟流光馳。高秋木葉脫。靑女肅容姿。腰鎌出四隣。秔稻欲忘飢。淸晨縱遠矚。鏡天澄毫釐。平沙露鴈際。空水忽渺瀰。輕烟展羅縠。霽景涵琉璃。朝霞尙空濛。晩照愈淪漪。漁歌遠不聞。風帆時旖旎。終年得未曾。驚倒復然疑。初謂老眼霧。狂花發迷離。招招問傍人。拍手齊稱奇。得非前夜雨。天吳聽指撝。復恐劉生畵。瀟湘飜在斯。披榛得幽芳。撥雲開赫曦。靜言方寸內。玆理默可推。昧塵有聚散。寶鑑無盈虧。軒豁向陽牖。考亭不吾欺。夙昔江湖願。天公遂我私。鈷鉧十畝潭。子厚樂居夷。矧我松梓鄕。依歸實在玆。旋軫已嗟晩。兩鬢紛如絲。滄洲雖可泛。舟楫有安危。誰如几案間。坐與羣僊期。西牖夕不扃。低月到簷遲。寄謝遠遊客。蹄輪莫謾疲。</text>
<title>夜宿華藏寺。書寄兩弟。時聞欲偕遊洞陰。</title>,<text>江山豈不好。獨遊情易闌。坡公留竗語。千載有同歎。首十字。用東坡全句。 况我積離思。久謝平生懽。名區豈有緣。游事忽無端。藍輿聽僕夫。出門聊自寬。高秋四野淨。松楓絢蒼丹。招提悟漸近。秀色生巖巒。前朝有遺構。貝葉薰旃檀。壁勢天爲低。海氣雲共漫。煩襟得蹔豁。危徑遂忘難。騁眸却惆悵。信美誰與觀。雲表有歸鴈。參差分羽翰。遙憐對床地。玉屛蘸淸瀾。離情縱言均。覺我形影單。叢林翳殘月。夢罷晨鐘寒。題詩須泛葉。鷺洲通臨湍。</text>
<title>聞華藏之勝。四十有九年矣。願一游而終不能諧。今玆之行。决於造次之間。非素計也。乃知世事有不容安排者如此。</title>,<text>華藏久遠游。不謂在今秋。放跡仍無繫。隨緣且少留。琳宮空劫爐。寺有高僧堂八十間。最爲瓌觀。辛卯之火。寸椽無遺。 雲衲已荒邱。聞寺僧瓘絢，無喜。皆識字。可與譚話。今俱不在。只有年少者四人耳。 惆悵歸裝晩。靑山笑白頭。</text>
<title>景守終祥。憲仲有八韻詩寄示。用其首句韻。演至百五十言。以抒悲廓之懷。</title>,<text>繁憂集孤捿。夏夜當脩齡。諐尤積難數。良箴誰與聆。永懷同袍子。三歲阻泉扃。芝宇恍作夢。蘭室藹餘馨。奇文錯五緯。宿蘊涵四溟。中表詎私好。夙昔久忘形。逢迎或曠日。問訊疲奴星。風霜挾尺帋。森羅盡六經。可但頂門針。常留座右銘。高言尙在耳。哀涕忽已零。胷中三古志。那忍墮香冥。湍江寄飄蓬。逝波遂不停。相思益渺然。宿草迷東坰。悲歌續采葵。寂寞無人聽。穹林不見月。何處想儀型。</text>
<title>生日。兩弟來會。次仲弟途中作。</title>,<text>端居耿百慮。晨起攬衣裳。寒空佇遠眺。雙鴈忽來翔。念我久離羣。斑鬢屢驚霜。危夢罷蟻穴。羸跡避羊腸。桑楡薄西景。樗櫟老東岡。玆辰得良遌。暫如還故鄕。懽言列長筵。細斟當深觴。玉屑終晝霏。靑燈永夕張。繙經泝孟朱。展詩輕陳黃。江光赤壁近。雨聲懷遠涼。誰遣李委笛。遠飄婆律香。湛怡信可懷。劬勞詎敢忘。餘生有歸依。永矢松楸傍。遺訓佩淵氷。宿菑鋤榛荒。阿仲吐奇藻。擲地鏘璆璜。聊將黍谷律。窮歲駐春光。</text>
<title>憲仲與季顯而奭得鳳字。賦詩寄示。屬余和之。戊戌。</title>,<text>林居屛群囂。不知春鳥哢。村童報鄕書。始驚池塘夢。流眺感時物。霧眼初拭霿。和煦轉嚴颸。積雪開陰洞。澄泉洩氷底。决決如剖甕。新陽信可懷。徂歲惜已送。因之念久別。寤寐見阿仲。前冬解携地。屐泥融宿凍。歸思托流響。候鴈正北羾。遠聞羊求徑。槐柳接衚衕。雙美喜得朋。三益遂成衆。展親仍朱陳。論交卽王貢。塤箎應同聲。擲地宮商中。徐儒夙睎顔。一簟甘屢空。魚生賦遠遊。不作窮途慟。淸時需羣材。岡梧待鳴鳳。謂當縱逸轡。和鑾合磬控。胡爲守一室。蠧卷空充棟。杜門苦幽獨。出門多喧閧。吾廬雖云僻。風月足唫弄。春江有歸楫。撇波如飛鞚。芳辰莫謾拋。榮木有餘諷。</text>
<title>乘舟泝臨津。東至長浦。西下至釣鼇浪。與憲仲同拈永字。</title>,<text>山行苦登頓。野行倦馳騁。不如滄波上。高枕信舴艋。已道春物姸。更欣春浪靜。沿洄三十里。春晝亦云永。輕颿聽所如。時復得新境。沙痕落朝汛。岸芳含夕景。徑行未妨遅。佳處捴可領。遙山競入眼。獨識三峯影。娟娟所懷人。迢遞隔重嶺。願言託宵夢。復恐天宇冷。</text>
<title>與憲仲陟都羅山頂。歸路。拜外氏遠祖墓。少憇于永守庵。</title>,<text>靑山去人無咫尺。終歲不聽游子屐。有如大隱在人境。心遠自屛車馬跡。臨湍逋客豈有素。相視欣然兩莫逆。鍾鼎竹帛皆前夢。秪道佳觀未可擲。駕言出門卽山巓。坐令萬象生几席。江濶遙疑張翰帆。樹深近分玄暉宅。文殊高座湧天花。白鶴低飛刷雲翮。飄然遠擧知未易。且搴松枝煑白石。草軟岡平行屢憇。興來時復携輕策。因攀杉梓讀古碣。偶尋招提逢老釋。幽花不肎媚艶陽。半綻猶含春露澤。細思物理悟行休。惆悵兩鬢如雪白。峯轉谿回路更紆。西風拂面林影夕。寄謝山靈休惜別。更上西樓挹遠碧。</text>
<title>臯浪舟中。次憲仲寄示韻。時憲仲游廣津。勸余移居。</title>,<text>君詩似欒城。秀語分山綠。吾衰倦吟觴。惆悵水調曲。江臯有歸路。昨夢聊復續。藍輿轉山腰。危墻立如束。長空不見際。坐笑井觀局。煩襟得澄波。忽若春雪沃。扣絃發長嘯。振衣懷新浴。蒼屛削太古。萬象紛開矚。朝霞羃輕羅。夕月漱寒玉。風潮信上下。造物從我欲。遙聞廣陵墅。亦復離塵俗。相期在迢遞。有懷當誰告。</text>
<title>歸舟爲風所阻。時方苦旱。</title>,<text>莫恨上灘速。飜令下灘遅。遅速安足較。但愁西風吹。西風不作雨。惜此三農時。波心有老龍。水落眠不知。長年曳百丈。跬步那容移。晨月遞午陰。坐與寒潮期。行休聽天公。驚浪幸免危。輕凉間薄暑。袗裌亦可支。江烟濕晩飯。鮮膾亂銀絲。吾儕且一飽。須念田家飢。犂鋤待土膏。秧馬正堪騎。寄語後有人。莫嫌烟簑披。</text>
<title>白鶴㝡高頂 兩首</title>,<text>滄江雖好足風波。且向空山掃薜蘿。倚杖晴雲先引道。出門芳草已連坡。千巒石勢排鵬翼。一郡人烟點蟻窠。目極神京猶不見。秪今無那客愁何。玉止高人逈不羣。兒孫羅列萬分。已知靈境無凡卉。寧待澄泉濯垢氛。素女胞胎迷幻語。玄陵宮闕吊空文。史言山下有麗恭愍時所營新宮。而了不可尋其舊址。俗傳巖上。有仙女解胎遺跡。 平疇五月秧歌晩。乞與峯頭觸石雲。</text>
<title>松枝補簷。憲仲先賦五言排律十四韻。用其韻。不依其字。遂成四律。選二。</title>,<text>素袠圍虛壁。蒼山擁短墻。已堪容偃息。那復計炎凉。忽覺繁陰積。渾忘畏日長。茆簷浮翠色。如在萬松岡。秪謂秉心固。誰知效用良。靑燈滴香𣿉。丹竈拾流肪。更展雲屛疊。重遮火傘張。淸颸將好雨。時復聽絲簧。</text>
<title>和兩弟在廣津臨漢亭寄示韻。永明屢勸余移居此亭。而不能從。故頷聯云。</title>,<text>惆悵虛亭俯碧灣。扁舟先載卯君還。佳期已負黃驍水。倦跡猶依白鶴山。好與松杉留晩契。恐敎魚鳥笑衰顔。唯應兩地相思夢。同在烟波杳靄間。</text>
<title>又次永明韻</title>,<text>我屋山連野。君居水際天。村鋤朝帶雨。汀樹晩含烟。獨坐偏長日。相思倍暮年。西風能送颿。會到白鷗前。</text>
<title>醇溪學士匹馬遠訪。次憲仲韻以贈之。其歸適七月旣望。將汎舟臨湍之赤壁下。醇溪。李正履審夫號。</title>,<text>寂歷踈燈掩短宵。故人匹馬定誰招。三年不改涪翁髮。七月行聽蜀客簫。苔沒林扉纔識路。雨過沙岸欲平潮。知君獨愛臨江壁。任是顚風也不搖。</text>
<title>將浴東陽溫泉</title>,<text>傷禽不忘飛。蹇蹄不忘馳。而我倦趨營。久與塵路辭。因病幸得閒。何用更問醫。兼旬委枕簟。積蘚侵履綦。榮名分已謝。形骸尙難遺。遙聞太白南。泉脉洩坤維。靈源閟金膏。煖液涵玉池。炎凉自世情。眞性獨不移。丹爐縱荒唐。素髮應華滋。神農或闕文。駐顔先靑芝。懷玆亦有年。世故多參差。匡廬表水碧。紫陽曾留詩。駕言不在遠。出門知路岐。翩然白鶴雲。送我西北之。吾生秪隨緣。帝鄕非所期。輕身倘有術。探勝詎辭疲。名山七十二。眞侶足追隨。桃筇伴蠟屐。永謝樊籠覊。神仙在平地。豈必凌赫戱。聊先濯塵垢。瑩我肝與脾。</text>
<title>曉度靑石關。關西至朴淵。纔十餘里。</title>,<text>晨光耿殘月。暗泉鳴宿雨。歸人始起病。薄言蘇心腑。穿林出半天。削壁無尺土。逢境記舊踐。愜願懷新覩。幽幽大興洞。去路交跬武。飛流决雲漢。萬壑殷鍾皷。前游杳三紀。夢想疑邃古。欣然便命駕。僕夫不言苦。循躬忽反顧。蹙若魚在罟。風光信可懷。諐咎奈難數。歸歟白鶴廬。舒膝足環堵。浮雲托我夢。浩蕩周天宇。</text>
<title>發臨湍</title>,<text>翳翳坡壠隔。去去川陸長。昔人懷三宿。矧伊宰樹傍。我來方歲改。再見秋菊芳。童孺縱嬉笑。隣曲通酒漿。如何捨此去。廣陵非吾鄕。江干有廻鴈。待我欲成行。晨興掃堂阜。衣上浥微霜。依遲去留際。五步九回腸。村翁惜別離。山客問行藏。那能便不顧。徒御共彷徨。心知去路夐。未暇念曛黃。杉松望漸微。蒼翠曖杳茫。重來定何日。雙髩久驚霜。人生會有涯。終古托玆岡。</text>
<title>自湍南移卜居臨漢亭。與兩弟相會。遂次其韻。</title>,<text>相迎江路近。不道江風寒。雨歇鷗心淨。天長鶴影盤。去帆爭問渡。歸客獨憑欄。尙憶臯蘭艇。乘潮下碧湍。臯蘭。津名。在臨津上流。</text>
<title>醇溪昆仲。卜夜會話。以詩書敦宿好。分韻賦詩。得詩字。</title>,<text>踈松襍衆卉。歲暮見貞姿。層氷閉寒江。中自涵漣漪。三冬屬一病。坐遣流光馳。圭組恧前非。觚翰嘅今衰。衡扉不聞扣。獨掩風雪時。空庭乍延月。人影忽參差。淸芬襲四座。握手君爲誰。雲禽儷遐翮。玉蕊聯芳枝。前春惠州飯。充然久忘飢。言歸鹿門室。鋤唱迭壎箎。迢迢百里逕。絶峽穿熊羆。相思卽命駕。三過不言疲。高談燭屢跋。曠懷雲俱披。亹亹到六經。沕若鍼投磁。羣囂付一吷。此樂曾誰知。諐尤積暮齒。分與軒冕辭。如君瑚璉器。長𨓏豈其宜。篋中救荒書。疲瘵須長醫。東江少風波。淸瀨待春凘。耒耟望四隣。坐誦花溪詩。</text>
<title>江樓暮春。次憲仲韻。</title>,<text>冉冉朝霞遞暮雲。輕紅暗綠任繽紛。兼旬閉戶春猶駐。待月留人夜未分。花影交成三太白。簫聲飛和兩茅君。澄江一色元無變。風去風來自作紋。</text>
<title>又拈韻得望字</title>,<text>郊春見荷鋤。灘曉聞扣榜。羣動各有務。匪直口腹養。而我獨何者。一身甘散浪。三年楚澤畔。行吟襍漁唱。恩波忽無際。江漢共浩漾。秪擎玉局際。遄隨金雞放。迢迢萬里月。流影自天上。瓊樓亦不遠。欲攀還惆悵。晴窓掩輕颸。小庭憑短杖。殘骸遽如許。餘生已可諒。何須問詹尹。此病天所餉。猶存耿耿心。長倚北斗望。</text>
<title>過春草亭有感</title>,<text>春草庭空二十春。傷心何處問芳隣。前灘一棹歸來晩。飛盡江花不見人。</text>
<title>出水落山</title>,<text>經年卧江干。滄波在庭軒。尙嫌山不深。時聞車馬喧。名峯秀東維。蒼翠鎖朝昏。晴嵐入輕策。扶我出松門。千林互迎送。百谷爭吐呑。層巒削萬仞。積氣蟠厚坤。江河浩無際。此中涵眞源。仙洞標嘉名。玉友聯金昆。山有隱仙，玉流，金流三洞。 逈立風珮動。倒瀉天漢奔。環林編笙竽。落地皆璚琨。諒難定心目。那容寄名言。歸來萬緣靜。梵唄澄夢魂。招提宿雲表。星斗曉可捫。前行富淸玩。僕夫戒征轅。陰潭老龍漱。遠峀高鳳騫。躊躇獨誰爲。玆山未可諼。</text>
<title>回龍亭</title>,<text>不識回龍路。今行水落西。林端落河漢。雲表隱招提。學釋迷棲止。寺云是無學和尙所占。 淵翁有品題。前山無此勝。何用更攀躋。是行。將訪望月。未果。</text>
<title>歸自道峯。與羣季。臨岐分携。呼韻各賦。</title>,<text>終歲江村獨掩關。誰令一出憺忘還。金漿玉髓三僊洞。靑壁丹梯萬丈山。梅月荒墟苔暗古。華陽巨筆石留斑。相逢未可輕分手。况復松風澗瀨間。</text>
<title>與羣季拈唐</title>,<text>輕塵一洗雨痕餘。山色靑浮野老居。入洞誰搴三秀草。登盤尙飽四腮魚。松門不碍微風過。苔徑時因好客鋤。散秩江湖新拜賜。未應丹鼎避除書。</text>
<title>復元齋兪丈 星柱 挽 兩首</title>,<text>擧世趍榮利。圖書獨一床。微言窺妙鍵。新藻發幽光。毛檄非懷祿。萊衣爲奉觴。蘭庭留晩蔭。全勝滿籝黃。尙憶城南屋。書聲隔巷聞。先人存晩契。小子襲餘芬。禮數無軒組。談論捴典墳。遺編空在篋。誰禁異言紛。</text>
<title>臺山侍郞。自龍山挐舟相訪。歸後有詩。仍答其意。臺山。金邁淳德叟號。</title>,<text>君居鷺洲西。我客鷗渚東。相望豈云遠。呼吸一帆風。吾衰廢筇屐。春滿卧病中。故人雖白髮。韶顔尙如童。跡蹇身非屈。道積氣彌充。方欣卜子肥。未信原思窮。興言永伐木。綠陰交䓗蘢。前江命歸楫。杳若乘輕鴻。光飈襲庭牖。馥馥蘭蕙叢。倒屐顔已開。合席神先融。流光幾凉煥。交道貴始終。殷勤敍契濶。豁達開蔀蒙。眞工雖斂華。老氣尙攄虹。六籍窮灝噩。萬理羅隤穹。騁師倒河漢。抗志齊華嵩。淸罇遂當夜。星斗耿遙空。三紀倐一夢。此樂今始同。浮生愴合散。放跡遺窮通。疇昔金閨選。共侍蓬萊宮。追隨幾俊彦。濩落餘兩翁。君如百鍊鋼。霜雪瑩磨礱。我似垂翅禽。望月驚虛弓。久慚葭倚玉。尙期麻扶蓬。感君佩弦誨。金針度盲聾。顧惟社櫟姿。詎參搆廈功。鉛刀再莫割。血指難爲工。漁釣寄散浪。畎畝頌亨豊。方知答隆恩。端在息微躬。君才未曾施。蒼生望謝公。追先豈忘報。在野猶願忠。遐躅縱自閟。令德日宜崇。晨光屛羣囂。孤燭照深衷。相對且亹亹。相別恐忩忩。江春已不駐。江雨復空濛。江流尙無盡。重憶理烟篷。</text>
<title>舟行呼韻</title>,<text>雲際波心共一天。晴光浮入木蘭船。輕風信楫如平地。遲日留人似少年。網外跳魚生浪細。磯頭拳鷺聚沙圓。隣舟忽送山陽笛。春草空亭鎖暮烟。</text>
<title>醇溪滯雨留話。得雨字共賦。</title>,<text>林居謝塵鞅。碧苔交庭宇。尙賴素心人。時來掃榛莾。已同江上舟。復此江樓雨。江雨解留人。晩香濕蘭杜。歡言外形骸。况暇論賓主。圖書足忘饑。雞黍未辭窶。薄醪猶可醺。陶然夢太古。依俙寫遺聲。恐非人間譜。</text>
<title>送醇溪昆仲入燕 二十首。選十五。</title>,<text>寒風揜衡扉。落葉埋步堞。江湖滿眼前。終歲倦舟楫。忽聞同袍友。關河當遠涉。遊情將別意。千重復萬疊。之子金閨彦。常有江海心。蓬海神仙窟。朗州楓橘林。窮通澹俱忘。風流良足欽。奕奕使者傳。舊我猶視今。風露九連宿。雨雪三河餐。男兒四方志。未應辭路難。行厨况遞供。動息亦易安。平居苦覊束。出門天地寬。自古行人職。或佩安危寄。昇平亦已久。皮幣應故事。關市任胥商。翰墨騁遊戱。玆行願拭目。一攬澄淸轡。憶我從玆役。再飮遼河水。長風送逸駕。快若摶霄鵬。所嗟獨眠夜。攬被懷姜肱。君行信可羡。雙璧久齊稱。西豪德星會。聲價重季方。雄文富萬有。逸氣橫八荒。龍淵未出匣。欝欝含光芒。中原盛旗皷。誰復當鴈行。君家經濟學。文藻乃其餘。指掌平糴議。照膽闢邪書。寰區富見聞。應補篋中儲。歸來當一試。莫敎飽蠧魚。剝落彝鼎刻。瑣碎蟲魚箋。黃茅一望彌。菽粟皆荒田。吾東廣天下。洛閩留眞傳。華國諒斯在。專對詎足賢。中州未宜輕。宿學猶可數。榕材與稼書。典型終近古。近聞湯侍郞。自任中流柱。憑君試一叩。同聲應宮羽。殊方念舊遊。逝波驚不住。風飛篛汀麾。草宿心谷墓。伯長文武材。惜爲毛▼(虫+生)蜈。于今尙留恨。點蒼迷塵霧。心谷。費編修蘭墀號。今沒已久。篛汀。李主事璋煜號。聞方爲外職。阮元伯長。今閣老也。當余赴京時。在雲南。未及相見。留書付其子常生。辭章雖末技。時運繫盛衰。韓歐已絶響。汪魏尙遺䂓。箕邦儼芾冕。璜聲合采薺。文身徧甌駱。持此欲安施。觀朝喟巾裳。觀市猒金綺。欲問三代舊。唯應在流峙。嵩華帶河洛。步武如可企。盈盈蘆溝波。胡爲限弱水。吾邦足名勝。那復待遠遊。生平讀經史。撫迹皆中州。衍河弔燕丹。盤谷訪田疇。巫閭配五嶽。望秩自商周。驅車德勝西。行訪薊邱植。居人眩空名。競指漁陽北。不有竹垞記。誰徵召伯域。知君欲探勝。須藉稽古力。覘國諒未易。况復言語殊。諮諏須自近。羸瘵滿道隅。西州半積水。悍吏猶徵租。歸來侍經帷。定上流民圖。</text>
<title>次臺山病中韻 兩首</title>,<text>我衰當暮歲。君病已兼旬。共惜靈丹晩。誰聞大雅陳。樓虛風答語。窓薄月窺人。惆悵前塵夢。東華聽漏晨。同病空相念。音書曠幾旬。卜居分鏡剡。論契合雷陳。淸話秪憑夢。殘編獨伴人。塒鷄衝雨雪。猶不廢司晨。</text>
<title>次憲仲寄示韻</title>,<text>雪裏禽聲凍不喧。倦飛猶喜脫籠樊。金丹返老那能待。玉宇愁寒未敢言。桂棹曾經游赤壁。苽田近復傍靑門。殘燈坐念羲皇易。子夜新陽闢混元。</text>
<title>次憲仲詠梅韻</title>,<text>江臯宿鶴寒未起。夢上雲霄伴羽士。香風忽捲入窅冥。不分羅浮去幾里。玉女仙扉點明星。勸我瓊漿濯塵髓。月地雲階無俗客。縞衣叩門誰家子。僊僊欲動忽復住。問之不語微露齒。蘧然一覺何所見。手把五鳳樓中紙。便與梅花作傳神。文藻通靈廼能爾。他時畵梅兼畵我。共對淸漢半江水。</text>
<title>金平仲自忠州來訪。時年七十五矣。次憲仲韻以贈。四首。</title>,<text>門掩寒天剝啄稀。西湖孤鶴報誰飛。韶顔不改三年外。秪爲離愁减帶圍。幽幽山氣韞懸藜。時放精光化素霓。奇寶如今誰解惜。君行須訪鷺洲西。江氷掩盡繫船痕。春草空亭日又昏。楚些歌終人不返。逢君此地倍傷魂。老去休嗟落筆遅。寒梅未放雪中枝。留君直到春風後。江樹江煙捴入詩。</text>
<title>同竹溪咏春雪。仍以爲別。</title>,<text>熟知江上路。相逢復相別。別路且莫問。愁氷復愁雪。春雪連江尙易消。春氷見底令人慄。氷泮雪盡亦有時。復恐春泥深沒膝。蘂城歸客徧關愁。船道迷茫步道絶。愁來却作郢中吟。忽覺陽春回素髮。對君翻憶少壯時。咳唾落地皆瓊屑。大陸銀盤 一片銀盤大陸圓。竹溪少年時。咏雪詩也。 占驪珠。至今光怪眼猶纈。長卿濡筆羞腐毫。枚叟鄒生敢爭列。豈知蹉跎五十載。瑤漿不能療苦渴。欲出曾無灞橋驢。高卧誰問袁安室。君今一身不自謀。尙爲黎元膓內熱。苦道三冬無片白。麥隴土乾愁凍裂。誰敎滕六悔前懶。始共句芒徐按節。積素先宜絢艶陽。輕寒未妨參暖律。漫天同集八表雲。羃地齊封羣蟄穴。前驅玉龍驂白鳳。上下瑤臺與璚闕。已令萬形隨雕鏤。獨許月星爭皎潔。功成斂跡亦不遅。碧波涵鏡晴峯出。却留膏澤溥含生。不與色相歸變滅。平疇競賀占多稼。漏屋猶應念無褐。側聞新降寬大書。條風受序羣萌達。此時逢君聽君歌。霽宇無氛靈襟豁。感君一念在蒼生。羡君老氣猶勃欝。情長才短奈吾何。欲和君歌不成闋。君行欲發更少留。不緣氷凘與泥滑。共君俱是白頭人。一別未知相逢日。春江舟楫漸可乘。與君且待花間月。</text>
<title>和竹溪 兩首</title>,<text>輕颸無力殿餘寒。老去逢春且自寬。林靄含晴禽語軟。山容回碧雪華殘。歸舟漸喜烟波濶。征馬猶愁峽路難。莫恠相留淹日月。江花欲發共誰看。久罷黃粱夢。還丹尙未成。行藏俱世累。窮達見交情。好鳥時能囀。幽花亦自榮。棹歌當別路。翻恐喚愁生。</text>
<title>次憲仲重贈竹溪</title>,<text>東風殘雪不成泥。沙岸春生草更萋。漁子歌聲鷗外逈。故人歸路鴈邊迷。離情較海猶嫌淺。老氣蟠空未覺低。夢裡狂談醒却笑。文章勳業兩醯鷄。</text>
<title>訪水落興國寺。時永明先在寺中。</title>,<text>郊扉揜幽寂。淸月屢缺圓。暄風起我病。韶景似去年。江𦤎乍隱見。山路始攀緣。移筇惜芳草。縱目欣平川。層巒聳晴空。矯若鵬噣褰。泉聲濯飛壒。石氣盤蒼煙。欣言識舊面。拱揖來羣仙。招提亦已近。白衲迎我前。卯君和余懶。寄聲下諸天。壎箎遞逸響。磵壑同冷然。却憶金陵舘。官燈照孤眠。蒼生望蘇息。那得賦歸田。</text>
<title>臺山侍郞之逝。宇宙間交遊盡矣。顧影傷神。情溢爲辭。凡得八絶句。聊以自紓其弸轖於臺山。則初未有發揮也。</title>,<text>卧向靑燈欲燼時。低空缺月到簷遅。山陰小櫂風流盡。寥落江天更待誰。半世論交四海空。江湖相望兩衰翁。癯容尙入前宵夢。驚斷山陽一篴風。門外垂楊不繫船。前沙鷗鷺浪驚眠。寒檠久廢殘書課。認誦周詩伐木篇。余近誦詩。至鹿鳴什。聞臺山訃。爲之廢課者屢日。笑語從容只片時。餘生猶道有前期。塵編在案那堪展。留得平生滿肚疑。標補遺編得細繙。許君親見紫陽論。遊筇未踐鵝湖約。高樹蟬聲更斷魂。臨簀淵氷語有因。人言詩讖果如神。知君不負平生志。衰世全歸玉立身。臺山春初詩。有郕公臨簀說淵氷之句。蓉城蓬海說荒唐。地下修文亦杳茫。奕奕精神如不散。秪應奎璧耀寒芒。西淸舊儷曙星殘。又送君行入道山。白髮淸障生意盡。爲誰孤影寄人間。</text>
<title>送外孫韓天祿之其父永柔任所</title>,<text>江風濯晩暑。山菊有新香。登樓忽惆悵。送汝將遠方。我老無與伴。唯汝常在傍。聽汝讀書聲。百憂俱欲忘。如何捨我去。添我鬢邊霜。汝行諒可樂。綵服隨汝孃。關西九軌道。車穩復馬良。雲山錯錦繡。澄江爭練光。汝齡纔及九。氣欲橫八荒。風烟壯藻思。有作盈一囊。行行永淸縣。歡言似故鄕。摳衣拜阿爺。雅琴開黃堂。官厨富飮膳。入唇皆甘芳。興居総如意。所戒在太康。平朝整櫛縰。淸晝展縹緗。聲氣莫麁厲。步趍要安詳。勿以耳目玩。虛遣寸陰忙。勿爲口腹累。護汝腑與臟。珍玩使人侈。聲色使人狂。頑童愼無昵。擇交須端莊。丁寧父母訓。銘佩以爲常。腹中聖賢書。才識日以長。嶷然棟梁姿。寧獨彪文章。玆語苟不負。少別亦何傷。歸來舞勺日。與汝含飴糖。無謂我言耄。爲汝迓吉祥。</text>
<title>次憲仲守歲韻 三首</title>,<text>懶掩寒窓蠧卷殘。那知斗柄望春還。山庭雪殘晨休掃。磵戶人稀晝亦關。身爲久閒飜似健。髮無餘黑不成斑。新年舊歲何須辨。総在黃粱一熟間。淸夜沉沉蠟炬殘。年先却向此中還。昭琴屢閱虧成劫。莊蝶猶迷夢覺關。遠峀衝寒含黛綠。晴雲捲雪作鱗斑。浮生已道無餘戀。且爲春風住世間。晨窓倚到夕暉殘。倦鳥閒雲屢往還。松合詩聲輕庾鮑。山含畵意笑荊關。携筇強學魚千里。對卷難窺豹一斑。雪後春光應未遠。與君同醉百花間。</text>
<title>陵謁日。詣新里。遙申迎駕之禮。距蹕路幾十里。時聞皷吹聲而已。</title>,<text>佳氣淸塵望裏浮。山重樹複漫回頭。雲門皷吹知天近。仙寢衣冠想月遊。往日榮名坡老夢。殘年心事魏牟洲。村翁尙覩蒼龍仗。善頌何人効麥邱。</text>
<title>次永明在瑪里見寄韻。是日余在新里阻雨。</title>,<text>箭橋西畔望君居。咫尺渾如萬里餘。遍野深泥那辨路。浮階積溜似釃渠。灌園且摘光風菜。曬網難收糓雨魚。苜蓿。一名光風苿。穀雨魚。俗所謂貢脂也。穀雨前後水漲。則此魚不得上云。而來詩以有菜無魚爲歎。故此聯及之。 會侍明宵同漾月。春江舟楫浩馮虛。</text>
<title>牛尾川觀泉石。寄示兩弟。</title>,<text>衰翁倦閒步。遊子惜芳時。三春不下堦。山鳥喚夢遅。淸賞豈在遠。出門心便怡。微風送輕櫂。洩雲開晴曦。澄波淼空濶。萬里無津涯。林蹊忽廻轉。谷簾分淸漪。靈洞發天籟。風珮雜笙箎。盤陀瑩白玉。終古謝磷緇。筇鞋代檣楫。登頓未言疲。誰云江湖逈。復此泉石奇。天公念我來。宿雨留新滋。空山盡日鳴。賞音當爲誰。悠然藉芳草。一觴聊獨持。隣翁似解意。向我重來期。吾行詎能頻。須報卯君知。</text>
