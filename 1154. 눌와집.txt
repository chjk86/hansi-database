<title>西征賦</title>,<text>逮余解夫郵紱。歲忽忽爲十周。茆與瓦而未擬。於我創有菟裘。下臨水而新安。上戴山曰頭流。定於焉而逍遙。揆素分而猶侈。門垂柳而止五。庭蔭松而取四。優哉游哉卒歲。好何念夫爾縻。交纔託於鹿隊。跡已阻於鳳池。際午睡之乍起。來縣吏而叩門。擎除書而前致。名果登於薇垣。夫孰如此身之遐逖。念在銓亦可异。階雖卑而等宰。義固無於不仕。矧馹召之旁午。豈駕屨之偃俟。非不億載塗而鞶褫兮。在所進而難止。經一宿而趲程。展榮奠于先隧。雖百忙而曷廢。撫老栢而增泗。謁地主而告餞。苟不然則逢嗔。任館待之忽慢。彼是官而吾民。雖近涉於辱命。如欲矯則致咎。唉民生之戚休。係守令之臧否。自簡書之罔畏。故貪墨之因狃。當言地而反默。幾何殊乎啞烏。不惟遺於塗豺。幷不問其城狐。如宣室之賜對。以一厲夫百夫。抱萬言而未上。我有草於胷中。名宜顧於代言。職何曠於乘驄。朝發軔於江城。午余憩于蝶樓。樓空廢而但墟。我思誰兮悠悠。里閭競其來集兮。或遠將于院店。呼村酌而迭勸。感朋輩之情念。有風化之攸關。擬蚩頑之懲治。前於令而賈出。罰施孥而止之。夕馳抵于文松。曰鳳城之初境。距縣治而十里。涉幾川而陟幾嶺。不避行路之迂回。惟拱辰之擬省。及曛黑而將事。䐈與醴則官供。未保合於備禮。勢所然而旋忡。趁五夜而到邸。賴煌煌之火城。惟供億之變色。及輟啜而雞鳴。以其顔於墓下。對鴈亦作情。問三山兮何處。邑號嘉者亦宜。朝送兒而復路。作底懷於臨歧。賖店酒而淅渴。憩汀樹而息疲。路由過於平院。入展拜而遂誠。儼三卓而連腏。寔父子與弟兄。知對待之有時。揆倫理則稱停。肩輿待於南皋。認爲界於江陽。躋涵碧而緬想。歎吾行之奔忙。仰巴翁之心楷。邁龍蟠而鳳翔。眇余生之苦晩。未奉硯於當時。撫今古而嘐嘐。惄余歎兮何追。眼忽明於路左。高四尺者何碑。拭蘚痕而摩挲。世與績而依熹。惟竹竹之二字。賴特書而猶窺。羅也濟也何際。姓乎名乎罔知。要不出忠孝之外。芬至今其尙遺。班余馬而罄折。問耆故而興咨。迨入境而按狀。倅姓朴而何名。云美赴者屬耳。余未及乎聞聆。諗諸吏而迺獲。昔同僚之友生。自東岡之解攜。莫可省其幾齡。豈圖逢於萍塲。行且襲於蘭馨。何須俟夫舘舍。疾驅入於鈴軒。彼亦出於不意。紛倒屣而出門。擇池堂而肆筵。促庖廚使設樽。仍促膝而叙阻。更被曛而縱言。或覓句而聯鼎。且留行而投轅。惟程限遲速俱不可兮。強拂挽而午啓。距陜至高幾許里兮。云及暮而當抵。更加策於叱撥。路所熟而何愁。程長短而信堠。過昭驛則安郵。吾未詳其知縣。以同縣則有誼。纔定館而出見。喜交接之款摯。星羅斗拱。環峙峯巒。不待指點。認是京山。曰我貫鄕。感懷如何。堂誰肯於梅雲。軒尙留於百花。暫掃除於砧谷。恨未遍於諸塋。實靡盬之致也。時或有者奪情。曾有雅於地主。昨已行於棠營。遂含噦而迺發。留一書而消詳。夕就宿於桑驛。卽開善之交疆。上有山而金烏。緬冶翁之遯藏。擥薇蕨於首陽。宛田園於柴桑。孰過此而不式。尙炳炳於倫綱。路何處而西指。舍甘州而金陵。戛酒泉而趕入。昔余以乎負烝。何餘戀於馬曹。有宿奸之嚴繩。雖京尹於五日。足御史之風稜。兔本狡而避罝。魚亦冥而漏罾。逋厥巨而執醜。惡在惡之少懲。趁午上於鳳臺。時亦値其空衙。嗟闤闠之盛稠。挹風烟之嫋娜。曾洪厓之拍肩。共鳧舃而婆娑。杯何避於百罰。句或成於八叉。非無期於後會。撫聚散而堪嗟。惟東山之舊攜。競持酒而來勸。非汝美而美貽。如可袪乎憊頓。夕余止乎黃溪。來歷歷於舊遊。然主人之繾綣。足一宵之綢繆。朝駕言于冷泉。瞻兩賢之遺像。慨余衣之未摳。詎敢望乎肸蠁。中永縣之以火。在所行而旋止。被故舊之錯酬。忘路站之定次。對從者而有靦。令自我而廢枳。何莫非夫酒故。宜不醉之反耻。非在昔之不悔。柰習氣之未已。職由量之未量。往往至於濫觴。安知來者之不如今。我呼我而勉▼(橐-䂞/侵)。洎百里而沃川兮。定舍舘於增驛。莫擧行之此若。初欲隱而無責。亦後弊之所係。枷且狴彼該吏。迄可已於觴政。究其端則由是。欲刊枝而培根。固熟處之難忘。自此信宿所經歷兮。置若存而若亡。驅余駛而若飛。午文義而夕淸。卬其友而宰是。擬一塲之逢迎。纔入境而問俗。政已成而化行。喜豈止於不寐。話且到於生平。屬東閣之新繕。見運斤之頗精。云遠色而選妓。素惡旨而傳觥。何不欲而施人。儂亦戒夫黎渦。及席散而晨升。覺餘蘊之猶多。紛有逢而有別。指前期之無那。厲鵲川而利涉。蓐蜈倉而俶裝。望日下而揚鞭。覺道路之脩長。取龍仁而作程。豈曰無乎所由。同一計於嘉星。庶伸誠於省楸。至果川而絶站。忖帶啣之已卸。盟雖返於鷗鷺。戀更結於犬馬。臣旣乏諫諍之姿兮。只合以不報爲報。如晦父辭忽終南之馬首兮。睨觚稜而疾馳。惟耿光之孔邇。庶遐踵之攸依。求所主於芹頖。嘆太半之皆非。時維巳午之交兮。入夜甚雨而迅䨓。睡難成而色沮。起加衣而徘徊。儘是乖氣之致兮。扣閶闔而欲問。念吾行不自先後兮。幸知免夫又窘。歸已決於刀頭。勢柰阽於弩末。縱黽勉以淹滯。保無換於裘褐。間名勝而交遊。匪自我而息絶。固難適於鑿枘。所以殊於塗轍。矧朱門之海深。詎可擬於見說。吾有受而掉臂。仰邵翁之旨訣。書奚上於光範。徑亦阻於終南。所勿視其巍巍。吾自葆於枯淡。槃豈妨於空茵。竿已任於上鮎。底吾行之遲遲。蓋彼此之一時。方朝野之延頸。孰不會于京師。非吾王之倦勤。畀萬幾於重离。仰仁孝之夙彰。徯治化之普被。阻周行而曷咨。遭舜世而溢喜。三朝餘而一豫。時駕鶴於春塘。從卷阿之矢音。試詞臣之篇章。奚徒集於駿艾。亦不遺於龍驤。臣以舊於簪履。猥隨後於鵷行。賡璿題而忝進。鹿呦呦而方鳴。聆仙樂之渢渢。數晝漏之丁丁。才難奪於獸袍。耿始覲於龍衮。傳河頌而讓能。獻曝願而遂悃。惟邦慶之荐湊。彌厥月於初秋。祥果協於繞電。於不顯乎玆庥。謠方興於四重。綍俄宣於八方。呼嵩班而參賀。在遠臣而何光。復何事於等待。出脩門而理裝。指復路於雲嶺。僦輕舟於漢水。心慆慆而莫遏。已料理於筇履。同鳧鴈之去來。孰有無於行止。惟就餞之有人。見詩谷與秋士。來鶴山之贐章。异稱道之過情。欠若人之則哲。余自反而顔頳。誰持襆於惠司。云是月波亭主人。停余驂而霎訪。接旣款而挽又勤。若諉旅橐之見乏不可留。曰我分此月餼。荷仲知而縱感。受齊餽之無義。等因驚而決飛。却遂初於田里。誇我泉而我池。或左書而右史。誓此樂之不告。詠於是而歌是。</text>
<title>新江泛月</title>,<text>慣上新江艇。玆遊似未曾。兩峯來擊汰。萬頃入憑凌。待月呼歡伯。逆風信最能。何須輕返櫂。沿遡達晨升。</text>
<title>臨飯有賦</title>,<text>一自蘆娥入。遂無虆散供。茗香隨手罄。荼苦入喉舂。野遠稀蒲鴿。園疎掃籜龍。麯生交又絶。寧欲餐芝松。</text>
<title>秋夜孤懷</title>,<text>終日陰雲暮乃雨。枕肱不寐聽簷鈴。隨時蟋蟀吟寒壁。迎滴梧桐墜古庭。夜景江山渾混合。天光南北莽蒼冥。悄然就寢翻然起。飛瀑瓦溝聒耳鳴。</text>
<title>水月村卜宅</title>,<text>荒寒山谷內。昆季四三家。危磴縈微徑。疎籬帶晩花。討安棲息定。聊老飯茹加。此况雖云薄。囂囂亦足誇。</text>
<title>偶賦。用劒南韻。五首</title>,<text>有屋置三間。余亦非拙謀。不復羨渠廈。聊以適葛裘。倚枕成一夢。非蝶也是周。隨暄掃簡蠧。決溝拾禾蟊。聞嚶出遠林。策蹇指山郵。恐敗友鹿盟。出門笑便休。						我非取幽獨。境僻自絶喧。客豈以謝稀。書已因嬾捐。不堪無一事。出遊擬駕言。始計將奮翼。更思却墮烟。正如老卧牛。欲起忍受鞕。得魚有不計。未似總忘筌。						自我定幽居。坐卧不離山。平生狷狹性。漸如馴致寬。非是工夫到。無物更引端。儉約固不恤。士也本色寒。一事除不得。吟詩字難安。肯避詞人嘲。飯顆任瘦顔。						一區深且奧。於焉定薖軸。竹飈塡我耳。山嵐羅我目。欣然若會心。信手抽卷讀。憂虞耐始遣。工夫著迺熟。悅在芻豢外。方能果我腹。若解分素定。隨遇無不足。						娛老如之何。枯槁葆林趣。定無討特想。勉不失舊步。搜尋久已休。無用貿芒屨。飧宿雖有所。何殊犯風露。勃磎非細故。怔忡又關慮。契闊猶胥謀。努力收園芋。</text>
<title>幽居偶吟</title>,<text>不是吾廬深復深。世人錯訝如雲林。結茅適得遵河上。抱甕惟堪老漢陰。試擲朝飧留雀啄。長開夜戶待麋尋。幽居近况徒如許。非是何須較昨今。</text>
<title>入尙衣院初直 甲子</title>,<text>古制綴衣職。忝叨入尙方。䌤縫宜御襨。薰襲剩天香。有命藏韓袴。無才補舜裳。數宵淸禁直。加服起彷徨。</text>
<title>奉賜蓋南還。道中口占。</title>,<text>皁蓋南歸路。飄揚輒有情。影添丹桂轉。光入翠雲停。重是君王賜。追爲父母榮。何須鄰里耀。然後小伸誠。</text>
<title>春臺臚唱後。有感退賦。</title>,<text>十年最困者。一日壯元郞。昔我先君望。追惟涕欲滂。</text>
<title>尙方直中。撥憫構三十韻呈朴聲仲 榮東。兼示姜聖翼求和。</title>,<text>山南吾輩洛陽客。少小相從此會圓。縹緲鄕關憑眺後。支離霖雨獨吟邊。炎蒸耐去凉微著。辛苦嘗多內始全。盡倒輪囷資說話。且將追逐結夤緣。經綸易負三千字。裘葛飜驚四十年。做得嵬科眞幸矣。欲尋初服却茫然。公知出處方省括。儂昧升沉不繫船。已識浮榮雲外在。最憎丐狀郭東旋。若登臺閣君懷鶚。強忘江湖我嗜鯿。蘇子舟中波淼淼。右軍樓下月娟娟。秋生澤國明朝鴈。風緊園林竟日蟬。聯舃趍班疑葉縣。哦松隨署哂藍田。快含杯酒愁何在。暫阻宮商鬱未宣。按籍提攜安石妓。呼燈朗讀角弓篇。云爲每被艱難遍。疎懶無妨疾病纏。吾道由來本如許。俗人那得或能焉。緬思昔哲悠悠歎。聊與情朋細細傳。世事糾紛嚬頞久。名塲遐浼獲心先。飮冰息渴淸踰醁。閉戶防喧靜學禪。興到崢嶸盟野鶴。詩成早晩贈春鵑。耽求傑句終慳玉。故涸殘源肯避涎。蕭寺虀鹽時想像。西州簪紱共留連。評論今古規模裏。俯仰乾坤廣漠前。雅重激揚推叔度。志勤怡悅慕王延。謳歌况復唐虞見。詞律休言漢魏專。眉宇急消鷗渚趣。軌儀端合鳳池賢。馬逢阪路羈猶力。鷹就鞲絲擾乃拳。矩律儒宗應樂地。器成羣品有仁天。區區蕘語勿之棄。苒苒菁華恐屢遷。坐待危軒虛籟發。走邀閒躅解榻懸。</text>
<title>自直院陪冕服進延陽門</title>,<text>煌煌黻冕瑞雲垂。晨入天門拜獻歸。補闕誰當山甫職。許身臣切少陵唏。文章造次追三代。制度由來取兩儀。爲是廟朝勤致美。定知從儉宴居衣。</text>
<title>苦熱</title>,<text>羈廬窄窄也無風。度柳聯松未有功。滿目喧囂圜圚裏。關心纏束罩籠中。何能駕葉間浮海。更欲烹茶試問蓬。鬱怒煩咷渾不可。從前欠著一番工。</text>
<title>坐直偶吟</title>,<text>禁園淸且幽。秋日意悠悠。簟滑波濤走。軒高日月浮。好顔來白岳。歸夢繞丹丘。呼取城頭酒。消愁與爾謀。</text>
<title>聞辛文詹直在槐院。叙咫尺相阻之懷。</title>,<text>三旬強半院中留。搖落羈懷到底愁。遠峀關情攲枕對。名花解語隔簾酬。未如江海專閒趣。誰道蓬瀛選勝遊。此意輪囷知者少。明朝攜酒上仙樓。</text>
<title>聞朴聲仲欲呈旬下鄕。走筆寄示以止其行。</title>,<text>君去不宜速。君歸且莫遲。新王側席日。賢宰秉匀時。瓢繫知爲拙。瑾懷竟有施。不聞杜陵子。招隱強題詩。</text>
<title>次呈李正郞 聖應</title>,<text>羈思病懷兩寂寥。忽逢詞伯慰今朝。有無不數司衣吏。輕重猶關結襪僚。只把身心隨處穩。誰將名利箇中超。浮生勝集眞非偶。倚醉吟哦雜戲嘲。</text>
<title>久客撥憫。寄呈伯仲氏。兼示舍弟。三首</title>,<text>追惟往事淚先流。庚戌年間始遠遊。亦有癡孱攀桂日。幾多傷愴吟莪秋。罪深蔑孝窮天地。跡滯微班遠墓丘。倘記趨庭諄複誨。弟兄相好式無猶。						千里纔回千里行。相逢卽席別愁生。僑居贅室嗟余弟。哭夭殘年柰伯兄。無地更揮登岵淚。長時徒切望雲情。似聞郊野秋將熟。倘免兒啼婦歎聲。						羈思宦情較孰優。四人一室却無由。山川迥絶心何阻。鴻雁差池夢亦悠。強把單巵理厚味。難分斗祿療飢愁。歸期每向同僚議。漢水輕舟擬菊秋。</text>
<title>直中聞李正郞歸鄕。忙草二首敍別。</title>,<text>東城相別意悠悠。征客扁舟漢水頭。京尹瓜期眞五日。吳江蓴味正三秋。從知宦海多翻覆。且向杯樽惜去留。童稺候門爭喜氣。他鄕寧復記同遊。						把酒相看意氣濃。行休無處不從容。由來直道逢三黜。自是微忱戀九重。坦道何須嗟蹶驥。壯年容易試屠龍。杜陵幾做郊居夢。催發輕驂趁曉鍾。</text>
<title>與權日之遊宋洞。奉翫曾朱壁立四字。</title>,<text>尤老凝心石丈顔。行尋宋洞洞幽閒。經營更費華陽後。氣象曾看赤壁間。異代三賢同此道。吾東萬古幸玆山。知應鬼護神呵秘。竟日摩挲不肯還。</text>
<title>景慕宮陪從志喜示諸僚</title>,<text>吾王晟禮協周成。景慕宮從太廟行。入戶周旋瞻肅仗。環橋觀聽動懽聲。怳疑羽衛從天下。漸覺葵忱向日傾。寧考威儀臣亦覩。愀然如見想宸情。</text>
<title>秋夕。次杜少陵秋興。八首</title>,<text>爭道秋聲在上林。峀邊城際更森森。歸雲淡薄和樓影。遠樹扶疎値洞陰。恐負佳辰時覓句。乞休公暇少安心。故園物色應如許。擣練家家起暮砧。						淸漏丁丁轉午暉。靜中心事少幾微。何從暮杵便風急。無數嬌禽繞樹飛。物色京城今日好。風流湖海此時違。鄕園樂事知多少。聞道前郊黍稻肥。						庭梧蕭颯露光斜。井幹麗焦總物華。南客未歸逢鴈使。滄江遙望阻仙槎。千重錦繡城東樹。一抹樓臺月下笳。莫道芳菲隨處歇。九秋來日又黃花。						床書看罷且敲碁。秋氣令人特地悲。翠黛成行初退後。白雲呈態暮歸時。細探景物吟哦久。靜攝形骸睡起遲。長天茫闊鴻聲起。此際陶翁有所思。													鄕山回首是前山。久對深紅積翠間。令節省塋人所辦。經年留洛我何關。蟲吟喞喞煩驚夢。雨色霏霏觸照顔。揆分不堪奔走役。遐蹤愁殺阻鵷班。						支離離恨著心頭。一日三秋幾度秋。眼底非無無限景。樽前空有有時愁。淸詩合寫蕭蕭葉。夙約還欺泛泛鷗。未敢言歸歸卽已。我家何在在南州。						做成科第亦云功。今古英雄老此中。千里從師曾北海。一年爲客又西風。蒔花種竹違心素。結綬縹纓發面紅。終是江湖遊散態。明農他日拌村翁。						終南漢水入逶迤。乘興翩𦒘度小陂。燕鴈差池分底處。鷦鷯棲息有餘枝。家山久矣音書阻。洛社居然節序移。最是仁天均雨露。此身隨處詑垂垂。</text>
<title>監刈卽事</title>,<text>民言趍赴吏云頑。寬猛中間總兩難。強用箠鞕悲澤令。誰焚契券效馮驩。平均有尺人皆見。輸捧依規我不關。被有明朝鉤摘事。寧辭度陌又登山。</text>
<title>舟中得朴聲仲書。有懷因寄。</title>,<text>白蘋吹浪夕飈寒。一色長天泛彼閒。別浦漁歌三闋後。故人書面數行間。仙舟恨未同元禮。雪夜要將訪戴安。東洋橋頭須我待。浮生聚散恐無端。</text>
<title>權戚謹汝爲我經紀寒衣。感賦以寄。</title>,<text>裘葛隨時裼袷間。秋來羞殺尙衣官。貧妻尙笑王生泣。故友惟憐范叔寒。不是素心輕暖在。從玆旅塌起居安。欲將此誼憑鄕信。他夜長廊擣練閒。</text>
<title>聞朴聲仲下鄕。忙構以贈。</title>,<text>迭唱離歌到渭城。曲終寒葉又聲聲。羨君易乞歸庭暇。嗟我無緣展墓行。憑寄家書還索莫。討論心事更丁寧。摻裾倍切平生感。何但河橋送別情。</text>
<title>送鄭念朝下第歸鄕</title>,<text>朝來出別意悠悠。唱罷離歌更上樓。莫效昌黎揮灞淚。恐添王母倚閭愁。雲開嶺樹仍前渡。秋盡關河淼遠流。倘記城東孤寓客。洛中從此少從遊。</text>
<title>次興海李上舍聞喜宴韻</title>,<text>聞君家在曲江頭。題榻功名早一收。翰墨應傳司馬賦。詩人爭和俊民謳。趨仍彩服春暉永。攀得恩花聖澤流。異日雲程鵬再擧。三槐亭畔又玆遊。</text>
<title>次辛文詹九日登高韻。兼呈同遊諸詞伯。三首</title>,<text>山猶積翠菊初黃。潤色前林淡淡粧。靖節先生如可見。更從籬下嗅餘香。						回首嶠州路漸長。客愁鄕思兩茫茫。邇來幾做郊居夢。杜老雖貧有草堂。						藍袍忽欲製荷裳。吾道由來在括囊。其柰君恩猶未報。諸公須拭櫝中藏。</text>
<title>直院中。徹曉無寐。拈韻遣懷。</title>,<text>更深僊漏滴。喧息夜簷齊。樹戶寒猶透。籠燈照不迷。偶成鄕裏夢。誰遣禁中棲。輾輾仍高枕。沉思捫壁題。</text>
<title>約與春曹郞要鄭持憲士安 日泰 攜妓同遊</title>,<text>東城近日少追隨。乘興居然到習池。一隊紅粧圍軟座。五更明月照深巵。提攜未敢追安石。繫戀那無贈李宜。讓與風流詩酒伴。書生依舊坐如癡。</text>
<title>酬朴掌令士謙 廷儉○二首</title>,<text>霧捲前山雪裏遙。解逢詞伯趁今宵。覺來客夢俄江海。探出囊詩幾月朝。人事天時看苒苒。梅心松韻坐寥寥。依依不盡聯牀話。大筆揮時篆焰搖。						東城騎馬爲逍遙。偶値霜淸月滿宵。千里常多團聚日。寸心同向聖明朝。相看鬢髮飜蕭颯。聊賴樽醪遣寂寥。忖得叮嚀臨別語。肯從名利著膠搖。</text>
<title>自直院拜進貂皮于各殿宮。後蒙三部靑囊賜送之恩。感喜以志。</title>,<text>紫綬靑囊下壼幃。賤臣何有聖恩偉。添來錦上花紋轉。佩出腰間日色輝。遠邁巴翁蒙賜履。但聞韓篋命藏衣。絲毫報答才靡逮。竟日摩挲屢發唏。</text>
<title>參明政殿陳賀班。退賦三疊律志喜。</title>,<text>甲年徽號議隆仁。鏤玉雕金箋上親。文孝朝三誠始徹。漢官盈百禮初伸。消瀜白雪噓春意。慰答蒼生降鳳綸。何幸身逢千一會。從玆邦國命維新。						女中堯舜又宣仁。何况媚姜望八親。節近流虹祥荐至。春回寶莢頌宜伸。彤毫乏力摹天日。盛世無心老釣綸。最是先朝勤寤寐。追惟誰昔感懷新。						將享遐齡驗以仁。文孫何况顯揚親。始由謙抑徽音靳。終感怡愉孝理伸。頌叶九如承茂柏。祈騰一曰繫長綸。羣僚擬進煌煌冊。來歲正元迓命新。</text>
<title>次朴士謙韻</title>,<text>夜色千門轉。天心一鑑懸。訪梅看這理。隨月讀何篇。靜寂身如遠。淸新病欲痊。無人會此意。一笑自陶然。</text>
<title>送別李奉化久源</title>,<text>侍從前後主恩新。傲吏行裝趁早春。錯節應恢游刃手。通才曾許讀書人。淮陽一卧緣徒重。毛義初心屈爲親。付與江山官暇興。佳篇休惜遞筒臻。</text>
<title>參仁政殿新成陳賀班。退賦五言十句以志喜。</title>,<text>那知周火德。遽失魯靈光。列聖曾垂衮。文孫已肯堂。南薰餘制度。長樂舊儀章。仍貫稱華儉。因災轉吉祥。役民來以子。揆日定之方。軒豁風雲積。穹隆日月揚。旣成胡不落。爰處以爲望。宗伯遵遺典。大僚奏御床。蹌蹌趨庶位。赫赫儼明王。胥賀騰山祝。從今樂未央。</text>
<title>追思歲杪參望夏禮光景。次巴谷翁丁卯元日韻以遣懷。</title>,<text>瞻望明天昔此地。匹夫心曲敢敷陳。謳歌今日追思漢。播越當時想象邠。節過涒灘猶小檜。人無敵愾久荒榛。淸翁秉執尤翁闡。更向皇壇感慨新。</text>
<title>新年自警</title>,<text>生憎鏡裏減容輝。坐見光陰捷駟飛。在不惑時曾有惑。近知非歲詎無非。秪緣未覰精微處。更欲潛探善惡機。倘著工夫無自棄。襟裾牛馬豈同歸。</text>
<title>挽朴季翼 光朝○二首</title>,<text>淸風千古伯夷家。詩禮相傳子姓佳。早業文章期獨步。晩妨鉛槧惜沉疴。堂兄有壻光三倍。心友如君世幾何。一別年來仍永訣。謾孤鷄絮淚滂沱。													明霜淡水好心期。流輩交游閱去知。爲恤貧寒頻有訊。自登科第倍相思。西州路遠伊人阻。東野書來使我疑。倘識浮生無百歲。篋中珍護舊題詩。</text>
<title>病中無聊。寄示姜聖翼求和。</title>,<text>一旬移枕強支梧。遠客東城轉轉孤。欲把深杯還怯病。纔成短句却嫌蕪。遲歸不翅山川隔。催老其如歲月徂。賴有心朋隨日夕。此時懷思解憐無。</text>
<title>見姜聖翼詩軸。豔歎賦寄。</title>,<text>多謝郵筒替寄來。旅遊千里好顔開。江山到處增文藻。杯酒前宵傍雪梅。不謂騷人無數輩。每吟佳什獨千回。侯生坐縮轅翁鼾。石鼎相聯亦眇哉。</text>
<title>次姜同樞 錫龜 陞資韻</title>,<text>滿城槐柳擁車塵。爭覩先朝逮事臣。漢閣曾聞謇諤士。周家偏眷老成人。風裁隱動千官佩。恩圈全堆兩鬢銀。八十西來眞不偶。莫將歸棹問前津。</text>
<title>賀聖痘平復</title>,<text>翌日候班喜吉康。禮宜郊廟薦馨香。襟紳競集騰三祝。綸紱俄宣聳八方。文考精靈常眷佑。邦家基命本深長。庶幾無疾微臣願。春色天桃識聖王。</text>
<title>次金正字 龍範 見寄韻</title>,<text>數宵違穩話。無處不相思。多謝傳筒意。還慙覆瓿詩。春遊如可辦。花發肯云遲。明日東城下。丁寧更會期。</text>
<title>院前有三株杏樹。開花參差。拈韻以賦。</title>,<text>雨後和風陣陣吹。三株紅杏蔭門楣。春光昨日如今日。花事南枝異北枝。早晩同功胎子後。參差受氣化翁時。垂垂禁院何事種。知爾偏蒙雨露滋。</text>
<title>院中逢春。惹起思鄕之懷。信筆以題。</title>,<text>朝起餘慵午睡遲。故園桑柘夢猶疑。樽前覓句何題目。院裏逢春欲展眉。繞郭人烟寒食後。拍簾山色晩晴時。倘知花事渾無定。不必歸程計日期。</text>
<title>次李東里韻。送姜聖翼之完城。</title>,<text>豐沛舘前客夢依。西湖相望草離離。因緣世故將分手。多少鄕愁未了眉。言或紛繳歸善謔。身無拘撿恃深知。爲稅征驂思一策。明日先題喜雨詩。</text>
<title>次姜正言韻。謝其趁朝來訪。兼示其季校理文擧。</title>,<text>近緣無客客眠慵。那料朝來枉皓翁。夙仰文章齊伯仲。已敎名姓誦兒童。長雖不俠宜加敬。和以羣居豈苟同。最是瓊琚來錯眼。風烟多少揣摩中。</text>
<title>寄李正郞而拱 奎鎭。兼示諸詞伯。</title>,<text>白岳山光聳碧空。天機流處塡街鍾。蓬萊殿近隨仙侶。槐柳風來喚睡慵。措置誰家數畦菊。淸寒我逕一般松。遊從總是幷州客。休日何妨談笑供。</text>
<title>代直廟署。敬賡望廟樓御題聯句。</title>,<text>聖子神孫繼又承。閟宮深處氣蒸凝。隨時殷禮惟恭幣。從古邠民趁鑿冰。萬歲邦家文考烈。一心誠孝後王烝。因緣有事榮初入。偶作兼官濫復登。始識儀文依倣有。自從經籍講論曾。心香暗注愀如見。御氣昭通感又兢。况復紗籠霄漢揭。長敎璿戶月星澄。薦當橘柚因從事。執以豆籩若不勝。念切奉公公務恪。恩深逮賤賤身膺。腏食當年臣鼻祖。寵光今日我雲仍。百福皆從誠篤摯。九如先祝日恒昇。何謨不是諴民念。三白王言永命徵。</text>
<title>又賡望廟樓御題禋字韻</title>,<text>萃心王假廟。觀德世精禋。此義遵由舊。微臣獲見新。問人隨每事。攝祼待明春。盥讀璿楣字。從知聖慕伸。</text>
<title>皇壇修改後。退賦志感。</title>,<text>高壇百尺擎蒼穹。上有皇靈儼陟降。憶昔寧王薪膽計。至今東國檜曹風。伊來想象華陽裏。何幸周旋禁苑中。志士千秋無限恨。蜀山遙寓拜鵑衷。</text>
<title>憶舍弟心會</title>,<text>疎慵期勿乃兄如。默計渠年卅有餘。白笈棲山應對案。靑驢啓洛未聯裾。團圓暗記前宵夢。消息憑傳去月書。滿眼黃槐秋欲晩。季兮努力早來歟。</text>
<title>復用前韻。憶伯仲季。二首</title>,<text>西州遠客意何如。颯颯凉飈睡起餘。風雨前宵同對榻。菊花佳節倍霑裾。常常著念臨分戒。略略爲言替寄書。五斗令人湛樂阻。肯云來汝我歸歟。						世事居多意不如。寧云無故早孤餘。初非鵠相兼鸞質。幸免牛襟與馬裾。各自追思懷簡日。且將披讀在床書。卯君年富尤加勉。寄語二兄提掇歟。</text>
<title>謁南關王廟有感</title>,<text>蓋世英姿貫日忠。角鬚棗面凜餘風。芟夷僞操權奸計。圖報恩兄義主衷。炎運柰如移大漢。凶鋒非可諉阿蒙。千秋烈氣消難得。助順扶危眷我東。</text>
<title>和姜聖翼韻因寄</title>,<text>硏出莫邪寂斂光。籍君聲價重山陽。經綸案積三千字。產業家無八百桑。簪紱令人爲客久。西南到處得朋良。更加十駕嗟難及。已識工深志又強。</text>
<title>姜聖翼舍舘。與諸益共賦。</title>,<text>忽覺年華晩。相守客燈深。詩成霜挾字。歌激劒知心。枉比連城璧。寧耽買賦金。旅遊堪潦倒。頭上愧花簪。</text>
<title>更用杜工部韻共賦</title>,<text>經年棲屑式微微。忽覺光陰迅駛飛。性厭交遊迎客少。詩緣生澀和人稀。胡爲切切夷門鐸。猶是靑靑楚客衣。會待明春江右路。有禽啼送不如歸。</text>
<title>直廬。和姜聖翼寄來韻。</title>,<text>朝來解塌夜開門。爭似童年竹馬村。刺促何爲呼白酒。留連不覺到黃昏。潛䨓乍動梅傳信。宿霧全消桂降魂。只把新詩堪破寂。淺深交契更無論。</text>
<title>又次聖翼見寄韻</title>,<text>逢塲餘蘊別來記。長似蕉心襞未開。可惜西樓前夜月。空辭一塌故人杯。行吟得景詩成草。無力邀賓港沒苔。遊戲西州眞不偶。年華荏苒莫相催。</text>
<title>與鄭員外玄若 進明 替直。歸賦以寄。</title>,<text>冬夜春郞坐一燈。不堪風雪曉侵凌。子來幾日平安未。我直三宵閱去曾。煩牒押來隨吏睨。微啣帶久被人憎。若將有事還無事。肯羨藍田舊縣丞。</text>
<title>典司寒祭</title>,<text>春官承赫命。冬夜祭玄冥。肸蠁神如在。吉蠲祀孔明。陰機須闔闢。諐度佇昭平。爲是周凌納。不怕雪寒勍。</text>
<title>登公州拱北樓。次板上韻。二首</title>,<text>錦江形勝擅東南。始信仙翁翠老談。春雨偶然停使蓋。天風無限拂征衫。城因石勢危成堞。湖共山光練帶嵐。路指長安期有日。已敎前渡渡輕驂。						白水靑山地盡頭。人烟舟楫盛熊州。羸驂昔慣征西路。遲日初登拱北樓。萬古關防誰節制。一楣題咏總名流。憑軒遠眺猶餘興。留與沙禽約更遊。</text>
<title>一間屋茅捲籬撤。又爲雨所床床。自歎以自遣。二首</title>,<text>一間爲屋半間加。茅捲前宵雨又過。不惜藩籬剖破盡。逢人自道大方家。						容吾身外更何加。廣廈千間不是過。偃仰時時成一笑。陸居猶侈僦舟家。</text>
<title>挽安和菴 景楫○二首</title>,<text>數間茅屋晩山阿。卓犖襟懷醉後歌。友尙杜陵詩格古。居仍柳下性姿和。曾知匣劒逢時用。誰謂神蹄半道蹉。最是天門臚唱日。壯元高價讓於他。						每從深酌道吾眞。牢卧龍岡志古人。文譽早傾全嶺士。盛遊空負曲江春。爭瞻寶樹遺芬遠。幸託喬松眷誨諄。忍說新塋雙劒合。題成短誄望蒼旻。</text>
<title>聞白博川東修蒙宥歸鄕。寄示留別。</title>,<text>俄聞恩綍下彤墀。江草江花雨露時。萱室爲憐臨老母。天門許入上書兒。一樽談話郡齋夜。四海親朋淸洛湄。也識跚蹣還健步。寧敎頗牧謾低垂。</text>
<title>次淸溪權上舍卜居韻</title>,<text>靑山斷處一茅屋。春日行行到隱居。巖下人今羣鹿豕。江湖我亦嗜鯿魚。膏車異日休投轄。問舍芳鄰且捻書。可是亭亭峯影下。飄然何必就匡廬。</text>
<title>嚴江泛舟 二首○幷小序</title>,<text>今春之大比。吾鄕之得點額者凡三人。而文二武一。還鄕宣恩已。次第謁地主。地主以爲十室三科。實是希有之事。一日爲書遍速。會于嚴江之上。侯曰玆豈非勝集乎。若有好事者。則可掌記以張大。而補入於輿地勝覽。不爲侈矣。於是泛舟遡流。杯酒談話。竟日以相樂。於戲。在昔吾鄕之登科第者何限。而與太守同其慶則未之有也。柳上舍季若 宜漢先爲律詩以示余。余亦追次以志焉。時丁卯五月二十五日也。						官暇招招客共舟。淸遊不必待高秋。千年境勝嚴陵瀨。半日仙緣羽化樓。龍虎相騰三榜眼。桂蓮曾上幾人頭。况今偃室絃歌菀。玆會他時又此州。						山嵐滴滴水雲深。上有鳴禽送好音。十里官楊靑擁蓋。萬竿松籟靜聽琴。遊從共得滁亭趣。憂樂誰存范子心。移席斜陽笳鼓歇。婆娑人影向前林。</text>
<title>喚仙臺</title>,<text>高臺縹緲與雲浮。三洞風烟接素秋。滿酌流霞塵更掃。鸞驂幾日肯來遊。</text>
<title>宿月城草堂</title>,<text>我來問春翁。何事萬山中。非是果忘世。猶堪詠匪風。當時薖軸地。今日講磨宮。遺象十分對。朝陽向竹牕。</text>
<title>龜巖</title>,<text>七分其石十分龜。納錫當時大寶遺。欲訊河淸千一運。待他鱗甲轉神機。</text>
<title>噴雪潭</title>,<text>激石跳空奮欲飛。無冬無夏雪霏霏。十分認爾水哉水。爲物撕捱有是非。</text>
<title>卧龍亭。次龍湖原韻。</title>,<text>東南形勝數玆州。湖老名亭境更幽。鼎峙靑山天半落。鏡分湍水枕邊流。風流一代龍曾臥。荻月三秋鷺共遊。春草年年人不到。短汀斜日繫孤舟。</text>
<title>謹守亭</title>,<text>未見知名區。登臨興更幽。平泉依別圃。丹雘曜長洲。落照殘山外。歸舟暮渡頭。藏修眞得地。何但恣敖遊。</text>
<title>挽宋性潭 煥箕</title>,<text>尤翁創道學。不墜在先生。見義施爲勇。隨時進退明。士林開蔀蔽。邦國賴昇平。皋復聞朝野。誰非哭失聲。</text>
<title>挽庠谷權丈</title>,<text>淸羸終不敵深疴。踰七於公孰謂遐。殫心腏享功仍就。以禮持憂老愈加。每躡高軒瞻竹樹。早從賢胤作蓬麻。寢門昨哭猶餘淚。憑寄南雲雨色斜。</text>
<title>寄簡泮舘直中。借看宋子大全。</title>,<text>學貴思前哲。官閒讀底書。石渠應萬卷。玉汝又三餘。鏡力生花眼。爐心耐雪裾。無緣除口棘。倘忖此懷歟。</text>
<title>舍弟云以至月發行西上。思想政切。詩以遣懷。</title>,<text>我洛城時爾達城。還家云復向西行。月日坐看三四過。程途默計一千盈。鴻叫遠浦眸頻送。雪摶羈窓夢幾驚。雖幸做科無足貴。前車何不視渠兄。</text>
<title>正錄廳會飮。寄𥳑高山郵責酒債。</title>,<text>尋常酒債辦無因。強說高郵俸不貧。直欲消愁資話料。雖同竊飮恃情親。雲安未必乘舟下。江縣何須送使臻。戲假芹宮書遠寄。解憐霜滿月明辰。</text>
<title>次寄權日之約待春和遊償</title>,<text>郵筒遞到意猶新。何况今朝見故人。不覺鄕關迷道路。休云京洛少朋親。也知上苑花經眼。留待東城雨浥塵。客裏何嫌無濟勝。錦囊風物不全貧。</text>
<title>過淸道</title>,<text>入境悠然緬濯纓。滄浪自與郡名淸。擬尋杖屨逍遙地。庶展生平景仰誠。</text>
<title>與李承宣而執 鼎秉 入東京府懷古</title>,<text>鷄林之下鳳樓傍。有國新羅何杳茫。經一千年延歷數。從秦漢代閱興亡。瞻星臺影圍平野。半月城陰倚斷岡。玉笛金鍾依舊在。聲傳午夜聽堪傷。</text>
<title>謁玉山書院</title>,<text>黌堂只在翠微間。林雨霏霏客叩關。境布琉璃俄眩眼。庭圍松柏完承顔。洗心細聽淙淙澗。仰德高臨漠漠山。剛恨小生生也晩。摳衣未及侍燕閒。</text>
<title>駕鶴樓。酬李使君 憲周。</title>,<text>客到鰲山不惜留。爲逢賢宰試登樓。風烟積處應三島。瘴雨開時又一秋。鳧舃曾期聯葉縣。萍塲那意識荊州。使君從弟永川在座。 更脂井轄催行李。休訝遊人不好遊。</text>
<title>三郞江舟中。贈鄭督郵玄若。</title>,<text>滄桑閱劫十年間。記得前遊夢覺關。湖海相逢驚白首。杯樽急把借朱顔。秋容隱若幽深樾。帆腹浮來遠近山。何似奔馳蹄轍下。篙師能使馬曹閒。</text>
<title>嶺南樓。用崔𥳑易望京樓韻。</title>,<text>登樓忽憶乘槎騫。漂渡天河底定魂。竹覆平郊迷客路。火明前浦出漁村。詩難取次凭危檻。身欲孤高望故園。賴有雲娘共攜上。西風料理濁醪樽。妓雲節。曾爲尙方針線婢。及老退歸。偶逢於二十年後。故及之。</text>
<title>家弟發節使延站行。頗苦形役。賦示以安意。</title>,<text>奔馳長路轍蹄間。自是郵丞職所關。垂老吾猶曾沒首。爲貧渠可且舒顔。已敎斯立屈藍縣。肯效稚圭移北山。却羨田翁茅店裏。興居隨意醉眠閒。</text>
<title>愼煕遠 性穆 赴廷試。於其行也。詩以贐之。</title>,<text>去歲洛城君別我。今年吾亦送君行。白頭爲客問何事。紅紙題名未是榮。衡岳披雲應剩說。梁園賦雪也關情。歸 煕遠言若不利於廷試。將轉向金剛。 時定不從淸灞。眉上靑霞勃勃呈。</text>
<title>謹次慕濂齋鄭公旌閭落成韻</title>,<text>忠孝由來道幷行。圃翁孫子事親誠。誰儔合有韓公奬。不間眞如尼父評。及此旌標知晼晩。待他貤贈定分明。試看賀鷰依前白。觸物油然感意生。</text>
<title>次族姪晦甫 佑根 錦川幽居韻</title>,<text>瀟灑仙庄出錦溪。頭流東麓石峯西。工夫未暫因衰廢。言語居常以古稽。騏驥老猶千里志。鷦鷯分足一枝棲。春來擬逐漁舟去。却恐桃花漲小蹊。</text>
<title>家弟自省郵還。移卜牧溪。作此以示。</title>,<text>水村曾賴爾。牧社且隨余。比佽他何得。依毗此莫如。堪誇干秩秩。安用屋渠渠。公藝終難及。猶分咫尺居。</text>
<title>挽權惟敬 徹中</title>,<text>九月霜花照客杯。那堪明日獨登臺。二三鄰友如星散。七十年光有夢催。數闋峨洋從此掩。一生悁菀向誰開。追惟往事寧無語。延望江干落木哀。</text>
<title>七月十五日。家弟以國子入代言。首擬蒙恩點。出肅陞六。未幾登臺。喜賦以志。</title>,<text>爾蹤甚遠爾姿柔。言路何能以直由。未望經筵推鐵面。莫敎臺閣讓魚頭。伏靑也繫齊民隱。披赤要紓聖主憂。無然喑默如渠仲。柏府前啣秪自羞。</text>
<title>朝陽閣。敬呈李主倅 憲祖。</title>,<text>一別京華歲幾遒。俄聞五馬下南州。因緣早有膺門友。邂逅仍成偃室遊。笏外靑山供北望。杯前白水問東流。當筵不用逡廵態。朱紱應憐我白頭。</text>
<title>卽事</title>,<text>雨過溪聲迅。稻收野色賖。秋懷憑落鴈。詩料對寒花。去去披林邃。遲遲到日斜。扶衰恃枯策。歸卧是吾家。</text>
<title>家弟卸臺職還。賦示以勉。</title>,<text>言路如繩自上恢。秋天一鶚立風裁。爲心不向天津去。免被三藏覰得來。</text>
<title>權舒之 思安 挽</title>,<text>善或過人窮亦然。婆娑自在一林泉。耻隨流輩華靡鬪。遵得先規悃愊全。靑山有力須君閉。黃菊何顔向客鮮。蔥竹同遊俄入夢。淡烟殘照暮江邊。</text>
<title>梁而元挽</title>,<text>許以忘年早受知。及夫觀聽畏如師。蹭蹬志決雲林卧。晩暮工存典冊披。爲弟友恭由性得。有兒賢孝底謨貽。泛溟歸路高軒過。倘記前春慰腹悲。</text>
<title>遣懷。用杜工部韻。</title>,<text>風烟來漠漠。林峀立亭亭。茆屋依人白。衣袍抵老靑。陸游憂識字。劉向懶傳經。不覺沉吟久。裵徊待月星。</text>
<title>回甲晬日志感 乙酉二月三十日</title>,<text>知吾是日降爲人。夢覺關頭度六旬。箴訓未能從世守。洪匀初豈在余貧。鏡臨白髮何心惜。舞憶斑衣有淚新。強聽阿兒杯酒設。在誠宜欲一番伸。</text>
<title>露梁謁忠武祠</title>,<text>水白山靑出一潯。客行於此轉懷深。倒回溟渤千層浪。寄想雲霄萬古心。計在征胡看尺劒。歌成出塞費孤吟。忝叨山長吾何敢。多謝襟紳會若林。</text>
<title>上錦山</title>,<text>堆錦爲山壓大洋。由來形勝擅南鄕。始知博望乘槎興。無恠昌黎上華狂。宇宙一身輕去鳥。塵埃百事便亡羊。玆遊爲我生平冠。不覺詩胷拓又長。</text>
<title>坐仙臺</title>,<text>欲拍羣仙試上臺。白雲深處首重回。漸能妥帖臨危嶂。稍可安心聽急䨓。閒慮似從毛裏散。淸緣應逼眼中來。未信劉安眞得術。不如吾輩此徘徊。</text>
<title>音聲窟</title>,<text>何物人間不假鳴。如何此窟自音聲。哀絲快管工難敵。響谷吟松韻共淸。也涉天機中律呂。還慚人語似咿嚶。扣之卽應仍酬答。詩或傳奇偶爾成。</text>
<title>九井峯</title>,<text>嬋姸削出九芙蓉。玉井應非第一峯。不待承盤甘露滴。無勞引筧本源逢。掬來試洗飜開眼。挹彼爭嘗倍拓胷。自此餐霞如得術。靈方不必問喬松。</text>
<title>菩提菴</title>,<text>消除萬慮更無他。朝暮眞仙駕鶴過。景欲收時言不欲。詩多料處寫難多。峯巒戌削看猶悸。星月昭森坐可摩。爲備方來遊覽記。不嫌工拙試吟哦。</text>
<title>謁鳳川祠遺象</title>,<text>數間祠屋何堂堂。軒額長臨白日光。赤舃何時安几几。滄溟千古更茫茫。丹靑凜肅陽春蘊。俎豆崇深歲月忙。子野遺風吾祖傚。先生倘記許剛方。</text>
<title>自昆山向雙磎</title>,<text>輕檣泛自露津潯。方丈奇觀自此尋。無物可方滄海大。惟吾酷好碧山深。邃林住杖仍呼酒。長路揚鞕輒有吟。未必今行遇仙侶。豈無超脫滌煩襟。</text>
<title>蟾津江。用金三淵韻。</title>,<text>蟾湖協聞見。亂樾間淸沙。岸岸漁樵舶。家家早晩花。飜敎雙眼眩。漸覺一身遐。從此浮槎去。星河庶可摩。</text>
<title>花開。用鄭一蠧先生韻。</title>,<text>風蒲泛泛弄輕柔。客到花開又麥秋。先生寫盡江山景。依舟空歎水東流。</text>
<title>七佛菴。將發遇雨。</title>,<text>睡罷禪窓雨送聲。難爲此際去留情。孤花寂寂自開落。積靄深深替暗明。南岳開雲眞浪語。東山小魯敢吾生。更攜孤策穿林出。傾耳梵鍾木末鳴。</text>
<title>詩谷洪稺登 俊謨 約以櫻熟來訪。適雨不諧。</title>,<text>萍逢在何許。櫻熟正今時。一雨飜成喜。三杯謾失期。階花看寂寂。簷漏聽遲遲。那無淸霽夕。留約更題詩。</text>
<title>挽族弟德膺 象烈</title>,<text>考君所修績。百行孝爲先。聲譽藏猶播。課程劇亦專。重堂恒撫頂。胤輩競隨肩。不欲哭長逝。恐傷慈覆天。</text>
<title>用杜甫韻。示朴正言君翼 煕輔。</title>,<text>老病猶爲客。思歸費夢魂。何人同此抱。之子許相論。五柳淵明宅。四松子美園。逝將攜手去。隨意對傾樽。</text>
<title>奉呈李侍郞仲如 愚在</title>,<text>猥託聯榜契。來往接英華。亦有將軍客。應無獻子家。羈遊驚歲月。老病滯關河。密邇猶相阻。孤吟意若何。</text>
<title>奉寄尹鶴山景道 濟弘 求和</title>,<text>十年始相見。譚笑舊如新。昭代咨諏客。層溟出沒身。重攀丹桂日。一著紫袍身。豈謂淮陽薄。應安仲蔚貧。</text>
<title>酬姜聖登</title>,<text>暮年棲屑滯東城。暇日招邀旅思平。補衮許君追子美。歸田定我傚淵明。幾年大嶺愁脩阻。數月長安喜合幷。莫笑斯翁時取醉。將欲眞率葆餘生。</text>
<title>與曺上舍德瞻 克明 往詩谷宅小集</title>,<text>谷口通微逕。時時訪子眞。靑雲結何客。白雪和無人。醉始拋形役。諧仍間笑嚬。玆遊那易得。醻酢不辭頻。</text>
<title>金持憲義兼見訪</title>,<text>邂逅成今夕。羈遊惜暮年。不才從散地。有命恃仁天。遣寂杯仍把。抽奇句或聯。一般鄕國夢。眉睫隱如傳。</text>
<title>洪安山出示黃嶽唱酬錄。拙作多在其中。</title>,<text>尙記聯鳧夕。頻傳吐鳳辭。雲泥從此迥。魚鴈一何遲。樗散分知棄。萍逢幸有期。舊遊來歷歷。黃嶽上詩眉。</text>
<title>遣憫</title>,<text>赴召來時我馬驄。居然卸下卧城東。茫茫鴈過蒼空際。寂寂鳥啼淡藹中。旅思那堪邀夜月。歸期每道待秋風。膠搖一念終難擺。自笑生平少著工。</text>
<title>月波亭。訪兪德汝 秉柱。</title>,<text>捲簾渾水色。凭檻忽雲根。仲夏凉偏重。前林蔭更繁。地幽留客醉。市遠去人喧。肯似輞川墅。松筠久鎖門。</text>
<title>敬次太學春宮代理餙喜韻</title>,<text>吾王施措動由中。宗社謨猷屬貳宮。不是倦勤咨舜攝。知應治化比周隆。九如休祉昭辰北。四重祥歌溢海東。微臣幸際河淸運。猥廁鵷行抃舞同。</text>
<title>奉贈稺順 若源 族之官比安</title>,<text>雙鳧下南嶺。五馬發西橋。幾做三刀夢。應騰五袴謠。萍逢俄膝促。樗散此身遙。省掃星塋路。休慳扣寂寥。</text>
<title>蘿豀。同吳涪翁 彥誼，洪詩谷洪陶厓 錫謨，申鍾山 淳 小集。</title>,<text>晩託䨓陳契。難齊李杜名。杯筵來勝事。埃壒笑浮生。鹿走時成隊。蟬淸更寄聲。自有蘿豀會。未覺此身輕。</text>
<title>敬次太學元孫誕生飾喜韻 丁亥七月</title>,<text>先庚後己運重丁。丁歲邦庥湊百靈。天顧至仁臨左海。電呈祥夢繞前星。聖神承繼回周代。文武濟蹌集舜廷。八域臣民同抃祝。矧今豐稔擧康寧。</text>
<title>寄題朴秋士汝鷹 齊尙 鶴西精舍</title>,<text>看君用幽意。圜圚定閒居。捲幔通園鳥。投飧及沼魚。隨緣聊爾爾。非屋在渠渠。也是康成宅。恢藏萬卷書。</text>
<title>尹鶴山除大諫。寄此以賀。</title>,<text>多材膺峻選。非是乏時英。啓沃思商傅。治安問賈生。闊開千里步。淸澈九皋聲。密勿論思際。猷爲在傳經。</text>
<title>謹次權陽村誄柳僻隱韻。示其裔孫上舍乃明 宜華。</title>,<text>擔負倫常五百年。一辭黃閣早歸田。闡幽賴有陽翁筆。冶牧千秋節共傳。</text>
<title>挽崔雲擧</title>,<text>記昔泛溟行。始遂識荊願。有幽出一洞。迢迢絶塵坋。主人方馴鶴。見客好顔色。色笑見藹藹。尊酒繼酬酢。不必待投轄。歸意澹欲忘。况復藉濟勝。隨處恣遊賞。及還誇向人。人言子見偏。本之以孝友。儉恭爲眞詮。衆行固難悉。玆爲若人全。揆以聞及見。協吾願從遊。計程纔百里。違營過十秋。似聞氣尙旺。萍水擬逢迎。那意憑玉潤。蘭音使人驚。回首成千古。追惟更愴情。題誄蕭門去。何山入丹旌。</text>
<title>梁和一 挺萬 赴擧西上。心動徑還。果有親癠。以終其孝。豔嘆賦此。以遺其胤。</title>,<text>際赴公車二候安。有何心感望雲還。較諸黔婁誰爲孝。憑得親癠始解官。</text>
<title>獨坐偶吟</title>,<text>日候陰晴半。人心動靜殊。討閒抽卷讀。謀醉典衣沽。供世才何有。逢人說欲無。沉吟攲一枕。烟月舊江湖。</text>
<title>挽權擎則 柱漢○二首</title>,<text>若人尙以德。雖友畏如師。踐實惟勤學。去華不作詩。重威人所望。孝友衆皆推。遺範從何覿。二蘭拔萃姿。						以我同庚故。課旬獲賁然。遂抽同異說。共賦短長篇。十襲仍藏弆。一生重分緣。歷歷從遊事。追惟有淚漣。</text>
<title>陪南溪族祖作數日遊。追呈一律祈頫和。</title>,<text>幾日南溪雨。今宵赤壁船。優游皆勝地。榮瘁信仁天。髮白心猶壯。袍靑色更鮮。何當永此樂。遲暮共周旋。</text>
<title>戒耳目</title>,<text>瞭應由胷正。瑩豈引物徙。靑白何須設。雌黃不願至。見輿明不用。竊鍾掩徒費。拭昏喚褎如。霧捲風正起。</text>
<title>戒手足</title>,<text>投抵所間隙。爲病及心腹。監玆無失措。拱端循必蹜。一反一蹞間。成毁從可卜。二者知所愼。定無來拳蹴。</text>
<title>權三默齋 道一 挽</title>,<text>早得同閈善。知公莫我悉。本之孝悌性。加以忠厚質。堪爲董生儔。豈無師德匹。最是忿與慾。不勉自懲窒。對客言接款。令人志暢逸。用玆逮沒世。操持如一日。學不外於是。吾亦謂之必。魯無斯焉取。先庭敎多術。俶信報施天。漑根也食實。錫類之所曁。庭蘭多茁茁。韋家富經籍。長房業文筆。關陞是餘事。勤謹善繼述。二郞擬專城。三哥孝懷橘。季兮幾陟岵。離違每啣恤。人比高陽里。光彩滿家室。豈以窮約故。遽改儀秩秩。穫秋寧秬秠。收園但芋栗。幷日飯喫糲。傍山門掩蓽。然猶供客具。鷄黍腴且飶。直以曾廚進。是有顔巷謐。不然那得此。人或訝而詰。此樂已無央。諸抱又滿膝。同德固相愛。殊趣亦難嫉。是以有譽處。猶夫加惕怵。若講世世誼。無容議疏密。肯數䨓與陳。在古讓膠漆。贈策在何年。知謝不敢佚。劚藤從紫閣。燃藜緬太乙。自從扶攜以。奚徒蹣跚失。擬將花頌夜。陪遊陟彼崒。如何厭埃壒。未及試蔘朮。畢竟雙劒合。新塋超短垤。故宅矧隔蹞。密邇慰眷率。畢至亦數郡。玆焉究生卒。瞻彼新江水。日夜逝潏潏。蕭挽烏可已。忍淚題弗律。</text>
<title>新安社講會有賦</title>,<text>形勝如從九曲看。靑丘何幸又新安。相傳一法心朱宋。所學千年道孔顔。襟珮于于來絳帳。儀文秩秩倣伊山。先生寂默無諄誨。賤子徒憑肖象間。</text>
<title>奉呈會稽李使君 正揆</title>,<text>一面知應萬戶優。釣鰲仍作換鵝遊。從他說項煩高聽。荷此留髡溢泛求。雪夜重期揚客棹。蓬門倘許枉仙輈。絃歌但願聞鄰境。未望哀憐及白頭。</text>
<title>天郞盧淸之 光斗 迂路見訪。喜而有賦。</title>,<text>有客乘槎向渭城。迂回山路暫來停。俄敎爛動郞官宿。誰道荒寒處士庭。期促無緣遲駐旆。意深還愧淺斟觥。斜陽欲滿行塵起。折贈籬花寄遠情。</text>
<title>甲午十一月十三日。主上殿下 純祖 昇遐。竆山承實。崩隕莫逮。敬賦一律。以寓泣弓之痛。</title>,<text>庶幾無疾祝吾王。不弔如何遽陟方。孤臣未死當今日。八域同悲詰彼蒼。雖少元孫宗恤宅。維新邦命繫苞桑。率由定有垂簾聽。復辟端須睿德彰。</text>
<title>遇雨田應路 驌 家喜賦</title>,<text>吾詩強半記陰晴。蒸鬱居多少快淸。瞻望幾時乾欲死。潤霑羣植蕩無名。天瓢忽瀉神龍動。電斧俄飜虐魃驚。試和壤歌長句得。都緣賢主起余情。</text>
<title>次應路茅廬韻</title>,<text>緣溪靑巘抱村回。結構茅廬一面開。課業知應期慥慥。利榮初豈視嵬嵬。兒童帶韻芝蘭出。卷帙含滋竹柏來。數日淹留羈思定。前路何須策蹇催。</text>
<title>赴權上舍子郁 忠夏 聞喜宴。賦此以示其大人竹村居士。</title>,<text>曲江高宴出書廚。剛記瑤墀迭唱臚。快翮差遲鵬渤徙。斕衫仍作鯉庭趍。西崑覓句花生筆。北海邀賓月滿壺。下里不妨酬白雪。聆君一曲鳳將雛。</text>
<title>辛未冬。以國子甄復。有人來賀。勉以止酒。賦此以謝其意。</title>,<text>巖居澗飮分堪宜。一任秋霜兩髩垂。已信頓愚隣里咥。那期疎逖聖明知。爲貧在古猶辭富。量力從今不擇卑。多謝仁言其利溥。如非山祝廢深巵。</text>
<title>挽再從姪新若 佑民○幷小序</title>,<text>余在庚年。赴公車西上。新若之訃。隨踵而至矣。山川脩阻。功令又從而掣肘。至於喪而襄。祥而周。俱不克匍匐。挽輀之辭。酹靈之文。雖在友生有不可廢。而余獨未焉。爲負幽明實多。余自洛城歸。于今三年。臨流歎逝。詎無噎鬱而潸然者乎。其生其死。不欲更說道。第激無益之懷矣。今年之閏四月。其弟佑馨。象君之神以主之。來告余。余迺思之。以不忍提起。而其終唫噤以度。無片言半辭之以致情。則後人之慕其人考其蹟者。烏知其委折也。於是乎強爲之言曰。嗟嗟新若。事親盡誠。待長克敬。孝也悌也。操確而氣溫。志專而工深。學也行也。生而免罔生之幸。死能爲夕死之可者。君子人歟。君子人也。新若之人如此。而得之吾家之有。列於再從。我叔而君姪。則情誼之相孚。臭味之相合。自是至親中知己人也。述君之人。叙我之情。一言以蔽者如是而已。其如顔淵之先親而卒。鄧攸之無兒而死。命也。其何傷於孝悌也學行也。然則余於新若之夭逝。有何怨尤。亦復何說。一聲長吁。萬古心情。續之以辭曰。						嗚呼復嗚呼。盍爲新若說吾私。新若之人資稟好。尋向地頭早有爲。我家無福故。新若悠悠泉下歸。已矣亦已矣。到此不欲悲。新若於吾再從列。是以莫我新若知。早知百行源。事親盡孝靡有違。務爲淳謹行。持身克敬孰敢譏。宗族敦且睦。朋友切而偲。宜家和且湛。琴瑟與塤篪。是時樂未央。怡怡無殿屎。曷以諭儀形。月上疎梧谷播芝。操潔貌淸癯。言淳氣和夷。義路與利關。惟恐差毫釐。去茅時惺惺。聞䨓日孜孜。先民法程前輩蹟。十年講習下書帷。書於四子尤喫緊。苦力費精探頤疑。美訓曾聞許魯齋。顔淵之學學則希。蘊蓄之多多發越。餘事又文詞。何年夢遊華陽洞。讀到其錄見民彝。漸筑荊歌何足道。慘惔直欲西歸馳。所以匪風與下泉。寓意悲切總如玆。聞之孰不精神爽。父老咨嗟鄕黨推。閱士蓋多矣。似君資質未有之。幸得斯人於吾家。二十餘年相依毗。我就君君適我。一日不見心輖飢。豈無臨事同折旋。每有擔簦共追隨。微花細草新安齋。宿霧晴嵐牧溪祠。對案讀古人書。其誦洋洋月上枝。聯襟吐腔內事。談笑娓娓夜何其。擊節而嘆彈劒歌。我有云云子唯唯。半世相得喜。何翅舟有維。憶昔庚年春二月。攜君共上方丈山第一嵋。迥若仙鶴飛上快。俯視塵寰一歎咨。我唱君酬許多篇。慷慨之意多君詩。忽然歌到金剛譜。萬二峯仙庶幾追。令我作惡苦止之。子曰何其或不宜。自此分手各東西。入秋不見長相思。君自商山禮圍來。暫得相握心肝披。我時理裝上漢師。君應來我作別離。載牽我車君不來。果然病祟爲之罹。停驂卽往診。症雖非細不甚危。摻手戒我行。出門慰君羸。欲別山色曛。久對自涕洟。客馬蕭蕭不肯行。傍人謂我何遲遲。入城秋向深。悲風永夜吹。人自故鄕來。傳君觀化奇。千里無親戚。夢耶眞耶此何時。卽欲馳驅歸。路遠不得神觀疲。靜夜涔寂無人見。凝坐無端轉入癡。此懷向誰開。呑聲不發兩鬢但垂垂。逢君何夜無。或對闌姍或歔嘻。遙想君家事。媍哭靑年親呼少年兒。西河淚盡因溘然。天不悔禍一至斯。白日無光天地愁。行路爲之皆添衣。爾何忍此傷孝事。實非平日於君期。玉骨冰心難得士。空然埋却靑山巇。何不爲樗爲櫟爲石爲瓦礫。人棄衆擲猶自支。緣何爲蘭爲蕙爲芝爲珠玉。神妬鬼猜還先萎。與其如彼久視息。無寧以是易摧。朝聞夕死非夭札。不必區區詰冥司。苗而不秀此可惜。亦無如何運之衰。從今未信福善理。畢竟歸虛腹中遺。余昔京洛客三載。瑣兮尾兮多規規。擧世滔滔名利窟。汩突幾至身命隳。旣不得意胡不歸。驅車東渡漢江湄。今我來思春草菲。有懷如水復如絲。卽今君不在。不欲更有辭。君有季難見我哭。踽踽跡亦欒欒儀。吾兄吾兄言必稱。此身無路自攜持。陽豀舊宅君不見。日落烟深鎖茅茨。石山巉巖起孤墳。年年草宿碧參差。擧目那忍見。爾莫言之我淚滋。嗚呼復嗚呼。非斯人慟其爲誰。</text>
<title>立春。訪權用憲 烈 不遇。用憲以詩見寄。和呈。</title>,<text>要與山門一笑歡。不嫌遵澗遡凄寒。前宵獨酌屠蘇酒。此日誰行細菜盤。餘人信息元無定。佳節團圓儘亦難。未有瓊章來錯眼。玆懷那得少寬安。</text>
<title>牧溪院立春宗會。共賦。二首</title>,<text>約共吾宗集院樓。序排昭穆坐仍稠。百年尙賴先徽在。今日眞成令節遊。樽酒已從尊老壽。樗蒲且許少年留。若將箴戒更相飭。玆會年年樂且休。						蒲筵定設小溪樓。老少咸隨一會稠。寧適不來靡有咎。誰非親至與同遊。淸譚短燭春相問。遺韻孤桐月正留。醉叫歡呼無已樂。由來良士在休休。</text>
<title>示姪兒輩</title>,<text>遺風寢遠又吾衰。門戶扶持汝輩期。愚用賤專災所逮。敬持溫克譽之隨。當仁不讓非嫌讓。應物爲欺是自欺。非我創言於訓有。聽無藐藐念玆玆。</text>
<title>朴新恩時用 民翰 見訪。雨雪挽宿。二首</title>,<text>攜笛委尋水竹居。摻裾靳許解征車。因緣隔樾俄來雨。討得堆床未了書。已識文葩超俗萃。况敎恩桂賁竆廬。須君更問雙南價。叩報心期恐負初。						蓬茅只合野人居。客帶恩花此枉車。幷挽卯君添勝集。要譚午夜廢殘書。風流暗記傳臚陛。光色俄生卧雪廬。長笛數聲淸夢罷。月明江閣雨經初。</text>
<title>夜來大風失寐。翌朝晏起。喜風定日宣。</title>,<text>失夜良眠到曉牢。不知鷄越短墻號。微寒欲向裯邊釋。餘響猶從木末高。人海危檣經灩澦。春廬獨酌遣離騷。爐紅穾煖吾心定。似忘年滋颯兩毛。</text>
<title>復疊牢字遣懷</title>,<text>杞菊前畦著腳牢。小廬春寂竹飈號。訊龜决得幽人吉。馴鶴虛疑處士高。何用文章齊李杜。時邀村秀課風騷。世無知己不須歎。饒笑千秋自薦毛。</text>
<title>江樓望月</title>,<text>山日初曛寂欲愁。更邀明月上江樓。歸雲累蔽移時隱。衆籟俱沈忽地浮。入戶漸敎梅影靜。透襟偏覺野情幽。賦詩對酒渾漫事。誰辦今宵第一遊。</text>
<title>自歎</title>,<text>大黠深癡與日因。閒居良愧遇新春。孰非堯舜同然性。未到顔思以下人。緬仰千秋發悲憤。更將遺籍會精神。悽勞刺刺終妨道。所以康侯不說貧。</text>
<title>寄權用憲</title>,<text>思君日日上江樓。翠巘蒼嵐面面稠。正値新春思佚宕。那堪近日少從遊。野雲已任山中過。壁月翻驚案上留。悄倚柴門還自掩。杕陰誰肯暫來休。</text>
<title>族兄武山山人 鳳興 挽 二首</title>,<text>武山依舊碧嶙峋。來對楣扁感慨新。渼浦當時門下士。洛閩平日卷中人。矢心忠孝傳家遠。袖手經綸擬疏頻。爲告諸郞收散稿。賸敎芬馥邁編陳。						武山非爾自嶙峋。爲是躋攀學日新。不有磨礱依哲匠。焉能超絶免鄕人。承先苦志蓋棺已。裕後嘉謨授簡頻。德色仁聲那彷彿。但將哀悃跪敷陳。</text>
<title>大觀臺。敬次退陶先生韻。</title>,<text>登臺諸子聽無譁。天下奇觀莫海多。由靜工夫能致大。退翁刪潤問如何。臺李龜岩遊息之所。初名靜觀。退溪改靜以大。有詩。</text>
<title>宿馬洞河乃燮家。寓意村名。賦此示其二胤</title>,<text>主人居馬洞。二子驥騏姿。德有宣尼稱。御從造父爲。仍存千里志。更著一鞭時。不愁歷西極。勖爾聽金羈。</text>
<title>二月。作花林行。中路遇風雪。悔而有作。</title>,<text>觸冒吾行亦可唉。忽臨淸渭意徘徊。客程二日沿江去。風色仲春挾雪來。非昧邵堯四不出。有期相里一爲回。頻投野店療寒粟。分付奚僮抹蹇催。</text>
<title>晝寢。夢讀退陶書。又與其子孫二人談話。覺而以記。呈愼承宣黃岡 性眞 求和。</title>,<text>聖師今不作。晝寢誰警余。所以陶山翁。儼然臨華胥。欲揉朽木姿。授我舊遺書。半枕堆一部。片晷敵三餘。覺來若有記。怳惚圖畫如。倘非聖學摹。應是四七儲。授訣笑圯橋。牖迷邁越車。依然摳我衣。折旋溪上廬。况與賢子孫。讀罷更摻裾。非無許多雅。二人識面初。或有肯構者。志勤繼終譽。夙昔高山仰。幸從睡鄕攄。矧是鄒魯鄕。遺風猶未除。從今廢百家。抱此勤卷舒。出谷聽鸎鳥。對案掃蠧魚。吾衰不其甚。精誠發蘧蘧。孜孜學著力。瞿瞿職思居。冥感有如此。㬥棄堪可歔。徒讀未有得。眞覺夢是虛。更與黑甛謀。日日到石渠。</text>
<title>久留女家偶吟</title>,<text>客裏逢三日。花林不見花。山水龜淵會。園亭鶴洞多。間來看爾稺。樂處認吾家。更理尋眞屐。勝臺日一過。</text>
<title>龍孫孩笑可愛。戲賦示壻君。</title>,<text>女子能生子。乃爺所不爲。畫獅吾且贈。峙鵠爾爲姿。試慧時傳字。止啼或弄飴。翻驚我成老。寧謂尙無知。</text>
<title>在黃山。聞仲氏自嘉坪還。卜赤城舊址。喜劇口呼。二首</title>,<text>近聞阿仲定郊居。曾是先人舊結廬。季也相依期次第。伯兮若在喜何如。經營幸是三春際。隔闊從前幾載餘。政使籬簷稍間架。聯床談話日無虛。						曾同羣鴈失攸居。非乏袁公所卧廬。公藝規模遽難及。姜肱湛樂庶幾如。簷連港塢疎篁裏。草潤池塘小雨餘。歸可言言且語語。睠焉夙駕無徐虛。</text>
<title>題愼和彥草堂</title>,<text>多君世守一名區。屋下源泉不舍流。山掩囂塵環幔積。松迎爽籟擁琴稠。烟霞淨趣留猿鶴。湖海深盟託鷺鷗。咫尺仙鄕堪偃仰。向平何必畢昏遊。</text>
<title>挽愼煕遠 二首</title>,<text>欲說前塵涕自漣。金蘭契又蔦蘿緣。靑驪啓洛聯千里。玄鷰安棲寄二年。一自參商遲暮後。只憑雲樹杳茫邊。幽明有恨知何許。病未相將歿亦然。						山云德裕水龜淵。往往挺生不世賢。夫子是耶薖軸此。以余評矣月朝然。若登高第爭儀鳳。遂老名區竟蛻蟬。寶樹遺芬看不沫。相傳况有舊靑氈。</text>
<title>値雨。更留女家。二首</title>,<text>催解征驂枕更堆。霏霏小雨靄池臺。花心隔夜三分敍。山面知春一色裁。渙釋俄看藏白雪。支離却怕到黃梅。天公適中潤郞意。笑道山廚餘舊醅。						猿啼鶴嘯洞陰幽。遠客於焉十日留。路過滌愁愁更集。臺辭搜勝勝難求。征驂乍解黃山雨。歸舶還迷赤壁洲。康樂耽山吾伎倆。居人休恠久遨游。</text>
<title>暮過換鵝亭</title>,<text>春來策驢客。路出換鵝亭。鏡裏湖涵白。毫端岳秀靑。古人留雪棹。今日倚風欞。未了登臨興。前林花已冥。</text>
<title>崔同知挽</title>,<text>仙庄蕭灑俯東城。翠竹蒼松蔭滿庭。孫又有孫餘吉氣。子皆能子繼仁聲。享遐若可齊彭祖。縻好初非倚晉卿。在數年前蒙一眄。哭臨今日倍傷情。</text>
<title>春日訪權用憲。與其從弟巨濟令用賢 煥 出遊。</title>,<text>巖面斑苔水面藍。春遊何幸再逢三。始知楡社人情厚。爭道匏樽酒味甘。嘯倚杉巓山欲裂。眠分沙畔柳如酣。蒼葭暮色生衫袖。餘興翩𦒘更劇談。</text>
<title>權巨濟宅小集</title>,<text>靑山斷處出茅茨。之子幽居不問知。峀色泉光眞活畫。天機地籟自淸詩。漁樵有樂應兼矣。名利無心已置之。邂逅仍成春日會。寧愁霜鬢共垂垂。</text>
<title>徐主倅委訪。感其先屈。詩以謝之。</title>,<text>雨過空階草正肥。夜深江月到樓時。野人爭席愁堪破。太守臨門喜可知。賤跡元疎言偃室。荒郊况乏習家池。初筵小酌貧難辦。淡水靑虀是所思。</text>
<title>次鄭士剛寄來韻</title>,<text>詩似爲人雅且良。掬來珠唾夜猶光。如今未有胡公薦。宜爾靑萍匣裏藏。</text>
<title>酬鄭士剛</title>,<text>仙居蕭灑小溪前。樹合千章蔟翠烟。林下隨斟康濟酒。架頭歸點汗漫篇。眞心默會忘言處。豪氣層生覓句邊。別後光儀勞夢寐。攜筒令我興悠然。</text>
<title>次贈鄭景邵 東周</title>,<text>佳水名山第一州。客來仍作暮春遊。至今未沫先賢澤。貽後詩書滿架頭。</text>
<title>題光風樓</title>,<text>絃歌耕鑿巷西東。遺愛千秋一蠧翁。佗夜更宜乘霽月。玆樓今始坐光風。心香細襲濂庭草。琴韻淸生卲砌桐。函席周旋嗟異代。徒然寄想畫圖中。</text>
<title>勸冰店野蔌可肴。族姪君應 佑聃 有詩。仍次。</title>,<text>濁醪宜野蔌。何必歎無魚。咬得生平熟。做來幾事餘。</text>
<title>春生亭。次趙使君 鎭翼 韻。</title>,<text>遊從賢太守。何似上滁亭。水活潛鱗出。花深好鳥停。坐仍邀月白。憑又對山靑。信宿猶餘趣。歸驂駐晩汀。</text>
<title>涵碧樓。與趙使君同遊。</title>,<text>飛樓縹緲勢𢥠然。未及登臨破我眠。半日風流遊客住。十分春色使君傳。虬龍尙護巴翁筆。書畫新堆米子船。一任凉飈征袂擧。何須去問十洲仙。</text>
<title>星峴。望百花軒舊址有感。</title>,<text>眼前此何嶺。驅馬上嵯嵯。雨暗靑霄邇。雲開衆宿羅。玆州名有以。我意感如何。積漑柢根地。臨軒問百花。</text>
<title>京山府。與士晦，文應，元之，處仲僉宗敍懷。</title>,<text>多君紹世業。蔑我慕先誠。樂在桑麻野。情伸草樹塋。休云百代遠。曾是一家生。呼取城南酒。輪囷意共傾。</text>
<title>謁川谷忠賢祠</title>,<text>第一其人五百年。退陶評秩是眞詮。終然祠院分張地。聞見如何異後前。</text>
<title>奉呈朴晉州汝鷹</title>,<text>南州保障國藩維。才諝如君出宰之。淮郡應非長孺薄。晉陽惟待尹公爲。雲橫碧落仙鳧下。樓對丹山瑞鳳儀。廬阜登臨前輩事。肯敎方丈世無知。</text>
<title>再從孫應範聞榜日。龍岡族兄希文氏枉臨。抽韻共賦。</title>,<text>一番題榻儘難期。驚喜初聞半信疑。嘉庥滾滾由先世。樂事陶陶際晟時。豈以小成誇滿足。在於寒素賴扶持。從今益守箕裘業。勿替引之勉爾兒。</text>
<title>赤城雜咏 十首○三淵集。有赤城雜詠十首。余之居亦赤城。故次其韻。</title>,<text>不堪無一事。負手繞階行。暮氣鴉棲急。凉光柳颭輕。耐貧身始健。安分意如平。曳履商歌處。試爲暢滿聲。						郊居依竹樹。炎暑借脩陰。怕事來侵眼。抽詩以賞心。定無人客到。寧欲鷺魚尋。忽見衣裾上。靑靑出數岑。						枕書牀下卧。帶雨港中行。勞逸元無事。優游似有情。秧歌起村野。烟沫漲江城。攪我良眠處。山禽近幌鳴。						凉飈傳岸柳。爽氣發園松。地邃淸盈室。雲開翠出峯。彯纓過一夢。披絮憶前冬。試著工夫處。休歎困滯蹤。						年歲近知命。行藏久守株。困竆隨素分。康濟失初圖。早識功名外。寧敎德業孤。更將微隱戒。愼勿離須臾。						優遊度時日。涔寂對前峯。照髮羞明鏡。惺心負曉鍾。見輕論事罷。嫌拙覓詩慵。從此安吾意。雲林潛著蹤。						未有居家政。憂虞目下呈。遣愁詩或就。吐鬱劒還鳴。欲慰凄凉色。旋逢徧讁聲。亦沒如何處。自反悔心萌。						好澍連三日。江山氣色瀜。定妨來夜月。猶引半江風。混跡漁樵裏。聊生粥飯中。悠悠世間事。不欲計窮通。						散地悠悠意。流年苒苒光。擷蔬誇契活。隨鹿有行藏。夕爨工依雨。晨梳間摘霜。猶餘磈礧氣。時向咏歌長。						蛙兒盤據竈。苔蔓曲緣房。顯晦隨天意。陰晴對峀光。婢來謀夜食。客到借鄰牀。頹坐沉潛地。如聞一瓣香。</text>
<title>挽尹永叔</title>,<text>霜花寂歷惹懷悲。寒雨何山入素輀。敦愨端爲餘子警。淸癯愈見古家儀。交惟久敬初非我。病或相憐更有誰。會待方來遺蔭發。賢兒次第述蛾姿。</text>
<title>次矗石樓重修韻</title>,<text>萬古關防第一區。晉陽郡可無玆樓。風沙過眼山河在。陰雨關心歲月流。興廢由來時運繫。奐輪依舊半空浮。將軍豈爲遊觀美。專閫餘籌保障州。</text>
<title>閒居謾詠</title>,<text>藿羹和飯喫。篁塢抱書眠。樹影兩邊合。灘聲七里傳。爽欲炎氛失。幽如病思痊。翛然我生事。無處不隨緣。</text>
<title>次寄權贇翁用賢</title>,<text>老驥思千里。孤鴻戀數羣。追遊幸同社。張大足吾軍。每對披昏眵。相知到白紛。郵筒來續續。愁裏便成欣。</text>
<title>睡起更睡</title>,<text>竹几蒲團懶不收。覺來餘睡睫間留。斜陽漸薄蟬鳴樹。午暑初殘雨過樓。似記渾忘俄做夢。暫消還起近來愁。除非此事應無賴。更要矇矓枕石頭。</text>
<title>門前李</title>,<text>玉樹開花點綴均。坐令蓬蓽不全貧。一生自食吾家果。萬歲長回聖世春。愛惜惟堪移別處。報酬將欲贈何人。且須下自成蹊日。指以來禽語逼眞。</text>
<title>次鄭景邵竹窩韻</title>,<text>措置幽篁致鳳棲。前岡梧樹共萋萋。丹元館裏千竿足。淸聖風前一色齊。莫謂世無高士也。從今居有此君兮。試開淨牖當陽處。雪月他宵醉筆題。</text>
<title>李主簿 思彥 挽</title>,<text>夷門監者問何官。訓院纔移枕藥欄。北塞風霜催髮白。西州日月費心丹。裹歸馬革人爭惜。拋却龍泉氣尙干。雪惡風饕雲嶺隔。幾時旌翣到鄕關。</text>
<title>辛未十月二十日曉。縣吏來傳該吏告目。同月十八日政。果以典籍復職。雖是宿硏。而銓家之記念可異。賦此以志。</title>,<text>曉來來縣吏。忽致一封書。典籍官雖薄。朝廷念及疎。強將起病鶴。不必歎磨驢。非乏寬閒野。其如屢空餘。</text>
<title>除夕獨坐。鄕思轉切。關西之亂。又從以憤激。入夜甚雨床床輾避。以詩撥憫。二首</title>,<text>容易來千里。居然餞一年。風塵暗關塞。家室杳山川。慷慨無誰語。飛騰自我憐。有憂添幾許。翻驚白滿巓。						疾風吹擁戶。寒雨漏侵牀。作客怡如已。居家閱去嘗。囏難隨所有。啓處恤何遑。定卜明朝吉。天門覲我王。</text>
<title>壬申元朝參賀班。冒雨退出。口呼識喜。以大王大妃恰滿六十之慶設陳賀。</title>,<text>遇雨方知吉。趨朝猥廁班。簾幃臨壽母。軒陛集仙官。欲識天顔喜。頻從近侍看。退公有餘敬。不敢解衣冠。</text>
<title>聞嘉山倅遇賊立慬。感嘆有賦。四首。○倅卽鄭蓍。寒岡先生之後孫也。赴郡未幾月。遇李賊禧著亂。與其父魯抗罵不屈而死。其弟翼蔽。請以身代。被刃幸不死。</title>,<text>烈烈嘉山倅。貞忠問孰如。怯夫奔雉兔。志士辦熊魚。廵遠嬰城際。嚴顔罵賊初。養來知有素。寒老舊門閭。						父子與昆季。從容就死時。宋公同義理。卞氏一倫彝。聖旨引宋東萊及卞氏兩世而褒美之。 引譬非夷度。褒揚卽聖知。且須歸櫬日。酹以曲江巵。						煌煌大司馬。殊錫自宸衷。賊醜終倂首。人臣敢閱躬。史家輝𥳑策。吾道賴帲幪。棹楔千秋後。芳名兩世同。						賊來如霹靂。急難季兮賢。視死如平地。全生信彼天。忠慬各自靖。孝友亦俱全。取舍分明處。恩綸獲爾先。</text>
<title>蓮紅妓 鄭倅之弟若表叔。賴此妓以生。</title>,<text>一女周章地。兩人生死關。蓮紅名不偶。我愛爾心丹。</text>
<title>贈執義鄭公 魯 挽 三首</title>,<text>卞節顔忠何壯哉。東邦又有宋東萊。許兒效死與之共。所以吾王幷數來。						有是父時有是子。養來何處卓如彼。睠焉文穆先生家。世世相傳此義理。						嘉乃忠慬惕聖顔。十行綸綍聳朝班。毅魂庶慰泉臺感。旌以門閭贈以官。</text>
<title>自賊出關西。朝廷遣使號募。淸南北四十一州。未聞有一人倡起以勤王。獨義州金見臣，許伉，崔信燁。相繼而起。芟夷凶醜。所在立功。收復宣鐵龍諸郡。若建甁然。倘微三人。關河全境。幾爲賊據。其勢豈不殆哉。在昔七義士出自玆州。爲皇明立慬。貞忠毅烈。炳朗日月。而今有三人。倡義效忠。如是偉然。實非偶爾。感而有賦。</title>,<text>曾聞七士死皇明。千古貞忠炳日星。今有三人相繼起。玆州所以義爲名。</text>
<title>卄七日夜坐聽雨。念到西征將士。屢日㬥露。慮有疾病。悶而有賦。以祈總戎者益加憤厲。克拔定城。勦絶凶醜焉。二首</title>,<text>征西將士不遑寧。露㬥郊營雨又零。攻狄翻嫌三月旣。格苗何待七旬更。雲橫塞漠埋妖孛。水漲關河洗血兵。奏凱他時歸莫懶。田疇方急理春耕。						聞道關河不解兵。任他豺虎久縱橫。黃金尙戀齊淄聘。赤幟誰敎趙壁驚。將士應深零雨歎。詞人曾作出車行。灣中猛校近乘勝。且助官軍破定城。</text>
<title>撥憫</title>,<text>棲棲京洛動經年。七尺翻爲五斗牽。關塞干戈紛未解。鄕山書札杳難傳。靑萍在手將何用。白雪埋頭秖自憐。甕裏經營還沒策。不如高枕盡情眠。</text>
<title>次李而見 龍漢 回甲韻</title>,<text>行吾仁善不要聲。經化延稀果愜情。連抱麟騏由積累。方來龜鶴指分明。名區偃息移玄圃。平地徐趨失太行。爲是裘材貧莫寄。出林愁殺聽嚶鳴。</text>
<title>酒泉郵舍。賦雪中梅。奉呈金陵倅洪稺登供一博。</title>,<text>遙憐傍雪閣中梅。美在將開故未開。肯受飄颻春鷰蹴。若爲延佇玉人來。冰魂澹澹琴邊返。歲色垂垂笛裏催。哦罷松間成獨坐。倘分淸馥把深杯。</text>
<title>呈金陵倅 二首</title>,<text>形勝金陵擅大嶺。使君來管樂淸眞。文書整暇開千軸。館宇崇深絶一塵。士志會從陳榻尙。民風流入宓琴淳。如何漢北諸詞老。錯把空疎說向人。						月滿鳳臺境轉幽。試憑枯眼陟高丘。頹齡尙有靑春想。俚曲何能白雪酬。百里仁聲信輿頌。一年佳節藉風流。丁寧更有尋山約。不在花辰也菊秋。</text>
<title>上元前夜。與金陵倅登鳳凰臺。仍步月甘川橋。</title>,<text>如非茂宰失今宵。山月初高壑雪消。置酒鳳臺停驛騎。聯筇鏡水踏虹橋。黎蒼肯集因成堵。髻白環觀競挽軺。待到鷄鳴須不寐。分張容易在明朝。</text>
<title>同金陵倅遊明寂庵</title>,<text>睠焉諸天勝。行到萬山杪。草樹方蓊蒨。水石頗淸窈。居僧知客來。肩輿待樾表。風鈴來泛泛。爐焰上裊裊。於焉騁遐矚。白雲生縹緲。始謂圜圚近。此庵一何杳。墨綬令人束。幾年徒擾擾。冥搜興莫當。使君先我曉。</text>
<title>憩龍湫</title>,<text>攀崖時賴策。跂石不須床。水護盤龍暗。天從去鳥長。柳陰侵座厚。花影過樽凉。未覺搜尋久。山頭曛日黃。</text>
<title>能如庵。用前韻。</title>,<text>忘疲尋一寺。思歇坐胡床。百結花猶在。千章木徧長。諸天如許淨。五月不勝凉。過此知何處。如逢綺與黃。</text>
<title>記遊事</title>,<text>有一名寺在金陵。居人往往爲我指。萬千峯連卽黃嶽。三十里距是鏡水。中有佛像盤據專。貝宮梵宇何其衆。忽邇圖遠錯人情。幾年枉費金剛夢。自聞鄰侯約伴去。謝公餘興悠然生。始下鳳臺聯騎出。轉入蘿逕便輿行。未到上方境愈深。萬樹濃烟一壑風。果然坐我第一巓。樓是萬歲殿大雄。目朗心淸興無倦。盡日行走未了探。翳翳未定鸎啼林。陰陰肯臨龍卧潭。只要蹔拋形役苦。可謂不成閒漫游。海內吾曹晩相識。名區勝集何曾謀。此日此景須可記。子有詩時我且賦。篇就不計工與拙。適備他日同看取。</text>
<title>萬歲樓。酬金陵倅。</title>,<text>迎風醒酒乍憑樓。除却閒商轉入幽。報道平湖波正闊。起看前野雨新收。不辭度陌攜筒去。倘許登臺置酒遊。何幸名區逢茂宰。白頭爲客樂淹留。</text>
<title>黃溪縣齋。酬使君洪敬敷 錫謨。</title>,<text>黃岳樓高對白沙。兩行官柳覆千家。張琴細滴淙淙㵎。酌酒微洄淡淡霞。雨浥一犂留客喜。謠騰五袴任民誇。白頭傾蓋歡如舊。欲去還淹到日斜。</text>
<title>冷泉亭</title>,<text>晩上玆亭却愴情。云誰思矣我先生。軒前壁削千尋起。枕上泉飛百道鳴。義在陽秋援古執。光從日月至今爭。一言諄誨無由受。小子那禁涕泗橫。</text>
<title>述古有作。呈金陵倅祈和。</title>,<text>評到前修撫我躬。潘生居拙阮生竆。淵明止酒遽難止。子美工詩何益工。理屐行遊追謝子。登亭酣醉藉歐翁。請君續作藍田記。斯立時方倚二松。</text>
<title>次呈黃溪使君</title>,<text>一曲淸溪十里沙。官衙蕭灑似山家。圖書滿壁參黃岳。花木分庭滴紫霞。嶺樹重遮魂每往。郵筒遞寄興堪誇。鳳臺早有重逢約。醉後烏紗一任斜。</text>
<title>鳳溪書塾。次原韻。</title>,<text>堂云梅老舊門庭。振袂來升却喚醒。語到俗時浮太白。境探佳處曳孤靑。風生竹韻披胷濯。澗合松濤側耳聆。一醉有緣隨永叔。主賓歡笑到忘形。</text>
<title>用前韻。呈金陵倅。</title>,<text>剛許幽禽下訟庭。微風時入醉還醒。畦畛不設知平素。簿牒全稀讀汗靑。九鳳騰時梧月賞。萬蟬噪處柳飈聆。東湖已負觀瀾約。日覺凋頹木石形。</text>
<title>更用前韻。呈鳳臺詞伯。二首</title>,<text>頳桐影覆綠苔庭。趁曉澆書抵夕醒。性懶如今稀雅素。病深惟自賴空靑。塵心似向天機息。韻語時兼谷響聆。杯酒留歡猶第二。多君憐此槁枯形。						未必風烟似洞庭。登臺亦足此心醒。苔衣細潤三杯綠。荷葉團傾兩蓋靑。月色滿楹人共得。秋聲撼樹客先聆。肯敎落莫前宵會。十櫝珠璣寓善形。</text>
<title>追記龜城聯行。呈同樂堂詞案。</title>,<text>宜爾婆娑丘壑間。一官雖小未全閒。芳鄰幸接文翁縣。暇日同遊謝眺山。約憩道周頻促滕。攘斟車掛輒酡顔。歸來更說招提勝。興在飛驂度石關。</text>
<title>賞蓮有約。阻雨未成。際擎瓊篇。稍紓悁鬱。忘拙次呈。以供一博。</title>,<text>何似錢塘十里荷。金陵又有鳳臺佳。定知十日淋漓雨。留待三秋的皪花。勝會翻成爲物戲。名區堪惜與人遐。文園更覺添消渴。官酒盈盈謾掛車。</text>
<title>鳳臺聯句</title>,<text>鳳臺開勝會。稺登。 幽鳥聽交交。數郡傾冠蓋。謙會。 初筵託漆膠。雨經收暑氣。德瞻。 風度靜林梢。冷籟壺心徹。羲世。 虛欄鏡面包。蓉抽紅褪袖。敬敷。 魚蹴綠生泡。會盡東南美。瑞元。 詩因寂寞敲。乾糇戒周雅。登。 淳俗問犧庖。姑去申牌吏。謙。 何妨庚日炰。雕蟲慙唱和。瞻。 童羖禁號呶。搜勝郵筒荷。羲。 乘閒案牒拋。試茶纔過蟹。敬。 摛藻競騰蛟。榻設追陳禮。瑞。 帽攲解孟嘲。諸君皆舊面。登。 萬物卽同胞。國瑞穰田稼。謙。 民憂漏屋茅。山容鋪畫障。瞻。秋色曬書巢。借蔭松垂蓋。羲。 移亭幕象爻。香荷非陋淖。敬。 輕芥可容凹。醉興同劉阮。瑞。 騷情孰島郊。靑州俄送酒。登。 赤壁豈無肴。睥睨凌千古。謙。 翺翔聽九苞。宿趼老鹽虀。瞻。 吾道歎瓜匏。高價珠藏櫝。羲。 悲歌劒吼鞘。芝蘭宜共臭。敬。 涇渭易分淆。聯放城南句。瑞。 華牋尙古嘐。登。</text>
<title>呈金陵倅。兼𥳑黃溪使君。約共賞蓮。二首</title>,<text>金山未必讓滁山。山旣重重水亦環。縹緲麗醮丹穴下。參差圜圚白雲間。詩成却斂椎樓手。禮設俄生解塌顔。待到池荷開爛漫。更邀名勝討幽閒。						鳳臺留約賞池荷。荷未全開亦復佳。也待霜鴻來落岸。肯敎泥鷰競窺花。西湖十里香猶聞。濂砌千秋澤未遐。鄰郡書來知信息。黃溪幾日理征車。</text>
<title>寄甘州申使君 諄</title>,<text>不知何日赫蹄通。桐蘂初頳蓼甲紅。放鴨頻呼漁子艇。聽蟬時想古人風。客從北海座應滿。使阻靑州尊每空。信息多憑傍郡得。璣珠眩眼錦囊中。</text>
<title>次金陵，黃嶽，靑州三使君唱和韻。呈同樂堂。五首</title>,<text>池荷開滿報中秋。詞伯來時阻一遊。公擾徒緣催驛路。吏情還覺遠滄洲。難隨彩鷁重回棹。欲問征鴻試上樓。替寄詩筒當伐木。吾人何不友生求。						羈懷憀慄又逢秋。况失金陵第一遊。舃未成鳧遙葉縣。書將寄鴈倚蘋洲。徐生去後珍遺席。庾子登時月滿樓。曾賴名區開勝餞。荊州一識不求求。						三洲高會未同參。似是畸蹤分不堪。冠蓋翩翩從漢北。蓬蒿短短逐山南。每逢絶境詩能就。不待醇醪興必酣。嶺樹湖雲頻入望。擬偸官暇一筇探。						一抹樓臺萬木參。佳辰勝集興那堪。鋒交墨壘常追北。路挽軒車爲指南。閱世已多宜用拙。持杯每怯竟成酣。秋來擬僦漁人艇。溯去黃溪景物探。						跌坐胡床老釋參。秋來懷思轉難堪。久淹旅竈湖之上。非乏吾廬嶺以南。每向雙松哦已熟。纔傾一盞睡仍酣。時時幸赴滁亭會。佳水名山暇日探。</text>
<title>題江陽縣父子淵</title>,<text>讎賊猶知孝。書崖待汗篇。爲從蹈刃地。爭覩隕星天。構肯嗟遺裔。闡幽仰昔賢。倫常如彼炳。父子是何淵。</text>
<title>知禮李使君 鼎耉 居殿於六月等題。奉板輿西歸。路過金泉。余與主倅口呼以別。</title>,<text>出餞郵亭擥子衣。火雲吹雨滿江飛。展禽不免逢三黜。靖節曾期决一歸。只把分張多悵惘。寧將得失有幾微。漫郞奉檄知何日。喜事翻成一歎唏。</text>
<title>九月卄九日。與金陵宰會江坪。倣東坡嶺南重陽故事共賦。</title>,<text>新齋軒豁速高朋。暇日同隨太守登。迭用陳徐賓主禮。况兼陶謝賦詞能。一盂靑虀交仍淡。三徑黃花景更澄。重九且期南嶺會。奇遊滾滾興難勝。</text>
<title>孤雲庵。偕主倅及賀湖諸老。設酌小會。</title>,<text>江山淸趣與誰分。賴有金陵賢使君。鏡水瀰漫來賀老。仙庵迢遞憶孤雲。便輿穿出烏鴉隊。深苑來遊鹿豕羣。竟日冥搜猶未盡。登臺陟巘到林曛。</text>
<title>次金陵倅寄黃溪韻</title>,<text>聞說金陵新有詩。詩情也在惠連思。萍蓬逐逐猶今昨。風雪凌凌且歲時。憑得鴻書歡自若。折來梅萼贈伊誰。仙鳧欲向鳳臺下。月滿天晴是夜宜。</text>
<title>用前韻。奉呈黃溪使君。</title>,<text>書已慇懃且乞詩。別來要爲寄相思。暫遲劒躍延津日。重喜珠還合浦時。歲月埋頭憐自我。文章屈指似君誰。晴雲淨雪來題品。世事悠悠說不宜。</text>
<title>賀老園仲春煮艾</title>,<text>小園幽樾絶纖塵。萬樹喧禽覺已春。有約仍成今日會。相逢况是去年人。湖涵鏡面天光淨。菜擷釵頭節物新。官酒盈盈濡白首。不須羞澀驛廚貧。</text>
<title>直指寺共賦</title>,<text>遠上伽藍已迫曛。晩花初月影紛紛。入林呼炬驚幽鳥。遇磴便輿破邃雲。選勝仍成聯蠟屐。會文能免醉紅裙。非無絶境重遊約。可柰湖山馬首分。</text>
<title>還山。追憶金陵舊遊。寄金陵倅。兼示黃溪使君。</title>,<text>歸來旋抱別離愁。起望甘湖更理舟。自此婆娑成野趣。從誰疎宕作風流。餘香漸沫陳蕃榻。淸夢長懸謝眺樓。與報惠連詩共寄。休敎虛度鴈來秋。</text>
<title>瀉懷寄金陵倅。要和。</title>,<text>藍袍却換碧蘿衫。肯信山人吏隱兼。宿痼秖應緣習懶。速貧初豈要沽廉。棲林適借鷦枝穩。搜橐纔餘鶴料添。到此工夫加一著。浮生元自異飛潛。</text>
<title>峽農</title>,<text>吾年將六十。入峽事春農。時節聽童僕。施爲覘野翁。斫畬宜盡力。刈麥卽輸功。伊昔簪纓士。暋勞隴畝中。</text>
<title>固竆</title>,<text>固竆有昭訓。志士不曾辭。示帳猶嫌墨。挽衣孰授緇。分甘棲僻巷。才合老明時。此意夔翁會。漂零不廢詩。</text>
<title>歸田</title>,<text>淹洛還如夢。歸田始有期。何心題柱日。無賴棄繻時。非不揆才審。都緣見事遲。衰頹近頗甚。區區豈爲玆。</text>
<title>卽景</title>,<text>茅茨隱翠微。竹樹漾朝暉。雲捲山生面。苔滋石曳衣。斑鳩呼婦出。乳鷰戀雛歸。適助閒中趣。何須欲奮飛。</text>
<title>展墓有感</title>,<text>過庭如昨日。省墓此何時。白璧曾聯季。靑螟始抱兒。未能箴誨守。惡在顯揚期。薄劣生平感。敷陳也有知。</text>
<title>山居</title>,<text>欲識山居好。須看俗事稀。竹飈時送韻。巖月自生輝。身世隨伸屈。天機寓躍飛。况玆聯棣萼。遲暮得相依。</text>
<title>待月</title>,<text>待月空山裏。微凉生籊扉。露梢華可摘。風牖影難依。片霱移時散。羣星到處稀。瑩添新霽後。披卷坐分輝。</text>
<title>宿權德若家</title>,<text>竹陰客留處。江色雨經時。縱話期無蘊。論文到不疑。淥樽還泛蟻。香鱠間飛絲。却憶靑年事。因爲白髮悲。</text>
<title>挽朴乃聖 二首</title>,<text>孝從難處見。親老病仍連。豈曠崦嵫日。遂多喜懼年。會須韓子行。方識董生賢。夷考平生蹟。玆爲衆行先。						君家尼峀下。虛白少塵機。星聚高陽里。烟堆范子幃。課孫由謹飭。處事防幾微。平日逍遙地。林巒但四圍。</text>
<title>次東坡韻述懷</title>,<text>向來奔忙強爲口。老去那知竟袖手。古有范丹君不聞。破釜魚躍甑生垢。天公適會齊人間。釀出雪花埋姸醜。此時正好細推究。看取龜飢與鶴瘦。滇山有鳥名信天。此翁無乃類是不。人生隨遇聊爾耳。未信淵明晩止酒。</text>
<title>又用東坡韻自批</title>,<text>詩不滿萬過陸齡。囂囂千古但風聲。貴賤雞俱沒情。此意征西 指庾翼 戒後生。雪梅霜菊隨丹靑。枝幹彷彿無其馨。安可操管惟意行。載好其音如彼鸎。吟安一字錙銖爭。五言突兀成長城。風斤月斧森相撐。然後語輒令人驚。古人嗜好甚飪烹。適要排悶非求名。餘音渢渢入大庭。卽景灑灑來雙淸。輪以子史翼以經。務去浮靡歸老成。媒竆借使在塹坑。抽傑不須易公卿。使余何學學淵明。北窻至今留典刑。賦歸一篇懸日星。哀不至傷意愈平。主文勿似坡翁輕。倘非於陵失李程。王儲諸子無足評。獨有少陵繼善鳴。</text>
<title>道川書院講會。用晦翁韻。</title>,<text>生後先生不共時。藏修有地士依歸。功恩遍被蒼生髓。忠義長爭白日暉。鹿洞遺規初設座。鱣堂咫尺幸摳衣。退同講貫成文會。忘却吾身渺稊微。</text>
<title>浣溪書院講會。復用前韻。</title>,<text>浣溪文會趁斯時。不待招邀赴若歸。秪合團圓酬晩境。頓忘行走抵斜暉。傍籬採菊黃流酌。倚檻看山翠滴衣。瞻拜賢祠因起敬。却尋吾道轉開微。</text>
<title>伏讀頒賑綸音。感而有賦。</title>,<text>南州饑饉說猶悸。一境凋瘵無同異。一粒貸似萬鍾難。爭期往求枯魚市。世間况無監河侯。雖有未知必相賙。在富猶哿貧何藉。縮縮但思逋而流。徹諸四聰天惻然。使者旁午恩綸宣。頒下賑財詔有司。穀米十萬銅十千。不待烏昧圖上後。矧在河倉矯發前。貶擧斷縣從可知。吾民自此無顚連。如臣稊微曾近侍。何幸少須臾無死。獲覩此擧晟明際。與共疲癃爭興起。在於一己何足恤。啼呼滿前聊爾耳。</text>
<title>臘政已過。有人慰我未入擬。因勸更事游宦。戲賦以答。</title>,<text>每過銓注人來訾。衡泌何樂不于仕。此術便同吳夫差。期必溺人還笑矣。君不聞三世不遷止執戟。草玄大手猶如是。又有廣文先生老喫冷。一生樗散無刺刺。以若單畸狷又狹。然猶兜擥忝近侍。揆分已多迄可已。豈有餘念更縻爾。負米初無翹關重。由逕未似終南易。置散職是坐迂闊。初非人擠非我棄。正如脫髮收莫得。由來積薪用不次。汲黯語。 借令委曲得凉州。有如伯郞 名孟佻 言亦鄙。枉道徇人非其理。藏身晦跡求吾志。在於晨荷非所尙。附彼趙孟良可耻。富貴往往如撲滅。世人如何鎭長恃。幾年厭對靑苜蓿。薛令之事。上竿鮎魚婦善譬。梅聖兪妻刁氏事。 吾心不在天津橋。三藏覰得胡爲至。但願更封向酒泉。飮如王江恣取醉。自從解組尋初服。擸掇人言未必非設試。</text>
<title>用東坡韻。賦梅花。二首</title>,<text>玉人肯顧山人村。先向西湖喚詩魂。枝斜竹外鬪淸好。影轉牕間失黃昏。老人酷被花神惱。抱叢孤吟更陟園。催開不待凉州曲。避寒何須鄒律溫。箇中奇絶摹何以。佳人睡重朝上暾。恐有野客來折枝。故敎花丁早閉門。如未領得眞妙意。所可含默豈易言。念我獨兮惟爾守。莫惜餘香入酒樽。						有人索居形全槁。問梅消息欲顚倒。欲開未開美在玆。冰心不受塵氛惱。西湖以後有雪堂。迭遣長句題品早。鞓紅 海棠 矜豔不敢儔。蠟黃巧剪誰云好。依然坐我羅浮村。麻姑約過急灑掃。繞樹孤吟仍取醉。廵簷索笑聊娛老。看看不厭無妙語。詩未就乎歸潦草。睡起楷目閱人寰。此身無難入煕皥。</text>
<title>斷俗寺政堂梅</title>,<text>斷俗寺古獨有梅。云是通亭先生舊時栽。爾來四百有餘年。榮悴無常閱劫灰。八萬九庵今安在。百結花亦隨黃埃。此梅豈肯與社櫟路李苟得全。天公所扶非人培。和羹大手初試此。邁種攸曁固根荄。通亭本支百斯。世世與此梅終始蕃衍來。所以敬止加桑梓。鎭長豈止謝蘭與王槐。君不見昌平里中一株檜。顚中間亦觀世道汙隆哉。不待告戒無剪拜。百花頭上先春開。我欲述異作小詩。雲仍且可芟草萊。</text>
<title>用東坡韻。賦海棠。</title>,<text>野花紛紛翳林木。最憐海棠天姿獨。問渠絶豔那如許。指以鞓紅亦出俗。精采自有嬌笑間。恰似佳人貯金屋。欲使周昉畫作看。或恐肥膩失之肉。少陵漏名恨何似。華淸攪睡苦未足。若較白蓮多富貴。更援黃菊讓淸淑。香芬襲人不自知。詩情欲返枵然腹。急宜攜壺藉芳草。且可操觚臨寒竹。不必傷春折戴頭。有時披霧對刮目。聞說成都花如市。春到明年擬入蜀。不然且將含子來。定有雲鴻與霞鵠。佇待早晏開未開。何用催唱凉州曲。肯敎蠭蝶掠花去。只恐風雨夜來觸。</text>
<title>用前韻遣憫</title>,<text>老懷易悸如集木。民莫不穀我何獨。長康三絶癡我一。癡胡大過猶忤俗。豈有文章追杜陵。又無生涯似鄭谷。興居非乏穿滕榻。欠伸只看打頭屋。至老無成乃如此。小少枉了期食肉。秦時賢者亦可知。每飯已多奚求足。季女斯飢正堪憐。薈蔚前山見幽淑。佇待黃精有一飽。門生姑勿嘲便腹。抱此孤懷寓何物。霜後寒花雪中竹。蟻動牛鬪寧塞耳。烏奔兔走任過目。抱滕高吟行路難。九折羊腸誰非蜀。古人有戒吾且勉。如欲類鶩宜刻鵠。我作此歌歌且歗。何人和以白雪曲。世事悠悠百不同。一枕之外皆蠻觸。</text>
<title>眼暗寓歎</title>,<text>三日不食胡甚饞。於陵遽至目無見。瞭眊若道在飢飽。且將井李試三咽。我豈沽廉如彼哉。榮衛暗爍眛爲祟。江山到處琉璃漾。身世居然雲霧墜。自數日來忽如許。在十年前不若是。蠅頭書細非可希。輿腹見積猶容易。口鼻手足誰非要。惟目於人職司視。無視四大隨廢用。形殼雖存將安適。遣日莫省替明暗。對人何暇設靑白。那嘗事事近似人。惟以玩究自負奇。動被揶揄苦不足。爲物引蔽又如玆。撥昏無賴隨秉燭。去膜且可待刮篦。蝦蟆見咬行復皎。牛蟻聞鬪庸何病。鍼砭姑勿頂門下。工夫要使胷襟正。終當乞得龍井水。洗此昏花歸讀書。返我昔日美且盼。視遠惟明遣居諸。</text>
<title>族姪和克舍龍岡舊宅。移卜靑巖。悵失有賦。要與士汝同看。</title>,<text>爾家自前屢遷徙。在在不出吾鄕里。頭流之盡出一麓。川原窕廓風烟邃。樹以桑梓行且拱。略有生涯谷口似。入谷彷徨云誰思。昔有龍岡老居士。居士眞是古懷祖。晩將文度滕常置。爾時岹嶢出一頭。見者期以千里驥。漸知提孩供應門。蹄輪絡繹闐如市。髧髧幾時今二毛。二十年前事可記。早晏屠龍猶可許。畢竟述蛾曾所冀。庇有弊廬糊有糲。胡乃舍此而取彼。聞說靑巖深而僻。江山信美非吾地。非吾地亦何樂。勉爾遁思吾且俟。親戚不可離。墳墓不可棄。鳥戀曾宿枝。魚好舊游水。我作此歌吪爾心。何不寓物反諸己。自非龐公以上人。棲隱鹿門未易擬。歸歟歸歟如掉頭。耄言不須苦多費。待到源花春正漲。靑鞋枯竹吾將一往視。</text>
<title>仲春卄五日。屋茅爲風所卷。嘆而賦志。</title>,<text>我廬寄在荒山裏。上有衡門下有泌。因樹爲屋僦舟家。若較古人吾猶侈。自從卜此樂爰居。一念何嘗羡渠渠。前年失稔亟升失。以糊以庇心常怵。經冬卧雪巧耐來。雨夜床床安免哉。仲春猶寒寒墮指。大風挾雪掀地至。白晝慘暗黃沙卷。自曉及曛不暫已。吾廬不仆眞是幸。捲彼敗茅已先揣。罥林掛樹頗狼籍。輒被村童來竊取。何用焦燥呼必得。不善綢繆致有此。康濟自家尙未遑。大庇天下無容擬。設有是志歸迂闊。緬思杜老良可愧。</text>
<title>聞杏園金通汝。觸冒風雪。來住赤城。病未往見。賦此走寄。</title>,<text>仲春之寒甚大冬。疾風如箭雪如席。卧可巧耐遡輒噯。少壯猶云莫抵敵。杏園行年近七十。一善爲里距三百。跋涉也費許多日。資裝不過一枯策。孰謂杏園老且衰。歷險經危忘役役。不是朋儕訪卽今。不是筋力依平昔。必有以也君勿言。豈其然乎吾實獲。始者知君不如今。妙年身手頎而碩。治文往往逼郊島。遣詩颯颯思參適。安知坐竆不由是。衆皆咥之吾獨惜。似聞淹滯在近地。記得前時坦腹客。白首相望不可見。天末何殊懷李白。我是知仲病方同。若己憐之歸無益。安得一樽笑相看。剩襲蘭薰展蕉襞。</text>
<title>柳東川啓若 宜漢 見訪有詩。輒次。</title>,<text>婆娑空谷到竆年。那意高朋寂寞邊。已定興居鄰鹿豕。都休名利浼貂蟬。人如良玉珍生榻。詩抵鏗金響落泉。也有明朝離索抱。故將談笑坐晨天。</text>
<title>羽化樓。奉酬任主倅君受 百謙。</title>,<text>丹丘未必讓靑城。官暇逍遙自在情。十里江聲攲枕得。萬重山色入簾呈。儂非徐孺何須榻。翁是歐陽合有亭。回首東岡遊宦地。七仙來扣白雲扃。</text>
<title>挽權則汝</title>,<text>鄕里推爲可願人。溫溫色笑見天眞。也襲先規存悃愊。不隨流俗設畛。團圝記得新齋會。閒淡如從老釋鄰。聞說明朝成厚夜。白頭孤望淚盈巾。</text>
<title>挽權致之</title>,<text>夙昔四方志。生平一第名。痛纏催下日。養失擬專城。會有先庥發。留看後嗣亨。不然無定理。更欲質神明。</text>
<title>次郭戚相能寄示韻</title>,<text>汾上相逢記底時。爽開襟抱况淸詩。韶光流轉鸎啼歇。書信淹留鴈過遲。倘守茅茨聊遣寂。也從山水徧搜奇。同舟一夕何由得。此誼應難後裔知。</text>
<title>新安齋重陽日。陪任主倅共賦。</title>,<text>老拋陶令菊。期在費公秋。強起經旬病。遂成第一遊。何嫌攲醉帽。更擬上危樓。爲備團欒席。移樽俯㵎流。</text>
<title>庇仁族叔 贒默 挽</title>,<text>鵬翮初摶海。龍泉竟拔韜。也由先悃積。遂使一門高。覲耿淹淸洛。含香備選曹。幾乘桓典馬。因佩呂虔刀。養爲窮途阮。喜同奉檄毛。器須盤錯試。時况晟明遭。惠足霑凋瘵。威將擊猾豪。謠登方五袴。哀動遽三皋。室返元賓櫬。庭圍仲蔚蒿。開塋雙劒合。塡巷數州號。世事浮雲邈。生涯逝水滔。靑山當戶牖。黃菊柰樽醪。笑語聆猶款。跫音訝若逃。倘知來白首。無數濕靑袍。幾伴芹宮塌。曾同漢水舠。憐疴分啜茗。覓句倩揮毫。追記渾如夢。興言更覺忉。猶多還往字。開篋遣離騷。</text>
<title>重陽。陪任主倅遊新安齋。</title>,<text>筍輿尋別界。茱珮趁高秋。亦寓拯歉策。仍兼選勝遊。綠苔披沒港。黃菊映登樓。作賦酬佳節。滿堂第一流。</text>
<title>再從兄象會 鼎烈 挽</title>,<text>邁種終無報。其如運氣何。診疾親知競。傳皋里巷嗟。壯心看尺劒。奇氣斂層霞。遽作幽明隔。哀憐詎有涯。</text>
<title>權竹山海之 思漢 挽</title>,<text>客到丹溪艤小舠。霜天寥廓竹飈高。時平無事銘燕石。郡寄頻操製錦刀。制閫前程成落莫。還山卽景入呼咷。塋臨大鳥知何日。來對諸孤淚濕袍。</text>
<title>挽權能汝</title>,<text>享較深仁寧謂壽。付全能子也無憂。二豎沉沉終厚夜。騰騫夙計空悠悠。</text>
<title>寄𥳑洪金山稺登</title>,<text>伊昔金陵遊宦同。幾年雲樹一西東。詩篇弊筐搜尋際。顔面良宵夢寐中。流轉光陰爭隙駟。飄搖湖海豈冥鴻。文章適足排愁憫。莫效韓公擬送竆。</text>
<title>次雲湖愼晦叔贈別韻</title>,<text>客到黃岡款小扃。對來芝宇自生馨。山水深期留勝地。詩樽高會定名亭。世事休談浮大白。身疴頓失邁空靑。臨分一任投歸轄。他日應難更合幷。</text>
<title>挽李采汝</title>,<text>寒花寂歷掩山門。谷籟溪流向客喧。記得前秋同把酒。不堪揮淚過高軒。</text>
<title>陪南皋族祖 志容 上白馬山。柳君啓若亦來。抽韻共賦。</title>,<text>何年騎竹作童遊。山郭寒花笑白頭。隊以郡麋攀絶磴。迥同孤鶴立淸秋。恐成落莫詩仍就。全遣牢騷興始優。爲是南皋頻擬上。故將尊酒更淹留。</text>
<title>權致和 協中 挽</title>,<text>童稚嬉游及老衰。中間聚散記猶疑。輸嬴未較觀碁席。眞率相期把酒時。泛月孤舟移別浦。經霜老菊向疎籬。入門倒屣無由見。皓首臨風淚暗垂。</text>
<title>上元夜。陪任主倅作踏橋遊。</title>,<text>洛社前遊卄四橋。幸聯鳧舃此逍遙。虹蜺隱映隨筇曳。烏鵲參差颭旆搖。不覺淸狂餘白首。相看潦倒笑靑袍。書來偃室佳辰得。况値風恬月朗宵。</text>
<title>挽權殷夫 思義</title>,<text>歷歷前遊夢想存。隣交世雅老尤敦。搜尋到處烟霞窟。信宿何宵竹柏軒。書帶長籤來數數。樽開好面興源源。從今勿破階前蘚。留惜年年著屐痕。</text>
<title>挽權虞卿 敬夏</title>,<text>哭君無暇費多辭。上有偏慈迫耄期。舞罷萊衣斑未趨。供餘錢雉味猶滋。賦初秀發天何意。到此沉置理莫推。休道漑根終不食。賢郞留待述蛾時。</text>
<title>次朴允文墳菴重修韻</title>,<text>墳菴高出碧山下。留待雲仍肯構時。華不至奢由舊制。弊惟隨葺寓新規。拱辰省掃寧虛日。尼峀躋攀自有基。持此誠心終若是。定知來許總姜詩。</text>
<title>和崔士浩</title>,<text>論交雖晩許陳䨓。吟望時時依斷隈。荷襲芝蘭筵每促。柰奔烏兔鬢相催。靑萍試擲驚新㶑。白雪要酬愧退才。早知驢屐緣疴廢。舊雨吾猶數往來。</text>
<title>趙乃叔挽</title>,<text>汾州有古家。笑翁有肖孫。少年已老成。譽處是以存。孝友著家庭。行誼出儕類。受福合單厚。悼夭此何理。幸有膝上抱。式穀大可期。辟咡課且訓。及見成就時。晩葆樊園樂。能事以周章。如何不少延。遘癘遽云亡。曳枯一匍匐。撫孤慰季難。何山入丹旐。遙望涕汍瀾。</text>
<title>再從姪來元 佑臣 挽</title>,<text>吾家再從行。昔有許多人。若齒竟脫落。轉眄迭謝淪。見今存者幾。少壯姑勿論。在於叔若姪。計其袒免親。零星各昆季。君三我亦三。及此同衰老。分割一西南。豈諉闊地里。無多接笑譚。貧急莫賙恤。疾病莫扶持。幾何路人殊。恩誼終不移。有時一相見。見輒心肝披。可欲有如君。命途何險巇。生平磊落志。見猜被化兒。白笈提仍拋。靑霞斂却奇。始認於陵祟。終成張籍廢。明暗何由省。蓬荊一任閉。庶幾恃式穀。能事送餘年。如何纔喪耦。鳳隨凰飄然。已得度稀二。非謂不少延。單嗣方在鰥。稺孫靡所依。甑垢魚躍鼎。莫禦寒與飢。已矣勿復說。靜思轉可唏。賴有二弟賢。後事投一埤。卽此猶可慰。無爲泉下悲。強疴來一哭。朔風吹復吹。</text>
<title>愼黃岡挽</title>,<text>德裕盤據壯。猿鶴闢洞壑。淑氣所停滀。瓌奇多名碩。於人見夫子。家世何赫赫。黃皋爲其祖。持憲迺其親。自從獲有道。受業勉日新。述蛾仍紹緖。屠龍繼蜚英。實地勤造詣。餘事就功名。幾乘桓典馬。再佩呂虔刀。伏蒲仍讓史。奉檄適傚毛。衣緋從睿簡。晩年亦恩榮。抱痛從含索。絶意更彯纓。娛老適我願。拘拘更何營。顧余顓蒙甚。中歲獲從遊。直以不挾長。聲氣動相求。幾秉留髡燭。頻登御李筵。篔簹聯驛店。鞍馬指西天。抉摘來名勝。晤言遣幽悁。入城歲已晏。同館慰孤羈。莫省在何年。猶夫入追惟。自從各賦歸。相望杳川原。閡闊雖間歲。書信猶源源。忍說前春進。公已帖床玆。告餞摻我袂。曰今便永離。徊徨不忍發。公泗我淚滂。迢迢東野書。胡爲入我堂。強衰來一哭。對孤欲無辭。卽眞知何日。剛恨未攀輀。</text>
<title>閒居自遣</title>,<text>涉世才何有。居家怒不宜。未成千日醉。試續七哀詩。竆約元吾道。騫騰亦彼時。伏靑懷史直。垂白惜憑衰。郡寄寧吾事。剡登莫或欺。當途虛汲引。以地合低垂。蹋翼堪憐鳥。朶頤豈舍龜。宅從盤谷卜。文絶北山移。托契遊林鹿。休心撼樹蚍。忘筌豈須得。擊析本居卑。貧或原桑過。詩難沈宋窺。優游發幽暢。吟哢遣棲遲。徧讁無緣禦。癙憂不勸貽。忍猶加忿懥。記亦奪忘遺。墳籍拋前業。田園創晩規。坐韉羞遠客。看笱止迷兒。引竹承寒澗。拾松補缺籬。業宜休拔鑷。柰未弄含飴。膠漆䨓陳少。瘦寒郊島追。每稀圓棣萼。相望隱茅茨。莫道今團聚。何殊昔別離。暮年堪自適。退士更何爲。養拙仍成習。啖辛久益滋。趁徭稀見吏。忍病懶尋醫。硯涸讎書墨。窻留料畫篩。裁冠傚龜殼。隱几笑烏皮。乞句留僧紙。摛辭償友碑。酒豈擇賢聖。茶或存槍旗。字酬才秀問。耕向以疆咨。快果時堪摘。雕胡間入炊。尋山康樂屐。邀伴席謙碁。鏡力瞳無賴。霜奇髮獨知。鵬摶眞浪計。鶴返有前期。賜被南宮隔。比鄰北郭辭。入深專啓處。投散絶盱睢。問俗漁樵混。畏人鑿枘隨。毋嫌終坎軻。惟勉不磷緇。失得無關我。行休更視誰。湖江浮客棹。商嶺老仙芝。緬仰龐公在。千秋是我師。</text>
<title>牧溪幽居</title>,<text>我屋碧山裏。有無人未諳。弱棟依縈磴。疎籬帶積嵐。裁松休過四。拓逕自成三。未斷謀生念。耕耘日夕談。</text>
<title>閒居偶題</title>,<text>繞屋扶疎樹。循除汩㶁溪。下簾遮野馬。衝雨逐茭雞。綠笈眠猶抱。玄琴醉更攜。幾何異枯釋。客到訝招提。</text>
<title>要睡未成。起坐試賦。</title>,<text>困來要一睡。欲昏未酣時。守書初閉睫。倚枕乍低眉。嘲腹任門生。戒履哂小兒。不是如鰥耿。胡爲化蝶遲。老態應如許。閒愁倘魔之。却憶少壯日。此事笑舊耆。回還眞易易。雖悔莫可追。姑留進茶湯。試敎掩茆帷。嘬蠅揮更集。吟蟬禁不移。未遽拄鳩筇。差久隱烏皮。豈曾㑋宰我。亦難到希夷。無緣討一穩。那得拋百罹。撼鄰非可望。露地有所思。席屢徙風欞。衣欲易纖絺。漫商來細瑣。衰狀漸離披。也因當爀炎。無賴把深巵。睡僊底妙術。夢覺任自爲。甛鄕知不遠。矇矓指夜期。只在少思慮。且可淨牀玆。安知非一助。輾轉就吾詩。</text>
<title>明農恨晩</title>,<text>自我賦歸歟。入山競東作。晩就老農學。見聞終未博。早知代食好。世路肯出腳。如何不暋勞。飢寒卽來縛。飼秣無旭晡。襏襫經約彴。不避手坼龜。方免腹生鵲。冥鴈雖皎潔。猶向稻粱啄。只在不失時。莫諉吾力弱。約共耦耕翁。斯談酬又酢。未遽付吾兒。恐敗有賢樂。</text>
<title>爲園</title>,<text>山中土脈磽。爲園向池塘。嫌燥通夕漪。惡濕曬朝陽。瓊簪與玉本。次第競輝光。屢陟趣仍成。試嚼喜如狂。呼僮拾蟲蠧。不使至顚僵。不須楚萍憶。何似蔡薺嘗。燒菘用代螯。倒盡滿滿觴。</text>
<title>族人孝子 能烈 挽 二首</title>,<text>事生送死一心專。又是拱辰日省阡。作行嗟無韓子筆。後人誰識董生賢。						三年一日泣終天。在昔吾聞大小連。不有聖稱應泯滅。宜乎世眛若人賢。</text>
<title>挽權巨濟用賢 二首</title>,<text>咏鳳奇調蔚豹姿。故將贇字賁軒楣。時平袖手孫吳策。歲晩棲身李杜籬。一陣關防專海閫。數州遺愛峙崖碑。定知不墜辛勤業。有一蛉孤勝百斯。						還山卜宅各棲遲。江社風流讓漢師。自有靑萍知己許。恨無白雪好音遺。似嫌醉尉仍休獵。爲訪良扁總廢詩。歷歷前遊那得續。不堪楓菊照哀詞。</text>
<title>次寄梁日進。兼示朴持憲時用。</title>,<text>吾廬敻閴寄山村。亦有遊人到一番。詩擬批評搜亂藁。話要輸瀉倒深樽。廉纖白雨初收樾。寂歷黃花正滿樊。安得與君恒對榻。不敎襟抱受塵煩。</text>
<title>靑岡書院講席酬諸益</title>,<text>山靑水綠繞江城。淑氣冲融此蓄停。俎豆崇深瞻古廟。襟紳肅整列中庭。會因時奠初圓榻。旅到相酬各擧觥。忝在皋比吾豈敢。不如推讓少安情。</text>
<title>挽朴掌令士謙 二首</title>,<text>題鴈非難事。屠龍亦妙齡。霜蹄開道路。雲翮破滄溟。易老翻垂白。多才晩伏靑。萬言懷袖字。閶闔幾時呈。						每多逢漢北。無減會山南。覓句聯成百。持杯勸過三。旅遊忘瑣尾。交契傚同參。素友凋零盡。憑音痛不堪。</text>
<title>挽族姪錦溪居士晦甫 二首</title>,<text>吾門在昔大聲施。謨訓如將爲爾遺。律己經明推董子。事親誠摯見姜詩。云爲未或毫釐謬。言議何嘗鑿枘隨。邁種定知餘慶在。螟孤克肖是麟兒。						筇屐前秋訪錦溪。藥欄斜日在山西。那無邂逅期相指。未欲分張話故稽。念昔郵筒來續續。從今空谷歎棲棲。中流輟棹仍回首。莫省源花滿古蹊。</text>
<title>從姪復汝挽</title>,<text>堂兄附皇考。夙歲有聲施。擧得一丈夫。若爾當百斯。肧胎云有異。霓彩繞廟壝。我生不後先。計晬少參差。果是協嘉禎。分膺亦或宜。所重在宗主。肇錫讓與之。以瑞命小名。每呼識其奇。儀形立峙鵠。眉宇藹秀芝。豈徒私家多。早爲丈老期。于時屋方潤。多賴自操持。樂賢傅我先。易敎尤孜孜。漸習鸎遷喬。易馴驥聽羈。在叔例疎懶。舞勺尙騃癡。迨爾五能題。顧我六莫窺。鉛槧何曾聯。蔥竹但共隨。及夫受經史。講誦略等夷。招提幾擔簦。牀玆每戛肌。有時起紛繳。推行自牧卑。是以見汝賢。畢竟不失怡。童遊盡莫記。此事猶可追。禮闈早從事。關陞擬摘髭。風樹痛遽纏。弧矢志漸隳。儘亦關命數。失得誰怨咨。衆惜自視欿。逍遙晩寓嬉。自我幸一第。強半在漢師。附犬討消詳。聽鴈起懷思。荒田入暮商。歸來各衰遲。契闊令人掣。十里多離違。蹤跡定飄蓬。顔狀惜凍梨。縱有分割歎。隱然有依毗。未諭車之輔。何啻蚿於夔。殘臘花頌夜。儉歲火擧時。膜眼須括篦。放手戒傷葵。籍咸何妨友。鮑管幸相知。交爭秋謙局。略窺陰何詩。恐傷臨酒戒。求備摘句疵。去年過本命。稱觥聽家兒。遂成花樹集。相看暫舒眉。崢嶸康樂趣。筇屐約相治。登臨錦山頂。歷謁露梁祠。抉奇犯虎豹。絶流躡蛟螭。餘興歸未已。毗盧指逶迤。那期一夢罷。因作死生悲。聽瑩胡大傷。觸冒必尋醫。未及試空靑。酷被二豎罹。及革未有憑。遽化反爲疑。偕隨訃車至。空堂已繐帷。二耦先卽世。比佽亦無誰。有嬌方未行。有孤甚淸羸。忍見欒棘容。寧廢婉戀詞。擧目來物態。只敎老淚滋。竹色深戴蹊。苔顔上李墀。水咽嚴惠灘。月隱赤壁湄。蘇仙更誰伴。大扁空懸楣。身後餘業緣。人間尙範儀。愛勞期式穀。看弄想含飴。有底抽蘊說。深欲見我遺。卯君傳一二。料得託謨貽。郢斲非我能。蛾述在渠資。雖欲施櫽括。其如間墻籬。意摯難小效。力弱遺一埤。退愈底範圍。成就任肩仔。幾何不同歸。漸覺病益衰。獨立影相依。樊園苦低垂。江雨發丹旐。啼送有子規。靑山一掩後。萬事入長噫。雖多亦何旣。不欲諉哀辭。</text>
<title>培山書院講會。拈韻相酬。</title>,<text>蘭香竹色滿江州。院出培山枕水頭。領景勝從冥老選。卧廬高入退翁酬。依歸有所襟紳集。儀範如存俎豆幽。和以羣居同豈苟。惟將至理勉相求。</text>
<title>贈金通汝</title>,<text>富貴與竆困。在人彼此時。乘除固有以。欣慽且何其。於此著持守。方能出等夷。讀書有受用。應倣古人爲。</text>
<title>南皋族祖挽</title>,<text>門老迭淪謝。於公仰巋然。挺拔曾非偶。邁種寔由先。管輅聰明到。李觀才行全。夙齎立揚志。鉛槧細究硏。不待提督勤。竟晷繼宵燃。帖括惟餘事。大闡以玆焉。詎盡展所蘊。駿價竚待涓。直以草莽蹤。十載葆林泉。及晩通朝籍。猶夫藐要權。步趣非不闊。硬著浼求前。縱鱗阽涸澮。夬翮失長天。何監非古人。三世恬不遷。胥惜拙潘子。爭道老鄭虔。滾汩登臺省。雖卑亦蟬聯。聽履星辰上。正笏霜雪邊。由昔避乘驄。如今讓割鮮。如何更拘束。引年早歸田。樊園任婆娑。洛水聽潺湲。爲是遣菀沉。諷詠寓詩篇。篇篇江鮑體。脫口輒流傳。康樂尋山屐。子猷溯雪船。鄕黨樂遨遊。流輩約蹁躚。豈空北海樽。常滿孟公筵。爭期受單厚。那意被屯邅。詩禮纔聞退。西河慟遽纏。况又文若秀。與夫仲容賢。或以文譽著。或以方城專。何辜于彼蒼。次第奄棄捐。儘是關氣數。神理一何顚。然猶強排抑。餘庥付曾玄。於玆見達觀。不爲吾所瘨。猿腸漸能定。龜齡庶可延。鬅鬙輕鶴髮。便捷邁鳶肩。亭亭霞外表。飄飄地上仙。登頓不用扶。扶必嗔不便。倘敎加一飯。正當釣渭年。不必倚晉卿。好爵自天宣。藍袍身脫却。玉圈髩嬋娟。崇卑非比擬。壽祺將滿圓。胡不少踟躕。一疾忽沉綿。幾諧違衆顒。傷惜倍萬千。實音憑不意。奚暇診違諐。強疴爲位哭。但有老淚漣。奚殊悼少壯。不欲置眞詮。謂之今已矣。明日啓新阡。聞說雙劒合。知應是牛眠。巑岏出尼峀。演漾繞汶川。文采尙未沫。夜夜曜奎躔。顧余寡且謏。一門荷周旋。覓句替郵筒。存訊溢華牋。每於朋輩間。延譽必眷眷。說項人錯信。留髡夜或連。知榮踰奪袍。引爽邁聽蟬。執我偏急病。撥藥示韋弦。放手恐傷葵。披肝勖向筌。睠焉南皋宅。景物正可憐。賓塌埋厚𡏖。書梔掩陳編。梅塢依白雨。茶竈裊靑烟。巖棲在百層。無人更扣鞭。倚毗無處所。陪晤孰因緣。矢詩猶不多。強題寄幽情。</text>
<title>牧溪書院講會。勉諸君。</title>,<text>誦法前修在講明。爲堂祠下肇嘉名。宜加己千期將就。且把日三牢課程。呼取杯觴酬老少。試開經帳會才英。行如直道民三代。毋曰蒼茫我後生。</text>
<title>族姪君應挽</title>,<text>看君垂老表。如拜無年翁。接物詼猶款。持身介亦通。箕裘勤紹守。鉛槧費磨礱。忍有張公傚。鄰期惠子從。與君頭已白。惜我紙徒紅。易地分簸渤。還山笑逐蓬。推才仍縮頸。知拙便休蹤。相長那無警。寧攜不苟同。戒猶樽每設。歡或局相供。興躡尋山屐。怯休替句筒。百年長共葆。一疾遽云凶。舊額龜溪煥。幽棲馬峀空。留髡誰秉燭。訪戴謾回篷。慘惔一門色。依俙昨日容。釣磯空宿鷺。書梔徧懸蟲。素翣沾江雨。繐帷颭竹風。輪囷詎盡說。題誄涕添胷。</text>
<title>次贈李侍郞仲如</title>,<text>龍門高會昔何秋。點額君爲第一流。多謝一樽開北海。寧將萬戶易荊州。抽懷尙記傳筒夕。見挽頻成秉燭遊。未覺滄洲從此遠。期君下國作綴旒。</text>
<title>次李松戶五汝 箕采 贈別韻</title>,<text>九街埃𡏖漲。行子惜分歧。堪憐騏驥病。誰遣鳳凰飢。脫掣能千里。因驚決一飛。願言加自愛。才調老逾奇。</text>
<title>臘雪</title>,<text>風時寒正急。雪後氣如和。向晦依微月。先春浪藉花。岡巒增穾兀。磴磵失谽谺。三白那無記。欣然試一哦。</text>
<title>除夕</title>,<text>渾忘喫去百酸辛。夬酌屠蘇意一伸。少壯幾時今白首。餞迎明日又靑春。呼兒始許樗蒲戲。約伴同尋竹柏鄰。相守棣牀猶未得。何心追逐向時人。</text>
<title>酬西湖居士</title>,<text>招邀每少解攜多。他日相思柰老何。斲璞終敎藏舊櫝。伐檀堪惜置長河。隨麋過往休機事。飫饍歸來罷鋏歌。落棹剡溪違雪夜。更須春水起曾波。</text>
<title>挽河丈五兼 以泰</title>,<text>松老遺風遠。公惟舊典刑。端莊持志氣。嚴毅立家庭。自有閒中趣。不求分外榮。餘庥從邁種。能事享生平。永矢考槃樂。纔踰釣渭齡。較仁爭謂短。憑實豈勝驚。軒寂惟書帙。菴空但水聲。抱疴違相紼。題誄淚如傾。</text>
<title>愼子行 必侃 挽</title>,<text>征鴻昨夜度花林。鶴唳猿啼起洞陰。舟泊溪南春雪暗。樹連江畔暮雲深。僦居尙記爲賓主。轉眄無難隔古今。強欲登牀尋子敬。不禁淸淚漬玄琴。</text>
<title>挽再從姪時元 佑馨</title>,<text>許爾紹世業。端自有賢樂。如何運孔否。割胖繼含索。忍云理又逆。貽戚今如昨。六旬亦中壽。爭道夭折若。再從我爲叔。相許去表襮。敦睦不但已。談論到詳略。心性之隱微。事務之繆錯。往往與傾倒。令我不迷惑。玆焉知己以。相信先然諾。赴召豈曾意。數月淹淸洛。逮夫賦歸日。秋花正綽約。先後纔二日。君已云冥漠。有誰來叩扉。從何對把酌。匍匐哭寢門。我心焚如爍。不欲說誰昔。涕盡還一噱。</text>
<title>酬河尙賢</title>,<text>暮年端合混漁樵。爲愛溪山此卜居。盤谷已敎歸李愿。文園誰復過相如。慇懃自有投新句。開警惟多讀古書。明發定知離索抱。從今且莫往來疎。</text>
<title>臘夜失睡</title>,<text>胡然我睡失朦朧。暫卧旋興度夜中。試息無緣隣里撼。要酣况柰酒樽空。霜威入戶圍金鴨。梅影縈窻翳玉蟲。叵耐閒思來次第。故傍簷漏數丁東。</text>
<title>聞諸虞侯 景彧。定州之戰。力戰殉身。壯之。賦六十二韻。</title>,<text>將軍滾滾起自身。身長八尺頗軒昂。自少慷慨有大志。所慕生平關與張。生長有所問何處。大嶺以南晉之陽。有石矗矗仍起樓。其下江水流湯湯。龍蛇往事那忍說。風沙帶劫何茫茫。至今不死三壯士。遺風餘烈寤寐嘗。何况乃祖同時出。提兵逐倭倭走藏。水戰陸戰功必豎。南征北征身仍亡。所以先王起曠感。錄用後孫前功償。其家不無若干人。簡在宸心惟汝當。內試宣傳與都判。萬戶虞侯乘一障。官無高下皆曰好。祿之厚薄何須量。但道君恩如海深。涓埃報答銘心腸。庚申年間天降割。瞻望蒼梧涕滂滂。欲求一死未得所。是時西寇大無將。戕殺命吏因據城。狺彼縱橫豺與狼。孰爲干城以扞禦。從風靡者踵相望。甚則爲律其次陵。如雉如兔難盡詳。若輩仕膴廩稱是。以二千石當時良。將軍聞之憤且罵。意氣烈烈如秋霜。試拂鐵衣卽上馬。手中閃閃三尺鋩。祖生有誓先獲我。臨流擊楫奔波浪。燕然勒石非所期。交趾裹革庸何妨。千里關河不日至。朔雲瞥瞥邊風颺。成敗利鈍有不計。我是王臣惟勤王。使以召募募軍兵。繼舁薪島壯關防。肯使此賊久貸息。荷戈執殳披搶攘。進必居先退必殿。孟舍之勇無此尙。翫寇稽討師易老。每請交鋒決一塲。定遠之戰作前矛。諭以大義三軍倡。百二秦關亦可斬。矧玆彈丸盜集潢。不待臨衝與鉤援。手摶頭攔繼以斨。毒矢刮面不目逃。我元猶未爲彼喪。力盡睢城廵遠死。韓彭坐視寧無傷。我徒我旅曾十萬。繼援何不進如墻。死是將軍所不惜。逆醜自此愈強梁。在師渝盟吾所惡。有勇無謀人錯商。古之烈士有如許。區區苟生笑彼恇。壯士居然倍增氣。天地爲之俄生光。事聞九重惕聖心。褒旌貤贈何輝煌。一加二加至統制。固請屢請自廟堂。勸忠奬節至矣盡。然後炳炳倫與綱。不意眞卿今復見。也是文王終不忘。爲人臣者皆如是。何憂有苗頑且強。藐玆小醜終就戮。爲厲爲霆鞏我疆。有諡先世粤有久。延宣恩額猶未遑。命給厚需成孝思。前休後烈俱章章。且錄遺孤問有無。選部姑待闋三祥。綸綍造次播萬口。泉臺庶幾暝雙眶。玉門生還莫謾誇。綿竹成仁愈久彰。獨有金君挺賊藪。金大宅在京聞亂。挺身赴陣。與之同日以殉。 同日以殉期如相。嘉山太守同道人。名垂竹帛聯其芳。數子相繼辦熊魚。幾人齊起殲犬羊。表以棹楔享以祠。敉厥忠貞傳無量。不可久留梟獍叢。風塵澒洞江山長。春雪嵂兀埋陰山。西日蒼茫下大荒。都中士女頻出望。幾日櫬到京城傍。可見彝天同得地。面面涕淚交千行。應知妻子哭山中。遮莫致怨彼蒼蒼。豈是無心但在上。適成其美非其殃。不見古往今來人。樗櫟永年徒尋常。我作此歌雜薤曲。警之人人傳八方。</text>
<title>晩熱甚苦。猝寒難耐。擬出遊旋止。</title>,<text>未信逢秋候。翻敎愛曉暾。腳軟筇難力。顔凋酒易勳。廢行非養重。安蟄以求存。冷暖渾無適。如何討一欣。</text>
<title>李而見李舜甫來訪</title>,<text>犖确坡頭寄小廬。江山氣色客來初。菰蒲窸窣秋生候。烟樹迷濃雨過虛。只少墻頭呼濁酒。何妨牀下掩殘書。冥搜有約吾當踐。東市明朝擬買驢。</text>
<title>入夜失睡。更用前韻。</title>,<text>少陵曾有一茅廬。十載栖栖却遂初。元乏櫝藏無事衒。已分甕筭竟歸虛。開涓漸欲耽深酌。長懶猶然抱古書。借使明廷才幷入。知渠効技止黔驢。</text>
<title>幽居遣懷</title>,<text>誰將枵腹笑便便。徒遣千思七尺纏。到老何爲聊爾矣。逢秋無事不蕭然。當官尙可辭公相。對酒猶難避聖賢。點檢生平慙定力。讀書曾坐未精硏。</text>
<title>熱餘凉急。用劒南秋日韻。</title>,<text>苦熱未耳屬。生凉甚踵滴。披攜絺忽斁。啓居境漸寂。代謝元如許。所在爲物役。畏已愛未必。何以更抵敵。</text>
<title>戒腹</title>,<text>養有大與小。四體一此腹。芻豢所由悅。要在窒其慾。作笥儲無竆。取帒裹有足。未遽呑雲夢。惡可餂粱肉。也無笑便便。一飽要睡熟。時時捫且戒。與爾分淸福。</text>
<title>戒口</title>,<text>訥以命吾窩。惡夫便給口。何用如駟騁。不如以甁守。不聞常樅諭。柔故舌存久。何莫學抑詩。莫捫吾有受。懸河與鋸屑。適足爲汝咎。曷不愼且節。山䨓此象有。</text>
<title>入夜懷人失眠</title>,<text>入夜良眠失一著。也緣秋懷抱離索。定無高人乘月訪。坐數燈焰結花落。安排枕簟猶無賴。延望亭皋還作惡。出門頻送呼羣鴈。掩籠却羨孤眠鶴。待到雞咿吾且往。行繞長廊試軟腳。叵耐亡聊起擊壺。且作此歌和扣角。</text>
<title>雨中無以遣寂。寓歎有賦。</title>,<text>愁晴未幾又愁陰。討底時辰少適心。預恐樽乾謀更取。不嫌詩拙事長吟。疎狂每惹傍人笑。病懶難成別界尋。待到籬花開早晩。先攲醉帽坐仍深。</text>
<title>迫曛。預愁失睡。用前韻。</title>,<text>山迥簷低夕易陰。悠然坐對作何心。俄看亂雀投林宿。却怕候蟲繞壁吟。比與黑甛成隔闊。應緣歡伯絶追尋。無人解得先生意。錯謂空齋聽雨深。</text>
<title>又用前韻。秋懷自遣。</title>,<text>經來冷煖幾光陰。眞少浮生一快心。試動飛騰靑歲想。且休長短白頭吟。良眠欲要書仍抱。宿痼因掩藥更尋。商略一樽傾月下。秋懷叵耐轉幽深。</text>
<title>夢覺莫記</title>,<text>有夢覺便忘。正噩執無因。不妨說癡客。無煩訊太人。有記應是愁。已任一生多。借曰吉元無。如何問汝何。寄語園中蝶。更莫枕上窺。却恐喚做間。敗我渴睡時。穴螘媒已絶。麻蝎闖或隨。何爲劒南翁。居多夢中詩。一覺天下事。諸葛大於斯。記忘俱無賴。宜爾且休之。</text>
<title>瓢葉羹</title>,<text>旱蟲鏤盡園中蔬。敗葉萎蔕堆庭除。措置賴有瓢數種。傍籬吐芽秋霖餘。間架小摘幡幡葉。烹之作羹味何如。受和不過添以糝。專著偏知甘勝乳。絶邁煮顆淡登盤。肯辭牽叢立冒雨。頓令口液復舊常。定無腸神告踏羊。膰灸不待斯首兔。同嗜惟堪讌賓嘗。引爽縱讓菰蓴滑。導滋適配粳秔香。但患不繼繼何憂。生來喫慣調宮商。傍人竊笑翁不耻。陋巷簞瓠庸何傷。</text>
<title>權學之挽</title>,<text>記昔溪窩負笈行。公時詩禮日趨庭。膺門舊誼追尤密。徐榻餘香襲更淸。約共歸休嗟病弟。忍令摧割柰衰兄。白頭吟望違臨穴。送挽靑門涕似傾。</text>
<title>閒居書事</title>,<text>蝸廬堪足寄徜徉。斷却輜輧也未妨。截補槿籬懸鹿眼。穿成石逕失羊腸。試開魚槮除飧擲。擬忖桐圍解帶量。自有閒中消遣法。好將觴咏答年光。</text>
<title>謹次杜門洞表節祠閔農隱躋享韻</title>,<text>不閉那能有一開。周車俄道式商來。存亡向國葵傾日。滿缺須人月掛臺。數適孔門通藝協。殉同齊島樹風回。非云毅魄終無憾。義在褒旌自上裁。</text>
<title>賞春</title>,<text>罨畫江山列四圍。不須煩倩陸探微。黏花戲蝶爭憐粉。隱樹嬌鸎似惜衣。牽率成詩遺好料。沉潛玩物悟玄機。無人說向閒中趣。未有招邀出倚扉。</text>
<title>記遊九十五韻 權維則，權德若，族姪君應，再從姪而元，朴戚伯憲，鄭戚季章偕焉。</title>,<text>顧我非跛躄。遠遊緬紫陽。約同枌社伴。期在水雲鄕。數是二三過。年皆七十量。却嫌兒胥挽。爭道體猶康。腳下雖無鶴。鬢邊肯看霜。家中拋細瑣。物外合徜徉。酒債須司業。囊裝恃葛強。雨經梅熟子。秋近麥垂芒。矧日曾差穀。迨炎未肆亢。初辭蘇子壁。且訪戴公篁。鏡水瞻逾白。稽岑望更蒼。釣鰲干茂宰。時李正揆作宰山陰。未有素雅。洪稺登貽書使見。故歷訪之。 下馬入公堂。异彼留髡數。知誰說項嘗。指稺登。 且休苦維縶。秪適敍暄凉。是日來眠洞。故人有閔庠。宜洙士常。 臨亭看有術。觀瀾亭。 令我在中央。大浦新瞻院。杜門舊振綱。大浦。有閔農隱書院。今又追享于杜門洞表節祠。 餘風高莫及。遺裔久逾尙。留憩何須惜。睽逢則有常。涉川從揭厲。登岸若飛颺。笑語共諧謔。吟哦互頡頏。蠭巖經犖确。鳳谷定篔簹。滯雨龍亭上。觀瀾鷺渚傍。卧龍亭。有人臨玉樹。對客說金剛。伯憲前春入金剛。有記與詩出示。 筇屐追康樂。山川見子長。僦舟醉乘興。援轄趁淸光。午喫炊沙飯。沙斤店。 夕褰涉渭裳。渭城官。 街塵輕始浥。官柳細成行。樾自新羅茂。樓因學士彰。樓與樾皆孤雲所創云。 使君惟故舊。行子蹔周章。時金履鋼綱哉。作宰歷訪。 倒屣仍延座。呼廚且促觴。息煩揮鴈。爲挽進施嬙。月出山何處。萍逢嶺一方。記存陪劒舃。話到隔參商。嘗同遊宦於東陵。 只被忙行李。未能副宿桑。拭靑重會地。設白有期塲。未間。設白塲以邀余云。東閣仍分袂。北川迺合鐺。權兵使家。 介村成信宿。藍院襲芬芳。路出花林縣。樓高水月坊。光風樓。 登臨千景領。憑眺百愁忘。惹興呼深酌。凌空上小航。晩尋庠谷止。朴氏家。 朝擬月淵償。相里來尋是。阿嬌出拜忙。新村李婿家。 數宵聯潤玉。翌日到黃岡。鎭洞鞕先著。勝臺觶每揚。徧看諸自出。稍喜各相將。二愼婿家。 見壻纔還侍。殷郞已闋祥。低顔來感慨。擧目有存亡。岡丈 承宣 衰猶健。元兄 獻納棘不遑。識荊諧願擬。在浚見循良。承宣座上。與該倅兪章柱始相識。淹滯延三日。離違慰二娘。似聞伽葉勝。無異茂陵藏。有地云高蹈。何人昔遜荒。於焉隨指點。然後決相羊。濟勝須人辦。搜奇自我當。扶持從短策。登頓耐縈岡。峯露層層面。灘盤曲曲觴。菴虛追惠遠。壺隱憶長房。拜石尊推丈。知巖暵與霶。有石不知幾丈。有岩可驗旱水。故名知雨。 幽如涵邃古。爽欲失沉痒。往事堪超忽。歸心入杳茫。餘懷在婉孌。將發祝康莊。好語仍提耳。苦心易洩眶。自高蹈復宿新村 行期無適莫。復路取居昌。流水 枕水棲 樓高枕。重關郡保障。心亭遇詞伯。客夜稅行裝。尹東野士強。心蘇亭主人。 述作須陶謝。風流逼晉唐。友蓮 堂名 尋舊宅。傍樹坐方塘。武洞鄭氏庄。吾家自出。 子姓皆循飭。田園總主張。遠將猶感爾。徒旅况同卬。酬唱初從事。優游暫不妨。鄭戚仁煥，李章與之聯行。到三山始分。 栗園投一夜。樹洞訪東床。友壻宋聖魯居幷村。 題鳳事何巧。回驢情轉傷。一行留古縣。數喚向平疆。大平。 錦燧連襟帶。堅郛列劒鋩。錦城山與岳堅山城對立。郭忘憂堂。壬亂屯兵於此。 冥翁所生長。憂老昔關防。問瀑 黃溪 聯翩去。居人指導詳。也知奇且壯。豈避僂而僵。壁勢參雲漢。灘聲散瑟簧。噴沫從龍吭。翻跳邁鷺翔。却疑舂玉杵。爭道瀉銀潢。淵滀應勝朴。飛流豈讓匡。紫烟隨旭漲。白雨入飈滂。天造應排布。山精豈抯搪。賞心經窈窕。眩眼見煒煌。覓句難摸景。抽毫但望洋。亦云爭錦露。錦山露梁。 不必向楓香。楓岳妙香。 始識乘槎快。休嫌上華狂。文章誰入蜀。交結我遊梁。何幸偕元白。于時訪綺黃。臨歸忽怊悵。留戀更徊徨。我輩俱衰晩。今行共激昂。優閒當藥餌。游覽柰膏肓。別矣那堪惜。歸歟各自▼(橐-䂞/侵)。探尋多少事。他日閱奚囊。</text>
<title>新安齋。與權上舍 思守 權竹下 顥明 共酬。</title>,<text>攜上山樓試一哦。展蕉淸勝喫仙茶。老猶勃勃靑霞氣。調是瀏瀏白雪歌。絶境偶成長夜會。浮雲一任太虛過。明朝惜別天應解。故遣前江豕涉波。</text>
<title>牧溪書院講會。次晦翁韻。</title>,<text>隨處團圓每好顔。課程試問忽勤間。彎來力到千斤弩。進去功成九仞山。覿有相觀簦負至。慚無強輔橐垂還。請君更進竿頭步。須把光陰分寸慳。</text>
<title>新安書社十詠</title>,<text>數幅丹靑儼一堂。相傳千古道心長。塡廬赤縣天應厭。萬里移來特地藏。右新安影堂						蘇仙古壁長留月。適會山齋奇事發。但辦淸遊秋以期。風流肯遣到今歇。右赤壁秋月						客星垂處出何臺。雲石林巒一面開。倘解紫陽鐫瀨義。許君親見子陵來。右嚴灘釣臺						道川端合有虹橋。矧是新安路不遙。老我初非題柱客。乘龍直欲上雲霄。右道川長橋						駐馬千門望夕烽。際於明滅動街鍾。頓令人海須臾定。喜報如何月捷從。右廣濟夕烽						鸞叫鶴飛曉上旭。光明觸處失陰谷。階花寂寂忽翻紅。野草菲菲俄漲綠。右集賢朝旭						騎牛小豎橫吹笛。衝渡前溪磴又歷。白石調高誰解憐。夕陽多處響來滴。右南山牧笛						憂中有樂發爲歌。功在工商較孰多。庶遂今年餺飥願。一犂甘雨况曾波。右屹坪農歌						雪中脩竹雨中樹。佳景江村趁日暮。傍岸茅茨翳復明。不難造次來玄圃。右江村竹樹						曲曲靑烟岸岸霞。亭亭標外或三家。秪將淑景聊怡悅。讀罷丹經日未斜。右赤城烟霞</text>
<title>因山日有感</title>,<text>因山大事國家最。况又先王弓劒移。孝自格天天雨霽。德維配地地靈宜。珠丘一片軒皇恨。瑤瑟千秋帝子悲。今日梓宮同隧道。人間夫婦定倫彝。</text>
<title>仲秋見梨花爛發。有吟。</title>,<text>八月高秋萬物霜。梨花恠底發春光。滿枝白雪依如郢。失節乖根倘自唐。忽有嚴風吹號怒。卽看素萼落顚狂。停杯試問調元手。氣候如何此不常。</text>
<title>洪使君稺登觀刈坡山。用杜工部刈稻詩。分韻作四十篇以寄。強意效嚬。</title>,<text>昔有杜拾遺。茅堂撿收稻。村野所不及。服田也失早。自從休肅心。漸知稼穡寶。有詩自詩谷。示我代食好。						爲學竟魯莽。廢耘猶計穫。所以古君子。貴夫不已作。勤慢在如何。寧諉我無力。待到日至時。秋孰歲云樂。						錢鎛庤甚利。所過如割空。未及落杵下。豈復摘水中。施羅防啄雀。遵澤聚嗷鴻。趨赴競蚤暮。歸來山月弓。						不須田畯勖。役夫集如雲。胥可迨未雨。矧候適凉溫。急宜備孝享。我糦蠲且芬。豳詩吾有受。彼愚亦云云。						人事參天時。閱歷旱與水。所賴覃我耜。是有饁彼簋。非儉亦非稔。以今昨歲比。不暋無收者。端爲人所恥。						我屋方丈下。世人比輞川。明農矢自此。羈游悔從前。謀耕初起菑。不借猶有廛。揆分亦云侈。從玆樂暮年。						民人一歲中。方秋見太平。收豈較多少。貧不羡兼幷。本無久遠圖。隨遇樂吾生。餒亦有時飽。所以不廢耕。						農雖細民事。言功無與對。食是爲五重。敎亦自三代。吉凶軍賓嘉。由玆賴不廢。但使各自得。四境接鳴吠。						吾民苦與樂。惟良二千石。麥歧徯劉侯。棠陰緬召伯。不待人人給。便有家家積。何憂奪其時。稽田勤朝夕。						起余挃挃響。攜策曉出門。少壯不怕霜。老稺方待暾。一勤一惰評。孰歉孰豐論。山中無特想。此是良晤言。						無以慰彊以。臨隴問暄寒。酒雖因禁乏。茶瓠尙堆盤。未論旨與否。隨嘗同汝歡。愼勿以苦辭。憂樂所大干。						四郊忽異色。林末動凉風。鸚鵡啄更忙。鼯鼠看若空。間間留滯穟。毋使寡益窮。化中此一事。來汝植杖翁。						及老試欲學。經理柰生疎。魚魯菽粟間。不辨則相如。農夫不授訣。促我歸卧廬。問爾天䨓旨。不菑何以畬。						鴈過驚霜候。黃芸同衆草。直是耘之助。詎云揠而槁。不日登塲後。次第取秸藁。自此棄百事。服勤從吾好。						何殊斤斧入。濯如牛山木。黃雲隨手斂。棲畝猶有迹。莫言役已訖。收納功迺策。艱難然後安。曷不力於穡。						穡事入我商。夜坐達晨旭。何處可稼宮。有人歸盤谷。囂囂畎畝志。不以聘幣役。賢聖尙如此。而我可不力。						夫雖有今。可不念來日。做債方見促。輸逋期盡畢。顚連未保免。飢餓遑暇恤。迨玆未及限。樂酒偸蹔逸。						久愁乏糠粃。那意見虆散。嘗新謀少婦。飯已日將半。况熟新釀醅。隔墻呼鄰伴。居然討一歡。黃花開正爛。						生事近稍舒。客來供黍鷄。况聞今日市。米賤直反低。轉移只在天。蒼生受賜偕。爲告求芻人。撫摩以古狴。						賽神例有秩。各一牛羊豚。有酒且崇崇。老少集全村。祝嘏問何以。不望飽且溫。但無流散患。終身笑語爰。						莫謂氓也嗤。一生長山野。與野寧取山。山俗貴無假。無論厚薄差。導之便從化。食天所由諭。儆之有位者。						老翁觀刈罷。始歡終掩哭。六十纔免丁。三男替入籍。來市不售價。某日當受扑。縱有卽地穫。其匱待瞬目。						四民農居一。老大却遂初。秖自適飮啄。無復待吹噓。形容日以悴。意思漸晏如。隨遇定吾分。亦不嘆蘧廬。						試就農者說。絶異吾所聞。不如尋舊業。抱經讀朝曛。許子不足言。樊遲是何人。余有不得已。豈如鄕者云。						爲農戒怠惰。如士持兢戰。封植待時雨。振厲邁急電。苗秀須是實。玆有在川歎。以小可諭大。此理兩不舛。						少日蓬弧志。豈謂老漁樵。吐菀鳴素琴。興喟起中宵。若使沮溺作。不復笑吾曹。退士更何憂。但願薄賦徭。						有客行澤畔。白雪和壤歌。綠笈堆仍拋。靑萍翳不磨。盤旋何處好。非澗卽是阿。嘐嘐古之人。誰是我同科。						山空客夜遙。雲際月稍稍。須臾活畫圖。化工排鋪巧。凉飈颭髩毛。勁霜墮指爪。頓令枵然腹。賸受烟霞飽。						時從麋鹿隊。約共處與出。舍陰覆綠池。竹影礙白日。年華美在玆。已任隙中疾。棲山吾已定。豈歎交游絶。						自有歸田賦。寄在一山村。庶幾隨所願。年豐冬屢溫。席從野人爭。耕或小奚論。此亦一經濟。通塞勿之言。						孤鴈自去來。非是要有無。處處江湖是。隨意入雲呼。豈是等閒回。應戀一羣俱。猶有稻粱念。從知爾亦愚。						茅茨出翠微。客來問誰家。袍帶一何靑。鬚髮何其皤。何不在京城。婆娑守東陂。我亦惡果者。君言警發多。						有時會鄰社。農談設答問。富田何多稼。用力迅且奮。不然貧無賴。四散之旁郡。事多類是者。語已繹餘韻。						新理神農書。披讀爲日消。樹藝如之何。柯則不在遙。爲示風䨓象。同井一爲招。勉無廣置田。或恐富易驕。						勿執田有禽。同是物中息。著異啣珠觜。輸功覆冰翼。受稟雖甚偏。考迹如有職。肯以啄我粟。容易加彼繳。						做士如不得。無寧托農作。要在不失時。豫字須先著。以之種其學。所穫孰若樂。外此工與商。君子以末斥。						吾家少弱弟。去作西州客。有秋不共樂。重陽堪可惜。登臺也伏靑。倘及民休戚。願言語默間。由我以斟酌。						非無于仕念。柰吾斯未信。但當理數頃。以待饑與饉。饑饉若不免。其餘從可認。耕鑿本我道。由是樂堯舜。						凡事無小大。莫不體重乾。宣尼愼齊戰。子輿戒冰淵。然後惕若斯。業不引物遷。此理從何見。農者過我賢。						猗歟人處中。上乾而下坤。古今一生理。元元日以繁。粒烝誰爾極。稷委炎是源。令我一倉稊。偃仰在樊園。</text>
<title>挽權丈義之 思燦○三首○幷小序</title>,<text>嗚呼。公之世自霜嵒先生上而下。名碩相望。儒素以傳。大厥聲施。而有若虛齋公則吾祖嚴灘公之所嘗遊從。託以心期。劘以道義。見諸書疏吟哢者。不翅夥然。以是而得其志槩行義。尤有加詳焉。公實嗣其嫡則家學之有原末槩可知。而加以天分高朗。才氣卓落。涵游探討。功力兼到。而孝友其本也。少業功令。稍稍有名譽。而初解覆屈。畢竟蹭蹬。則飜然曰。是惡足介吾志也。遂鏟跡於林樊。寓意於江湖。從吾好焉。每選勝擢興。邀親戚速朋儕。頹然坐蒼顔白髮。而發言遣辭。披示肝膈。揚扢古今。令人有傾聽而歆動者。雖如我頓頑。亦嘗竊識而嘆嗟者屢矣。以言乎誼則自先世而篤矣。且鄰比而摯矣。故猶敢曰知公者莫我如也。言之及此。不覺涕淚之無從。而繼之以噎鬱也。													記昔虛齋老。與吾王考親。逸稿搜相示。遺亭指更新。駑疲愧我下。蛾述欽公眞。此誼期無替。聊將待後人。						當代論儒雅。如公有幾人。粹容瞻玉露。快議倒輪囷。鵬志靑年邁。鷗盟白髮新。山陰俄返棹。巷哭滿江濱。						許交寧挾長。持論不苟同。止亦杯樽設。別猶音信通。儀容如昨日。涕淚落秋風。長老枌楡集。忍敎一榻空。</text>
<title>挽趙仁瞻</title>,<text>記昔和菴宅。夤緣始識荊。巴鄕好山水。漁老舊家庭。紹襲惟忠孝。標持尙典形。因成聯葛契。幾度嗅芝馨。夜燭留髡擧。廚烟待晏生。鹿門棲隱計。鷺渚把綸盟。完賦終難恃。明徵不欲評。騃愚猶玉潤。零落柰冰淸。老病違臨穴。遙遙送素旌。</text>
<title>挽權云常 叙夏</title>,<text>今世好朋友難得。得如云常失之忙。衆萬之生孰非天。可厚者薄宜短長。何故而喜何爲悲。一理到此渾蒼茫。蒼茫復有可質處。蘭蕙易萎樗櫟蒼。氣淸數奇可柰何。我於云常亦云常。</text>
<title>姜同知挽</title>,<text>翠翁星斗仰。遺裔獲覩公。不出孝悌外。藹玆色笑中。持心表如裏。接物介又通。絶無凡俗態。優有故家風。非誠難和鶴。式穀早屠龍。薇垣名遽登。樞府秩隨崇。恩貤三世延。寤寐赤于衷。所以歐陽詹。親側暫離躬。畢竟事得竣。如何命遽窮。事固難圓滿。人言半吉凶。以是雖慰孤。孤必慟徹穹。丈丈奚取余。余資甚顓蒙。直以鉛槧間。得與賢胤從。因緣知愛深。銘感著心胷。丹旐返何處。故山鬱杉松。驛亭花欲燃。江路雨正濛。病蔑漬炙悃。追舊但龍鍾。</text>
<title>泮村愁寂。取老杜境非吾土倦登臨之句。分韻賦詩以遣懷。</title>,<text>道有本領莫能領。心欲求靜還不靜。豈識末路阻且永。箇中謂有超然境。有司銓選匀所秉。得之不得無僥倖。對鏡終日難逃影。更欲步步長途騁。						單畸如我人取稀。不妨做爲一布韋。我思古人惄焉飢。喫緊那得顔生輝。知無柰何亦知幾。潦倒酣歌或非非。聊與前修可同歸。王生何意泣牛衣。						案有詩書與之俱。一似菑畬除草蕪。坐看林鳥將數雛。有不時習汝何誅。我家近泊漫漫湖。濯纓歸來還百虞。徒勞浴日終始烏。中夜以興吾喪吾。						觀旂橋上可題柱。留滯長安夜聽雨。忽欲提攜如意舞。此心無柰爲心蠱。不如呼取村前酤。碧桃紅杏春欲午。然後方可信有數。分寸擔夯免墻土。						東城物態戀復戀。不關紅女矜花鈿。佇有鳧舃來葉縣。會看鳶肩集禁院。大有之世於我見。觀風上都不知倦。聞道春歸簾試捲。江南也應飛燕燕。						人說樓高我乃登。拍肩眞仙喜可勝。怳如踏裂架壑冰。眼底分明丘與陵。脫俗猶可勉強能。博塞纔了淸狂仍。商量夜話賴靑燈。蹴起眠兒莫相憎。						北望隨城雨霖霖。忍聽薰宮絶絃琴。不欲訪花向春林。龍鍾個個行人襟。民彝炳然古猶今。萬川明月要看心。闢邪功比抑洪深。新王敬承赫赫臨。</text>
<title>挽族姪受爾 佑謙○三首</title>,<text>未應門運竟沈淪。何事云亡遽若人。理逆偏慈隨棄背。慶餘三肖解修身。逢塲說項寧藏善。譽處知嬰徧卹貧。向哭皋翁無限淚。臨風題誄灑丹輴。						記昔東岡共客辰。布衣文彩動簪紳。搜奇抉勝詩仍就。寓興消愁酒幾廵。自疾病時拋俗務。不拘束處見天眞。從此源源那可得。追惟往事已成陳。						吟望南溪起暮烟。頻回白首淚泫然。如何後事須樊子。也有遺謨託惠連。紹述肯堂梅月下。興居卜地汶陽邊。過壚不禁山河感。忍向仙扉更扣鞕。</text>
<title>學士臺。次原韻。</title>,<text>珍重筠輿導後前。及登高處坐蕭然。村容比屋渾如櫛。樹影無風也自眠。暮市喧聲看退蟻。晩山閒意聽吟蟬。夕陽臺上人皆散。馹騎惟嘶老柳邊。</text>
<title>留別族弟乃文</title>,<text>歷盡南鄰向北村。初無程限豈爲番。穿來犖确聯雙屐。撥置幽悁料一尊。散漫仍成閒日月。婆娑却悔老林樊。白頭已被黃花笑。肯恤人嘲不憚煩。</text>
<title>奉呈賀洞四老</title>,<text>四皓飜然到驛庭。相逢卽席喚心醒。依如舊面憐頭白。更覺新情拭眼靑。晩契慇懃寒暖叙。高談珍重古今聆。賓軒一別經旬久。見月相思倚瘦形。</text>
<title>見李上舍明瑞寄舍弟詩。因次其韻。</title>,<text>歲月人間若水流。居然半世老滄洲。故人書信魚千里。特地風光鳥一樓。氣助江山詩有力。歌爲羲皥酒忘愁。年逾六十餘無幾。將復何求且逸遊。</text>
<title>送家弟作營行</title>,<text>炎熱彌天雨氣濃。翩翩皁蓋泛斜風。暫休脩竹幽亭下。直向扶桑古驛東。障日襜帷垂鳳翼。嘶雲馹騎振龍𩮰。聊知明夕折腰恥。也與柴桑無異同。</text>
<title>江湖姜氏有朋齋小會</title>,<text>築齋何日樂來朋。肯構賢孫肅客登。談笑從容今夕永。風流迭宕主人能。佳賓座盡東南美。太守盤兼虀水澄。氣候無常黃菊早。何須重九選遊勝。</text>
<title>訪賀洞四老</title>,<text>賀老高人有四皓。相尋一約失於秋。樓頭幾見吳州月。湖上俄乘剡谷舟。盛禮敢當懸榻下。別需堪飽園芋收。團圓座上於焉客。惜別遲遲暮返郵。</text>
<title>雙磎寺</title>,<text>招提遙望白雲間。暇日鳩筇步步閒。絶世洞開知別界。緣溪路轉覺深山。僧迎佛子虔叉手。客坐詩仙笑對顔。呼取流霞渾半醉。人間萬事總非關。</text>
<title>手抄私藁自嘲</title>,<text>潦藁少多只合焚。五分何啻去三分。說人也小如姚合。傳後無容待子雲。嘔我苦心猶戀戀。掛他具眼底云云。鷄貴賤今猶古。抄任兒曹詎肯聞。</text>
<title>訪金使君綱哉 履綱。拂挽徑還。道中作此。</title>,<text>游宦仙鄕歲月迷。自從貽阻迥雲泥。浥塵古道停驢策。披棘前林出鳳棲。北海已多尊接續。東山何事妓提攜。感君泛愛非夷思。拂挽歸來意更悽。</text>
<title>酬朴伯憲</title>,<text>三洞前遊不遠仙。賴誰標致逼眞緣。形骸已置相忘地。通塞都付一聽天。山水幽尋從我好。雲林高卧見君賢。鑑湖入望催歸櫂。出餞江干意悵然。</text>
<title>三山道中。別鄭季章，朴伯憲。</title>,<text>將柰離歌到渭城。行人臨發雨初晴。靑年書劒違初計。白首江湖遂晩營。水漲南溪前路遠。月生稽峀幾時盈。請君莫敗重尋約。供客伊來免癸庚。</text>
