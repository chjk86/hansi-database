<title>次幽通</title>,<text>台受中而生世兮。達窮宙而能靈。遡羲皇之日月兮。挹勛華之風聲。稽惟精於伯禹兮。立人紀於千京。湯日新而皷舞兮。文穆穆而歌謠。囿八荒於我闥兮。恒不窘乎室廬。天人際而順應兮。武協濩於拯濟。自平轍之東歸兮。道墜地而莫階。咨人類其將絶兮。皇上爲之矜懷。旣尼丘之降彩兮。麟吐書又旨遠。誕素聖於闕里兮。愼樞機於圭玷。德日星與幷明兮。覺羣生之大寐。紹伏羲而繫易兮。黜幻語之彷彿。修春秋而正名兮。天綱賴而不墜。詩書訛而刪述兮。存聖軌而密察。道啓後而光前兮。功反崇於茂對。顔旣悟而如愚兮。曾繇魯而不迷。奉克己之要法兮。躬四勿而爲綏。得一貫之宗傳兮。日三省而能祗。羌至死而靡懈兮。幾恐懼而且戒。天不喪乎斯道兮。幸嫡傳之至再。依前聖而有述兮。指百世而可俟。首天命而開說兮。發道源之所在。蕞九經於修身兮。戒三重於寡過。察鳶魚之飛躍兮。發洋洋其誰御。聿中和爲可恃兮。奄楊墨之乘予。翟磨頂而兼愛兮。朱吝毛而爲己。出于此而入于彼兮。迭相詭而終始。卛天下而禍仁義兮。將馴致於相戮。醇乎醇而命世兮。爲斯道而一慼。馳雄辭而闢廓兮。怵羣邪而走伏。等洪水之遠害兮。類猛獸之莫逼。說姑嘬於委壑兮。夷革心而有得。辨同價於麻絲兮。陳自知其不可。閑先聖而自任兮。遠充塞之酷禍。雖齊梁之不遇兮。孰云爾之無補。試麁拳於七篇兮。傳仲尼之正道。玩物理之變化兮。盖有凋而必茂。究治亂之相尋兮。若循環而不已。世又降而有佛兮。衆莫辨其涯汜。尙淸凈而無爲兮。賢者企而前趾。談玄虗而說妙兮。智者惑而輳軌。芥六合而高視兮。蔑倫常之三五。反君親之大義兮。納兆庶於豺虎。誣天地於幻妄兮。絶剛柔之奇耦。窮厥由於前古兮。虗無扣於季㜯。忽一派之橫生兮。歷千䙫而爲灾。理無往而不復兮。韓載闢而迄周。彼題堂之一絶兮。辭固約而旨幽。邵外禪而談羲兮。作一世之蓍龜。程闢異而明道兮。瑞日下而懽謠。叔展成而紹述兮。煥敎具之綱條。抵晦老而大成兮。接孟氏之源流。乃大驗於星聚兮。故文昌而妖熄。惟世道之升降兮。本天運之盈縮。後千載而道東兮。質洛閩而靡忒。迄季葉而增崇兮。闡邃學而開惑。擲窮通於蒼蒼兮。曾不搖乎禍福。鴟呀然而嚇鳳兮。奄罹擯而賦鵩。命已違於涪翁兮。淚豈釀於賈誼。心如鐵於秉直兮。雖九死其不避。俄兇獰之首梟兮。果全德之無累。慶旣溢於宗祊兮。洋四方之懽聲。方君實之對榻兮。有紛競之王荊。返鳩杖於林壑兮。葵向日而常傾。惟黨人之嫉妬兮。謂幽蘭其不榮。荃蕙化而爲茅兮。又邢叔之逼程。勢滔天之可怕兮。述拒闢之前訓。稽鄒叟而無惑兮。參考亭而益信。摳余衣而周旋兮。自就正之初載。恐年歲之遅暮兮。春與秋其迭代。觀古今於須臾兮。發玄機而通微。乃大明乎終始兮。賴神鑑之天開。要返己而修業兮。冀進德於忠信。慕先正之存誠兮。恥衆僞之冐眞。玩萬理而沉潛兮。對千聖於遺經。體明誠之活法兮。竊庶幾乎踐形。詠寒水之秋月兮。綴微辭而攄情。亂曰天施地生中行命兮。均受同得無聖凡兮。參爲三才藐中處兮。惟聖斯盡作民表兮。萬古一心道同用兮。達而何喜窮何痛兮。躍水飛天非空色兮。庶其全命遊聖域兮。</text>
<title>秋夜吟</title>,<text>月白烟光淡。風輕竹影踈。草堂幽更寂。無語對琴書。</text>
<title>偶吟</title>,<text>意到方看易。興來却拊琴。明窓坐終日。庶幾保眞心。其二廣博地爲臺。穹窿天是屋。誰能立大經。支得無傾覆。</text>
<title>水石</title>,<text>水是無聲物。看來石激鳴。順應當如此。吾心本自平。</text>
<title>懷仙詞</title>,<text>靑山愁欲暮。流水碧無聲。懷仙仙不見。雲外渺蓬瀛。</text>
<title>雪中向廣仙菴</title>,<text>短筇山影外。危蹬水聲中。漸看蓮社近。白衲步雲松。其二石逕苔無跡。巖泉水自舂。觸目皆幽絶。松壇久倚筇。</text>
<title>敬次圃隱先生眞像御製絶句 三首○幷序</title>,<text>鄭生纘志來示余御製詩三絶曰。往在丁亥。圃隱先祖眞像奉安於壺洞新祠。而聖上遣承宣賜祭。詠此三絶。幽明之受賜大矣。方謀書諸軸。以爲寶重之地。願爲之寫焉。而仍次聖韻則幸矣。竊惟圃隱先生生於麗季。倡明道學。以啓我朝文明之運。而末乃扶人紀立大綱。使箕範彛倫。大明於東方。所以列聖累加褒崇。而今我聖上又於數百載下。深感先生之盛德大節。而發於詠歎者如此。噫。國家億萬年無彊之休。亦將肇於此。猗歟盛矣。遂忘其書與詞之陋拙。齋心敬書于軸。謹拜稽奉和云。殷師東幾世。禹範彛倫重。咸仰先生高。崧山萬古聳。其二久切羹墻慕。况瞻遺像高。滿庭忠義士。感激奠香醪。其三學究天人理。道傳洛建宗。刱施文德普。郁若成周逢。</text>
<title>丙辰秋夢見朱先生</title>,<text>依然山色武夷靑。松下分明拜考亭。誠感元無凡聖異。夢周公後夢先生。</text>
<title>入華陽洞</title>,<text>負笈華陽八月秋。依然路入武夷幽。紅楓錦繡千峯裏。曲曲淸溪活潑流。</text>
<title>白蓮寺奉別尤菴老先生</title>,<text>蓬山棘裡始摳衣。從此愚蒙荷指揮。此日乘桴浮海處。携書恨不得同歸。先生所和當年壯志鐵爲衣。擬把金戈向日揮。龍馭忽然天上去。泣將遺札故山歸。</text>
<title>贈別宋修撰叙九 疇錫</title>,<text>雲飛南浦雨初收。山寺鳴鍾人倚樓。碧海靑天歸路闊。茫茫何處是瀛洲。</text>
<title>暮春登楓巖臺</title>,<text>風光何似舞雩臺。春服成時偶一來。魚泳鳥飛晴日暖。默然微笑對花開。</text>
<title>謹次河西先生韻</title>,<text>天高地大間有人。幾箇男兒保性眞。俯仰要須無所愧。肯容虗作百年身。</text>
<title>題五松堂</title>,<text>花柳春風百萬家。片時紅綠要人誇。豈如落落寒松樹。傲雪輕霜晩翠多。其二腥塵天地是誰家。高翠寒松正好誇。若使人人崇此節。庶無虗負百年多。</text>
<title>和贈咸平倅李伯瞻 喬岳</title>,<text>咸豐奇勝冠南州。箕高名萬古留。吏隱吟筇山外指。病夫聊可與開眸。</text>
<title>贈別李伯瞻</title>,<text>交情休說白頭新。俱是巴溪門下人。憂道如今多感思。臨分無語只傷神。</text>
<title>別趙寤齋定而 正萬</title>,<text>明公政化一時新。佇見薰成百里春。豈意怱怱歸去早。滿城髫白擁車塵。</text>
<title>次天默齋 尙馨 夢入紫微垣韵</title>,<text>夢入淸都身是仙。紫微垣裡廣寒邊。遨遊一下人間世。星斗迢迢九萬天。</text>
<title>建萬東祠後吟呈遂菴權公 尙夏</title>,<text>晦老曾歌享虞帝。尤門今日祭先皇。萬古綱常終不墜。大明天地有華陽。</text>
<title>歎世吟寄呈遂菴</title>,<text>害正兼將仁義幽。世間無地讀春秋。銀山鐵壁高峯在。我愛擎天上上頭。遂菴所和泰山頹矣道將幽。時運方當大往秋。朱雀影中亭一柱。老夫從此不搔頭。</text>
<title>訪文洙洞</title>,<text>萬壑千峯方丈山。白雲流水一筇閑。行行遠入仙源路。犬吠鷄鳴紫翠間。</text>
<title>白雲</title>,<text>白雲山上白雲庵。庵下白雲千丈深。白雲自是無心白。看白雲時我有心。其二白雲庵外白雲飛。偏向白雲山上白。飛去飛來豈有心。山下亦有無心客。</text>
<title>琴銘</title>,<text>坐竹林拊瑤琴。春風陋巷操。淸夜玉溪心。萬山幽閴三更月。剩得冷冷千古音。</text>
<title>初秋夜吟</title>,<text>光陰投老駛。節序累驚周。斗逐坤南建。火從乾北流。凉風蟋蟀夕。微雨梧桐秋。獨抱瑤琴皷。商聲淸更幽。</text>
<title>拜謁考巖書院</title>,<text>考亭千載後。東國有先生。氣像重喬岳。襟懷耀景星。擎天扶大義。排異衛前經。江漢思何極。欽欽拜廟庭。</text>
<title>詠渾天儀</title>,<text>大抵觀天術。無如以器精。授時欽曆象。齊政察機衡。遺法至今在。渾儀稽古成。堯天與舜日。彷彿見淸明。</text>
<title>步上德溪松壇</title>,<text>我無俗士累。頻到德溪隈。噴壑看飛雪。吼山聽走雷。石壇風掃葉。松逕日篩苔。獨立斜陽裡。幽抱共誰開。</text>
<title>幽居</title>,<text>江碧蛟龍産。山深熊虎嘷。茅茨靑嶂合。蘿帳白雲高。羲易先天畫。回琴陋巷操。避喧非避世。無事事遊遨。</text>
<title>山中卽事</title>,<text>寂寞閑園午。沉吟老病翁。卷簾山色裡。倚枕水聲中。緣樹鸎歌滑。虗簷燕語工。衲僧來報我。雲去洞天通。</text>
<title>偶吟</title>,<text>門掩丹溪上。山高而水深。春知花滿樹。秋認葉辭林。意到開黃卷。興來拊素琴。蒼苔沒幽逕。寂寂坐無心。</text>
<title>挽安上舍仲和 汝諧</title>,<text>往歲金陵餞別時。諸天花下接風儀。薰陶共得春風力。講習方知臭味滋。萬景樓頭分散後。七峯山外阻佳期。居然一夢成千古。臨挽何堪感舊悲。</text>
<title>次黔巖韵</title>,<text>元來涇渭不同源。淸濁何言本一原。秦地風塵雲有影。商山氷雪月無痕。潛龍自是承天意。蹢豕焉能感主恩。此義於今誰與白。離騷吟罷遡寒門。</text>
<title>題白野堂</title>,<text>三王盛世揔淳風。忠質文殊典禮同。末季尙文文反勝。浮華滅質質宜崇。春秋行夏寧無義。禮樂從先大有功。晦老承之敦本實。敬將遺意質巴翁。</text>
<title>挽朴受汝 重繪</title>,<text>素隱南州道以鳴。如君眞是不虗生。德儀瑞鳳祥鸞峙。胷次氷壺水月明。玩義方將窮大業。敦仁何遽夭天齡。鳶魚揮發無人話。宇宙茫茫獨愴情。</text>
<title>次鄭上舍美吾 德休 傷時韻 類編時</title>,<text>宣聖邈焉有晦翁。發明經旨啓羣蒙。政逢日月中天運。咸仰斯文萬世功。亂道曾從狗吠始。毁經今以鳥鳴終。箕封儒士爭懷憤。討罪方伸大義公。其二聖賢前後降庚同。洙泗淵源屬晦翁。道大乾坤無盡際。胷開日月並明中。殘篇爛簡沉潛久。縷析毫分旨義通。一亂運丁邪異作。闢之誰任抑洪功。</text>
<title>次安彦明 晩升</title>,<text>太極乘機有動靜。二儀淸濁始分開。初因氣化渾成質。旋卽形交各自胎。人是最靈全四德。物爲偏塞豈兼該。欲知此理隨材異。看取甁空大小來。</text>
<title>題詩勉諸少</title>,<text>當年宣聖歎奔川。大化無停在眼前。日昗復東看梭度。月盈還缺見弓眠。身三省有曾參氏。禮四勿聞顔子淵。𢞣忽光陰眞可惜。如何虗擲浪游邊。其二靜觀元化如逝川。無古無今後是前。世外滄桑知幾變。閑中日月足安眠。松琴間瑟皆惺耳。雲影天光共照淵。堯舜君民男子事。從今付與別人邊。</text>
<title>歎逝</title>,<text>歲月無停似去川。流光不貸靑春前。體乾不息方吾學。朽木難雕肯晝眠。爲善眞同登峻壁。小心殆若俯深淵。工夫間斷成何事。白髮星星攬鏡邊。</text>
<title>次高君望 泰重</title>,<text>六十七年無事翁。結廬林壑謝紛怱。靜觀雪月風花變。嘿識陰陽造化功。水滿前川淸意足。雲深山徑俗緣空。居同元晦潭溪號。世遠人亡恨未從。其二投老深慙道未成。祗爲林下一閑氓。春來幾覔梅魂放。歲暮微吟菊露淸。蔬水自知緣命分。琴書足可慰平生。潭溪幽閴烟霞裡。要與無心鷗𪆽盟。</text>
<title>次朱子感興詩韵</title>,<text>此道大無外。六合非寬廣。據今不是新。追古未爲往。八溟我所俯。三辰我所仰。萬象看重重。隨處要開朗。所貴明得盡。所忌如象罔。彼哉頓悟子。可堪一撫掌。其二此理本無形。妙在有象中。動靜無端倪。陰陽無始終。萬物從此化。各具所以同。偉哉太極圖。千古啓瞽聾。其三此心寂尙感。盖乃活底機。微似泉源始。危如鷹隼飛。大哉精一傳。萬世不可違。倘若安且着。日月爭光輝。小子豈敢忽。一念非爲微。在玆不放下。聖賢可同歸。其四山西月影廉。星斗燦呈光。隨天任回旋。錯落爭低仰。北辰獨不動。帝座最亭當。炳然挈玄軸。精彩可輝煌。五緯環拱側。雙矅迭周旁。至人安天君。合德無圓方。</text>
<title>次劉病翁聞箏詩韻作山空詞</title>,<text>山空夜幽靜。月浮溪天來。寂寞坐鳴琴。仙鶴下遅徊。旋宮隱雷響。轉覺陽春催。如何未終曲。忽忽勞我懷。謂武未盡善。盖與南薰乖。忘味感重華。庶幾成魯哀。空戱武城絃。卒泣麏身頹。惟是陋巷操。洒然絶纖埃。冷冷紫陽琴。又與蘭操諧。巴翁理餘韻。幾憂正聲衰。終見皷簧猜。一曲成禍媒。掩抑不忍殫。誰是放遠才。</text>
<title>次權石洲韵</title>,<text>有書洛呈龜。有圖河出馬。則象始畫卦。作範因畫野。聖人豈容智。天故假手寫。九疇本皇極。八卦交水火。箕陳幽囚釋。文修羑里卧。人文益宣彰。煌煌若辰座。仲尼述前聖。道通千載下。程朱又發微。玄機太漏瀉。明月照古今。淸光多此夜。右述易範其二道心若達川。人心似悍馬。䟽流進放海。脫勒騰走野。危微一言要。故自姚衷寫。於斯發眞傳。不趐明若火。禹稷三過門。顔回陋巷卧。試將執中字。朝夕銘諸座。行遠本自邇。升高必由下。先向心源做。源頭活水瀉。西山有遺經。庶幾無長夜。右述心法其三昔余夢登壇。受脤揔戎馬。拜辭金門裡。長驅靑海野。一擧掃兇醜。萬里捷書寫。再懸皇明日。蒼生拯水火。洗兵遼海秋。交韔强弓卧。歸來告我后。親勞虛前座。男兒能事畢。退伏窮山下。俄然忽魂悸。慷慨淚橫瀉。悲歌獨彷徨。月照西林夜。右述懷其四遺世在雲山。門前飄野馬。念切區中緣。神遊無極野。時携綠髮翁。岸幘靈襟寫。或煑白石水。或燒丹竈火。一啓玄命秘。超然物表卧。白日凌太淸。飄飄繞帝座。遨游霄漢外。冷冷御風下。羣仙集瑤臺。爲我瓊漿瀉。吹簫月滿空。爽然蓬萊夜。右述遺世之意其五行到碧山裡。暝色生叩馬。雲深白牛嶺。水奔黃龍野。投筇靜者廬。晤言幽抱寫。歷歷今古事。遙夜落燈火。神閑謝拘檢。便服任坐卧。媿乏太丘風。荀龍迭侍座。開戶視中庭。月明寒松下。主人勸我酒。淸尊四五瀉。微醺不知倦。談笑竟長夜。右新村作其六端居守窮巷。盡日無車馬。寒風集蒼岳。淸氛飄白野。懷人隔東崗。寄詩離愁寫。魯菴究玄理。隱谷燒丹火。媿我獨無爲。偃謇北窓卧。耿耿抱孤淸。常念合一座。維時一寸光。昭彼重泉下。閉關獨煖酒。恨不同傾瀉。早晩拂荊扉。可以遣淸夜。右寄魯隱二同志</text>
<title>送安彦明赴黃江</title>,<text>吾君氣明秀。好學追先業。幾慕河南子。再見周茂叔。今將就有道。淸明寒水月。和風吹淑氣。甘雨好時節。勉哉奉德音。專精講此學。日聞所不聞。須造高明域。恨不從子行。憤悱徒盈腹。况抱至願在。病未躬自達。今此兩般意。倘可告函席。</text>
<title>次漁父詞</title>,<text>秋氣集江蘋。天空夜凄淸。波闊月無邊。目極思難名。露冷簑衣薄。魂淸蒼葭宿。白雲滿汀洲。曉起燃湘竹。雲收烟散水天長。更向白石灘上居。沙鷗亦知無心久。來傍漁磯數窺魚。</text>
<title>次房大汝 斗天 韵</title>,<text>月峯何如月坡奇。惠而好我。携手歸來坐盤礴。齋軒淸曠絶塵喧。披襟對榻。講學論文做欵曲。最愛房公自治深。政同玉人開荊璞。家貧累空顔氏瓢。身被曾參之弊衣兮。庶將安素朴。吾人勤儉出天性。不是薰陶漸磨有得乎先生長者之側。深恐好閑就曠浪。幾戒樂靜趍空寂。何幸於今共切磋。顧我朴陋踈賤多得力。合堂同席盡同志。語笑欵欵傾倒至再宿。鄙吝淸落頓蕭洒。月白江淸。意思一般無分別。笑對淸尊盡情歡。律呂諧和未足喩此樂。今日此會豈偶然。直諒多聞兼三益。友以補仁仁益敦。古人所以重誘掖。興國千秋傳勝事。寒泉一會至今傳道脉。雲開月朗雪滿庭。却憶游楊屹然拱立不搖得。明將解携各尋山前路。箇箇層峯盡削玉。題詩輸入千古意。背寫一塲離愁惡。造次蹭蹬火脫空。須更勉勉追往跡。他日吟風弄月處。此道庶幾不寂寞。嗚呼此道庶幾不寂寞。</text>
<title>謹次文谷金公 壽恒 煥章行韻</title>,<text>擧目中原痛何及。誰歌麥穗嫌悲泣。尤翁遺志托遂老。祀我皇靈奉蘋藻。神皇聖德及同軌。毅宗文章傳四字。享禮斯因愴感成。涒灘大歲周天星。天朝日月光華時。五雲飛繞太液池。急吾東藩得再復。頌祝皇冢千世卜。神州陸沉更忍說。大漢存亡一眼瞥。雪讐何論福與禍。先師許隨寧王駕。彩仗遽昇雲鄕邈。痛哭還山心膽落。萬曆洪恩忘可得。崇禎御筆寶遺墨。衿佩如今若歸市。盡是箕封忠義士。華陽松栢本孤直。不變風霜摧剝域。一體君臣祭祀同。此義曾聞草堂翁。又記虞祠有章石。晦菴筆下分明劈。今玆享帝豈無待。上蒼冥佑意有在。皇曆又藏煥章壁。聖蹟重光崖萬尺。祠在窮山僻源隩。遠近咸傳萬東號。何由滌盪腥穢氣。淸朗乾坤開眼視。兇鋒慝勢未易觸。大明當天奈久蝕。憐彼含瓦不得吐。最惡心金甘疵護。歲致金繒腸欲裂。先生遺恨巴溪咽。巴溪昔日侍杖屨。幾望天西順應府。華山寂寂照雲日。東風夜夜鵑啼血。</text>
<title>萬東祠謹次尤菴先生韻</title>,<text>大明乾坤舊日月。偏照華陽萬東堂。仍念車書同軌文。萬區玉帛咸梯航。小邦偏承大朝恩。世篤忠貞戴天王。九有如今屬誰家。靜言思之心欲狂。誤國當年鹿爲馬。挾虜奸兇豺與狼。天飜地覆大運去。犬羊公然稱帝皇。皇上渺茫理難測。宇宙冥蒙日月光。顧我東人思漢切。血泣幾多呼穹蒼。遙悲天壽列聖陵。已入腥塵戎馬塲。須記萬曆淸海寇。動天下兵飛天章。廟社無恙得不屋。宣王幸免趍鳳凰。再造藩邦四大字。揭之御壁何煌煌。宏恩厚德天地似。粉骨糜身難可償。秋毫孰非我帝力。實賴赫怒分牙璋。虔恭益篤處下禮。大易分明贊黃裳。寤寐眷眷慕皇極。葵忱炳炳傾太陽。豈料崇禎紀元後。中華已乖至治香。忍說甲申三月事。滄海桑田飛電忙。周王力屈皮弊困。舜庭無緣圭玉將。日暮途遠泣寧王。決意討復用乾綱。尤翁感激許共貞。忠義堂堂金石腸。成敗利鈍非所覩。地誼天經其敢忘。遽爾中殂弓釖遺。誰復春秋經法張。祗奉先皇煥章蹟。鐫鑱瑞石祥雲藏。撑支宇宙有此石。感仰先師樹彛常。萬東祠又祭二皇。從此皇明不爲亡。翠華想像空山裏。靈宮翼然摶風翔。寶座森嚴次第開。聖子神孫昭穆行。尊周豈無攘夷日。莫言天道終茫茫。寧陵遺志倘有成。昭洗將同洗銀璜。烈士悲歌惜暮年。匣裡靑萍吼霜鋩。奉讀先生煥章歌。涕泗交零增我傷。</text>
<title>次三淵金公 昌翕 蕭洒園韵。寄竹樹使君趙定而。</title>,<text>九有冥蒙腥臭鄙。七尺身無可往矣。惟我箕封山水在。名區歷歷皆可紀。須看瑞石高屹屹。勢若撑支宇宙峙。昔我足踏巖蹬盡。方丈蓬萊指點裡。絶壑層雲南岳何盪胷。緬憶朱夫子。朱夫子吾豈敢。登高騁望尙能此。擧目中原堪下淚。橫看日域但切齒。浪吟東下蘇仙臺。赤壁晴月照秋水。繚繞且宿勿染亭。興盡還復歸筇理。蕭洒園愛陽壇。幽深淸絶無與比。湛老當年一揮洒。古墻依然猶未圮。摩挲遺墨乍如昨。恨不從傍侍案几。南有將軍鑄釖窟。頳霞萬丈光焰似。烟布沙溪白於錦。霜染楓林紅勝綺。松琴澗瑟響冷冷。地非商山想綺里。至今猶作牽情夢。吟筇幾向古壁倚。飄洒風襟竹樹宰。未能休官以爲恥。短詠長歌唱酬誰。一世峩洋淵老耳。仙園已入品題間。特贈淸詞知有以。周游八路不盡興。又因江南名勝起。結搆烟霞計若遂。窮遊選勝卜於是。此老胷中不草草。觀象氷霜淸素履。鵬天寥廓萬里長。擧翼何日南溟徙。倘携仙侶歸雲壑。我抱孤琴蘿逕俟。</text>
<title>挽金橫城汝諧 日佐</title>,<text>加人數等子眞是。文德才能兼以仁。官薄報纖天奪速。衆皆傷痛况姻親。</text>
<title>挽崔公世柱</title>,<text>朋舊凋零盡。公何又九原。春草斜陽外。丹㫌逐去魂。</text>
<title>題九峀庵耆老宴</title>,<text>九庵高會可無傳。五福元來壽最先。慶席同歡皆老齒。香山不覺已千年。興酣晡夕融融矣。星耀丁躔炳炳然。獻壽稱觴羣子弟。遐齡普祝與齊天。</text>
<title>挽李處士可述 起鳳</title>,<text>出門何所往。無地讀春秋。脚未伸胡病。身甘遯却休。分三玩羲易。論九察箕疇。豈意高人逝。空山雲影愁。</text>
<title>題李文卿 相虎 幽居</title>,<text>磵谷高人在。幽閑卧草廬。明窓踈竹下。無語對琴書。</text>
<title>挽尤菴先生</title>,<text>夫子淵源泝建中。平生言行晦菴翁。胷襟洒洒長空闊。氣像巖巖泰岳崇。義大尊周擎宇宙。任專憂道抑流洪。斯文天喪將誰愬。東海波傾淚不窮。</text>
<title>挽金察訪休徵 時瑞</title>,<text>湛老幽棲地。賢孫又主人。草堂新面貌。風月舊精神。詩帶靑山色。盃含太古春。胡然長寂寞。淚我百年賓。</text>
<title>與樂菴奇見卿 挺龍</title>,<text>討論大學明明德。說到中庸均國家。體立用行方是學。要於心上着功多。</text>
<title>挽朴玉而 磷</title>,<text>吾光才子去何之。留却人間不盡悲。流水靑山今寂寞。一聲隣笛夕陽時。</text>
<title>次金竹隱 震羽</title>,<text>心學曾知辨道人。誠孝尤感奉晨昏。平生慕悅如公少。自幸從遊寂寞濱。其二烝民誰不有丹田。我輩猶能識芸田。倘非鄒聖開蒙吝。幾作抛荒一荒田。</text>
<title>次鄭厚卿 東後 花雪菴韻</title>,<text>雪落知年暮。花飛覺日長。幽閑誠可樂。窮僻亦不妨。客子稀相過。山蹊易就荒。好須窮正學。肯作靜中忙。</text>
<title>贈鄭上舍和卿 英臣</title>,<text>三山峙海東。方丈半天中。老杜詩情正。靑蓮口語工。千秋一蠧跡。百世孤雲風。之子如吾訪。淸游且與同。</text>
<title>題鄭景吾林亭 德曜</title>,<text>洞裏新亭開勝槩。幽人解詠考槃詩。楣間大額華山筆。壁上徽言白鹿䂓。碧峀雲生朝暮態。古松風輕歲寒姿。年年來扣巖扃處。秋菊春蘭月露奇。</text>
<title>題月村狀後</title>,<text>德立修人理。孝爲百行源。此道誰能者。皆欽我月村。</text>
<title>題芝谷寒翠堂</title>,<text>乍離方丈烟霞窟。來訪芝山谷口人。靜寂松篁寒翠裏。傲霜秋菊滿庭新。</text>
<title>挽金竹隱</title>,<text>幾玩天山上九義。恒言方丈白雲高。那堪去入無何有。瑞石凄凉片月高。</text>
<title>次鄭和卿講會時韻</title>,<text>講道深慙學力空。何心擔負古人風。過情句語須刪去。共勉沉潛道義中。其二寬豁乾坤一大空。更兼明月與淸風。這般氣像於何驗。在我虗靈不昧中。</text>
<title>泉洞祠次寒圃李相公韵</title>,<text>地接光羅一望平。天開勝景合江成。文翁去後留儒化。言偃當年卧武城。春雨錦溪懷往事。秋雲瑞石想先生。休言人口豐碑在。建廟方伸景仰情。</text>
<title>次思庵納爽亭韵贈廉敎官</title>,<text>雲容迷遠峀。水色共長天。乍倚高樓月。襟懷覺爽然。</text>
<title>贈李上舍可徵</title>,<text>圓穹覆似屋垂椽。大地平如水載船。孰主機緘開闢處。象原太極混融前。有形本自非爲後。未應次知不是先。思入乾坤無盡外。胷襟開豁坐諸天。</text>
