<title>次孟浩然寄鄭玄翁 來僑○丁巳</title>,<text>春晩猶深卧。經句不出門。花開相與笑。雲在兩無言。書榻晴嵐近。風林夕鳥翻。蕭然洗塵累。至樂靜中存。</text>
<title>忠州歸路。訪洪子直 益弼 梨湖庄。辛酉</title>,<text>櫂出輕舟意更幽。歷灘經潊在回頭。煙雲氣欝浮仙寢。鼓角聲殷撼水樓。倚枕不知孤颿去。開篷惟見衆山流。長年笑指蒼蒼際。未到梨湖興已悠。</text>
<title>追次玄翁周甲壽席詩韻</title>,<text>悠悠萬事不須悲。此席人間可易期。鬢髮未隨衰境變。文章猶帶少年奇。黃花壓酒聊相近。短日當簷却爲遲。莫謂先生官獨冷。高情已與世人辭。</text>
<title>訪尹叔誠中 顯東 玄湖亭子。共次唐詩。癸亥</title>,<text>城郭紛車馬。江湖獨訪君。孤舟橫落日。老木起秋雲。鷺淡人俱立。蟬寒葉共聞。詩尊未寂莫。吾道豈無羣。</text>
<title>玄翁將之利仁驛任所留飮。共次唐詩。</title>,<text>白頭潦倒馬曹名。黃葉尊深意不平。雞岫淡將秋色落。錦江寒動客愁生。驊騮閱盡高樓飮。鴻鴈來時故國情。取醉未妨留永夕。明朝相憶但雲橫。</text>
<title>送玄翁之任</title>,<text>十載承文吏。爲丞已白顚。瘦妻供一笑。親友有新篇。錦水吟秋外。黃花立馬前。藍田有壞壁。須子筆如椽。其二平生厭塵土。爲吏亦江湖。地薄堪供醞。庭閒只繫駒。故鄕雲不見。秋色客同徂。借問郵亭壁。曾題詩老無。</text>
<title>北漢山寺。次李用汝 商楫○後改名商穆。字敬思。 韻。</title>,<text>漢陰之山何崒嵂。行人曉踏淸霜去。洛中車馬日紛紛。短袍臞容誰我與。弟病妹憂三旬卧。男兒有事何時了。何時了歲云暮。天寒夜永思悄悄。手持古經與君別。歸歟吾道山阿在。山中積雪十日白。上有紺宮披霞綵。雞犬不到諸天遠。超然坐我鴻荒世。嗚呼我思不可見。皇王爲我留其制。昔人已用天下足。我欲將來方寸洗。知子於世亦無遇。下帷兀兀誦前修。靑雲年少不知數。隤然乃與吾相求。結髮相許何太愚。八年之間今若是。譬彼草木在萌芽。請看古來賢豪士。誦君之詩識君心。西鄰嬾子爲君起。</text>
<title>寄玄翁郵舘 甲子</title>,<text>去時逐人鴈。已向北天多。念子飄蓬意。同誰對月歌。新年幾霜鬂。故國自梅花。欲寄心中事。愁思集暮鴉。</text>
<title>會誠中叔昆季用汝及家弟定夫 鍾秀 于尹叔子穆 冕東 西園。投壺。</title>,<text>我壺旣正。我矢旣將。毋枉爾志。而求矢臧。豈無他樂。好是無荒。四矢鏘鏘。和鳴維鵴。矢之中矣。匪爾之力。矢之不中。惟爾無糓。有秩斯筵。于松之下。發此乘矢。以祈爾斝。爾斝旣將。爰立我馬。豐醑浥浥。貍首洋洋。洽比維鄰。兄弟友生。匪忮匪爭。先王是程。旣醉旣投。令儀靡缺。拜揖優優。式序有秩。禮云其勞。我以爲逸。幽人愛春日。冉冉花事徂。呼童理荒穢。引客坐莞蒲。良會屬芳菲。何以答懽娛。聞君誦遺禮。爲君歌投壺。我壺淸且脩。良矢三五扶。鏗然在林下。巾服紛趍隅。高杉落淸韻。壺聲與之俱。怪鳥來竊聽。稚子學跪趍。周行有如矢。操舍在斯須。不復論巧拙。况問贏與輸。禮佚從先進。家貧玄酒㪺。不識今人笑。但合古人無。日暮歌且終。擊壺又一吁。</text>
<title>暮春拜道峰書院。恭次宋先生韻。</title>,<text>流水桃花講席開。琅然絃誦春風廻。如何萬古斯文事。天地空留一壑來。</text>
<title>讀書石郊。次金子靜 亮行。</title>,<text>高樓不上坐虗庭。秪爲淸陰好散經。野父相逢無雜話。君家水稻幾分靑。</text>
<title>與子靜及金克讓 允謙。訪玉流洞。金監役 用謙 丈亦會。分韻得松字。</title>,<text>稼軒宿明月。朝起多秋峰。連騎拂寒雲。川陌忽橫從。衝林轉窈窕。討村暫從容。遙尋葉來處。我耳已淙淙。昔聞玉流名。今訝仙珮瑽。或泓爲深潭。或激而撞舂。絲桐與之和。羽商落楓松。解包共澆飯。因之洗塵胸。及余心骨淸。人天無幾重。山行不厭窮。遊興不嫌濃。莫以玆境足。努力上方鍾。</text>
<title>崧陽書院 乙丑</title>,<text>高麗有生氣。颯颯寄穹祠。左海初朱子。前朝一伯夷。綃開眉宇爽。石帶血痕疑。尙得山靈衛。苔塵不上碑。</text>
<title>朴淵</title>,<text>開聖鬱餘氣。北走爲絶壁。中匯一曲淵。渟滀涵黛綠。環流圓月滿。揷石穹龜伏。餘波注其下。百丈雲外直。著壁始廻邅。橫空遂奮擊。大派驚雪霰。小派珠璣絡。深潭洞無底。慘憺難久覿。毛骨森淅瀝。意與秋天肅。靚思接太始。忽忘形骸窄。且盡石上日。有亭不暇陟。</text>
<title>出山</title>,<text>輕輿下山疾。摩岫已雲天。傍路寒溪盡。依楓夕日懸。洞開初見野。村廢半爲田。可耐東歸路。看禾滿月前。</text>
<title>萬東廟 丙寅</title>,<text>帝廟丹靑儼肅淸。荒林匹馬走遺氓。向時天爲生文正。此地吾能看大明。泉冽誰爲浸苞咏。山高聊復景行情。遲回更覺悲風至。似自驪江江樹鳴。</text>
<title>同子穆叔及定夫游淸潭。定夫先歸詩來和之。</title>,<text>梳髮樓邊坐。緘詩雨裏過。共來流水遠。相送白雲多。浮世頻離別。空山足嘯歌。主人今又去。歸卧但孤哦。</text>
<title>追賡曾祖考忠憲公庚甲年迎謚日。御製賜仲祖韻。</title>,<text>生晩吾猶及見今。傾朝冠盖酒樽深。臣辭法樂君宣藻。應爲明時各盡心。其二雲龍往事宛如今。自是眞仁世好深。尙有忠方餘舊物。公應持此答天心。</text>
<title>石村精舍玄翁至邀子靜克讓共話。以淸風朗月分韻。</title>,<text>出門事讀書。浪跡目結髮。江漢浮浩蕩。華岳摩硉矹。終然非吾有。所至無黔堗。喜玆城東隅。小丘帶淸樾。閭井渺蕭索。峰巒澹映發。洞主自風流。無錢擲田垈。鋤薙略已平。數椽寄傲兀。取足排書硯。蓬轉得暫歇。况有素心人。徑草共披越。囷廩旣羅列。名理窮根窟。此樂空自知。路有膏粱骨。薄茅霰雪重。年華曖將沒。詞翁自南郭。及此弄明月。聞客爭來集。燈前散巾襪。風騷入遐想。意氣劇揚扢。南山有松桂。北山有薇蕨。珍重歲寒心。勖我以毋忽。</text>
<title>有旨復莊廟三相臣官次李丈 秉淵 韻</title>,<text>公議百年定。危衷帝鑑之。開編九重感。叫闔一孫悲。我后眞能述。先王豈樂爲。殊恩與奇節。宇宙合同垂。</text>
<title>送人使日本</title>,<text>島嶼浮前星月懸。中流百感擊高舷。斯文濩落乘桴聖。時運蒼茫蹈海連。壇墠至今空拜帝。園陵在彼尙同天。送公此日盈眶淚。敢爲風濤作可憐。其二涪江岸上樵相語。師也紳中字不磨。講學正須今日用。存心肯讓古人多。蛟龍避路如行地。父子同舟似泛家。崎島更尋高處望。皇華不見淚如何。</text>
<title>元朝次定夫 戊辰</title>,<text>每當除夕欲無晨。晨復生晨老此身。學業幾年今似昨。天機一夜臘爲春。存來禮俗交行迹。象出昇平見醉人。更有離愁消不得。墨莊雲鳥故相親。</text>
<title>韓參判 顯謩 挽 代作</title>,<text>淵翁大筆鐫金石。剛者之孫爾不羣。合置廟堂留後止。自從童子老成聞。淸陰不剪蓬山樹。倦翅初還沁水雲。孰爲供吾欹枕見。要津白日起泫澐。</text>
<title>奉送戚丈任公 安世 出守陜川郡</title>,<text>山水冠冕嶺南州。歌詩伯仲槎川子。涵碧樓頭坐一吟。樓下聽之人何似。將爲鼓舞導愉樂。將爲蹙頞愁怨縈。莫謂山氓蚩蚩者。公詩之高於汝評。</text>
<title>和寄李胤之 胤永○己巳</title>,<text>龜峰日日白雲生。自我歸來雪更明。爛熳應留吟眺處。淸泠時與夢魂成。名區漫竚新知樂。俚曲還敲大雅鳴。何日書籤與樽酒。高標眞挹償華聲。</text>
<title>兼山兪公 肅基 挽 壬申</title>,<text>小子幼自放。聞公心獨敬。神思洞性理。家敎惇倫行。琢磨有餘地。雪山淸且敻。蔚然明新具。斂爲百里政。錢穀信爲己。其間足游泳。公實安抱擊。淸朝失延聘。惟此心氣辨。前聖不遑正。新義發幽賾。揮翰萬目映。偉哉聖門功。庶追養氣孟。晩與後生遊。周廬地相傡。邂逅傾素襟。昭朗覩眞性。由由厭高揭。錦衣思自靚。不恨契遇晩。歲寒恃彌勁。膚薄大學記。玲瓏思傳評。相將迭爲投。滿腹貯扣請。秪今空箱篋。萬事流水逬。瞻望坐長歎。斯文日不競。</text>
<title>奉送舅氏 洪公諱象漢 按關西</title>,<text>二十年前下戟郞。旌帷此去想彷徨。要知孝子思深處。宛彼鳴鳩第四章。其二榮謗悲歡鬢已皤。肯將身世逐流波。營中夜冷生孤感。靜念前人苦節多。</text>
<title>尹水原 潝 丈挽</title>,<text>月暗西城轊。斯人不復今。蟾江一棹後。湍麓百花深。田宅希文義。車裘季路心。亦知才未究。吾獨惜風襟。</text>
<title>送子直之任安陰 丙子</title>,<text>醴酒無醺秋樹森。如何送子嶺雲深。傷心德水幽魂在。難逐夫君皁盖陰。</text>
<title>次定夫盆梅韻</title>,<text>寂寂一盆梅。伴我嶽麓舍。含馨常靜默。耐凍似波吒。花晩亦何傷。根拆是可怕。天機任自然。灌滋惟不罷。時至故不遲。一葩忽綻亞。眞香與純白。百卉絶品價。淸氷出塵滓。貞玉無璺罅。空山有明月。仍之遇中夜。淸光散疎枝。上下共映射。襟期澹若空。煩惱爲我謝。窮陰錮天地。渺渺昭陽化。數萼吐次第。春信應不暇。醴酒味正淡。於此堪一瀉。吟成感慨長。歲華日以下。</text>
<title>四十吟 庚辰</title>,<text>四十禮曰强。聖人則不惑。我體一以弱。我疑紛千百。中宵坐浩歎。浩歎終何益。明理斯無疑。養氣能强弱。用力二者間。禮得聖可學。</text>
<title>大夫人赴養于定夫江西任所。隨至松京辭歸。</title>,<text>故都城南路。秋日淡以風。母氏車向西。兒子馬向東。去去日相背。關山重復重。縱能割情愛。流淚自瀧瀧。誰爲此別苦。吾實愧子功。不能勤四體。以足甘旨充。乃令稚弟奉。千里就縣供。如何補罪過。惟以善自終。</text>
<title>寫懷</title>,<text>有風從西來。應知過江縣。江縣令吾弟。侍母正談燕。倘逢東風度。念我此獨處。安得學輕擧。隨風任來去。其二北園明秋色。茱萸間杮實。杮吾母所嗜。萸爲吾弟悅。摘杮拾茱萸。欲寄道路遠。路遠尙可致。但恐色味變。</text>
<title>夢覲</title>,<text>我夢母氏日。母氏夢我時。凌越千里間。更漏曾未移。夢見亦何益。惟願夢相離。</text>
<title>九月十四夜。見月寄定夫。使誦告庭闈。</title>,<text>我送母氏時。月昃纔分寸。離別豈不久。淸光皓已滿。面於夢裏見。心向書中語。書來每一讀。我心如亂絮。</text>
<title>日哦亭奉次仲從叔父 諱致仁 詩韻。</title>,<text>池島纔方丈。中將畵棟浮。應從吏散後。獨與鶴來遊。石引泉聲細。松含日色幽。時看翠霏落。倚杖小橋頭。</text>
<title>述懷</title>,<text>自我別來後。阿孃心若何。由來慕親切。難及戀子多。暮境眠頻失。他鄕歲又過。前期幸不遠。願且飯餐加。</text>
<title>和諸生韻 壬午</title>,<text>茅茨帶林薄。幽事共田翁。野色朝朝異。春心物物同。鳴泉響自底。老木氣噓中。漸得靜觀樂。誰言吾道窮。</text>
<title>次澗北李戚丈 時中</title>,<text>棲屑此荒野。謀生何太疎。耕耘無我土。歌笑有隣廬。漸學田間語。稀來洛下書。晴峰面幽戶。相對兩翛如。</text>
<title>李生老極 奎南 作詩甚警。用前日贈若和韻以嘉之。使呈覽于其家府老兄要和。</title>,<text>怪爾去家室。來從一野翁。雲林良慰獨。蔬糲豈嫌同。語逼開天上。心游閩洛中。提携須勉力。前道固難窮。</text>
<title>夜會李戚丈必敬齋共賦</title>,<text>偶逐洞雲去。仍將流水還。春星在樹杪。松火見籬間。已喜主人健。更謀明日閑。何論夜深淺。相對一柴關。</text>
<title>携里人賞峒麓杜鵑花。以落花游絲白日靜。鳴鳩乳燕靑春深。分韻。</title>,<text>昨日南磵會。今日東園遊。東園花照南。澗明南澗水。向東園流涉。流尋花去復。來村童野老。目相求看花。意無已更將。花作羞列坐。松下巖淸琴。雜俚謳有食。莫厭多有詩。莫辭酬起看。落花滿前丘。</text>
<title>遊嶺東</title>,<text>五里上一峴。十里上一嶺。四山圍如束。氣勢何峻猛。仰愁向天面。俯怕倒壑影。雖有追風足。安所施馳騁。未可辭此苦。苦盡入佳境。</text>
<title>觀海</title>,<text>邦域直東盡。滄溟到馬頭。惟天堪對大。無地不同浮。積厚多生物。含弘豈擇流。扶桑如可撫。何以繫吾舟。</text>
<title>九日憶弟</title>,<text>去年九日弟西出。九日今年兄在東。獨有南鴻得渠性。年年歲歲一行同。</text>
<title>宿永矢菴。訪五歲菴。</title>,<text>東峰心是儒。三淵迹如釋。奇哉此山裏。千載同一宅。竦厲千峰尊。轟騰萬流激。擇棲棲於此。豈非象其德。山水僾餘韻。我來事如昨。板龕像徒設。瓦簷碑可讀。愛近而忘遠。誰爲解此惑。</text>
<title>次贈善壽上人</title>,<text>爾定觀流水。吾忙逐晩花。豈小欲從老。無緣棄我家。</text>
<title>送李伯溫 瑩 入楓嶽</title>,<text>長安飯罷思茫然。客馬低回野色連。却忘名山先踏盡。送君東去望如仙。長安寺在洞口</text>
<title>次李深遠 惟秀 與定夫。共賦韻。</title>,<text>淸朝諫議罪新遭。鞍馬郊園枉屈勞。較看鬂毛嗟共老。漫酬詩句豈爭高。殘荷露冷緣芳沼。古栢風長送晩臯。客到經宵方許見。野人元自負麤豪。</text>
<title>次任汝輝 ○後改名焴 見寄韻</title>,<text>不學無才豈謂師。人天俯仰懼多欺。隔江相憶人如玉。終古同由道似砥。園木春多求友鳥。溪堂月滿讀書帷。知君早有凌風翼。願策疲駑作後隨。</text>
<title>園中小巖架茅棟其上命曰高遠亭</title>,<text>園中有石一拳平。斲檜誅茅亭子成。松洞水歸稻田滿。峒山日射杜花明。分開籬落長川去。剗出林梢遠野生。物色縱觀欣共得。乾坤浩蕩百年情。其二山石落來爲我平。四年爲客一亭成。雲從母嶽歸時濕。月自峒峰上處明。檻外先敎芳樹種。階前新得細泉生。名區何限樓臺好。誰是眞知靜裏情。</text>
<title>金季潤 相肅 來訪。携上高遠亭。以風月庭除鸎花臺榭時和歲豐閑行靜坐。分韻。</title>,<text>故人騎馬出郊坰。爲掃巖頭一草亭。林水晩過雲影白。煙花近接野蕪靑。筆從落處看神化。語到闌時入窈冥。怊悵春江還渡去。錄蘿依舊閉虗庭。</text>
<title>淸心樓。次尤菴先生韻。</title>,<text>先生詩句欲賡追。正値甲申三月時。天下應聞孝宗義。此間偏動壽亭悲。燕雲事去腥羶漲。陵樹春還雨露滋。信有英雄堪墮淚。千秋不獨匪風辭。</text>
<title>孟夏訪子靜于黃江。與權亨叔 震應 共賦。</title>,<text>藹藹嶺上雲。灧灧江中水。之子氣貌淸。忍飢玩至理。移家入此間。依止音賢里。昔賢有令孫。之子有同志。棟宇近相接。不知樂何事。有時泛輕舟。龜潭島潭裏。客自廣陵至。列坐如鼎趾。西舍朝邀飯。東庵夕聯被。胸中抱滯陋。廓若無留滓。信宿不能去。詠歎對空翠。</text>
<title>高遠亭口占</title>,<text>點綴靑苔與綠萍。石池雖小自生生。魚緣荷葉時時見。蛙抱蒲根夜夜鳴。倒影每知山月上。搖波似逐洞雲行。林蟬澗鳥聲相合。共送巖間盡日淸。</text>
<title>定夫將還沔郡煮花會高遠亭。拈唐韻。共賦。乙酉</title>,<text>郊原新雨罷。春事日相催。天淨峰多出。風暄花自開。緣林見靑野。掃石坐蒼苔。海客明朝發。題詩訊早來。</text>
<title>洪德保 大容 携琴至。仲謙 致益 叔爲煮花後峒園中。以永日興難忘。掇芳春陂曲。新晴花枝下。愛此苔水綠。分韻。</title>,<text>君抱淸琴來。我曳竹杖出。相遇松林下。一彈愈愁疾。江山滿遠眺。花柳媚春日。日長興有餘。携來巖上室。淸韻動古石。詠歎何淫泆。送君明朝去。龜江鳴似瑟。</text>
<title>徐士毅 逈修 來訪。携上巖亭拈韻。共賦。</title>,<text>野人迎客處。花發滿前山。舊友吾今老。淸朝子獨閑。小亭因石上。遙岫出林間。寧惜笑開口。朱顔不復還。</text>
<title>白川守洪子直。寄杖與鶴。副以古體次之。</title>,<text>一雙玉雪姿。松下立淸逈。圓頂點丹砂。縞衣濯明瑩。思羣一長唳。寥亮九霄聽。匪直爾高潔。云是故人贈。其二杖兮生絶奇。能直復能曲。古雅賞爾姿。扶持須爾力。故人捨所愛。爲我上巖屋。豈云能支廈。聊以取我適。</text>
<title>淡簡溫齋夏日小集拈韻</title>,<text>野老引人坐。靑松白鶴前。淸風自來處。積雨初開天。翳翳依林日。蒼蒼隔水煙。欲登巖榭去。野望更悠然。其二客到尋幽處。靑山繞屋前。松聲落虗院。鶴意在長天。錯落雲排雨。朣朧日射煙。逍遙堪永夕。朱暑覺翛然。</text>
<title>綠雲軒。伏日會同里。以樂與數晨夕。分韻。</title>,<text>小軒臨淸池。蓮短蒲繞嶼。積雨天初晴。雲影澹容與。野老扶杖至。冠童從有序。鄕國有舊俗。狗胹以禦暑。與君共歡飽。新詩亦可語。</text>
<title>雨中觀鶴舞</title>,<text>積雨空林人不來。一雙白鶴自徘徊。忽然發出何心性。對舞前階三兩回。</text>
<title>次李仁夫 最中 戚丈</title>,<text>睡起山窻晏。淸詩落我前。蟬聲遞鶯語。雨氣隱晴天。繞屋涓涓水。穿林點點煙。松間有鶴舞。倚枕看悠然。</text>
<title>往問仁夫叔病拈月谷集韻共賦</title>,<text>去問鄰翁疾。斜日澗道歷。弟兄同白頭。慈顔奉一宅。飯麥分座客。魚蔬手自掬。風味在鄕村。眞性見不鑿。松陰入軒牖。淸風灑四壁。詩成談笑間。璀璨列珠玉。蒲摴亦間作。野戱還可樂。景落吾將返。雙鶴與伴宿。</text>
<title>會峒北草堂。拈唐人韻。</title>,<text>雨意殊無已。颼颼風滿林。村鄰每日會。鬢髮暮年心。倚枕溪聲近。閉門荷氣深。還隨驢背去。山夕鶴鳴陰。</text>
<title>仁夫叔林下亭落成。呼韻。</title>,<text>峒巖東畔起新亭。坐對前山一抺靑。壁樹移陰覆高閣。山泉引道過虗庭。遙江渺瀰看雲去。小沼空明待月停。借問何時成素志。歸來辭就使余聽。</text>
<title>謝必敬翁寄魚。且命以烹狗之會。</title>,<text>今日松江市。買來金鱗五。膾三進高堂。二與西鄰母。同是人之母。况復爲姑姪。感公老及人。慙我爲子拙。且申烹狗約。風義何其長。敢不携我弟。恭命會華堂。寒生無物謝。惡詩惟七章。</text>
<title>遊道峰。敬次尤菴先生韻。</title>,<text>奔流激石洞門開。桃柳陰中路幾廻。十載重尋無舊面。靑山應識故人來。</text>
<title>秋日蒙磵北戚丈携餠果來話高遠亭。拈唐人韻。共賦。</title>,<text>雨罷朝來出遠岑。東湖佳約轉西林。茅茨獨掃秋山色。雞黍相將野老心。遶壑紅生楓樹淺。緣籬黃覆稻田深。還憐過從無多日。霜菊滿庭誰復尋。</text>
<title>流頭日。賞東池荷花而歸。夜復乘月會于池邊。有自南園携琴與洞簫客而至者。有自澗北送紅醪來者。觴咏甚適。以曹植詩朱華冒綠池。分韻共賦。</title>,<text>爾潔扇羽白。我病杖竹烏。共卧東家池。淸風兩腋扶。圓葉漲深碧。尖萼吐鮮朱。寄槎入中坻。渺如輕舟徂。泛身馨香內。四外同其趍。芳澤靈均衣。灑落晦翁珠。夕陽意未已。夜與明月俱。橫簫楊州客。負壺綘霞奴。一觴一曲成。林樾振嗚嗚。</text>
<title>寄李觀之 顯賓</title>,<text>三年守我枕衾邊。一日送君風雨天。卧病偏能知夜永。寒程默數小燈前。</text>
<title>歲乙酉秋。弘文館徵鶴于白川郡。郡守洪君。寄語邸吏云。爲我謝諸學士。學士啓沃之不能。而玩物是求。我雖未效古人之放鷴。豈可捕鶴而納弘文館哉。鶴飛在天。誰能捕之。館官見之恚。白上請其罪。命洪卽白川編配。記昔鄭新堂之宰靑松也。宰相求栢實與蜜。鄭答謂栢在高峰頂上。蜜在民間蜂筒。爲太守者。何由得之。至今傳爲美談。洪君盖知慕此語而不知變者也。戲成長句以贈。</title>,<text>栢在高峰蜜在民。此語我聞古之人。今日白川鶴飛天。太守難媚靑瑣賢。回笑昔賢氣力憊。未請靑松府使罪。</text>
<title>復簡洪子直白川謫居。</title>,<text>白水使君有白鶴。不與金華與草澤。草澤枯槁無可樂。所樂身無論思責。怪君趍舍殊人性。尺紙買罪如山岳。其二光秀山人求白鶴。鶴來上船斂雙翮。玉堂學士鶴是求。鶴飛去兮海雲悠。海雲飛去有來時。太守降從纍囚爲。其三太守愛鶴何太深。官棄不惜罪甘心。罪逐還與鶴不離。桄舍舞如琴堂時。鶴乎莫放民間步。衆詈由汝失賢守。</text>
<title>月夜懷李大器 晩中</title>,<text>昨夜與君看月生。今夜月出君在京。昨夜雲多暫漏月。今夜無雲月淸澈。淸澈無復纖翳侵。何似君心照我心。</text>
<title>沈溫陽 士希 挽</title>,<text>生芻猶阻荻蘆洲。逝水鳴悲江漢秋。烏帽十年無負郭。靑松六世有虗樓。端良不墜承家操。貧病胡爲與命謀。那問後生疎數見。先公同我大翁遊。</text>
<title>用諸生韻示鄭身之 履煥 後峒旅寓 丙戌</title>,<text>狂興較於病意深。蓬頭扶杖繞千林。霜楓雪月皆天造。花柳須知是本心。其二見子無多知子深。靑袍破落轉郊林。居然過路成鄰社。夜月朝花好賞心。</text>
<title>携諸生步尋道峰。以落落長松夏寒分韻。</title>,<text>家貧亦能買草屩。身病亦能存雙脚。脚着草屩向何處。道峰桃花應未落。花發明古廟。水流響千壑。但恐心事違。不憂氣力弱。渡津路入沙苑間。淸江如練柳如幕。萬丈之峰當面來。步步漸近心奔躍。華岳淸秀出其傍。雨洗氛靄色灼爍。行行漸出大道口。山川爽朗野漠漠。處處坐松陰。淸風更可樂。日暮且投近店宿。明朝復與日俱作。</text>
<title>聞鄭學士身之言事謫大靜。次仲謙叔韻。</title>,<text>夕行指炎海。朝奏自弘文。應恃乾坤量。寧嫌骨鯁言。聖朝見臣子。名祖有來雲。鍊出風霜後。方知荷國恩。其二黃公三水後。惟子衛斯文。隻手雖無力。千秋永有言。危程獨炎海。平步足靑雲。願惜金軀重。君親兩報恩。</text>
<title>田婦</title>,<text>田婦鋤田中。二兒置屋裏。屋裏望田畔。小兒啼亂耳。母語大兒。將小兒去向。不見我處止。見我啼不已。</text>
<title>弊袍爲鄭身之作身之脫袍在後峒</title>,<text>弊袍如破葉。掛在東郊之屋壁。問是誰所服。昔來忠州客。忠州之客換新衣。去入弘文閣封章。奏來斥炎海半夜。靑天下霹靂。百官伏閶闔。請圍以長棘。嚴程一日三百里。已應舟楫摩南極。忽見弊袍我心惡。袍乎袍乎爾何識。</text>
<title>同諸生次唐詩</title>,<text>草裏自成路。溪頭不設扉。每隨明月至。還將明月歸。其二驚起曉窻眠。雨聲亂草樹。去看水多少。田父喧溪路。</text>
<title>七月一日。見新荷蓓蕾出水者。</title>,<text>出柄如釵股。含花似筆尖。猶堪破紅蘂。倘爲駐殘炎。</text>
<title>荷花</title>,<text>綠莖含丹萼。秀出淸水面。兀如銳頭筆。染朱鋒穎見。始倚葉爲盖。旋抽過葉長。元氣日夜滋。中飽外乃昌。乍欲色笑開。凜凜還自持。時至居然綻。不徐亦不遲。片片象魚身。爲同水中生。周遭八九瓣。層累遞相擎。縐紋潑紅色。濃淡正調匀。婀娜溢晩顔。爛若太和春。而有物外標。亭亭獨高揭。似挽天河濯。拭以雲錦帨。潔不傷冷薄。艶能起人莊。安得將汝來。言樹之肺膓。</text>
<title>土木歌。寄金學士伯愚 尙默 謫中。上敎以金某如土木云。</title>,<text>新授弘文校理官。君王催召趁朝班。使命絡續從天下。風霆其疾雪霜寒。昂然直當霄漢立。曰古之人進三揖。尺疏裁寫寫幾了。命投極北之荒表。行道未半沛恩宥。旋出內批職反舊。謂當𨃃蹶來叩謝。顧稱臣向郊原走。有詔逐踏前去塵。爾惟土木而匪人。臣拜稽首明主恩。誠哉莫若君知臣。土爲臣肉木爲骨。不能學人脂韋滑。嚴威渥恩都不識。絶塞禦魅甘如蜜。土乎木乎豈不美。吾猶恐水能壞而火能爇。願將百鍊金。爲作土木心。吁嗟此金何處覔。乃在詩書之囿道德之林。聊爲土木歌。使汝土木聽。關雲漠漠鳥飛冥。</text>
<title>會洪弟子順 樂命 于鷗湖亭舍。呼韻。</title>,<text>病起郊原曉。期君江漢秋。人煙見孤嶼。雲水有危樓。老樹偏持岸。虗舟自泛流。書窻明似昨。悵望舊棲留。</text>
<title>寄大器</title>,<text>草蟲枕下鳴。燈火窻間影。良朋不在玆。寒夜何其永。</text>
<title>問大器疾。歸而次諸少韻。</title>,<text>砧杵響山秋欲闌。西風吹面薄生寒。杖藜不覺尋來遠。爲念吾人氣未安。</text>
<title>送大器觀穫楊根</title>,<text>君子不學稼。有田與人作。幸辭耕耘勞。及秋去觀穫。九月秋始高。草舍微霜白。片帆溯大江。水色際天碧。緣雲聞叫鴈。挾岸看耀菊。幽情亦已暢。不待雞桼樂。將奈林中友。惆悵長獨宿。其二我老客東郊。所樂惟得子。心融在言外。淡淡兩相視。居鄰以爲遐。與同一室裏。憂能使之歡。病以當良餌。今朝告我去。東出百餘里。孤枕伏巖阿。遠帆浮峽水。但願日行速。居然見子至。其三卷我床前書。去刈楊山禾。禾刈而有暇。不妨讀書多。讀書雖未能。道不離頃俄。勖哉好月日。莫以悠悠過。</text>
<title>次季潤秋日漫詠</title>,<text>摘匏廵野圃。草屋下微霜。持佐香粳飯。肥膏不願嘗。其二披拂林中草。時登石上楹。晩來嵐氣散。稍稍遠山生。其三門臨小溪上。溪水一何淸。每倚孤筇立。待看明月生。其四孔顔去千載。遺我以其樂。奈何長抱憂。老死不能得。</text>
<title>重陽前夜。同諸生呼韻。</title>,<text>紅葉欲鮮黃葉零。夜晴白露下空庭。流雲避月無餘滓。叢菊迎霜有暗馨。靜意林間一峰見。寒聲天末數鴻聽。明朝理我靑蘿杖。去向巖崖高處停。</text>
<title>九日登後峒雙峰。次杜律韻。</title>,<text>雲日凄淸天宇寬。佳辰爲及古人歡。可憐多病催華髮。不敢臨風岸葛冠。遠岫爭將秋色聳。空杯自作暮聲寒。眼前景物今如此。何似西峰去歲看。</text>
<title>懷大器</title>,<text>霜深何以去。月出與誰歡。題詩無寄處。只待爾來看。其二我本愛獨居。寥寥復寂寂。胡爲得遇子。經年同作息。晤言襟自豁。無言相對好。或時違跬步。便覺心煩燥。如今二旬別。相去百里餘。不須問我懷。君意果何如。</text>
<title>望野</title>,<text>參差剪稻根。絢睆淸霜葉。秋光豈不佳。秪恐歲寒及。</text>
<title>冬至前夜。感懷。</title>,<text>陰德不可極。陽從地底發。晝夜反消長。明日等昨日。昨日勢向屈。明日勢向伸。卧病氣空噓。隱若見和春。家家粥紅豆。獻饗其鬼神。我獨在枕席。使人去薦陳。已看來年曆。知非去年人。不眠苦夜永。夜永止今時。時運無停息。志士當自知。</text>
<title>洗冊歌爲族弟伯善 鍾元 作</title>,<text>洗冊洗冊冊何以洗。聖人之言不可洗。紙編墨寫洗則敗。爲是移將載冊語。羅目滑口于腹貯。已令紙墨成陳迹。所以洗去如蛻殼。東隣洗冊會賓友。白飯軟泡一飽得。樂哉此會號最高。不比尋常事酒食。雙峰下泉淸且多。洗冊千卷萬卷足。請問洗冊東隣子。冊中語輸腹中。未有如輸不盡。洗冊奈後何。停爾洗冊水。聽我洗冊歌。</text>
<title>二月二十五日。步到後峒書庵。次伯善韻。丁亥</title>,<text>步倚柴門看風日。曳杖行尋泉聲出。長少四五同林間。來迎人又一茅屋。蕭然臨沼淨。坐來卽吾室。飛靄山猶濕。過雨草自密。陽和日扇天地間。幽谷應無卧癃疾。一雙玄琴含古音。在床何曾殊在膝。佳會貴自然。淸明上巳用不必。</text>
<title>仲春月盡日。携大器若淵初上高遠亭。以高遠亭分韻。</title>,<text>枯棟着巖石。四載風雨淘。整緻無一攲。誰如此屋牢。望野以爲遠。俯村以爲高。何必高峰頂。餐霞人之逃。我病經年卧。蘿杖今始操。閭井亦新色。川原潤如膏。莫言花期遠。春意已陶陶。</text>
<title>霽月樓。以明月松間照淸泉石上流分韻。</title>,<text>秀山病子遊道峰。去年月日今年逢。雙驢在前一馬後。中有六七人鞋筇。雞鳴炊飯天明出。綠樹芳草路幾重。三山半入雲靄裏。誰抺水墨淡復濃。道逢故人笑携手。入洞數子迎歡容。泉爲不雨聲更幽。桃因節晩華猶穠。鮮衣發裝整我袵。先生祠前禮拜恭。一曲鏘鳴淸玉珮。萬丈秀出碧芙蓉。散坐高樓暝色來。纖月度影漏杉松。名區淸景歲歲同。可隣顔貌日龍鍾。</text>
<title>用夏齋池荷</title>,<text>草堂下有池。是使草堂幽。偶取蓮子乾。開頭泥投。五日葉出水。周歲花滿池。三三復五五。開落何參差。生理乃如此。有實誰無成。寄語吾黨士。能不感中情。</text>
<title>寄李平瑞 奎緯 黑山謫中</title>,<text>山人作詩不出山。出之荒徼絶海間。學士坐訟儒。郡守其罪鶴。皆有詩遣去。爰及土木謫。何况此日李諫議。事大罪重於三子。格君直探深微處。衛道無復諱避語。霜稜鐵鋒世豈無。所貴滿腔赤血輸。蒼然其色藹然衷。誰能披敷達四聰。可惜無補淸朝爲。只得一篇山人詩。學士鄭身之，郡守洪子直，土木金伯愚也各見上。</text>
<title>李復初 光錫 初登高遠亭。以升高而望遠分韻。</title>,<text>我病亦已久。園亭蟲絲凝。客有樂新知。聊爲强來憑。遙山初捲雨。濕雲方上升。禾疇手可撫。靑黃色相矜。戴蓑一叟立。倘識我趣能。</text>
<title>閏七望夜。賞月前溪。用定夫韻。</title>,<text>月出面相向。溪流步與俱。峰頭升漸次。石上立須臾。俄散千林白。自懸一片孤。胸懷入無際。萬事失憂虞。</text>
<title>二戒贈大器</title>,<text>李生晩中早有志於聖人之道。其爲人也虗中而有雅韻。余甚尙其德。然人之德亦鮮不爲其病者。惟虗也。故恒多睡。其雅韻則爲文墨琴碁而於墨尤癖焉。之二病雖小。皆足以阻人之進於道也。余深爲李生懼。故作詩以箴之。戒爾勿多睡。多睡損汝眞。夜氣存良心。躬淸志自神。失此好時境。匪直闕佔呻。觀古求道者。誰非夙夜人。右戒睡戒爾癖寫字。字工竟何爲。玩物旣喪志。失事又廢時。六藝處下上。亦非謂字好。可畏程氏訓。善書無知道。右戒墨</text>
<title>李濟叔 宲 挽</title>,<text>皓首壓低布笠麤。誰知中目蘊魁梧。洪支寔出我英廟。至行還聞今庾婁。千里托骸猶故郡。三年爲客失歸途。尙慙初訪林廬日。謬以兒郞屬陋吾。</text>
<title>墻壞</title>,<text>園墻夜爲風雨倒。鄰里驚嗟兒童噪。復有奴解事欲遮。共持竹席到。主翁。倚窻笑。怡怡揮手謂。汝無以爲常恨。有墻當面立。咫尺林園與隔之。一朝撤去眼爲開。萬木見根如見枝。更得小丘草斑斑。淸泉汨汨循其間。一色通貫無內外。庭卽是園園是山。不勞呂公藩籬剖。何啻晦父開竹牖。非獨龍川亭。會事天風吼。人謂墻壞惡。我謂墻壞好。好復得一吟。誰能更憂虎與盜。</text>
<title>三月上旬日率雜成詩 戊子</title>,<text>三日病起花滿園。歡若遠朋忽到門。南北之枝樹長短。或綻未綻或半綻。排地有密疎。染色亦深淺。覆以靑松藉綠草。有誰弄得畵圖好。策我蘿杖靑。去登巖上亭。復見峒山紅。濯影田水中。嫰柳縈川。穉麥被野。東風微寒。病肌無怕。陶然成一咏。聊以答造化。</text>
<title>用夏齋講罷。共訪紫陽洞梅花。</title>,<text>我寓光秀山幾年。每逐紅花峒麓前。今日始尋梅花來。爲問爾梅花。亦曾有人來樹底。淸眞似我麽。我始見梅花。梅花見我初。淸香薰我身。落英滿我裾。但媿不如梅花默默只自知。折弄瓊枝苦吟爲。</text>
<title>次韻屬大器</title>,<text>君惟依我我依君。春盡夏來常掩門。枕畔晤言心一片。階前散步影雙分。山晴每返前虧月。林靜時窺獨去雲。眞意自堪終永日。隨身况有百篇文。</text>
<title>夜坐偶成</title>,<text>火輪入地久。夜天淸如洗。衆星有耿光。庭樹生暗籟。長日苦炎熱。及此恬且適。天地所饒假。我與萬物息。念彼形役人。焦爍無晨夕。</text>
<title>戊子除夕。會里人呼韻。</title>,<text>年色寄如寸線微。爲誰相待夜開扉。寒燈一點明書榻。淸酒幾壺帶客衣。肯把鬢毛愁老至。聊同草木喜春歸。醉留君坐毋吾厭。此歲重來見者稀。</text>
<title>上元夜無月。會鄰里小飮拈韻。己丑</title>,<text>半壁燒餘守歲燈。淸壺重佩舊來朋。誰將風至雲全掃。好遣天開月上升。夜色微分籬外樹。春聲暗漏澗中氷。悄然相送田頭去。霽景他時許共乘。</text>
<title>李昌寧 命祿 挽</title>,<text>烏帽拂來鬢欲皤。聊將關柝任婆娑。天南三縣非盤錯。歎息其如利器何。其二太平天地獨滄桑。喬木延城枝葉傷。泉下紫荊重合處。忍將何語語先亡。</text>
<title>同里人賞梅于紫陽洞。以疎影橫斜水淸淺暗香浮動月黃昏分韻。二首</title>,<text>種我田家裏。屛在町畽居。每年桃李蹊。奔披爭袂裾。睨我去不顧。我亦無憾渠。獨自發淸香。因風送太虗。自子來開逕。天機覺漏疏。人迹下狼藉。損我靜默初。物性有不得。歸責非子歟。右梅嘖前年初見子。蕪沒傍溷渠。今年與我期。糞壤先已疏。支木擎條榦。置石作階除。芳酒爲子斟。酹前余飮餘。玉貌目皆睹。淸香鼻共噓。不追亦不拒。來往焉凂余。我誠何負子。願子毋我疎。右謝梅</text>
<title>次呈金湖族祖 諱鳴魯</title>,<text>屛居舊知府。拜前新判中。諸孫漢上下。潛廬爲之空。一席三世具。和氣酒樽籠。情敦豈無誨。我氏本淸風。興酣命小舟。返照水底紅。滄江發源長。百流與相通。月出散輕煙。淸光一西東。玆遊神所聽。願言貽無窮。</text>
<title>佛聖寺後峰。觀日沒。</title>,<text>我昔觀出日。東海盪異彩。今來紫霞巓。見日西入海。天地壯觀同。使人殊悲喜。升明萬化新。墊沒誰援止。人生迫老死。有國危欲墜。苟不早自强。嗟歎徒爲爾。物理感意深。且復陶一觶。</text>
<title>會溪北李戚丈伯季。共和陶令飮酒韻。</title>,<text>肺肝深微處。惟酒乃能至。悠悠千載間。不聞小人醉。聖者不及亂。溫克亦其次。已自一憂樂。寧復論賤貴。須知獨卧後。飮水也有味。其二人間吾已衰。天上秋欲老。寄語東園松。願與爾相保。楓菊一時姸。經霜便槁燥。我非遯世者。功名偶不早。平生一樽酒。惟君堪共抱。但得寸心照。出處同一道。</text>
<title>謝李仁夫叔携酒來訪</title>,<text>山人入山淺。薪樵不自供。室突比凌陰。九月疑大冬。朝食亦旣晩。近午腹如洗。有問主翁在。吏部履聲細。顧見童在後。脯脩帶壺酒。陶令有塵爵。出拭酌滿彀。一吸發陽春。內暢而外透。多謝齊火擧。却慙程縑辭。願公輔明主。匝域煖如斯。</text>
<title>十月二十三日。謝溪北李叔來壽母氏生朝。</title>,<text>我母子之姊。子里我是寄。我貧闕甘旨。分寸於子累。母氏懸帨日。七十有三廻。羣婢爲行廚。曳杖子前來。粱餠山査膏。牛猪雉爲羞。拜酌竹酒壽。退共大白浮。外內姊弟間。不知古有是。子昔有母養。孝心推乃爾。小子敢謝爲。瀝肝惟有詩。</text>
<title>寄李仁夫叔甲山謫中 辛卯</title>,<text>寒陲深樹棘。江漢寂鳴驢。不有銓衡筆。焉聞徵士書。頭邊天獨小。邦內地無餘。惆悵翠檀裏。空題詩鎖廬。</text>
<title>寄兪士京 彥鎬 南海謫中</title>,<text>山中送君去。去上白玉堂。玉堂難久居。朝暮返舊鄕。歸馬須秣我。我錢與沽酒。酒盈漢陽肆。子胡南海走。南海不知惡。世事不知憂。但惜失一醉。于彼靑林幽。</text>
<title>寄定夫機張謫中。用摩詰送人貶行韻。壬辰</title>,<text>行千里如履門庭。受譴何須要美聲。渾白髩毛有母老。極南煙瘴寄身輕。桄廬直壓東萊海。鴈影難過百濟城。仰視惟天與明主。風波定不幾時平。其二鎖却松簷與菊庭。不聞堂裏讀書聲。思親夢度千山苦。許主身將一羽輕。疆域盡頭開海國。風雲向日藹王城。吹壎遠去求箎和。莫怪宮商調不平。其三風袂初分店舍庭。舍啼不可敢呑聲。恩私知負君王大。威譴慙方叔父輕。罇酒落花孤影牖。海天斜日幾重城。寄言餐飯須努力。爾意平時母意平。</text>
<title>次定夫謫路作</title>,<text>北望君親身滯南。此心惟有皓天參。正須試取平生學。頭轉金輪也自堪。其二吾門運氣萃于南。叔父案中小子參。世世君恩同沐盡。海濤山瘴摠應堪。其三片心惟逐海雲南。阿季容顔夢裏參。起向高堂瞻鶴髮。好言欲慰淚何堪。其四携手歸來漢水南。庭闈日日影相參。如今直別一千里。自許剛腸也不堪。其五深鎖軒窻池水南。主人非是去朝參。相思時曳枯筇。過遶屋禽聲聽不堪。</text>
<title>定夫轉配金甲島疊寄</title>,<text>嶺南放逐轉湖南。鞍馬行將舟楫參。萬疊波橫一丸大。尙須容得丈身堪。其二孤影棲棲光秀南。野雲林鳥日相參。消愁誰道無如酒。酒到醺時轉不堪。其三嚴程千里又移南。臺閣風稜霜日參。能以一身壞世道。此名尊重爾何堪。其四行龍驤衛卧城南。爾尙何爲黨籍參。只坐當年紅一紙。滄浪歌曲唱應堪。其五坡老貞剛說嶺南。尙論猶笑托禪參。吾生幸在程朱後。名敎中間樂不堪。</text>
<title>用上長律韻。呈仲從叔父南海謫中。</title>,<text>江天曉月澹盈庭。髦馬欲行嘶有聲。台席三傳荷恩重。嚴程四變覺身輕。無多宴爾啼春閤。怳若委蛇夢禁城。白日臨將頭上在。萬重溟海履如平。</text>
<title>仲從叔父被三司按律之啓。寫懷以呈。</title>,<text>天生君子命。知隔幾時間。誰暴葵傾日。空嗟虎去山。光華得何易。顚沛處非艱。千古西江句。長吟淚滿顔。</text>
<title>仲從叔父按律之啓。得停疊前韻。</title>,<text>幾失吾賢叔。六旬餘日間。自天延命縷。無地答恩山。鋒脫臺司急。身忘海島艱。忽如春一雨。草木改容顔。</text>
<title>哀徐樂甫 命天</title>,<text>世人使心如使器。機械廣設以爲智。獨號無智者爲誰。云是達城徐參議。參議之貌素不繪。玄酒大羹是氣味。視彼汪汪水一泓。其中莫混涇與渭。聖主闕政如瘠秦。濟濟簪紳皆越人。一封奏來衆謂駭。夷然甘作甲山民。儒術於世爲疾疢。恐被相染愼莫近。有子去委秀山贄。爲郡暗通耽羅信。好惡與人旣不同。安得同與天衢通。一朝乘化恬如歸。元祐完人子豈非。果孰爲智孰爲愚。泉下人多請質吾。</text>
<title>冠子日次賓李復初韻 二首</title>,<text>翁癡不能敎。子弱難勝冠。諏得日時吉。及玆家國安。親隣情共洽。田野務方閑。有秩先王禮。蒭蕘好與看。其二尙德何論齒。邀賓不出隣。幾年講來禮。今日與之陳。乏用儀還古。菲羞意獨眞。連篇見璀璨。玆會詎云貧。</text>
<title>府使族祖 應魯 挽</title>,<text>吾祖之行吾父年。門中巋若靈光然。那堪一會虗花樹。哭向淸平公墓前。其二判兵門下簇纓紳。爭恐哀鳴或後人。獨有雲山舊郡守。掉頭歸卧西原春。</text>
<title>哀金克讓</title>,<text>石祖文孫下。六龍何蜿蛇。所産無凡種。何有論高卑。咳唾入選體。水墨惱化宰。淸言動疎眉。隱隱見氣槩。只爲生土窄。委棄同泥滓。隻肚未能充。脩翮復安在。我友稼翁孫。其叔猶吾叔。參成文酒塲。亦曾累館食。阿郞更逐臭。相對讀賢聖。臺池四松舊。庵齋獨寐創。回頭水雲空。我髮如子白。義負生死際。寸跡限城郭。</text>
<title>從子婦洪氏旌門日。次李復初韻。乙未</title>,<text>不圖光賁我門楣。先後環周去歲時。爲與世間凡百視。何關泉下有無知。潛名纔以婦人顯。榮渥秪爲生者悲。衰絰除來今幾日。儘敎餘淚落題詩。其二稚耋眼驚丹暎楣。一番風化振明時。可憐渠使吾門大。不謂今爲聖主知。塚上被莎幾分綠。籬前流水盡情悲。後來誰是傳家者。且與留看數句詩。其三命吏臨催飾楔楣。粉書丹板上如時。忽然恩渥自天下。一片芳心與後知。義不生存當日快。名須死立古來悲。觀風倘復有王作。會遣太史陳此詩。其四胡爲名姓刻之楣。擧目其如出入時。嗟汝刑家生乃爾。有斯賢婦死方知。聞從州道應遄感。哭去朝晡只暗悲。老筆禿緣濡淚盡。墳銘書後又玆詩。</text>
<title>英宗大王輓章 丙申</title>,<text>德在兆民口是銘。誰將寸管敢摹形。至心孝弟通天地。大義春秋炳日星。三相國還先后誥。二文正食聖人庭。于今安若泰山處。早與神孫庶政聽。</text>
<title>季秋。會四忠書院講大學。呼韻共賦。戊戌</title>,<text>村秀山翁講說筵。胡爲丞相祠堂前。亂臣接踵還今日。死國危忠想昔年。遠樹生昬沙自見。淸江動影月方懸。諸賢莫憚探高妙。箇箇胸中有一天。其二賜祭罷來張講筵。明宮濯出大江前。絃歌倡自二三子。涕淚滋仍六十年。東土風聲牆屋樹。孔門編簡日星懸。須從此地觀興廢。人衆終難久勝天。</text>
<title>關西行</title>,<text>王二年冬十月旬。臣秀受命關西廵。奉自白雲山中至。八十二歲太夫人。太夫人有大兒癡。重逃上召來相隨。簾轎旄節迭先後。玄笠黃屩影參差。樞柳長林大同水。女騎男吹十五里。坐來噦噦之高堂。絲筵畵枕適偃倚。天星載回懸帨期。案前方丈皆珍綺。拋毬舞劒百伎開。笙鼓啁轟天半來。兩兒白鬂映靑袖。前拜爲斟萬壽杯。壽吾母兮樂且康。云誰之賜我聖王。聖王覃恩無巨細。遂令萬物各得方。我本野人性愛靜。舘居淸幽超人境。背負落落千章松。傍開曲池明半鏡。書帙盈牀披且唫。仲冬之日如春永。乘興時復理巾屧。便輿快蹄待不乏。箕井麟窟跡茫茫。長江彩樓風獵獵。優游可以悅暮景。樂倫頤精事俱集。却憶六七年前時。夢寐何能於此及。化澤洋溢海東天。如今有似臣家偏。浩浩不知報答處。願以親年祝君年。</text>
<title>大夫人壽席。次家弟韻。</title>,<text>篚綵盤珍色色均。重回八十二年辰。誰知今奉潘輿子。乃是曾吟楚澤人。紗燭排張延短景。畵觴斟滿駐長春。新翻樂府感恩曲。願逐西風入紫宸。</text>
<title>贈朴秀才曰英。余未嘗爲人作別章。今有感而作。</title>,<text>浿西營中客滿堂。聲妓管遊何喧攘。歸來扣槖錢小多。小充酒食大潤家。獨有海島靑年子。去日讀書來日已。還過漢師傾所獲。徑輸書肆與交易。齎向湖南地盡頭。足用一生及朋儔。</text>
<title>奉送仲祖使燕 戊午</title>,<text>獨坐悲秋百感新。起聽車馬響殷轔。誰憐白髮公多病。爭賀朝廷使得人。別夢長懸燕舘月。歸期遙指臘梅辰。征途自有神扶護。朝野安危在一身。</text>
<title>奉送伯從叔父 諱致一 隨仲祖燕行</title>,<text>直渡龍灣去。書生氣亦豪。百年驕虜運。腰下漫弓刀。</text>
<title>除夜書感口號 癸亥</title>,<text>萬物皆有終。天地不能那。秋冬不可少。春夏不爲多。况乃繇其中。置一欣一嗟。三百有餘日。半與風雨過。我昔年尙孩。常喜歲馳騫。溫我以甘滑。被我以華鮮。杯尊與蒱博。繁華競可憐。嘗聞長者歎。心中殊未然。年年復歲歲。已復及壯辰。聖路日以遠。醫方日以親。每追去年非。今年還是人。娛樂昔何爲。曩疑方有味。天地假我形。固與萬物異。自甘同一物。盖亦反乎志。耿耿遂至今。永失寒天寐。時雞忽送警。春光二十四。</text>
<title>與尹誠中 顯東 家弟。作天磨行。馬上口拈。乙丑</title>,<text>故人相喚起。我馬秋嘶門。深淺看楓菊。平陂度嶺原。身輕百愁失。興逸一壺存。向晩鞭驅疾。應知近有村。</text>
<title>長湍途中</title>,<text>馬首天磨出。欣然話素期。此來惟爲爾。吾興始於斯。遠翠連秋色。微霞上客眉。詩情已難住。將奈朴淵時。</text>
<title>大興洞。共次三淵韻。</title>,<text>看山不用馬。筇杖逐僧深。水落千年響。楓開九月陰。坐淸欲無起。神會遂忘吟。但覺斜陽近。朴淵催我心。</text>
<title>滿月臺。次三淵韻。</title>,<text>昔王臺上今人遊。禾黍堪爲異代愁。樵牧聲中千乘國。山河影裏萬家秋。摩居謾有金湯設。毬馬長隨佛力休。况是昨從崧廟過。忍聞賡調落村謳。</text>
<title>與鄭玄翁 來僑 共賦 丙寅</title>,<text>山木蒼蒼山鳥翻。酒醒人去又黃昏。蛟龍宅近常多雨。虎豹行驕早掩門。十載詩書慙道氣。一燈籬落聽農言。何時拂袂成長往。流水聲中送世喧。</text>
<title>懷尹子穆 冕東</title>,<text>度壑欣連馬。當樓已別尊。客歸競流水。雲送出山門。湖海當年氣。煙霞半日痕。丁寧重到約。魚鳥共聞言。</text>
<title>皇甫相之孫士輝 鍍 以槎川韻見屬。聊復應之。</title>,<text>昭代風聲永樹斯。黃麻一下衆觀之。文王復起心無怍。圃老同歸道可知。不有廢興那見節。其於與奪乃關時。龍星又是回强圉。却似天公會發奇。</text>
<title>舍人巖 己巳</title>,<text>巖巖壁立水之濱。孟氏朱公若覩親。不覺肅然重斂膝。偸閑非敢學遊人。</text>
<title>道峰書院。以抱琴好倚長松分韻得抱字。庚辰</title>,<text>先生德義尊。道峰山水好。於是有遺廟。邂逅眞天造。况値暮春時。桃花開已早。高歌我當發。玄琴君堪抱。湍瀨與之合。淸音泛百草。向夕煙雲斂。明月頭上皓。樂極使人悲。空懷千載道。</text>
<title>孟冬赴壽母氏生朝於家弟江西任所。曠省之餘。喜不自勝。聊賦一長律以志。而族父君民 致澤 氏，友人永柔令趙寅瑞  各以事至。故爲各致意。要二公辱和。俾廣吾弟榮養之樂云。</title>,<text>使君催勑孝廚新。更致阿兄千里身。三月別離頭欲雪。一筵歡笑氣廻春。他鄕邂逅仍同祖。公事因緣又故人。到處誰非明主賜。華堂壽罷祝楓宸。</text>
<title>家弟新屋落成小會。拈唐人韻共賦。辛巳</title>,<text>誅茆今日會。投紱去年還。竹戶斜侵野。松籬半入山。肴羞豈嫌薄。鄰曲喜偸閑。未有名區卜。消搖且此間。</text>
<title>送李戚丈 時中 携子寧親于季氏東營 壬午</title>,<text>唱斷驪駒馬欲東。不堪楊柳倚春風。綵衣將子萱堂下。玉節拜兄花樹中。雲物誰爲林壑主。風流遂覺巷隣空。亦知此別無多日。好趁前山躑躅紅。</text>
<title>次諸生韻</title>,<text>茅茨帶林薄。幽事共田翁。野色朝朝異。春心物物同。鳴泉響自底。老木氣噓中。漸得靜觀樂。誰言吾道窮。</text>
<title>江陵烏竹軒。次三淵韻。</title>,<text>儼然榱桷立岧嶢。匪直庭筠凜不凋。賢母胚胎有村里。先生功德在雲霄。山川氣毓英豪盡。日月光回鬼蜮消。手草遺編敷袵讀。儀刑未信百年遙。</text>
<title>三陟趙察訪 相宅 花史庄留題</title>,<text>滄溟一帶繞明沙。竹塢松籬鎖碧霞。驚對故人千里面。儼成窮海十年家。耕漁時暇惟看史。井臼地餘盡種花。信宿仙庄慙厚意。桑麻談劇飽魚蝦。</text>
<title>武陵溪</title>,<text>招提催出小籃回。徑指蒼蒼巢鶴臺。銀漢天傾三道下。錦屛山疊四圍來。泉鋪石上雲相映。路入篁間風自開。緬想嘉名千載後。漁郞不見使人哀。</text>
<title>莊陵</title>,<text>端宗陵下淚何敢。彰節祠前悲不禁。雲過水空幾百載。至今難忘是何心。</text>
<title>龜潭</title>,<text>不見龜峰今幾年。鸞翔鳳舞向余前。文明露出自然象。旁礴下臨不測淵。勢礙日星頂上轉。影愁魚鼈水中懸。傷心爲問蒼霞主。時復飛吟過洞天。</text>
<title>園楓甚鮮。喜而賦之。</title>,<text>有楓兩三樹。葉葉染紅匀。日照光難定。霜來氣愈新。隣松成異彩。伴菊作佳辰。肯學花桃李。嬋娟解媚人。</text>
<title>次洪生伯理 大應</title>,<text>窮居乏僮役。客至自開關。小菊開相待。遙鴻帶共還。愛看紅葉淨。留話白雲閑。更有秋宵月。依依漸吐山。</text>
<title>峒園花中口占 癸未</title>,<text>輕藜直出向溪東。爲趁名花滿麓紅。盡日獨行叢樹裏。全身如在錦文中。明開洞壑乘斜日。亂點衣巾任好風。多謝古人眞解事。奇芳種下百年功。</text>
<title>寒溪次李周瑞 琰 韻</title>,<text>噴處玉攤手。垂來雲倒天。壁高不能下。中作霧旋旋。</text>
<title>洛山寺</title>,<text>天吼長風吹海隈。飄然送我洛山來。蒼茫武德年間寺。縹緲義相化後臺。天水何曾見縫線。帆船眞似着瓢杯。多時巖壑幽搜意。到此拓敎萬里開。天吼峰名。</text>
<title>三日湖泛舟。用主守沈士遠 公猷 板上韻共賦。</title>,<text>丹書石上有無仙。三十六峰自在天。碧海藏來微岸外。紅樓湧出古松前。淸波面面開新鏡。神嶽朝朝落遠煙。茲會亦能淹一日。不知千載更誰傳。</text>
<title>周瑞先出。見寄二詩奉和。</title>,<text>鳧舃西飛不可牽。同來獨去思茫然。衆香仙子應相待。消息煩君報與先。其二山僧袖裏颯淸風。人去詩留興不窮。幾日同遵瀛海外。一筇獨送毗盧東。行中瑣費慙垂力。到處幽搜許讓功。且待花紅掣鈴夜。爲君畵出九龍宮。</text>
<title>九龍淵</title>,<text>神功極處故難通。十里登登入半空。絡鐵寄身生死際。懸崖振魄去來中。雲屛擲下千尋練。渦釜蟠生百道虹。坐久衣巾如潑沐。却愁雷雨起龍宮。</text>
<title>毗盧峰</title>,<text>毗盧頂上立如浮。天爲無高地末由。一帶滄瀛堪下唾。千層峰嶽盡摩頭。將身顧處知何在。有脚踏來方始遊。千載祝融飛下老。襟胸安得與之侔。</text>
<title>白雲臺</title>,<text>白雲無異賞。秪爲衆香城。鐵鎖攀才息。瑤峰射忽驚。恰遮屛面濶。如視掌紋明。向使無天逸。玆臺未可輕。</text>
<title>歇惺樓</title>,<text>豈無峰嶽好。具美若斯難。離合千莖玉。委輸一面欄。峭能存不殺。媚亦絶相干。但覺靈眞氣。流融入肺肝。</text>
<title>明鏡臺</title>,<text>靈源洞入處。丹石挺巍巍。中拔無依附。四平若剪裁。交衿鐵峰立。映帶鏡波開。始識金剛裏。瓌奇儘富哉。</text>
<title>金剛行</title>,<text>東國生此山。亦生我爲人。所居况非遠。道路夷且馴。未踏及中身。豈云慕好敦。其難也如此。乃見山之尊。一朝脫身來。信知非天上。行從大海濱。發迹九龍壯。朴淵根不長。寒溪慙其細。振策毗盧頂。飄飄已遺世。列嶽手欲撫。巨海唾可逮。流覽八潭淸。泉瀑富都會。十里石爲地。峰壁遞隱見。目亦不暇視。足亦不暇踐。歸極在正陽。奇樓天所置。騰驤萬千峰。森羅如案几。蛻肌塵土裏。拄頂日星傍。銀文被鐵骨。靈氣泛泱泱。已得夫子門。何事謝公屐。玆山此爲大。餘細百可略。我有觀山術。不在搜抉深。寧有過不見。見處則潛心。始焉神若驚。從之氣俱泯。朝看暮亦看。旣往而復返。俯仰有妙契。曷以贊令德。禀植自雄邁。凝聚皆明淑。譬玉廉不劌。若乾純剛正。賞玩止一時。願言沒身仰。</text>
<title>花江縣舘。留謝主守。</title>,<text>郊園一出散輕蹄。峻嶺深溟看不齊。太守載來千里近。金剛歸後萬山低。仙廚美味須君飽。峒樹幽禽待我啼。但得主人能莫厭。雲林何惜屢攀梯。</text>
<title>禾積淵</title>,<text>急流初定處。驚覩積禾奇。半屈腰身曳。雙遒額角持。松深迷始入。潭黑絶傍窺。獨愛登臨地。明沙對岸宜。</text>
<title>春日南澗小會 甲申</title>,<text>聯翩巾屨到村西。一雨前宵庭滿泥。好鳥交音歸院靜。疎松分影入簷低。春風絃誦長連屋。野老門墻共對溪。東巷少年能解事。珍羞暇日爲相携。</text>
<title>北鄰池亭煮花。共次農巖集韻。乙酉</title>,<text>池亭物色好。花藥滿階生。風暖千林氣。日長數鳥聲。掃壇春草細。移竈午煙淸。芳樹更何似。携來峒麓行。</text>
<title>松鶴謠</title>,<text>夜宿松鶴軒。朝登高遠亭。軒靜鶴舞松下風。亭高遠望大野徑。大野茫茫臨長道。黃者是麥靑者草。草靑不盡牛飽歸。麥刈將去何村老。宿雲初捲楊根山。霏微颯畓夕陽間。夕陽欲沒我亦還。還就軒中眠。松影離離鶴在前。</text>
<title>藥寺用杜牧之九日登高韻</title>,<text>携杖出門黃葉飛。穿林一逕轉依微。高峰九日人同眺。古寺三年今復歸。表裏江山明遠野。淺深楓菊淨秋暉。巖扉却帶夕陽散。蓬藋蕭蕭打客衣。</text>
<title>與諸生呼韻</title>,<text>暝靄初收露下天。一輪秋月自高懸。行人歷歷村如晝。遠水茫茫野似煙。乍點鴈行送山外。却飜松影到窻前。前宵共賞淸輝客。今在楊根幾曲川。</text>
<title>家弟新屋落成 丙戌</title>,<text>扶傾補破了。舊屋卽新廬。門對淸溪直。籬仍老柳疎。廵簷賀交鷰。臨沼樂知魚。隣曲來成落。肴蔬一飽餘。</text>
<title>上元夜。與家弟峒叔及諸生。以心事數莖白髮生涯一片靑山分韻。丁亥</title>,<text>人事悲歡何侵尋。開歲十日無我吟。我欲吟詩訪明月。顧身又未離枕衾。去年缺月今年圓。餘寒欲解天不陰。村里盡出看月上。指點高下與淺深。氷雪滿野天地淸。嘯歌相答響遠岑。兩年不踏此宵月。人生有病足傷心。惟有明月與人無厚薄。向我寒窻隙中臨。</text>
<title>夏日屬伯善族弟 鍾元</title>,<text>好詩吾里獨推君。山下結廬仍不門。村盡見靑前野在。林端生白遠江分。百篇淸競三秋月。萬慮空隨一片雲。小技區區何足玩。男兒須讀五車文。</text>
<title>送李大器 晩中 爲湖西行。口拈示伯善使和。</title>,<text>離親我獨卧。歸妹子南征。分手殘花色。關心細雨聲。澗阿憐寤宿。喬木羡嚶鳴。吾道故如此。朱門履舃盈。</text>
<title>季夏一日夕。去賞書菴池荷。</title>,<text>柴門轉閑步。不覺到山塘。覆水幾莖綠。無人盡日香。微風引能遠。暗露落仍凉。回首出林外。方知韻咮長。</text>
<title>東池飮荷</title>,<text>吾鄕菡萏盛玆池。獨發家家未發時。衣撲花香透肌盡。酒穿藕柄下喉遲。蟬過疎韻聊相引。客去幽芳只自知。固識並驅桃李日。淸高也是性難移。</text>
<title>除夕小會</title>,<text>頹光隔似一絲然。此夜何人能着眠。笑把樗蒱供老母。羞將髩髮向新年。溪氷積厚泉生底。園木含和雪繞邊。剪燭留君莫催起。會須吟罷已春天。</text>
<title>草堂觀蓮 戊子</title>,<text>水花擢泥中。不雨而自洗。綠葉鼓微風。翛然亦天籟。負杖坐茅簷。神宇何其適。人靜香乃聞。其來有消息。繁華悵難久。卷收已在夕。</text>
<title>又賦</title>,<text>不恨開花晩。鄰花飄在前。環池草樹荒。中立而洒然。香不爲風遠。色不爲雨鮮。蜂蝶爾何知。趁來故翩翩。而以入人心。萬緣如蛻蟬。</text>
<title>顯節祠</title>,<text>看我髮猶在。乾坤有此祠。天應爲致意。公豈不逢時。事絶陪臣死。心留萬古知。兩翁忝自出。呑泣拜辭遲。</text>
<title>季冬十三日。稷子小學書卒業。爲洗冊會拈韻。</title>,<text>徂年惜前短。坐夜喜今長。人影月交樹。山蹊雪漫塘。課兒初破帙。呼友共浮觴。但得頻玆會。寧憂我業荒。</text>
<title>重尋紫陽梅。以携琴訪梅分韻。己丑</title>,<text>昨日訪梅來。花發半不齊。今日訪梅來。皓雪無東西。開時喜神速。將奈落時兮。時運有如斯。我髮漸無黧。竹笠影成四。雙壺一琴携。琴動歌自發。幽香與之迷。淡若衣加褧。靜如女在閨。永觀人世內。惟汝堪我棲。</text>
<title>三月二十日。與李復初 光錫 對飮。</title>,<text>山園春欲暮。花落葉始敷。禽語悅晴日。日步緩天衢。衡扉風自關。泊然一迹無。中有人相對。髮白而顔朱。不言知何爲。有書繞座隅。此意無與告。且復引觴壺。</text>
<title>佛聖寺月夜。用杜牧之韻。</title>,<text>厭卧深房西上峰。好携明月立松風。微茫海色天何際。寥落秋聲夜正中。不妨搔來頭髮短。只愁斟到酒樽空。半酣更把離騷讀。坐使吾心如亂蓬。</text>
<title>大雪蒙溪北丈携酒至</title>,<text>風雪茫茫迷遠郊。獨隨林鳥閉深巢。何來白髮緣氷澗。仍見淸醪帶煖肴。一歲光陰尊裏逼。滿庭樹影月中交。抱琴更有南園至。詩卷將題筆且拋。</text>
<title>述懷 庚寅</title>,<text>人之事親。往居若一。有不兩全。權於是設。弟出宰邑。奉母則宜。若禰與祖。禮不饗支。母篤老疾。我捨其忍。以告辭廟。淚不覺抆。婦尸族攝。儻歆如我。霜露丘原。又誰掃灑。前從之驅。後如曳者。折千里中。複水重山。疇假我翼。朝夕其間。右廟墓妻使持戶。子托其舅。女拜轉頭。泫然有墮。曰我戀母。如汝于我。右妻子谷雖深矣。山雖高矣。亦有秋月。象子之標。雖則千里。曷礙其行。以儀以肅。以不鄙萌。右復初</text>
<title>下淸溪寺</title>,<text>回頭下來處。疑是駕霓雲。幽賞得如意。名區不負聞。靑蘿須蹔住。白日莫催曛。可惜今宵月。泉聲誰爲殷。</text>
<title>九日登鳩嶺。拈崔曙九日登高韻共賦。</title>,<text>與子期兮松下臺。丹楓點出一村開。數聲鴻鴈霜浮動。十里江山雨洗來。仙寢職閒堪散策。田家酒薄莫辭杯。歡遊未極秋暉短。好待東峰月共回。</text>
<title>入冬四日。觴于淡簡溫齋呼韻。</title>,<text>如何不爲樂。蟋蟀在堂時。稻入終年作。花仍九日垂。南州錢市酒。西崦客披籬。白髮倚高醉。放歌聲正遲。</text>
<title>淡簡溫齋小飮。拈滄溟韻。</title>,<text>鏗然筇竹響墻隅。知爲空林慰病夫。季女酒沽自西海。甲山詩唱又東湖。貧居只負靑山有。岸幘應羞黑髮無。惆悵今宵客散後。滿庭松影月輪孤。</text>
<title>次定夫謫路作 壬辰</title>,<text>猶戴北天地盡南。行仍晝日夜星參。欲知母氏若何意。在汝胸中能自堪。其二雲迷以北水橫南。鮫戶蠻煙日夕參。但得此心無媿怍。人間何事不能堪。其三短僕羸駒歸自南。緘書半與海雲參。手持直向高堂展。報道那中事事堪。其四躑躅花明小牖南。羣蜂日日趁衙參。問渠亦有弟兄否。千里分張人不堪。其五眄彼樹枝亦向南。風來時與北枝參。吾人安得還如此。千里回頭情不堪。其六孤臣一去極天南。雲闕應須夢裏參。終見精誠格明主。萬重煙瘴幾何堪。</text>
<title>定夫轉配金甲島疊寄</title>,<text>一力北歸旋走南。島中海上路交參。天應爲送滄溟險。要試吾人到底堪。其二許身奚啻比雙南。忠信惟須見倚參。何者名爲丈夫事。儘難堪處也能堪。其三風流落莫自君南。無復詩樽野老參。亦有君家新酒熟。夫人釃出思何堪。其四機張不受轉而南。神祗昭昭爾罪參。所媿爲兄無敎訓。每攀明詔死惟堪。其五偏憎林樹當牕南。更有高峰雲外參。摠是解遮吾老眼。海天千里望何堪。其六憶奉華紬渡漢南。御箱香入野闈參。裁成背子猶新色。送汝天涯着不堪。</text>
<title>疊南字韻呈仲從叔父 諱致仁 南海謫中</title>,<text>南海嚴程目海南。三司日日峻抨參。獨遲一轉重溟去。到底君恩戴不堪。其二廊廟朝辭夕嶺南。羸駒力盡步鞋參。豪華六十年來骨。天與炎荒試一堪。其三憶曾分手大江南。月色波光上下參。信宿地如千里視。眞成千里更何堪。</text>
<title>和家弟韻滿五十。而聞恩宥又加以二。如吾之年數云爾。</title>,<text>直下金雞千里南。恩言字字鬼神參。王明古有如斯否。母子相看淚不堪。其二高臨黼座建明南。傳引千官仗下參。賴有忠臣遺種子。朝陽一鳳比差堪。</text>
<title>是日夕有命還寢前旨。又疊以滿天地之數焉。</title>,<text>馬首北旋旋又南。朝曛消息笑顰參。恩非始望威何戚。獨奈門閭倚不堪。</text>
<title>次家弟謫路作</title>,<text>嶺氛仍與海腥兼。聞說籠簷布作簾。地小半涵潮活活。天晴常下雨纖纖。無階可瀉盈腔赤。有石難磨百鍊尖。居謫居官知一道。此心何處不持嚴。</text>
<title>次家弟十月廿三日韻</title>,<text>母氏之降生。七十有六朝。不見膳羞列。但覺愁緖饒。念彼海中囚。如鳥飛戢翰。微無萬年觴。獨擧諒復難。我心已如此。何以慰阿孃。阿孃能自寬。曰余不永傷。顔色幸無悴。匕筯幸無損。亦復强言笑。不敢問方寸。新澤沛嶺海。不霑金島裏。汝安吾亦安。我昔聞歐氏。</text>
<title>仲從叔父自南海宥歸。過白雲村居。</title>,<text>今朝是何日。死叔得生還。滄海去千里。白雲有故山。豈多古人讓。無改別時顔。共醉松楸下。眞如夢寐間。</text>
<title>疊韻奉上仲從叔父要和</title>,<text>古原霜雪重。披掃告兒還。跳出千層海。卧來一片山。不圖全縷命。何敢望龍顔。餘幾桑楡景。好爲送此間。</text>
<title>二月上旬。上白雲寺。將發口占。癸巳</title>,<text>催起紅靑洞裏眠。白雲寺在短筇前。淸流碧石驚相迓。好是林中別有天。</text>
<title>到寺。以客至孤峰掃白雲分韻得客字。</title>,<text>白雲我故鄕。新歸寄如客。山川路未熟。閉門幽思積。名寺開林杪。聊爲試輕策。援蘿坐樹根。淸泉逬奇石。山徑轉繚繞。禪樓露丹碧。游賞亦已愜。俛仰感今昔。西南指大海。泛泛何郡舶。南麓更殊勝。孤菴倚絶壁。</text>
<title>和上蘇樓</title>,<text>目極西天虗我襟。幾時人自海村尋。折中百里地何遠。送過六旬春已深。縱道詩篇能代面。爭如尊酒細論心。閒來好是浪驚處。狵吠門前鵲噪林。其二空谷有誰來散襟。古人惟向卷中尋。禽烏地靜飛相近。花木春寒鎖故深。大道難聞餘短髮。名山未卜但遐心。那堪暮景萱堂下。千里分披棣萼林。</text>
<title>奉慶古古亭叔父致仕</title>,<text>有隕維何自彼天。史官未去來承宣。生還已幸寧餘望。早退爲賢不待年。心事儘敎能上照。身名方是得雙全。須知黃卷曾留債。天上元皆識字仙。</text>
<title>赴蘇樓</title>,<text>見笑溪花路柳幷。山人何事雨中行。爲聞鄰墅新添隱。朝席虗時野席盈。</text>
<title>本菴落成</title>,<text>旅土僑居餘十年。數椽方是我山川。衣冠世世藏分麓。宗族家家炊鬭煙。庭不樹樊連野直。牖仍棲甕納峰圓。寧嫌箇裏生涯薄。好養元來受得天。</text>
<title>拜蘇樓觀池蓮</title>,<text>罇醪非是與花期。醉後看花花更宜。喜爾植根能得所。莫從人世學推移。</text>
<title>訪北紫霞洞</title>,<text>明月滿山時子初。人聲寂寂卧牛驢。空庭獨與羣峰立。狂興應無老我如。</text>
<title>歸路又疊如字</title>,<text>滄江祠下驅牛初。烏里嶺頭憶繫驢。惆悵山窻歸卧後。空懸明月昨宵如。</text>
<title>到霞溪瀑</title>,<text>霞洞如今覺始游。晴靁亂耳雪驚眸。來時瀉出千峰脉。下處分成萬壑流。絡續不知有誰送。奔騰未肯爲人留。可憐石盡淸潭在。半畒盈盈照白頭。</text>
<title>仲秋與家弟拜蘇野</title>,<text>二島人歸一野庭。小塘明月坐蟲聲。起來必死陶甄大。報在他生隕結輕。分海山居頻酒席。隔衣帶水邈王城。何由與稱公堂兕。拜獻千秋萬歲平。</text>
<title>敬次仲從叔父韻</title>,<text>炊盡黃粱未。功名數十年。餘生歸有地。萬事聽惟天。植杖輕藜立。纓冠細竹懸。誰知此身上。台鼎世三傳。</text>
<title>季秋小晦。赴蘇野路中。用前韻。</title>,<text>重踏南霞寺逕初。公應騎我舊騎驢。禪菴雪後孤輪月。較却前秋如不如。</text>
<title>夢拜仲從叔父</title>,<text>東山有蝴蝶。栩栩到西廬。情話如常欵。離憂得暫疎。須知幻出面。勝似眞傳書。何日推枕去。終敎夢不虗。</text>
<title>樵夫歌 爲李大器作</title>,<text>緇撮衣窄袖。木架掛背短。鎌手出門儔儷同。東家傭夫西家僮。行轉山阿深林入。風來擧腋淸颯颯。仰首斬枯藤。俯身拾墮枝。墮枝枯藤不知數。擔起不得屢損之。不盈半負行徐徐。顧語同伴莫笑余。余背不如爾負薪。爾口不如余讀書。待我去坐書窻下。背上口中較何如。同伴答謂曰。吾歸吾家後。下得百許斤擔薪。供給使令無不有。知子之歸力已倦。讀書幾廵而掩卷。且莫閒爭孰少多。爲我行請杞菊窩。賦出一闋樵夫歌。</text>
<title>十月廿三日大夫人壽席。會親族拈韻屬和。</title>,<text>我酒雖無旨。喜同宗族林。母親初度節。兒子白頭心。此日壎箎合。自天雨露深。願言萬丈索。繫駐靈春陰。</text>
<title>歲盡前三日。次諸生韻。</title>,<text>東風一夜力。片雪無留山。驅病不知去。問春何處還。野容煙水襍。村意犬雞閑。坐遣此年色。駸駸碓杵間。</text>
<title>三月上旬雨中。訪花五峰山聯句。</title>,<text>昨日東園今日西。春光驅我不安棲 本翁。禽聲半入泉中亂。花色渾歸霧裏迷 晩中。山下家家皆種柳。雨來谷谷自成溪 鍾弼。今年遊事始於是。壺酒雙持兩友携 稷淵。</text>
<title>拈唐人韻</title>,<text>我至自東西復西。雙鞋踏破草中泥。坐占苔石花相近。目極煙林鳥盡低。滿野平鋪靑是麥。一村橫帶白知溪。醉來不怕迷歸路。長丈蒼蘿舊有携。</text>
<title>重遊蓮臺菴 乙未</title>,<text>去未逾旬來復尋。不知老我是何心。飛流吹面寧嫌濕。亂石牽衣故與侵。倚賴淸風經遠壑。推移火日占穹林。休驚瀑水如斯壯。元氣中間只細斟。</text>
<title>賦菊</title>,<text>輝輝朝映日。耿耿夜生色。幽馥在其中。襲人人不覺。其二叫鴻聞曉天。流霜見朝屋。盈盈好容顔。獨對窻前菊。</text>
<title>疊前韻</title>,<text>菊花三種色。吾獨愛其黃。負來十里外。培出滿庭香。其二獨配中央土。不隨萬物秋。國風正而婉。柳惠和非流。其三月令不曾書。桃丹與李粉。於鞠特言黃。斯其善美盡。</text>
<title>英宗大王輓章 爲仲從叔父作○丙申</title>,<text>三宗綿一脉。天與及三傳。嘗險初潛地。鞏基萬億年。誅鯨申亥接。著鑑日星懸。今聖光新政。詒謀仰卓然。其二堯舜何巍蕩。道惟孝弟云。灑餘庚子血。流入懿陵雲。洞洞祭傳祝。彬彬喪補文。至尊趁廞衛。玆事昔無聞。其三精一列朝法。聰明不世姿。靈臺無物掩。屋漏有天知。續典規宏遠。省編學緝煕。須看屛紋錦。何减棄金時。其四曰生天地德。我后體之然。有似春噓喣。無遺物蠢蝡。惠施先寡獨。豪奪絶閭廛。雲漢爛盈篋。孰非勤恤篇。其五恭瞻八彩顰。緣是一方人。居爲疏川奠。役因减布均。家家小學誦。歲歲漢文綸。擧廢無餘憾。耕蠶又必親。</text>
<title>春不盡六日。會正陽園。拈劉長卿韻共賦。戊戌</title>,<text>木葉初敷草色齊。春光浩蕩無東西。行循池水看花發。坐選峰陰聽鳥啼。病臂不嫌引杯數。詩聲肯憚較人低。醉携樽席堂中去。雨欲來時風滿溪。</text>
<title>和族弟公翼 鍾弼</title>,<text>繁葉成陰草長芽。風光遞謝奈時何。溪流度石如聞雨。山日和煙自作霞。肯爲病深屛杯酒。强隨年少賦園花。會須料理濂翁趣。種借鄰池幾柄荷。</text>
<title>卽景</title>,<text>渾天氛翳未堪裁。雲暗前峰雨歇纔。蠧卷好成終日對。柴門不見有人來。無邊峽浪風驅至。一色村煙鳥割開。忽覩瓊珠携滿袖。東家小弟起余哉。</text>
<title>秋不盡四日。李懋官 德懋 過訪。拈鳳麓集韻。</title>,<text>留客山窻燭影橫。黃花秋盡有餘情。星光滿地天如洗。霜氣連園葉自鳴。永夜詩尊須老病。一村笳鼓見昇平。聞君新騁中州目。嗟不身前百歲生。</text>
<title>關西客中。和上古亭叔父見寄韻。</title>,<text>堂中有母敢言叟。將奉身輕千里游。稚弟今爲都察使。廿年重上大同舟。聯翩彩服影搖燭。雜沓笙歌春滿樓。唱出感君恩一曲。高山邈邈水悠悠。</text>
<title>壽盧老 泰范 七十二歲生朝</title>,<text>孑彼旌旄在野坊。布衣延坐畵筵張。身遊三世淸風氏。事絶千年箕子鄕。白髮心豪歌度曲。冬天氣暖酒連觴。我來何以祝公壽。錦繡山高浿水長。</text>
<title>咏風俗</title>,<text>此地夫何設。天應爲縱游。出門見山水。滿目起亭樓。絲管轟連日。綺羅粲若流。誰將心一片。澹澹作虗舟。</text>
<title>上選勝臺。書要李季毅 弘廉 不遇。次杜詩韻。</title>,<text>無端起我白雲愁。來上城西舊倚樓。綠樹並江何處盡。淡煙和靄滿空游。閭閻簀簀民生見。疆畒依依聖化流。折紙招人人不至。柳亭南畔幾回頭。</text>
<title>浮碧樓</title>,<text>九梯行樂杳前塵。鳥去雲來日日新。兼有山林川澤境。不期南北東西人。縐紋田畒渾平渚。淡抹峰巒入暮春。醉倚斜陽順流下。練光浮出望如神。其二平看練光占上頭。雲屛十里萬松幽。綾羅何處移來島。浮碧千秊名勝樓。或近復遙幾村落。將開旋合一江流。東明跡似滕王古。麟石如今繫釣舟。</text>
<title>練光亭</title>,<text>殷師舊國今爲州。二十秊來復此游。天地方凝冬至節。風波爲靜練光樓。沙連古木平無際。山帶流霞澹欲浮。屛畵杯盤與歌舞。朗吟相對意還悠。</text>
<title>旣望月夜。同主使弟放舟練光亭。泝至浮碧樓。</title>,<text>春光物色夜如何。畵舸凌空響鼓笳。卽看團團開鏡面。翻成片片散金波。淸流壁下携仍遠。浮碧樓頭得最多。好賞一年初滿月。佳辰肯恨上元過。</text>
<title>仲春。同主使弟泛舟大同門外。看花廣法寺。己亥</title>,<text>前騎後舟出郭東。綠江如錦漾晴空。雙巖表出雲間寺。六角微聞山外風。春事杜鵑花已老。天時二月節方中。歸來更泛淸流下。日入前峰射影紅。</text>
<title>降仙樓</title>,<text>平壤厭看冶麗偏。雙眸濯出此山川。鬱蒼峰壁差高下。湛綠江流遶後前。第一樓居名海國。尋常雲氣雜嵐煙。陋哉誰俑陽臺說。枉汚靈區無盡年。</text>
<title>歸路次盧亨源韻</title>,<text>仙山回首但雲煙。麥浪風生大野天。遙指蒼蒼千柳際。江東還似故鄕然。其二觀察營中客子閑。携兒引友訪名山。開尊畵棟雕窻下。泛棹淸江絶壁間。靈境豈堪一見去。高堂已啓二宵還。仙樓始了平生債。也不虗來浿水關。其三六十年來天與閑。出門多見國中山。月開葩串龜潭夜。風送金剛雪嶽間。聖澤亦於微物及。今朝又自降仙還。秪餘一事歸田里。林下荊扉白日關。</text>
<title>賦五詢亭池蓮</title>,<text>萬柄靑中一朶紅。時當五月月之終。西關佳麗許多品。到此皆應趨下風。其二日日池魚聽我跫。廵花步倦倚軒牕。臨風肯恨先凋萼。坼出傍枝又一雙。其三前者方凋後者披。朝朝水面出新姿。拄筇爲近淸香立。傍睨雕欄上故遲。其四百花叢裏似渠稀。相對無言憺忘歸。每日開如加倍法。化翁隨處露天機。其五一片精魂花裏輸。每來如醉復如愚。傍人錯比濂翁愛。奈欠當年幾圈圖。其六滿池花葉淨如揩。風送幽香盈我懷。折得一枝揷甁水。歸來好與上堂偕。其七輿頭纔轉小塘隈。暗笑難禁口自開。花萼齊披如有待。也應知我此時來。其八盛德中和誰與對。淸而不峭淡而愛。菊嫌繁縟梅嫌冷。何况紛紛桃李輩。其九朝日池塘繞幾廵。將行却立若遺神。使余生及周門下。儻見許爲同愛人。其十每以朝尋不以曛。爲緣亭午斂紅雲。今來牽逐淸宵月。露葉流光香暗聞。其十一望之灑落卽之溫。襲我幽香而不言。更有重重環衛在。綠雲千柄向風翻。其十二通理黃中顔渥丹。亭亭直上下無干。顧慙薄陋何敢友。秪得朝朝去問安。其十三雲間出沒一輪圓。流照池塘光曖然。卽境非明復非暗。好看隱隱千莖蓮。其十四東風吹雨過長霄。逬落池荷箇箇跳。誰轉明珠千百斛。層層相受量終朝。其十五品彙之中表出高。世間塵垢耐千淘。盎然也有冲和意。德至於斯方是豪。其十六熹微不見一枝花。萬葉流翻月露華。未信觀蓮朝獨好。蒼凉氣色也無涯。其十七神姿濯濯氣昂昂。半畒勢如千里長。正値炎蒸三伏日。無風也自引微凉。其十八脫出淤泥水漾成。中通百竅茁孤莖。羞從桃李爭春色。故向炎天獨放淸。其十九花在池中人在亭。犂然一笑兩忘形。所嗟淸者偏難久。半日斂葩三日零。其二十或步緣池或檻憑。近看遠看情難勝。獨慙日日吟哦苦。絶世風姿寫莫能。其二十一國中殷麗說西州。金帛如山粉黛流。垢膩滿前何處洗。百蓮花發小塘幽。其二十二得氣㝡先池氷南。開花五五復三三。終然普被生成澤。背處多看倒揷簪。其二十三朱萼黃心子變黔。榦靑根白五行兼。方春桃李吾憐汝。生不同時德未瞻。其二十四淸滿肝脾香滿衫。仙仙欲蛻骨毛凡。傍人笑我如私有。灑落風姿萬目咸。其二十五千荷葉上雨聲驅。聞若奔泉見是珠。更有幽香濕仍重。須知此境霽時無。其二十六艶方婦女言何褻。高擬神仙事亦虗。賴有千秋無極叟。尊爲君子庶幾歟。其二十七可遠望之不可援。超然獨出衆知尊。關西第一繁華地。惟爾與余無熱煩。</text>
<title>五詢亭月夜</title>,<text>寥落江城素月秋。長空不見片雲浮。怳如一陣微霜過。灑遍池塘荷萬頭。其二厚土培來堅立脚。輕風過處耐撞頭。淸波羃盡無空隙。獨管月光在上浮。</text>
<title>自殷山歸</title>,<text>殘花抵死抱孤貞。雨洗輕紅不耐淸。一陣凉風誰送至。綠雲深處有香生。</text>
<title>本亭與李伯溫 瑩後改名存膺。用高遠亭韻共賦。庚子</title>,<text>新居移得舊亭成。前對盈盈池水平。地僻常涵山氣遠。簷虗偏放月華明。高人何意雨中至。佳句須看酒後生。秀野遊歡如昨日。一雙黃笠感余情。李伯溫携德輝二子來故結句云</text>
<title>去尋東澗口呼</title>,<text>坐銷長日意有餘。小水吾看大水如。獨恨山泉流太急。居然减得我來初。</text>
<title>賦村西蓮</title>,<text>餘戀關西一事無。滿沼荷花夢獨徂。來觀數朶田頭坐。寧遜官亭萬柄朱。其二田家地棄數犂耕。種得荷花繞岸明。莫道秋來减升斗。萬錢難買一片淸。其三昨日開花落也無。靑驢騎出雨新徂。莫嫌數萼離披在。次第旁抽點點朱。其四獨立亭亭在水中。纖莖裊娜耐當風。莫嫌寂寞無儔儷。吾道元來與爾同。其五朝朝獨訪一技紅。今見雙葩對水中。我來携得良朋在。物亦與人無異同。其六低鋪高出滿池荷。尋丈其間得一花。始識渾渾元氣內。精英結處也無多。其七前花欲落後花披。淡白濃紅也自宜。恨不將身化蜂蝶。免須筇竹與驢兒。其八鋤婦耘夫亦旣閒。獨吾何事日來還。爲緣生後古君子。要就花中索解顔。其九呀如人笑解頤初。旋逐朝陽漸漸舒。俄頃已看圓滿盡。却愁從此事無餘。其十三月移根七月花。不曾聞見種蓮家。可憐窮巷老儒士。一事猶堪鄕里誇。其十一九十夏徂秋始旬。兒童拍手報山人。池南幾朶綠雲裏。挺出尖鋒紅染新。其十二一枝蓓蕾亦云奇。更有二三四從之。罕似今年秋熱甚。炎皇儻爲此池私。</text>
<title>又賦池蓮</title>,<text>十載光山下。觀荷池三四。去歸白雲裏。九年鑿沼始。採蓮植其中。葉出爭飜披。淸韻也自好。但恨開花遲。偶於葉間窺。一莖抽獨異。如縛中山豪。揷之靑管子。更硏句漏丹。薄言抹銳頭。中含意無盡。如笑復如羞。春種秋見花。此事誰曾謀。枯頤不覺解。惝怳如夢寐。延目睨其傍。又出一莖對。一莖復一莖。次第可類推。人方苦秋熱。所喜惟在玆。幾日飽盈握。何時大開口。等候令人勞。棄置時自到。我拙百無成。惟此獲非望。題詩語同志。擧觴爲我慶。其二我與花君子。托契自稚齒。外氏池舘淹日月。遊歷延城紅十里。晩寄秀野十二年。堂前有池池有蓮。一去返白雲。白雲無此種。蹔客浿江西。官沼百荷擁。歸來驚覩村里中。西陂一面點點紅。平生足淸賞。終然非我有。得喪故無常。亦且疲奔走。拓開庭頭地丈餘。鑿來引出山泉儲。野塘采根白。都市買子靑。或投如擲毬。或培如種秔。經旬經月出次第。下者鋪盤上擎蓋。卽此風情得灑然。不怨開花遲。年歲那知秋後熱更重。蒸成仙萼水面聳。胡然而花也。竚立心自癡。於焉見物化。逝者夫如斯。爲德也不孤。眄睞三四之。來看去看顔色殊。今日綻盡一團朱。行年適六十。吾家有蓮花。從此不出門。朝暮對淸華。不識人有蓮池者。其樂皆如我也麽。舊賦蓮華徒外耳。乃今眞成蓮華歌。其三蓮。蓮。春種。秋燃。雨旣止。日初鮮。亭亭當當。軒軒昂昂。紅片匝素跗。微呀旋大張。淨如江漢以濯。和似醇醪屢酌。開口披心一以示。也有不盡深遠思。不圖爲花之至於斯。最靈而秀者比堪媿。童童靑蓋環列爲藩垣。積水間之誰敢以攀援。蓮乎蓮乎無能名其德焉。題詩百篇不如默而相傳。其四蓮花莫恨少。禮有以少貴。滿池被靑荷。英華表獨異。十人百人目。咸注在一處。心專味愈深。反復不舍去。蓮花莫恨晩。晩不讓於早。先發後有待。後發先則槁。况復秋氣淸。蕭灑意轉好。觀蓮莫嫌獨。獨觀未必惡。雖共萬人觀。還我一雙目。箇中妙悟處。正在忘言時。心境兩寂寞。泯然入無涯。亦自不爲獨。蓮與我知之。其五蓮花一枝開。我亦無儔儷。儔儷於何求。還在蓮花處。其六蓮花淸且愉。我性薄而麤。焉能呼與友。友以塵事無。其七蓮花莫我陋。惟我蓮花知。平生短拙語。於爾寫無遺。</text>
<title>絶筆</title>,<text>膈上塵囂省。腹中天理爛。壺間太乙春。願借一杯煖。本庵續集卷一</text>
