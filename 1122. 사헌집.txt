<title>春日卽事</title>,<text>晴日乘閒上小樓。眼前無物不淸幽。時從禿筆摸饒景。雜鳥林間語更稠。</text>
<title>小塢躑躅欲開</title>,<text>節近淸和麗日遲。牆頭躑躅欲花時。幽禽上樹啼無歇。早蝶尋香若有期。培植幾經騷客手。昂莊猶愛古査垂。出門眼界頗明潔。雨後靑山看又奇。</text>
<title>齋居偶吟 壬寅○孝陵入直時</title>,<text>夜雨鳴簷細有聲。晩來山氣十分淸。旅窻喜得春消息。小草庭前滿意生。淸齋深且僻。公廨卽僧居。話古悄無伴。遣愁賴有書。雪殘竆巷裏。春入舊庭除。風景從玆富。偏宜客到初。</text>
<title>和鄰僚寄韻</title>,<text>㥘暑虛堂倚簟床。朱書一冊倦尋行。裊風翠檜飜新葉。得雨圓荷吐晩香。晝愛淸陰恒滿地。夜憐凉氣更吹裳。南村野客時相過。好把殘棊度日長。</text>
<title>秋日卽事</title>,<text>積霖驅暑去。凉氣忽山間。客况因秋覺。鄕愁賴酒寬。蛛絲簷角重。蟬響枕邊寒。這裏多眞趣。還忘職事難。</text>
<title>和鄰僚至日憶梅詩</title>,<text>冰蘂綺窻種幾何。一般淸意入新多。懸厓雪薄春和近。大地陽生冬至過。佳句名園騷士約。幽香令節寢郞家。君歸莫道廵簷興。早晩山中管百花。</text>
<title>贈柳復汝 之源</title>,<text>自是同鄕子。今朝喜遠尋。良辰三月近。淸話五更深。雨送風鳴壑。春敎鳥語林。故園回首望。無事不關心。</text>
<title>謾吟</title>,<text>祠官亦聖渥。休道客愁長。著處閒眠做。何如靴滿霜。</text>
<title>和鄰僚韻</title>,<text>潦倒南鄕閱幾旬。江梅初發又新春。無端棲屑光陰費。雞肋元來善絆人。</text>
<title>李直長日進 東仁 在宣陵寄示四韻詩。謹足奉呈。</title>,<text>隔林啼鳥報春生。獨夜懷君意未平。三歲薄官知俗態。一篇瓊句見人情。持身太拙欺前聖。托契偏深得我兄。他日焚魚歸去後。烟簑共與白鷗盟。</text>
<title>七月到全州</title>,<text>南來奇勝問如何。閱歷諸州始見多。都護千年豐沛地。一般文物小京華。</text>
<title>次此君亭韻 己未○肇慶廟入直時</title>,<text>南州形勝最斯亭。物色淇園滿眼靑。十里湖山輸几案。一區烟月護門庭。霜風時動生琴韻。墨客頻過簇弁星。多謝主人無俗態。驪駒將發夕陽停。</text>
<title>仲秋遊南高寺</title>,<text>藍輿朝上少焉休。閒局誰障一日遊。凉雨乍晴僧臥榻。陰雲初捲客登樓。臺名萬億留賢躅。野色靑黃屬仲秋。薄暮下山歸興足。兩三鷗𪆽又磯頭。寺有萬景臺，億景臺。刻圃隱題詠。</text>
<title>和呈權別檢季周 訪 韻</title>,<text>殘燈耿不滅。山月更交輝。欲訪堯夫夜。忽思安道時。嶺州新宦子。流水舊心期。會面知何日。春光入漢畿。山中誰好伴。丌上對前賢。市遠難朝飮。春深易午眠。南儒猶舊職。西寢又新年。卻向昭園客。同憐倍愔然。</text>
<title>題晩雲宋公遺蹟後 並序</title>,<text>夫人之所惡。莫甚於死。肆惟古之人言難事。必曰赴湯火蹈白刃。湯火白刃死地也。死地故難耳。吾鄕延安宋公。不幸丁鴒原急難之日。爲弟替囚。甘心殞首。鄕父老至今傳誦之不置。不佞亦嘗聞風而愀然欽歎者也。我朝典章。雖大辟罪止其身。不及親屬。則當日理官非迫公納之於死地。而公實自首也。人孰無兄弟之親。而歷觀前代一門爭死者僅一二數。褒其懿行。載之汗竹。至今照人耳目。而千古歸來。又有宋公一人。葢公平日分明見得一箇是處。隨其所遇。赴湯蹈刃。視之以日用裘葛。容易辦得。此人人之所難者。豈不卓乎偉哉。噫。孝友忠信。本無二致。假使公推是心以往。出而需世。則其所樹立。必有磊落可觀。而臨節不奪。庶爲疾風之勁草。世道之綱維矣。方今聖明在上。幽隱畢燭。擧蒙褒揚之典。而獨宋公事無由闡發。不免爲陽春之陰谷。儘乎事之顯晦。有數存耳。雲仍之憾。曷有竆已哉。公之孫思近甫。抱其遺事來示余。要一語識其後。不佞亦同得秉彝之天者。不敢以不文辭。謹綴數行語。尾一絶韻以歸之。爲公三復棣華詩。一死因心鬼伯知。片石寒山應不愧。孱孫淚說獄中辭。</text>
<title>靈山庵</title>,<text>古寺天燈草樹深。十年塵客始重尋。淸樓永日憑軒處。時有書聲雜鳥音。</text>
<title>影閣 泗溟師眞像所安</title>,<text>畫閣何年寄半空。依然眞像溯英風。後人莫道禪空寂。偉烈吾東垂不竆。</text>
<title>庵僧太半非舊。悵而賦之。</title>,<text>丱角曾遊地。重來五十翁。數三餘舊釋。多小有山童。滿壑松花老。當階芍藥紅。箇中何所思。惆悵倚輕風。</text>
<title>春帖</title>,<text>江湖閒於感時多。白髮欺人柰老何。尙有寸丹磨不得。祗將華祝獻邦家。</text>
<title>墻頭山果</title>,<text>墻頭山果熟。啄食鳥來頻。坐看還無事。詩思太不貧。</text>
<title>雨後卽事</title>,<text>小雨今宵過。幽深庭院凉。雲林何嫋嫋。松桂更蒼蒼。入寺禪風古。登樓客意長。眼前無限景。收拾錦囊香。</text>
<title>輓金公叔 煕稷</title>,<text>淸標磊落聳儒紳。雅朢明時第一人。詩禮靑氊留舊業。功名白首老詞臣。風趨士折林宗角。勇退僧看若水身。慟哭賢公乘化去。空敎太白尙嶙峋。川納涓流細。如愚亦意中。沈淪憐我拙。期朢在公隆。未必仁人壽。徒留長者風。吾南何運氣。回首㤪蒼穹。</text>
<title>夢遊京師。覺後謾吟。</title>,<text>遙瞻北極五雲深。環珮𤨿𤨿曉色侵。渭水終南頻入夢。微臣日夜戀君心。</text>
<title>次鳴玉臺重修韻</title>,<text>夫子播芬地。潺潺瀉瀑流。風光藏一壑。寶墨映千秋。戛玉更新雨。傍林仍舊樓。登臨空緬邈。山日正悠悠。</text>
<title>春詞</title>,<text>點檢平生事。誰憐白髮多。陽春無擇物。今日亦吾家。戊午餞己未迎。九耋親百福縈。我自閒人莫爭。兒好讀僮務耕。</text>
<title>登高閒朢</title>,<text>登高浩唱太平歌。嶺外羣巒入眼多。五月豐徵天欲雨。千年王氣海無波。風生大野翻新浪。水落西湖占舊沙。光景看來隨處足。陰陰樹裏萬村家。</text>
<title>開目寺 古名興國。圃隱鄭先生嘗讀書於此。</title>,<text>一髮天燈高萬丈。千年興國樹陰中。圃翁遺躅憑誰問。寒竹蕭蕭倚壑風。</text>
<title>權律之 禹度 有戲詩。和以解嘲。</title>,<text>溫溫君子氣。無日不陽春。卽地詩何覓。吾非浪咏人。</text>
<title>有僧歸自金剛。書示羣峯名。</title>,<text>爾從何處至。暮叩雲扉開。萬二金剛色。重重紙面來。</text>
<title>鳴玉臺禊會呼韻</title>,<text>千林紅葉屬深秋。歸客今朝故暫留。緬仰前塵傳勝事。後生非是等閒游。</text>
<title>謹次素庵金丈 鎭東 韻</title>,<text>素以名吾壑。殘燈讀易窩。百年身世拙。千軸事功奢。淸意風生竹。幽情春入蘿。三宵叨靜界。歸臥起欽嗟。</text>
<title>輓權丈 聖翊</title>,<text>獨坐悲何事。白白秋葭露。草堂三夜夢。溯洄涵溪渡。主人今安在。回首問鷗𪆽。奎精忽晦芒。大耋嗟未愬。山南失好老。里塾誰賢傅。餘香谷蘭在。古意山榛暮。文章易竆人。自古多未做。蕫帷三十載。滿架書不蠧。探賾理義窟。貫穿幽竗數。一代推齊擘。不愧銘人墓。長松在澗壑。柰未匠石遇。靜默確內守。質淳無外騖。竆通人莫問。世道公自悟。未送韓窮文。謾詠潘秋賦。課學孫好讀。問耕僮識務。豐嗇殊初晩。操執惟樸素。文人酒戶寬。微醺帶春煦。而我早受知。晩更姻好附。愚知縱逈別。契誼三世足。我馬頻西出。慣涉襄陽路。同堂二君子。見我欣倒屨。淸夜燭跋燒。鼎坐輸肺腑。秋園柿栗紅。竹木如相護。剪韭又斷匏。爲余雞黍具。况我渭陽近。親戚來相遌。桑瀛倏已變。欲語聲未吐。公今又不留。拊躳雙淚雨。傍人不知我。謂我婚婣故。歲晏靈芝感。請看觀化句。多小不盡意。早晩冥會付。</text>
<title>輓族叔 逸濟</title>,<text>嫋嫋楓林九月秋。天燈秀色尙前遊。忍隨羣彦鳴臺會。從此無由更拭眸。爲問鹿門階上菊。主翁去後爲誰花。彷徨問菊空惆悵。一曲薤歌山日斜。</text>
<title>秋日與鄰僚步出洞門 在直中時</title>,<text>晴日提携踏草荒。洞中佳景近重陽。停車暫憇憐松老。呼酒微醺傍菊香。野廣天高方覺爽。林紅水白卻疑霜。鄕思倍切逢秋夕。強寫新詩興欲狂。</text>
<title>雨後與客步出蓮塘</title>,<text>爲看霽後景。携客小塘邊。晩霧山猶濕。夕炊村帶烟。鳴秋蟬在樹。隨節鴈橫天。半歲齋居久。旅懷倍黯然。</text>
<title>槐院直中偶吟 二首</title>,<text>逶迤古堞老蒼苔。嫋嫋秋風昨夜回。舊業明窻閑做去。新詩晴日好吟來。連雲甲第千簾捲。帶雨終南半面開。識得這間幽興足。不妨呼取數醪盃。夜來天氣覺微凉。客意驚秋獨倚堂。耐雨寒蟬藏院樹。乘風飛燕蹴荷塘。三更瑣直丹心炳。千里圻方瑞日長。何幸明時身際遇。幾登楓陛醉恩觴。</text>
<title>后山李丈 宗洙 輓</title>,<text>宿負斯文望。淵源錦水長。處竆安履素。懷寶葆謙光。陰鶴鳴誰和。幽蘭氣自香。羊曇無限意。斜日拜壇場。</text>
<title>輓李幼則 宇標</title>,<text>碩人三世守東坡。詩禮南鄕自一家。老去閒情安素履。少時奇氣蔚靑霞。寬平度內無纖芥。眞實地頭戒粉華。天不憗遺吾黨秀。六旬光景過如梭。</text>
<title>輓李積城 世胤</title>,<text>吾東夫子仰陶門。玉潔蘭薰有是孫。分外趨營嫌俗態。眼前平易著高跟。蒲鞭日紓三年績。梅閣春回十室恩。可愛歸裝淸若洗。蕭然依舊寢郞園。</text>
<title>輓權公允 </title>,<text>嘐嘐求古貌。非爾更誰歟。有口咸穪善。無人或過廬。小蘇能繼耳。太學同升諸。哭送靈輀路。親朋集簇如。</text>
<title>輓李叙汝 龜錫</title>,<text>西遊少日識芝眉。相得懽然兩不疑。奕世東方夫子裔。榮名南國侍郞資。官居十載家猶磬。遺愛雙州口是碑。慟哭德門何運氣。賢咸先逝又公歸。</text>
<title>樊巖集刊役時。吟贈蔡參議 弘遠。</title>,<text>魚水風雲卷上新。仰看星斗更精神。名山繡役殆天意。正氣東南聳後人。</text>
<title>輓柳壺谷 範休</title>,<text>南湖水月早摳衣。詩禮名家衆望歸。三世英聲今寂寞。夜天奎璧斂光輝。臯鶴從來自聞天。全材咸惜數州專。樞銜可驗仁人壽。卻愧如愚並廁肩。庚誼仍兼戚誼申。幾年京洛躡芳塵。歸來各守柴門靜。雲樹東南夢想頻。</text>
<title>輓金舜叟 煕奮</title>,<text>碩人薖軸澗之阿。詩禮南州自一家。喬木繁陰傳世遠。紙窻紅日照襟斜。四隣耒耟今朝出。三秀靈芝古意多。學子東南迷所向。忽驚仙馭返山坡。我馬頻年海里秋。幾叨名勝恣淸遊。那堪此日桑瀛感。起數晨星淚不收。</text>
<title>輓柳仲玉 璧祚</title>,<text>王槐蔚蔚滿庭奢。左海英聲得子加。千里風𩦲纔啓步。九霄雲翼遽垂髿。哀章自有知音士。懿行誰傳秉筆家。嬴博送歸英妙子。乃翁衰淚儘堪嗟。</text>
<title>題權南谷遺蹟後</title>,<text>史遺天下士。恩誥肇今辰。顯晦元無定。東南正氣新。</text>
<title>雨後荷花可愛</title>,<text>霖雨關人久。今朝喜得晴。出門看靜景。荷蘂十分明。</text>
<title>春詞</title>,<text>朝窻炙背近春曦。先祝吾君未敢私。愧乏明時絲分報。遂歌天保六章詩。</text>
<title>讀朱書</title>,<text>景仰朱夫子。千秋牖後學。三冬讀一部。乍覺開迷臆。</text>
<title>雪後看竹</title>,<text>夜來盈尺雪。半壓牆頭竹。竹性本孤直。雪中依舊色。</text>
<title>庭前杜冲</title>,<text>蒼翠齋前樹。何年種得來。歲寒知爾貴。春意枝枝回。</text>
<title>除夜吟</title>,<text>守歲淸齋夜。無人可說愁。親年須莫問。游子已皤頭。</text>
<title>輓族祖春秋翁 易簡</title>,<text>淸貧家計拙於鳩。夷曠襟期邁俗儔。老去精神文峀靜。興來魂夢洞庭悠。優閒謝屐誰吾障。椎敲郊吟字獨遒。千載泰山風已遠。無人資送鄭春秋。</text>
<title>輓洪利用 宗涉</title>,<text>臺閣名存諫草遲。來如有意去如斯。也知嶺下能言士。應道伊人夙抱奇。衡門寥寂不嫌貧。尋數寒窻獨葆眞。可惜才名三十載。朝衣棲蠧客無茵。</text>
<title>開目寺會中呼韻</title>,<text>雨餘淸景十分宜。倦客登樓午磬遲。一髮天燈山色古。千年興國寺名奇。當階芍藥媚新蘂。滿壑松花壓老枝。白首聯筇今日樂。莫敎年少俗人知。</text>
<title>鶴巖書院旣朢會呼韻</title>,<text>蘇仙去已遠。秋意古今同。野靜牛眠熟。林深鳥語工。澗臨遁伏暑。樓臥迓輕風。天地寬如許。潛求理一中。</text>
<title>病伏中吟呈鳴玉臺禊會中 並序</title>,<text>鳴玉臺者。我退陶夫子杖屨播馥之地也。近地先輩。於臺址亭之以寓慕焉。是臺也洞府幽邃。水石惹紋。數丈懸瀑。淙淙如漱玉然。使登覽者洗心滌慮。翛然有出塵之想。顧瞻徘徊。肅然有緬仰之懷。亭之設豈徒然哉。往歲不佞與金兄靈老 虎壽 諗于鄕。結禊于此。遠近士友。聞風而樂附者以百數。歲一會。山殽白酒。務從簡率。視昔蘭亭，香山之集相上下。而吾輩此會。非閒謾探勝爲景物役也。一片精忱。惟在羹牆之慕。而各思報佛之恩。則彼固無此而遜一步矣。第恨十數年之間。禊中耆德。凋謝殆盡。今存者亦白首矣。噫。人之有生有死。如晝有夜。自達觀者言之。無足悲者。不佞則於今日之會。自不能無感。撫念誰昔。感拇旋止。其情吁亦可悲也已。病伏無聊中。敢忘子固之短。搆呈一絶韻語。幸諸君毋吾以也。續而和之。以備菴中故事。亦一事也。蕭寺舊遊入夢依。山光雪後十分奇。中宵倚枕愀然感。好老堂頭太半非。</text>
<title>星山九日會。謾吟求和。</title>,<text>天地容吾輩。名湖有此遊。素輝千頃月。黃葉萬山秋。絶塞歸鴻鴈。晴沙立𪆽鷗。登樓空緬邈。高躅問江流。</text>
<title>春日偶吟</title>,<text>殘葵老圃尙精神。憂愛江湖八耋臣。課讀小孫無外事。入春和氣摠君恩。</text>
<title>輓姜立之 植</title>,<text>綠髮紺瞳宴坐深。林泉八十好溫尋。有兒且作聞天唳。人道翁家鶴在陰。晨星落落隔參商。酉海相逢一夢場。歲暮金丹消息遠。老仙何事入雲鄕。深深太白草玄經。可惜牆頭棄短檠。分付兒孫皆好讀。滿籝金寶較來輕。</text>
<title>輓金宗玉 琮燦</title>,<text>屈指南州士。如君更幾人。蟬聯名祖後。文雅克家孫。故人遺範在。是以愛偏深。存沒無先後。謾敎老淚淫。</text>
<title>輓李丈 孝慶</title>,<text>公是花山平地仙。城東家世好林泉。從今舊客於何禮。湖水門前逝不還。慟哭吾鄕氣數非。商翁去後又公歸。餘生此日將安仰。先誼須從二胤持。</text>
<title>輓李汝根 宜秀</title>,<text>嗚呼淸閣老。十世名園主。几案湖山靜。琴書庭戶膴。莊醇看古氣。夷曠追前武。遇事無盤錯。不茹亦不吐。休休推長德。粥粥非凡伍。場圃潔如澡。列成梅竹塢。呼童灌蒔卉。拈筆叙花譜。遙對葛羅峀。俯臨湖水滸。賓朋會且至。剪韭侵宵雨。呼我費沽醑。不嫌竆日午。座間絶俗韻。談屑雜今古。童日已相識。弱齡纔十五。中晩忝姻好。孔云情益溥。逢欣別又思。鳥翼車之輔。百歲相須意。二翁銘在肚。綢繆咏束楚。寤寐歌杕杜。何天不我與。遽奪生平仵。耿耿留心目。溫溫想器宇。無端老淚下。落日晨星數。公去復誰仗。所嗟而我踽。秋風如助㤪。落葉初飛浦。多少悲歡事。欲言還未縷。</text>
<title>輓魯庵寢郞族叔 必奎</title>,<text>溫溫氣度璧無瑕。實地書腴上面多。大祖淵源來有自。硏朱江上寢郞家。衰季靡靡不見眞。多公門路得關閩。如何吾黨文衡手。遽作冥司視草人。敦睦吾家世世持。逢場傾倒兩無疑。西齋起感聯詩句。依舊黃花也自奇。往年秋。公自伊溪訪余于道津弊廬。因並輿往西峴。于時齋庭黃菊盛開。愛玩久之。各賦絶句故云。</text>
<title>鳶魚軒歸路。吟贈諸同志。</title>,<text>極宿輝輝九月天。淸齋良會不期然。珍禽喚侶啼寒樹。楓葉鳴秋落酒筵。平地尙多黃耉老。異區那問赤松仙。名亭自在留餘債。別語殷懃指後年。</text>
<title>輓姜淸之 𣒴</title>,<text>手鐫蒼篆伴淸詩。侈我軒名故故奇。可惜故人珍重意。謾敎鴻爪後來悲。</text>
<title>輓南厓權丈 聖躋</title>,<text>卅載龍山下董帷。書腴上面掩難欺。斯翁去作匀天客。東里文章更屬誰。先契人間星曉稀。南厓栗里後前歸。聊將此日無竆意。淚向秋天白雨飛。</text>
<title>輓李由汝 宗和</title>,<text>斂跡城門燕坐深。紙窻紅日好溫燖。閒情早謝公車業。家計晩從實地尋。十里烟霞高士宅。千年湖水舊園林。如今忍向江橋路。回首乾坤涕自淫。</text>
<title>輓朴應初 咸慶</title>,<text>眞醇木訥近仁多。好老襄陽福善家。人事忽焉桑海變。棣華凋盡淚西河。服衰兒是抱經兒。乃祖榮光早晩期。衰旺相尋天理在。竚看餘慶後孫持。</text>
<title>輓權元卿 燽</title>,<text>得譽梁楚中。好老臨河翁。可驗仁人壽。徒留長者風。東出吾誰與。中宵獨撫躳。蒼葭迷遠浦。寒月照書櫳。</text>
<title>輓權龍穪</title>,<text>城塵不染我衣華。蕭灑西湖上舍家。卅載明窻尋數樂。撝謙不向俗人夸。地偏心遠好修姱。歲晩城山月印沙。君去莫歎書帶槁。荀龍加二滿庭奢。</text>
<title>輓權寡悔 思愼</title>,<text>無好人非有德言。南鄕名閥克家孫。如愚豈敢窺深淺。端重其姿寔晦根。戚誼因兼世誼敦。隔岑相好老逾新。薤歌一曲牙絃斷。玉澗門前咽不湲。</text>
<title>輓族叔 重衡</title>,<text>東來消息夢猶驚。旅舘荒凉飮恨長。魂返故山形在室。可憐吳老獨彷徨。哀哀歸櫬暮雲時。路去何人不淚垂。慰老縱留三伯氏。扶孀只有四娘兒。鴒原老淚尙盈瞳。那意今朝又哭公。兩歲吾家何運氣。仰看天色自夢夢。晴窻依舊小溪潯。滿案陳篇更孰燖。從此巷門俱寂寞。無情花絮落庭心。</text>
<title>次李汝根壽席韻</title>,<text>僊僊萊舞甲回翁。南極交輝壽斝中。此慶君家稀有事。江梅十月帶春瀜。</text>
<title>吟贈孫女壻李士雲 庭龍</title>,<text>節届淸明麗日遲。喜君來訪若相期。吾儒事業惟眞正。莫把靑春歎路歧。</text>
<title>靈山庵會席。次李幼能 晩慶 韻。</title>,<text>梧溪餘興又鳴臺。隨處提携勝會開。繞壁丹靑佛像古。滿山雲樹友人來。香蔬一賞知新味。佳節重尋約老梅。會事今朝天借雨。故留歸客更談諧。</text>
<title>約會西峴。修正先稿。因感吟。</title>,<text>潛德元來晦復明。誰將遺集慰先靈。山齋永夜裒成意。說與吾宗各盡誠。月上簷頭宿鳥驚。追思玉院更傷情。天將不使斯文喪。會待明春縟禮成。</text>
<title>輓李東里 國僑</title>,<text>耿介慈良祗守吾。一生操履半疵無。何天遽嗇斯人壽。不獨渠家運氣徂。十年書社費追隨。枌樹東西夢尙依。哭送靈輀芳草路。莫敎嚶鳥近人飛。</text>
<title>輓金靈老 虎壽</title>,<text>夢踏台溪路。徘徊問主廬。牧童遙點指。草宿暮山岨。合下天資好。工文焯有聲。儒林今寂寞。翹楚數吾兄。友誼童時講。如愚亦意中。歲寒相與遠。松柏倚崆峒。手書留禊帖。永矢言歸好。莫作鳴臺會。堂頭無此老。鳴臺修禊。公實主管故及之。</text>
<title>聞金箕仲新亭成吟呈</title>,<text>天祕奇巖閱幾星。一區烟月待人明。前臨大野歌謠滿。傍近先廬杖屨輕。閑點鳶魚看竗化。好將鷄黍款逢迎。伊溪自此生顔色。冬夏洋洋絃誦聲。</text>
<title>次金稺範三友堂韻</title>,<text>朝上藍輿踏小蹊。爲尋良友立台堤。溪光窈窕粧墟里。春意芳菲侈圃畦。好樹引風朝入戶。幽禽乘雨暮還棲。主人興到淸陰坐。時有田翁也伴攜。</text>
<title>伊溪書堂老人會呼韻</title>,<text>昨自星湖返。今來伊水頭。聯筇皆好老。探勝趁淸秋。殘菊花猶在。深盃客欲留。臨分還惜別。山日正悠悠。</text>
<title>立春日。次金箕仲春字疊韻。</title>,<text>氤氳淑氣屬新春。天地無私萬國春。長少淸齋今夜會。剩看同得一般春。淸樽美酒味同春。半酡衰顔剩借春。堪笑騎驢八十客。尙希前路百年春。</text>
<title>用女壻高理叟 夢贊 抵家兒韻。以寓戀想之懷。</title>,<text>春深鹿墅鴈書遲。魂夢依依怳接眉。嚶鳥有心啼老樹。寒梅傳信綻新枝。閒愁寂寞輸孤枕。短髮蕭疎撒細絲。遙憶伊人尋數樂。紙窻紅日曜軒楣。</text>
<title>輓金景理 相燮</title>,<text>空谷幽蘭也自猗。臨風垂淚想淸儀。向君莫說升沈事。詩禮家中上舍兒。吾儒拙法不嫌貧。終古文章耐喫辛。多小南州遊學子。每言西美有斯人。居然白髮兩垂垂。隨處逢場喜在眉。海內豈無同甲子。莫如君我早相知。商山路山子眞居。燭跋燒來夜海如。明日立門臨別語。前期留與菊花初。霏霏寒雨暮山崔。白馬故人行欲催。怊悵靈輀芳草路。可能無待巨卿來。</text>
<title>輓金斐仲 是瓚</title>,<text>宅近陶門十里餘。百年私淑抱殘書。西京宦業輕如屣。東魯文章賁若璵。肯搆堂前雪月印。點朱窻外竹梅疎。從今禮樂誰先進。重爲斯文淚滿裾。</text>
<title>輓族弟致大 來川</title>,<text>歲晏竆山孰汝華。六旬光景過如梭。烟霞皎皎無人管。喬木村邊凍雨斜。文酒朋場第一倫。等閒諧笑摠精神。安貧自有高人處。案上羞看貨殖篇。酸醎隨事共周旋。纔劂芝梅二祖文。惻惻草堂今夜夢。隔岑藜杖卻疑君。</text>
<title>輓族叔 重贊</title>,<text>年來氣數否。吾門閱海桑。慟哭將安仰。今日又公喪。自是生資好。長於詩禮坊。不茹亦不吐。外柔而內剛。可使賓客言。端宜君子相。謹愿遺風在。眞率古意長。遇難無沮退。措事有脊梁。鄕隣咸艶服。宗黨共推將。晩計茅堂就。蕭灑小溪傍。意思沼魚躍。襟懷盆梅香。有書課兒讀。灌圃共客嘗。淸福良在玆。不必願膏粱。花甲卽今年。猶喜氣力強。那意偶感疾。二竪居膏肓。霜風折最枝。碧蕙捐孤芳。衰麻尙在身。此恨正茫茫。可惜斧堂裏。去藏白面郞。每說公家福。誰料荐禍殃。一歲冬春中。同室六七亡。公喪纔斂殯。仲棘失儷伉。蒼天此何爲。行路尙涕傾。念我四從親。年紀間數庚。會文陪晩塾。尋花問上房。造物太戱劇。人事變轉眶。楊花芳草路。丹㫌素車忙。疇憐病阿弟。堪嗟老仲兄。寥落悲門閭。踽凉拊此生。何以慰長逝。庭蘭種方榮。二孫皆好讀。竚看後祿亨。</text>
<title>山行至天燈東臺坐吟</title>,<text>探奇不計艱。努力更躋攀。迢遰雲生屐。逶迤路轉環。天低鶴駕外。石戰馬蹄間。坐看後來者。先登我自閒。</text>
<title>戱呈風詠樓會中 並序</title>,<text>秋七月旣朢會。於古未聞。蘇仙赤壁賦出。而爲佳辰令節。厥後騷人墨客之慕古而好事者。遇是日必招朋選勝。爲賞月之遊。是風自蘇公始也。日佳野柳義甫過余謂曰。傍近老伴。欲作旣朢會於某地。令得無意乎。余應之曰老夫是日。興復不淺。盍往同之。遂以旣朢前一日。約會于鶴巖風詠樓。簡金維之。轉告金華老矣。不佞適有故落後。華老亦未來。雖事不圓滿。而竊想當日諸公。亦足張軍。未知座中亦有東坡之賦二客之簫。可以不負旣朢之佳辰者否。索居無聊中。綴數句短歌。以備僉賢捧腹之資云。歌曰天作湖山有此閣兮。旣閑且寬容衆膝兮。皓首蒼顔集如約兮。濟具維何任眞率兮。新雨初晴纖塵宿兮。輕風乍度少焉月兮。幽篁影散澄江濯兮。靈籟生壑勝絲竹兮。良宵且談今視昔兮。有如睡者宜爾罰兮。沙鷗攪眠村鷄喔兮。俄而顧眄東方白兮。指以嗣歲笑相別兮。</text>
<title>輓族弟君復 來周</title>,<text>歲暮城西雪意殘。無人來問臥袁安。茹飧不滿藏書腹。閱盡渠家百險艱。名祖門庭世業殘。苧溪遺韻賴君存。何天又嗇斯人壽。冤淚西河尙未乾。</text>
<title>輓李景瞻 周楨</title>,<text>問天天不語。西櫬惜明辰。大嶺文章士。淸朝老侍臣。雅操看瘦竹。古意咏山榛。遼鶴無消息。江鷗亦解嚬。零落嗟吾道。悲凉撫此身。遙憐北亭老。吟病倍傷神。</text>
<title>輓權季周</title>,<text>文章終古易竆人。十載郞銜祗在身。吾道升沈元有數。誄公今日惜昌辰。英聲南國竗年奢。其柰秦中白眼多。知子草玄非所樂。爲文恨不送竆魔。餘隱何年卜築新。公來鶴峀倍精神。芝謠一斷無消息。洞裏風烟更欲貧。</text>
<title>風詠樓會中。吟呈要和。</title>,<text>台溪餘興又西樓。隨處江山故故留。環顧坐中無黑髮。卻憐衰境尙風流。</text>
<title>輓權仲得 讜</title>,<text>因人鶴峀一層奇。蓮桂交輝也自猗。舊業墨留三世帳。新庄燒得半山畸。觀仁可驗期頤壽。病俗咸咨耆耉萎。白馬秋風丹葉路。季公餘淚又公輀。</text>
<title>輓金丈 道行</title>,<text>薰罏閒對舊詩書。霽色重看谷雨餘。禮樂百年喬木里。無人經過丈人廬。鶴髮紺瞳燕坐申。龎床一拜憶前春。忽驚仙馭乘雲去。遺響誰尋錦水濱。</text>
<title>輓李參判 龜雲</title>,<text>淸朝雅望聳儒紳。極宿輝輝拱北辰。詩禮東方夫子裔。功名南國老台臣。從知再紱非豐屋。可愛三尊盡萃身。底事傷心歸化日。星行遙自漢江濱。靑驢試路俱童年。庚誼綢繆老更憐。珍重暮春寒暖處。謾敎衰淚倍凄然。</text>
<title>輓金都事 聲應</title>,<text>閥閱光州大。賢孫有我公。溫雅莊士氣。眞率古人風。十載匡床下。半生甕牖中。何天嗇爾命。終未送韓竆。蒼天若有意。黃甲際明時。鞱晦無人識。沈淪柰世違。西營方滯幕。南室忽逢罹。尙看前程遠。那知中途萎。自是童交密。又同桂榜辰。一燈蕭寺夜。千里洛陽春。寥落憐公後。踽凉撫此身。靑山違執紼。追題淚沾巾。</text>
<title>輓權律之</title>,<text>蕭疎十竹自成籬。中有幽人坐咏芝。古氣徵來衣帶緩。風流隨處酒盃持。畊桑谷口留先業。經訓家庭課衆兒。淸福世間猶未艾。仙翁何事去如遺。</text>
<title>疏批下。金箕仲以詩來賀。覆呈。</title>,<text>殘葵尙解向朝暾。不意微躳亦聖恩。半百絲綸優寵渥。六條章奏愧陳言。老騏自笑思千里。驄馬誰看入九門。終古浮雲多蔽日。煩君莫說後人論。</text>
<title>輓族姪之彥</title>,<text>公擇山房古。袁安雪屋寒。莫說君家事。吾宗一士難。</text>
<title>春詞</title>,<text>報蔑涓涘愧遠臣。腰金頂玉濫叨身。老妻不識逾涯分。每說平生飽苦辛。寵辱俱忘保降衷。居然今作九旬翁。迎春未敢祈私願。祝萬丹心水注東。</text>
<title>輓李汝衡 漢柱</title>,<text>蒼蒼松桂自園林。中有幽人燕坐深。養拙鞱光無外事。案書迎日照寒襟。休將得喪問蒼旻。淸福於公也不貧。悄悵枌陰迎送地。空敎花絮落紛繽。</text>
<title>輓金子野 㙆</title>,<text>大小山南仰止崇。龜湖滾滾一源通。功名久荷君民責。踐履都從博約工。三接恩榮悲白髮。六條章奏見丹衷。如何天欲竆吾道。纔哭愚翁又我公。</text>
<title>無題</title>,<text>老去無日好懷攄。三復山榛衛什餘。秉燭看書堪禦睡。課孫數墨強推譽。羞將姓字媒榮道。卻輸功名付太虛。拙法吾家君莫問。迷藏世界足嗟歔。</text>
<title>輓李幼珍 周老</title>,<text>出水芙蓉也自猗。臨風垂淚想淸儀。文華燁燁猶餘技。獨愛端方近道姿。儒雅風流老更存。出門可使與賓言。東湖十里烟霞地。觀國榮名伯仲村。丁寧別語指前期。尙記中春問疾歸。怊悵九原容易隔。停雲回首不堪悲。</text>
<title>敬次霽月堂板上韻</title>,<text>賢主何年此卜地。待人慳祕好山川。百年活計蒼松老。十世餘光霽月懸。華搆再成遺裔感。佳辰重肆舊賓筵。題詩奉勉諸君子。肯護名園亘歲千。名勝東南至。多從令節逢。昔人吟賞地。緬仰挹餘風。</text>
<title>鵲山歸路。得一絶奉呈李汝明 有白。</title>,<text>窻外霏霏雪意深。淸齋守歲坐聯襟。今宵莫作流年感。頭上分明極宿臨。</text>
<title>輓李汝明</title>,<text>莫言友道喪。我有周村老。童日已相識。晩年情更好。二翁朝暮遇。一水淸如澡。書社春宵靜。枌楡秋月皓。場駒不用縶。徐榻無常埽。隨處會眞率。摘蔬而剝棗。嗟君不少待。使我心如擣。可惜同心子。竗齡多負抱。朝耕歸夜讀。鴈塔題名早。合下天姿厚。濟之聞識浩。持身仗信義。做事隨凉燠。守靜車喧隔。枕書窻日杲。課孫孫好讀。業稼稼盈稻。淸福固如此。浮生何草草。靈車過我去。落葉秋山道。</text>
<title>輓李義夾 敬裕</title>,<text>吾南運氣徂。名勝次第萎。酉山哭良友。鶴麓歸徵士。哀淚苦未乾。又哭持憲李。念君早釋褐。千里駕騄駬。頫世一長吁。滔滔皆俗子。飛騰輸俊捷。潦倒循歷履。騎署積忠勤。銅符遠謗訾。逸步嗟未展。吾道固如此。交契我最深。粤自丱角始。一燈蕭寺夜。十載泮水涘。出處何須問。氣味乃相似。歸來各柴門。枌樹東西里。同衰白髮憐。相逢靑眼視。居然失此公。倀倀安所止。九月豐水上。階菊謾自猗。堂有八耋親。朝暮寒閭倚。公一去不返。彼蒼那忍是。喪輀莫疾驅。佳城近桑梓。范馬暮溪頭。謝塘秋草裏。存亡多小恨。和淚寫牋紙。</text>
<title>輓金元方 弘奎</title>,<text>莊重頎然吉士儀。林泉虛老惜明時。八旬穩享非無壽。從此吾鄕長德稀。烏耳居中約小盃。肩輿行處犢車來。相逢一笑誇強健。復道明年春與回。衰年離合自難期。雲樹茫茫秪夢思。依舊春山嚶鳥語。鳶魚窈窕石門奇。</text>
<title>哭族姪希孟 之浩</title>,<text>送死誰無淚。如君最可悲。雙輀同日發。秋風倍凄其。歸與河兒語。謂余尙舊容。悲懽多小事。欲說柰無竆。</text>
<title>春日戱題</title>,<text>蓽戶榮光共帶春。薇垣恩旨自天申。老妻尙解淸班好。忘卻貧愁不我嗔。</text>
<title>懶拙齋李先生 山斗 輓 改葬時</title>,<text>及見龎床燕坐時。冰心玉貌鳳翔儀。千秋遼鶴歸丹壁。重使儒林起浦思。葬地定于丹邱故云</text>
<title>次寒泉書堂韻</title>,<text>修繕淸齋特地成。武夷千載溯芳名。書藏石室要開學。會屬蘭亭爲叙情。三代塾庠餘舊制。四時絃誦勖初程。從今小子宜加勉。毋負當年父老誠。</text>
<title>輓李聖民 學秀</title>,<text>好人多死了。天意竟何爲。可惜才無命。聖民而至斯。賢主東城外。無人過子廬。天姿原孝悌。餘力又詩書。達宜成國器。退可擢儒林。衢讀從吾好。韓竆柰爾尋。</text>
<title>聞木鐸聲戱吟</title>,<text>非磬亦非砧。淸宵一鐸音。自來虛滅法。何事苦身心。</text>
<title>輓族叔 重謙</title>,<text>端重其姿長者儀。古人風範未全衰。平生孝友鄕穪善。餘事文章我識奇。有弟號咷人世痛。無兒嗣續九原悲。由來倚伏終難詰。天意如何此忍爲。</text>
<title>西岳次權季周觀燈韻贈別</title>,<text>燈市仍成兩夕遊。分攜溪路使人愁。知君倦步歸湖舍。想我投書上小樓。交契幾思吳月夜。風流還勝壁波秋。江鱗社酒牽餘興。鳶石中間欲往休。</text>
<title>送金士豪歸申浦</title>,<text>春雨停雲半夜聲。隔窻啼鳥復嚶嚶。淸齋幾日聯書榻。歧路今朝執餞觥。南浦莫誇新活計。北村猶有舊遊情。題詩共勖相思意。悵指吳蟾兩地明。</text>
<title>輓朴子常 恒慶</title>,<text>尋數明窻獨葆眞。溫溫風味逈超倫。趨庭永祕萊衣舞。其柰巋然鶴髮親。白飯靑芻古意冞。從今虛負歲寒期。何山去葬張元伯。白馬今朝不耐思。</text>
<title>輓李春伯 宗周</title>,<text>我聞豪傑士。不待周文起。今世誰可者。癡翁其庶矣。合下田地好。一身具衆美。溫溫玉無疵。汪汪波難涘。竆可儒林擢。達宜邦國史。文章逼秦漢。紆餘埽糠粃。蓮桂爛交輝。同堂鸞鵠峙。名園擅南服。喬木城東里。上有千歲塔。下有長江水。烟堤十里遙。官道平如砥。輪蹄幾往還。湖山卽案几。當階牧丹紅。滿池荷葉披。杖屨時獨往。小榭臨澗趾。文酒樂賓友。剪韭而斫鯉。課孫孫好讀。箇箇瑤琨比。善人必受福。其驗也如此。川納涓流細。如愚亦輩齒。自失淸閣老。所懷惟在子。歲寒相與意。匪直通家以。貞疾不害壽。所以心自恃。吾鄕何運氣。好人多辰巳。夏交哭西櫬。今朝又此誄。晨星看漸沒。倀倀靡所止。最恨雲臺約。爲誰更料理。靈車且勿驅。聽我歌水沚。鳧之短鶴之長兮。世之人兮謾是非。鷗之白𪆽之潔兮。微斯人兮誰與歸。</text>
<title>虎溪講會次韻</title>,<text>執經三日後諸生。始覺眞工判重輕。勝會適逢秋旣朢。不妨乘月放船行。</text>
<title>輓朴聖準 海慶</title>,<text>念我東床日。見君孩笑時。尊翁抱且悅。頭角頗云奇。天姿本孝弟。餘力又文詞。忠信作裘褐。質淳無巧僞。次第先行謝。棣華餘二枝。春初一信宿。感子於余而。人事有今日。追惟雙涕洏。服衰兒繼歿。天椓乃如斯。那意好門閥。須臾桑海移。一以吾私哭。重爲乃伯悲。君歸莫惻惻。冥會是前期。</text>
<title>輓金丈 相玉</title>,<text>湖水門前漣且淸。謾吟薖軸碩人行。家傳雲祖箕裘業。村借陶令栗里名。勝友南鄕欣送接。生涯谷口付漁耕。薤歌一曲春菲晩。花絮無心落滿庭。</text>
<title>洛兒甲宴呼韻</title>,<text>傞傞萊舞甲周兒。可喜渠翁壽享頤。兎首匏樽雖簡率。爲留賓友日遲遲。</text>
<title>輓詞[李家淳]</title>,<text>淸福明時裕一身。休官非是果忘人。學優勸講康成最。孝畢覃恩谷口貧。終賴仁天齊壽曜。好從平地做仙眞。也有西原詩禮緖。白眉專付一番新。</text>
<title>輓詞[金羲壽]</title>,<text>景仰西思老。嵬嵬嶺以南。身兼箕福五。位重達尊三。先院遺芳躅。後生誦美談。龎床難復拜。叵耐極躔沈。</text>
<title>輓詞[柳相祚]</title>,<text>南斗星垂瑞。東園畫得眞。雅容春氣像。休餉爵天人。廊廟需黃耉。江湖夢紫宸。遽亡鄕耆德。相弔我襟紳。</text>
<title>輓詞[金煕紹]</title>,<text>芝岡遺澤世相持。公作肖孫永孝思。行著鄕邦孚大老。恩深泉壤秉常彝。日三不懈南容復。年九猶箴衛武詩。順事沒寧何有憾。慈烏啼罷又胡爲。</text>
<title>輓詞[金鼎壽]</title>,<text>芝老高門降哲人。仰如山斗卽如春。身爲一世賢師表。望重三朝舊藎臣。白首江湖忘寵辱。靑氊詩禮付經綸。天何速返英靈氣。薤露蒼蒼滿道津。</text>
<title>輓詞[朴時源]</title>,<text>亦樂陶齋緖業承。丈人儀範玉壺冰。棲遲任爾殊竽瑟。恬澹堅吾守準繩。大嶺尊名三達具。聖朝華秩貳卿陞。仙家小劫公何慽。寶樹猶膺福履增。</text>
<title>輓詞[李顯楨]</title>,<text>谷口淸風起。儒林衆慕傾。西原名世族。南國大先生。三代追恩秩。百年老太平。於今仙化去。終古北山靑。</text>
<title>輓詞[李五秀]</title>,<text>淸溪行盡一窻明。白髮緋袍對聖經。未信山林無宰相。正知京國有耆英。龍蟠未雨雲猶濕。松老無風韻自淸。山外有誰爭甲乙。此心難語少年生。驛使朝尋京尹閭。聖恩珍重紫金魚。丹心戀國題春帖。白首憂時抱諫書。三世君王奇際遇。少年卿相或吹噓。永嘉父老推先進。隨處枌陰上席虛。</text>
<title>輓詞[李文裕]</title>,<text>溫溫西思老。輝輝南極精。家學追芝梅。心法的朱程。一代儒林望。三世泉路榮。考德今無地。小子淚偏傾。</text>
<title>輓詞[高夢箕]</title>,<text>古宅溪山一局圓。鶴衣烏帽老神仙。聊知玉界芙蓉長。誤下人間一百年。位致淸華二品班。昇平高臥洛湖灣。綠堂野服人傳道。好挹淸名滿世間。芸草薰香擁小亭。百年丌上對紅經。潛工會在形聲外。餘事文章錦繡屛。</text>
<title>輓詞[李蓍秀]</title>,<text>大老陞台府。光添極宿南。惟皇敷錫五。當世達尊三。自是神明佑。何曾俯仰慙。都兪違稷契。修養學彭聃。斂跡忘榮辱。怡顔享旨甘。百年天爵至。三世聖恩覃。雅望儒林重。令名耆社參。梧雲陪帝駕。蓬院闢仙龕。閱劫高懷澹。歸眞大夢酣。空瞻朱鳥影。搔首送鸞驂。</text>
<title>輓詞[權仁濩]</title>,<text>天下達尊地上仙。芝梅遺馥一家傳。昇平百世優遊樂。日日峩冠對聖賢。通籍年今五十六。白衣不上漢陽臺。都人亦解超然意。爭誦山林左尹台。</text>
<title>輓詞[高夢贊]</title>,<text>玉貌冰姿徹底鮮。白瑤宮裏舊時仙。分明奏牘西門日。暫借人寰百歲緣。佩籍淸朝五十年。雲扉牢掩繡溪邊。平生不識都城路。三輔華銜隕自天。老去文詞筆力勍。藻華旣落掇精英。誰知尺寸篔簹裏。閒唾琅然盡瑵珩。贄禽初拜百祥臺。儠儠髧髦二八纔。逝水居然三十載。坐看桑海雪莖催。風雨吾林近日催。南州千里岱宗頹。遙將萬斛苦心淚。點滴硏山寫八哀。</text>
<title>輓詞[金道常]</title>,<text>南星昭代聚精鮮。挺降人間白玉仙。九十二年觀大化。斂他膚髮得歸全。琅玕披腹老臣疏。天語丁寧實效舒。應有千秋諫院石。直聲同載舊尙書。秋滿池臺暮鴂啼。蓁苓消息美人西。儒臣夜罷瓊樓夢。葵露山楣二字題。紫陽書裏鍊精微。林閣殘年秉燭輝。言遡芝翁遺韻在。瑤琴賡作古家徽。</text>
<title>輓詞[金鎭洛]</title>,<text>刊落浮華素位安。三朝歷仕百年間。拙疎每見書生態。謙退還忘宰輔班。千里江湖憂廟社。一生詩禮整衣冠。臞仙一疾終乘化。地下修文去不還。</text>
