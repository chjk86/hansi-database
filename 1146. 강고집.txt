<title>自述</title>,<text>莊生有寓言。恍惚不可測。誰知北溟魚。化爲扶搖翼。						我有丈夫氣。軒然虹蜺直。平生名節字。慷慨風雨夕。						我聞古聖言。三十而有立。吾年行將及。慥慥期此域。						大道難容躐。此學貴不息。譬彼趲程者。一息勿放卻。</text>
<title>赴宣召留泮邸。夜雨與嶺中諸益共賦。</title>,<text>滴滴簷端聽雨聲。一燈歸思臥京城。正値淸明時節近。東風柳色更牽情。</text>
<title>伏讀內賜雅誦。感賦一律。</title>,<text>淸晨起坐誦朱詩。一氣虛明未汩時。四百篇中看大義。二千年後閱微辭。鳶魚至理希音續。輪翼深工睿訓垂。盥手丌頭三歎息。洪恩無路報毫絲。</text>
<title>贈別姜文擧 世綸</title>,<text>聯翩江路雨霏霏。學士淸裁暫駐騑。叵耐今朝相送處。暮春楊柳絲依依。</text>
<title>登羣山海望亭</title>,<text>平生壯遊志。今日上海望。臨風瀉所懷。美人天一方。</text>
<title>題靑武縣齋</title>,<text>園竹猗猗園樹蒼。晩陰淸活上藤牀。盡日官齋無一事。聊將黃卷說羲皇。</text>
<title>與再從叔 光汶。月夜上東嶺。</title>,<text>積雨初晴新月明。微風時動晩凉生。今宵有意探閒趣。攜手同來到二更。</text>
<title>渭川書齋閒詠 並小序</title>,<text>齋在洛渭二水之上。有幽居之趣。數歲經營。粗成間架。將與羣弟讀書其中。因賦所見。以備書齋故事云爾。						孤齋迢遞洛之陬。獨坐焚香意轉悠。樵逕細分芳草岸。漁燈深透綠江湫。平臨廣野烟成羃。遙挹靑山月上秋。更擬東林移數竹。晩年相對百年儔。</text>
<title>又拈七絶</title>,<text>巖楓籬菊摠相宜。只恨吾詩也未奇。奇字看來還有病。古人何事劌心爲。						菖蒲無恙竹平安。淨几凭來歲已闌。膏火本非鉛汞物。何人爲我劑金丹。</text>
<title>又拈五律</title>,<text>小齋淸且靜。深處有遐思。石砑靈泉逬。林疎皓月籭。孤篁非俗伴。黃卷是吾師。寄語同栖子。勉哉須及時。</text>
<title>書齋疊陬字</title>,<text>二水中間闢一陬。高齋靜處意悠悠。蒔花種竹優經濟。對月迎風謝隘湫。黃卷披來千聖訓。淸詩吟罷四時秋。沙邊白鷺知人意。飛下雙雙自作儔。						數椽茅屋綠江陬。剩得幽居趣味悠。基拓林岡成突兀。水從沙堰作淵湫。藏修正爲羣蒙地。耕耨要看一歲秋。千載董生垂簡策。微斯人也孰爲儔。</text>
<title>又得濱字</title>,<text>斷岸孤亭渭水濱。野花啼鳥待閒人。心無軒冕盟鷗鷺。志在江湖戴角巾。案上圖書千聖訣。窻前杞菊一般春。兒童莫詫林居勝。卻恐荊扉到紫輪。</text>
<title>追賡知樞姜公 杭 回榜時御製韻 幷序</title>,<text>我正廟臨御十年。國家無事。優禮耆老。振起淹滯。時則有若故知樞姜公以釋褐之周甲。特蒙異數。進階入耆社。引對便殿。賜詩以寵之。實朝廷一時之盛事也。惟公早擢嵬科。蔚有時望。而卒坎壈不一施於世。知公者輒爲公惜之。而或爲公幸焉。葢公性剛。鑿枘之難合。公所已審。故世旣相違於公。公亦無求於世。無幾微怨悔之意。及其壽登大耋。歲回金榜。蒙曠世之殊遇。躋八座之峻班。宸章焜耀。寵錫便蕃。斯乃邦國之光。豈特公家之慶也哉。朝野之大夫士賡璇題而道盛事者殆以百數。而尋春以通家後生。亦嘗與覩而艶慕之。今公之捐舘已十有七年。而喬山弓劒之痛。又三年於玆矣。追惟往事。有不泫然感涕者乎。詩非敢云。公昔有命焉。						耆司崇秩豈曾希。仙桂春光舊甲歸。焜耀宸章同日月。留傳盛事百年稀。</text>
<title>敬次內兄趙舊堂 沐洙 韻</title>,<text>百年吾道未應衰。林下藏修送老時。千卷經書丌上在。數畦杞菊雨餘治。丹成佇見生民壽。河飮固知滿腹宜。三夜春風筵裏坐。麤心猶覺化些兒。</text>
<title>壬戌冬。與諸益會靑蓮菴講心經。次舊堂心字韻。</title>,<text>一部遺經萬古心。爲傳旨訣詔來今。三言授受危微際。二字工夫敬義深。朱陸何曾同晩見。吳程無事費推尋。千年吾道明如日。卻向床頭更整襟。						從容席上問治心。何事悠悠便至今。此性知非殊厚薄。庸行元不在高深。春風習習團和動。寶鑑明明影子尋。數夜丁寧陪誨意。終身堪珮後生襟。</text>
<title>四月與金仲章 憲敬，趙戚兄完之 述舜。泛舟前江聯句。</title>,<text>暇日淸遊趁晩晴。章。 孤舟初發鳳凰城。完。 風流一代來騷客。象。 形勝三山近玉京。沙上得魚移棹遠。章。 柳邊賖酒珮壺盈。完。 離離綠草侵茵滑。象。 片片朱霞倒水明。獨鳥渡江飛不倦。輕檣送客去無停。長洲漠漠人如蟻。小嶼團團石似枰。章。 自是江山閒者主。肯敎風月俗人評。象。 要津名利雲輕視。湖社生涯水共淸。章。 吾輩優閒今日樂。名區管領有誰爭。象。 蒼螺戌削渾生氣。素練平鋪自有聲。章。 觴詠何妨同少長。心期應不負平生。詞源直欲竆西漢。壯氣猶看偃北溟。濯髮歸來山日夕。滿庭花草自芳馨。象。</text>
<title>泛月合江亭下</title>,<text>此夜知難負。寒霏喜暫晴。擧樽斟月色。移棹坐江聲。好事詩應炙。淸風羽欲生。名區遊賞處。從古幾人情。</text>
<title>十月之朢。與姜德祖 鳳欽 泛月洛江。</title>,<text>爲問南厓子。何如今夜遊。得魚因小酌。有鶴復孤舟。赤壁千年事。明沙十里區。叩舷歌一曲。我思正悠悠。</text>
<title>千仞臺</title>,<text>千仞臺何許。翠屛天半垂。中間風度急。高處鳥飛危。淸露承盤影。癯仙立月儀。休祥多聖世。丹鳳未應遲。</text>
<title>雲陰不見月</title>,<text>怊悵舷頭不盡杯。一章明月强吟來。誰將韓老如椽筆。埽卻陰雲萬里開。</text>
<title>次諸益投贈書齋韻</title>,<text>何幸剡溪舟未廻。爲邀明月共徘徊。蘇仙舊事今能續。咫尺臨皋是古臺。</text>
<title>讀繫辭</title>,<text>河洛眞源洗此心。羲文千古啓來今。數陳奇耦言因著。理具方圓意更深。誰信兔文猶可畫。還知人易最難尋。淸朝欲挹生花露。起整韋編滌我襟。</text>
<title>次峴山倅金 箕應 寄示韻</title>,<text>澹烟微靄曳晴沙。獨掩柴扉度落花。多謝襄陽賢太守。數詩珍重寄山家。													東江物色箇中宜。遙想籃輿處處隨。堪歎病慵謾戲事。孤齋空賦送春詩。峴倅卽余桂坊舊僚也。來守是郡。有同遊河上之約而病未果。峴倅獨遊而歸故云。</text>
<title>步沙字贈羅丈 致祿</title>,<text>飛飛白鷺下寒沙。高客臨門雪正花。回首湖雲千里遠。鳳凰山北是君家。						癯筇羸馬兩相宜。雪月風花到處隨。挑盡孤燈還耿耿。斯翁未必愛吟詩。</text>
<title>書齋。與趙完之唱酬。</title>,<text>已覺春天日漸遲。一山花鳥惱新詩。今宵喜得關人雨。卻使泥塗滿路歧。						小車今向此中遲。溪柳庭梧摠是詩。也識靈臺如許廣。世間行路幾多歧。						自覺心身業已荒。靜中點撿謾嗟傷。今宵穩襲芝蘭臭。糲飯何嫌味不長。</text>
<title>次完之人字</title>,<text>蒼葭白露見伊人。把酒高吟意更眞。共對黃花看不厭。憐渠霜下獨精神。</text>
<title>癸亥冬。與諸益會靑龍寺。通讀近思錄拈韻。</title>,<text>自笑年來底事苦。逢場偏覺鬂華多。從君願學安心法。百慮膠擾不柰何。</text>
<title>罷會泛月</title>,<text>炯炯千載心。盈盈一江月。篔簹歲已晏。更期讀眞訣。</text>
<title>次贈金炳如 虎燦</title>,<text>德人從古聚星村。擇里端宜養子孫。一架詩書敦世業。百年耕鑿詠君恩。花車暫屈光生陋。剡草頻登望益尊。吾黨邇來傾仰久。法門餘敎賴公存。</text>
<title>次濂洛風雅科擧韻</title>,<text>俗士那知爵祿輕。秖將科擧競初程。竆年兀兀成何事。此路紛紛慣世情。雕鏤工時還自喪。炎暄多處是浮榮。也知不似純愚在。誰爲明時奏太平。</text>
<title>趙完之見訪</title>,<text>獨坐江廬盡日閒。賴君相訪好開顔。卻從這裏求磨琢。一任浮雲度遠山。</text>
<title>贈別權性五 儫</title>,<text>相逢休問渡江遲。政値中秋明月時。山憶八公勞遠夢。書來三洞浹周朞。論襟正喜多新句。種火頻須喚小兒。臨別殷勤多少語。君行莫待歲華衰。</text>
<title>敬次立齋先生韻贈性五</title>,<text>事業儒家知行宜。壯而不勉晩而悲。人間快活聰明士。林下藏修道德師。慥慥眞工須自得。明明指路可無疑。歸來卻怕中途廢。要向前頭萬里期。</text>
<title>次柳下族兄 象春 韻</title>,<text>下有淵潛魚。上有雲飛鳥。紅光射窻旭。翠氣連庭草。永慕古之人。瑤琴時獨抱。高聲歌一曲。花山靑未了。</text>
<title>閒居拈閒字</title>,<text>吾廬吾亦愛。事事自幽閒。靑草窻前雨。白雲檻外山。好懷觥屢屬。淸賞月頻還。又得情親話。怡然坐此間。</text>
<title>步自武陵坐書齋</title>,<text>孤齋淸絶出人間。細引江風五月寒。堪笑塵氛如許累。朝從打麥夕陽還。打麥臺名。</text>
<title>輓金臥隱 翰東</title>,<text>南國名家代有聲。公承恩遇邁羣英。絲綸擎出臨神鬼。義理明來指日星。早負當年調鼎望。空懷白首獻芹誠。如今吾黨依何處。殄瘁詩吟倍愴情。</text>
<title>輓李寡齋 鎭東</title>,<text>山南士氣未全空。此世猶能有此翁。千古黃虞看大志。百年鄒魯尙遺風。布衣獨負匡時望。篋字深存主理工。萬事如今關運氣。嗚呼誰復警昏蒙。</text>
<title>拈唐人韻</title>,<text>坐看鷗鷺任飛飛。盡日江村俗事稀。雨洗纖塵山更好。帆過孤嶼客誰歸。都將書卷消長日。閒拂漁竿下晩磯。時止時行皆有命。冬裘夏葛是吾衣。</text>
<title>贈權景華 庥</title>,<text>我聞先聖言。十室有忠信。美質雖易得。此學諒難進。從古多自畫。至今鮮猛趁。歎息中途廢。蕭然已霜鬂。有美權景華。生質自明潤。淸標爭玉雪。雅韻拔俗悋。對面心能照。志學路初軔。吾友尹亨伯。一詩字字印。愛君要進修。導君期奮迅。更有一字符。惟剛乃能振。萬里前程遠。行矣在始愼。爲綴亨伯意。以言聊代贐。</text>
<title>奉贈再從叔 光潊</title>,<text>大苦還須有大樂。莫敎憂思費吾心。忍到熟時消息好。古人方法此宜尋。						長物吾家只淸素。弊廬江上僅容身。年來漸學安貧法。未必營營俯仰人。</text>
<title>春夜</title>,<text>獨坐春宵靜。悠悠我所思。鳥鳴深磵樹。犬吠遠村籬。漁火時明滅。江流自綠漪。就中無限意。不許世人知。</text>
<title>淸遊</title>,<text>艾湯兼花餠。淸遊二水濱。一春同得意。誰是詠歸人。</text>
<title>次金仲章</title>,<text>年來斗覺鬂華生。落木聲中感物情。半世優游人已老。一秋消息鴈初征。山呈遠黛吟邊立。菊綻疎黃醉裏明。賴有江居詩料富。時時相對話縱橫。</text>
<title>次張五兼 漢信 寄示韻</title>,<text>養拙存吾道。平生杜子詩。一心無怨惡。萬事絶營爲。當榻膝常穩。耽書味自知。耆年猶少日。閒趣固如玆。</text>
<title>輓姜右尹 碩龜</title>,<text>白首緋袍拱北筵。疏恩當日寵光先。已知積慶膺非偶。方信佳兒敎有賢。盛世風流敦厚意。百年家法孝恭傳。全歸此日公何憾。秖爲吾私涕暗漣。</text>
<title>輓趙承旨 錫晦</title>,<text>千年趙氏璧。光價至今新。文陛輸丹悃。銀臺際慶辰。舊書餘竹篋。遺愛在湖民。尙憶驪江路。冰霜載後塵。</text>
<title>講日勉諸兒</title>,<text>幼而驕惰壯而隳。養正工夫貴汝時。綴句屬文餘事可。承盤奉箒一心祇。孜孜此日行如力。進進他年德乃基。須識父兄勤勉意。前程從此向望宜。						爾髮髧髧爾齒隳。誦詩舞象正斯時。四書書上宜專業。小學學中勉益祇。梨栗覓時三尺事。工程到處百年基。應知我語非欺汝。此日行之方是宜。</text>
<title>螺角山</title>,<text>半簾迢遞綠螺山。聳出千尋洛水灣。松露滴時仙掌近。石舟橫處鶴飛還。對窻朝暮靑開眼。回首高低翠作鬟。世外蓬瀛知在是。依然不老百年顔。</text>
<title>輓李丈 重祖</title>,<text>葛翁三世後。此老典刑追。美質如金玉。專門是禮詩。有寃天可訴。無命事堪悲。空負平生眷。靑山草幾萎。</text>
<title>偶吟</title>,<text>緩步微吟立澗濱。考槃長憶古之人。尋常日用宜隨分。激仰心期且任眞。莫道閒中無事業。應從林下起經綸。年來漸得優游樂。單袷輕風不染塵。</text>
<title>道院夜。與李林下 敬儒，姜文擧，姜德祖聯句。</title>,<text>水鳥歸栖定。樓陰欲二更。懋。 拓窻看雨色。高枕臥江聲。德。 詩從閒處得。心向靜中惺。象。故人留夜語。老子惜春情。文。 洛社風流穩。遙村雞一鳴。象。</text>
<title>次呈姜皓鄰 世白</title>,<text>商顔迢遞出塵寰。萬事都輸一局閒。故與綺園元有契。任他軒冕自無關。庭前老竹暄凉外。嶺上浮雲舒卷間。聖世鳳儀非不瑞。豈堪華鬂賁朝班。</text>
<title>過金丈 南曄 野堂舊居感題</title>,<text>羸馬騎來雪欲晴。萬林歸鳥夕烟生。商山百載淸塵遠。繞舍寒溪不盡情。</text>
<title>寓懷</title>,<text>世態雲俱變。閒情酒與謀。臨軒歌一曲。蕭灑菊花秋。</text>
<title>壬申春。赴勳府佐貳留泮舍。與姜學士文擧拈韻。</title>,<text>點點風花細雨前。旅窻無事一牀連。鄕園夢入三更月。禁樹雲生五色天。已喜春光添壽域。更憐樽酒對華顚。淸詩欲代河淸頌。學士文章孰與肩。時國有大慶</text>
<title>西征</title>,<text>憶昔西行入帝京。度關踰嶺北門閎。千重山海三韓國。萬古興亡百濟城。禮樂文章周代制。衣冠簪笏漢官名。天慳地秘臨津北。聖祖鞏基萬億齡。</text>
<title>龍頭亭。次壁上韻。</title>,<text>歷歷長沙白鷺邊。小亭迢遞倚江天。卻是神龍能會事。晩風吹雨送歸船。</text>
<title>癸酉春。會北長寺。校息山集。賦一律呈立齋先生。</title>,<text>羸馬翛然入洞門。午鐘鳴處擺塵昏。高山宅近徵賢躅。古寺雲深駐客轅。嵐氣重重侵半月。溪聲㶁㶁瀉眞源。斯文勝會知今日。盥手遺篇討緖言。</text>
<title>輓李林下</title>,<text>林下重噓陋巷春。百年吾道舊猶新。綜要禮訓終身服。義理王言尺地親。至行堪爲當世範。高文應數大家倫。南州耆德今餘幾。俛仰平生倍愴神。</text>
<title>輓姜皓鄰</title>,<text>靑氊菊老宅。冠珮際明時。一氣天和備。三尊地望推。瑚璉周廟重。黼黻舜裳宜。搖落商顔暮。公私不盡悲。</text>
<title>輓孫佐郞 鎭翼</title>,<text>瓌姿爭說謝家珍。吾黨之中有此人。妙歲華名傳一世。桂宮高步屬望新。						摶雲逸翮苦低垂。叵耐霜華鬂不遲。哦罷二松仍謝去。從來世道劇𡼲巇。						案上朱書子細看。卷頭拈得箚疑還。嗟君此意無人識。時把珍函淚暗潸。						遲遲丹旐向山陲。那忍孤兒棄若遺。自是仁人終有後。佇看苞羽漸成儀。						少小聯翩自渭陽。半生交契兩無忘。從今忍過東臺路。日暮江雲盡意傷。</text>
<title>次姜丈 伯欽 韻</title>,<text>孤棹溯淸洛。幽居近水湄。尋源那有得。採藥卻迷歸。籬竹迎風晩。簷雲濕月微。要知閒處樂。看取訂玄兒。</text>
<title>素履亭。奉和姜姊兄 世謩。</title>,<text>散得山翁一肺春。滿汀蒼翠忽生新。好將樽酒開懷抱。高臥林泉自在人。</text>
<title>和老杜韻</title>,<text>小溪東畔闢茅廬。正得藏修滿架書。未覺生涯眞太拙。應知俗味已全疎。詩傳陶柳吟無盡。琴溯峩洋意有餘。籬竹園松供晩賞。不妨題作隱人居。</text>
<title>漫題</title>,<text>誰敎百事素心違。秖怕今人不耐饑。樊圃生涯知拙分。陶園歸興悟前非。觀時早識行藏理。學道要探造化機。案上琴書時獨撫。滿山秋雨自霏微。</text>
<title>種麥</title>,<text>農家驚蟄節。春雨正微濛。未消牆下雪。已暖柳邊風。田功時莫緩。民事日相悤。苦勞知匪病。人道是年豐。</text>
<title>步江干</title>,<text>風光依舊舞雩春。浪咏歸思共幾人。也是東皇知我意。花明柳綠摠精神。</text>
<title>述懷</title>,<text>靈於萬類是爲人。賦與初時自不貧。外物本非吾活計。須從心上著工新。													顔何人也我何人。瓢飮當年肯厭貧。箇中自有眞工在。弄月吟風意更新。</text>
<title>春日</title>,<text>草嫰花殷日更遲。天機到處剩呈奇。自是東君無好惡。且看春色上桃枝。</text>
<title>渡渭</title>,<text>羸牛兼短僕。渡水更遲遲。石對支天勢。臺思打麥時。倦鞭投落照。移步弄淸漪。此景眞堪賞。吟歸不覺疲。</text>
<title>自渭堤還家</title>,<text>大堤楊柳綠如羅。隄下耕犂問幾家。三日歸來春色見。紅桃先發一枝花。</text>
<title>安定道中</title>,<text>驛亭槐柳媚新柔。四野風光屬麥秋。立馬小溪芳草岸。愛看鷗鷺浴淸流。</text>
<title>輓康丈 胤祖</title>,<text>幸得龎牀拜。多公德義全。存心惟謹約。處世卽冰淵。士望推賢子。家聲擢幾蓮。八旬乘化去。餘慶更綿綿。</text>
<title>輓李丈 孝慶</title>,<text>太平生老八旬强。享福人間壽又康。孝友家風宜範俗。慈良性度合膺祥。園中晩菊供餘景。庭下雙蓮擢異香。卅載龎床幾貢拜。哀詞題罷涕沾裳。</text>
<title>次金丈 南曄 小塘韻</title>,<text>野水源頭小沼成。澄然一鑑月盈盈。最是濂翁無限意。蓮花峯下愛渟泓。</text>
<title>馬上口號</title>,<text>倦馬緣溪遠。行行已夕程。翛然如會意。時鳥兩三聲。</text>
<title>高齋</title>,<text>閒臥高齋一枕支。隔窻風雨夢何遲。叢多老竹栖丹鳳。春早深山採紫芝。開卷有時看素易。挑燈無事讀朱詩。向來汩沒眞堪笑。一任虛舟聽所之。</text>
<title>同諸益文會于洛嵓院。拈唐人韻。</title>,<text>三農纔慰望。佳會又非遙。江勢圍平野。山容接遠霄。烟籠高下樹。人渡短長橋。盡是東南美。開樽共月邀。</text>
<title>登鳳凰臺</title>,<text>林花飛不盡。石徑步還危。往蹟從羅代。豪情問此時。</text>
<title>次族孫懿睦卜居韻</title>,<text>蕭然茅屋倚蒼巖。愛爾莊修迥隔凡。江月咏來心獨會。案書看得味偏諳。從容步屧慣鷗鷺。長短藩籬雜檜杉。聞說閒中眞樂在。一燈終夜照虛龕。</text>
<title>重陽日。兒輩設小酌。感而有作。</title>,<text>時節重陽好。賓朋一席光。吾家稀此事。把酒感懷長。</text>
<title>重陽二翌。泛舟前江。</title>,<text>黃菊蒼葭滿眼秋。重陽餘興放輕舟。衣裾宛爾登仙羽。風露泠然近水樓。已喜天公餉晩景。更敎詩老管淸流。扣舷歌罷簫聲遠。江月微茫這處愁。</text>
<title>題仲兒孝祚新湖僑居</title>,<text>元來吾性拙。何使爾居新。已作三年客。常知十里津。芬華須戒近。交際貴親仁。君子樞機在。勉之自此申。</text>
<title>次姜稺仁 長欽 金剛錄韻。寄示族姪高城使君重吉喆祚。</title>,<text>迢迢東望倚高樓。客自蓬萊說勝遊。玄圃淸緣三日澨。丹書古蹟四仙舟。梅堂晝靜禽音囀。楡寺春深綺語酬。萬二千峯管領在。主人何必有閒愁。</text>
<title>往臨淸閣。與李幼禎 宗休。訪李仲曄 庭實 茅洞新居拈韻。</title>,<text>來尋茅洞宿。幽居愜所思。殷勤谷泉翁。惠好相追隨。雅論資琢磨。高情絶染緇。此意眞不偶。其柰少一悲。</text>
<title>次李幼禎贈別韻</title>,<text>少小心期老大然。每憑魂夢向君邊。一樽共對中元月。雙鬂相憐雌甲年。養拙已知隨分劑。投閒卻羨臥林泉。臨歧爲誦隱矦語。回首江雲又谷烟。</text>
<title>輓金進士 宗錫</title>,<text>崢嶸鶴駕雪陰陰。哀壑寒風撼暮林。回首百年遺澤地。前宵晶氣半沈沈。						垂垂華珮賁儒紳。文雅當時數幾人。篋裏新詩時點檢。知公家計未全貧。													春蘭秋菊摠菲菲。老樹深村半掩扉。歲晏馨香空自歇。靑山何處閟巾衣。						明珠瀅澈玉參差。不羨徐卿二子奇。最是泉臺難瞑恨。小兒纔賦咏凰詩。						風流曾似舞雩春。猶憶臨淸屬眼新。欲折瓊枝人已遠。謾吟楚些獨傷神。</text>
<title>輓金丈 仁載○代作</title>,<text>高林下黃葉。孤鳥鳴何悲。乃有失侶人。見之淚暗垂。昔我與君遊。同聲以求之。翩然勵勁翼。隨行不參差。一朝成隻影。萬事秖堪嘻。													古琴藏古宅。分明遺韻淸。亹亹家聲遠。鏘鏘德音成。况君子諒性。天然見襟靈。峨峨芝山側。洋洋洛水汀。向我彈一曲。能令俗耳醒。						渭北秋天暮。招招賦楚詞。已許蓬麻益。空休鍾牙知。追隨眞成夢。懷抱更爲誰。翩翩丹旐路。歷歷故人思。故人今不見。寒月照樑疑。</text>
<title>輓南子皜 漢皜</title>,<text>渾是天資美。充然德義成。飭躳矩度密。析理縷毫精。山月論心舊。江雲極目平。杜陵空宿草。孤負故人情。</text>
<title>輓黃次野 巖老</title>,<text>淸粹之資問學功。百年吾黨得如公。天人析到毫無錯。雲漢分來手有工。蚤歲聲名聯伯季。明時志業老蒿蓬。題些不耐云亡淚。誰復吾生警鈍蒙。</text>
<title>姜文擧過余江上僑居。因共作金鰲之遊。次見示韻。</title>,<text>江僑多病故人思。誰共烟磯理釣絲。觴月正堪良夜晤。鬂星那更少年儀。登臨觀水樓曾好。遊賞名山路不遲。園有靈芝翁自採。一鮮還愧冷廚爲。</text>
<title>過吉先生閭。敬次退陶先生韻。</title>,<text>佳賓隨節序。淸遊出汗漫。敬問吉子墟。山回谷又盤。竹色千年碧。松聲五月寒。宛然立懦風。高人在其間。薇蕨豈周粟。梧桐自恩頒。卓彼金鰲峀。獨立超人寰。於戲伯夷頌。誰復昌黎韓。一身綱常重。萬古名節完。守死雖非易。善道諒獨難。睠焉膚敏士。幾多麗氏官。</text>
<title>採薇亭。伏次西厓先祖韻二絶。</title>,<text>心懸麗日炳。手栽幽篁碧。緬懷淸聖風。歎息意未歇。						採薇復採薇。于彼山之原。風聲樹百世。嗣守勖來孫。</text>
<title>宿金鰲大惠倉。旣周覽下山得一篇。</title>,<text>金鰲山在善州地。穹然秀色萬古靑。我欲一遊而未得。塊坐不出戶與庭。自歎局束仍衰遲。强策羸駒問前程。風流賴有芝園叟。翩然共作名山行。平生景仰吉先生。採薇亭中挹淸風。十里盤回地勢阻。一道澄泓溪流通。蒼松不改四時節。綠竹尙保千年色。遺墟碑面注書字。近庭苔蘚不敢蝕。歎息徘徊不能去。於焉止宿永此夕。明朝相與向山磴。中間有倉成儲積。倉名大惠豈偶爾。解使吾民不憂飢。山勢到此已奇壯。懸厓飛瀑極盱睢。石窟尙留龍蛇蹟。山靈應憐衆庶痍。造物排鋪誠周密。人事如何不綢繆。奇觀自是前頭在。峻處不辭躋攀勞。前挽後扶肩夫恃。捫參歷井難喩高。登登極費推移力。崢崢愈看氣勢雄。上開一局圓如掌。中藏七澤深能容。倉庾軍實儲四邑。砲樓粉堞當天衝。閭閻如櫛亦旣庶。形勝百二信無雙。候望臺高揷半霄。藥師菴敧臨無地。精誠疇敎霏霧開。絶壁疑看霹靂字。一回覽觀復一歎。高哉金城與天黨。留之不但㬥客待。屹然能使衆人仰。冶老淸節伯夷同。海東千祀首陽名。君看江上砥柱碑。此碑此山同崢嶸。明日肩輿還下路。回首層嶂白雲生。地由人勝古有言。山與人高諒不虛。今行幸酬吾生願。肚裏頓覺磈礧舒。</text>
<title>輓鄭大之 擴</title>,<text>聞說南湖孝子居。百年猶是典刑餘。心期炯似生崑玉。標格秀如出水蕖。風樹悲來成血淚。蓼莪詩廢倚虛廬。零丁小阮形相吊。叵耐親朋泣且歔。</text>
<title>輓孫丈 奎魯</title>,<text>聱老家庭代有人。此生何幸見之親。七灘亭裏風流穩。三棣堂中色笑仁。詩禮元來茶飯是。孝慈亶出性情眞。高秋命駕成陳迹。哭向東雲淚滿巾。</text>
<title>輓李幼珍 宗儒</title>,<text>東里多賢士。南州聞此翁。詞章餘事業。名行古人風。盤錯材虛老。林泉計未竆。平生相愛意。留與季難同。</text>
<title>戊子七月旣朢。與姜文擧，姜稺仁，黃叔璜 磻老，趙希大 𣚅 諸友赴洛嵒。舟行共賦。</title>,<text>片舸中流穩。晴江漾素波。明沙渾似雪。芳草淨如羅。四海求同志。三秋發浩歌。今宵淸意足。先得月光多。</text>
<title>憇退致巖</title>,<text>緩節微吟泛水天。名亭隨處暫停船。淸江霽色糚新畫。遙樹秋光匝暮烟。吾輩風流今老矣。芳洲物態故依然。高歌一闋餘音遠。巴唱尋常愧拙篇。</text>
<title>過鳳凰城</title>,<text>烟景高低樹。棹聲上下灘。波連三渡闊。月到五更寒。怳惚晨雞聽。分明彩鷁看。江村小睡穩。淸興未全闌。</text>
<title>泊觀水樓作十三絶</title>,<text>旣朢有佳期。江天雨初收。殷勤芝園叟。惠好爲相留。						聯翩六七老。仙舟不後先。朝發竹嵒下。夜泊水樓前。						汎汎聽所之。飄飄若羽人。星月皎如晝。萬里無點塵。						露氣侵衣濕。雞聲向曉聞。回船江村宿。淸夢定幾廵。						共說玆樓勝。一見殊未足。朝日更理舟。登臨恣玩矚。						海舶紛如織。驛柳暖似烟。貢琛來異域。環極湊東埏。						勝地兼都會。人烟復稠密。豈直江山好。聊可心目悅。						徜徉日將夕。歸袂各西東。悄悄臨歧別。脈脈感余衷。						我家洛之陬。坐此容膝小。平生湖海志。空敎斥鷃笑。						七旬行已至。大觀誰能期。玆遊亦奇絶。浩浩胷裏思。						鄒聖書中語。退翁壁上題。觀水固有術。斯言豈余欺。						飜思民間事。蟊賊將無秋。長吟杜子詩。古人已先憂。						芝園留後約。龍遊擅奇絶。願言躡淸塵。高秋菊花節。</text>
<title>敬次天啓壬戌諸先輩龍淵泛舟韻</title>,<text>黃池之水深且廣。奔流到此爲東湖。一條中分嶺左右。灝氣直通天之衢。江上高樓擅名勝。赤壁千載還此隅。上州莫問黃州遠。今人亦與古人徒。東山皓月嫣然出。平波萬頃琉璃鋪。汎汎中流聽所之。良辰美景興不孤。始知地上有神僊。誰道世間無蓬壺。揭篷不辭風露冷。披腸便覺渣滓無。忘機沙鷺羣相逐。近水村雞復幾呼。勝遊至今能卜夜。風流不獨古之蘇。休言歲行非壬戌。正喜天時若契符。衣袂飄颻欲羽化。偶坐兩兩皆皓鬚。自慙學道迷方向。一生拙法空拘拘。丹爐未轉靑鬂化。秋到江廬獨長吁。今來何幸躡淸塵。一遊一詠愜所圖。幽情暢敍非偶爾。隨流歲月歎易徂。山川極目意不盡。努力餐飯情相紆。人生自苦劇聚散。世事無端饒憂虞。况復吾人同衰暮。此日不樂將何須。更怕淘洗無良術。所憂不獨詩腸枯。</text>
<title>次金壻大臨 在翼 別業雜詠</title>,<text>愛君此結廬。脫略處幽獨。正似遷喬鶯。高栖在深谷。右獨谷						曾聞不老山。今日對延壽。太古蒼蒼然。長時靜裏守。右壽峯						武陵春樹好。此洞與爭衡。誰識詩人筆。移來五木精。右桃花						已傲三冬雪。能排萬里風。有時孤鶴至。聲出暮雲中。右孤松						因風聲在葉。有月影隨枝。醫得吾人俗。對君能不怩。右綠竹						淸似叫雲鶴。閒如釣水翁。自來還自去。山雨又溪風。右白鷺						淙潺磵畔水。留待濯纓人。睡穩滄洲枕。瑤琴夢裏親。右寒泉						晩稻連郊野。溪山入翠微。孤栖先作逕。疎雨滿林霏。右秋事</text>
<title>己丑仲秋上白蓮菴。崔士逵 昇羽，許德能 俌 來會。</title>,<text>暇日相攜入洞天。一菴高掛白雲邊。晨鐘隱隱禪窻曙。喚得人心卻爽然。</text>
<title>過李學士 元延 墓</title>,<text>深深靑雲洞。曲曲溪流咽。中有學士墳。寒草歲幾閱。</text>
<title>輓李幼禎</title>,<text>豈弟之資耿介儀。一生心境謹修持。澡身浴德無餘事。雅範端宜後輩師。						孝友根天孰似公。具甘共被藹由衷。人間一樂諒斯在。春意高堂盡日融。						詞源滾滾出無竆。文雅當年獨數公。卻歎本原難著力。每將經訓事磨礱。						耕蠶家計未全寒。隨分生涯也自安。稺少亦知夫子意。笑言開處摠懽顔。						金蘭託契自靑春。知己平生有幾人。毁譽從來無定體。一般心事澹相親。						一哭寢門歲已朞。人琴俱去淚空滋。從今忍過東城路。衰草寒烟不禁悲。</text>
<title>輓趙完之</title>,<text>黔翁遺緖正綿綿。詩禮吾鄕指最先。世世承來家法在。天資亦有我公賢。													至性根天自幼年。居庭純孝似明宣。由來百行皆從此。未有人言或間然。						林下嘐然獨抱奇。有時豪興發於詩。襟懷絶似行窩老。梧月楊風摠是宜。						半世相隨一味同。謂公知我我知公。年來漸覺桑楡短。每得公詩感我衷。						夜靜秋堂月滿空。㗳然相對意無竆。要知終夜無言處。一點靈犀暗自通。						從此牙琴已斷絃。知心難遇古猶然。强題哀輓重揮淚。回首江雲日暮天。</text>
<title>輓趙秀汝 侃洙</title>,<text>古人今可見。吾黨此翁存。詩禮家聲大。謙恭士行尊。高處尋常在。端居內守惇。不知而不慍。終老掩山門。</text>
<title>與姜文擧，姜公敍 世揆，姜稺仁，李大彥 升培，鄭明應 必奎，鄭彥瞻 秉魯，鄭日晉 象晉，鄭仲素 象履 會北長寺。校立齋集拈韻。</title>,<text>曾拜先生此洞門。午鐘聲裏警人昏。雲開露嶽千尋壁。路入愚岑十里村。光霽依然留氣象。海天觀了溯淵源。編摩幸躡諸賢後。旨訣分明在省存。</text>
<title>仲秋偕諸友泛月雩淵。敬次退溪集韻。</title>,<text>臨風歌浩浩。回車問征邁。贏知物情殊。誰憐心地壞。歲華遒而晏。嶺路脩復隘。所慰親朋在。相攜躡玆界。乘興恣玩賞。極意搜秘怪。葭露正蒼蒼。溯洄任所屆。皓月生光輝。神物戢鱗介。晴沙白鋪雪。衆峯翠環䯰。淸遊滌眞襟。幾篇留詩債。我欲倩良工。摹來入圖畫。有酒旣消憂。無藁不堪曬。參同有妙訣。爐鼎列二卦。百鍊成靈液。萬金抵一塊。苟能得此術。何曾外念掛。要得羽可化。肯敎書自賣。飜思雩淵下。良友有深戒。臨履存此心。險途尙餘勵。百年吾道南。山水儘淸灑。優遊雖得意。防愼貴如砦。且永今夜好。莫辭一時憊。世人謾經營。得失計纖芥。斲眞爲物役。舍穀而存稗。丁寧聖人訓。爲山自覆簣。</text>
<title>道院敬次修巖先祖韻</title>,<text>肅肅大賢廟。泱泱淸洛傍。原泉滋灝氣。時雨長叢篁。白鹿存遺軌。靑春集衆芳。指南吾道在。努力對書床。</text>
<title>輓鄭明應</title>,<text>嶺運久蕭索。今年又哭公。案書羣聖列。家行古人同。勉勉常存敬。言言盡自衷。弟兄平昔誼。獨立淚盈瞳。</text>
<title>輓金丈 東弼</title>,<text>老竹巖頭水上廬。晩年栖息俗緣疎。惟將靜默成眞樂。都把悲懽閱古書。六字深工省日夕。一經遺訓勉菑畬。從今無復牀前拜。俛仰平生淚滿裾。</text>
<title>輓李仲賓 觀運</title>,<text>廣陵家世冠南鄕。此老風流迥出常。養得團和渾性度。任他澆俗好雌黃。春回梅墅芳塵遠。露濕梧岡孝思長。晩計寅緣嗟已矣。短些孤唱涕沾裳。</text>
<title>輓李復初 大延 遷葬</title>,<text>哭君餘十載。揮淚復今辰。奕葉延陵大。常華錦里新。彫零猶可惜。沈鬱竟誰因。萬事無言久。南望秖愴神。</text>
<title>輓金潤之 鍵秀</title>,<text>雅操兼純行。名家有此人。三年園不理。一士席稱珍。雲路誰能戲。芹宮跡已陳。二連喪未闋。千古泣情親。</text>
<title>輓孫正言昌叔 興祖</title>,<text>慈良天所賦。孝友世仍傳。利器宜盤錯。高才擢桂蓮。雲衢方試步。臺地已推賢。未究平生志。嗚呼奄九泉。</text>
<title>庚寅正月。赴衛從司恩命。次金恒之 載恒 贈別韻。</title>,<text>吾衰偏覺歲華新。何意恩光趁此辰。爲將擧國三朝願。稽首丹墀祝老臣。</text>
<title>贈宗台豐安君爾敬 相祚 正使赴燕之行</title>,<text>喬木君恩重。寒天朔雪冥。惟將珍毖意。萬里送軺星。</text>
<title>壬辰暮春。赴姜稺仁宅。與諸公拈希菴集韻 二首。</title>,<text>漸覺衰年意。相持此日杯。風暄花自落。春去客猶來。共惜芳華歇。聊將錦肚開。商顔巾屨近。時歲得重回。						敢望孺子榻。空負孔融杯。樂事知多少。閒情任去來。一年流序易。三日好懷開。更得同人會。羸驂故未回。</text>
<title>又拈七律</title>,<text>問柳攜筇訪翠微。靑春衿珮好相隨。近城鼓角三更漏。晩樹風花四月枝。舊社端宜修禊事。北山誰復有文移。從容簪盍仍偲切。頗覺胷中祛滯疑。</text>
<title>淵嶽院謹次慕齋先生韻</title>,<text>名區糚點碧溪頭。高隱淸風吹不休。旌節何年駐此地。至今芳躅使人留。</text>
<title>次后溪先生韻</title>,<text>淵樓光景月生初。林鳥嚶嚶解起余。前輩自從師友做。後人猶得簡編舒。寧爲墨子絲悲染。不信莊生道是虛。化蜀遺風今尙在。吾人須讀五車書。</text>
<title>次月澗先生韻</title>,<text>淵岳好山水。白石兮白雲。桐山與淝水。千載有遺芬。於焉修行誼。孝親卽忠君。芳躅久不泯。來者襲其薰。况玆同衰暮。那堪遠離羣。聯翩書共至。招邀意更勤。杖屨來遠近。揭厲竆涯濆。淵澄度雲影。魚游見波紋。賞心與樂事。非關麴糱醺。緬想前修心。曠然絶囂紛。感歎此遲留。終朝至夕曛。盥手閱古蹟。珍藏在斯文。</text>
<title>次黃叔璜道院講會韻</title>,<text>孤舟不憚涉江頻。爲是斯文會事新。廟貌喜瞻仍舊制。學規尙說勉吾人。虛樓占取無邊景。陽谷噓來滿座春。千古吾家眞諦在。莫敎爐鐵喚爲銀。</text>
<title>遊無盡亭遺址。書示族姪升祚。</title>,<text>共扶鳩杖辦玆遊。爲感遺孫孝思油。盡日淸陰同樂處。何年更得起亭樓。</text>
<title>玩江陵崔氏重巹錄 三首</title>,<text>君自仙鄕來。爲說仙鄕美。敬玩重巹錄。神仙只在此。						王母不足羨。喬松可追攀。問何以致之。積善又累仁。						百年文襄宅。餘韻久而長。勉君且歸求。仙鄕不離房。</text>
<title>輓金稺明 命昊 遷葬</title>,<text>久翁之後七巖孫。名德家風世世敦。欲識夫君嗣守美。須看水月典刑存。													殘花蕪草可堪悲。尙憶空堂哭素帷。髧髮孤兒今弁首。門闌從此定扶支。						晩託葭莩恨更多。九原難起柰君何。荒山又送玄和去。强病題些淚暗沱。</text>
<title>輓金仲章 幷小序</title>,<text>昔我修巖先祖自河隈遷于柴里。時公之先祖處士公就洛渭二水上。築亭以居之者葢已有年。而柴里去江亭僅一牛鳴。想夫吾先祖與處士公卜居。有先後主客之異。而其密邇從遊之樂可知也。故吾先祖輓處士公詩曰百里去來人事變。一年存歿客心悲。意者當時吾先祖有舊庄之行未返。而處士公遽下世。去來存歿之句。乃記其實也。公之來居先亭纔過二十年。而余之世家于玆殆近二百年。每與公相對笑語。以爲自今日言之。則我實爲主而公乃爲客矣。惟是風朝月夕。公來我往。憧憧焉亹亹焉。不知誰爲主而誰爲客也。是年秋。余作赤蘿省楸之行。往還僅一旬。而公已奄然矣。嗚呼。豈意去來之間。有此存歿之悲耶。適與吾先祖哭處士公者略相符焉。謹用先祖韻。以致悲哀之私云。						山之南畔水之湄。翁臥於斯樂在斯。處士高風留舊業。鳳樓佳景寫新詩。人間不羨衣車爀。瀧表深知孝愛冞。是日那堪存歿感。且期賢胤似前時。</text>
<title>輓金君悅 政秋</title>,<text>不啻相從好。知君我獨偏。能存貞介性。穩保孝慈天。風樹悲前日。荊花樂晩年。沈痾仍不起。萬事付兒賢。</text>
<title>輓姜德祖</title>,<text>纖芥何曾有滯留。一生心事自休休。醇醪飮後醺猶在。良玉藏來賈不求。德義堪論賢士傳。文章獨溯大家流。仁齡未驗遺孤㷀。露峀風悲泣舊遊。</text>
<title>輓宋士茂 啓周</title>,<text>有美志亭宅。休休見我公。慈良元出性。孝友篤遺風。仁壽胡多舛。慶流定不竆。十年兄事誼。題輓淚盈瞳。</text>
<title>輓鄭仲行 象復</title>,<text>嶷嶷大賢後。知君我最詳。醇醪醺有味。良稼葆無戕。每謂仁人壽。誰言此理茫。猶看苞鳳在。將待羽毛翔。</text>
<title>和贈姜啓好 世誾</title>,<text>梅蹊爲子埽。山郭雪晴時。自有凌霄氣。非求出世知。盟壇推爾主。志業愧吾衰。萬里鵬途遠。行行且勉思。</text>
<title>又贈啓好</title>,<text>伊水東頭素履村。松篁深處掩山門。百年鍾得文章氣。一局南州赤幟尊。</text>
<title>輓李孝能 種延</title>,<text>契誼從先重。交情自我冞。文辭餘事耳。信義獨能之。隱有靑霞氣。高吟白雪詞。斯人那易得。惜也世無知。</text>
<title>雪中卽事 三首</title>,<text>誰將瓊玉屑。白盡萬山頭。靑松看不老。立立傍書樓。													鳥聲看木末。人語立江頭。竹裏無相訪。深深坐小樓。						晶晶爭玉色。積積滿山頭。安得雪爲雨。扁舟下水樓。</text>
<title>輓詞[李龜星]</title>,<text>朱書㨾子老徵君。德養三朝道一身。秋月玉淵心法妙。素琴柴里性靈眞。南州歲暮靈光巋。東洛波淸陋巷貧。七十三年乘大化。存亡氣數係斯文。淵源自在我家庭。喬木疏陰一室淸。嶺士規模持謹拙。林居意味守幽貞。文章褧闇深工積。榮辱雲浮外慕輕。萬事吾南悲後死。江湖消息法門傾。</text>
<title>輓詞[鄭鴻慶]</title>,<text>秋月涵光自玉淵。龍門三世續瑤絃。眞源遠㴑陶山古。淑氣重生晩圃賢。䃚礪工夫常惕若。珪璋德性卽渾然。溫恭孝悌躳行處。矜式嶠南七十年。						孝廉船自洛東頭。早歲英名徹九旒。矩步赴闈遊璧沼。儒冠簪筆侍瓊樓。蒲鞭列郡仁聲藹。桂署三朝禮貌優。猶恨巖煙終未鎖。空敎緋玉便歸休。</text>
<title>輓詞[朴光輔]</title>,<text>碩德名門裕後昆。玉淵重澈百年源。精華皎皎冰壺月。氣味溫溫肺腑春。恬靜持身頹俗鎭。雍容接物薄夫敦。眞工翦燭朱書案。正脈追源退老門。雅飭容儀中尺度。沈潛謨訓透精神。魁資經術需時具。餘事文章秉筆人。舊業門闌重炳煥。時名朝野聳襟紳。優閒自適栖空谷。恬澹無求作逸民。莫掩芝蘭播遠馥。幸逢堯舜起昌辰。銅章幾邑曾留犢。緋玉淸班更列鵷。三世胄筵登雋選。貳儲殊禮拜恩言。養閒荒野蓍龜老。表正斯文矜式存。耕鑿閒區歌聖澤。簞瓢陋巷樂淸貧。平生懷仰齊山斗。近日情私託晉秦。各在衰癃依枕席。徒勞雲樹繞精䰟。方期龜鶴添遐壽。有約林泉躡後塵。木稼今春驚否運。德星前夜晦蒼旻。江山文藻依俙裏。鄒魯絃歌寂寞濱。不憗王庭遺一老。空悲鄕國失三尊。名家宿業留衣鉢。賢抱奇資又鳳麟。風外淸蟬虛送響。門前古轍但遺痕。無竆今夕公私慟。一幅哀辭淚滿巾。</text>
<title>輓詞[鄭象履]</title>,<text>此老兼三達。吾邦重嶺陲。淵源家學在。名行聖朝知。世溷翻憂道。江淸足樂飢。云何冰稼報。政是鳳藏時。</text>
<title>輓詞[崔昇羽]</title>,<text>商洛柴桑里。南州第一區。百年凝淑氣。閒世挺眞儒。空谷幽香襞。藍田鏟彩孚。謙厓遺世業。修拙舊家模。省察存心法。雍容是德隅。播芬登薦剡。賁趾步亨衢。侍讀同希哲。涖官媲敬夫。卷懷思杞菊。斂約卧江湖。賾理求閩洛。攤書辨陸朱。講磨時不輟。襟佩日相趨。逝水終難住。斯文更孰扶。居然辭濁世。倏爾擧仙趺。病久侵嬰豎。誠違奠束芻。遙將哀語字。佇立發長吁。</text>
<title>輓詞[宋奎弼]</title>,<text>江聲咽逝水。雲物愴幽堂。秋月空餘彩。春蘭永閟香。壺冰素負厚。學海源流長。立雪山樓白。訪花洛水蒼。聞天九皋鶴。儀世高岡凰。官備三宮衛。孝專百里疆。虛筵優大老。卛德輔元良。進退有餘裕。卷懷渾若忘。方塘開半畝。竹牖向朝陽。顔巷尋瓢樂。濂庭玩草芳。玉淵承道脈。江閣闢門牆。素履身常泰。撝謙德益彰。世方山斗仰。人柰蓍龜亡。厚夜朝難復。冥途埴易倀。嶠南仍寂寞。多士共悲凉。已矣人之葬。迹違淚滿眶。</text>
<title>輓詞[鄭天默]</title>,<text>德望傾朝野。廉操邁蘗冰。斯文秉筆責。來後果誰能。</text>
<title>輓詞[門人李蓍秀]</title>,<text>滾滾陶山水。西流到玉淵。淵源深且遠。心法一家傳。						先王崇正學。林下鶴書頻。晉接重离席。分憂百里春。						休致懸車歲。提撕秉燭工。行藏循古道。原始又要終。</text>
<title>輓詞[門下族姪喆祚]</title>,<text>靈臺瀅澈玉無瑕。靜坐春風渾是和。家學一誠門路正。宮僚三世寵恩多。環瞻大嶺眞儒遠。重歎吾林氣數差。喬木巋然餘舊宅。江皋寒月緬精華。</text>
<title>輓詞[門下金重佑]</title>,<text>邇來南嶺士趨靡。賴有先生一脈支。敬愼令儀旋螘垤。拙修心法會蠶絲。胄筵三世陞皋鶴。公廨十年屛蜀龜。爲㴑玉淵亭下水。源流端的幾宗師。</text>
<title>輓詞[門人都冕珪]</title>,<text>碩人薖軸洛之阿。元氣蒼蒼北斗峨。家昔厓修傳道鉢。地曾愚石講絃歌。一言爲藥能醫俗。萬事中規不失和。襟佩南州依仰處。適時來去柰天何。</text>
<title>輓詞[門人許俌]</title>,<text>悠悠河水發眞源。百歲林泉道脈存。和靖工夫魯處守。延平氣像靜中看。天褒經幄三朝重。地望函筵一世尊。慟絶寢門霜日暮。短篇聊爲送征轓。</text>
<title>輓詞[後學李鍾祥]</title>,<text>鯫生念學苦遲晩。萬事眞同擿埴然。知有河南程伯子。慙非門下公明宣。思諧宿願今無柰。得誦遺書亦幸焉。迢遞酒泉數郡會。重違相紼恨彌纏。</text>
