<title>夜吟</title>,<text>長夏草堂高卧穩。竹床籐枕到宵分。江連雨氣圍平野。月與天光拆厚雲。林木陰陰無暑色。陂塘閣閣起蛙羣。一吟一睡俱閑致。此事吾嫌俗子聞。</text>
<title>夏日</title>,<text>詩情日長俗情微。習懶茅齋遂癈衣。六月炎蒸高樹好。孤山落照半帆歸。雨餘園靜聞蟬早。竹裡庭閑見事稀。生客不來鷄犬靜。卧看山影在柴扉。</text>
<title>霖雨漫吟。寄申明瑞 錫鳳。</title>,<text>驟雨終朝爽似秋。深簷寂寂鳥羣愁。此時二橡亭中客。詩興全輸泊岸舟。其二故人亭子沂溪上。杖屨往還無定時。霖雨陰陰未晴色。邇來三日不看碁。</text>
<title>草堂</title>,<text>草堂燕坐微凉發。江岸前宵急雨過。晴日忽高帆影出。新流初下釣兒多。蔭庭蒼木深於屋。喚醉黃鶯巧勝歌。恰是幽人身健日。無詩獨睡有詩哦。</text>
<title>夏日漫興</title>,<text>碁局踈簾罷午眠。東園寂寂有鳴蟬。晴風與我一何好。漲水入詩還浩然。竹散小窓濃似畫。日圍深樹漾生烟。江山竟是閑人物。短嘯長吟管得專。</text>
<title>積雨</title>,<text>積雨淫淫江水生。晩來山色晦還明。芭蕉欲展微陰動。燕子初飛嫰羽成。未有杯樽惟懶睡。每於詩句不平鳴。鄰翁不至閑碁局。數日樓中無子聲。</text>
<title>雨夕</title>,<text>事去身閑心不忙。碁樽擾擾欲相忘。山庭有樹數蟬集。江水無船一雨長。小榻詩嫌生客至。幽窓睡與暑蠅妨。百年行止能由我。誰棄驪陽入漢陽。</text>
<title>漫吟</title>,<text>鄕里生涯濁酒壺。紗巾六月卧梨湖。閉門事小來啼鳥。看水心淸較浴鳧。天地於吾授眞性。山林與道養閑儒。有詩不欲人傳說。時獨微吟一笑孤。</text>
<title>草堂</title>,<text>草堂雖小我爲寬。一硯一琴聊自歡。近日科名成底事。平生長物有儒冠。蜂喧階塢榴花落。雨濕藩籬鵲語寒。高卧數年心已靜。滿庭山色要人看。</text>
<title>小閣</title>,<text>小閣風來烏几安。深簷日照燕泥乾。竹陰近戶書常潤。鄰徑入園籬未完。百變天時詩裡在。千年世事局中觀。一身獨放塵埃外。滿地江湖有許寬。</text>
<title>江閣晩望</title>,<text>平湖十里有淸漪。苦熱還於草閣宜。塩舸相牽向何許。沙鳧似欲上吾詩。新秋乍動衣巾見。午日方中樹木知。難得一生無事卧。全家閏月又西移。</text>
<title>夕坐。次杜工部韻。</title>,<text>一江天澹澹。樓外數星懸。烟竹凈如許。夜籬幽可憐。追歡惟此地。詩句到今年。庭院新秋動。林風更颯然。</text>
<title>晩晴。次簡齋韻。</title>,<text>雨過方滌暑。林暝欲生愁。獨雀啼何性。殘蟬事乃休。年華有桐葉。浮世送江流。吾道本淸凈。風塵空白頭。</text>
<title>霽夕</title>,<text>霽夕園陰好。山丹再發花。庭泥落巢燕。瓜蔓隱飢鴉。天下長雲在。秋來一竹斜。相隨有筆硯。到處作生涯。</text>
<title>秋夜</title>,<text>高齋無客對閑庭。風動竹枝幽可聽。萬事短琴酬歲月。一江淸夜咏秋星。草蟲自得吟如許。暝鷺何忙去不停。漠漠山雲帶雨意。明朝蕉葉色應酲。</text>
<title>七月十五夜。與村里諸君。携琴泛舟。由江入溪。盡興而返。</title>,<text>短棹牽幽興。晴江氣欲安。百年信吾道。中夜過高灘。星月孤琴重。菰蒲一鷺寒。人生少此勝。要作畫圖看。其二偶有尋溪約。仍成載酒遊。輕篷今夕月。晴柳一年秋。客語對烟水。村人恠夜洲。高歌忽淸越。使我失塵愁。</text>
<title>秋宵偶吟</title>,<text>彈琴寄幽意。對客坐凉宵。雲去江山動。秋淸草木搖。三更有明月。萬古見靑霄。四里無餘事。歸聲起暮樵。</text>
<title>江村夜吟</title>,<text>江村寥寂不聞喧。夜久兒童自掩門。秋水入天月耿耿。澹雲渡漢星翻翻。新晴興在看碁燭。輕露凉生近竹軒。最喜閑中詩道長。邇來酬唱幾篇存。</text>
<title>與姨兄洪耐庵 泰猷。待洪進士汝寬氏。十二日夕果來。喜而賦之。</title>,<text>茅屋遅君久。姨兄共我心。羣童語前巷。一馬過西林。巾服牽秋色。江山洗積陰。他鄕此歡別。幽燭坐棲禽。</text>
<title>洞中諸君來宿。次韻叙別。</title>,<text>客至仍晴夕。離愁對小樓。雨餘初見月。江上轉驚秋。鄕社經年事。詩樽一夜遊。明朝更怊悵。舟楫有新流。</text>
<title>別江舍舟中。次簡齋韻。</title>,<text>二年書劒靜。離別忽淸秋。塵世誠難料。浮雲有底愁。長江送行棹。遙岸惜高樓。京洛非吾計。松楸在此州。</text>
<title>果川途中 庚寅</title>,<text>早行果川路。霜露滿田原。朝日暄殘草。秋烟冷小村。道途驚盜賊。州縣困黎元。廊廟訏謨在。書生更敢言。</text>
<title>向振威縣</title>,<text>漢北天無極。湖西眼欲窮。客商看落日。歸馬喜秋風。草變千山色。霜淸八月中。片雲飛不盡。澹澹背人東。</text>
<title>發振威</title>,<text>歎息人生足遠遊。此行牢落又深秋。馬前衮衮山川濶。天際蕭蕭鴻鴈浮。驛路相逢盡行旅。村氓太半在田疇。亦知詩句渾閑事。報答年華不敢休。</text>
<title>途中</title>,<text>數夜寒霜厚。千山黃葉齊。遙村惟見樹。野水絶無堤。雨歇逢歸馬。人疲聽午鷄。驛程天際濶。盡日引吾西。</text>
<title>向天安郡</title>,<text>浪迹誰能使。行藏非自躬。不成卧驪上。還復走湖中。雲澹川流白。山寒木麥紅。相隨有短劒。長道掛秋風。</text>
<title>午憇沙室村</title>,<text>秋日蕭蕭風欲起。四邊林木鳥聲喧。人飢馬困方催路。水濶山開忽有村。主媼相迎掃蓬室。田翁初返住柴門。此鄕近民風好。供客慇懃割菜根。</text>
<title>登拱北樓有感</title>,<text>聞昔龍輿幸此州。祗今王迹見高樓。百年江水無邊去。萬事人間有涕流。樹老城深惟古寺。天高山逈忽淸秋。極知風物令人感。猶自吟詩故故留。</text>
<title>宗安村夜雨 明日有俗離行。故結句云。</title>,<text>梧葉蕭蕭暮。虫吟亦在墻。野天雲色濶。秋夜雨聲長。客卧何能穩。鄕愁忽若狂。名山有行事。朝日理輕裝。</text>
<title>發宗安</title>,<text>月餘爲客在湖中。秣馬今朝又向東。僻路逢村聞獨犬。晴天落木見歸鴻。平生汨汨身何得。行邁悠悠詩未工。却想名山秋色好。不知酬唱與誰同。</text>
<title>途中</title>,<text>南來一月足驅馳。長路吟詩也自奇。江上故園近何似。中秋葉忽如期。農家歲晩田疇淺。野木霜淸鳥雀飢。物色天時多變態。客心牢落獨先知。</text>
<title>在京時。與舍弟德休。有同行之約。弟不來而吾獨行。悵然有作。</title>,<text>名區相約與君俱。忽見吾驢已在途。幾日行裝發京洛。邇來消息隔江湖。雲山有事三秋晩。楓葉無邊一杖孤。兄唱弟酬不可得。獨聽鴻鴈數羣呼。</text>
<title>鎭岑途中</title>,<text>乘秋行色一鞭催。天上凝雲晩始開。大野荒荒寒日落。前程續續客商來。一年風物淸霜重。十里山林短笛哀。長道寂寥無與語。客中愁思更悠哉。</text>
<title>宿豆磨逆館。金埏，柳日華，日彩來訪。沽酒斫菜。眞率可喜。遂贈短律。</title>,<text>楓葉蕭蕭晩。詩篇句句新。寒山行百里。旅舘得三人。野菜秋光冷。村醪意氣眞。夜深仍不去。欵欵語言親。</text>
<title>途中遇雨</title>,<text>早朝風力緊。山日忽凄凉。帶雨人無色。逢村馬若狂。中千樹暗。天際一雲長。鄕國驪江北。回瞻意杳茫。</text>
<title>村舍</title>,<text>黃昏歇行李。旅舍四邊空。裡村村小。秋容處處同。流雲下細雨。落葉倚高風。歎息書生事。年年寄道中。</text>
<title>早發向沃川。雨意不止。</title>,<text>雨聲過一夜。危坐候窓明。晨爨行初發。濃雲意未平。入林飛葉重。緣磴小溪鳴。僮僕看山色。相喧語晩晴。</text>
<title>登萬世山</title>,<text>松檜陰中細路危。竹筇芒屩自遅遅。初從石角艱難上。忽倚峯顚眼目奇。嶽色有情來捧擁。川流不盡去逶迤。百年瞻拜先塋側。落照寒風揔作悲。</text>
<title>憇俗離大法住寺。寺甚壯而僧徒甚殘。</title>,<text>百里艱難度程。禪門咫尺馬蹄輕。高樓法殿金銀氣。白石蒼松日月明。人世百年何事業。山房一夜自禪情。諸天寂寞居僧少。遊客相傳只舊名。</text>
<title>夜宿法住寺淸風寮</title>,<text>山中歇脚坐禪房。入夜開窓天氣凉。客對秋林難著睡。僧來佛坐獨焚香。樓㙜繞霧陰陰壯。鍾磬因風細細長。乘興漠然迷出處。忽疑身到釋迦鄕。</text>
<title>尹泰安挽 公居憂未畢而卒。故第六句云。</title>,<text>弓馬公餘事。詩書有自來。儒門今出將。世俗莫憐才。墨綬功名薄。衰麻性命哀。平生忠孝業。寂寞掩泉臺。其二小子無能甚。夫公見愛多。幾年隔江漢。今日葬山阿。人事有如此。天心無奈何。相逢兩郞哭。不覺淚傾波。</text>
<title>自宗安向淸風路中口占</title>,<text>天時物態日蕭踈。我馬悠悠雪下初。關海卽今多外警。江山幾處有安居。曾看俗終堪與。料得湖鄕却不如。自歎時危謀避地。一生虛讀世間書。</text>
<title>曉發公州乘霧行二十里</title>,<text>曉來驅馬出城西。步上江橋聽遠鷄。天際星河猶耿耿。霧中山野更凄凄。行人失路遙相問。宿鳥驚霜間獨啼。時物已闌猶作客。不知何處覔幽棲。</text>
<title>途中書懷</title>,<text>一山纔盡一山開。到處關防亦壯哉。天下莫如東土險。國人常患外兵來。不憂戰守終無策。聞道君王近募才。韋帶腐儒焉所識。歲闌遙向中迴。</text>
<title>宿淸州村舍</title>,<text>寄宿孤村覺夜長。盛冬天氣始凄凉。峽山陰雨愁前路。茅屋寒燈念故鄕。世事紛紛此行苦。生涯擾擾舊功荒。江居儘美今爲客。靜几明窓負草堂。</text>
<title>淸安途中。用前韻。</title>,<text>淸州城北道途長。雨後天高客意凉。山勢屈盤驚大。歲華寥落歎殊鄕。晩來鴻鴈風聲急。深處雲烟日色荒。安得平生謝行役。閉門堅卧靜存堂。</text>
<title>早踰松嶺</title>,<text>昨夜風威盛。今朝山色哀。水聲凝在石。天氣肅無埃。峻嶺高禽少。盤蹊去馬回。忽聽言語近。林畔數人來。</text>
<title>淸風</title>,<text>淸風窮內。郡舍大江前。小雪山微色。凝寒水寂然。閭閻多占地。樓閣喜看天。形勝曾相慣。詩篇憶去年。</text>
<title>冬至</title>,<text>窮村難遣意。冬至倍凄然。時序自佳節。道途還暮年。淹留看白雪。愁思對靑天。坐羡長江水。滔滔日夜前。</text>
<title>入凌剛洞。聞耐庵兄至此留一日向太白山。相先後數日。而不相逢悵然。</title>,<text>晩入凌剛洞。知兄先着鞭。經過才有日。邂逅巧無緣。分道遍諸郡。隔山看一天。雪田留馬迹。村老解相傳。</text>
<title>桃花洞卜居</title>,<text>海道忽多警。人人求自全。遂令門下士。來問中田。洞口新棲得。江流故國連。京西近安否。不敢訪歸船。</text>
<title>星變</title>,<text>天道依人事。星辰歲歲灾。民生吁可念。變異豈虛來。故實徵兵氣。朝家倚衆材。中原百年近。河水幾時開。</text>
<title>辛卯元日</title>,<text>客中閉戶無佳緖。南土忽驚年色新。雪蔽山川如昨日。陽浮草木已輕春。亦看天運非元古。難恠塵寰有老人。忘却夜來前歲盡。作書猶復記庚寅。</text>
<title>思家</title>,<text>驪上前年過元日。今年元日又離家。江湖牢落隨人事。天地蒼茫判歲華。村舍獨吟寒雪薄。故山回望白雲斜。兄酬弟唱前期在。稍待春深看花。</text>
<title>發淸風尹子俊 彦敎 來別寒碧樓前。留詩爲別。</title>,<text>江上添新雨。歸舟坐浩然。同來不相守。此別正堪憐。生事依茅屋。春功起石田。知君意長苦。非獨碧樓前。</text>
<title>彈琴㙜哀申將軍</title>,<text>北伐才名舊。南來意氣輕。關防空鳥嶺。奔突自蠻兵。戰地氛猶結。層灘恨不平。卽今江海靜。天險始成城。</text>
<title>耐菴兄來住凌剛洞。以詩寄之。</title>,<text>杖屨緣山路。兄家次水濱。相逢碁在手。旣夕雨留人。一壑追遊近。他鄕意氣新。不須回首望。江外有紅塵。</text>
<title>與舍兄耐庵兄及子俊。遊桃花洞。</title>,<text>十里山蹊有水聲。桃花落盡草花明。數朋閑暇携詩至。一杖高低踏石行。深樹鳥羣憐汝靜。晩山天氣爲人淸。夕陽奇絶牽餘興。西嶽輕霞厭厭生。</text>
<title>喜雨觀漲</title>,<text>久旱雲初雨。江溪水勢豪。長洲沒沙石。小壑亦波濤。盪擊魚無力。浮沉樹未高。萬生沾洗足。晴日照東臯。</text>
<title>急雨</title>,<text>滿眼陰雲起。迷山急雨狂。雷霆如許大。天地爲無光。高樹羣蟬默。深林逸翮藏。淫流溢田野。禾稼得無傷。</text>
<title>堤川倅新赴任。以詩迎之。</title>,<text>堤川地自僻。百里有民人。主上憐窮俗。朝廷惜侍臣。世情元在得。吾道一爲仁。小弟居相近。歌謠側耳新。其二宦途方意氣。公復愛閑爲。天上辭榮早。山中得縣奇。簿書空吏事。筇屐近秋期。城市曾無賴。今來試好詩。</text>
<title>堤川使君。惠米肉。以詩謝之。</title>,<text>秋雨溪堂坐悄然。晩來粮饍自堤川。使君亦念盤無肉。鄰舍初驚竈有烟。韋布生涯眞若此。妻兒氣色最堪憐。高官厚祿須天賦。且任山田寄百年。</text>
<title>堤川使君。與尹檢田。聯盖來訪。以詩謝之。</title>,<text>江北不曾塵事生。江南但有碧山橫。柴門一閉林烟合。皁盖雙來野老驚。氣性本能堪澹泊。琴書初欲避榮名。喜看車馬添光色。還笑居鄕近物情。</text>
<title>尹檢田。次贈前韻。再疊以寄。</title>,<text>日日山籬雲氣生。茅齋閴寂孤琴橫。一村江色誰相問。十里人來詩可驚。傾世文章不是道。潔身隱遯何須名。寄書官閣亦閑事。我喜我君非俗情。</text>
<title>訪尹檢田於凝淸閣。被挽留宿。以詩乞和。</title>,<text>此夜曾無約。吾驢會不忙。笑言非昔日。杯酒喜他鄕。燈燭高樓凈。乾坤一水長。書生本踈懶。詩意乃能狂。其二郡齋留我宿。幽意忽如家。浮世長人事。年光只菊花。暝樓風浪近。秋峽夜星多。客抱與吟興。蕭然坐月斜。</text>
<title>題堤川使君四郡錄後</title>,<text>漢江以上溪山有。丹永之間龜島奇。每見人人四郡作。惟能寂寂數篇詩。登流日漾魚龍窟。絶壁秋濃錦繡枝。昔我登臨亦踈濶。使君題咏最淋漓。</text>
<title>雪後。次寄或人見贈韻。</title>,<text>撲窓飛雪聽踈踈。積滿中庭鳥上除。昨夜頓生王子興。晴朝忽有李君書。松杉得色千山逈。天地無塵萬象虗。茅舍獨吟還自好。官樓勝集却難如。</text>
<title>寄舍弟德休</title>,<text>小堂宿鳥明星夜。斷壑寒松白雪朝。物態年光能幾日。有時無語對虛霄。江湖舍弟長離別。京洛音書亦寂寥。誰謂獨居心得靜。靜中心事更搖搖。其二鄕里書來若隔年。聞君多病益堪憐。食眠今日還能健。消息於家或更傳。千里索居驚歲月。一天相望送雲烟。何時且有西歸馬。此地春多下水船。其三隱遯生涯此地深。孤村獨夜坐長吟。千山歲暮天連雪。一壑堂虛月在琴。夢裏熟知浮世事。年來最見古人心。吾家小弟頗能潔。早晩相隨來入林。</text>
<title>歎息 壬辰</title>,<text>漢水留連別。桃源歎息歸。立名非自薄。與世竟相違。閥閱收才盛。山林抱道稀。腐儒甘寂寞。禽鳥日依依。</text>
<title>繡竹花</title>,<text>繡竹無春夏。秋來花自明。陳英守房死。傍秀與時榮。依石堅持氣。凌霜幷得名。舊姸庭際樹。寂寞若爲情。</text>
<title>生日</title>,<text>襁褓初生日。衣巾三十期。童嬉樂時至。身壯覺年隨。齒髮爲人父。桑蓬感稚兒。劬勞未報德。詩禮不勝悲。</text>
<title>暮 子俊呼韵。約不用暮暝等字。而使知暮景云。</title>,<text>一洞虛無物。四山深帶烟。牛飢入村盡。雀噪擇枝先。暑氣淸於浴。天光寂若眠。溪流竟不息。咽咽近窓前。</text>
<title>寄耐庵</title>,<text>小弟誰能數。尊兄最見憐。身材落人後。文道得君先。日月隨幽咏。功名付晝眠。紛華只異好。澹泊敢稱賢。</text>
<title>寄舍弟德休</title>,<text>憶昨東歸急。君來送我船。別離成日月。愁思失林泉。百里同雲去。終朝一水傳。寄書能悉意。把筆却茫然。其二 耐庵兄在東隣。故結句云。此書豈不達。君札苦無傳。屋惟孤卧。江鄕得健眠。詩成對流水。別久聽新蟬。相近東鄰好。追隨見汝賢。其三東鄰事不俗。吾弟見應新。塵世何名得。山林此道眞。南陽感知己。商嶺善全身。莫謂今時異。同歸亦古人。</text>
<title>耐庵有乘秋聯轡之約。而余病久未痊。計遂不成。以詩寄意。</title>,<text>村長夢想。江屋且淹留。疾病延三月。楓杉過九秋。夜寒星色重。曉起鴈聲浮。聯轡計踈濶。幽懷付枕頭。</text>
<title>次耐庵詩</title>,<text>暫蘇還痛已經旬。伏枕涔涔仍不巾。每念病兄來問訊。得無林徑有勞辛。園楓可惜先霜潤。籬菊何須與酒新。山碧江淸一秋晩。誰令瘧癘在吾身。</text>
<title>次耐菴見寄韻</title>,<text>力疾咏秋色。山庭人不過。高風入林勁。細雨映簷斜。伏枕芳華落。開窓荒野多。此時耐庵子。詩札訊沉痾。</text>
<title>用耐庵韻。却寄。</title>,<text>我愛天光淸可詠。君言物態冷堪驚。千山雨霽新添色。十月灘寒遠落聲。收稻一村猶歲事。集林羣雀見秋情。江齋病伏到今日。深行裝歎此生。</text>
<title>內院酪粥。味優私煑。短述乞和於耐庵。</title>,<text>白如氷雪滑如油。寒欲凝堅煖欲流。不應烟火人間有。定向神仙鼎裏求。</text>
<title>失睡</title>,<text>展轉能成寐。呻吟還自憐。睡聲偏近榻。窓色未開天。短枕淹長夜。煩襟起百年。無人報內。有疾卧江邊。</text>
<title>送舍妹省舅南郡</title>,<text>小妹乘秋南郡去。去時原野有寒霜。依依落月鷄聲續。杳杳孤雲鴈影忙。此夜可憐眠客舍。他年不解遠高堂。誰家女子能無別。多見愁懷似汝長。</text>
<title>送弟德休將妹之南郡</title>,<text>霜露凄凄起別君。寒天送妹指南雲。向來兄弟歡同室。此去江湖恨失羣。悵望行裝相與發。歸來客土若爲分。長途寂寞難消息。已念高堂日待聞。</text>
<title>寄耐庵</title>,<text>幽居閱歲暮。小逕斷人過。洞僻蒼松靜。山寒白雪多。調琴弄林鳥。負杖聽樵歌。苦憶梨湖信。聞兄尙抱痾。其二窓外深冬竹。窓間近臘梅。葉應侵雪在。花自引春開。得意昔同賞。吟詩誰且來。蒼凉古暮。獨立歲時催。</text>
<title>新年寄德休 癸巳</title>,<text>悵望故園消息遅。春歸天地適如期。本知歲序無終極。誰遣人生有別離。異日爲歡殊足樂。他鄕作意却無奇。吾形欲晩君年壯。難得流光住少時。</text>
<title>閔聖得 德洙 挽</title>,<text>灑落名家子。童年意氣豊。才華朋輩絶。期望世人同。美璞難爲器。奇花易受風。可憐氷雪貌。寂寞九原中。其二自此人難相。如君才未成。八年空苦疾。一死竟何名。痛哭吾惟舊。傳聞衆亦驚。爇鬚誠莫賴。無以慰尊兄。其三爾年未三十。人生空一漚。長歸九原去。復與兩兄遊。影絶賓王鏡。哀添穆子謳。相公眞厚德。天報竟悠悠。</text>
<title>題尹子俊所藏金君圭畫</title>,<text>草閣深藏楓樹林。鴈羣飛下斷峯陰。仙翁自是無心者。一局文楸閱古今。其二江流澹澹轉平沙。雨後春濃兩岸花。短棹拂過垂柳影。載壺應訪故人家。其三石間橫出一株梅。梅影踈踈缺月來。春色隔年看又淺。半枝瓊蘂幾時開。</text>
<title>咸山族會宴席。次舍兄韻。丙午</title>,<text>家本京華世祿門。不圖宗姓此中繁。百川直是同源水。一樹傍分幾處根。朔野光陰春透雪。畫堂談笑酒盈樽。靑衿紫綬何須問。一體西河御史孫。</text>
