<title>題座壁 壬寅</title>,<text>物緣情境感能通。神妙心源應不窮。欲識靜中含動意。閉門終日聽松風。</text>
<title>送松雲僧將使日本 甲辰</title>,<text>制敵無長算。雲林起老師。行裝沖海遠。肝膽許天知。試掉三禪舌。何煩六出奇。歸來報明主。依舊一筇枝。</text>
<title>將赴嶺南。題京舍壁上。</title>,<text>卒卒拘形役。終年道路間。蕭條暮光景。潦倒病容顏。松菊康丘舍。煙沙渭水灣。空懷棲遁志。匹馬又南還。</text>
<title>夜坐有感 時有大比。余以病不赴。</title>,<text>十日天風不啓關。短檠烏几伴人閑。名場得失妨開眼。客舍呻吟儘苦顏。歲暮氷霜埋大壑。夜深星月動寒山。莫敎靜界多煩想。造化胚胎在此間。</text>
<title>池上 乙巳</title>,<text>晨起虛堂露氣淸。急穿芒屩傍池行。等閑春物還堪喜。石齒菖蒲長一莖。</text>
<title>別驛舍蓮池</title>,<text>二年爲客始西還。繞步官池意未闌。若使人情無物感。敗荷殘柳不相關。</text>
<title>題權太師廟</title>,<text>留侯歸漢爲韓仇。終抱馮亭賣地羞。尙賴遺風傳後裔。古祠香火動千秋。</text>
<title>病中觀書 丙午</title>,<text>夕死知無奈。潛心只在書。冥搜千古祕。默會寸田虛。豈爲求芻豢。多慙類蠹魚。時時獲新尙。往哲不欺余。</text>
<title>雪</title>,<text>村晩初飛雪。山寒密掩扉。滾風霏細屑。承月皎淸輝。大壑松筠凍。空林鳥雀饑。區區賦鹽絮。未可語天機。</text>
<title>至日</title>,<text>至日掩關坐。蕭條古屋寒。潛觀靜極處。默契動微端。晷刻知添線。天行看弄環。初陽尙幼嫩。充養在心官。</text>
<title>漫成 二首○丁未</title>,<text>卽事羞前事。今年悔往年。無端岐路上。歲月幾推遷。二有心形物我。無眼識賢愚。平生白鷗鳥。萬里沒江湖。</text>
<title>秋述 二章</title>,<text>刻鵠不類鵠。畫虎不成虎。文辭費工巧。經術終鹵莽。由由俗同流。碌碌世不數。歲月坐晼晩。風霜變草樹。人情感氣序。百端侵腸肚。平生定微尙。守墨不偭矩。持此欲何歸。樂天且安土。凍死如霜竹。飢死如枯松。士有溝壑志。安可辭固窮。古來聖人徒。一瓢傲萬鍾。而我撫空懷。分甘守愚惷。荒年困糊口。啜菽無懽悰。至樂詎能尋。憂端方內攻。何當充浩氣。廓爾開心胸。</text>
<title>秋末。具兄眷姊氏入京。奉餞二絶。具兄名仁至。字得元。</title>,<text>紫荊枝葉惜相違。寥落村居病掩扉。自有秋懷兼別恨。登山臨水送君歸。百年浮世事多違。從此城塵遠野扉。南郭茅次難再卜。北風雨雪不同歸。嘗欲與姊氏共築室於南永洞舊居。以北警未果。李家又欲南征。</text>
<title>渡孔巖津 庚戌</title>,<text>簇騎臨回岸。呼船促衆篙。西南溟渤涌。開闢孔巖高。見險誰能止。貪程不覺勞。相期須早渡。向晩更風濤。</text>
<title>春江晩泛口號 辛亥</title>,<text>遠水晴無浪。平蕪綠盡堤。移舟漁浦口。喚客驛亭西。萬事時將晩。孤愁醉暫迷。樽前江漢路。回首夕陽低。</text>
<title>次早朝大明宮四首 月課代人作</title>,<text>虎衛疏行輦道長。五城樓閣壓靑蒼。風吹仙漏殘三點。日繞天衣煥九章。上苑鸎歌隨佩響。侍臣鷄舌雜花香。一聲臚句排鵷序。共說忠良翊聖王。鈴索丁東輟漏籌。掖垣風露透重裘。瓊樓迥壓三千界。寶座高開十二旒。闕角乍看星漢落。殿中遙認彩雲浮。仙班不是蓬萊遠。只在螭坳最上頭。祥曦冏冏昇金掌。瑞露微微濕玉桃。蓬島樓臺六鼇聳。玉京城闕五雲高。鏗鏘劍佩趨龍尾。淸切珠璣落兔毫。補衮無能叨際會。九霄風力順鴻毛。層城綺閣鎖春寒。星斗垂輝抱曲闌。鳷鵲樓前追䁱漏。鳳凰池上集仙官。香飄玉道春風轉。日出瓊林宿雨乾。共沐洪恩遺補地。古來遭際歎才難。</text>
<title>春遊過燈照村</title>,<text>客意似蝴蝶。乘風詡詡揚。尋碑山院廢。歇馬野亭荒。白日舒花艶。淸渠滯薄長。人家西崦好。面面占陂塘。</text>
<title>過竹松菴</title>,<text>蘭若舊遊處。竹松行逕微。十年身再到。浮世事多違。樹老自今昔。僧閑無是非。丁寧花裏鳥。且莫勸人歸。</text>
<title>神勒寺東臺晩眺</title>,<text>草草倦行邁。登臺送落暉。風江春不穩。煙樹暝相依。鳥聽齋鍾集。僧撑野艇歸。狂歌遇形勝。未覺素心非。</text>
<title>九日。登孤山玉輪峯。</title>,<text>長年憂患飽窮忙。強爲佳辰陟此岡。短世未知明日事。寒花只作去秋香。江山信美還吾土。節序相侵要此觴。四海一身頗局束。更從何地着疏狂。此岡之此。恐當作彼。</text>
<title>次舅氏新月韻。擬工部意。舅氏尹公百順。號石嶺居土。</title>,<text>斜月在庚西。空山夜氣凄。乍懸雲際迥。却到樹邊迷。顧兔纔容腹。孀娥且苦棲。只須明似鏡。流影遍蓬圭。</text>
<title>遊砥平釜潭石谷村家 二首</title>,<text>夙駕度山川。寒日已亭午。雲木氣參錯。逕路通線縷。靑松好誰看。白石明可數。稱目得佳致。徐行息微苦。坡陁指近岸。呀豁見平土。有村八九家。淸流復映戶。田疇多未闢。薪炭却易取。父老二三人。相邀話桑稌。知我故來意。要我就隣伍。租稅雖云重。安閑不猶愈。古來避世人。深山自成聚。待我載耒耜。前林結茅宇。二今日復何之。立馬千山裏。卜居意未闌。尋幽行復止。淸溪蕩人影。鸂鷘雙雙起。釜潭旣中拆。鴉山亦前迤。群崖抱一壑。似惜花源水。軒冕倘可輕。仙區却在邇。耦耕何必惡。人生自適已。</text>
<title>次韻舅氏至後書懷</title>,<text>至後寒逾峭。幽居意甚長。古松深晩翠。微雪落曛黃。道在看消息。名留孰臭芳。莫言添線短。萬世此中忙。</text>
<title>寄重表弟愼伯擧 天翊○中進士南歸。又中漢試未講。○壬子</title>,<text>湖海今誰在。人才覺弟優。少年昇上舍。春日好南遊。舊識應靑眼。慈親尙黑頭。龍門更一躍。樂事可全收。</text>
<title>宛馬 見京榜新及第四十七人</title>,<text>宛馬初從月窟西。飛掦意氣爲君嘶。天寒却放東郊草。坐看長楸入萬蹄。</text>
<title>次老杜寄贊上人韻。跋釜淵圖敍。仍呈二舅尹祥之 百祥。</title>,<text>平昔抱微尙。眷眷山水幽。相期物外棲。一喏俄千秋。壺天安在哉。塵土難久留。吾舅本澹蕩。於世無所求。胡爲岐路間。坐歎人事稠。砥東我乃卜。林谷可全收。膏肓在泉石。此病何用瘳。安得携子歸。置居溪上頭。生當共一廛。死當分一丘。它年逸民傳。倘採農家流。</text>
<title>秋日觀穫浦內有作</title>,<text>秋日寅潭澈。殘霞具藪平。鳥行猶寂歷。魚躍太分明。聖際容疏放。生涯但鑿耕。不知問津者。何處濯塵纓。</text>
<title>書柳宜甫扇贈別 柳中生員試。將歸古阜。</title>,<text>上舍停歸騎。東皐正掩扉。隔年初邂逅。臨路但嗟唏。水國連秋雨。山村帶晩暉。湖南好風味。回首意多違。</text>
<title>送具得元赴昌城</title>,<text>世議猶多梗。人生當語離。如何西塞役。長在暮秋時。木落騷家怨。天寒旅夢遲。應同春社燕。經歲是歸期。</text>
<title>山菊花</title>,<text>山菊世不數。由來名品微。無心供采掇。觸手暫芳菲。蘭蕙竟難恃。風霜空自威。徘徊幽澗底。似汝亦云稀。</text>
<title>偶興</title>,<text>自有無心境。詩功到不能。山家風掃葉。野渡雨催僧。默坐垂靑竹。徐行信赤藤。龍門更佳致。年露白雲層。</text>
<title>次舅氏漢都六韻 時遷都之議未息</title>,<text>聖曆基千祀。雄都擁百神。表山開魏闕。圭日正楓宸。地勢民依毫。星文帝賜秦。新宮光舊貫。率土望深仁。金馬籌頻問。雲臺議更新。五陵佳氣在。回首太平春。</text>
<title>遊蕩春臺 癸丑</title>,<text>偶爾携諸子。悠然會夙心。淸流傳小杓。急雪惱新吟。不覺城塵近。渾疑洞府深。斜陽有餘戀。立馬望千岑。</text>
<title>僧伽寺</title>,<text>配極尊靈嶽。棲眞閟化城。燈光萬家迥。磬韻上方淸。擾擾區中事。悠悠象外情。松風涼睡思。默坐寸心明。</text>
<title>途中謾興近體 二首</title>,<text>浩浩淸江水。欣欣麗日輝。花明觀物態。魚躍悟天機。古意春深好。塵心世外非。應須一丘壑。投老願無違。二曠野雨新膏。田家罷桔橰。輕輕抽小麥。歷歷映靑袍。水牿鐘音迥。山鷄錦尾高。行行富詩景。鞭箠不知勞。</text>
<title>題畫鵲二幅</title>,<text>啞啞求其朋。枯査凍如鐵。向夜好深棲。天風吹欲雪。二風雨擺枯樹。縮咮眠未安。毛茸莫振刷。日出始應乾。</text>
<title>孟夏。自京還驪江詠懷。用老杜韻。</title>,<text>皇天初賦命。無聖愚才拙。一落形器中。萬品方戾契。至人葆其眞。爽若秋霽豁。昧者等拘囚。氷炭相冷熱。草木混臭腐。蘭桂獨餘烈。乾坤方淸夷。我生在良月。萬曆甲申十月 仙人下東瀛。授以長生訣。斯文承祖德。庶幾無玷缺。奇痾忽潛遘。世故稍移奪。惟思抱經籍。獨往老巖穴。偶出聲利場。素心頗湮渤。不上光範書。謬忝金門謁。風波起陸海。山動巨鼇沒。人皆小遠志。吾得收晩節。叔山兀者也。聖門未宜絶。明明求仁義。誰使爾滅裂。回車避側徑。脂轄思遠發。歲月坐蹉跎。眷眷情彌結。歸迷苦黯黮。從善患截嵲。投身寂寞濱。常懼神外滑。文章霧豹藏。樂意山雌戛。翻覆笑雲雨。依攀謝瓜葛。充腸足蔬稗。禦臘纔短褐。無道吾不隱。有道吾不出。願作漫浪人。聊自補短闕。昨者遊上都。壯觀神欲活。河淸屬昌期。顯冊備儀物。三勳臣會盟上尊號。大禮成。 百牢合神示。千官競齋慓。華嶽夾鉤陳。淸都儼太室。銘金以爲券。指山以爲質。宮花隨醉帽。禮容僩且瑟。西賮出裘馬。南包解橙橘。衢尊洽輿臺。華衮潤枯骨。優優彌天地。小子安敢述。黃鵠摩蒼天。窮魚守一轍。群俊各占躔。孤生易搖扤。明堂樹柱石。風雨不撓折。寒儒荷庇庥。亦可安勃窣。鍾鼓眩爰居。衣冠迷於越。歸休莫躊躇。及此鬢未雪。明月慰吾行。淸風解吾渴。挐舟上滄江。行李何卒卒。松蘿斗峽深。雲水大灘咽。弊廬石瀨北。一丘藏曲折。從玆事田畜。幸免編伍卒。勖哉歲寒心。斯言終不伐。蕭生肯碌碌。王子非屑屑。鄕名君子居。史錄徵士卒。葑菲敢自珍。來者倘采掇。</text>
<title>漢都八景 月課</title>,<text>畿甸山河天開神甸冠麗羅。表裏雲山擁漕河。千古地靈龜定墨。四方都會榦持柯。鉤陳太乙星躔正。紫蓋黃旄瑞氣多。願使洪基綿億載。古來形勝要人和。都城宮苑宮闕壯神京。五色雲虹繞紫淸。萬雉峥嶸環禁籞。六鼇彷像戴蓬瀛。籠煙不散芳林靜。淑景徐移御路平。共識羹墻勤聖慕。方隨燕雀賀重成。鍾街觀燈天街如水月如氷。士女排萍看掛燈。萬炬銀花明似晝。九枝雲葉散成棚。輪蹄合沓香塵起。歌管啁啾瑞靄凝。剩見中興人物盛。非關傳照效禪乘。箭郊牧馬望中雲錦布官郊。豐草靑靑蓋地坳。迥立向蒼明旭日。長鳴噴玉颯風颵。房精舊入耽羅貢。駿骨常隨太僕抄。最喜華陽 亭名 高絶處。一樽臨眺聽吹鐃。西江漕泊寒潮瀲瀲浪侵堤。水市喧喧日向西。滄海轉輸紅粟溢。黃龍伊戛布帆齊。村童物色爭來問。沽客奇贏各有携。卽是風流五方會。更宜摹寫屬新題。東門敎場玉道逶迤繚粉墻。蛟龍影裏敞華堂。分曹射鵠懽聲合。試手搴旗疊鼓忙。講武昭戎遵古制。誇胡校獵陋長楊。詰兵豈是佳兵計。敎戰方須卽戰場。濟川翫月第一江山表濟川。風光何許最堪憐。碧波千古菱花動。明月三更桂魄懸。銀色界成超濁世。水精宮敞降眞仙。衣冠此地來遊慣。滿眼歡華二百年。盤松送客鳳城西畔萬株松。多少行人別恨濃。繡轂銀鞍紛去住。金樽玉斝好從容。煙華黯黯迷芳草。日脚亭亭下遠峯。最是風流愁絶處。一聲淸唱送情儂。</text>
<title>題寓舍壁</title>,<text>迕俗仍牽俗。逢時不入時。斯文還是病。我輩竟成癡。城闕身何杜。山林計又遲。空將獨往語。做却十年詩。</text>
<title>謝愼仲擧 海翊 寄曆書 愼以禮郞兼外史○乙卯</title>,<text>左史書雲處。南曹告朔辰。故人猶厚意。新曆亦希珍。老去悲鳴鴂。端居感踣麟。從來繫事筆。不獨屬詞臣。</text>
<title>述病篇 八首○沈生安世弱年重恙。爲作述病篇。做陶貧士詠。寄之。藥物之暇。時一詠之。亦足遣窮寂也。○士詠下。有得士篇九人五字。而篇是八首。人是十一。故今刪五字。○丙辰</title>,<text>稟生有厚薄。陰陽日乘凌。疾疹由此作。聖賢亦嘗曾。比如善養禾。或逢秋未登。懸天信無奈。存己吾可能。返志解外拘。肘方聊可徵。二弱齡抱沈痾。閉門動一紀。及瘳已衰暮。世事行已矣。君同隱侯籍。文雅亦相似。更聞不勝衣。造物眞戲耳。高歌河上曲。向來多此士。三維摩元自病。俗人疑示疾。形骸豈殊衆。超悟獨無匹。不言不二門。萬言從此畢。笑謝文殊師。淸風生丈室。四淋雨十日來。子桑殆病矣。裹飯往飼之。故人情未已。跰𨇤自鑑井。造物眞劇技。乾坤大父母。二五爲經紀。何勞問同異。一笑但相視。五長卿臥茂陵。白頭抱消渴。杜老餐巴水。畫省阻朝謁。文章自娛戲。聲價共硉兀。我讀北征篇。孤忠耿日月。如何東封作。千載困斧鉞。六趙生少沈綿。銘墓以自恫。死生亦大矣。何苦先悤悤。君看仲卿妻。諫泣牛衣中。丈夫重意氣。一病非天窮。七吾憐玄晏子。一生抱痼沈。惟有滿架書。歲晩慰愁襟。亦聞劉公榦。三年臥漳潯。斯文不自資。大名猶至今。七子讓先盟。三都借餘音。八胡公墮橋日。尙覺心魂驚。十年一遘癘。視死如視生。伯恭少患急。菲食乃櫻情。一朝養痾臥。觀書意忽平。賢人貴自省。履險愈進程。百歲仰高山。肯爲災豎嬰。</text>
<title>鴉谷作</title>,<text>櫟葉未辭樹。林風故作哀。春歸山尙瘦。日暮客初廻。鷄犬尋常慣。柴荊寂寞開。獠奴久相等。蔬甲映盤杯。</text>
<title>次韻答舅氏雨中招飮</title>,<text>隔屋鳴鳩時一聲。淡雲疏雨惱淸明。不辭騎馬溪橋滑。也勝東華役役行。</text>
<title>歌姬爲鹽商婦 舅氏家退婢</title>,<text>禁城花月舊風流。一下靑樓二十秋。莫向江船歌妙曲。棹謳漁唱盡啾啾。</text>
<title>次舅氏春懷 二首</title>,<text>雖與人事接。自然春意深。年光看逝水。物理可揮金。隱几花枝近。繙書雨點侵。淸吟那得已。園鳥亦和音。二有逕人稀到。開門草已深。林風花拆錦。溪日浪飜金。萬象皆同趣。窮愁莫遣侵。古來歌絶調。不必要知音。</text>
<title>舅氏被馬嚙傷胸。戲作長歌。</title>,<text>老舅雖衰膽力觕。每欲爲君西擊胡。一落田疇意不稱。新買東家宛馬駒。宛駒齒長性猶獰。驤首不受靑絲拘。左牽右防豈所戒。戀主反噬曾不虞。閉門經日有憂色。佳辰忽過誰與娛。距踊三百也未妨。捫足一笑眞良圖。公不見少游澤車笑家兄。征蠻幕中方一吁。堂前寸地有險難。萬里封侯計亦迂。請公賣馬買烏犍。仍令虎兒捉犗李甥扶。滿村花雨看春耕。林間醉倒聞提壺。</text>
<title>夜歸次韻口號</title>,<text>斜月引巾影。空山聞履聲。家人猶未宿。燈火半窓明。</text>
<title>小酌成氏家</title>,<text>住近寧相憶。時來罄一歡。把杯談世倦。留句惜春殘。小牖叢花映。空林暮雨寒。老年丘壑意。隨分只心寬。</text>
<title>永新燕</title>,<text>萬事悠悠一笑揮。草堂春雨掩松扉。生憎簾外新歸燕。似向閑人說是非。</text>
<title>和舅氏初夏</title>,<text>江皐隆景靜林亭。細草微風嗅晩馨。心定不分虛室白。眼昏猶愛古編靑。鸎簧滿谷疑宮徵。蛛網交簷自緯經。物色漸新身轉老。只須高臥送殘齡。</text>
<title>將赴關北。留謝江鄕諸友。北征錄</title>,<text>草草此爲別。悠悠何許人。有官仍去國。求養更離親。江水最深地。山家無限春。終當投使檄。斗酒會西隣。</text>
<title>餞席口號</title>,<text>殘酒酌未盡。故人情有餘。歸舟明日遠。回首定何如。</text>
<title>抱川道中。次具姊兄扇韻却寄。</title>,<text>醉別不成語。覺來關嶺脩。家山知已遠。猶倚驛西樓。</text>
<title>度鐵嶺 四絶</title>,<text>萬穴風雷隘。孤峯日月回。咸關更何許。西指墨雲堆。二百折緣崖轉。風雲在上頭。憑高錯回望。何處是神州。三爲問壟頭水。何能達漢江。朝宗無限意。一洗淚痕雙。四險阨曾知命。蒼茫始欲愁。今朝過鐵峽。昨夜夢康丘。親舍听在</text>
<title>沙峴 自鐵嶺抵安邊。斜徑所由處。</title>,<text>沙峴偶同名。偏驚旅客情。禁城西畔路。前歲踏靑行。</text>
<title>定平館次韻 二首</title>,<text>草昧經綸際。山河慘惔中。百年疑隔日。千里颯餘風。塞近雲如墨。城高海若空。有詩分氣象。不用擬宗工。二故國杳何許。浮雲極望中。長亭三伏雨。虛閣五更風。雁塞行將遍。麟臺計已空。古來懷利器。不必試良工。</text>
<title>登樂民樓。與都事許子賀 䙗 丈談飮。追賦記興。三首。</title>,<text>崇墉迤轉逗雲端。西得華譙凭曲欄。直壓滄江侵海闊。遠開靑嶂畫郊寬。英雄百戰空千古。文字今來遂一歡。此地幾人拚此會。山靈休作俗塵看。龍蛇何代鬪崢嶸。自有眞人便廓淸。千里來遊獨悲慨。一樓形勝自昇平。閭閻匝岸芳塵鬧。島嶼浮空碧海晴。北岳東湖知不減。憑軒默感故鄕情。粉堵丹楹照碧濆。虹橋中拆漲波奔。魚龍咫尺生風雨。烏兔西南割曉曛。吐鳳高文申學士。騎鯨大句許參軍。孤臣謾抱先憂志。悵望天閽隔暮雲。</text>
<title>城津鎭 二首</title>,<text>吉城西北是滄津。奇峯斗入浪波嗔。湯池鐵壁壯相敵。圬戶鹽盆環作隣。粉鵠暮張風滿閣。靈鼉宵擊月臨闉。飄然欲駕仙槎去。方丈蟠桃第幾春。第一二。初本作吉州滄海之東津。奇峯斗入波浪嗔。北來山勢欲橫奔。忽入滄溟搤未分。一帶襟喉初設險。數村漁採自成群。紅樓坐見扶桑日。畫角吹開鬱島雲。官職神仙俱入手。數奇誰惜李將軍。僉使名李胤緖。爲索新題。</text>
<title>次韻奉酬許都事</title>,<text>憶曾携袂地。觴詠畫樓中。魯酒多還醉。燕歌咽未終。拍天江漲海。吹野雨兼風。物色牽豪興。無勞泣道窮。</text>
<title>富居站 在富寧。卽古慶源府。</title>,<text>龍城催曉角。富縣報夕炊。玆地絶深阻。萬山集海陲。川原亂縈紆。樹木鬱參差。周遭似郛郭。隱約迷谿逵。昔作狐兔窟。官兵不敢窺。聖武旣無敵。要荒亦坦夷。桑麻闢奧區。職貢隨土宜。郵亭有新築。戍壘仍舊基。形勢豈不勝。廢興各因時。安邊與化俗。自古須良規。</text>
<title>櫟山縣 在會寧</title>,<text>櫟山最多櫟。楓林相映紅。中有古亭障。地形如樊籠。金飆搜幽壑。玉泉鳴深叢。不知巖洞間。底處官路通。逢迎煩府椽。呼集走郵童。伐檀尙有愧。何況病纏躬。歸休對黃卷。庶以明深衷。</text>
<title>鹿野峽</title>,<text>喧然戎馬際。偶與幽事幷。奔岡阻塞隅。開闢兩峽成。千崖隱曉色。萬木酣秋聲。石滑誰鐫鑿。泉深自淙琤。憶在驪浦口。常穿砥峽行。佳境猶趁人。故國渺脩程。塵纓愧自縛。賞心何由盈。</text>
<title>撫夷堡。次東岳韻。東岳。李公安訥號。</title>,<text>城頭擊鼓啓重關。城外鈴聲候騎還。莫問征夫行遠近。長江北岸是胡山。</text>
<title>阿山堡次韻</title>,<text>辮髮雕題未盡賓。黑貂黃獷阻關津。徒看砦戍紆天險。誰挽江流浣塞塵。意氣尙存腸似鐵。功名可待鬢如銀。高樓落日盈樽酒。一任風沙泥殺人。</text>
<title>慶源府次韻</title>,<text>塞雨初乾霧似塵。黃楡白草莽無垠。曾聞漢將開關隴。尙想邠墟啓聖眞。粉堞丹樓秋轉麗。鳴笳疊鼓暮還新。何人解畫平戎策。獨倚胡床撫劍頻。</text>
<title>訓戎鎭次韻</title>,<text>地勢東回注古隍。河流中拆界窮荒。旗亭烽櫓蟠空壯。驛路風煙接塞長。漢代封疆曾得策。奚兒藩落自誇強。雄關鎭節皆殊錫。莫使邊頭報白囊。</text>
<title>雙巖歌。贈主府具令公 德齡。</title>,<text>胡山矗矗胡雲黑。中有千里之長江。長江號怒兩峽束。東得雙巖相擊撞。雙巖削立幾百仞。仰睇突兀神魂愯。自從混沌開闢來。夸娥雷斧力能扛。剝開山骨打成片。雕鎪稜角出硿矼。儼如壯士橫部曲。只許斷頭身不降。伏波銅柱安足誇。天將華表捍箕邦。君不見綾坡老將仗鎭節。又不見德水詞客擁油幢。詩鋒武略不兩大。直與雙巖添一雙。是時秋高日色薄。風煙慘慘迷旌杠。巖間俯瞰馮夷窟。茱萸錦席葡萄缸。三更風起水氣昏。但聞嵌竇呑濤瀧。吹鐃擊筑間靑蛾。高焰燭山明銀釭。百年行樂且隨地。安能辛苦守書窓。磨崖請刻雙巖詩。留作關山曲一腔。</text>
<title>九日。題茂山鎭。爲李僉使 希建 作。</title>,<text>草草重陽節。蕭蕭萬木秋。長風吹客袂。落日倚山樓。雜虜窺邊數。層城制勝優。平生報國意。衰晩恐長休。</text>
<title>寄尹秀才 宿櫟山夜</title>,<text>人來月正圓。人去月還缺。空館忽相思。山風吹燭滅。</text>
<title>題廣濟院</title>,<text>舊館秋初別。重來迹已空。溪氷澌夕照。林雪落回風。故國窮愁外。華年短夢中。無人話款款。駐馬恨悤悤。</text>
<title>古怨贈人</title>,<text>油燈低映席。蠟燭高照床。兩影相交有厚薄。參差宛轉夜未央。君心與妾旣不同。請看壁上燈燭光。</text>
<title>鏡城 十絶</title>,<text>豆滿江南磨嶺北。天開異域限神京。竝呑割據當時事。戰伐飛騰後世名。誰信邠郊是朔方。射龍符邁斷蛇祥。分明日月初基地。慘憺風雲古戰場。箕封初棄沃沮彊。麗代纔收旋覆亡。看取聖朝何似業。百年文物徧狼荒。詩書命帥金宗瑞。勳戚專征尹侍中。遺廟卽今難竝祀。史家那得獨褒功。申公一箭解重圍。鄭子三麾破敵歸。關外雙忠懸日月。空令壯士涕交揮 申砬，鄭文孚。南臨鯨漲北龍城。二百年開細柳營。白虎符分都節制。靑油幕佐一書生。江邊番落移新穴。山外穹廬但舊基。見說東胡初合倂。將軍不是少愁時。縱使嫖姚臨翰海。能令書記勒燕山。只緣窮塞人煙少。誰與長歌入漢關。介馬山前秋草白。黃龍城外暮雲黃。西風一笛傷心事。不爲登高望故鄕。征謀治法無人問。短劍長裾此道非。萬戶封侯堪一笑。從軍貯得百篇歸。</text>
<title>慶興江邊。風日甚美。有江漢間意。二首。</title>,<text>豆滿江回處。胡山稍覺低。丹楓深映渚。宿雁起喧隄。故國咸關外。吾廬漢水西。風光應若此。擧目意都迷。二江水東流去。行人却向西。寒沙秋自落。白草望還迷。景晏搖征旆。風高咽畫鼙。仍思砥峽路。匹馬度淸溪。</text>
<title>柳亭詞 在雉城西</title>,<text>城邊柳八九株。春來接巢鶯。秋後啼棲烏。下有行人征馬嘶悲。泉北注日西低。風吹細雪作絮飛。腸斷關山欲別時。</text>
<title>衝雪訪七寶山 五絶○北征錄止此</title>,<text>浮嵐澒洞迷仙窟。積雪槎牙閟化城。不有長風吹午景。百年虛作此山行。右喜晴石作招提屹幾層。靈風吹雪露觚稜。虛疑瑞色盤空處。猶有千年坐化僧。右寺巖巖頭群佛拱天尊。爲問如何是法門。方悟維摩淸淨敎。化成堅質默無言。右千佛巖臺名會像寺開心。萬物縱橫總一襟。未到臺巓說臺意。貧人談寶古猶今。右會象臺奇巖從古作玄關。石室金堂祕此間。至寶早知難取玩。非緣阻雪却催還。右門巖</text>
<title>送沈德用 命世 南歸。兼寓伯氏德顯。光世○德用之季安世來此學習。安世旣歿。德用携其神主寡妻來宿而去。情事甚惻故云。○丁巳</title>,<text>白首此爲別。玄童不復來。鴒原今寂寞。鸞匣亦塵埃。客淚隨江雨。鄕書折嶺梅。因聲澤畔老。未死會相陪。</text>
<title>野酌</title>,<text>携酒松林下。松風吹酒缸。酒行人亦起。孤月墮前江。</text>
<title>和鄭德餘 百昌 感春韻</title>,<text>門前車馬日相催。任見春霖逕覆苔。名酒可能千日醉。殘花尙有數枝開。缸村老蕨無時論。甓社靑楓合賦才。不爲謀官空蹛跡。山靈應只待歸來。</text>
<title>砥山道中</title>,<text>雲山擁馬去。蘿逕少人行。卸轡柳林晩。濯纓溪水淸。怪禽相可否。亂石自縱橫。觀物悟眞理。吟詩愜遠情。</text>
<title>少憩釜淵亭</title>,<text>魯公舊隱處。微逕尙可尋。幽潭映衆色。喬木澄疏陰。浮艶間好卉。哤音多異禽。淸風脫然至。聊爲濯塵襟。</text>
<title>送沈進士 檼 南歸 二首○君嚴君及外祖分謫海西嶺南。外祖父母今年逝。</title>,<text>地隔西南海。天分父祖居。春秋七來往。存歿再欷歔。鳥道雲霾棧。蠻溪瘴染祛。艱危各努力。書信莫敎疏。二南過千重嶺。中藏百丈湫。君今輕絶險。我亦記曾遊。賣宅身如寄。求田策最優。炎州多桂樹。爲卜小山幽。</text>
<title>白鴉谷作</title>,<text>仲秋潦始歇。山行道彌艱。斜陽映亂水。曲折喬林間。蕭蕭倦馬嘶。稍稍棲鳥還。秋花滿豆田。蟋蟀鳴柴關。老僕忻我來。蔬糲足怡顏。俗節須上塚。霜露驚心頑。歲月詎幾何。杉葛已迷山。平生有志尙。出處庶一般。歸田苦征賦。入朝困譏訕。何爲棲棲者。母老兒女孱。寸心雖不昧。雙鬢忽已斑。卽此悼前志。流淚空自潸。</text>
<title>梧木館 長湍府○海西錄</title>,<text>去京已三朝。遠塗誰相送。臨津不可問。梧木無留鳳。靑山獨趁人。秋色霽寒霧。小邑經亂離。重賦凋民衆。長官困將迎。見客劇思痛。遊興頓蕭索。孤愁無處控。行行記所見。一一夢中夢。</text>
<title>大興廢寺</title>,<text>古殿無僧語。遊人到亦稀。滿庭紅葉積。秋日自斜暉。</text>
<title>山城 在九月山極頂四王峯下。下有三聖廟。</title>,<text>懸軍轉栗上嵯峨。蠻觸相爭世幾何。惆悵四王攀不得。帝鄕千歲白雲多。</text>
<title>白川館</title>,<text>滯雨江陰縣。乘昏次白川。微霜欺弱柳。暗水謁高田。俗薄資鞭扑。心勞恥聖賢。山林托衰疾。身計始應全。</text>
<title>登四王峯</title>,<text>手拓金華頂。飄然最上層。靑雲高未動。碧海迥逾澄。逕拆千重石。巖垂萬歲藤。仙居卽此境。何用羨飛昇。</text>
<title>席島述事 殷栗</title>,<text>積水不可極。環洲自成域。周遭浦港深。浩洶潮波激。古應置亭障。今猶遣候斥。主將弛征防。蠻兒潛悖逆。侁侁在原馬。毛骨猶可籍。歲失十二三。豺狼恣剮傑。化行畜亦繁。時艱事皆格。安得張景順。一試雲錦色。</text>
<title>椒島 豐川</title>,<text>朝辭柏串岸。夕次椒島灣。風潮喜相違。洶涌增濤瀾。況當巨石礙。帆楫免摧殘。泊船念歸程。幸濟時猶寬。丈夫誓許國。無益秖自完。細務亦勞民。豈不爲素餐。勿復憚艱險。天命乃所安。</text>
<title>迎暉樓 二首</title>,<text>去國葵心切。迎暉在此樓。登臨寒日晏。惆悵亂山稠。不道風霜苦。非兼瘴癘憂。衆芳同草莽。天意爲誰秋。一脫略驚濤險。來憑古郡樓。片雲猶海色。初月已城頭。忽忽身疑夢。星星鬢欲秋。元龍豪氣盡。空抱仲宣憂。</text>
<title>龍井 長淵</title>,<text>高陵迤中野。其下龍所宅。有冽百丈泉。瀦爲千畝澤。旁有仇池穴。分流兩不隔。津津溢溝澮。渺渺開阡陌。湯憂不爲減。鯀汩不爲逆。嗟龍之所爲。爻象同太易。不作翀天飛。恩威資霹靂。五運遞雨暘。天瓢豈易滴。不如在田間。伈伈祕靈蹟。蛙黽爲友朋。潢潦與滲液。坐令淵康民。荒年餘稻麥。下流身自安。有能功可籍。吾儕勿嗟卑。物理斯可格。</text>
<title>鹽水浦。觀石竇石壁。</title>,<text>水與山爭長。山隤石只存。旁開神禹穴。對立祖龍門。用立石爲秦東門事 浪蹴天傾蓋。苔深鬼劈痕。平生探奇勝。到此欲無言。</text>
<title>宿梧漆浦</title>,<text>路入二家聚。人稱萬戶營。松濤偏近枕。海霧欲沈城。夜久靑燈影。天寒畫角聲。此行非補國。何事謾勞生。</text>
<title>麒麟島 瓮津</title>,<text>于嗟麒麟島。何代產玆祥。麟去島亦空。久爲官馬場。官馬非龍種。駑蹄百匹強。腥煙何羃羃。衰草何茫茫。時見狐鼠穴。烏鳶窺聚糧。麒麟竟安在。使我涕滂滂。</text>
<title>宿康翎。値大風雨。</title>,<text>祖歲已崢嶸。前途尙幾程。天風斷晩渡。海雨入荒城。盛世身何補。微官謗易嬰。不眠容萬慮。寒燭泣殘更。</text>
<title>烽火行</title>,<text>日夕見烽火。烽火通長安。長安西掖垣。前對終南山。平安一炬近臣報。禁鼓初聞煙樹間。燦爛遙侵朱雀桁。晶熒欲射蒼龍榜。玉堂金闕鳳城內。朱樓繡闥紅塵上。此地望烽火。烽火亦可悅。白日西傾明月出。羅帷寶帳情儂設。豈知黃雲海戍寒。行人夜夜心腸絶。邊風朔雪少光輝。獵火漁燈共明滅。水寨沈沈更鼓稀。嚴霜一寸生鐵衣。君不見鼇山寨下寶河谷。雲頭一點如孤燭。壯士當歌慘不驕。寒燐生郊山鬼哭。年年烽火還相見。空使香閨淚相續。</text>
<title>龍媒島軍船諸具未集。小詰吏人。聊述此以遣懣。海州</title>,<text>郡邑多簡書。王程接冠蓋。安西大都護。吏民劇狡獪。職事各有需。鞭箠促期會。余況淹末迹。仁威總無奈。焉能問人瘼。但自憂馬害。天寒孤島中。日暮重溟外。信宿不遑寐。勞歌雜悲嘅。何當振俗塵。短蓑釣煙瀨。</text>
<title>延平島述懷 海西錄止此</title>,<text>有身卽有患。無才詎無累。假如莊生言。木雁各爲崇。微班仰聖明。拙迹困驅使。歲之十一月。延津有行李。船開溟漲闊。帆逆風潮至。篙師絶叫呼。生死一彈指。夜投草茇中。煙霾侵骨髓。復聞蠻子橫。茫然畏匡意。垂堂昔日戒。泯默反自愧。休矣且無然。乃爾身上事。</text>
<title>元日書懷 己未</title>,<text>已判餘生短。從看舊歲徂。谷寒仍蟄燕。山晩有慈烏。應俗三杯酒。俗謂歲酒三杯 關心十字符。朱子書桃符云。愛君希道泰。憂國願年豐。 艱危兼拙薄。丘壑豈良圖。</text>
<title>初三日又作</title>,<text>開歲又三日。浮生半七旬。詩書餘素業。天地一陳人。斗膽仍孤憤。雷暘自久貧。只應桃柳色。依舊滿城春。</text>
<title>送朴魯直 𥶇 之任安東 二首</title>,<text>四嶽官居壯。岐江節鎭雄。農桑猶朴俗。絃誦尙儒風。自古巡遊地。須君保障功。疲氓要蘇息。莫厭簿書叢。二昔在承顏地。郵亭歲再更。湖樓乘月上。嶽寺繞花行。忽忽心如昨。哀哀夢亦驚。憑君語耆老。一壑保餘生。</text>
<title>遊釣臺。送沈德用挈家南歸。古詩六篇。</title>,<text>溪臺雪已盡。浩浩淸流過。蘭芽始萌達。柳條初婭姹。靑春方淡蕩。白日自閑暇。斯時不共歡。世事一埤我。高談稍可縱。親愛咸在座。二溪毛可以湘。濁醪可以揮。中觴忽不樂。故人從此辭。浮雲日已遠。嶺陸曠無期。努力勉素守。德音俾莫違。三居人重別離。遊子輕行役。人事固以然。所悲寒暑易。惻惻臨衢岐。靡靡踰阡陌。回風卷行塵。不見征馬跡。四磔磔山鷓鴣。擧族本三河。北風吹短翮。南移炎海涯。黃雲苦竹林。盡日鳴相和。非無燕雀欺。幸免矰弋加。回語雁門壻。歲晩期無他。五梁鴻竄會稽。孟光謝粧梳。阿戎已見器。道鞰才有餘。況携姜肱被。共扶潘岳輿。人生此獨難。餘外可頓除。公但讀書策。何方不宜居。六煌煌嵩善鄕。邈哉多前修。其人骨已朽。存者尙可求。逝欲從君去。將駕且復休。古今不同趣。賢愚非一流。片語或齟齬。終身遺悔尤。不如讀我書。反身師孔丘。</text>
<title>金將軍 應河 挽詞 代人作</title>,<text>狼山殺氣漲猪江。西北衝飆捲旆幢。八石絃開天爲怒。雙龍劍折虜猶懼。總戎 指劉廷等 韜略空爭死。元帥詩書早納降。一箇摧鋒全節者。漢蕃功烈定誰雙。</text>
<title>孤鴨 火時。鷄犬諸畜盡熸。獨一鴨喪雄依依。可念。</title>,<text>孤鴨翅翎短。依依傍小軒。有家今亦燬。失偶爾猶存。水淨頻窺影。林疏幾警昏。仍思經戰地。嫠婦哭秋原。</text>
<title>秋雨嘆 三首</title>,<text>夏旱不堪山濯濯。秋來纔見草鮮鮮。荒畦又苦十日雨。斗米欲放千緍錢。況聞軍興轉輸急。差科簿吏當門立。逋逃更恐罪連保。室中夫妻相對泣。雷車電轂驅紛紛。天地泱漭皆玄雲。亂流已失南北巷。昏陰不識宵晝分。四壁無人眼花黑。床床屋漏無停息。誰居廣廈自歡顏。坐看華簷白練直。山中白屋纔三數。力貧何以興百堵。開田種黍復種稻。終歲愁風復愁雨。古來志士甘飢寒。出門四顧行路難。園中葵藿亦向日。淚葉泫泫何由乾。</text>
<title>秋懷二首。效李滄溟體。</title>,<text>病起看秋色。高齋趁落暉。松林稍疏豁。菊蕊已馚馡。白髮新開鏡。淸霜舊裌衣。敢論生計穩。心事幸無機。二山徑久無客。斜光共寂寥。獨行驚落葉。孤嘯助淸飆。日月容顏改。風波膽氣消。長懷首陽士。萬古一高標。</text>
<title>宿香谷盧可尊墳庵</title>,<text>跋馬投隣塢。連裾共佛龕。相從渾漫興。世故不須談。曙色和煙淡。秋聲得雨瘖。却嫌歸馬倦。山徑劇嵁巖。</text>
<title>送慧日比丘入五臺山。用五峯 李公好閔號 韻。時余荐經災疾。有感於因果之說。有下句。</title>,<text>海岳皆仙蹟。臺山獨地靈。天臨瓊島近。月傍鑑湖明。雲水稊先熟。風霜蕙易零。昌黎留服意。可獨作人情。</text>
<title>遊鬱巖。贐惠宗禪師入五臺山。二首。</title>,<text>偶憶曾遊處。捫蘿度幾層。松疏堪繫馬。月上有歸僧。離俗皆禪境。忘機是佛乘。塵勞隨日出。幽賞恐無憑。宗時下村巷。沙彌報曉月當歸。如期果至故云。江出峽門開。禪房百尺隈。淸流分素礫。細逕入蒼苔。直可超三界。何須向五臺。東溪病居士。遲汝隔年回。</text>
<title>次韻題叉溪賞月帖 竝小引</title>,<text>叉溪洞。卽中隱寺漢陰 李公德馨號 相公墓山也。相公在時。嘗以上元夜休澣賞月。爲此帖。付守僧杏壇。搢紳屬和者。多在相公捐館後也。己未仲冬。自京還鄕。過鄭德餘江舍。與茂叔 任疏菴叔英 同和。是日大雪。見說叉溪洞。丘原木已盤。風流今日盡。月色每年看。關塞煙塵黑。江湖雨雪寒。高山那更仰。歸去歲將闌。</text>
<title>觀赴北軍</title>,<text>聞道深河役。秦兵盡不歸。猶煩湖外卒。欲解瀋陽圍。朔吹生金柝。飛霜避鐵衣。元戎新策略。但去莫相違。時張尙書晩。代姜弘立爲帥。</text>
<title>途中志異</title>,<text>聖主殷憂世。皇天大動災。晴冬虹貫日。靜夜地驚雷。水旱蟲霜倂。兵糧賦役催。孤臣北望眼。迢遞暮雲堆。</text>
<title>宿宗兄汝實 樴 宅 二首</title>,<text>西麓舊園林。重遊十載心。梅花寒擁雪。竹色晩吹陰。把酒追前賞。留燈和苦吟。休言別時近。却勝夢來尋。二愛此園池古。朝來雪正深。梅花南國色。客子老年心。天地容孤詠。風霜避淺斟。不堪湖海月。依舊照分襟。</text>
<title>葛嶺</title>,<text>湖州路皆平。葛嶺獨險傾。連峯立削鐵。松柏皆側生。中懸一線路。屈折如蛇行。奔濤激回風。白日爲晦明。況當臘月交。雪塞氷崢嶸。行人相扳牽。羸馬顧且鳴。向來邛坂心。不爲好爵嬰。骨肉有睽離。玆行非徇名。神完險則夷。道勝賤亦榮。因歌遂成詩。庶幾達者情。</text>
<title>光山途中</title>,<text>湖外舊名城。十年還此行。田園經大旱。丁壯避西征。往迹蕭條處。孤襟感慨情。依然一布素。本不繫蒼生。</text>
<title>自光州還到家。寄伯擧族弟。庚申</title>,<text>本乏靑雲器。俱將白髮親。田園乃得地。疾病復爲人。不朽文猶遠。無機道自眞。一床三夜語。怊悵又經旬。</text>
<title>海翁亭八景</title>,<text>海門落照杳杳小洲西。煙波千里色。時見遠帆明。潮開忽無跡。禪峯霽雪雲際白崔嵬。西峯曉來雪。寒旭未昇東。分明散綵纈。竹逕淸風慽慽數叢碧。微微一逕開。風枝自掃籜。似爲幽人來。松皐涼月一鶴過滄洲。松林唳淸響。幽人向月明。踏遍參差影。荷塘聽雨誰傾泉客珠。瀉此銅仙掌。風軒近小池。臥聽玲瓏響。梅塢尋春一枝兩枝發。春光續續回。幽香莫漏洩。直待夜深來。前浦觀魚小網漉蝦蟹。大網遮鱣鰌。家居近浦口。日落始回舟。後園收栗仰看栗房罅。俯迷林葉堆。山裏擁爐火。坐待携筐回。</text>
<title>定遠君挽詞 二首</title>,<text>濟濟躬圭列。堂堂骨格淸。今王貴介弟。一代大勳盟。夭壽誰差等。哀榮世莫爭。向來侯伯表。幾箇保全名。二昔忝梁園客。恭承禮數隆。歡緣十載外。凶耗萬山中。不惑誠爲夭。殊恩且有終。況多麟趾慶。長見二南風。</text>
<title>寒食 二首</title>,<text>寒食屬三日。空山又一春。松楸頻雨露。鹿豕是朋親。不見風塵色。猶全土木身。仍憐柳員外。哭望桂江津。二寒食屬三日。良辰摠可誇。松林無觸鹿。麥飯有投鴉。不愧介山隱。仍携龐老家。向來幽獨意。非故厭奢華。</text>
<title>淸明日。無酒簡隣友。</title>,<text>纔臨寒食又淸明。但覺春愁逐日生。芳草已看閑處徧。怪禽頗厭寂中鳴。貧兼景物渾無事。病向交遊太薄情。不爲禁煙廚火絶。數杯安得對君傾。</text>
<title>李汝豪 挺賢 與朴生以唐携酒至</title>,<text>三日是寒食。四日又淸明。能來浮白飮。未負踏靑行。續續山榴綻。時時谷鳥嚶。過從莫辭懶。節物漸關情。</text>
<title>農兒生日。悼念十首。</title>,<text>農之喪也。每欲述以詩若文。以存其彷彿。且紓其中懷。則把筆屬意。魂悸手掉。終不能成章。歷歲。始得四字二十章及哀二畜賦一篇。藏之篋笥。時一發視。俄熸于火。不復記錄。其或遇境觸懷。一二語及之者。多是戊己間作。而亦俱燼焉。今年三月十三日。値其故晬。家人設饌澆酒其墳。遂相對涕沱。追賦之。東風扇淑氣。寒谷回春陽。冥凌日夜釋。草木競抽芒。念爾膝下人。三歲在泉鄕。泉鄕一何邈。歲月一何忙。昌容與神韻。忽忽如遺忘。人情會有感。一念來中腸。二作聖是有命。狂狷非中行。嗟汝稟何秀。美質獨超常。薰薰蘭蕙性。㠜㠜珪瑁章。眞聰燭萬類。內守則溫良。天然小學律。自適弛與張。生兮誰爲恩。死也誰爲戕三家人晨告夢。帝君臨我堂。威儀何肅穆。左右儼分行。使汝珥筆侍。顧眄爛生光。將言兆斯驗。豈悟妖非祥。安知玉皇家。歸汝方趨蹌。四讀字了宮徵。摹書說偏傍。起居賓客間。應對何琅琅。因心則孝友。與物靡乖張。衆皆指之異。謂非幼稚行。善人固無祿。於汝何獨殃。五自汝解襁褓。與我長相望。三霜白谷內。一臘玄塞傍。飢寒汝躬悴。契闊汝神傷。南山候烽燧。北郊愁虎狼。生離尙難忍。此別誰使將。六我行徂驪陽。世議極劻勷。將謀鹿門隱。汝已沈膏肓。藥物不及試。將理乖其方。陰陽一錯亂。百毒相摧傷。惟有虎眼開。至死猶精光。七奄忽閟其光。天地終茫茫。五服有降殺。七齡非下殤。薄棺斂孤魄。亦無銘霎章。送汝兩馬轝。安汝先壟傍。渠命但如此。我哀亦何長。八汝糜猶在鐺。汝枕猶在床。汝身已不見。汝魂知在亡。鋪筵致巫祝。巫語本傖荒。或有夢見之。覺時反微茫。惟有淚成縻。徹泉以流滂。九鳴鷄不肯晨。祖載發中堂。家人躅且號。征馬亦彷徨。天光爲晦冥。正月雨淋浪。山川阻且右。恐爾精飄揚。居然數尺封。白璧眼中藏。十靡靡寒暑易。稍稍丘壟荒。上有半枯櫟。悲風起高岡。蚡鼯穴其陽。麋鹿踏成場。烏鴉亦引子。日暮號且翔。獨有老翁嫗。時來奠餠漿。</text>
<title>寄成退夫 以敏</title>,<text>病起山榴晩。柴荊唯鳥鳴。人猶堪寂寞。節又過淸明。道力貧難泰。詩名世益輕。思將澤風說。一爲問田生。成丈好易。故比之田生。</text>
<title>春日山居有懷 三首</title>,<text>啜菽經荒歲。編蓬祝聖時。蕭條一春事。濩落老生涯。過臘憐霜柏。依陽惜露葵。浮雲猶在望。芳草不禁衰。二谷邃雲常住。庭幽草漸苞。天心元物物。夜氣自朝朝。榻爲攤書解。門從問字敲。時吟騷九曲。或玩遯三爻。三家世宣平里。衣冠杜曲隣。驅車長樂晩。買酒渭城春。桂樹終辭楚。桃花早避秦。知音付荷簣。不是有心人。</text>
<title>四月二十八日。余與權生啓興挈酒數榼。會茂叔于德餘灘舍。觴詠甚適。仍賦近體六篇以記事。</title>,<text>共把任公釣。閑過鄭氏莊。風江消午熱。雲岫媚斜陽。細酌寧嫌濁。高談却近狂。無勞問憔悴。吾道足滄浪。二才名舊博士。四壁日蕭然。縱死非愁鬼。今生是謫仙。單醪容解榻。藥石詎忘筌。直勝剡溪路。空回夜雪船。右屬茂叔。或問叔今年人皆憂餓死。公獨不憂何。叔曰。吾殆爲餓鬼。不可兼爲愁鬼云。又叔每規我以毋萌宦念故云。三左史幽棲地。經過一水程。開樽山色動。繫馬樹陰淸。宦跡當年拙。詩名末路輕。卽今淪落意。那更問君平。右屬德餘。德餘好陰陽說。是日亦言及。四廊廟論兵日。君王仄席初。殤魂遊近塞。毒魃徧窮閭。故國無遺老。瀕陽有謫居。平生衛叔寶。相見一蹰躇。右奉懷柳川相公。是日柳川書至。五孔雀防牛觸。蟠龍受蝘譏。江湖難浪迹。天地盡危機。一室宜深坐。淸觴可獨揮。只愁黃帽役。鞭撻到荊扉。右唁韓而栗。而栗禊飮水滸。遇權貴人喪行相誥。將不保閑居。六好古身愈隘。全生道轉迷。風霜有今日。江海復吾儕。抱病時能出。追歡跡未睽。殷勤一灘月。相送到巖棲。右自詠</text>
<title>咏蟬。寄李尙古 景稷 尙輔 景奭 兄弟。二首。來書云蟬聲滿樹。山日如年。想得一般意味。故云云。</title>,<text>古樹淸陰落。閑園細雨過。吟風長抱葉。避熱數移柯。翼比塵情薄。聲含苦調多。相思朱呂意。不覺礙山河。二不向上林飛。空山見者稀。塵埃身早蛻。雨露腹長饑。愼密須緘口。經營有殺機。嚶鳴不平事。搖落且安歸。</text>
<title>重陽日。擧家登牛山麓。曺子實 文秀 陪令堂亦至。翌朝。次其口號韻。二首。</title>,<text>山煖茱萸熟。江淸鴻雁回。松深微有逕。岸曲自成臺。令節斯爲最。慈顏此共陪。相看西日短。大斗莫嫌催。二極目高秋氣。牛山霽後攀。疏林迎夕照。一雁警初寒。菊蕊當樽纈。苔痕印屐斑。眞供開口笑。流景任漫漫。</text>
<title>溝壑小臣。粗安義分。不謂今秋謬當儐僚之辟。誠有進退狼狽之憂。伏蒙聖批指揮乃免。感祝之餘。謹書一律。遠接使李爾瞻所辟。傳旨李植不知何許人。有才望人。極擇帶去云云。</title>,<text>山林寒餓鬢如絲。陳力當年欠一奇。徒被君王問何狀。敢論文賦得同時。人情有獲終爲吝。天道無偏各見私。從此賤臣安拙分。壤歌長誦祝堯詞。</text>
<title>送庶弟材新恩展墓湖南</title>,<text>峽口曉霜下。高秋一雁飛。湖風吹客淚。海日落征衣。逆旅新知少。鄕園故老稀。況多桑梓感。莫道是榮歸。</text>
<title>山行失路 十六韻</title>,<text>招提當止宿。策馬且何之。不是忘前跡。居然惑衆岐。始思行直遂。俄覺勢參差。忽入幽崖險。旋登峻嶺危。搜深猶跼蹐。逢坦枉奔馳。指畫終非是。回環復在玆。樹林紛壅蔽。巖磴互撑支。側聽猩㹳嘯。虛疑虎豹窺。衣冠遭掛罥。僮僕怨飢疲。飁飁驚秋雨。凄凄起晩颸。頭風增眩轉。腋汗動流滋。稍自逢樵豎。因緣指野逵。江天却東豁。山日已西欹。道固皆如是。人多未信斯。一條寧絶遠。千里本毫釐。嘆我回車晩。蕭蕭兩鬢絲。</text>
<title>將赴嶺南。晩發鴉谷。</title>,<text>心與形相役。形爲物所嬰。連年爲遠客。幾屐了平生。古木空山道。斜陽匹馬行。南川一千里。不用計前程。</text>
<title>途中。馬蹇還家。</title>,<text>行路無遠近。出門皆險難。玄黃任馬病。衰白欲身安。阮籍徒勞哭。王尊自愛官。還家問菽水。不減彩衣歡。</text>
<title>宿櫟皮峴小村</title>,<text>一抹炊煙起。林間日又昏。蕭蕭千嶂雨。寂寂數家村。計到窮時拙。心從險處存。宵眠得土銼。三歎主人恩。</text>
<title>到家戲書</title>,<text>一壑終年臥。南遊興頗催。那知匹馬蹇。却作半途回。村里驚相問。柴荊掩不開。嘉興江畔路。拾得數詩來。</text>
<title>宿木溪趙士善 公淑 家</title>,<text>十七年前事。花山忝勝遊。催詩湖閣晩。勸酒驛亭幽。往跡渾如夢。當時百不憂。豈知淪落處。相對雪盈頭。余與士善別後。各經喪患。</text>
<title>宿曺子實江亭 時子實將歸京師。余方哭外姑。又用多口。</title>,<text>晩歲唯吾子。同眠復北亭。沙寒驚宿雁。水淨浸疏星。絶跡浮名逼。孤心衆患經。無由下江漢。離恨極遙汀。</text>
<title>宿通津瓮井山。山有沈舅先墓。諸孤以家禍不止欲改卜。二首。</title>,<text>落日盆河道。長氷折短轅。傷心羊子淚。總角戴侯恩。鳥駭巢傾樹。龍移澤渴源。靑烏不可問。天道亦難言。二白首還來此。松楸舊路疑。當時讀書處。破屋尙疏籬。跡有隨緣合。情因慕類悲。棲棲十年事。山月照心知。余未第時。讀書于此山。</text>
<title>送李善述 祗先 以陳慰進香二使書狀官赴燕 二首</title>,<text>執戟爲卑吏。驅車事遠征。防胡過遼塞。犯雪入燕城。聖帝三年制。吾王一瓣誠。此行兼兩禮。古道足稱榮。二萬曆昇平際。吾邦雨露偏。那堪黃道蝕。復見畫堂傳。一統春秋義。三元變革年。應瞻新寶座。不覺內潸然。</text>
<title>朴就文作小房。冬陽可愛。名之曰獻曝軒。以詩釋之。</title>,<text>屋小纔容席。山低好納暄。野人何所識。天道莫非恩。特地嚴凌釋。經時意氣欣。區區但誠悃。不必獻天閽。</text>
<title>次疏翁韻。題韓而栗 琂 冲谷宴息齋。</title>,<text>歎世何人淚漫滋。靑山不負素心期。漁郞但覓桃花片。遊子仍攀桂樹枝。至詘有伸聊宴息。太沖無味獨娛嬉。古來釣築尋常事。經濟功名實自玆。</text>
<title>道中</title>,<text>行色犯冬凌。南登鳥道層。心因經險熟。年與計程增。峽口千章木。溪陰一片氷。此間蕭索意。摸寫亦難能。</text>
<title>安東道中。宿草窨。</title>,<text>夜臥土窨底。纔容半席寬。病從行路入。心到睡時安。雪重松聲息。山空月影單。平生陌上奏。何處聽哀彈。</text>
<title>寄題曹僉知汝益 友仁 梅湖精舍後小亭次韻</title>,<text>天涯此路又東西。何日高居得一躋。群嶺北來分小麓。大江中拆集諸溪。人從桂樹難招隱。堂爲梅花更索題。應共澤風存晩計。歲寒心事未終迷。余在北幕。與汝益同僚。約他日相訪於梅湖。公亦許作澤風堂記。余留詩云尋梅他日約。田舍去應寬。今遇公於水酒莊。又以道枉。不成前約。爲可恨也。</text>
<title>次諸君唱酬韻七首。時在權省吾 詹 西湖精舍。盆梅盛開。府伯朴魯直 𥶇 及洪斯文叔京 鎬，儒生李省發來集。</title>,<text>暫下陳蕃榻。同看謝眺山。梅香侵坐冷。竹色映樽斑。宦跡何言遠。名區足滯還。長安不可望。虎豹守天關。右屬魯直好在西湖主。茅堂跨小山。平江雲作陣。古樹雪成斑。得句梅相笑。迎賓鶴共還。知君能淡泊。早透利名關。右屬省吾爲問洪厓子。何年謫海山。黃鐘混瓦釜。章甫謝斕斑。丘壑終成契。風塵倦却還。欲題招隱賦。無路訪雲關。右屬叔京○洪新▒太白山莊李氏名亭子。煙波數疊山。風生紈縠膩。雲媚鷓鴣斑。陳跡餘篇翰。當時幾往還。至今王節信。無事但牢關。右屬李生。卽歸來亭主人。子有潛夫之累。早廢科擧。廿載郵亭路。依依似故山。桑蓬計亦誤。松檟血餘斑。跡已飛鴻印。身如化鶴還。他時重回首。東峽杳南關。右屬驛亭。感舊亭在精舍西。驛吏等來謁。自與逋仙契。氷枝照玉山。不禁風力緊。留待雨痕斑。冷蕊微微拆。芳魂箇箇還。十分奇絶處。明月上柴關。右詠盆梅異縣逢三益。歸程又萬山。連床燭見跋。挽袖酒留斑。白髮絲難染。文章錦已還。暮年離別恨。何處不相關。右留別</text>
<title>安奇驛。卽先君所莅道也。後十七年。不肖孤行役過此。故吏卒數十餘爭來饋奉。極有眷係之思。感歎之深。謹書一律。留呈朴使君案下。</title>,<text>故驛經行地。先人去後思。但添新白髮。非復舊斑衣。父老爭來送。壺觴未忍辭。丁寧謝厚意。世世莫相違。</text>
<title>下途冒潦雨。宿豐山館。寄朴魯直。二首。</title>,<text>空館日已暝。客子初解鞍。雨多兼凍雪。橋拆更危灘。一曲苦寒奏。千山行路難。倚門應有望。無使報平安。二莽莽山川闊。行行歲月移。一冬兼雨雪。孤館伴僮兒。道力經夷險。生緣足別離。途中多少事。只有故人知。</text>
<title>熊峴</title>,<text>寒日隱深峽。長氷掛峻岐。馬毛茸似蝟。僮骭裂成龜。天地涸陰候。丈夫貧賤時。平生方寸內。自不動深悲。</text>
<title>三郞浦 在密陽。以下十首同時作。○辛酉</title>,<text>洛水流開闢。三郞舊卜居。長衾常共寢。片舸幾同漁。歲久名猶烈。亭荒意有餘。參商今日恨。湖嶺一年除。</text>
<title>鵲院遷 在洛江。峽口險阨。壬辰之賊。到此逗留一日方進。</title>,<text>小棧纔容轍。層灘逆上舠。漁梁通海島。貨市控蠻獠。自古防虞地。須資蓋代豪。龍蛇那忍說。生聚轉蕭條。</text>
<title>月影臺 在昌原南海港岸上。崔致遠所遊。</title>,<text>峽拆輸溟漲。千峯鏡裏來。孤雲無處所。明月只亭臺。劫盡神仙死。名垂宇宙開。平生慕遺響。撫跡一徘徊。</text>
<title>固城</title>,<text>極目皆萑葦。孤城啓石扉。官堂蓋茨草。府吏擁鶉衣。瘴癘非時發。園廬在處稀。斜陽一聲角。行海使君歸。</text>
<title>洗兵館 統制水營大廳事</title>,<text>巨港呑滄海。華軒起半空。山形連棨戟。水怪避艨艟。一帶襟喉壯。三方節制通。銀潢不可挽。氛䘲尙迷東。</text>
<title>古駕洛 金海昌原等地皆是</title>,<text>首露古邦域。瘡痍今可憐。居民多逐客。耕地是屯田。織具輸官稅。編筐拾海鮮。路逢襁負者。逋役趁新年。</text>
<title>兩書院 佔畢，濯纓。</title>,<text>嶺洛東南美。宗工夙炳靈。千秋雲水白。一代簡編靑。舊俗存祠院。危時想典刑。紛紛衿佩者。誰復嗣遺馨。</text>
<title>密城</title>,<text>曠野隨山曲。虛樓逼水陰。東南專勝絶。今古幾登臨。野聚多荒塢。官租半栗林。欲窮風土異。羈恨轉相侵。</text>
<title>靈鷲山 沈姑之喪。方卜葬於此。</title>,<text>靈鷲飛來遠。仇池九十通。魚蝦神物護。菱芡歲時豐。莫問靑烏士。須尋白兔公。何當洗凡髓。來往彩雲中。</text>
<title>岳母客厝挽詞</title>,<text>柔嘉全稟秀。時命晩丁艱。骨肉多泉下。繁華似夢間。招魂非故里。封葬又何山。一灑西門淚。天涯隻影還。</text>
<title>江西行 時在嶺南江右作</title>,<text>江西山水何磅礴。陪以湖湘帶廬霍。茂才間出爲世儀。祥鸞瑞鵠驂寥廓。雖然資稟頗好奇。大同之中有小岐。風雅云亡訓謨缺。一夫衒異千人馳。後有江西學。前有江西詩。江西詩非正聲。擊甕叩缶相喧爭。玉食鉶羹不知味。金盤錯陳五侯鯖。高者粗雄次纖巧。遂凌曹徐掩韋柳。黃陳一唱和者千。數百年來爭袒右。江西學非正脈。揚眉瞬目徒喝嘖。空心按摩佇一悟。蔑棄典常抛簡冊。深衣章甫飾東魯。豎拂拈搥內佛祖。二陸始俑吳氏殉。程朱之道棄如土。謝孟書樓貯妓娼。文成倚廬侈肉粱。滔滔洚水懷山岳。四海一抹誰能航。中間聲響稍變置。達摩詆佛周貶耳。陽藏陰縱不可測。蔥嶺眞詮初不二。大明一洗胡羯塵。風流靡靡良以此。江西詩江西學。智者喜之愚者惑。原于其心害其事。氣爲之宰理爲僕。一言斷案非中庸。江西詩尙可讀。江西學不可宗。學江西邦國凶。</text>
<title>寄任茂叔</title>,<text>漢網當時解。湘潭逐客稀。故人猶自放。吾道未應非。白雪彌高唱。滄浪獨振衣。有來相怪問。只道坐寒饑。納金贖放之典。諸公皆應之。而叔獨不肯爲。豈伊川與文潞公事君不同處耶。茂叔貧名甚。以是爲辭可也。</text>
<title>訪李士以 行健 不遇</title>,<text>主人遊未返。柴門寂無語。潭中有雲影。知我閑來去。</text>
<title>送宣慰使李子時 敏求</title>,<text>星軺五月戒南征。卉服紛紛拜漢旌。才望素推宣慰使。官聯纔亞太常卿。飛鳶點霧迷蠻窟。巨蜃歊波撼郡城。應念舊徒河朔飮。嶺雲千里共含情。</text>
<title>次玄谷舟中得散字韻</title>,<text>六月江漲生。浩溔無涯畔。孤山如美人。宛在中流半。魚龍相澒洞。鳧鴨忽驚散。中夜倚高樓。仰視星斗爛。長風時時來。卷我窓前幔。雲月遞隱見。林巒光粲粲。同來二三子。一世高氣岸。翰林是謫仙。博士官素慢。杯樽共傾倒。朱墨與點竄。牧老盛賓友。流風久已斷。巴渝聲滿耳。誰更奏淸彈。五字或可續。九原難可喚。高歌視天地。萬古寄一歎。何必枚馬輩。文章動西漢。</text>
<title>宿崔大容 有海 江舍 二首</title>,<text>起宅如亭觀。知君野興饒。海門天更大。日下路非遙。素月弦秋魄。空江殷夜潮。旅懷仍局促。終曉獨悲謠。二東峽孤棲地。西江吏隱居。過從俱不俗。形勝各何如。我暫拘行役。君猶縛簡書。浮生聊偶耳。終是老樵漁。</text>
<title>過一直晴川亭子</title>,<text>積雨留餘熱。行人汗路裾。槐陰在道左。流水繞村居。數客回靑眼。中盤進白魚。他鄕亦風味。不必較吾廬。</text>
<title>水原北郊川上</title>,<text>久雨河梁拆。奔流欲及鞍。微涼動疏薄。落景去層巒。老倦非關病。塵勞豈待官。少年弧矢志。今亦向闌珊。</text>
<title>宿水原社倉廳事</title>,<text>癘疫家家遍。倉亭暫寄棲。防偸數問馬。接淅早聽鷄。宿霧衣偏重。吟蟲枕故低。唯餘文字癖。燭壁覓新題。</text>
<title>寄題趙敏之雨溪草堂</title>,<text>上舍辭榮早。新亭占地幽。湖南元勝絶。吾黨更風流。便欲尋梅去。應煩煮茗留。白頭江漢暮。人事坐悠悠。</text>
<title>病後。謝鄭德餘，韓亨甫 會一 來訪。二首。</title>,<text>絶峽無人問。孤懷未易論。平生謝公屐。此夕仲長園。肺渴仍開酒。詩淸不雜喧。天公亦餉客。新月破山昏。二砥柱千年峽。詞場兩友生。未除湖海氣。誰識歲星精。勸酒楓林晩。停驂石嶼平。歸途得佳句。應悉此時情。</text>
<title>次軸韻。贈印英禪師。</title>,<text>人事有離合。此心無介通。餘生多難後。一笑萬緣空。客枕驚秋雨。歸途遡紇風。向來桑下戀。非爲道相同。</text>
<title>九月十一日遊孤山。曺子實，辛公遇 應望 來會。</title>,<text>古松寒菊被層岡。風起汀洲雁數行。是處杯觴眞潦倒。故人鬢髮各滄浪。江湖極目皆秋色。節序關心又夕陽。忽憶長沙詩句壯。高名千載但相望。</text>
<title>令公巖 在沔川大津中</title>,<text>令公巖乃在大津之中央。海濤日夜聲澎浪。屹然不移亦不僵。嗟乎峙質堅且強。有如大人特立扶天綱。舟人敬之報馨香。呼以令公名固當。君不見緋袍錦韉塞康莊。行人辟易分兩傍。誰能考實以名償。紛紛金銀銅鐵木石納官以爲常。或縛草偸捕熊狼。此等令公不可量。但使天爵日耗公廩瘡。嗚呼安得喚起郭汾陽。二十四考中書堂。削平胡羯安黔蒼。</text>
<title>途中記見</title>,<text>老媼一匹布。和灰晒寒日。抱膝坐柴戶。肌膚凍欲裂。裁作身上衣。計功朝夕畢。無何吏胥至。目睜口噴沫。以汝曠租徭。使我堪箠撻。爾身且不保。安用衣身爲。老媼未及答。吏胥卷布歸。老媼搥胸呼向天。今冬凍死何足憐。安知國役至此極。白頭曾見昇平年。</text>
<title>水原</title>,<text>名都冠左輔。使節領前營。鷁路西通海。鶉墟北接京。渠成鄭白利。市納卓程征。戶數誰能損。連年事築城。</text>
<title>遊鳳凰臺。次任博士 叔英 韻。壬戌</title>,<text>危壁洄潭上。平林衆壑深。淸湍搖嵽嵲。白日避陰森。草草看花伴。悠悠歎鳳心。羨君專勝絶。卜宅近雲林。</text>
<title>漱石亭</title>,<text>積鐵千尋壁。微風百頃潭。松聲疑在水。山氣欲成嵐。絶境饒同賞。深杯佐一談。便思眞礪齒。蔥醋飽曾嚵。</text>
<title>西郊晩步</title>,<text>獵獵風迎袖。煕煕日炙顏。斜行石橋北。小憩柳林間。細水無聲過。幽禽得意還。陰崖氷雪盡。已見蠟梅斑。俗以阿灰花爲蠟梅</text>
<title>一直村權氏莊。詠物十二絶。</title>,<text>緋桃無賴太多花。弄日侵霞妬絳紗。京洛奢華那藉汝。便宜粧點與田家。右紅桃北方氷雪苦凌侵。空費山翁護竹心。一簳枯來一筍逬。幾時占取滿庭陰。右竹種檀一寸一年長。霜雪年年保晩蒼。莫怪倒垂無直性。刳心自有爇時香。右老松盆松自是城中物。何事山園亦費功。榮辱本來隨手異。一株偏媚萬株中。右盆松梅兄生慣在南鄕。北土孤根儘耐霜。開晩雜花從共笑。實繁和鼎最先嘗。右梅玫瑰爭得比新粧。天遣佳人獨擅場。解釋詩人一生恨。東方却有海棠香。右海棠施朱太赤似東家。綠葉靑枝竝可誇。風雨一朝紅紫歇。容渠恁地作年華。右山丹洛陽千葉冠當時。田圃移栽太惱伊。溱洧風情看可厭。翻階曾被謝家知。右芍藥○栽一作來葡萄結子最堪餐。枝蔓先宜蔭曲欄。大宛家家投飼馬。可知東國薦金盤。右葡萄安榴木芍讓先開。爲有蠻洲躑躅來。植物有時收異域。同方何事更相猜。右倭躑躅白華纔綻綴朱纓。瓊苑行看薦赤瑛。人世未知移徙樂。兩鄕那忍別離情。右櫻桃。一名移徙樂。薔薇風格未全卑。金瓣檀心箇箇披。縱使秋來荊棘滿。卽如荃蕙化茅時。右薔薇</text>
<title>具二相 思孟 夫人挽詞</title>,<text>束髮升堂拜大姑。貳公名閥冠鈞樞。閨儀自可移邦敎。烈婦從知勝丈夫。八袠尊榮同隙駟。平生骨肉半泉途。靑松甥館偏蕭索。挽哭年年舊淚濡。</text>
<title>卽事</title>,<text>又屬迎綸役。還除儐幕官。才微思自放。世亂敢求安。文字平生累。風塵暮景闌。故山薇蕨長。衰疾且加飡。</text>
<title>瘧疾後作。時苦雨未止。</title>,<text>伏枕經旬雨。搜脂隔日霜。得非陰失律。無乃病居肓。亂水穿三逕。陰苔上四墻。天時與人事。擁被一茫茫。</text>
<title>謝友問瘧疾</title>,<text>一雨呻吟過。柴門蔽草萊。欲投王倚飮。先枉子輿來。示病非緣法。吟詩詎祓災。風軒半日話。幽抱頓能開。</text>
<title>流頭日。臥病峽中。仍憶去年淸心之遊。率意一篇。奉寄疏菴，玄谷。</title>,<text>去年流頭天所餉。三人邂逅驪江上。尙書別莊使君筵。半旬留連極歡賞。當時酒量頗恢恢。擧杯不覺空尊罍。虛樓五更雷雨入。漲波萬頃滄溟開。扁舟往往縱超忽。屬玉舂鋤共林樾。雖無絲管助豪橫。佳句高談能間發。偶然一歡何足道。聚散居然成草草。使君前月縛簡書。塵埃何處開懷抱。韓公鎖鑰最多虞。那數郞君長五湖。少游平生應在念。南樓醉興終當孤。吾儕留滯亦幸耳。何事音書尙百里。炎蒸峽中一臥病。歲月蹉跎不復記。陳篇在笥忽開眼。可惜茲辰索誰伴。浮生出處更堪論。及時不樂餘日短。榮華勳業竟局束。二老風騷自不俗。黃岡故事倘可繼。爲君醉唱滄浪曲。</text>
<title>晝眠</title>,<text>萬壑千峯內。殘生一病中。無人消永日。入室但淸風。逕靜鳥方立。籬疏泉暗通。平生戒宰我。小睡爲周公。</text>
<title>七月十四日夜。宿子實草堂。書懷以贈。</title>,<text>高枕不成夢。酷憐江月明。窓前有叢竹。夜半作秋聲。老覺商歌短。愁因魯酒輕。相看無浪語。末路貴全名。因一作嫌</text>
<title>大灘舟中。以白露橫江水光接天分韻。得橫字口號。時與任鄭諸君。爲旣望之遊。</title>,<text>天公亦好意。邂逅今夕晴。明月上東嶺。銀橋半江橫。微雲不作翳。水面風欲生。同舟二三子。磊落詞苑英。擧杯吸沆瀣。詩韻亮且淸。端明有故事。雄賦留大名。一日且爲樂。文章安足程。</text>
<title>舟中聽琴。疊橫字。</title>,<text>惜無吹簫者。共此江月明。都將山水意。寫入絃上聲。菰蒲一陣風。棲鳥中夜驚。微微濕雲集。淡淡寒波生。古人不可追。玆辰安可輕。楊江較赤壁。談辯方縱橫。君詩且勿倡。我歌還不平。試聽此妙曲。星漢西南傾。</text>
<title>歸舟偶吟寄呂子久 爾徵</title>,<text>淸晨叩枻泝遙汀。回首林端百尺亭。昨夜月明無限醉。滿灘風浪一時醒。</text>
<title>次德餘韻。奉壽柳川 韓公浚謙號 相公八月朔朝初度。</title>,<text>磅礴金精淑烈專。神兵在處護周旋。文昌舊逼中台座。玉帳重提大將權。出塞威聲當太白。屯湟功業策明年。玆辰喜屬懸弧度。勝氣遙連北斗邊。</text>
<title>次韻。謝曺子實，洪一初 理源 見訪。二首。</title>,<text>濩落山林志。蹉跎歲序深。世人多白眼。夫子數跫音。缺月延幽眺。淸池入俯臨。向來塵土窟。何處可開襟。二藹藹靑山暮。離離白露秋。谷深人始到。堂靜水還周。老子方高臥。諸君故薄遊。相思得相見。相別更悠悠。</text>
<title>朴牧使 東說 挽詞</title>,<text>鑾坡出入兩朝臣。少却銀章亦在身。楚獄風霜仍痼疾。周南文史竟沈淪。征途幸遇收牛鐸。雅量還容吐錦茵。一世詞場今寂寞。生蒭空谷謾傷神。</text>
<title>澤堂夜</title>,<text>獨坐澤堂上。俯見地底星。縱橫錯經緯。不可名其形。池旣狹周圍。星亦亂晶熒。北斗最易辨。又蔽於浮萍。牽牛與織女。何地勞神靈。欲一窮究之。眼眩魂若酲。明朝白日出。上下皆靑冥。</text>
<title>阻雨次石舅韻</title>,<text>山客欲歸去。一夜溪漲天。多慙主翁餉。摘黍雨中田。</text>
<title>退谷趙葆眞墳菴題法靈詩軸。是日欲遊上元寺不果。</title>,<text>蘭若山回處。風煙接上方。舊遊渾不省。人世本多忙。靜室宜僧語。秋燈引雨涼。仍思葆眞子。昭代亦深藏。趙名昱。明宣兩朝。以隱逸徵爲縣監。棄歸。</text>
<title>龍門道中絶句</title>,<text>三日山行未覺遲。碧崖紅樹路參差。琳宮不辨雲深處。石硔爭喧雨到時。</text>
<title>招李士以兄弟登高</title>,<text>天時人事共奔忙。病後仍添白髮長。蓬室一秋常苦雨。菊花明日又重陽。登高作賦誰多興。跨蹇衝泥却不妨。爲報西隣詩酒社。貧家新潑瓮頭香。</text>
<title>賦江漲。送韓曺二君子赴楊江。韓𤫙而晦及子實</title>,<text>浩溔江初溢。冥濛雨乍收。欲窮天下勝。須上水邊樓。遠嶼纔如馬。中洲已沒鷗。臨流忽怊悵。轉眄失歸舟。</text>
<title>偶書 二首</title>,<text>幕府三辭辟。田園五就閑。非無供世志。自覺進途艱。得失時開卦。行藏但閉關。東山文籍在。一任鬢毛斑。二菽水貧非病。驅馳力不任。空名有餘論。放迹亦初心。一枕煙霞氣。窮冬檜柏陰。陶琴本無譜。何處覓知音。</text>
<title>炭川道中 時有衿川之行</title>,<text>老馬倦鞭策。搖搖響破鞍。乾坤時序暮。人世客遊難。短日含遙嶺。輕氷閣小灘。雙雙旅雁起。雲水莽無端。</text>
<title>李上舍 厚基 宅。盆梅盛開。距冬至二日也。三首。</title>,<text>梅信迎長至。君家有別天。誰知一盆小。已占百花先。密室煙回煖。虛窓月鬪姸。莫誇氷玉質。培埴賴癯仙。二凍雪漫山病葉披。一陽初復小梅枝。入戶便覺淸香墮。對酒眞憐冷蕊垂。竹塢湖莊曾托契。桃蹊京苑久逢欺。築巖本不期調鼎。看到垂黃綴子時。凍一作深三雨溪亭畔千堆雪。消息今年轉覺稀。此地氷霜初邂逅。故人圭蓽頓光輝。汝南逆旅逢顏子。華表空城返令威。不忍折來傷素艶。曉窓幽夢獨依依。</text>
<title>冬至書感</title>,<text>至日翻愁恨。吾生始願違。久知頻復吝。自覺有恒希。災疾尋常債。才名四十非。思量入道苦。白髮對朝暉。</text>
<title>曉雪偶吟</title>,<text>淡霧初低曉。空齋獨起人。泉喧一池雨。雪壓萬松春。酒憶浮浮蟻。衣添寸寸鶉。猶餘剡溪興。得句寄東隣。</text>
<title>寄金景徵 蓍國</title>,<text>細雨東園菊。居然對別離。梅花應更好。臘月但相思。急景山門閉。層氷峽路危。非無剡溪興。款段不堪騎。</text>
<title>冬日閑居 二首</title>,<text>車馬終年絶。松楸轉寂寥。細泉連沼凍。殘雪傍籬消。野鹿還同伴。田翁或見邀。斜陽更無事。倚杖候歸樵。二谷口關東路。行人日繼蹤。誰知方丈室。只在第三峯。洗藥寒臨澗。看書夜熱松。時因野僧至。束帶強爲容。</text>
<title>大哉 李厚基 丈有所眄疑余梅詩寓戲。別以一律釋嫌。依韻奉和。</title>,<text>明珠初剖貝宮秋。海底珊瑚網裏收。瑤瑟怨聲含楚弄。碧窓香夢翳薰篝。徒聞伶叟憐通德。浪說盧家有莫愁。無那仙郞老參道。落花春水任東流。</text>
<title>贈黃生。次柳川相公韻。幷後跋</title>,<text>義烈曾聞薦十連。名公歌詠更流傳。平生大節先推孝。故主方喪亦盡年。誰謂小胥心辦此。卽令吾輩面騂然。滔滔薄俗猶堪警。鄕里于今不乏賢。黃生戊辰。篤孝人也。孝其親以移其主。旣刊賤籍爲衙吏。猶爲之服勞終喪。官亦不敢以胥輩拘束。而聽其誠。又頗薦列于帥臣。蠲其胥役。余觀其人。奉公廉與人信。循循嚴謹。眉額粹然。非矯焉者也。中世士大夫。率以道學自名。性理之談。殆家家徧焉。有能如黃生之爲者。或鮮矣。觀黃生。又焉學。噫。</text>
<title>黃州道中 癸亥</title>,<text>征衫日日困風沙。幕府遙臨渤海涯。使客不堪疲道路。居民安得事桑麻。一旬關路多逢雪。三月山城未見花。風景令人轉蕭瑟。故園東望但興嗟。</text>
<title>馬上逢寒食</title>,<text>馬上逢寒食。春來別故山。人皆祀先塚。吾自滯西關。塞柳搖鄕思。林花靦暮顏。懷歸日夜淚。衫袖鬢俱斑。</text>
<title>留中和府。睦承旨湯卿 大欽，崔佐郞大容 有海，江西令韓亨甫 會一。俱以職事邂逅。都元帥柳川韓公方設營於此。與府使丁士推 好恕 連日置酒相待。亦異鄕一奇會也。臨散。各賦詩以別。</title>,<text>十日驅馳三日休。中山自是古名州。使君高榻衣冠集。元帥初筵禮數優。貴賤行裝俱物役。去留心事共時憂。白鷗春水驪江闊。前夜分明夢裏遊。</text>
<title>次江西客舍板韻 江西縣。卽我宣廟癸巳回鑾時巡駐之所也。前秋。贊畫使，贊理使，都元帥諸公。會于此。商議軍務。贊畫以曾扈駕來。尤有感于陳迹。首題一律。用元帥舊留板韻。二公繼之。屬和者。方未已也。</title>,<text>想像鸞輿返。千官盡扈行。祥雲回紫極。陽景煦蒼生。古縣偏留澤。元臣倍愴情。安危仗遺策。寇盜敢縱橫。</text>
<title>百祥樓</title>,<text>華譙粉牒繞穹崇。西塞千峯指顧中。別有高樓天半起。何來巨瀆海門通。芳洲雜樹迷征路。落日餘霞散遠空。忽聽城頭吹戍角。不堪氛祲滿遼東。</text>
<title>降仙樓。同使相次月沙 李公廷龜號 諸公韻。反正以來。久廢觴詠。是日。使相與延慰使李好信，調度御史崔有海曁我二從事始飮酒賦詩。樓本廢主所曾巡幸。朴燁所受命重新者。宏麗倍昔。</title>,<text>丹梯百尺彩虹流。玉簟銀床爽似秋。麟駕舊聞開霸迹。羽旗何處駐仙遊。霏紅沓翠紛無數。淡雨輕雲自不休。一笑桑田滄海變。橫吹鐵笛下西樓。</text>
<title>留松京偶書</title>,<text>柏府方趨召。銓郞又改班。新恩一旬內。宿疾半途間。閱世心何有。趨朝鬢已斑。應尋遂初賦。畎畝辦疏頑。</text>
<title>乞暇省家道中作</title>,<text>一縛塵纓萬事嬰。荷恩歸沐亦官程。乍違城闕心猶繫。纔見江湖眼便明。絶壁懸崖經舊險。靑莎綠浪喜新晴。今宵穩着齋堂睡。蘿月松風倍樣淸。</text>
<title>舟下漢陽過大灘 德餘舊堂。尙有藏書。</title>,<text>十載閑蹤一日收。柴門空鎖竹松幽。鄴侯書架留千軸。陸子茶爐曠小舟。富貴本非吾輩事。江湖曾抱古人憂。何時粗效涓埃了。酒社騷壇得自由。</text>
<title>考中 癸丑夏考。以說書貶中。遞移司正。丁巳冬考。以司果貶下。辛酉夏考。以司勇貶下。竝罷職。今年夏考。以吏曹佐郞貶中。移典籍。皆以不赴承文院隷習科也。</title>,<text>西班再注下。近侍兩居中。拙跡常迂滯。刑章豈異同。儒官今尙忝。農畝老堪終。廿四黃扉考。輸他郭令公。</text>
<title>苦雨 三首○時直玉堂</title>,<text>夏雨仍秋雨。何由見太陽。始疑陰作沴。還懼海翻桑。宵旰憂虞軫。巖廊計策長。迂儒終謬見。耿耿只衷腸。二夏雨仍秋雨。何當見月星。街溝聲頓撼。窓牖氣全冥。亂世遭明聖。衰年荷寵靈。如何靑鎖夢。夜夜到郊埛。三夏雨仍秋雨。何時后土乾。靑疇輸水府。炎帝避陰官。卜史勞開卦。祠庭謾爇檀。經綸在盛際。終覬濟艱難。</text>
<title>自京抵峽居。拾所見得十一絶。</title>,<text>朝辭鳳閣暮龍津。依舊郵亭夾澗濱。無限風泉喧榻外。似嗔遊子往來頻。任君舊屋是西隣。鷄犬依依似識人。金馬玉堂君豈願。白頭今作鄧攸身。任君新喪子○右宿報恩村奔蛇倒退無餘徑。捷猱高攀有寸柯。俯視大江千頃闊。太行之路較如何。舊識緣山棧不迷。半沈波浪半淤泥。不知世路眞天險。謾向江干戒馬蹄。高陵爲壑岸爲洲。水害曾看乙巳秋。霜露正當歸掃日。至今猶作畏途愁。乙巳七月。余奔祖母喪。當時水災如此。江路僅通。○右月溪峽 終朝脈脈算鄕程。只隔前山暝未㣔。已被村翁相識問。掛冠何日返郊耕。野圃縱橫亂水通。蔥秧瓜蔓半榛叢。東林月出西林影。彷彿吾廬在眼中。右宿訥岸村白髮紛紛鑷又長。數年不可更禁當。故溪秋水明如鏡。歸對沙鷗鬪雪霜。聞說奔流滿谷中。西疇南畝一時東。小堂幸免隨波去。重理書籤撲蠹蟲。舍北淸塘一畝方。蒲根鮮鯽動成雙。不知半夜何山雨。放下門前 江名 萬里江。樓東桃樹與樓齊。碧實秋來朶朶低。俗客不隨花片到。更無人跡下成蹊。</text>
<title>領相完平公 李公元翼賜几杖宴。兼邀耆老作會。西埛 柳公根號 倡韻。相公廣求爲軸。植 亦承命效拙趁韻。十韻</title>,<text>風雲回泰運。廊廟禮高年。自洛爭加額。居東久跋前。異恩申几杖。新慶勅盤筵。更許聯耆宰。爭瞻降地仙。金章中座耀。玉斝內官宣。山影含帷帟。秋聲雜管絃。應占德星聚。似閱劫灰遷。盛業期終始。風流冠後先。香山非受錫。靈壽敢差肩。勝迹留圖畫。菲辭愧劇顚。</text>
<title>送吳學士 汝潑 赴輸城察訪</title>,<text>絶硤甁缸窄。古稱磨天嶺外有甁缸塞。疑輸城是。 居民鳥獸獰。鯨濤豗白晝。松嶂揷靑冥。憶昔參戎幕。深秋到驛亭。憐君今謫宦。歲暮逐原鴒。吳君伯兄謫甲山。故君求輸城出。以便省見。</text>
<title>任茂叔挽詞 叔好作李長吉體。今且依其體。亦驢鳴弔喪之意也。</title>,<text>傾都素蓋紛如織。風掣綢竿翳晩色。沈沈地府收白壁。十五連城償不得。窓間咿喔謝家女。翰林靑虯撇波去。百丈狂塵老凡骨。滄洲自結三生侶。蘭亭流水赤壁月。夢中相逢夢中別。靑丘回指水中萍。一念應爲君王熱。留下千秋萬歲名。轟轟電母驅蠅聲。</text>
<title>送李學士 時煥 出義州判官</title>,<text>莫念去庭闈。莫怨辭天扉。忠孝非兩端。嚴程安可違。安邊在和衆。制勝當審機。端能秉大義。直可伸明威。臣疏適不用。早晩當同歸。時方上疏請與二三功臣。分守兩西城堡。與將士同死生。以待方張之寇。命下備局。寢其事。</text>
<title>飮沈正 宗直 江亭</title>,<text>城裏多塵事。偸閑到水村。空江下寒雨。落景際微雲。小閤山當座。高風葉打門。遽欣陪雅酌。冬菊爲留芬。</text>
<title>宿龍津村 甲子</title>,<text>梨花吹雪入柴門。雲影參差斂月痕。不管子規啼到曉。惱人春睡已昏昏。吹一作如。入一作暎。</text>
<title>朴府使 永緖 挽</title>,<text>三重背胛鐵裲襠。百發烏號兩斛力。沙場落日鼓不鳴。殺氣彌天天爲黑。男兒頭顱玉一碎。尙有常山寸舌在。鐘音震撞賊膽寒。不待鞍峴爭思潰。靑編千載血一斗。麟閣諸公盡回首。曹蜍黑頭安足算。廉藺之骨死不朽。祈連新塚聖恩洽。峴首短碣遺民泣。憶昨卿家愛弟噉賊肉。錦江春晝風雲集。一門忠義猶若玆。妖腰亂領徒爾爲。吾儕碌碌抱鉛槧。作詩且慰慈親悲。</text>
<title>李學官 元亨 豪俠士也。從李判尹 德泂 渡海之行。夜飮爲別。二首。</title>,<text>微燈照雨涼。虛閣生夜響。故人適萬里。因之起遐想。東溟深不測。厥大無天壤。仙人安期徒。笑傲蓬壺上。怪爾乘槎人。風波數來往。人生會有累。安得常偃仰。所貴脫世緣。神遊凌浩蕩。少年六匀弧。能騎生馬駒。結交五陵豪。遨遊酒家胡。黃金白日盡。滄海翻榛蕪。折節擧進士。反被文法拘。遼河十往來。碣石三登艫。男兒重意氣。在家亦何娛。且飮別時酒。搏髀歌嗚嗚。</text>
<title>九淵龍歌。送權霽仲 晵 航海朝天。權於十年前。遇龍於金剛九淵上。形狀甚奇。明年爲壯示。世傳其圖。權嘗求詩。竝爲之賦。</title>,<text>毗盧萬仞下九淵。神物千年一覺眠。權生引手探明月。雷雨白日來靑天。風雲一瞥九垓上。鬐鬣鬱律纏金榜。猩袍麟帶八月槎。龍也亦應隨君往。饞蛟戲鯤不敢驕。水伯引路雙夭蹻。秋風玉河動五彩。祥鸞瑞鵠紛相待。龍兮龍兮。不作宣和肆門厖。寧甘武子盤中醢。吾王一德格群生。好伴使節還東瀛。</text>
<title>玉堂夜雨。簡扈衛沈大將德用。</title>,<text>雲黑瓦溝鳴。翻簷電脚明。秋聲連上苑。夜氣浥西淸。隱隱更籌亂。瞳瞳燭暈成。南宮阻同被。咫尺正盈盈。</text>
<title>金員外 德承 以書狀官朝天。李修撰道章 昭漢 爲求別章。聊此謝。</title>,<text>可愛金員外。同朝稔識名。今因李學士。一語贈朝京。老大將偏母。賢勞付後生。秋風振渤海。此別最關情。</text>
<title>送李師魯 德洙 爲養乞縣赴順天</title>,<text>山水昇平縣。雄腴擅一涯。人家魚飼犬。官舍橘編籬。試劇須良宰。供珍有耋慈。淸朝均孝理。早晩許交龜。</text>
<title>送申功甫 敏一 赴沔川</title>,<text>正憶吾鄕好。仍看太守行。松楸深雨露。粳稻繞柴荊。父老應無恙。壺漿會見迎。分憂輟侍從。聖澤普遐氓。</text>
<title>江行卽事 二首○暮秋歸覲驪鄕時作</title>,<text>秋江一匹練。寒日斂餘輝。落雁斜行渡。歸雲倒影飛。渚深人就飯。風亂葉投衣。信宿煩梢手。蒼蒼前路微。二風浪不同候。此行非故遲。霜楓愁向暮。水鳥語移時。晩望疑關塞。秋懷似別離。遙知湘浦客。獨自詠江蘺。右屬意岳老</text>
<title>江上寄曺子實短歌</title>,<text>曺君昔作江湖歌。說盡江湖吾輩事。前年吾輩起江湖。君亦去爲山縣吏。出處雖同形迹異。存亡又灑山陽淚。僑居但聞遠書來。行殿纔看外班至。年華不貸鬢成絲。世事難期心似醉。江湖此地又來遊。白鳥滄波淨塵累。君歌唱罷更誰和。有便却寄相思字。</text>
<title>江上寄別舊牧尹仲素 履之 移按湖西</title>,<text>淸心賓榻要留連。行到江村却惘然。近侍卽今還浪跡。使君從此足藩宣。已聞岐麥歡謠早。遙想甘棠惠化偏。堪笑腐儒乖世務。欲尋餘潤理秋田。時驪州有五岐三岐麥。人以爲惠政之應。仲素常以伯略自負。朝廷薦陞方伯行。且見其施措矣。</text>
<title>送洪判官叔京之任寧邊</title>,<text>徂歲倏向晏。百卉凄已腓。衝飆起西北。鴻雁亦南飛。念君獨何苦。千里驅騑騑。丈夫固遠志。簡書安可違。斗酒臨長衢。寒日照征衣。臣心秉孤直。聖德回嚴威。鸞翮亦時鎩。駿足豈長饑。行矣樹嘉政。勿云知者稀。叔京之去諫官。余捄解不得。微聖上察之。則幾糜首矣。</text>
<title>挽李二相 尙毅</title>,<text>㠜㠜龍鸞表。同朝仰老成。高文魁兩榜。峻秩列孤卿。報國寧無術。全身貴有名。傳家多秀傑。亦足佐休明。</text>
<title>新豐君 張谿谷維 祖母成氏挽章</title>,<text>八座哀榮後。高堂尙母慈。辛勤抱孫志。終始䦱門儀。積慶重開日。崇勳竝策時。翻嗟大耋暮。雪涕送靈輀。</text>
<title>寄挽李新溪 重基 歸櫬 二首○君嘗採向子平語。自號勿關。未幾卒。</title>,<text>此老遽如許。我生能幾何。窮途曾感激。晩節共婆娑。令子官初貴。慈親鬢盡皤。那堪埋玉樹。寂寞向山阿。二丹旐東歸日。天寒峽路脩。風流那復覩。名姓恐長休。草草三刀夢。茫茫五岳遊。他年思舊淚。猿鶴故溪秋。</text>
<title>寄吉州邊使君明叔 應璧</title>,<text>朔風吹雪度龍城。千里關河雁陣驚。憑問北州防禦使。幸憐東岳老先生。中山讒謗無餘力。過嶺文章尙大名。涸鮒只應須斗水。窮途歲晩見交情。</text>
<title>亂後自京向砥平。過任茂叔故宅。二首。</title>,<text>寂寞山陽宅。回驂忍再過。隣家三弄笛。歸棹一聲歌。物色今猶昨。神期死不磨。足知天上樂。人世又干戈。二有架書仍閣。無人逕欲蕪。寢苫三日婦。當戶白頭奴。憶昨停歸騎。尋常佩酒壺。卽今千種恨。陳跡只黃壚。茂叔娶再室三日後。還舊居。貧不能迎來。經年卒。</text>
<title>端午日。獨坐無聊。欲就德餘索飮。先此奉問。兼託意纍叔。</title>,<text>吾老倦時節。京華多冶遊。鞦韆雖異俗。昌歜似中州。欲就故人飮。但聞山鳥求。仍懷謫仙子。萬里弔湘流。</text>
<title>元日退朝 乙丑</title>,<text>閶闔明星輟曉班。歸來拄笏看西山。鄕心已逐春風動。病脚全經臘氣頑。語鵲飛烏殊悄悄。氷溪雪竇漸潺潺。潘郞四十顚毛白。強爲新正作好顏。</text>
<title>遊湖堂。口號贈玄谷。二首。</title>,<text>落景在城壁。虛樓逗水陰。江湖早春候。梅柳故鄕心。一日塵緣少。同時聖澤深。吾徒難浪跡。得暇且招尋。琴笛俱佳藝。兼携老畫師。風流一日暇。談詠百年奇。缺月生殘夜。春江漲晩澌。平明夾城路。回眺水雲涯。</text>
<title>宿二水村有感</title>,<text>歇馬投荒店。江間春尙寒。日沈知遠燒。村靜覺鳴灘。許子曾投紱。疏仙舊紉蘭。經過念存沒。輾轉枕難安。</text>
<title>修池偶書</title>,<text>山池一面瀉淸泉。蒲葉初齊柳影連。臥聽中宵風雨響。却勝終日玩文漣。</text>
<title>登孤山。示同遊諸公。</title>,<text>昨日孤山頂。三人盡一樽。紅雲蒸萬樹。玉鏡對層墩。自有平臺感。聊同峴首言。浮名等蠛蠓。餘景付酣昏。</text>
<title>春雨。示申，任二生。</title>,<text>風雨不肯休。溪流到溝洫。東墻數株花。忽爾減顏色。北枝漸紛紛。南枝葉如拭。可惜一春光。曾不淹晷刻。朱明復幾何。預恐霜霰逼。村老強我酒。我病喫不得。咄咄坐空宇。悠悠至日仄。持謝門屛人。少時當勉力。</text>
<title>自驪江舟行。一日至漢江。得五絶句。三絶見續集</title>,<text>滄江夜水幾篙深。一舸搖搖弄碧潯。兩岸煙花看不盡。濕雲微雨已難尋。春風急水下輕艭。朝發驪陽暮漢江。篙子熟眠雙櫓靜。靑山無數過篷窓。</text>
<title>愼氏姑挽詞</title>,<text>漫漫彤管記。籍籍名家姝。四德亦罕全。況論才略俱。吾門儘柔則。卓哉愼氏姑。孝友自天性。言行皆可模。豈惟中壼秀。知酒食紡纑。中年詠柏舟。血泣撫二孤。二孤夫如何。曠世風骨殊。明珠雖剖蚌。紫金須鍛爐。夫人勤訓誨。保養兼策驅。從師不計遠。鬻裝供賓廚。有時用鞭箠。觀者爲嗟吁。曰此寡家兒。難以恩愛拘。吾欲完其性。安能效呴濡。以玆見立揚。弱冠爲碩儒。翩翩雙鳴鳳。連歲儀上都。朝野相祝願。焉得寧馨軀。嗟嗟倚伏機。曾不停須臾。季也厭濁世。一朝返蓬壺。伯氏際盛明。頗奉板輿娛。方期大椿壽。遽爾悲蟪蛄。福善理顚倒。悠悠天地徂。所貴在人倫。畢義無玷渝。女德易湮沒。況此荒僻偶。誰將筆如椽。永永垂箴圖。人間阮家姪。夙昔堂前趨。拘官阻一哭。已聞開泉途。哀歌慰孝子。庶寬哺烏呼。非直揭閨範。亦以警凡夫。</text>
<title>寄義州崔半刺啓明 夢亮</title>,<text>宿昔齊趨列。居然歎作睽。微官同遠戍。回夢又空閨。虜警遼山近。兵氛薩水迷。應看西海燕。獨返未央棲。</text>
<title>端陽日。奉懷東岳叔父。仍寄內賜扇求和。二首。</title>,<text>新賜端陽扇。題封問楚纍。炎涼頻節物。夷險夙心期。內熱應全歇。西塵且莫麾。須看竹上淚。點點是相思。二又對天中節。何時巷北遊。謬恩仍內省。寬法亦他州。貝錦誰停織。丹砂尙可求。牛頭一派水。門外卽淸流。</text>
<title>挽鄭大憲 曄</title>,<text>風雲一世萃群英。儒雅先推北海名。經席屢登都御史。虎闈兼摠大司成。空傳鄭國封囊疏。無復南宮聽履聲。九十母慈如宿昔。幽扄不獨戀君情。</text>
<title>送羅夢賚 萬甲 謫守江東縣</title>,<text>久識南陔養。無如外補榮。江東雖小縣。恩譴亦高名。水石連巴峽。繁華近浿京。唯應謝樓夢。髣髴宿西淸。</text>
<title>送朴大觀 炡 謫守咸平縣</title>,<text>鬑鬚白面畫麒麟。鳴玉摐金際遇辰。豈以封章眞忤世。而今奉檄却辭親。黃梅碧籜淸幽境。墨綬銅符偃蹇身。爲語南氓高着眼。恩波早暮躍塗鱗。</text>
<title>送兪子先 伯曾 謫守伊川縣</title>,<text>伊陽風土好誰知。學士推遷也自奇。綠硤漾舡魚入饌。靑林開牖鳥馴墀。鋪陳永叔環滁記。領略坡公泛穎詩。直待鼇山鳧舃返。良宵高燭話心期。</text>
<title>挽沈煕世妻</title>,<text>十六嫁沈郞。沈郞如玉溫。借問翁舅誰。官居八座尊。別置閑房大宅左。圖書琴瑟分兩傍。淸池玉甃竝菡萏。翠竹碧梧雙鴛鴦。鸞翹鳳衫鶴補團。斗帳彩輧緣流黃。上堂拜姑舅。中廚命酒漿。侁侁媚提抱。兒女儼成行。不知人間底苦惱。居然幻化歸泉鄕。明月纔沈蚌珠墮。纍纍三塚同山岡。禍患一朝倂。六親徒摧傷。君不見東隣老女貧至骨。艾釵布裙糠籺糧。男啼女哭凍餒迫。四壁塵土堆空鐺。稽首大司命。願代西家娘子亡。司命操權太不中。壽夭生死與人皆乖張。天高高理茫茫。</text>
<title>送吳年丈汝和 允諧 出牧海州 二首</title>,<text>一榜曾庚臘。同僚暫午曹。風波萍不定。鬚鬢雪空搔。禁掖吾猶忝。藩州子獨勞。淸秋江海興。極目送雙旄。二吏役曾多暇。名區亦飽經。閑過栗相院。少酌許家亭。渤海新寬法。舂陵大啓靈。應煩記勝事。更報故人聽。</text>
<title>次子時韻</title>,<text>玉佩錚錚丁紫微。銅環初閉掖垣扉。當階紫菊秋全老。籠苑紅雲暝未歸。華省有朋忘夜直。病身無補愧朝衣。鴉山松櫪驪江石。消息如今夢亦稀。</text>
<title>詠省壁畫</title>,<text>釣艇初收網。江村未掩扉。巖亭臨突兀。城樹望依微。寺遠迂僧屐。籬低偃酒旗。此中佳處在。吾計晩知非。</text>
<title>送德用謫忠州 二首</title>,<text>去歲維楊里。相携送岳翁。那期南嶠路。此別更秋風。萬變眞難料。孤懷轉覺空。鴉山數畝地。吾道未全窮。二咫尺雲臺宿。纔看襆被歸。風波平地起。雷電暫時威。獺水遙通漢。琴臺迥挹畿。暮雲秋樹色。何處不依依。</text>
<title>九日省直有懷</title>,<text>重陽獨宿中書省。湘浦仍思舊大夫。四海共知頭雪滿。尺波難起轍鱗枯。山寒菊蕊開應未。家遠萸芳揷徧無。深屋悄然愁夢斷。數聲霜雁向江湖。</text>
<title>題待漏廳</title>,<text>鞴馬趁鷄鳴。金門曉尙扄。微涼乘積雨。落月伴殘星。末跡叨榮祿。多憂損性靈。深知待漏院。芳臭記曾經。</text>
<title>三辭不得遞職。復直銀臺有感。二首。</title>,<text>弱齡寡人事。丘樊怡性情。驅馳艱難際。遂爲好爵嬰。常懷素飡刺。況與沈痾幷。三章未許退。寸心愧非誠。耽耽畫省居。颯颯寒飆驚。中夜不能寐。起視星斗明。浮榮未足道。素懷難自鳴。擾擾寰區內。何人善其生。二商序倏已盡。冬風灑高堂。紫菊紛委地。蒼松亦含霜。節操豈不美。可惜色與香。會此群物秋。徘徊結愁腸。高明非我宇。組綬非我光。名浮道所戒。才劣職非當。歸去龍門陰。沒世誰更傷。</text>
<title>有感 二首○時應旨言事。有所觸諱。所上章疏。不爲覆議。左相白于上曰。用人不宜枉其才。如李植，張維，趙希逸等。可備文翰之用。副學崔鳴吉薦人才數十人曰。如李植，崔睍。但採其言論足矣。其人實不可用。</title>,<text>一札咨詢荷聖情。短章狂策只屛營。瀆川藏汚能無補。葵藿傾陽各有誠。楚國善言宜感激。漢庭公議厭紛更。明時未卜南山隱。白首靑綾夢屢驚。虞庭敷奏愧辭支。蒙薦能言荷夙知。自是愚忠輕感發。詎容迂論見施爲。人非戰國談從世。道屬昌朝尙德時。欲效鳩摩留寸舌。素懷將付簡編垂。</text>
<title>寄宗弟仲木 梣。用前韻。</title>,<text>滄澤洪陽各一隅。白頭乾沒愧非夫。莊生謾說溝中斷。漁父空憐澤畔枯。好事至今寧復有。新詩賴汝未能無。冬飆日日吹歸思。漢水西南下沔湖。</text>
<title>戲作李子時承旨病足歌</title>,<text>去歲黃岡討狂賊。元帥持危師少却。靑油從事面如玉。怒馬橫馳千丈壑。擧旗麾軍軍爲踊。草檄盾鼻如泉湧。當時回首萬猛士。看我書林有眞勇。今歸北闕侍紫闥。采齊之趨鳴佩戛。紋筵玉甓下殿路。一抹香塵迎履襪。不虞家人一紙書。翻動神機忘步蹶。子春之憂不暇說。危辭自比叔山刖。太醫神劑效亦慳。嚬呻闔戶阻朝謁。人間平地反崎嶇。兒女關情豈壯圖。君不聞古人伸躄請從軍。孫子臏脚仍載輿。西門日日羽書急。杖劍一起今何如。</text>
<title>感懷一絶。投呈韓山李使君 重吉。</title>,<text>母子頭俱白。行藏道盡非。蒼蒼雲海路。歲暮看人歸。</text>
<title>除夜偶書</title>,<text>三年竊祿已堪羞。問夜如何歲忽遒。蒲局尙憐兒子戲。椒觴詎解丈夫憂。紛紛世態看燈燼。衮衮天機閱漏籌。鞴馬又催朝北闕。曉風寒劈薄綿裘。</text>
<title>元日 三首○丙寅</title>,<text>元日金門謁。衰慵獨早歸。初陽猶在牖。細雪不沾衣。四十終無聞。行藏頓覺非。驪湖氷欲泮。消息塞鴻飛。二元日思先壟。雲山悵望新。松楸圍幾大。虎豹穴相隣。寵祿元非分。瞻依久莫因。胡爲獨留滯。華髮困緇塵。三元日思吾叔。囚山又一年。茅齋應獨掩。柏酒共誰傳。廓落唐虞志。悲涼屈宋篇。冬春猶迭代。雨露豈長偏。</text>
<title>遠接使之行。大胤少宗伯。奉西坰相公餞焉。東槎諸子皆與席。西坰先有詩。謹次以謝。二首。</title>,<text>山斗文章鍾鼎貴。老仙風骨大椿秋。群空冀北曾收駿。盟狎洹南早馘牛。衣鉢相傳甥舅盛。塤箎迭見主賓酬。龍鍾偶綴東槎餞。千古詞場一散憂。西坰。卽遠接之舅翁。勝日無多須好會。桐花已晩麥將秋。風流陳孟初投轄。豪氣王郞欲啖牛。一作陳公好客初投轄。王子矜豪欲啖牛。 坐久山容工 一作從 獻媚。酒闌禽語似催酬。了知此境旋陳迹。千里征鞅集百憂。</text>
<title>金生翬喪妻。携兒流寓關北。以詩寄余求和。要爲州縣贄見之資。走筆和之。</title>,<text>北海書初到。憐君尙一涯。早知爲客苦。何處感恩多。萬里將雛曲。衰年牧犢歌。莫言歸計誤。歸處亦非家。</text>
<title>西行有懷 二首○隨槎錄</title>,<text>桑葉綠已暗。稻田初決渠。男女散中野。牛羊徧丘墟。我家東峽內。農事復何如。老僕二三人。爲我理初畬。慇懃待歸來。庶以助耕鋤。豈意簡書縛。復此驅傳車。靡靡越山川。頓頓經險㠊。人生不自適。咄哉檻中狙。二貧賤四十年。艱難隨老母。母年旣踰稀。兒亦成老醜。雖乏五鼎珍。此身常左右。自從束纓弁。世故無不有。供奉寅申餘。又迫簡書走。佳辰逼燈宵。春色餘桃柳。婦病諸孫癡。誰復捧觴壽。遠遊古所箴。離憂不可久。西州一千里。一步一回首。</text>
<title>過臨津書感</title>,<text>小豎能翻覆。元臣重去留。靑油寧得所。白面竟無謀。古渡經行處。東風江水流。淸波知幾斛。爲我灑餘羞。曾從李延平。賊兵未渡江而師潰。皆牧使朴孝立誤之也。</text>
<title>次梁子漸 慶遇 松都懷古韻。呈趙經歷，申都事兩斯文。</title>,<text>繫馬荒城立到曛。人煙非復太平民。東門荊棘埋金狄。古墓樵蕘蹋石麟。前代廢興何足數。此生哀樂亦相因。殘紅欲謝年光晩。且醉分司麴米春。</text>
<title>挽竹西翁 沈宗直 喪子</title>,<text>何處靑山葬少年。桃花零落驛亭邊。詩翁兩鬢渾如雪。又賦人間哭子篇。墓卜碧蹄驛前故云。</text>
<title>四月八日。松都觀燈。次梁子漸懷古絶句韻。</title>,<text>廢苑喬松掛兔絲。橐駝橋下水聲悲。今宵故事猶堪記。萬樹銀花月半規。</text>
<title>戲贈李畫師 信欽○從我西行。到蔥秀山館。吏人失候接。頗相詣。</title>,<text>龍眠行橐一束筆。索飯不得嗔官僮。官僮笑指前山色。若箇丹靑較孰工。</text>
<title>次鶴谷 洪公瑞鳳號 韻。贈金使君士毅 致遠。 時余止酒。</title>,<text>草草從王事。何方可稅車。征人猶半道。驛樹已飛花。久別初携袂。衰容各減華。淸談敵醇酎。永日忽西斜。</text>
<title>瑞興道中</title>,<text>風柳初飄絮。燒田盡起荄。古梁溪激激。芳樹鳥喈喈。首夏餘春色。征途足賞懷。平生性多感。一詠未爲徘。</text>
<title>龍泉館少憩</title>,<text>午憩龍泉驛。前程指浹旬。郵蹄力已倦。廚吏語多嗔。末疾難從事。浮名秪累身。依然武昌柳。忽復四年春。</text>
<title>鳳山道中作。至郡投羅太守。</title>,<text>數日穿林峽。今朝乍豁然。西南稍近海。高下盡開田。郡郭三聲角。官村十里煙。瘡痍今始定。惠化早須宣。</text>
<title>追次蔥秀山唱和韻</title>,<text>老向煙霞契已成。溪山迎路且留行。森沈似與鬼神會。淅瀝疑聞風雨聲。試使㵸茶誰第一。便求飡髓孰長生。黃塵百里昏昏眼。暫借靈源洗得明。</text>
<title>宿練光亭 二首</title>,<text>形勝自如昔。浮生又一過。鄕音出關少。客夢到家多。古郭雄開府。層軒迥壓波。茫然遠遊意。日暮凭嵬峨。二去路莽無際。塵沙上鬢絲。樓橫江闊處。人到月圓時。百尺亢龍氣。孤舟老杜詩。平生湖海興。苦被簡書欺。</text>
<title>練光亭翫月。用先祖容齋公韻。</title>,<text>百尺城邊水半堤。微瀾瀲瀲畫欄西。孤輪欲上浮雲滅。平楚無垠遠嶽低。秋渚賞高才子詠。澄江句合謫仙題。千年冷語何人識。不博淸樽醉似泥。</text>
<title>奉次玄江尹都尉 海嵩尉名新之 渡臨津見憶韻</title>,<text>馹傳穿關樹。猩袍照水花。風流傾主第。詞翰本名家。滿篋文裁錦。盈牋字畫沙。虛聲叨藝苑。對此却咨嗟。</text>
<title>奉次陶齋尹左尹 昕 示韻</title>,<text>賓館聯翩集。韶光次第催。津亭新水漲。關路晩花開。古國經興毀。浮生任往來。天涯遇京兆。肺疾強深杯。</text>
<title>浮碧樓口占 是日戒馭。病未行。強起登樓。</title>,<text>驪駒在路且停留。扶病強登城北樓。樓下長江碧於玉。樓頭炎景涼如秋。漁村歷歷人依岸。芳樹靑靑客繫舟。日暮萬峯攢刺眼。五雲何處是神州。</text>
<title>泛大同南江。次韻口呼。時有宴遊之戒。只令陪隷持茶醪隨後。浿江所未有云。</title>,<text>輕纜斜穿柳影過。紅亭倒揷半江波。山陰莫恨無綠竹。處處芳洲款乃歌。</text>
<title>練光亭卽事 六絶</title>,<text>淸輝淡淡滿江天。鷺晒平洲鶴下田。岸上小村深樹裏。何人新繫賣魚船。樓名風月今頹址。兩岸人家樹木靑。無數楊花飛墮水。東風吹作半池萍。西都非復舊繁華。樓閣蕭條日自斜。欲向南湖聽水調。不堪城角怨梅花。渺渺煙波落日時。樵船纔過釣船歸。村童汲水上危郭。隣女浣衣爭小磯。南湖昨夜采蘋多。城畔月明聞棹歌。仍約情儂下江去。大同門外欲風波。用舊韻朝聞賈客下西洋。珍重家書寄數行。少立闌干望歸路。一聲鳴櫓落蒼茫。是日寄書海舶人</text>
<title>又三絶句</title>,<text>箕王初畫井爲田。今世相傳只井泉。九法八條皆簡冊。茫茫遺迹草迷阡。井田今無可考。只麥田如案。以路爲界。中開一泉井。碑云箕子井。次則非井田之井。殊可疑。蠻兒三窟塡狐兔。漢將西來一炬空。徙倚高城豎衰髮。不堪氛祲又遼東。倭寇陷據箕城。作三土窟。李如松破其二。一窟拔去。按廉委骨法橋邊。曾是箕城俠少年。但使尋芳一春早。不應遺臭萬人傳。朴叔夜少遊箕城。多困狹斜中。後爲按廉。尤虐箕城人。人稱其修怨。及被典都。人磔其尸於法水橋邊。問之。皆其父兄之仇云。</text>
<title>贈李彬彬 彬</title>,<text>白衣白從事。西關兩世行。今君是宅相。此役又家聲。有技翻爲累。勞生底所成。江南好春色。多少別來情。</text>
<title>永柔林亭。贈李公幹明宰。</title>,<text>欄藥披丹杏結靑。縣齋西麓卽林亭。忽如吾舍在幽境。聊與主人開小甁。百里桑麻官一考。四年原隰客重經。欲知榮辱無差等。看取顚毛種種星。</text>
<title>吳學士肅羽 䎘 曾爲西平公幕佐。眄肅寧官婢愛日。扮作軍官樣。置軍中相從。號爲愛裨將。後四年。余過肅寧。戲作短歌。西平。韓公浚謙。</title>,<text>氈冠玉纓錦短後。月給軍中米五斗。元戎兵勢正變奇。參佐帷籌將是婦。眸鋒眉斧肉陣圍。臥內陰符鬼莫窺。豈論桑中懼巫臣。定向埤間驚虜人。君不聞渭南巾幗愧晉宣。爾來此輩干城連。楊家之妹李家娘。一槍梨花二十年。</text>
<title>李子善 基祚 賦却妓詩。有殘月照空茵之句。似未忘情者也。次韻奉嘲。</title>,<text>有心生愛惡。於物孰疏親。却妓還多事。吟詩亦苦身。擢泥蓮淨潔。含霧月精神。何必空房內。終宵歎冷茵。</text>
<title>百祥樓。望藥山東臺。香山在其東北。</title>,<text>岧嶤孤掌出層雲。西北諸山迥莫群。太白金精分磅礡。妙香花雨落繽紛。何年漢壘中天起。半夜緱笙一界聞。焉得掃空豺虎穴。百壺高置犒三軍。</text>
<title>宿泰川館。讀東岳公悼具大受 容 諸詩。</title>,<text>小具分符地。吾宗感舊篇。文章眞在是。亭館却依然。塢靜幽禽喚。簷虛暮雨懸。浮生本逆旅。一宿且隨緣。</text>
<title>龜城鎭</title>,<text>舊號龜州鎭。荒城古塞西。閭閻蕃漢雜。徭戍士農齊。國未忘胡羯。人猶說朴犀。英雄在一試。白首愧金閨。</text>
<title>端午日。祭庶舅尹祥之墓。示元生應命等。舅謫死龜城。土儒元生等。以嘗受業。葬于其壟側。歲時灑飯云。二首。</title>,<text>孤塚僅三尺。蕭條塞邑傍。隣家爲禁火。弟子或澆漿。義類潮陽趙。人同剡曲梁。男兒死卽葬。何地定吾鄕。二跋馬穿重險。披荒立夕曛。聊持端午飯。一灑介山墳。禍福何人管。幽明此路分。東風吹客淚。隣笛數聲聞。舅有壬辰從駕護翁主之勞。而不蒙功賞。卒以竄死。故比之介山。</text>
<title>端午。客舍書懷。時隣州有招請者。竝不赴。</title>,<text>春盡行人發。居然半夏天。衰容驚迓節。痟肺怕登筵。鳥語公堂靜。風淸客榻懸。京華一枕夢。猶聽喚秋千。</text>
<title>兩西歎 國中。以黃海，平安爲兩西。</title>,<text>狂塵簸天天爲盲。漢壘如山借胡兵。西自廣寧東鴨江。豺狼白晝行縱橫。輶車大道莽草萊。渤海之中槎路開。長鯨怒挾雪波走。舟楫往往聞傾摧。一年一度朝天使。朝聞夕異遼薊事。宮中聖人深旒綴。如雲左右皆貂珥。黃金白璧塡軍門。上章馳檄何喧喧。況復江東新鎭四十萬。此中得失誰敢論。關山蕭條氛結陣。日暮鼪鼯攫道殣。嫖姚自飽太官供。都護但要封侯印。遼姬二八顏如玉。武帳前頭看踘蹴。哀哀兩西百州民。鬻子輸糧中夜哭。中原。以毛營爲江東大鎭云。</text>
<title>追到鐵山。次鄭從事子容 弘溟 贈韻。子容好砭人詩。故第六云云。</title>,<text>馹路窮楡塞。星文出鳳池。共成詞苑會。如在洛陽時。縱病能辭醉。從評不廢詩。休言後先至。牲璧各擎持。</text>
<title>陪遠接使北渚 金公瑬號 大人及幕僚諸君。登蛇浦後嶺。望海有作。</title>,<text>鰌潮撲岸蜃昇霏。千仞岡頭試振衣。天水相圍知孰大。羲娥迭送竟何歸。人言河伯涇流細。我覺桑田世代非。萬事不如輸一醉。紫霞杯灎白魚肥。</text>
<title>五月十七日夜。與梁君子漸坐西軒。各敍故山泉石之思。已而月出關山。相與歎息曰。此月必照兩鄕矣。作關山月一篇以贈之。</title>,<text>關山月團團飛上天。長風度玉塞。滄海滅浮煙。隱映光含漢戍壘。徘徊影落遼兵船。兵船戍壘怨思多。哀笛處處隨悲歌。愁防犬羊群。畏沒鯨鯢波。況復袁宏秋渚夕。亦有武昌南樓客。城鴉啞啞櫪馬嘶。鄕夢迢迢千里隔。君不見德水子鴉谷數畝園。又不見帶方翁霽湖三間屋。流泉古松小山裏。白沙翠竹淸溪曲。猿鳴鶴叫蕙帳寒。此夜此月無人看。何時共賦歸去來。不見關山行路難。</text>
<title>遊龍骨山城摠鎭臺 十八韻○李希達所築</title>,<text>龍骨環山壘。狼牙摠鎭臺。千巖鑿混沌。萬仞逗雲雷。睥睨侵天起。樓臺拂漢開。崢嶸元氣合。蕭瑟爽飆來。鴨水縈爲帶。滄溟俯視杯。鰌沈洲島沒。鯨跋浪波堆。形勝雄諸鎭。咽喉綰一隈。西門當靺鞨。東道控登萊。不覩經營處。安知統馭才。桑麻寬闢壤。士卒樂銜枚。粉鵠依崖正。紅旗簸地回。井閭通部伍。盔甲雜蓑籉。方略吾安敢。登臨亦快哉。披襟超汗漫。倚劍立崔嵬。鶴野胡沙漲。燕臺羽檄催。但聞疏勒守。誰策朔方恢。慷慨驚麤膽。蒼茫想禍貽。丁寧李飛將。壯志莫低摧。</text>
<title>儐相北渚公。聞余談龍骨城。賦詩見贈。謹次韻。竝示李節制 希建。</title>,<text>西塞何時戰鼓閑。大城新築揷天山。鯨濤萬里環蛇浦。鴨水三條帶鶻巒。形勝有餘誰得策。登臨少暇更催還。北平見說無雙將。早晩鐃歌入漢關。</text>
<title>鐵山。遇義州崔判官啓明。時余欲遊龍灣不果。次篇竝及之。二首。</title>,<text>好在龍灣倅。相迎古塞垣。卽今戎馬地。誰識侍臣尊。渤海雲霾晝。關山月照昏。深知武溪路。空念少游言。二客路再凋蓂。昏昏愁不醒。欲携崔少府。俱醉統軍亭。五月涼吹幔。三江綠漲汀。王程戒枉轡。回首暮山靑。</text>
<title>題李澄畫 四絶</title>,<text>返哺烏風枝握難定。得蟲常苦少。反哺豈云異。無情是衆鳥。捕魚鸕鶿毛羽本非奇。機矰終不競。雖云得魚饞。亦自江湖性。竹鶴不必巢玄圃。何須嚥玉津。猗猗數叢菉。亦足避風塵。蘆雁隨陽非趨熱。啄稻聊慰飢。君看蘆渚月。相對弄淸漪。</text>
<title>定州衙軒午睡。起看壁上詩有感。漫用其韻。</title>,<text>一枕華軒午夢涼。海山雲日正微茫。黃鸎語澁時穿樹。紫鴿飛低故傍梁。玉塞干戈愁緖亂。錦筵風物鬢絲長。浿西桃李渾無色。虛忝春官右侍郞。時西邊憂在朝夕。而主客專以聲色相懽。衙軒題詠。皆賦閑情。故及之。</text>
<title>走筆次子容韻。送子善先行。</title>,<text>以我獨留意。看君先去忙。風流猶不淺。立馬且傳觴。</text>
<title>肅寧館。遇羅夢賚共飮。羅先醉倒。書其扇而去。</title>,<text>使君先醉眠。不復別時語。惟有道傍山。知余怊悵去。</text>
<title>題鐵山別館。時詔使連歲航海而至。前後遠接使。皆寓此館。府伯安子淵 景深 爲葺治之。仍要余紀事。二首。</title>,<text>渤海星槎渡。銅山儐幕移。喧闐戎馬域。咳唾翰林詞。刺史紆新秩。華軒敞舊規。久留增別恨。珍重領深危。二古郭隣窮徼。靑山映小堂。衣冠還此會。文酒較誰長。海色窓先曙。松陰簟自涼。前期萍水散。歡緖詎能忘。</text>
<title>醉後。遇香山住僧索詩。口號贈此。遂忘其名。</title>,<text>爾問西來意。西來浹五旬。宵筵迷麴糱。午驛困沙塵。忽見淸涼面。渾忘熱惱身。龍淵千尺玉。的的眼中新。</text>
<title>偶題小木假山。贈造工安天克。天克庶人也。隨槎錄止此</title>,<text>木有不才者。溝中尺朽殘。幸因工斲手。雕作小丘巒。衣被玄黃飾。安排案俎寬。人生在遭遇。榮辱本無端。安頗承內眷故云</text>
<title>次王詔使 夢尹 弔愍忠壇東征壯士韻 皇華集代作下同</title>,<text>何處求毅魄。荒原浿江北。至今天陰聞鬼哭。螢燐時時閃昏黑。可憐山東健兒慣戰功。摩壘意氣矜豪雄。直期名姓麒麟上。肯惜肝腦溝渠充。天王威武雷電走。漢軍笳鼓行牛酒。愍忠有壇胔有塚。冤氣不復干星斗。箕城之民咸爾德。邑屋重開狐兔藪。君不見鑾坡學士航海波。弔古寂寞悲山阿。新詞喚起土中靈。髣髴犀甲橫吳戈。</text>
<title>次姜天使 曰廣 平壤弔古。效李長吉體。</title>,<text>夸娥力敝愚公憂。海底三山抛不收。析木東躔照樂浪。支祈掣鎖高城浮。蒼麟夜去蹵扶桑。側耳醢瓮蚊吟啾。錦繡爲山綻不縫。能令浿水西南流。南湖女兒歌玉樹。松柏作薪芙蓉秋。麻姑兩鬢蘆花色。翁仲笑答銅仙唱。丹靑繡出李摠戎。虎睛炯炯射坌坱。蠻兒二窟塡瓦礫。龍泉斫江江未斷。精靈黯黯叫不醒。白日鼯鼠嚙香案。黃昏簷鐸弔啼鬼。雨濕坑壕燐墮亂。城中春酒數百斛。明月人家絃管語。不須擧杯澆荒壟。英雄陳迹泥鴻去。北山斲槨槨已毀。漢水沈碑碑亦泐。八條歌誦變荒哤。東方之月開昏黑。鐵犁耕破井字訛。往往血鏃田中得。</text>
<title>題李子陵 景嚴 斜川帖 僕居龍門之東。斜川在迤西。又與主人使君公同好。前後棲遁略同時。惟所謂斜川帖者。未曾攀和。非但不敢衒拙。蓋方游泳實境。未暇以其文也。今居市井乾沒中。閱其圖。誦諸公什。寧無慨然。隨韻致意。所不得辭。</title>,<text>宇宙一俛仰。賢達皆已休。高風特不泯。隔世同神游。淵明古曠士。君亦靜者流。況十斜川上。可以盟鳧鷗。良辰輒寄懷。策杖循陵丘。雖非栗里宅。會心眞吾儔。詩從藝苑和。酒許農鳸酬。不知千載後。還有茲遊不。悠悠古今意。落落江湖憂。贈子伐木篇。卒歲以相求。</text>
<title>沈進士 檼 挽章</title>,<text>秋氣日慘慄。征鴻號且翔。生別亦難聊。死別豈堪傷。南輀自玆啓。素紼出中堂。此堂二十載。骨肉死相望。汝惟嫡冢孫。夭椓又何忙。有才不必展。有善不必昌。天高鬼神幽。與奪不可詳。彭殤共一籌。夢覺同一場。靈山雖云遠。乃汝父母藏。水深山鬱茀。歸汝安泉鄕。</text>
<title>送崔正言譴補瓮津宰</title>,<text>諫諍叨居長。浮沈愧自安。亦知吾命在。終覺敢言難。裨海偏荒邑。淸時左降官。秋風振馬首。離思若爲寬。</text>
<title>重陽日。呈病杜門。聞巷北劉老人希慶家時菊正開。就飮其下。用陶彭澤韻以贈之。</title>,<text>時序忽荏苒。臥痾方息交。豈惟草木衰。自覺顏鬢凋。良辰屬重九。幽興頗自高。淸飆掃廣陌。雲物肅層霄。所思在咫尺。杖策忘暫勞。置酒盤松下。沃我枯腸焦。佳菊繞四墻。似對柴桑陶。一日且取懽。未暇念明朝。</text>
<title>送權汝嘉 勛 赴楊口任</title>,<text>度峽應無路。緣溪定有門。誰知古楊麓 別號。卽是小桃源。作吏眞兼隱。之官似避喧。同朝惜利器。何日試盤根。</text>
<title>僕止酒以來。數患外感。風寒暑濕。皆爲之祟。蓋榮衛已敗故爾。述其故。以解飮伴之嘲。</title>,<text>止酒初防病。年來病益增。三庭已敝漏。六沴遂侵陵。去武戎生晉。行仁楚怒滕。丹頭一箭鏃。幾日試飛昇。</text>
<title>送許高城 啓 之任</title>,<text>紅塵蔽城闕。赫日流炎精。我病不出戶。泥水繞廂榮。此時許長史。告我海上行。海上何所有。仙山卽蓬瀛。一萬二千峯。峯峯白玉京。神靈發瑞彩。木石皆光明。中有述郞徒。吹簫作鳳鳴。高城豈官居。太守眞強名。我有九轉方。親受安期生。知君骨已秀。付君先鍊成。相思倘一訪。桂樹秋風淸。許求修養方書以行</text>
<title>徙宅</title>,<text>街東復街西。徙宅凡幾度。借車也不得。任戴奴亦苦。少逢仁里懽。頗遘主家怒。鴉山一茅屋。三逕久鹵莽。知非未卽去。乾沒負平素。</text>
<title>次東岳示韻 二首</title>,<text>跡屈心猶壯。宗衰義更敦。流遷還絶峽。邂逅卽窮村。白日昭孤憤。淸霜凜片言。不須觀鄭卜。禍福本無門。二嶺峽僑居僻。詩書宿好敦。頗同雪堂老。獨在海南村。憶昨容投謁。連宵屬晤言。至今回夢處。千嶂一柴門。</text>
<title>送李天章 明漢，鄭德後 百亨 西行</title>,<text>浿岸今軍壘。淸川亦戍旗。經過須自惜。遊宴已非時。飮酒元傷性。聽歌只益悲。樓臺隨處好。爲我和題詩。</text>
<title>鄭參判 生 被謗得解。納祿歸田。詩以餞之。</title>,<text>自是傷弓鳥。翻爲困網魚。天恩終曠蕩。名路本崎㠊。易變邯鄲酒。難明薏苡車。松楸數畝地。歸去意非疏。</text>
<title>在告送洪汝時 寶 赴原州牧 二首</title>,<text>不爲揶揄鬼。秋來病掩門。送人頻作郡。從事久辜恩。銅虎新都護。緋袍舊壯元。銓曹重民牧。臺閣未全尊。雉岳千峯秀。蟾江一派幽。故人官此境。吾舍在其陬。叔度來何暮。司空老欲休。柴荊具鷄黍。遲子繫鳴騶。</text>
<title>沈靑陽 讓 挽</title>,<text>松府華宗後。桐鄕惠化存。善仁天不福。甹孼禍之根。楚澤纔回轍。秦篝未復魂。當家有雛鳳。遺德佇飛飜。</text>
<title>湖堂。送李子時左官林川。三首。</title>,<text>秋意轉不樂。客程何太忙。徊徨辭鳳闕。顧眄有銅章。野日明楓葉。湖風斷雁行。相思各健飯。書疏可頻將。二籍甚三魁榜。爭瞻尺五天。功名自少壯。侍從復藩宣。嶺海初回舃。雲霄再着鞭。宸衷在歷試。郡紱豈經年。三諫省官初代。中書席舊聯。那堪賜暇地。却賦送行篇。羽檄關西急。瘡痍海內騈。江湖有憂樂。且去莫忘旋。</text>
<title>兵後。謁岳叔于海谷。楊州使君崔大容携酒至。大容醉後出詩。次韻謝之。丁卯</title>,<text>喪亂那容說。榮名轉覺輕。偶從吾叔飮。更識故人情。嶽色濃如醉。松聲咽不平。數杯非取樂。懷抱暫相傾。</text>
<title>晉原柳公 根 挽詞 二十韻</title>,<text>晁董登名早。夔龍接武新。湖堂分藝苑。瀛館切楓宸。銓地郞爲貴。臺端職最親。有才無不適。雖枉亦能伸。際會時當否。驅馳歲在辰。忠勤輕險阻。雷雨展經綸。執靮仍旌鉞。調糧且撫循。尙書高曳履。方伯倦移輪。數十年間事。麒麟畫裏身。文衡大學士。擯接兩詞臣。述作應無敵。周旋固絶倫。擣椒扶聖姒。攀桂侶騷人。寵辱神逾王。浮沈德不磷。淸朝初改玉。黃髮重垂紳。上壽慳盈百。崇班阻秉匀。蒼黃聞避寇。奄忽報歸眞。復魄槐安夕。飛旌漢水春。孫甥亦茅土。門戶尙嶙峋。世已思耆宿。天宜福善仁。煌煌不朽業。編簡照無垠。</text>
<title>謝李使君子陵寄米麴</title>,<text>爲謝南川守。椷書問峽中。低昂知酒態。米麴慰囊空。我覺辭榮晩。君應解綬同。腥塵滿關塞。何處息微躬。</text>
<title>寄別從叔盈德明宰 二首○李安眞字養仲</title>,<text>赤尉勞趨尹。移官愜素情。地偏溟作界。民朴野名城。世亂堪投僻。兵興且撫惸。丹砂不必問。樂土是蓬瀛。二社稷傾危際。山河震蕩年。男兒義當死。骨肉計須全。聞說眞仙境。今歸太守賢。孤忠十口累。早晩見哀憐。</text>
<title>除禮議。以母病上疏辭不赴。俄以左承旨召。又上疏辭。兼陳近事得失。感懼之餘。聊以自遣。</title>,<text>君命重申母病加。此身行止動成差。靑山暫住非忘世。白髮新添不爲家。南省儀文曾點勘。中書退食舊委蛇。一封疏進千門遠。宵夢時時繞殿衙。</text>
<title>西平府院君挽詞 五首</title>,<text>早冠張錢選。常空冀馬群。儒林連白璧。藝苑躡靑雲。故事同朝仰。新詩擧世聞。文衡猶屬望。奎宿遽霾氛。二第一詩書帥。揚鑣際搶攘。伸威自細柳。留化幾甘棠。縱負多多辦。非關赫赫光。從今峴首碣。落涕爲當陽。首句。追以手筆改之曰。一代詩書帥。先朝寵錫光。光字疊韻。故今從初本。三厚德瞻喬嶽。群情望廟 缺。居然元舅位。便是中興期。處貴心猶素。憂時鬢盡絲。飄然催鶴馭。人世正艱危。四河朔追袁飮。湘潭和屈辭。窮途叨禮數。朗鑑契心期。已覺朱門邃。那知素幕移。生蒭他日去。湖海有餘悲。五人世艱危久。邦家殄瘁今。分朝倚蓍蔡。從事備崎嶔。正屬綿山隱。仍爲梁甫吟。臨河杳舟楫。寂寞濟時心。</text>
<title>九嶺道中 二絶○嶺在白谷東十里</title>,<text>白白石縱橫。蒼蒼藤上下。魚癡不避人。松偃堪維馬。二危石潭邊拆。飛湍樹抄鳴。極知人境遠。巖洞摠無名。</text>
<title>遊鬱巖。贈崔方伯 睍。</title>,<text>不謂艱危際。還爲寂寞遊。漲波尋舊渡。高樹對新秋。水石曾成癖。行裝屬自由。平生崔按察。一見一銷憂。</text>
<title>遊巖寺。贈大慧禪子。</title>,<text>丹桷露松際。澄江蕩倒光。奇巖太古色。高榻仲秋涼。亂世雙林靜。良宵一宿忙。多慙徑山子。早悟息心方。</text>
<title>尹巡察 暄 挽詞</title>,<text>衝飆吹裂五牙旗。白日高城鼓響衰。鄴下官軍先自潰。河南虜馬果誰支。丈夫等死今餘恨。明主寬恩獨不私。早識斯文房次律。功名只合置台司。</text>
<title>下途渡麻津有感</title>,<text>去國初非遠。歸朝亦暫淹。漢園仍扈從。周冕乍顒瞻。出處心非石。安危口已箝。東郊秋草色。又送過江驂。</text>
<title>行色</title>,<text>行色將秋色。蒼茫暮道邊。雁行低欲趁。山翠迥相連。傍水遙通峽。霑霜更帶煙。唯應催好句。箇箇落吟鞭。</text>
<title>天啓丁卯至月十七日夜。在中原衙舍。小兒病。殊張燈達明。倦甚倚枕。忽夢金防禦使 浚 初頗談謔。旣而悟其已死。執袂痛哭。仍成魘氣窒。傍人叫叩乃甦。金君與我最厚。其死也。闔門俱燼。余至今不得一哭。不得致一文字。豈冥冥中有所不慊耶。起作短歌以識之。</title>,<text>嗚呼壯士不復見。夢中一接平生面。乾坤反覆胡運強。成敗利鈍須臾變。去歲譙亭把臂別。酒闌歎世肝腸裂。男兒七尺死得所。尙想天昏炮火烈。死一作置</text>
<title>宿溪灘書院 二首</title>,<text>自是桃源境。曾開杏樹壇。洞深寒漱攪。崖峭雪巑岏。絃誦欽風遠。宮墻占地寬。干戈滿天地。局促對儒冠。二一宿溪灘院。偏多感慨情。仙區暫投迹。賢躅久留聲。氷合川逾響。山寒月轉淸。依依單閼事。塵世幾紛更。</text>
<title>除夕 二首</title>,<text>百歲今將半。除宵又向晨。正逢多難日。猶作未歸身。峽水遙通漢。星杓又指寅。他鄕亦梅柳。回首上林春。二客舍逢除夕。腰章誤老夫。三元寧少住。一世更多虞。鬢雪嫌官燭。心灰羨地爐。任從兒女戲。欹坐看樗蒲。</text>
<title>元日立春 二首○戊辰</title>,<text>元日兼春日。新年似舊年。官居元冷落。宦迹久推遷。白屋流逋盡。靑山夢寐偏。桃符休頌祝。自有賦歸篇。二元日兼春日。他鄕憶故鄕。嶺梅寒未拆。園菜凍猶嘗。一宦緣慈母。孤衷仰聖王。行年四十五。終始愧行藏。</text>
<title>題忠州東樓</title>,<text>岧嶤飛閣郡城隈。俯視中州氣壯哉。山鎭東南尊月岳。水趨西北抱琴臺。乾坤縱目靑春動。今古傷心白髮催。已覺元龍豪氣盡。明朝投劾可歸來。</text>
<title>還山後。謝曺子實來訪。次其贈韻。二首。</title>,<text>白屋松低牖。淸泉溜入池。春寒芳草短。人靜早鴉歸。四海多艱日。孤臣獨往時。丁寧謝吾友。我已息塵機。二故人勤命駕。良晤未差池。薄飯貧堪愧。羸驂暝乃歸。有乖方有合。同趣得同時。只是銜蘆雁。年來怕弩機。</text>
<title>裴博士家亭。梅花盛開。戲用東坡韻。</title>,<text>三朝嶺路穿荒村。黃茅苦竹傷旅魂。忽見君家早梅發。炯然一洗塵眸昏。若敎差晩競年芳。紅紫細瑣徒滿園。檀心似戀淨土樂。玉律已報春叢溫。施鉛太白動西隣。立雪無粟延東暾。殘星落月人橫笛。斷橋疏籬客叩門。主翁擧白催新句。意重不敢輕爲言。無煩結子詑鼎實。木生豈願爲犧樽。</text>
<title>次安東府伯沈公 詻 東軒題韻 二首</title>,<text>舊愛東軒好。今從下榻眠。客情增繾綣。春物好留連。尙有看花伴。依然種柳年。誰同訪戴路。興盡却回舡。二午景鳩相喚。春城柳正眠。韶光行晼晩。細故動牽連。客路餘千里。陳蹤又八年。明朝問東海。身世一虛船。</text>
<title>戲題安奇驛</title>,<text>二十六年三此驛。靑山無恙鬢全皤。茂陵題柱非初志。匹馬來投故吏家。</text>
<title>盈德道中感興</title>,<text>偶釋籠間紲。聊成物外行。莫言千嶺險。猶覺一身輕。得失從他笑。江山似我迎。桃花春水下。相逐到東瀛。</text>
<title>淸明日。登野城淸心樓。奉呈令宰從叔。二首。</title>,<text>蓬島無多路。仙居有此樓。澄江循檻曲。碧岫對檐浮。絶徼還佳境。良辰故倦遊。登臨數杯酒。一散望鄕愁。二綠漲搖虛閤。紅霏匝遠洲。披襟平野大。極眺衆山稠。節序行將晩。江湖退亦憂。豈知桑海伴。仍作竹林遊。</text>
<title>又次樓題韻</title>,<text>天末傷春目。殘花幾樹明。山從古城峻。江與長官淸。寓世皆爲客。懷歸各自情。驪江樓亦好。形勝共誰評。驪江淸心樓。名於國中。壯豁無敵。而淸幽似不及此樓也。</text>
<title>西村 盈德縣西四十里</title>,<text>野城隣廣斥。西山特阻僻。中有百曲溪。淸深多異石。離離花挾岸。窈窈松冠壁。時魚方割腥。秋實應滿摘。厥土旣上腴。可疇亦可宅。新羅舊俗淳。里仁不待擇。試使吾居營。孰云斯道厄。綿田與母隱。北海偕友適。龐公子前鋤。伯鸞婦同役。三農倘餘力。夙好在書籍。乾坤正昏埃。朝著困籌策。行藏非吾事。蹈海實咫尺。爲語同行子。於焉且朝夕。</text>
<title>閑行</title>,<text>官行有事役。使行有咨諏。總爲簡書累。重貽廚傳憂。莫如此閑行。方春山海遊。山海雖云險。道途亦已脩。冥搜與遐眺。宿願欣始酬。初窺丹丘僻。更陟竹嶺幽。名山大小白。淸洛東南流。穿嚴瀑紳直。咽壑松籟啾。因緣梅竹塢。却略花石洲。晡秣或林寺。午憩仍官樓。懷賢問道院。選勝携詩儔。西村最淸奧。下有良田疇。嘉魚復香蔬。粳稻宜全收。蓬屋倘可營。桃源不待求。西師尙坐甲。上公急良籌。賢能各騁力。際會功名秋。孤臣自閑放。愧獨爲身謀。咽一作殷</text>
<title>道中寓懷</title>,<text>萬壑春泉注。千崖午景鮮。松聲晴似雨。花氣暖逾燃。自有天機動。誰將妙意傳。向來沂上歎。宣聖亦忘筌。</text>
<title>謁陶山退溪先生祠院</title>,<text>嘗讀陶山記。永懷晩隱翁。典刑或入寐。微言頗啓蒙。白首訪遺躅。緬揖洙泗風。絃誦不復古。咄嗟齋舍空。溪山自舊觀。梅竹長新叢。宮墻比國庠。香火文廟同。儒冠困稅役。科學終盲聾。斯文一蕭條。撫迹尤增忡。獨有天淵月。千秋印深衷。</text>
<title>奉謝安東沈使君</title>,<text>東道難迂轡。今朝有報書。追歡緣已幸。繼餉意非疏。古縣花飛盡。長程兩歇初。相思春又晩。月魄夜應舒。</text>
<title>暮春將晦。坐我澤堂。山中寂無人聲。只學童二人侍側。斯時風日淸美。花柳紛披。余亦幽鬱之餘。覺有生意。啜濁醪二杯。忽記蘇長公禪贊空山無人水流花開之句。欣然有會分韻。八首。</title>,<text>春事已云末。客歸山更空。巖花美淸晝。溪柳含和風。樓前一小池。上有流泉通。動植皆得意。天時屬昭融。余心適獲怡。於焉息勞躬。二涓涓谷中水。簇簇林表山。靑雲似有意。繚繞高嶂間。松風起寥廓。鳴鳥亦間關。乾坤豈不廣。節物易向闌。人生浪自苦。久客方言還。三山榴開又謝。晩桃正披敷。出戶視天宇。煙景疑有無。林葉漸蔥蒨。好鳥鳴相呼。新詩快活吟。村酒提壺蘆。入室有幼子。應門無僕夫。欣然悟物象。且命一酌㪺。四今日好天氣。山水自淸新。山深有歸翼。水靜有潛鱗。群物各自遂。我宇同一春。寥寥北窓下。左右圖史陳。樂哉四時和。念彼千古人。五玆辰意不愜。植杖臨逝水。慨然念徂春。芳華行已矣。榼中問餘瀝。床頭披古史。古今雖不同。行藏皆自己。所以軒虞世。亦有巢居子。六揷籬護花卉。疏渠分澗流。山鷄戲我前。麋鹿是我儔。貧家百事拙。尙不理西疇。隣童知我閑。問字終日留。我衰廢文字。何以副汝求。七蒼蒼幽澗松。灼灼緣岸花。姸醜各有分。衰榮迭相誇。京師車馬地。冠蓋公侯家。山中把鋤翁。舊日相經過。君子有素履。文繡非榮華。八仙禽不思縶。靜女匪求媒。此地一蹉跌。今年始歸來。病枕昧節候。書帷暫褰開。芳草已被逕。飛花滿池臺。曠然洗愁苦。獨詠良悠哉。</text>
<title>小雨</title>,<text>久旱泉源渴。今晨雨脚齊。池荷先捧滴。巢燕競銜泥。杲旭旋披隮。微涓不入畦。一涼恩亦大。高枕午鷄啼。</text>
<title>偶題 二首</title>,<text>籬落晝依依。松間開竹扉。圃畦隨岸曲。村逕入林微。無事鳥烏樂。不求鷄犬歸。時逢鹽賈至。人境未多違。二大兒學史略。小兒餔雀雛。勅廚存老婢。鉏穢付童奴。把鏡頭如鶴。翻書袖欲烏。時聞有朝論。丘壑合迂儒。</text>
<title>夏夜</title>,<text>夏夜亦無睡。山堂今更幽。松間孤月上。草際數螢流。短劍閑相伴。群書散不收。臥聽舂麥杵。明日饁西疇。</text>
<title>旱</title>,<text>小魃非專虐。愆陽自失期。東方五六月。每日朔風吹。大壑流如帶。平疇拆似龜。桑林曾效祝。筆橐久蛛絲。甲子夏旱。余製進親祭祝文。仍充大祝。翌日大雨。蒙賜熟馬。</text>
<title>雹</title>,<text>大者如盂鉢。小者如李梅。西關最罹害。盛夏重爲災。天意豈無警。民功良可哀。麟經記陰沴。正氣要深培。</text>
<title>盜</title>,<text>姦宄無常產。飢荒又一時。近村聞警急。相識有創夷。自幸囊中淨。應無棟上窺。穿墉何足磔。城社有狐貍。</text>
<title>山居卽事</title>,<text>農務因時急。幽情對景賖。折楊樊菜圃。除蟻護蜂窠。決決通塘水。芃芃繞屋麻。淸風北窓睡。巾髮任鬖髿。</text>
<title>山堂病起</title>,<text>宿雨初晴後。沈痾乍歇餘。力微須杖策。神倦可休書。鳥蹵池中絮。泉鳴畝首渠。兒童逐蜂蝶。吾亦玩遊魚。</text>
<title>池上飮別</title>,<text>紫菊房猶拆。靑荷葉盡乾。高雲呑晩照。小雨引初寒。水石幽期熟。風塵舊夢闌。休辭酒味薄。贏取別時歡。</text>
<title>補澤堂</title>,<text>一歲營寒事。初冬補澤堂。木皮爲蓋覆。藤蔓以維綱。風雨除須好。煙霞濕不妨。空山自太古。恰是有巢傖。空一作深</text>
<title>除兵部赴京途中</title>,<text>白首困多口。靑山臥一年。朝廷能記憶。祿秩復牽聯。觸餌魚疑笱。經彈雁怯弦。依然華岳色。猶作向時姸。</text>
<title>省直夜吟 二首</title>,<text>木鐸停還擊。銅壺渴更添。不眠堪夜永。爲客値冬嚴。白髮羞頻洗。文書懶復拈。平生澤風卦。可待再三占。二滴滴簷氷墮。鼕鼕漏鼓終。曙光先關角。人語在墻東。習懶兀因病。歸愚本欲忠。如何香省夢。每夜到篙蓬。</text>
<title>奉寄湖西方伯鄭衛道 文翼</title>,<text>十年枯面返脩門。猶識當時老壯元。絶域和親窮虎穴。大藩巡察凭熊軒。久知盤錯皆須試。誰謂賢勞不是恩。江海一麾吾獨負。白頭華省意昏昏。</text>
<title>送閔士尙 聖徽 令公之任花山府</title>,<text>萬里槎回自帝州。鯨波眼底傲陽侯。旋超鳥嶺千重險。好臥花山百尺樓。意氣未應衰後倦。功名能向坦途休。淸心舊客猶乾沒。漫把陳篇說舊遊。</text>
<title>寄朴魯直太守</title>,<text>向老官仍拙。懷人歲又寒。知君限百里。亦復望長安。數有和蕃使。頻聞拜將壇。何當跨款段。山海共盤桓。</text>
<title>挽具仁重都事</title>,<text>美質終難得。浮生儘易徂。那知回也壽。乃與父兮俱。薄奠後歸櫬。哀詞寄故都。寒齋燒榾柮。文字共誰娛。</text>
<title>禁直大雪。寄趙司書 錫胤。</title>,<text>大雪俄盈尺。千門夜正闌。隨風迷玉闕。和月晃瑤壇。趙璧堪爭潔。春坊自辟寒。知君哦妙句。擁袂燭花殘。</text>
<title>歸休亭八景 爲李使君培元作</title>,<text>山以花名只爲梅。上春消息雪中催。芒鞋踏遍橫斜影。拾得淸香滿袖回。右華山訪梅一鏡初宵掃翠嵐。滿蓑風露倚寒潭。潛龍不上尋常餌。自愛槎頭白入藍。右龍潭釣月冥冥何處避雲羅。兩岸秋波蘸荻花。知有白沙明似雪。隔溪風送數行斜。右麻浦落雁齋鐘隱隱何山寺。杖錫翩翩底處僧。歸去莫愁蘿逕黑。夕陽猶在斷巖層。右門巖歸僧群巒頃刻玉嶙峋。萬樹繁華別樣春。爲報東風且相貸。山陰疑有榜船人。右梨峙春雪長松叢桂小山幽。半夜寒聲淅瀝秋。一屐明朝看晴景。滿階紅葉逐東流。右竹谷秋雨細草如氈襯落花。勃姑聲裏日西斜。林翁睡着無人喚。夢到山前賣酒家。右花堂春睡山嵐谷霧互微茫。點點浮空列岫蒼。貪看疏星爭缺月。不知零露濕荷裳。右竹塘曉望</text>
<title>趙上舍 弘仁 挽詞</title>,<text>先子同庚友。惟公托契偏。自經風樹痛。長羨雪松堅。逝水終東海。稀星盡曉天。只應耆舊傳。名行見雙全。</text>
<title>次崔大容檢討趙日章 絅 侍講玉堂唱酬韻。且招與賞月。己巳</title>,<text>午對臨申罷。春風轉夏淸。講臣容暇日。詩律見交情。碧樹離離影。銅環轆轆聲。此間堪一酌。坐待月東生。</text>
<title>送具翊歸耕寧越山中 粟一作栗</title>,<text>苦道歸山晩。春耕過杏花。應從莫叟飯。復宿尹翁家。伐木先裁粟。疏泉可灌苽。仍占數畝剩。留待稅吾車。</text>
<title>走筆次李右副韻。贈送淮陽洪使君 雴。</title>,<text>故人出守淮陽城。煙花四月關東行。關東山水不可見。送子此行空復情。別酒何以辦咄嗟。別語聊爾當謠歌。年前雷雨躍潛虯。午門金榜名嵬峨。鑾坡諫省視咫尺。一歲九遷何讓多。胡爲却作淮陽守。鞍馬犖确穿藤蘿。云有海右金剛山。玉京銀闕藏其間。眞仙豈必在世外。此地自屬君所寰。寡民淳俗臥宜治。靑鞋布襪路非難。佛祖象渡橫石舟。永郞鶴下空瑤壇。摩訶天樂衆眞集。正陽妙香方丈寬。應煩九淵萬斛水。淨洗十年雙袖塵。我今搰搰蓬旋風。長令遠遊之計墮虛空。無論城市與田圃。回首歲月如星騖。贈君此歌歌更苦。離魂黯黯東郊樹。</text>
<title>送南敵萬 以雄 出按湖西 在省中作</title>,<text>酒肆相逢三十春。燕歌幾處傲風塵。才名潦倒今衰鬢。官序牽纏復聖辰。鳳沼三來虛竊寵。熊車再出獨勞身。何時更逐山陽侶。免被高人白眼嗔。</text>
<title>省中新火煮茶 四絶</title>,<text>彤扉岑寂午陰遮。乳燕參差掠晩花。忽聽廚人新火報。便催新水煮新茶。新茶一椀浣新愁。忽憶東江昨夢遊。兩岸桃紅春漲闊。風爐竹碾倚歸舟。初春南嶽茶芽薦。立夏中書杏燧傳。解使侍臣澆舌本。淸柔先品閤門泉。朧朧睡睫送朝暉。風軟疏簾燕習飛。何處花甌傳筍玉。淸歌一曲阮郞歸。</text>
<title>禁直曉吟</title>,<text>梨花院落月蒼蒼。蓮蠟初消玉漏忙。夢覺不知靑瑣閉。悞疑鳴艫下滄浪。艫疑作櫓</text>
<title>寄鄭書狀 之羽 行軒</title>,<text>庭牖已秋氣。征途喜得涼。潮應沙浦縮。風到石城長。別日渾忘語。居人亦作忙。陳篇不必再。聊爲問舟航。</text>
<title>送具統制使 宏 赴鎭</title>,<text>樓舡新令動三軍。元舅崇班第一勳。今代相門還出將。我公兵略亦兼文。金壺遠賜靑門餞。畫角先開碧海氛。堪愧洗兵亭上客。至今雄劍澁苔紋。</text>
<title>寄朴大觀使幕</title>,<text>未解西山戍。初聞大將誅。乾坤增氣色。疆域尙憂虞。儐命須高選。驅馳可得俱。憑君問漢使。幾日報平胡。</text>
<title>張持國 維 譴出羅州未行。余先上峽。醉中取別。到漢口却寄。</title>,<text>歸裝先解上江舡。不及都門送別筵。醉語依俙如記夢。離心寂寞似參禪。霜林橘顆初登俎。海椴槎魚正割鮮。無奈同朝懷雅望。文昌不在太微前。</text>
<title>將上峽。德餘餞我於騎省。被酒到江。偶逢省吏。走筆却寄。</title>,<text>騎省留歸客。山陽記往年。沾衣孤店雨。醒酒上灘舡。老態人看醜。狂言世或傳。此席上戒勉之語 白鷗江路永。秋望正蒼然。</text>
<title>舟中偶吟</title>,<text>行李非長往。歸舟得暫閑。風回潮打岸。虹斷雨橫山。稍背楊花渡。斜瞻楮子灣。東溪尙百里。今夜夢先還。</text>
<title>秋夕省墓前十二日。乃先忌也。將歸感述。</title>,<text>老境迷知足。天恩許丐休。百年先忌夕。雙涕故山秋。水月延幽賞。林風攪別愁。殷郞屛居日。本乏濟時猷。</text>
<title>南任實 澈 挽詞 父死於倭。公亦被創。</title>,<text>昌黎碑文乃唐史。廣平之節王屋廉。遭世市權身緩退。古今一揆同滯淹。承宣死忠公著孝。父頸子臂甘鋒尖。當時一日喧四方。六品縣宰恩纔沾。今晨柳車辭窮巷。窮巷蕭條沒艾蒹。嗟公子孫愼勿疏。天道不忒終益謙。</text>
<title>送朴大觀出守南原 大觀之出。以特旨也。余叨諫長。不能救。適病困。又不得出餞。以此送之。</title>,<text>頭涔深室聽風雷。靜念平生足一咍。祿可代耕常顑頷。道非謀已漸摧頹。南州印紱紆還褫。東峽茅茨到却廻。只羨故人恩譴去。蓼川亭館好吟梅。</text>
<title>次五峯韻。題僧軸。</title>,<text>一錫來何自。霜飆逼衲吹。將窺九淵瀑。新得五峯詩。文字前身倩。風塵暮景悲。滄洲中歲約。只有道林知。</text>
<title>庶母遷葬挽詞 十二韻</title>,<text>庶母如吾出。當年荷至慈。勞心憂疾病。瀝乳和饘糜。遂受先公寵。偏憐哲婦資。勅廚齊酒饌。勤事效麻絲。險阻心彌厲。東西迹屢羈。百年琴在御。中夜劍分雌。久掩南山瘞。初歸北路輀。非緣求吉宅。永願祔靈儀。夭壽芳非沫。幽明理豈岐。頎然襁褓長。念爾經緦隨。食德嗟無狀。叨榮摠後期。哀詞那可飾。頭白血雙垂。</text>
<title>綾昌君遷葬挽詞 二首</title>,<text>每惜龍孫去。新聞燕塚移。百身那可贖。萬古有餘悲。嶷嶷珪璋器。章章虎豹姿。佳城從永閉。幽石愧菲詞。二薛邑非無壽。雍門猶有哀。公乎年最夭。才亦禍之媒。楚望生春草。梁園隔夜臺。唐樓頌華萼。恨少一枝開。</text>
<title>苦寒奉寄東岳叔父</title>,<text>故老相傳說。今冬最苦寒。雪深埋嶽頂。氷厚合江湍。消息中原隔。兵戈一紀闌。遙知梅閣興。非復竹林歡。</text>
<title>送崔學士大容齎咨赴寧遠軍門</title>,<text>風雨西齋飮。居然萬里行。不能嘗險難。何以答生成。使事絲綸在。皇威渤澥淸。安危天下計。珍重愼論兵。不校官高下。無論路險平。廟謨須有定。疆事未宜輕。碧海乘槎役。淸秋把袂情。幾時江峽外。相伴問鷗盟。</text>
<title>除日大雪</title>,<text>臘雪連除日。飛廉氣更麤。勢塡鴉谷滿。寒擁鷲峯孤。松柏埋應折。萱蘭凍未蘇。空山春意晩。不覺舊年徂。</text>
<title>洪九淵挽 庚午</title>,<text>賢才學可成。豪傑時有値。惟是上智姿。千萬纔一二。惜哉洪氏子。珪璋乃其器。吾觀風騷作。一一播精粹。乾坤多乖氣。二豎竟作祟。流漣穎水文。茫昧仙樓記。人情何能已。玉樹埋厚地。難將一篇誄。慰汝悲翁意。</text>
<title>沈德用小室挽 三絶○嬖人任氏婢子</title>,<text>一曲瑤琴斂額黃。慣聽通德說昭陽。他生未卜今生短。贏得伶郞淚滿裳。宮樣粧成出絳紗。蕙心紈質竝堪誇。生憎閬苑仙飆早。吹落唐昌白玉花。握裏明珠墮不收。蘭香從此罷衣篝。美人黃土何須數。多少英雄盡一丘。</text>
<title>鄭參判 岦 挽 二首</title>,<text>鵠鶴看停峙。圭璋夙琢成。先朝已法從。亞判竟恩榮。獻納能無補。矜莊不爲名。向來聲利路。幾客保平生。父子依瓜葛。追遊到老蒼。深言容勸勉。雅量許疏狂。出世殊前後。論才各短長。唯應歲寒意。不昧在泉鄕。</text>
<title>用前韻。奉答江都叔。</title>,<text>白璧逢人眄。靑松閱歲寒。一官淹管鑰。兩地阻風湍。世故何時了。今春又向闌。長思南郭會。文字奉淸歡。</text>
<title>茂叔弟子權恁。持其師遺稿來訪。以詩謝之。</title>,<text>有客山南至。雙眸爲我靑。珠光携滿袖。劍氣上衝星。絳帳今誰主。玄經果孰聽。侯芭猶墨守。編簡足千齡。</text>
<title>權進士遠遊 尙遠 持梁子漸別詩來求和。余病不能搆思。別占小律以送之。</title>,<text>午夢兼愁亂。春光與病闌。君來無語別。老去和詩難。嶺路花全爛。鄕園雨正乾。家人應倒屣。好作上庠看。</text>
<title>權生榮歸。寄安東洪使君。</title>,<text>好在福州使。須看權學官。一鳴成進士。千里展親歡。酒可供盈甔。餐應與數盤。兼將老妓女。對舞任蹣姍。</text>
<title>同錦山沈使君 詻 劉老人 希慶 遊道峯宿書院。翌日。宗弟主簿 梣 追到。共飮溪石上口號。二首。</title>,<text>老罷眞無賴。春來却有情。偶尋村叟約。得與使君行。壁色團花影。松風合澗聲。書樓登最好。山月又生明。二羸馬未堪策。徐穿古洞春。尋源知有路。出郭已無塵。澗石隨行曲。林花轉席新。宦蹤來亦少。泉瀑莫深嗔。</text>
<title>寓舍北牖外。地窄墻高。夏日如坐深囹。今朝抉墻當牖。平望白嶽諸峯。涼風忽至。聊戲述四首。</title>,<text>僦屋纔容榻。崇垣更擁簷。今晨開一角。北嶽送孤尖。快得涼風入。輸來爽氣添。不妨留半壁。免受俗塵覘。二豈是鑿坏隱。元非毀障人。疏通殊有致。延望頗怡神。暫借佳賓坐。寧嫌主孟嗔。僑居百事拙。鳩性賴安馴。三草屋鴉山裏。漁舟渭水灣。煙波無四壁。松月足三間。愧作墻東客。羞誇戶外山。何時賦歸去。隨處占寬閑。四世界元來闊。庭衢亦恁寬。如何土墻面。長作井天看。本體無通塞。工夫有易難。華山千丈色。不礙半窓間。</text>
<title>李正言德先 尙馨 以數學。見左於時議。書此以解之。二絶。</title>,<text>理氣除非象數通。氣疑於理理疑空。知君胸次明如鏡。萬物都輸四片中。綜博方該道體全。蔡疇邵易未爲偏。若言理數非眞學。從此金華乏俊賢。</text>
<title>直省夜坐。次朴員外學魯 日省 韻。</title>,<text>黃泥蒼蘚繞廂榮。午睡昏昏熱惱嬰。安得孤舟傍驪岸。臥聽風雨打篷聲。</text>
<title>又次聞蛙韻</title>,<text>澤木堂前兩部聲。幽人高枕任嚶鳴。如何襆被西曹夜。苦道緣渠夢未成。</text>
<title>送李佐郞 志賤 朝天 君姊卽茂叔之前室。茂叔有哭內詩。</title>,<text>地下平生友。人間哭內詩。君應懷道韞。我久失鍾期。萬里臨岐淚。三秋感舊悲。滄溟莫言險。脩短豈人爲。</text>
<title>病驃歌。送愼學士伯擧南還。時伯擧家有濟馬。太僕索取甚急。及來獻則足病不中用而退送。故賦此。</title>,<text>赤驃出耽羅。跨海來南國。耽羅駿馬十萬匹。此馬第一人人識。權奇自是祥麟骨。豈但龍鬐與鳳臆。聞道天閑乏上乘。僕臣下索稱內勅。州官傳餉驛夫牽。里人聚觀行客軾。惜哉中道病傷心。霜蹄乍破妨筋力。終朝躑躅閶闔門。猶帶漢挐煙雪色。長楸咫尺却放還。馬官圉人皆歎息。王良造父古希遇。飛兔乘黃難再得。驃乎驃乎爾病尙可醫。爾才不用余心惻。湖南秋草靑不死。碧泉明沙淨如拭。一齕一飮行且眠。回首駑駘謾金勒。不及瑤池馭。且免羊腸陟。五雲多處是長安。時復閑嘶望西北。</text>
<title>李書狀 志賤 佐价朝天。以患舡暈爲憂。戲用外敎語。追作二頌奉寄。</title>,<text>西方誇大覺。天地看一漚。莊生論逍遙。鵬鷃同一遊。大小各有限。滄溟眞細流。蓬壺是杯盂。鯨鰐乃蜉蝣。誰爲憂怖想。好作汗漫浮。人言暈由臟。是臟乃身讎。臟神相謂曰。此暈吾所羞。舡危身乃危。豈關吾屬憂。從今各安宅。勿干彼身謀。爲報主人翁。詰朝君疾瘳。二鼻端一點白。輸君兩眸靑。四儀自如如。心息常匀停。動靜在呼吸。潮汐隨月蓂。寒谷律發黍。春池魚喣萍。三百八十爻。河車不暫停。黃芽正茁長。丹府可深扄。金砂發五內。玉漿循中經。燕齊迂怪子。怪君輕重溟。旋歸笑遼鶴。何用三千齡。</text>
<title>送愼伯擧南歸</title>,<text>秋氣忽凄凜。回飆鳴窓扉。玄蟬已停響。樑燕亦無依。愼生不我顧。策馬湖南歸。湖南有何好。草堂臨海磯。家人待君來。飣盤供鮮肥。閭里敬君來。酒醪相與揮。鷗鳥喜君來。翩翩傍君飛。餘生此可適。古義殊未非。豈若北方客。黃塵空汚衣。</text>
<title>路傍宅 余家寓貞陵洞傍。人以爲故住路傍。謗國造言。故作此自訟。</title>,<text>路傍宅路傍宅。西瞻魏闕門。北控鍾街陌。雖無車馬入。而有車馬喧。或聞市肆語。或聞樵牧言。或聞皁隷人。臧否私評論。紛紛世中事。入耳多囂煩。前賢聽輿誦。原隰亦周詢。小臣滯散班。何由達楓宸。汲直過大行。伊翁詣宰臣。咄哉非其任。衷情難重陳。鴉山一畝宅。萬壑迷西東。向者十載棲。於世若盲聾。胡爲路傍宅。聒聒危汝躬。</text>
<title>解職歸峽。出東門偶吟。</title>,<text>東門旭日照歸鞍。草露微收路正乾。三角雲煙迷曉望。五陵松柏動秋寒。江湖憂樂行裝數。宇宙君臣契會難。遙想釣臺沙水淨。不妨相照舊心肝。</text>
<title>堤川西谷</title>,<text>西溪深且靜。佳處在兩岸。群峯互低昂。靑壁皆陡斷。怪石不記數。一曲一奇玩。黿鼉曝水心。鹿豕飮涯沜。龍淵有雩墠。寶泉無舊觀。袋巖最擅名。懸瀑跳波亂。捉魚不用網。山氓腥俎案。乾坤多殺氣。盡物無奈悍。干戈滿近徼。冠冕逼塗炭。卽此可幽屛。誰爲沮溺伴。</text>
<title>義林池</title>,<text>堤縣以堤名。堤功自中古。呀然千頃陂。空洞開天宇。渟泓集觱沸。碧泉西北注。幽靈畜精祐。神物誰敢侮。不待噴雷霆。蓬蓬決渠雨。豈惟富魚蓴。三時洽田圃。我來屬秋稔。開顏憩亭樹。霜楓正堪玩。異石粲可數。餘生繫微祿。日夕思樂土。卽此羨豐美。旋途屢回顧。</text>
<title>駕田谷</title>,<text>晩投駕田谷。千山周四垣。平疇在其底。地形如盎盆。秋穀已登場。秋果方滿園。主人舊按察。白首親耕耘。生資越鴟夷。心事龐鹿門。憐我遠相訪。誨我頗慇懃。飯我雕胡米。芼我靑菁根。送我過重嶺。月照長樂村。</text>
<title>鼎巖寺</title>,<text>山行已五日。觸目多勝絶。不謂路傍山。蓮宮在嵽嵲。躋攀上崖广。萬峯簷間列。紅雲翳落日。奇彩倏明滅。老僧頗款客。疏糲亦可悅。飛泉落筧竿。夜窓風雨咽。晨鍾警昏睡。霜月爭皎潔。雖無薰脩事。自與塵界別。卜居意未成。吾行尙棲屑。</text>
<title>山棚巖 在耘谷先生廟南。耘谷事見東史纂要。</title>,<text>化工非劇徘。玄機或巧發。棚巖是俗名。鬼神豈手揭。六峯類削成。千尋立突兀。龍門擢砥柱。鼇岫留霜骨。或卓史臣筆。或擧卿士笏。持以比高節。萬古誰搖扤。北有耘老祠。馨香常對越。斯人樹綱常。有言垂日月。焉得翰苑文。鑱作先生碣。</text>
<title>耘谷書院。次諸公留題韻。</title>,<text>綱常萬古日麗空。扶植方知此道東。廟祠卽今追白鹿。儒風何必待文翁。晴泉殷壑松和籟。列岫排簷石鬪雄。一枕西齋淸瑩骨。滿襟秋思月明中。</text>
<title>鬱巖寺十二詠</title>,<text>臺巖迢遞俯千尋。可憑亦可坐。山人誦偈時。石上松花墮。峽江仙源杳不極。滉漾千山裏。日照淵底明。風吹浪花起。虎石灘深石如豹。灘淺石如虎。輕浪漾苔斑。黿鼉疑不渡。龍淵奔灘下深淵。神物在何許。風雲未可期。或與魚蝦侶。楓岸楓岸疊靑岑。詩翁曾道此。淸霜染不深。落景更明媚。松逕但指寺門近。不嫌松逕深。涼颸爽巾拂。淸露重衣襟。白沙皛皛帶淸流。平洲復斷壁。數有野僧來。芒鞋認行跡。蒼壁曲曲皆蒼崖。當軒最嶄紹。依俙畫障面。嵐翠時明滅。花港山花開不算。下有淸淺灣。浮紅正堪翫。漁客莫催還。棠渚朝從棠渚去。暮從棠渚歸。山客已禪定。風花空墜衣。漁燈數聲款乃歌。江心燦星點。遙共佛燈明。叢林在崖广。商舶朝日照僧盤。盤中筍蕨膩。深山亦聖澤。門外鹽舡至。</text>
<title>行原州北硤途中</title>,<text>萬壑千崖裏。孤村亂水回。伐村流木柹。種麥有菑灰。野鼠偸禾去。林蜂螫栗開。斜陽一線逕。更入白雲堆。</text>
<title>大風。碇微陰浦口。是日大雷。</title>,<text>不謂飛廉怒。長驅朔氣寒。雷霆助光怪。江漢立濤瀾。笮纜維還蕩。裝囊壓不完。百年頻遇險。一日且偸安。</text>
<title>遷陵挽詞 三首</title>,<text>建極箕疇敍。承祧舜孝隆。湔誣光祖烈。秉義絶蠻兇。不有滔天儆。焉知濟否功。蒼梧萬古恨。重見閉玄宮。七廟宜觀德。二韓賴轉坤。文明開日月。袵席奠黎元。大業基微旨。群工戴聖孫。千秋奉仙寢。永與隩區存。魯墓須防患。唐陵舊卜祥。追惟庚子命。側近健元岡。暫覩珠丘啓。旋驚蜃衛忙。遺民他日淚。更洒白雲長。</text>
<title>送羅秀夫 茂松 之任禮安</title>,<text>羔兒酒暖江鰩腥。驛亭夜雪蘭燭明。我唱新詩君爲寫。傍有侍兒調新聲。十五年間萬種事。舊遊如夢猶堪記。花鬟月鬢已非故。何況吾人更衰悴。當時頗自戒麤豪。此日龍鍾尤可愧。我方留滯竊太倉。君又去作荒山吏。湖南風物雅所憐。雨村潭府遙相連。何當聯袂水竹間。侍兒更唱歸來篇。</text>
<title>除夜書志</title>,<text>屠蘇強飮笑衰翁。第十三杯十四中。幸有母親甘啜菽。更多兒息慰飄蓬。心思畎畝躬微祿。迹陷機鋒計本忠。一片忱誠千古事。曉燈纔黑日昇東。</text>
<title>辛未元日</title>,<text>百劫崢嶸頂上旋。三元半夜箭辭弦。學慙韓老題箴歲。官輟陶翁決退年。韓退之四十八。作五箴自儆。李陶翁辭職疏云。臣當中廟之末。犬馬之齒四十有八。自見立朝以來無一善狀。決意退歸。 白谷久抛蒔秫畝。驪江新閣釣鯿船。一瓢陋巷希顏樂。方寸何時發浩然。</text>
<title>寄題林東野 堜 晩休亭。亭在朴思菴平遠堂舊基對岸。</title>,<text>解綬投三逕。臨江十一丘。魚蝦新伴侶。湖海舊風流。謂晩眞非晩。宜休便得休。應瞻庵相築。喬木暗生愁。</text>
<title>嶺南按使竹陰趙公 希逸 陛辭時。自上面諭曰。嶺俗不好武。卿文翰之士。宜兼飭武事。公兢厲而退。出郊次。以語餞客。且要植贐章。謹因聖敎之意。演爲韻語。</title>,<text>鷄林儒術啓新羅。弧矢掄材亦有科。一統吾東仗文武。千年遺跡在山河。藩侯虎鉞今踰嶺。學士鸞書舊上坡。天語丁寧期竝用。知君談笑息鯨波。新羅始設弓科。故首句云。</text>
<title>金參議 止男 挽詞</title>,<text>癸丑邦家大禍仍。橫流賴有老中丞。一言款曲摧邪喙。連牘周旋與善朋。宇宙至今扶棟柱。風塵何地免機罾。百年文酒相逢處。挽紼無從雪涕凝。</text>
<title>送李受吾 志宏 出守靈巖</title>,<text>地接西溟闊。山從月岳攢。魚蝦腥曉市。橘柚照秋盤。去國雖云遠。專城且自安。應尋素隱子。頻卸浣花鞍。素隱。愼伯擧自號。方在其處。末句及之。</text>
<title>次東岳贈僧斗暹韻 二首○適畫手李德應來。令作韋偃古松老僧圖贈之。</title>,<text>層城一曲小叢林。禪板團蒲淨客心。曾識此間佳處在。閉門空作洛生吟。偃亞長松祗樹林。衲衣枯坐了何心。深知物色皆泡影。且爲龍眠費一吟。</text>
<title>權主簿 韐 挽詞</title>,<text>雪月寒鍾故國詩。九齡佳句世間知。風塵歷詆空時輩。江海歸來有酒危。囊裏虎韜身擁褐。案頭丹訣鬢成絲。唯應五竇聯珠集。不廢高名死後垂。</text>
<title>送岳老于楊州。海谷歸途。口吟却寄。銓中方欲擬公祭酒。竟不果而出。</title>,<text>江湖廊廟兩差池。藩閫方知荷寵私。塞國已非乾淨地。衰年詎是別離時。欲留陽子言無補。追送荊州罪不辭。只有靑門路傍柳。歸時偏對淚行垂。</text>
<title>回答使之行。大學士張公。以廟堂之議行國書。辭旨頗不中肯䋜。植慮其無益而徒取侮辱。偶見大司馬金公。略言所見。金公以爲然。卽白于大臣。令植自以所見。改撰其書。植亦不敢辭矣。旣而大臣見之。大以爲不然而詘之。命仍用前書。植念此事安危所係。而大臣但錯認文意。非以植所見爲非也。欲待翌朝與張公書。爭論前書不是處。憧憧念文字。夜半方就睡。忽夢坐一小舟。指點雁行橫山而去。髣髴江天秋景也。仍得一聯云。雁行堪入畫。舟勢欲浮空。覺而思之。非昨日意境也。豈非時事大定。吾輩得歸江峽之兆耶。抑散班末跡。不宜呶呶國事。造物者以是發之耶。遂不復與張公書。足成一律。以看畢竟符應如何耳。時辛未六月二十三日夜也。</title>,<text>澤國陰霖霽。江天晩望通。雁行堪入畫。舟勢欲浮空。百慮安危際。孤生夢覺中。淸邊仗廟算。一棹任秋風。</text>
<title>送李文伯 楘 出牧公山 僕方以西班待罪。而公得左貶名州。此非僕所望也。命下三日。卽行而委來索詩故云。</title>,<text>淋雨連旬臥子桑。君來告別太怱忙。官因恩譴行須早。州在湖山興亦長。客路定看淸禁月。征衫纔襲御爐香。微班滯跡成何事。只欠腰間太守章。</text>
<title>不寐</title>,<text>夏夜不能寐。非爲俗慮嬰。安危宗國計。出處古人情。役役成何事。嘐嘐枉此生。唯應辭寸祿。歸隱鹿門耕。</text>
<title>送朴魯直使胡中</title>,<text>朴生袖中劍三尺。擬斬天驕開北漠。李生雖孱筆如椽。爲君欲銘燕然石。四十八年同落度。白髮書帷坐窮寂。朴生今年提劍出。靑布白綿輸虎穴。李生筆鋒更無用。却草新詩與君別。男兒事業太草草。蘇卿之節亦潦倒。石田茅屋歸須早。</text>
<title>奉和北伯叔父登軍樓生日廢宴之作。兼以自敍。四首。</title>,<text>郊麟閣鳳世稱禎。降德曾丁間氣盈。甲子循環當晬日。星君注簿授長生。卽今鎖鑰須平仲。他日君王問長卿。好是南樓風月夜。不妨憂國細傾觥。郵筒秀句自邊城。蔀屋翻驚爽氣生。舊歷封彊恢點檢。新開籌筆費經營。杯樽久屛憂溝壑。嘯詠專妨事甲兵。何日燕然重勒石。盡敎番種解編迎。邇來羈思劇搖旃。城市那堪競側肩。薄俸絆人貧是病。沈痾閉戶日如年。散材瓠落迷兵略。末學蓁蕪阻講筵。秪有潯陽歸去路。會收風景入吟鞭。雲樓百尺俯虹橋。匝岸芳塵響玉鑣。表裏飽觀山海險。歸來偏覺道程遙。一方雄鎭瞻新使。廿載陳蹤似昨朝。欲問紗籠賡舊韻。更慙厖尾續華貂。</text>
<title>次鄭雪谷韻。送洪使君景時 雴 赴東萊。三首。景時遠祖名侃。號洪崖。曾謫東萊。其後。縣令鄭雪谷誦追悼賦詩。卽此韻也。追和者已成卷軸。景時要同和爲別章。</title>,<text>傍海惟萊邑。乾坤接水端。今君此知府。先世亦遷官。十葉流芳遠。三刀客夢闌。殊方傳勝事。莫說進途難。二草草看行色。悠悠飮恨端。餘年俱向晏。此去又拘官。絶徼雲䨪戍。層城水拍闌。蠻歌星夜永。應念遠遊難。三島醜曾干紀。邊兵愼啓端。金繒非國計。牖戶倚王官。戍卒新須練。關商古有闌。龍泉初淬鍔。盤錯亦何難。</text>
<title>卽事</title>,<text>中堂絲竹列蛾眉。翠幰銀鞍擁路岐。綴舃明珠延夕月。縈裙繡鳳絢晴曦。皐夔稷契書何讀。許史金張貴正宜。莫說東門銅狄事。人生適意在當時。</text>
<title>水上有感 廢朝時。名流多放逐遯居水上者。其時有淸江八賢水上三士之說。此非逐客自相標榜。乃其時奸黨欲搆成逆獄。先設飛語耳。反正以後。諸君反用此名連茹而進。以余庸卑。亦不免前後混吹。人事之不可常。有如此夫。然自吾輩入朝以後。國家益多故。非惟不肖無所匡救。與汩齊入。群賢之力。亦未能大有拯濟。出處行藏之義。豈不難哉。每過水上。懷想舊遊。輒復慨然。玆賦一律。兼悼任公叔英。崇禎辛未仲秋。乞暇東歸時也。</title>,<text>當年水上萃群賢。我亦過從忝竝肩。出處卽今違宿計。往來空復費殘年。山禽入籠翻留戀。宛馬當衢却屢顚。賴得疏翁先就穸。十人纔見一人全。</text>
<title>八月初二日。舟向驪江出郭口占。</title>,<text>積雨前宵霽。東郊亂水明。靑疇深鶴膝。綠樹翳蟬聲。不爲歸山去。何緣出郭行。篙師復相促。風便好開程。</text>
<title>夜泊斗津口 東坡譏杜詩用經文語。以余觀之。詩亦經也。何不可用。舟中偶作一律。每句用經書語二字。創爲經語體。</title>,<text>江水東流漢。禹貢 吾行 孟子 泝月湖。波驚魚或躍。乾卦 露冷烏先呼。同人 逖矣 甘誓 商山隱。懷哉 王風 楚澤枯。空將衰世志。繫辭 終夜 論語 獨長吁。</text>
<title>舟中聞蟋率</title>,<text>喞喞鳴何意。凄凄夜向晨。草根應覺冷。篷底故相親。自有天機動。翻令客思新。江湖近搖落。知汝亦酸辛。</text>
<title>鴉谷書懷</title>,<text>前月夭外孫。今月喪表叔。奈何旬日間。闔門再荼毒。外孫才五齡。表叔八旬足。脩短何必論。一時冥限促。脩者恩益深。短者愛已篤。居然去莫追。詎不傷心目。我在老少間。了知同此躅。文章與功德。何異燼飆燭。況當仲秋交。獨處家山麓。風林自蕭蕭。露草徒沃沃。餘景復幾何。細故更拘束。矢詩非以娛。聊復舒衷曲。</text>
<title>挽海嵩尉小室 卽名妓松月。有孩先夭。</title>,<text>風流都尉賞姸嫺。綉閤紗廚祕髻鬟。璧月正圓沈夜海。仙雲無跡鎖秋山。藍田玉子驚先折。寶幄香魂叫不還。却有安昌後堂客。薤歌相送亦凄潸。</text>
<title>秋末。奉親赴水城。次網兀里。書奉表兄具參軍。長源 却寄鄭 德餘 金 道源世濂 李 子方景義 三學士一絶。水城錄下同</title>,<text>無復涓埃補聖明。玉堂金馬摠虛榮。板輿銅印滄洲路。最是平生得意行。病後深杯亦不辭。出城三日尙逶遲。故人祖席猶回首。何況危樓望北時。</text>
<title>阻雨 二首</title>,<text>馬首當前大嶺橫。明朝準擬上崢嶸。淵龍忽作千峯雨。山驛仍淹一日程。廚吏打包頻告罄。主翁嫌客自占晴。他鄕漸近家鄕遠。莫向危途恨滯行。翁一作人。頻一作先。昏時癡坐自天明。竟日淋鈴不放晴。屋溜侵燈微作暈。溪雲擁樹濕無聲。橫灘已報津船漏。縶櫪頻聞老馬鳴。無奈龍公譏俗狀。故敎寒雨鎖前程。</text>
<title>彌時坡嶺 二首</title>,<text>平生弧矢志。四方經險艱。南登鳥道棧。北上磨天山。不謂東峽路。復有彌坡關。一川百折渡。一嶺千匝環。側足滄波上。擧手靑雲間。始怪地何依。更擬天可攀。方知濊國東。別是一區寰。將窮觀覽富。豈計腰脚頑。時時領奇絶。且爾開塵顏。千一作百五步一回顧。十步一停留。三朝上峻阪。三暮登上頭。巨石傷我足。顚崖眩我眸。大哉穹壤內。玆嶺誰與侔。回車與叱馭。忠孝心所求。何意携老母。乃反窮遐幽。餘生慕苟全。絶跡甘遠投。臨風發長歎。吾道知是不。</text>
<title>逾嶺</title>,<text>不謂軒騰到極顚。向來辛苦費攀緣。平臨大嶺橫分地。快眺東溟上際天。濊國舊墟今職貢。金剛眞氣本靈仙。前岡欲下重回首。白嶽終南轉杳然。</text>
<title>望海</title>,<text>鮫宮貝闕五雲中。赤岸銀河一派通。桑土幾翻今作海。輿圖此外更無東。賓暘羲仲勞將命。駕石秦皇枉費功。誰識貊墟微小吏。晴窓朝暮對壺蓬。</text>
<title>杆城東樓作</title>,<text>高閣朱闌倚碧虛。層巒列嶂繞庭除。鼇山只在封疆內。鯨海應知畎畝餘。萬里壯遊雙眼在。百年浮世一漚如。神仙可接非吾事。贏得閑官學遁居。只在。一作便是。</text>
<title>宿乾鳳寺聽雨</title>,<text>十月空山雨。三更遠客心。早寒侵戶牖。微潤濕衣衾。水碓聲還數。香燈暈欲沈。東溟却眼底。容易較愁深。</text>
<title>見佛殿遺基有感</title>,<text>人世休煩問。禪宮亦劫灰。叢林化瓦礫。雙樹入蒿萊。漠漠三千界。憧憧百六災。終須大悲願。靈跡見重恢。</text>
<title>還目魚</title>,<text>有魚名曰目。海族題品卑。膏腴不自潤。形質本非奇。終然風味淡。亦足佐冬釃。國君昔播越。艱荒此海陲。目也適登盤。頓頓療晩飢。勅賜銀魚號。永充壤奠儀。金輿旣旋反。玉饌競珍脂。嗟汝廁其間。詎敢當一匙。削號還爲目。斯須忽如遺。賢愚不在已。貴賤各乘時名稱是外飾。委棄非汝疵。洋洋碧海底。自適乃其宜。</text>
<title>松竹問答 二首</title>,<text>松問竹。風雪滿山谷。吾能守強項。可折不可曲。竹答松。高高易摧折。但守靑春色。低頭任風雪。</text>
<title>寄成川李使君善述 二首</title>,<text>與君同甲竟誰雄。一宦東西各轉蓬。府伯稍昇嫌地劇。縣監雖小荷恩洪。巫山臺觀腥塵後。蓬島煙霞病眼中。富貴神仙俱廓落。白頭相望歲將窮。潦倒佳人錦瑟傍。巫山樓閣暮春光。依紅泛綠俱名勝。爛醉豪吟太劇狂。幕府舊遊今雨散。故都前歲又兵創。海山風雪官齋夜。陳迹思來一夢長。</text>
<title>黃楊厄閏年 題本玉堂月課。借以寓意。</title>,<text>積餘成閏數當然。奚獨黃楊厄此年。不是化工培更覆。緣渠素性退能堅。松衫作伴先推長。桃李雖華肯鬪姸。大廈扶傾他日事。貞心聊表歲寒天。</text>
<title>仙遊潭</title>,<text>滄溟西岸更湖山。瓊島樓臺一望間。未許俗蹤飛渡便。却聞仙客往來閑。松寒石瘦俱含潤。鳥渡雲移盡作斑。最好蘭舟橫鐵篴。夜深驚破睡龍慳。</text>
<title>淸澗亭</title>,<text>天敎滄海無潮汐。亭似方舟在渚涯。紅旭欲昇先射牖。碧波纔動已吹衣。童男樓艓遭風引。王母蟠桃着子遲。怊悵仙蹤不可接。倚闌空望白鷗飛。</text>
<title>萬景臺</title>,<text>臺名萬景無多景。只是蒼巖聳碧潯。鳥ꟙ迭從輪蓋轉。鰌鯢自在尾閭深。直將眼界爲天界。都把吾心看水心。多少征途登眺者。甕中空費蟪蛄吟。</text>
<title>洛山寺。會襄府李汝復 景容 宗丈。是日大雪。三首。</title>,<text>誰喚龍公撒玉塵。琳宮光景轉頭新。滄溟倒接銀濤沫。秖樹粧成白蓄春。歲暮登臨仍勝地。天涯會合是宗人。不愁歸路蓑衣濕。且鬪樽前漫浪身。至人亦有滄洲趣。靈迹曾留海岸東。一手慈悲奔鰈域。千秋臺殿壓鴻濛。鯨魚自吼僧催鉢。寶氣當騰壁吐虹。欲效白華王子讚。愧無奇語與爭工。鎭海洛伽山。一名小白華山。卽觀音坐處。王子安作讚。甚奇。安堅水墨石川詩。千載伽藍兩絶奇。劫火倂將僧寶去。名區便覺壑舟移。香雲法雨虛無裏。解瓦頹垣指點疑。賴得宣陵宸翰在。神光依舊擁山祗。</text>
<title>河趙臺</title>,<text>臺名河趙自何年。形勝兼將姓氏傳。屓屭千尋爭巨浪。灣洄一曲貯深淵。初疑砥柱當橫潰。更覺桑田閱變遷。從古爽鳩遺此樂。幾人陳迹逐風煙。</text>
<title>元日有感 壬申</title>,<text>金尺恭聞統弁辰。璣衡卽轉四壬申。漢家豈免中天厄。周曆宜過八百春。白首微蹤甘遠屛。皁囊封事憶前陳。淸晨柏醑丁寧祝。大業重恢仰聖神。</text>
<title>宿烈山縣</title>,<text>歲首初行縣。山中別有倉。古亭經雨毀。貧戶屬災荒。老大才逾拙。喣濡澤豈滂。不眠翻諷詠。窓月伴燈光。</text>
<title>北郊觀獵。夜歸小酌。</title>,<text>萬里滄溟上。孤城亂雪堆。寒煙漁店閉。返照驛亭開。暇日容觀獵。新年數擧杯。殊鄕飽聖澤。不恨鬢絲催。</text>
<title>雪馬</title>,<text>尻輪神馬乘風行。達人寓言愚夫驚。兩足爲輿板爲駟。雪馬之技亦其次。蓬萊山前三丈雪。海國一冬商旅絶。西人掩泣東人喜。壁上花驄好牽出。前昂後聳若乘船。丈二之策當金鞭。上山徐驅下山疾。枯株朽木避折旋。狡兔迷蹤老虎吼。豪猪靑兕不敢走。擊鮮數獲日夕歸。何曾飼秣防偸取。君不聞項王馳下四隤山。如雲漢騎駭且逗。千里騅蹄棄不收。七十戰功終安有。不如麻鞋短後踏雪馬。朝出射獵夜飮酒。</text>
<title>植於襄陽李使君爲同宗姪。而慈氏與襄陽大夫人同乙卯生。植與使君兄弟在京。同修壽親稧。今爲養乞外。同爲嶺外官。接壤往來。實稀罕之遘也。今年壬申。慈壽七十八。二月初三日。乃誕辰。粗設酒樂。而使君適有忌不果來。越八日。使君奉大夫人至。遂卜初九日。開筵館之東軒。明日。使君開筵于衙舍西軒。又明日。復請小設於東軒。植陪至淸澗亭而歸嶺東。冬春來無日不風雪。是時連七日晴和。余久不劇飮。至是不覺酩酊。尋常不喜作題板詩。顧念此事不可無傳。仍以二律記之。兼錄奉使君座下。</title>,<text>金剛南麓遊仙窟。碧海東頭浴日津。大耋兩堂偕甲子。同宗高會屬初辰。華輧皁蓋逢迎近。玉醴瓊桃頌祝新。莫說永郞千載事。人間此樂足長春。鳴沙晴路板輿輕。峴首風煙接水城。月過上弦初展魄。花臨寒食政催榮。封隣魯衛叨聯席。壽祝喬松遞進觥。但得情親窮勝事。滄濱何異在秦京。</text>
<title>遊竹島。取叢竹代蓍。二首。</title>,<text>仙人在東海。山以蓬萊名。蓬也是惡草。豈合仙界生。無奈晦其稱。故令世聞輕。我來遊竹島。此地疑蓬瀛。猗猗琅玕綠。怳聞鸞鳳鳴。奔濤接飛雪。日夜風雷驚。靑蒼獨不渝。壽與瑤卉幷。了知述郞徒。自無塵俗情。此君以爲伴。彼蓬焉比榮。吾詩亦恐洩。聊以示同行。世聞之聞。一作間。二茫茫六鼇岫。鬱鬱萬叢竹。下有孔鸞棲。上有祥雲宿。神明依正直。受命本幽獨。眞堪閟仙蹤。誰敢溷塵躅。靈氛索筳篿。环珓傳禮俗。豈比秋田蓬。森森謾多族。玆焉事斧斤。大衍纔盈掬。人非嶰谷伶。詠異淇園綠。歸示成都隱。壺洲翦寒玉。</text>
<title>復遊竹島取箭</title>,<text>前日遊竹島。刈竹代靈蓍。今日遊竹島。採箭充軍資。洪惟伏羲氏。神道開民彝。奈何帝軒皇。而用干戈爲。遂令宇宙間。武奮文敎衰。腥膻漫遼左。供給窮海陲。方春役吏卒。舟楫顚且欹。但恐直簳少。豈辭乘險危。蓬萊咫尺路。咄咄昧所之。安得腋翅翎。永與蝸角辭。漫一作滿</text>
<title>後目魚詩 時以歲凶停歲封。只送目魚二三束于親友。因此招謗故云。</title>,<text>閩山多荔枝。蠻海饒蛤蜊。二物豈不珍。難乎致京師。關東天下險。絶嶺窮海陲。隆冬積氷雪。棧閣迷蹊逵。摧轅與仆馬。往往聞僵尸。鮮肥縱滿眼。輦輸定非宜。目也魚之微。枯腊黏乾皮。雖然易包裹。聊用充書儀。鵝毛贈千里。所重豈在玆。由來五牲地。烹犢同折葵。鳧鷖雖非忲。焉用瓠葉爲。喧然起衆口。憐此迂且癡。吾禮固已簡。渠魚亦可悲。物賤世共棄。名卑人更嗤。寄語窮廬士。斯路眞險巇。</text>
<title>重三日。折花揷甁。獨酌數杯。偶吟蓀谷絶句。仍用其韻。示甥兒輩。二首。</title>,<text>重三名節已春深。悄悄空齋動越吟。自揷沙甁花數朶。老翁猶復小兒心。鈴絛寂寂畫堂深。雀噪蜂喧惱客吟。怊悵西軒一杯酒。好花時節故鄕心。</text>
<title>次詠月樓韻 二首</title>,<text>極目蒼蒼海色幽。蓬壺此去路非脩。長鯨起浪爭楓岳。彩蜃吹霏幻月樓。萬劫滄桑知變滅。一身天地認浮休。蒙莊早識坳堂大。不道鄒生九九州。飛甍縹緲海山隅。萬里來遊愜壯圖。玉塔金輪開水國。桂宮雲箔敞仙都。風流不慱南樓庾。文字堪追赤壁蘇。無那美人千里隔。夜寒蟾兔影同孤。右荷谷韻</text>
<title>潭上口號</title>,<text>百頃平潭掃點埃。微風皺綠遶松臺。雖然不及春醪色。且挽征鞍蓋數杯。</text>
<title>北川打魚。避雨松下。口占十五絶。</title>,<text>淰淰峯頭雲。霏霏溪上雨。羊裘不知濕。歷盡千花塢。二直淵名自佳。蘭渚意亦古。行窺霹靂潭。恐觸蛟龍怒。三峨峨陳寶嶺。逕路通王京。須煩蜀丁力。更續張載銘。時欲開此嶺直道。遣僧審形勢。四瀑勢從天下。潭心涵日照。噴雷洒流沫。淅瀝高林抄。五別有洞天開。金剛接五臺。桃花無數漲。俗客不曾來。六山前復山後。曉出忘日西。殘紅猶着樹。濃綠已迷蹊。七昔遊花始開。今看花已老。莫怪往來頻。春容不長好。八爲避海風腥。未嫌山雨冷。溪頭數杯酒。雲罅日斜嶺。九從來山水樂。只在忘言裏。官僮笑吾癡。獨遊何所喜。十岸曲總宜宅。松深自作臺。深山無罟弋。雉兔不相猜。十一經冬飽海錯。沿洞又扠魚。從他笑饞口。自憶故溪漁。十二觀漁聊取適。盡物本非情。田品有典訓。不專眼口營。十三黃魚千百群。一一衝瀾上。但慕翀天飛。甘心落扠網。十四煙花如冶女。風柳如遊客。八九霜髥松。依然丈夫色。十五避雨蔭古松。童童繖蓋重。仍題五字句。較勝大夫封。</text>
<title>自杆城沿牒入京。仍往交河北村。卽是西海港。其間行程。纔六日也。述卽事。</title>,<text>無端就行役。東海到西溟。便覺吾邦隘。纔容十數亭。風潮殊水脈。鹹淡異盤腥。却笑浮生事。漂漂一泛萍。</text>
<title>麟蹄客舍卽事</title>,<text>古縣蒼山內。穿雲石逕斜。吏民同野鹿。亭館似禪家。夏隴多宜粟。春溪徧漲花。遨頭邀上客。燒芋煮新茶。</text>
<title>烈山湖岸小憩 二首</title>,<text>吏隱眞無事。閑行未可停。仍尋太湖石。暫憩烈山亭。蜃閣連滄海。龍宮擁翠屛。相期述郞侶。歲暮更揚舲。二龜目何年赤。龍居古縣沈。窓櫳或可覩。亭障已難尋。政孰龔黃美。刑誰甯郅淫。無窮千劫事。付與一杯斟。世傳古縣沈在湖中。天晴時。可俯見窓櫺。</text>
<title>松林窟記事</title>,<text>窈窕松林窟。莊嚴石佛軀。桂香時入榻。泉乳自通廚。說法淵龍聽。鳴鍾木魅趨。人寰知己遠。巖逕自春蕪。</text>
<title>元通寺感事 時阻雨。五宿此寺。</title>,<text>蘭若千峯底。松蘿一逕幽。偶投方丈宿。却作半旬留。瀑漲迷歸路。雲霾阻上頭。浮生有緣會。行止摠悠悠。</text>
<title>佛頂臺記事</title>,<text>金輪頂上揷芙蓉。搔首靑天問幾重。千澗直趨無底谷。二儀斜戛次高峯。日出月出峯相對峙 蒼崖樹老經棲鶴。臺前有松。白鶴常棲其顚養雛。癸丑獄後。金吾人搜捕逋賊。駭閧山谷。鶴自此飛去不來。曺溪洞，表訓洞。亦有巢鶴皆去。 玉井泉淸認攫龍。臺之東。有九井峯。卽九龍所攫爲井處。 却笑鐫崖多姓字。古來仙賞豈留蹤。臺石上。多刻遊客姓名。居僧亦苦其役。</text>
<title>松林窟後峯飛泉</title>,<text>不覺巖扃邃。欣逢霽景鮮。中天猶散雨。絶頂故飛泉。碧澗添奔漲。靑林濕晩煙。歸蹊鋪錦石。蘚滑不堪穿。</text>
<title>十二瀑布</title>,<text>億丈蓬山面。誰剜十二重。群崖泉觱沸。一道瀑舂容。霹靂寧爭響。雲霞不祕蹤。聊凭金粟頂。俯瞰玉鱗龍。</text>
<title>雲水菴。訪應祥長老。</title>,<text>山形祖印屹相參。下有曺溪水亦甘。一錫卓基初敞宇。四禪棲影別開龕。香雲晝覆金爐焰。亂石晨聽玉麈談。頗憶靑衫白司馬。老投廬阜結茅菴。</text>
<title>曺溪觀瀑漲</title>,<text>前日百川洞。瀑勢猶未巨。曺溪三日雨。壯觀實罕侶。群潨漲一壑。奮猛孰能禦。亂石當其間。相持作齟齬。舂撞豈自止。梗捍反欲拒。巖巖屹不動。活活流必去。千回溢窪坎。萬折經險阻。觀其呑吐狀。變態難悉敍。或湧若峯巒。或堆若阺陼。或會如巿廛。或聚如商旅。或如車敗輈。或如臼受杵。或掛若簾箔。或布若縞紵。或散若珠逬。或沸若湯煮。或翻若鞲鷹。或逗若藩羜。或跳若脫穽。或縮若入褚。或如瓢注漿。或如篩漉醑。或屹立如柱。或對伏如礎。或卷若筵席。或橫如案俎。騰如雪衣鶴。竄如氷鬚鼠。或冕旒天垂。或組帳飆擧。或旁激推岸。或中開成渚。或駰騢沖陣。或戈戟嬰圉。或狂夫瞿瞿。或碩人俁俁。或如強項令。摧剛柔不茹。或如賈勇夫。怒拳爭跋距。陰符縱捭闔。白戰堅脊膂。巴山嚴抗張。海岱齊餘莒。建瓴北攻趙。方舟南下楚。聲音又何異。咫尺隱笑語。鞜鞺鼓鳴枹。噌吰鍾響簴。或鏗鏘佩環。或合止祝敔。或雜若唱唄。或和若律呂。或殷若轟霆。或細若鳴杼。喧爭若仇讎。嗔喝若爾汝。或逆行趨坦。或徑行逢沮。崩如覆城隍。塌若摧墻宁。彭浪汩復轉。蕩潏峻以紓。纔看數畝平。却放千丈許。吹霏細雨濛。洒潤零露湑。日映絢紅暈。風掀亂絲緖。淸如於陵士。白於耶溪女。雕龍舌未窮。豎亥步應跙。橫流恐襄陵。快瀉疑呑墅。方聞浸畎畝。更報沒禾黍。折葦孰代航。采蘋孰提筥。無人辨鮫室。有誰燃犀炬。山前大瀛海。畢竟是歸處。其東極天維。其下深島嶼。焦山何曾泐。尾閭無盡貯。幽沈囚鰌鯢。瀺灂潛魴鱮。向來千百變。及玆了無所。大哉坎之德。涓流積有序。臨川起聖歎。浴沂亦所與。由來曺洞水。甘味勝酎藇。琳宮在空曲。粉墻疑禁籞。淸涼開士室。五月遺炎暑。平生山水癖。守官類拘圄。沿洄快心賞。宿昔忘憂癙。旋歸若遺失。摹寫煩縑楮。他年記陳迹。此句宜㕮咀。</text>
<title>楡岾寺 十四韻。寺再經火。重建纔完。寺中。有大王大妃與公主昭容手書內與數百卷新藏可寶玩。故有芝繩玉檢之句。餘皆寺中古迹也。</title>,<text>碧海環蓬島。金仙駕石鐘。千秋徵異說。四海想禪宗。有儼靑蓮宇。旁羅白玉峯。璇題紅日絢。繡拱彩霞濃。法席香飄桂。齋廚翠滴松。風鈴晴自語。雲碓夜仍舂。寶塔金輪表。芝編玉檢封。薰爐燒翡翠。華燭鏤芙蓉。舊俗崇三寶。當年降六龍。神鴉開觱沸。瑞鹿纈芳茸。巖洞皆仙迹。珍奇盡佛供。風塵猶漠漠。燒劫亦重重。俛仰浮生事。經過幾客蹤。眞丹倘可化。歲晩更投筇。</text>
<title>泛三日浦 四絶</title>,<text>芙蓉三十六。倒揷澄湖渚。不見四仙徒。斜陽回棹去。二孤嶼浦中央。松聲在碧水。漁舟棹歌歸。杳杳煙波裏。三晩泊四仙亭。仍尋六丹字。眞仙豈好名。怳惚千秋事。四仙凡異甲子。三日卽千秋。安得爛柯頃。從君卒歲遊。</text>
<title>四仙亭。次板上李子時韻。</title>,<text>瑤編一字誤眞經。昨夜鸞驂下紫冥。萬里長風三島路。孤槎落日四仙亭。</text>
<title>海山亭。次諸公韻。</title>,<text>斲破金剛麓。平臨度索洲。虛簷山翠濕。半壁海霞浮。絶境終誰至。良辰辦此遊。淸樽琴數曲。無事不風流。至一作主</text>
<title>鑑湖堂。次諸公韻。二首。</title>,<text>雙鬢添霜兩眼花。倦遊經歲謾思家。多君早作湖山主。一面金剛戶外斜。平潭百頃漾菱花。髣髴稽山賀老家。卯醉醒來涼滿榻。一林風竹對人斜。</text>
<title>奉寄東岳叔父以奏請副使朝燕 四首</title>,<text>蓬館蘭臺號列仙。行人終屬外朝賢。少參幕彥今專對。三候遼槎再赴燕。慣遣象胥諳節操。徧敎河岱播詩篇。滄濤萬里魚龍伏。一掬丹衷炳日天。維楊去歲挽征車。已覺衰年別恨加。謗篋乍開仍薦牘。北旌纔納又西槎。銅符自縛淹孤壘。斗酒相將阻一家。多少衣冠沙峴路。幾人追送倍咨嗟。中原消息比何如。旅口纔聞返羽書。胡馬北窺迷塞祲。島兵西猘斷軍儲。干戈此日多艱梗。舟楫今行倍險㠊。自有先師浮海志。應將平陸視歸墟。幕府當年荷品題。關河隨處辱提携。煙塵壁壘淸川止。花月樓臺浿岸西。十載三行仍勝迹。一官千里此孤棲。炎雲匝嶺滄溟闊。欲寄音書路亦迷。</text>
<title>蓮亭十絶句 池在杆城內。余爲開鑿。擬於其中作亭。築土作草茇以處。瓦屋二間材料工費盡具。以待春和。適遞歸。以其材付交代宋煕業。宋遷基于西岸而作云。</title>,<text>玉井仙梯不可通。錢塘麗句自生戎。誰知東郡三池艶。不博河陽一縣紅。地近金剛大洞天。窓間一面效嬋姸。池荷故學峯峯秀。擢玉抽紅更萬千。城中迫窄欠人家。亭館蕭條倚岸斜。不有方池平數頃。遨頭何處擅繁華。爭姸獻笑競繁粧。浥雨含煙繞小堂。太守醉歸香擁袂。風流不用大堤倡。芳卿未了三山事。千載湖山訪述郞。急雨洗乾靑繡帔。泠風吹劈赤霞裳。王喬赤舃海山東。漢武金莖太液中。月裏桂香分馥馥。雲端芝蓋對童童。縱使潘妃步步奇。終輸洛襪點淸漪。鄴中才子無情思。但說朱華冒淥池。臺亭面面占新陂。傍柳穿沙席屢移。墜粉自多風定後。濃香不斷月明時。辭山偏覺憶山深。古柳衰荷思不禁。莫怪澤風迷舊象。官堂新搆亦池心。淤泥不染眞名喩。詮偈相傳盛釋徒。賴有濂翁兼雅愛。不將曇蕊共榛蕪。</text>
<title>秋夜宿乾鳳寺。和太白紫極宮韻。</title>,<text>矓矓月掛松。摵摵風敲竹。起行視天宇。明河可手掬。祇園夐無人。永夜堪處獨。雖名小縣尉。自依老禪宿。三山卽此境。五畝從玆卜。四十九年非。邦無一日復。身隨隙駟馳。路有前車覆。焉得去蝗螟。丹田看秋熟。是夜。筮解官卜居處。得吉兆故云。○田一作地</text>
<title>次韻奉題申方伯園亭詩卷</title>,<text>元臣舊宅碩儒居。巖洞淸深俗駕疏。遂有耆英聯杖舃。尙看奎壁照金魚。公今築室追芳躅。我欲携壺問古書。不覺前賢心境遠。滿山風月一窓虛。宅本成夏山希顏故第。其後宋圭庵賢居。一時名勝來集。唱和賦詩數十篇。至今朝野傳載。申公卜得其墟。遂次其韻。求同朝諸老共和之。今又十餘篇。</text>
<title>仁穆王后挽章 十六韻</title>,<text>馬竇門闌大。軒躔象緯光。閫儀尊配極。女範內含章。不有龍胡斷。誰成麟趾殃。重霄蟾蝕月。浮世海翻桑。鐵塔循誣史。金墉踵覆隍。西宮遭貶削。南內轉凄涼。伏賀中興主。親扶萬古綱。長秋章復覩。隆祐號重揚。理有神明護。天將運祚昌。含生歸孝順。率土仰衣裳。縟禮豐呈再。釐詞頌祝長。妖精俄犯翼。災豎遽沈盲。倚伏三朝互。哀榮十載忙。纔移仁慶伏。遽卜穆陵旁。松柏風悲咽。川原雨泣滂。神旌那可挽。已隔白雲鄕。</text>
<title>又二律</title>,<text>壼則垂樛木。仙齡限握蓍。尊名兩朝正。天道十年移。社稷留新慶。園陵祔舊儀。神途定無憾。寰域自餘悲。二壁水升堂歎。金墉截髮悲。但聞傾社稷。誰議敍倫彝。聖曆重恢運。長秋復御時。那堪穆陵路。沾洒送龍輀。</text>
<title>竹島洋中。見大小魚騰擲。彌滿眼界。甚可壯也。仍賦寄懷。</title>,<text>彌坡嶺頭晩霞赤。篁竹島前波不起。此時海中衆魚出。爭跳競擲空明裏。銀刀亂揷玉花碎。頃刻腥風怪雨洒。漁舠撑突挺飛扠。赤手取之如拾芥。君不見時龍御天九萬里。神骨自非凡鱗比。不識區區尋丈間。瀺瀺灂灂終何竢。悠然一逝尾閭穴。莫作饔人几上血。</text>
<title>水城四時絶句</title>,<text>山頭殘雪尙槎牙。山下沙棠已落花。茶鼎酒壺携所有。陂湖曲曲繞漁歌。百囀黃鸝弄日長。垂楊處處拂池塘。軒窓竟夕忘歸去。留取荷風滿袖涼。鱸唇刲白蟹分黃。稻穫村村酒熟香。政好南樓邀海月。嶺雲湖霧共微茫。胡鷹初擊野鷄肥。馬首回飆雪片飛。擧白割鮮殊未厭。六松亭畔正斜暉。</text>
<title>立春</title>,<text>五十從今日。殊方再立春。身同土牛滯。鬢愧菜絲新。際海軍書急。中州虜使頻。孤忠憑帖子。長祝太平辰。</text>
<title>除夜。以亂山殘雪夜孤燭異鄕人分韻。作十絶句。</title>,<text>屑屑踵常程。惸惸念多亂。居然此夜徂。便是百年半。二官居大海上。日夕望三山。三山不可到。雙鬢已成斑。三平生忠孝願。心力俄已殘。留連斗粟計。轉覺此途難。四滄溟萬里濤。坡嶺千重雪。天門五雲外。一望孤心折。五骨肉半睽離。溪山久嘲罵。行藏千古心。歲盡東齋夜。六事國計終疏。當朝迹尙孤。丹田一片地。榛棘向來蕪。七四十九年非。今宵算已足。鍾鳴或自省。老學須秉燭。八屋漏兩儀明。毫差千里異。能知此性存。俛仰有餘地。九西天想樂國。東海遊仙鄕。誰復一室內。依歸鄒魯墻。十去年猶是人。今年猶是人。明年是明日。莫作每年身。</text>
<title>元日書懷 癸酉</title>,<text>五十從今日。殊方再孟陬。終迷一箇是。謾省半生尤。麴味痟仍減。文詞老自休。留連斗粟計。終始愧身謀。</text>
<title>正月廿四日記夢</title>,<text>一隔威顏歲四遷。雙鳧又落海雲邊。何知款曲中宵夢。依舊趨蹌左省聯。前席正慙詩說淺。解袍仍荷寵儀偏。微言未究歸魂斷。惟罄葵忱祝萬年。</text>
<title>贈照禪</title>,<text>山僧重聞法。手提一鉢囊。飄飄行南北。隨處安禪床。雖然未去食。下山時乞糧。每逢惡少輩。調謔爲狓猖。軀命在顚沛。安問安心方。野僧恥求丐。生死不出鄕。販屨與鋤畝。粗足充囷箱。但苦本州役。鞭榜齊黔蒼。雖名法門徒。何異爲農商。由來此兩途。蝸角相否臧。嗟彼遯世士。脫屣超倫常。猶牽口腹計。不免身事妨。況我俗中人。艱難宜備嘗。貪賤常多辱。富溢或罹殃。焉能秉明德。終已無玷傷。爲語鳳社僧。休譏太守章。須知缺陷界。得失均亡羊。莫如據梧坐。是非輸兩忘。</text>
<title>題信訔比丘軸首</title>,<text>爲向居僧道。浮生半是非。金鸞新命下。西鳳舊緣違。天地風塵滿。關河雨雪霏。遙知方丈室。穩臥擁麻衣。</text>
<title>題玄悟比丘軸首</title>,<text>鳳石叢林舊。蜂房劫火餘。三年東郡吏。一榻半僧居。雪漲初分磵。松涼正滿廚。歸驂虎溪畔。爲爾更躊躇。</text>
<title>高王父容齋先生。嘗以散班。省家宜寧之鼎津。將遊頭流山。適屬倭警未果。俄承召還玉堂。有詩曰。一心生死蠹書間。補闕無能合退閑。大度每容微賤品。不才重汚侍從班。南鄕父老生新敬。東閣官僚辨舊顏。爲向頭流山下道。百年猶擬夢魂還云云。余出宰水城逾年。嘗一入金剛。阻潦中返。擬於秋晴再擧。不幸國恤。未暇遊衍。今被副學之召。則金剛之遊。未卜前期。爲之悵然。仍閱高王父此詩。事意適相類。謹用其韻以識之。</title>,<text>歸舃分明昔夢間。病駒無路望天閑。何知海澨銅符吏。更忝雲霄玉筍班。半世艱虞餘皓首。一身榮寵祗騂顏。慇懃爲向蓬山道。竹杖粽鞋早晩還。二十二日除命。三日下旨。廿四日記夢有前詩。故首句云云。</text>
<title>宿陳富院</title>,<text>半嶺天疑近。深春雪尙驕。三間稱院宇。數畝苦征徭。撫字慙前政。經過惜此宵。衰年情易感。亦復費吟謠。</text>
<title>龍㙜川上。寄謝宋察訪 榮業 追問送酒。</title>,<text>登頓藍輿仄。高低棧閣危。黃雲猶雪意。碧澗已春澌。久容多艱阻。浮生足別離。殷勤峴首老。遠信有雙鴟。</text>
<title>藍溪上。贈於震赫震卓。兼寄其兄震昌及崔生澗。尹生鉉，釴兄弟。金生兌源。李君之屛。二首。</title>,<text>雪嶺參天白。藍溪拆地靑。多慙二三子。追過短長亭。宦迹同舟劍。羈蹤似水萍。幷州故鄕戀。爲爾更丁寧。二憶昨東齋夜。招携坐到明。虛樓連月色。高榻近松聲。草草談經舌。依依把盞情。仙源非異境。亂世好全生。</text>
<title>延平府院君 李公貴 挽 二十韻</title>,<text>大聖中興運。元勳際遇期。山河鍾異氣。熊豹挺殊姿。骯髒生應稟。經綸老更奇。抉雲抶日轂。傾漢洗坤儀。矻矻彌縫志。孜孜獻替辭。多言烏害道。一飯詎忘時。三黜曾無慍。群譏不自疑。忠誠存上簡。廉白畏人知。事固多成毀。心惟壹險夷。貳公將輔佐。▣袠望期頤。不謂艱虞日。翻興殄瘁詩。中天箕宿返。半夜壑舟移。讜論纔彤陛。凶儀忽繐帷。九重偏悼惜。百辟動嗟咨。自愧非材甚。曾容載筆隨。豈無竽瑟異。終荷肺肝披。漠漠兵塵際。滔滔宦海涯。永違陪下榻。那忍挽征輀。遺業芝蘭茂。嘉謨簡策垂。堂堂不復有。沒齒可無思。</text>
<title>思歸</title>,<text>江楓葉欲暗。山杏花正飛。春序已如許。客遊胡不歸。遲回辭禁掖。局促望郊扉。萬事干戈際。搖搖心曲違。</text>
<title>東歸道中</title>,<text>兩月淹京邸。今朝出洛橋。淸江忽當眼。宿麥已齊腰。農事眞堪喜。鄕廬未覺遙。塵埃一披拂。煩惱頓能消。</text>
<title>遊鳩巖等地。看亭基。二首。</title>,<text>一壑群溪會。千崖小洞門。步隨流水遠。坐愛晩沙暄。野杏靑初實。巖楓綠正繁。幽尋眞果願。妙意久忘言。二舊賞人誰在。新遊事未乖。鵑紅留故枿。鴨綠漲幽崖。卽物看生意。隨時有好懷。茅茨吾欲卜。晩計可能諧。</text>
<title>次韻謝山人靈淑送山菜詩</title>,<text>年來肉食厭衷腸。歸對盤蔬味甚長。禪客爲余分采掇。野廚從此倍淸涼。傾筐尙帶煙霞氣。入口先驚雨露香。却勝園官輸老杜。澤風何讓浣花堂。</text>
<title>溪臺晩憩</title>,<text>逕狹松初長。沙頹岸欲遷。野棠新着雨。汀柳故搖煙。展席雲根潤。收罾雪片鮮。東溪此光景。不見已三年。</text>
<title>送朴君彥 弘美 赴東京尹</title>,<text>貪吏不可爲。終身處糞穢。酷吏不可爲。甘心作跖戾。澆俗雖謂能。良知不容蔽。欲效廉吏爲。與世或方枘。無財富子孫。有謗劇蠅蜹。嗟余旣迷悟。憐子亦拙計。七熟檜原瓜。瘦氓誦仁惠。一炊連珠飯。文法先拘掣。尙沐鳳池波。仍趨龍尾砌。奕奕東京尹。雄都壯南裔。宸心實簡畀。臣職詎玩愒。促駕就行役。炎程正迢遞。我病不出店。城西阻摻袂。衰懷易爲感。古義須相勵。惟當達天命。未可徇時勢。聊書疇昔言。爲子破離涕。</text>
<title>送睦禹卿 長欽 出按關北</title>,<text>萑苻嘯聚掃區區。治最湖南睿簡殊。五嶺封疆今制閫。三營兵甲舊防胡。蟬聲驛路行方遠。月色城樓興不孤。早向燕然銘壯烈。金門不必是榮途。</text>
<title>愚伏 鄭公經世號 挽詞 三首</title>,<text>昭代旁招俊。明公早軼群。筵謨先魯論。殿箚自朱文。不用昇元輔。何須策上勳。惟應四字學。終始在匡君。二朱雀高名繫。靑松勁節全。三朝餘一老。八座冠群賢。補闕心猶切。求閑病又纏。千秋看盛際。哀贈到重泉。三蓬館曾陪入。龍門屢許登。雕蟲蒙鑑賞。伏鵠負師承。一望雲山路。相驚雨木氷。空題數行誄。沾洒送緘縢。</text>
<title>寄金鍾城 地粹</title>,<text>塵埃日日上衰顏。湖外靑山久未還。不用登樓占紫氣。故人知在水雲間。</text>
<title>寄權進士克中 權生初學李白。豪放可觀。今學賈姚。纖巧不佳。故以此諷之。</title>,<text>寄語湖南權克中。凌雲意氣本豪雄。不知露草流螢點。何似屠鯨碧海東。</text>
<title>送畸庵鄭學士 弘溟 出守金堤 四首</title>,<text>蕉鹿平生夢。緋魚晩歲榮。江東曾獨步。元祐尙完名。病厭承明直。貧從作郡行。一麾湖海路。歸興繞蓬瀛。二際海金堤郡。前朝碧骨渠。龍鱗鋪畎畝。雲錦燦芙蕖。秫熟饒官酒。魚肥富客廚。一官兼野趣。非爲世緣疏。三伊昔經過地。無端十五年。池臺仍舊觀。亭壁幾新篇。欲逐官驂去。其如世累牽。蘇州金玉什。早晩見流傳。四淸絶湖南勝。尋常夢裏回。園林宜看竹。霜雪最憐梅。未作歸田賦。頻傾送客杯。迷途兼老病。歲月坐摧頹。</text>
<title>舟中夜坐獨酌</title>,<text>水國新晴後。船窓坐夜分。遠聞泉落渚。微覺月穿雲。枕簟渾愁濕。壺觴暫借醺。白頭簪組裏。堪愧鷺鷗群。</text>
<title>靑平君沈 惀 挽</title>,<text>只欠文科進。何慙盛世賢。忠存凶議日。誠著孝廬年。壽過稀齡剩。官曾宰秩聯。所嗟耆舊盡。喬木日蕭然。</text>
<title>諫長被召。辭不赴有感。</title>,<text>散騎淸嚴地。常時俊乂居。曾無一言效。虛辱八除書。舊業山資薄。孤忠雪髮疏。向來辭寵意。不是戀樵漁。</text>
<title>舟下沙灘</title>,<text>夜醉梨村酒。曉乘沙瀨風。淸暉搖水府。宿霧護霜楓。世變紛紜裏。行裝汩沒中。江湖容浪栧。非復濯纓同。</text>
<title>有感</title>,<text>祠神會客本循常。細酌微吟豈做狂。一網任他摧羽翮。扁舟直合泝滄浪。時史筆多洩。衆怨卒起。遂中會客之謗。他僚皆順受。而余獨辨理不止。故前後三被臺駁。余意此係後日史禍張本。故不得已而爲後日對擧孤注而已。非欲自伸己見也。</text>
<title>送曺子實赴任高城</title>,<text>碧海滄洲路。三韓一洞天。雖爲郡太守。何異地行仙。陳迹纔隣境。新除出寀聯。丹砂句漏意。歲暮轉茫然。</text>
<title>送沈潤甫 演 出守光山</title>,<text>罷榜旋登榜。壯元爲亞元。七年今峻秩。百里又殊恩。得失應知命。分携且贈言。屠龍鋩刃在。製錦定無煩。</text>
<title>奉次東陽卽事韻 二絶○時東陽遊三角山。過幸洲亭舍。彈章適發。以吾輩在史局招東陽會酌故也。</title>,<text>寒花尊酒故園東。一日奇蹤轉手空。白簡謾勞聯姓字。不知人在梵天中。筍輿山北復湖東。島霧洲煙接遠空。料得滿樓霜月白。紫簫聲落彩霞中。</text>
<title>寄李子方御史行軒</title>,<text>忽報乘驄發。深嗟把袂違。湖山添繡彩。草樹倍霜威。按事君行苦。紬書我道非。應經雨溪里。爲我訪漁磯。</text>
<title>臘月初吉。訪竹陰趙怡叔。盆梅正開。呼酒相勸。爲之一醺。仍以一律寄意。</title>,<text>不謂看梅蕊。還來訪竹陰。仙姿超物表。春信見天心。隔幔簷氷碎。涵窓岳雪深。慇懃相暖熱。賴得數杯斟。</text>
<title>吳達濟妻挽 二首○方伯申得淵女</title>,<text>翁媼懷中只一身。玉郞年少正相親。如何捨此人間樂。去作靑山柏下人。霜雪凌晨薤曲悲。人間親愛此長辭。可憐存歿相隨去。只有今年在腹兒。</text>
<title>趙景禛先君遷葬挽</title>,<text>紫劍終偕逝。靑鸞久獨棲。佳城聯舊櫬。哀挽有新題。不必官皆貴。休論壽不齊。須看塚前土。世世酹生泥。</text>
<title>送洪元老 命耇 按嶺南</title>,<text>益老名家踵壯元。永嘉賢牧復南藩。竹驂淳俗今如昨。棠茇流風祖有孫。絶足早知恢坦道。銛鋒須更試盤根。蒼生未息邊防急。只在忠良答聖恩。</text>
<title>崔聖止妻挽</title>,<text>有美幽閨媛。于歸大姓門。無非議酒食。不懈奉晨昏。種玉方成器。燒香未復魂。應懸韋氏鏡。忍叩漆園盆。</text>
<title>贈程副摠 龍</title>,<text>朝來紫氣滿天東。玉帳聲馳海岱空。官握將符兼使節。志投儒筆佇戎功。孤槎汗漫星侵斗。三略縱橫虎嘯風。倚馬幾篇傳競病。不妨憂國抒深衷。</text>
<title>代李承旨贈程副摠 二首</title>,<text>平生願識漢宮尉。征蓋欣逢郯路賓。龍虎韜鈐抽鬼祕。孔鸞儀彩離風塵。維舟海嶼秋濤落。倚劍江城朔氣新。早晩便宜封奏牘。滄濱何地不王春。東江舊鎭淹孤島。左海偏封界劇胡。綸綍遐宣須大价。輔車相倚要良圖。漢儀久隔欣先覩。秦粟雖貧早已輸。只恐衮衣留不得。中原北望復長吁。</text>
<title>除日</title>,<text>忽忽坐終夕。昏昏睡到晨。形骸從老病。曆紀任冬春。不用桃符祝。休耽柏葉新。惟須方寸內。早認本來眞。</text>
<title>憶舊遊。寄襄陽崔上舍基鐵，基銆兄弟。甲戌</title>,<text>宵筵欲闌使君醉。太平樓上晨曦赤。鳴沙芳草大堤路。宿酲偏惱西歸客。睡睫矇矓喉吻乾。塵肺欲吸東溟窄。隆中材俊早知名。博陵伯仲眞連璧。斗酒雙魚候道左。道左松陰垂百尺。忻然下馬坐馬韉。滿酌流霞催大白。是時融景正姸華。湖光海色遙相射。棠洲處處錦染紅。柳岸依依絲軃碧。祥雲繚繞阿明祠。彩蜃倏閃龍王宅。不用金鞍換翠娥。不用銅鞮攔綺陌。一觴一談意頗麤。俯仰乾坤三太息。似逢安期啖火棗。疑從橘叟斟靈液。蓬壺指點虛無裏。習習神飆生兩腋。東遊此歡最風流。夢想至今如宿昔。蘭臺朱墨鬢成雪。一醉也遭臺官嘖。安能鬱鬱老蝸殼。布襪粽鞋將遠適。期君共話三山事。更向靑門撫金狄。</text>
<title>宋杆城 煕業 林亭八詠</title>,<text>石岸煙柳皛皛緣堤礫。依依襯水楊。晴煙時遠近。一半護嬌黃。沙汀細雨細逐溪風度。斜含水霧昏。不知新浪漲。忘却繫舟痕。道峯霽雪瑤空迥無閡。玉筍森成列。一抹曉光紅。夜來知有雪。虎巖霜楓句回桃杏顏。粧點虎熊骨。莫遣西風掃。奇姿太突兀。前溪釣魚游鱗饜柳絮。釣石漲桃花。雪片傾箱處。前村是酒家。後坪牧牛烏犍帶黃犢。豐草際平疇。商歌非我事。扣角和農謳。東嶺邀月晴峯淡無霏。流水鳴不歇。中有素心人。孤琴候明月。北寺尋僧烏藤濟兩脚。石逕通雙林。一笑庬眉老。悠然塵外心。</text>
<title>具釜挽</title>,<text>白首携孀姊。靑衿有小甥。豈料吾送死。常冀爾揚名。力學翻成病。居憂更促生。連年寒食土。相望祖孫塋。</text>
<title>阻風沙灘。簡楊根李太守。</title>,<text>水國春陰重。篷窓夕景寒。艱虞將老母。棲屑愧榮官。逆浪頻嘗險。行庖屢費餐。傳聲賢地主。知我旅情闌。</text>
<title>題船壁 二首○時赴史局召命。借運判屋船。奉老親以行。阻風沙灘口。</title>,<text>夕纜維回岸。飛廉挾晩晴。風波不可說。險阻亦曾更。屑屑成何事。漂漂又此行。江湖空滿眼。久負白鷗盟。二運判官爲室。輕舠板作房。尋常鷗鷺伴。朝暮水雲鄕。鮮鯽常登俎。芳醪任滿觴。何如老太史。白首困靑箱。</text>
<title>舟行宿楊江鄭德餘舊舍。聞驪興韓使君携一琴兒。前一日先下峽。</title>,<text>擬赴提壺約。同乘下峽航。風濤先利濟。琴瑟不虛張。舊館今宵夢。孤燈一雨涼。空懷子猷興。前路更蒼茫。</text>
<title>謹次東岳叔父疊前韻惠示之什。一以奉慰。一以自述。二首。</title>,<text>環召曾從楚澤濱。使槎藩節逐年新。陽春白雪眞違俗。貝錦南箕太枉人。絶境詎無高臥地。危途難得自由身。惟應早答洪恩了。直把貂冠換葛巾。春犁已擲峽溪濱。史筆纔投吏牒新。老境塵勞非得所。淸時臺劾肯饒人。謀生且飽支離粟。閉戶須收漫浪身。早晩山陽同一醉。竹林深處岸烏巾。年來震薄之苦。可謂叔姪同患。惟是姪史筆已了。政欲杜門食西班祿。叔父勘緘非久。或因此就散。卽來詩所謂竹林携酒之期。當可指竢也。具及之。</text>
<title>同岳韻。寄題汝實兄心遠亭。</title>,<text>迢遞鄕山迥。蒼茫澤國秋。亭新知占勝。心遠已埋愁。種藥時巡圃。觀魚更棹舟。應憐簪組客。白首負狐丘。</text>
<title>以史冊擣粧。偕天章往宿造紙署。次天章韻。</title>,<text>紙署都城北。良宵寓直同。人煙山影裏。砧響水聲中。史事添詩課。英遊及老翁。臨流仍小酌。歸騎莫匆匆。</text>
<title>內人秦氏。本德嬪宮尙宮。經侍宣廟。歷事三朝。罹癸丑禍幸不死。以老放出乃歿。余慈氏以德嬪親弟。少時入覲銅禁。以秦氏同乙卯生。故特與親厚。今聞其葬。慈氏爲賻而余爲之挽焉。癸亥世子卒。壬辰嬪卒。而以倭亂不及葬。故下章云。二首。</title>,<text>窈窕良家選。宮庭累代恩。班姬曾對獄。齊女幾呼冤。日月開重曜。桑溟閱覆翻。芳魂應不泯。先謁穆陵原。忍說壬辰亂。驚聞癸亥回。銅樓初曠位。蜃衛亦罹災。一宿繁華夢。餘生肺腑衰。仍悲舊宮女。玉骨又長埋。</text>
<title>題馮都司 司宗 墨竹軸</title>,<text>不識馮君見此君。精神筆底好平分。斲來海岱雲根骨。幻得瀟湘劍脊文。正直喜符新給事。儀形宛對舊軍門。歸槎肯寶天津石。自有淸風掃瘴氛。馮是郉軍門外孫。其兄時爲給事中。</text>
<title>次韻答松京鄭留守 斗源 ○二絶○鄭公卜莊金剛山下。前年按關東。就新溪洞重修方丈。以爲棲息之地。臺諫追駁其事。上不聽。蓋鄭公好丹學。人或疑竝學佛乘也。</title>,<text>仙求不死釋無生。存順沒寧儒理明。安得新溪方丈室。與君相對靜中評。嗔喜俱從幻界生。狙公三四不分明。海山佳處須專壑。莫管尋常俗客評。</text>
<title>送閔士尙出按關北。時余將歸東峽。士尙休沐江上。到仰德村而別。二首。</title>,<text>關山欲作三年別。江漢聊同一舸行。細雨孤燈連夜話。白頭靑眼舊交情。劉歆廟議徒文墨。范老邊籌足甲兵。會見鋒車徵節鉞。倘容休沐問柴荊。方以追崇之議被責。故有第五句。書劍曾參北幕評。塞垣形勝子先經。卽今按察追陳迹。能復風流似夙齡。黑水舊番新勁敵。幹河殘壘舊雄扃。龍鍾每愧談邊事。不覺臨歧淚眼熒。</text>
<title>閔生震亮。與余同秋夕省墳之行。閔先抵壟下。寄書告別。聊報答。</title>,<text>分袂驪江夜。飛書白谷秋。俱懷桑梓感。不盡路歧愁。拙宦宜先退。高才久倦遊。他時問字酒。肯訪蓽門幽。</text>
<title>五峯挽詞 三首</title>,<text>故國餘喬木。明庭仰老仙。遐齡八袠二。崇爵上公前。不朽文章遠。無營道氣全。休嗟化身閟。一醉傍匀天。二海內長庚句。東山太傅名。鑾坡初際會。麟閣遂崢嶸。世變忠勤著。官尊齒德幷。金根知免誤。玉樹嗣揚英。三黃鵠元超壤。滄溟詎測杯。登龍方恨晩。刻棘謬稱才。絶調知誰續。高風挽不回。傷心履信第。無復奉樽罍。</text>
<title>具主簿 鎣 挽</title>,<text>英英聯珠秀。雅性欣靜便。卜居錦江北。開荒弓院前。奇巖鑿混沌。碧澗復澄淵。環流數層築。瀟洒八九掾。門開板橋渡。窓泊扠魚船。依依緣堤樹。決決通筧泉。炊煙驛店近。淸磬崖寺傳。倉箱稍贏餘。觴豆間歌絃。溪南漢京道。冠蓋來翩翩。風流好逢迎。信宿窮歡姸。銀鉤落素壁。誇說頗喧闐。古來幽遁士。苦淡人所憐。此居具衆美。而君況少年。我生一澤堂。曾無二頃田。衰齡坐餬口。每被韁勒牽。多君敏妙才。早辦淸勝緣。一官聊爾耳。休罷方言旋。爲之羨且歎。先贈銘亭篇。將題三十景。欲擬王輞川。如何捨此樂。奄忽歸山阡。元知缺陷界。罕得生死全。一與而一奪。天公又何偏。寡妻未抱兒。爺孃獨漣漣。溪山更誰主。亭榭日蕭然。哀詞寫宿諾。比之徐劍懸。他年隣家笛。猿鶴共悲悁。</text>
<title>韓上舍 以成 挽</title>,<text>禮樂儒家秀。謙恭戚里良。靑春擢上舍。文彩映諸郞。一醉非爲病。浮生本自忙。空餘掌珠在。猶足慰爺孃。</text>
<title>謝岳叔寄小樣牋</title>,<text>盛世絲綸非我事。藏山文字沒人知。錦江牋樣何嫌小。却好新題短律詩。</text>
<title>寄丹丘車 轉坤 察訪</title>,<text>翰墨場中仰五山。吾從東岳認孱顏。卽看篇什皆瓊唾。可愛兒郞亦豹斑。一宦郵亭堪落拓。十年京洛飽間關。丹丘正合詩仙宅。塵世名繮也等閑。</text>
<title>秋夕。僧志海來訪余澤堂同宿。且欲卜隣。書以成約。</title>,<text>夜靜風泉咽。山空霽月盈。秋齋霜露感。暮境水雲情。偶接僧談穩。元知世累輕。能來卜隣社。爲爾解塵纓。</text>
<title>同福宰安節。不寄例儀扇把。却餽生筍三十本。戲筆代謝二絶。</title>,<text>故人不寄掌中珍。却餽盈籃玉筍新。但得淸風生五內。不須揮洒滿衣塵。懶向朱門手炙炎。休將便面伴書椷。知君不待靑筠長。只坐年來老口饞。</text>
<title>就散後。謹次東岳叔父書懷寄示韻。仍寄上。</title>,<text>昭代徵招盡士林。濟時舟楫旱時霖。愚忠自阻涓埃補。朽質空慙雨露深。老去行藏俱是幻。覺來憂樂竟何心。白鷗滅沒江湖遠。肯向雕籠羨彩禽。</text>
<title>送南擇之 銑 按海西 公曾自諫院貶守安兵。僕有別章。公仍進秩。有今超擢。僕亦貶嶺縣還。踏舊迹。又在俟罪中故云。</title>,<text>東西謫宦兩悠然。篋內猶存舊贐篇。白首重來堪潦倒。五年三命見騰騫。熊車按歷仍前境。竹馬歡迎似夙緣。京邸閉門秋草裏。病懷寥落阻離筵。</text>
<title>吳校理 竱 挽</title>,<text>瑞世三連璧。如何盡土中。文章追正始。骨鯁聳諸公。晩出猶艱進。沈痾遽早終。今年饒木稼。一慟匪私衷。艱一作難</text>
<title>送曺漢英省覲高城</title>,<text>三舍才名盛。雙親郡邑居。仍遊仙佛界。欲讀聖賢書。此樂應無敵。何求更有餘。他年嘗世味。知我語非虛。</text>
<title>寄李修撰 時楷 富寧謫所 聞本家女壻新夭</title>,<text>石幕千峯底。銅標絶塞陲。仙班今此地。世患豈前期。萱背啼烏怨。床東弔鶴悲。陽和方布澤。歸日肯敎遲。患一作故</text>
<title>寄尹持平 鳴殷 鏡城謫所</title>,<text>碧海波翻日。楡關雪沒岑。思君今謫戍。憶我舊登臨。慷慨匡時略。棲遑志士心。舂陵當日意。應不愧寒衾。</text>
<title>李同知 惟侃 挽</title>,<text>城西耆宰畫新傳。德宇豪風冠綺筵。積閥官仍優老秩。趨庭兒是佐時賢。年當合巹同玄宅。月屬懸弧擧素旃。不覺仙蹤滄島在。薤歌嗚咽朔風前。</text>
<title>奉次仙源金相國 尙容 贈李宗伯 尙吉 韻 二首</title>,<text>誰從方外講重玄。自是人中有大年。八十康強宗伯老。依然山澤一癯仙。高山流水古琴音。夏鼎周璜太廟深。不是尋常賡述作。歲寒相勉素交心。</text>
<title>寄申司諫 敏一 江界謫所</title>,<text>西嶺通商客。邊城問謫居。應饕石田米。時釣鴨江魚。白首仍風力。靑編有諫書。誰如舊副學。默默掩窮廬。</text>
<title>簡江原監司金孝仲 榮祖</title>,<text>人事差池會面稀。向來推激是心期。東門祖席熊車路。又屬經秋伏枕時。</text>
<title>李汝復宗丈挽詞 十四韻○乙亥</title>,<text>同源親袒免。森桂異門闌。偶脫風波地。俱升法從官。軒墀聯步武。金石勵心肝。拙技專鉛槧。奇才遇錯盤。棠陰流惠澤。薤水飽淸寒。憶昔隣分竹。經年會采蘭。高堂齊祝耇。仙境幾承歡。麴糱非忘戒。襟懷好與寬。塵緣多契闊。風疾久闌珊。仁者宜延算。天乎奈闔棺。新阡祔京兆。晝枕罷邯鄲。落落晨星少。蕭蕭鬢雪殘。浮生餘景短。衰世獨行難。後夜西門淚。寧隨草露乾。</text>
<title>奉送具伯鞏 仁基 令公出宰竹山 具治主嚴切故云</title>,<text>左輔要衝地。南藩職貢途。城池經百戰。剽劫屬多虞。理劇須能手。蘇惸是遠圖。春氷猶慘憺。澤雁正悲呼。</text>
<title>恭次御製詩韻。寄題郭震卿戴恩堂。二首。</title>,<text>杖策橫行百戰間。丹衷曾許濟危艱。黃公祕略終資漢。墨子堅城預却般。身事去來看夢幻。主恩前後仰丘山。宸章照座長瞻拜。自擬鳩居是鷺班。至理昭昭眉睫間。歸儒逃墨路非艱。牙旗斗印寧爲累。水月林風亦這般。勇脫田衣期補國。倦抛金甲却尋山。丈夫出處如君少。誰似姚公恥後班。斗印八方都摠攝。牙旗一陣大將軍。卽車五山贈郭君詩句也。○姚廣孝首謀靖難。爲成祖元勳。辭官不受。不肯歸俗。常於會朝。成祖屢加咨問。姚在班後。越位而對。頗有不平色。成祖溫諭賜上服拜少師。乃受。今郭君出處有異於是。故末句云。</text>
<title>朴就之 簉 挽</title>,<text>尙忍挽吾友。何知餘此生。康強宜壽考。才略足功名。外秩纔三品。中年奄九京。孤蒙叨夙契。衰白愧簪纓。</text>
<title>奉次岳叔唱韻。題柳明府江亭。</title>,<text>風林瑟飁繞煙皐。拍岸春濤勢更豪。但覺雄呑千頃闊。却忘平步百尋高。殘霞欲暝迷漁店。宿雨初晴放客舠。正趁閒園韶景好。一欄紅藥映葡萄。</text>
<title>柳壯元 袗 挽</title>,<text>少日魁多士。儒風振相門。貞松寒後秀。良玉栗中溫。銅墨曾留愛。弓旌晩荷恩。忍將場藿詠。千里挽哀旛。</text>
<title>錦溪君 朴公東亮 挽</title>,<text>倜儻風雲氣。飛騰劍履班。天應嫌早達。時亦値多艱。白首脩門阻。黃粱一枕閑。空留麟閣畫。壯魄已丘山。</text>
<title>携兒輩出寓湖堂。偶題四絶。</title>,<text>一出城塵病亦痊。淸江白石復當前。空各尙帶書堂字。贏得南樓一夜眠。南樓淸洒隔塵寰。上有靑林下綠灣。更借芸編消永晝。不知各在是非間。書堂雖設輟官庖。糲飯鹽蔬自解包。惆悵百年文會地。不堪多壘徧埛郊。時平觚墨笑韜鈐。世亂戎機跼士林。半畝方塘便面筆。至今誰識聖人心。平時。書堂多縱宴遊。不盡藏修之道。宣廟嘗以扇面。手書半畝方塘一絶下書堂。使各進謝箋。李參判廷立科次居首。</text>
<title>自書堂移寓佛堂戲題 二首</title>,<text>書堂不是散人居。移榻僧房計未疏。兜率蓬萊都不擇。此身於世本空虛。緣崖尋寺苦躋攀。俯眩蒼江背碧山。不似向時舟上看。磬聲燈影落雲間。</text>
<title>十四夜。風靜月明。與三兒泛舟前湖。夜深還寺。偶吟二絶。</title>,<text>數君關塞謫經春。一友泉途去隔晨。白首江湖甘落拓。滿船風月醉中身。天朗江淸夜不風。星河倒影月當中。蘭舟自弄姮娥影。不用銀梯上碧空。</text>
<title>玄風宰金道源被誣逮獄。蒙恩還縣。東湖舟上贈別。二首。</title>,<text>酒醒江樓曉。帆開水驛賖。南風披宿麥。夜雨落餘花。世患眞無妄。天恩豈有涯。遙知縣齋夢。亦復怕黃沙。二廓落山川闊。蹉跎歲月遷。鄒陽初出獄。彭澤末歸田。草草臨汀酒。遲遲上峽船。無煩望牛斗。雨露普南天。</text>
<title>東湖崖寺卽事 五絶。</title>,<text>平湖細浪動晴空。銀漢西斜月出東。不覺高臺凌汗漫。悞疑身在廣寒宮。松林一面俯滄浪。黃鳥聲中白日長。木榻蒲團回午夢。水風吹作滿衣涼。懸崖一室敞南窓。吾與維摩對榻雙。貝葉芸編俱不展。夜深明月下淸江。蘆根晴漲繞村墟。獨駕輕舠泝碧虛。手把絲綸慵不擲。滿江斜日看跳魚。前郊樵牧各歸村。山雨江風早掩門。知有賣魚沽酒客。土爐松火共黃昏。</text>
<title>雲水亭園。芍藥盛開。用東坡海棠詩韻。</title>,<text>柳家亭裏好花木。春後芍藥專妙獨。施朱傅粉本非假。能白能紅俱不俗。九叢初分洛湯種。兩本遠移金剛谷。江間物色太淸絶。菉蘋靑莎繞漁屋。故將穠萼照雲水。如奏仙簫間絲肉。團團猩血捧日華。帖帖檀心擎雨足。昭陽玉頰怒生頳。虢國明粧眞且淑。雙翻翠袖攘皓腕。百摺絳裙闈小腹。東隣居士鬢如霜。散步時來倚藤竹。平生不解嫵媚語。此物肯浼淸淨目。可令工部闕新篇。不應海棠羞巴蜀。留連習氣等染素。塗沫丹靑同刻鵠。魏姚私進豈正供。溱洧相將非雅曲。惟須宴坐賞精英。占取濃薰鼻端觸。</text>
<title>送朴書狀 守文 朝天</title>,<text>跼促東海畔。蕭條千載後。但讀古人書。欲與古人友。中原聖賢墟。往迹無不有。惟有使者行。往往可沿取。孤生將老母。蛙坎拙自守。忽忽五十餘。山海空回首。羨君方妙歲。奇氣眞抱負。親年當服官。叔仲猶左右。晨昏雖係念。行役豈淹久。儀曹旣特達。憲綱兼在手。滄濤完舟楫。邊障固扃牖。城池帝皇居。省府才俊藪。依依召伯棠。鬱鬱金臺阜。孤竹與文山。遺祠風瀏瀏。觀溟無涓涔。陟岳無培塿。胸中祕書監。自此恢數部。歸來上高堂。一一堪細剖。持此佐上尊。黃耇千萬壽。</text>
<title>金判書 起宗 挽</title>,<text>晩展亨衢步。方知幹世資。心懷遺補願。身逐簡書馳。天上雲臺象。生前蜀郡祠。春秋鞍嶺錄。百歲見忠規。</text>
<title>紙署洗草。次崔大學士 鳴吉 韻。二首。</title>,<text>不覺三旬近。重尋一徑幽。林深增綠縟。溪淺尙淸流。勝事須多酌。餘年肯暫留。難容謫仙語。崔子已題樓。二簡策纔休役。官曹亦在幽。三台聯八座。神嶠集仙流。寺近微鍾響。臺空舊礎留。茫然今古意。呼酒復登樓。</text>
<title>月沙相國挽 三首</title>,<text>一代人文會。三朝國老尊。中間標節義。終始莅艱屯。禮樂因時制。絲綸盡聖言。向來經濟業。不獨在台垣。二大拜嗟殊晩。稀年冀久延。軍籌經指畫。廟議費周旋。綠野仍憂國。黃扉且避賢。應懷勇退志。蓬島綴眞仙。三東閣齊霄漢。西崑杳海瀛。單詞蒙鑑賞。兩榜忝門生。屢奉匡時論。深知報主誠。風塵滿天地。後死轉堪驚。</text>
<title>送子時按關東。兼寓李都事。</title>,<text>名區勝事二難幷。天上奎光海左傾。繡斧使君曾館長。碧油才子是門生。陽春白雪元同調。綠水紅蓮可竝評。會有新篇供臥興。少文雖老眼猶明。</text>
<title>寄金山宰正伯 椲 令弟 二首</title>,<text>再從人皆有。平生我與君。宦途俱爾爾。心事共云云。政喜連坊住。翻爲隔嶺分。幾時江海上。長入鷺鷗群。二父子聯銅墨。西南共海山。珍甘廚有繼。定省道無艱。老境須愉適。榮名儘等閑。誰如病祭酒。頭白是非間。</text>
<title>九月晦日。東岳叔父南歸沔莊。獨坐空堂。心緖悄悄。仍記前數日。叔父於酒次口號一句云。終爲淸世棄。獨向故園歸。仍演其韻。以敍別後之思。兼寓西隣谿谷先生。</title>,<text>隙影匆匆過。塵緣念念非。秋從林葉盡。人向海山歸。白雪誰同調。晨星漸覺稀。相憐病玄晏。咫尺閉柴扉。</text>
<title>復次</title>,<text>大夢迷眞覺。浮生做昨非。田園亦何好。老大但當歸。澤國征鴻遠。亭皐落葉稀。騷人反招隱。無路訪巖扉。</text>
<title>送睦性之 性善 出守南原</title>,<text>長憶聯裾侍禁闈。十年猶未解朝衣。演綸藝術甘衰白。抗疏聲名有是非。江海可沿頻出守。樊籠雖縶詎忘歸。要知歲暮相逢處。滿目煙波過釣磯。</text>
<title>送柳洗耳 穎 之杆城任</title>,<text>絶嶺撑虛碧。重溟接太淸。湖明多石影。谷邃盡泉聲。草樹檀薰襲。樓臺蜃彩幷。留輸學士眼。人相東坡。有一雙學士眼之語云。 佳處要題評。</text>
<title>任使君述之 孝達 赴甲山鎭也。僕送之城東。口號韻語爲別。追寫却寄。一首。</title>,<text>十里城東路。陰飆正裂肌。萬重關北嶺。雪棧奈乘危。王事均遐邇。臣心壹險夷。羔兒冬正美。無事且傾巵。二北塞最高脊。東韓極遠陬。羯羠常接壤。霜雪每先秋。儒將從君始。征夫自古愁。雖然非貶謫。好去莫淹留。</text>
<title>鄭監司 世矩 挽</title>,<text>芹泮陞同榜。萍浮會暮年。吾堪殷竹後。君欲祖鞭先。正屬艱難際。翻成殄瘁篇。山陽思舊淚。何處不潸然。</text>
<title>李蒼石 埈 挽 三首</title>,<text>金馬招賢早。雕龍擅譽遒。平生惟悃愊。所學是姬周。遜迹商山晩。高名洛水流。綿杯思一哭。雲嶺礙雙眸。二經幄三朝舊。書帷一壑深。方聞祈大斗。何意霣喬岑。寶鑑中興策。金針後毖箴。流傳長慶體。千古見徽音。三馹召淹今夏。春曹曠去年。緘書纔見報。凶耗奈隨傳。箕尾收人傑。蓬壺引地仙。空留玄晏托。忍更檢遺編。</text>
<title>李校理 尙質 挽</title>,<text>汩汩風波陸。紛紛醉夢場。孤根曾樹立。逸翮竟摧傷。準擬靑氈復。俄驚玉舃藏。脩門咫尺路。精爽更何鄕。</text>
<title>奉次東岳叔父南歸沔津上寄示之韻</title>,<text>擾擾疲寅酉。呶呶厭是非。誰先陳寔位。空羨季鷹歸。舊竹寒猶翠。閑禽近不飛。遙知湖畔路。雪片任吹衣。</text>
<title>仁烈王后挽詞 四首○丙子</title>,<text>東國基王化。西原世壼儀。中興袖繼聖。內治姒承姬。神閟如岡報。人懷若妣慈。仙輧終莫住。何止一朞悲。二宣廟初占鳳。潛藩早委禽。晨昏惟孝敬。蒸禴倍精忱。遂正長秋號。愈勤永巷箴。嵬嵬彤管記。千古仰徽音。三密贊興王運。艱貞履變辰。外家私豈間。南國化方新。椒頌翻成祟。軒精遽告淪。長留懷日瑞。繼照在東垠。四蘭殿凄涼夜。桑壇寂寞春。玉衣延髣髴。金粟啓氳氤。百世宜觀德。三韓會濟屯。恭惟降靈祐。長是享明禋。</text>
<title>李別坐妻挽</title>,<text>好個吾宗秀。宜其冢婦賢。慈良知有後。痼疾奄無年。織舍蟲吟壁。琴床雁落絃。霖鈴海山夜。鰥眼淚應懸。</text>
<title>西平遷葬挽 二首</title>,<text>自罷生蒭奠。空看幼婦碑。重泉那可作。浮世倍堪悲。寂寞猗蘭御。凋零寶樹枝。鵝峯遷吉宅。神理倘扶持。二華岳喬岑折。箕躔爽氣收。邊封思故將。廊廟憶前籌。豈止吾私慟。常爲大國憂。西門十年淚。重洒下江舟。</text>
<title>韓以成遷葬挽</title>,<text>君亡忽三歲。餘釁倂孤孩。天道終難詰。親情詎盡哀。牛岡容改卜。龍劍忍重埋。正起祈連塚。泉途好奉陪。</text>
<title>權秀才 詹 挽 二首</title>,<text>自秉絲繩直。何須紱冕榮。湖山閑活計。場屋舊才名。忽報漳濱疾。俄聞岱岳行。南雲空泫眼。江漢滯殘生。二江嶺尋常阻。襟懷夙昔開。驛亭秋共榻。湖墅夜吟梅。薦剡嗟相負。哀詞忍謾裁。新阡應宿草。無路哭澆杯。</text>
<title>李府尹 幼澄 遷葬。以因山故也。挽詞二首。</title>,<text>早挺靑雲榦。初盛白玉堂。艱屯倚保障。勞績炳旗常。世降才難得。人亡命可傷。世傳公能推人命。自卜壽促。憂傷致夭故云。 哀詞送遷挽。懷舊益沾裳。二白水新營兆。珠丘復啓祥。難容把門守。未許窒皇藏。禮葬三朝厚。恩追八座光。賢郞已特達。餘慶久應長。</text>
<title>申天老 翊壽 挽</title>,<text>名聳攄忠疏。官階選俊書。高科俄奮發。直道竟崎㠊。淸福歸田後。沈痾枕塊餘。干將千丈氣。一夕掩幽墟。</text>
<title>權參奉 孝誠 挽</title>,<text>平生故人酒。咫尺竝隣居。囷廩資涓滴。襟懷共闊疏。靑雲孤剡牘。白首悵分裾。不謂浮漚盡。幽明恨有餘。</text>
<title>寄金道源日本行中</title>,<text>使事休煩問。離憂自覺多。炎洲饒瘴霚。滄海正風波。藥物須將理。神明定護訶。早歸相問訊。吾病臥江沱。</text>
<title>崔瀷挽詞 方伯沂之孫。因從師渡江溺死。</title>,<text>絶世千金產。冤家一塊遺。亡羊因挾策。浮海本從師。弔哭雖非禮。哀傷不在玆。剝陽餘碩果。天道會如期。</text>
<title>醫官朴泰元女挽</title>,<text>三世傳孤女。前年始上笄。纔聞衿帨戒。庶見案眉齊。短命天應定。良方父亦迷。惟應壟頭月。夜夜到空閨。</text>
<title>送退村金君 埴 赴金泉驛</title>,<text>詞翰論交地。差池抵暮年。滄洲鄭虔筆。江漢米家船。薄宦隣僑寓。郵亭亦靜便。衣冠逼塗炭。羨子却行旋。</text>
<title>妻母歸葬挽</title>,<text>百歲期同穴。中年恨未亡。有兒曾遠謫。卽葬是他鄕。不覺星霜換。渾忘嶺路長。惟應雙劍合。梓木發龍光。</text>
<title>沈德顯遷葬挽 二首</title>,<text>廓落匡時志。縱橫制勝籌。千秋歸鏡考。萬務決河流。往事鴻留迹。餘生雪盡頭。盆江舊遊地。一哭掩松楸。二邈彼郉山塚。星霜過十年。初因陪妣葬。竟遂祔先阡。細算幽明理。深思聚散緣。坤靈符孝順。餘慶定長延。</text>
<title>贈送公山城僧將戒元。兼寄牧使崔大容二絶。</title>,<text>烏帽華顚一病翁。歸心日夜厭樊籠。山僧却領軍麾去。猶有人間烈士風。公山太守吾親友。錦水高城是舊遊。匹馬春風僧去路。靑莎綠漲夢悠悠。</text>
<title>口號送李直夫 敬輿 歸湖西 二絶</title>,<text>江湖行止舊相隨。萬事無成鬢各衰。一札新頒哀痛詔。知君歸騎正遲遲。蒼生溝壑溢嚬呻。羽檄西南警急頻。湖外有田歸去好。可能閑臥保淸眞。</text>
<title>朴太守 應善 挽 君號草亭</title>,<text>科業妨賢路。儒林混蔭資。嗟君誰不若。處世止於斯。草屋空遺籍。桐鄕只短碑。人生貴存性。名位儘徒爲。</text>
<title>送朴魯直四使瀋陽 二首</title>,<text>七歲四行役。孤臣半死生。停車氷擁輅。戒旆雪迷程。寸舌當全算。長身任衆評。惟應桑海旭。隨處照心明。二已覺三軍老。誰言五餌疏。君能博望役。我愧叔皮書。捭闔元因勢。經權豈倚虛。中孚如起信。倘可囿豚魚。</text>
<title>次交代太學士金淸陰 尙憲 寄傳心硯示韻 賤生分外驟躐。叨接後塵。方自惶縮。不敢供職。方再疏乞免。伏蒙淸陰相公用故事遞送傳心石硯。復惠以佳章。敍及先世事。奉玩感歎。雖不敢當有其器。而亦不能孤盛意。謹依韻奉謝。</title>,<text>斯文心印鑾坡硯。紫石眉窪似舊鐫。縱許牲壇容後輩。奈如堂構忝先傳。今所傳文衡硯。非先祖所創受授者也。舊硯失於李爾瞻家。申玄翁改造以傳焉。</text>
<title>付元韻 容齋以從二品守大提學。今澤堂公以其後孫。亦爲守大提學故云。</title>,<text>容齋初秉文衡日。聞說腰金尙未鐫。却喜賢孫能趾美。詞林異事更堪傳。</text>
<title>從叔父東岳先生挽詞 四首○丁丑</title>,<text>先朝學士賀神童。奎瑞家聲復海東。大呂黃鍾淸廟重。洞庭南岳火維雄。文衡且任歸兒輩。槎詠曾知跨鉅公。萬首琳琅經劫燼。豈隨金骨翳泉宮。雄詞卓行衆爭瞻。吏事兵機古罕兼。上國幾傳吳札論。南蠻早伏魯連談。里閭百代儀誠孝。綸綍三朝表謹廉。總爲高風違俗調。完名大節兩無慙。傷心不忍說當時。輿疾孤城扈主危。信國豈關秋壑事。綿山不負晉公知。百年心跡留編簡。半夜精靈返尾箕。遺恨湖鄕乖晩計。懸車舊路哭靈輀。平生百忍念敦宗。却向孤蒙愛最鍾。崇秩六卿欣絶等。淸班兩館忝差蹤。丁寧後事纔承戒。倏忽今晨遽報凶。滿目腥氛知已盡。幾時泉路鎭相從。公於丁丑亂後。自選詩稿。東岳挽。是丁丑夏作而取入卷末。此後不復加選。</text>
<title>大雨夜坐 癸卯</title>,<text>風雨夜如漆。摐摐亂打窓。病嫌頹竈冷。愁伏睡魔降。屋漏頻移枕。燈昏屢側缸。明朝應壯觀。高浪白翻江。</text>
<title>早發蘆田村 甲辰</title>,<text>星月尙爭光。旅人登道忙。田蹊春洩水。林峽曉生涼。藥餌扶吾憊。雲山發興長。僕夫行且語。岐路費商量。</text>
<title>苦熱</title>,<text>赫日長如歲。空堂坐寂寥。江湖焦欲涸。天地烘爲窯。不雨雲猶住。無風草自搖。村丁蹙頞語。田隴有枯苗。</text>
<title>除夜題壁</title>,<text>客舍逢除夕。焚香盡夜更。三元角上合。萬化寂中生。病肺宜高枕。孤愁有短檠。明朝年卄二。留滯若爲情。</text>
<title>曾與金生約遊淸涼山。臨發雨作未遂。有詩。欲以十五日到滿月菴○乙巳</title>,<text>布襪尋山有夙期。風流好待月圓時。無端春雨連宵書。謾向仙區費夢思。事到營爲終屑屑。心勞逆適太規規。機關徑路元多障。莫指天公作劇兒。</text>
<title>過兔遷</title>,<text>幽壑畫風飆。緣山一逕遙。俯臨飛鳥背。跼踏倒蛇腰。截鐙妨崖石。拘衣避樹條。喧喧戒顚蹶。人語落層宵。</text>
<title>偶書 三首</title>,<text>濩落心無着。沈冥分自安。守雌人莫下。居易事多寬。疏糲猶充飽。茅茨亦苟完。靑松臥澗壑。且試歲寒看。二四海少知己。百年多病身。虛心遊物表。混俗葆天眞。得失羊臧穀。窮通蠖屈伸。回觀內省地。不用外求人。三魯鈍兼多疾。沈淪亦素期。身今生世晩。名豈要人知。拭目觀群噪。低頭聽衆嗤。久知無自得。不敢有營爲。</text>
<title>村居卽事 二首○丙午</title>,<text>木落三秋盡。風饕衆竅鳴。湖魚丑日上。野酒卯時傾。迹遠無求世。心存不役名。山齋睡起處。壅被聽松聲。二十月風霜勁。村農已滌場。溪寒魚聚隊。野迥雁斜行。耕鑿治生拙。詩書得趣長。兒時文字癖。歲晩未能忘。</text>
<title>寺夜燒香</title>,<text>誰命心官宰此身。寂然靈境大無垠。中間些子幾微動。南北雙岐善利分。暗谷有時生鬼物。太陽還復破陰氛。却將先哲惺惺旨。靜對晴窓一炷薰。</text>
<title>送沈德顯之任扶安 八絶</title>,<text>幽棲地僻斷經過。門巷欣迎長者車。忽破對床風雨夢。雙旌行李杳南涯。維南大縣海陰墟。圬戶漁家盛邑居。小試玉堂揮翰手。箇中游刃發硎初。漕臺分節及瓜時。黃綬專城縣邑卑。海運三千猶側翅。幾時雷雨徙天池。黃甲蜚英法從聯。坎流行止久推遷。政當廊廟收群俊。豈許淮陽臥十年。緹巾十襲抱連城。分付時人作重輕。身外榮枯何足道。胸中涇渭向來明。凋瘵餘氓欲自安。膏梁湯熨竝行難。鈴齋簿牒應多暇。亡事官箴可細觀。脂膏不潤淸無滓。排割如神簡御煩。薄試大才專百里。且堪觴詠臥琴軒。把臂伸眉更幾回。關河迢遞歲時催。海山春雨梅花動。知有相思一字來。</text>
<title>秋旱 丁未</title>,<text>夏旱百穀焦。秋陽尙杲杲。陂田化燥壤。曠野無靑草。去年禾未登。蓄蔬代粳稻。今年蔬也無。罄室淨如掃。萬人在流宂。嗷嗷向晴昊。不惜終歲勤。但苦催科早。官家籍丁壯。鞭箠及隣保。犬羊瞰藩籬。不得無征討。又聞土功興。天上宮居好。萬牛汗棟樑。千里輸豐鎬。王事不可緩。氓心方懊惱。窮魚望斗水。未遑思在藻。閶闔叫無路。憂心空自擣。聖念軫宵旰。深仁浹枯槁。宰臣運化樞。勤民用逸道。寒儒守一壑。亦自有懷抱。</text>
<title>悲秋 八首</title>,<text>金飆憀慄露零團。萬樹秋聲挾早寒。日照淸江下鳧雁。天開宿霧見峯巒。行年晼晩悲黃落。逸志蹉跎恥素飡。詩費精神徒自苦。酒澆胸次可能寬。郊原曠蕩雁流哀。籬落蕭條菊自開。臥病不知佳節晩。居閑免値俗塵來。芸芸萬物歸根靜。冉冉年光過隙催。約束寸心消妄想。百年世事儘悠哉。寒事經營只一丘。扃扉塞向護衣篝。人煙鷄犬孤村暮。燈火詩書四壁幽。顏氏簞瓢由至樂。虞卿著述爲窮愁。聖賢心迹吾何適。留滯江潭又送秋。聞道三陲未息兵。高秋戎馬復縱橫。白徒終歲勤征戍。黔首何時奠鑿耕。塞北烽煙頻度嶺。山西鼙鼓尙連營。江邊病客昏昏眼。十五年前見太平。結髮爭名翰墨場。只今焦火熱中腸。伊優骯髒誰分別。臭腐神奇等杳茫。捫蝨未容談事業。畫蛇猶欲攻文章。生憎世路風塵黑。歎息江湖木葉黃。驪江北岸龍門西。一畝之宮面野畦。楓葉蘆花明似畫。白沙靑壁淨無泥。安閑趣味時開卷。遲暮行裝獨杖藜。更欲移家向南國。時危何處得冥棲。十年家食尙西東。回首長安舊巷空。廢沼荒園滋曉露。兔葵燕麥落秋風。農桑計活隨殊俗。疾病形容似老翁。甲第貴遊難共語。江湖萬里逐冥鴻。松里前頭渭岸村。主人初占小丘園。霜淸浦漵魚龍冷。日暖桑楡鳥雀喧。刺口不須論世事。收身直合老衡門。漁人叩枻滄浪水。衆醉群昏不足言。</text>
<title>詠史</title>,<text>八馬乘風去不還。三山隔海杳難攀。文成誤學長生法。不食丹砂食馬肝。</text>
<title>病中答曹子實書問</title>,<text>閱世雲雨飜。臥病江湖遠。懷我金玉友。居然歲月晩。憶昨竝隣居。淸芬襲蘭畹。唱酬諧塤箎。討論啓關鍵。風埃有聚散。離索抱幽懣。尺書荷鄭重。寸心增繾綣。京華翰墨林。貴遊涇渭混。知君內端操。勿受外牽挽。長思命駕往。水深山峻阪。何當把臂笑。劇談乾舌本。寄聲致慇懃。衰語只誠悃。</text>
<title>同諸人遊石嵎。采艾午飯。二首。庚戌</title>,<text>暇日閑行遍。今年病脚輕。澄江元自闊。細草己齊生。飯煮溪毛嫩。茶煎雪水淸。登盤有鮮膾。較勝五侯鯖。二萬古盤陀石。雙川繞一丘。硬根波蕩激。幽竇鬼雕鎪。築室誰同隱。垂綸偶作遊。茫然浮世事。獨立望漁舟。遶一丘。一作逆折流。</text>
<title>春陰</title>,<text>一抹生輕靄。須臾滿上蒼。東風吹不散。西日照無光。列岫迷靑黛。平郊接漭茫。晩來知有雨。愁殺濕歸裝。</text>
<title>醉後</title>,<text>罷酒賓朋散。開軒皓月來。村煙留羃樹。松露暗滋苔。天地片心遠。江湖雙眼嵬。自然淸曠處。無樂亦無哀。</text>
<title>過洪判書墳菴</title>,<text>捨馬越北岡。龍門當我前。秖園雖地窄。丈屋尙脩椽。沙彌下乞米。老宿相差肩。坐我蒲草席。酌我松下泉。屯雲欺赫日。野風時洒然。依依楡柳逕。歷歷瓜芋田。水花亦可人。晩粧明且鮮。問僧何所樂。住此凡幾年。僧言苦僧役。賦牒日委塡。是惟相公刹。賴得安枕眠。靑衿或見逐。官吏敢拘攣。名山非不願。安處是靜緣。嗟爾遁世人。六親俱棄捐。猶能藉巨室。不受公事牽。況我田野人。擧族無扳聯。口分比爾衆。差科與爾懸。焉能坐如此。得免於顚連。感彼氣自矜。因詩寄所宣。</text>
<title>次老杜客從韻 三首</title>,<text>連州未復乳。合浦無還珠。異物困誅求。何地逃簿書。小人重口腹。嘉穀諒時須。千室有菜色。君王知此無。二我家菜爲餤。他家穀比珠。漢吏奉三尺。不宣寬大書。崇雲不放雨。洒地纔斯須。試問閭開謠。今年錐也無。三渾渾水中泥。採得明月珠。投暗暗見忌。回光照我書。扶疏數萬言。未爲吏所須。深藏篋笥久。靈曜何時無。</text>
<title>秋懷</title>,<text>京國緇塵暗。江村去路賖。才名歲向晩。旅宿夢還家。萬里白鷗鳥。九秋黃菊花。閑情兩不薄。奈此客遊何。</text>
<title>止足窩八詠。爲沈德顯作。</title>,<text>梯逕迢迢到上頭。老僧門掩白雲幽。此中來往渾閑興。何必眞隨惠遠遊。右靜修尋僧。散秣平坡不用牽。暖風晴日草迷川。如今物性從天放。悔向紅塵汚錦韀。右平郊放馬長鑱三尺鎭隨身。滿谷春蔬自不貧。歸遺細君燒短茁。渾家兒女喜津津。右堂洞挑菜日日溪頭把釣車。斷橋流水畫難如。年來機事都抛擲。多少閑情在得魚。右石橋釣魚分付東風護藥欄。小園春色一時闌。自從靜裏收功後。萬樹繁花自在看。右春樹看花翠乳丹砂引蔓低。秋來林壑自多蹊。不須緬想桃源境。但恐遊人到此迷。右秋蔓摘實刺水抽芒十頃陂。提鋤盡日課童兒。但尋陶令歸田趣。休問樊須學稼癡。右長夏課農雪屋薰爐燈火淸。夜深猶聽讀書聲。莫言糟粕無餘味。一點天機字字明。右三冬讀書</text>
<title>秋聲 月課代人</title>,<text>太虛寥廓本無聲。噫氣先從底處生。衆竅調刀皆自己。四時推奪不能平。淸商況復當秋殺。危葉偏多入夜鳴。須把壯心觀物化。莫因搖落更傷情。</text>
<title>自敍 辛亥</title>,<text>憂世心力弱。謀身言行疏。以此妨出處。早合勤耕鋤。偶出較藝場。經歲迷遂初。歡華不滿眼。䜛謗已盈車。古人重守己。軒冕輕土苴。俗士嬰斗粟。推擠尙躊躇。巧智誠不足。拙艱則有餘。峨峨閶闔門。衮衮卿相輿。素心自有托。何地干吹噓。不決詹尹蓍。已卜盤谷居。風煙十年木。雨澤三歲畬。煕煕觀魚鳥。兀兀隨樵漁。舟溪鮮入籃。屐林芳浥裾。獠奴課伐木。靈照解分蔬。幽事仔細諳。機心已頓除。行路雖云險。閉戶不關渠。下流信難處。前賢尙起余。思玄俗物醜。純白天宇虛。殷勤謝鄕人。我豈達者歟。願借月旦評。比我官道樗。</text>
<title>次棲霞亭韻 禹中立亭</title>,<text>百頃陂田占歲豐。野人生事荷天公。高亭逼水疑無地。老樹交簷自起風。萬事不求眠榻外。百年堪着釣船中。溪橋十里連芳草。怳入桃源路已窮。</text>
<title>連夜屋漏凍吟 二首</title>,<text>百拙艱關就故巢。又逢淋雨夏秋交。徒令相國憂無傘。那免詩翁歎捲茅。夢罷糟床殘溜滴。夜深漁艇亂波敲。十分風景依俙處。說與傍人且自嘲。世傳黃翼成爲相。寒儉漏屋。常持油傘。謂家人曰。無傘之家。何以過此淋雨乎。散人屋字狀居巢。病後輿桑自息交。平日謾誇撑腹槁。漏天猶欠蓋頭茅。頻移床褥愁霑浥。別置杯孟聽洒敲。遙夜擁衾寒不睡。四墻蟲語助吟嘲。</text>
<title>泊漢江</title>,<text>十事經心八九非。山林安得便長歸。扁舟不爲篿鱸計。漢水秋風動客衣。</text>
<title>贈允泉僧。用前贈韻。</title>,<text>病起秋風裏。僧來慰眼前。欲投香火社。聊問祖師禪。有約須相就。將詩莫浪傳。漕溪最深洞。早晩寄生緣。</text>
<title>怨別行。送庶弟材之古阜。</title>,<text>有弟有妹庶氏出。十五十六蘭芽茁。霜露凄凄四載秋。存亡不忍向汝說。我貧無食且無衣。志願不遂身世違。二親甘旨不自供。安得使汝無寒饑。前年送妹寄從母。家在光山城外住。迢迢星斗共千里。一望不見魂飛苦。季也胡爲復南遊。糊口四方眞非謀。亦知倚門望汝歸。猶免在家爲親憂。人生此途古來難。摻裾欲分淚相看。羸驂短褐幾家宿。積雪飛霜他夜寒。北風吹雁聲相呼。萬重雲間一點孤。嗚呼六親不相保。二頃良田何處無。</text>
<title>大雪。呈石嶺舅父。二首。</title>,<text>窮冬預占麥秋期。盈尺今朝喜可知。散入園林渾杳漫。壓低松桂乍支持。氷橫驪口元同色。軒對龍門更一奇。忽憶去年南驛路。數條梅萼映松籬。黃雲陣陣雪侵加。擁袂窓間盡日哦。應爲歲寒留澤潤。更看天巧壓豪奢。杉篁耐凍榮華晩。鴻雁迷群道路賖。要就袁安相暖熱。試拈詩句發陽和。</text>
<title>除夜獨坐</title>,<text>悄悄感宵征。明河欲左傾。一年餘幾刻。萬事摠關情。燈燼微微落。甁氷旋旋生。擁衾眠未穩。不爲候朝正。</text>
<title>元日二首 壬子</title>,<text>生年二十九。塵劫去來今。令節如常日。前期只宿心。蓬扉侵雪啓。椒酒擁爐斟。自是江湖遠。無人聽苦吟。二樹也猶湖外。流離食又艱。卽今元日至。非復少時歡。風雨他宵夢。氷霜兩地寒。親年添喜懼。與爾敢求安。樹。公庶弟名。後改材。</text>
<title>龍津道中</title>,<text>薄飯從漁店。長吟信馬鞭。春雲迷寺徑。夜雨濕津舡。道路浮生困。鄕園短夢牽。定知烏鵲喜。兒女候門前。</text>
<title>寒食。祭元通墓。祖妣葬地</title>,<text>悽愴松楸迥。暄和霧澤收。人家作寒食。香火酹先丘。隴麥耕初遍。山蔬採易求。本來甘淡薄。況復早歸休。</text>
<title>望浦亭八景 故縣監盧稢所建</title>,<text>注邑春深一逕上危峨。春深百花亂。下有武陵源。霏紅渾杳漫。金沙秋晩山瘦帶秋容。楓林一半紅。荻花千頃雪。相映夕陽中。鎭浦朝煙濃抹忽橫村。風吹輕䙚娜。知有捕魚郞。停舟來索犬。婆城暮嵐古戍寂無人。浮嵐自來往。分明彩翠生。日隱譙樓上。稅野農歌一洗箏琶耳。歸田樂事多。淸風颯長夏。綠野有農歌。香郊牧笛村童卷蘆葉。倒跨歸牛背。杳杳一聲殘。秋郊煙雨晦。一抹溪雲溪光一匹練。其上白雲宿。暝裏鳥相呼。秋陰淡將夕。三叉松月乍聞繁露墜。稍覺寒聲迥。明月來照之。曨曨一蓋影。</text>
<title>和舅氏淸明 一絶</title>,<text>淸溪一抹靜春暉。綠柳緋桃映板扉。摹寫盛時須底物。數家扶得醉人歸。</text>
<title>惜花絶句</title>,<text>曉窓雙燕語悤悤。春事都殘風雨中。自有山家無盡藏。綠陰依舊滿簾櫳。</text>
<title>次舅氏苦雨韻</title>,<text>軒皇制律舜彈琴。苦雨胡然傷我心。閶闔浮雲爭鬱怒。崑崙大陸恐平沈。戰酣蟻穴幾時好。路斷桃源何處尋。願見休祥消沴氣。商家自有別般霖。</text>
<title>次江漲韻</title>,<text>欆欆銀竹射瓈盆。一夜風塵擁閉門。兩渚馬午看不辨。盤渦鷗鷺喜堪論。濫觴遂作滔天勢。支柱難禁注海奔。欲解扁舟從此逝。滄洲何處謝籠樊。</text>
<title>中秋月夜有懷</title>,<text>秋雨昨來歇。濕雲暝夫歸。猶憐滿輪魄。暫吐千里輝。星河共淡蕩。煙露相發揮。明涵山澤淨。細分毫髮微。高齋坐超忽。萬籟靜方希。金精自此盛。寶訣識者稀。安得挾光景。飄颻凌九圍。長嘯激淸商。山風拂蘿衣。</text>
<title>秋雨。次舅氏韻。二首。</title>,<text>風雨集新秋。沙洲沒碧流。渾疑揭破屋。不省失維舟。水路迷晨望。楓林起晩愁。詩人念稼穡。無夢感高丘。二陰霖欺早秋。平陸有橫流。岸沒千重石。天低獨去舟。蓬蒿閑處遍。鳥雀暮歸愁。大廈誰能辦。寒儒守一丘。</text>
<title>疊蹄字。答舅氏二絶。</title>,<text>楊朱岐路幾東西。萬象緘脣誤一嘶。賴得江湖淸淨趣。百年榮辱付筌蹄。逝水悠悠不復西。秋蟲無意謾悲嘶。向來末技添蛇足。從此全眞學馬蹄。來詩。有文章末技君須悔。何異黔驢只薄蹄之句。</text>
<title>十月菊</title>,<text>葭管動良月。菊花留小春。猶能堅晩節。不怨殿良辰。金貝貧家潤。旃檀淨地新。惜無人送酒。牢落伴閑身。</text>
<title>阻風靑潭口 二首</title>,<text>漢水非無信。西風自作疏。百年那免此。一日也關渠。草樹晴寒外。江山落照餘。艤船成晩眺。行止任籧篨。二咫尺東湖路。朝來有報章。坐看冬日盡。更着晩風狂。島嶼爭呑吐。雲濤接杳茫。一寒誰念汝。明月滿船霜。</text>
<title>跛挈行</title>,<text>跛跛挈挈何如者。骨相龍鍾貌甚野。每來城市看人面。不向山林結茅舍。風塵汚人眼易眯。陸沈無名心獨喜。君不見豹林大夫談世事。門巷蒲輪來不已。當年若遇費長房。我是壺中一仙子。</text>
<title>關王廟中。送具伯鞏赴任麟蹄縣。</title>,<text>朝乘款段駒。來送麒麟守。麟也本逸足。百里困顚踣。相將神祠中。前有一樽酒。擧酒酹髥公。英靈今在否。紛紛蝸角上。得失復何有。英雄視吾人。泰山一培塿。但於其兩間。亦各奇與偶。狂歌激字宙。落日在馬首。</text>
<title>早發二水村</title>,<text>益蒭喂馬候明星。鷄唱人家尙閉扃。林表點燈僧梵早。渡頭迷徑朔雲冥。五更殘夢憑鞍續。一勺微醺過水醒。不覺城塵侵眼近。乍看華岳爲回靑。</text>
<title>大殿春帖子 代人作○癸丑</title>,<text>閶闔三通曉鼓嚴。彩雲低處捲緗簾。蒼龍闕角祥曦繞。白獸樽中瑞醞添。北極山河從古壯。東皇雨露一時沾。元止便協重新命。聖德齊天萬物瞻。</text>
<title>上元夜。鬱鬱獨閉。效古意一篇。</title>,<text>明月出東北。流光照長安。長安遊俠子。杯酒相與歡。綺羅艶且鮮。淸吹間哀彈。踏橋連袂行。登樓捲簾看。九衢平若水。春風吹不寒。但恐良夜盡。坐歎芳歲闌。繁華豈不好。眞樂誠獨難。</text>
<title>市北綾海君 具公宬 宅見梅花。仍憶湖南二絶句。</title>,<text>一鑑方塘照艶姿。春寒瘦盡雪膚肌。江南近信無人報。腸斷東風玉笛吹。雨溪亭畔尋常見。秋月城邊寂寞開。京洛相逢便奇絶。一株氷雪映紅埃。</text>
<title>途中謾興近體 本三首。二首入前集。</title>,<text>芳草細如織。夕陽斜更宜。平郊十里盡。匹馬獨歸遲。樹密黃蜂亂。沙暄白鳥嬉。征途亦春色。好趁踏靑期。</text>
<title>二水村</title>,<text>孤嶼江回處。家家水映扉。主人猶未返。勝事每多違。野黑經春燒。山靑捲夕霏。明朝失淸境。愁見馬塵飛。</text>
<title>江中小洲</title>,<text>鼓浪懸流下。藍灘作勢回。孤根蟠厚地。萬古閱轟雷。棲鳥倦飛入。危花盡倒開。渾疑壺裏境。方丈冠鼇來。</text>
<title>志悔</title>,<text>只爲高堂捧檄忙。雲山有路故彷徨。桃蹊豈是言成祟。梅實應緣遠見嘗。兩鬢未衰堪毀譽。一心無累信行藏。平生未曉陶朱意。城市江湖遞作鄕。</text>
<title>寓舍記所見題壁五詠</title>,<text>正殿高造天。雲虹棟宇鮮。古老有垂泣。重見昇平年。重違昌德宮成。群臣請正御。上以術人言不吉。仍在行宮。二漢陽十萬家。家家桃李樹。無數落花飛。東風起薄暮。三不上移都疏。元非合啓班。朝朝看爽氣。庭際是南山。時用術人言。議移都交河。臺館合辭爭論。請罪術人。不許。四鍾樓昔沖漢。今與市門爭。兒童將片石。考擊聽彭鏗。平時大街鍾樓極高。亂後草創其側。僅與肆門齊。故鍾聲不遠。五紅袍短帽郞。遙向塵頭沒。前面大車來。渠行莫倉卒。是時奔競特甚。寓舍俯大路。汩沒之狀。有可笑者。</text>
<title>舟泝東湖卽事</title>,<text>涼風獵獵滿輕衫。千頃寒鱗逗碧潭。二十年來江海眼。却從船尾望終南。</text>
<title>泊斗尾湖夜詠。用杜韻。</title>,<text>月浪搖危石。煙林隱繫舟。映篷來遠火。濯足喜淸流。世味中年別。生涯底處休。相看似舊識。浩蕩有輕鷗。</text>
<title>有感 時逆獄大起。連逮者多名家子弟。皆因其無賴偸劫而構成。渠等不能自明。</title>,<text>蘇卿白首憂燕獄。楊氏淸門進陸棠。世變卽今誰預料。不如安坐信穹蒼。</text>
<title>題主家壁。壁有朱書收心養性四字。</title>,<text>力盡丹鉛志有餘。開花結實竟何如。丈房處處皆明淨。虛貼收心養性書。</text>
<title>白鴉谷感事七首 谷舊名芒也。其俗諺音同白鴉。故改定。○乙卯冬服闋後</title>,<text>白鴉雅烏也。名谷何不祥。群烏盡反哺。比烏獨無良。持此比不肖。亦復可憐傷。一瓢貴有道。五鼎自生光。嗟余獨何辜。乃以禽鳥方。二寒山深自響。凍水滴還歇。吹燈滅孤影。半扉瞰缺月。人生非靑松。歲月凋綠髮。感歎不成章。哀歌至明發。三欣欣雨露濡。慘慘霜雪多。日月迭照臨。陰陽相蕩摩。神奇或臭腐。枯槁復萌芽。群動盡如此。孤生將奈何。棄置勿復道。萬世同一科。陰陽一作乾坤四南山何栗栗。北風何飄飄。木葉已黃落。歲晩但空條。空條亦自苦。日夜相調刀。嚶鳴有感召。太空本寂寥。嗟嗟誰使令。耿耿心孔昭。五山中木千章。歲末雪一尺。上有鶻鷹棚。下有虎豹迹。盲飆振茅屋。棲鳥皆躑躅。問我何到此。此身非曩昔。但思償頑負。委骸奉玄穸。下有之有一作多六萬事塡懷抱。一念忽如遺。有時坐岑寂。怳惚成狂癡。旣往悵莫悔。將夾誓自持。默默撫寸心。山月來照之。七深源屛墓所。末節堪一笑。龐老躬塚酹。白首謝聘召。美惡自平生。後來頗噭噭。空齋展史讀。世故默自料。誓心北山靈。毋爲浪漂漂。</text>
<title>謝麟蹄守具伯鞏寄獐肉長歌 丙辰</title>,<text>少時不願千戶封。願作獵戶東嶺中。百日私田一日公。淸晨結隊鳴桑弓。氈冠木裘凌雪風。射弋雉獐兼猪熊。林間燔炙斫生柴。瓦甁瀉濁澆𡾏嵬。歸來茅屋日未頹。豆粥滿釜喧風雷。恣傾白蜜啜且均。土室閑眠煖如春。百年歡適乃如許。半世儒冠徒誤身。晩學農家不學射。親廚屢空恒悲咤。使君淸福豈天假。五年撫字荒山下。縣小民淳一事無。但將遊獵誇追呼。遠分甘毳與老夫。歲時喜得供朝晡。腰錢跨鶴世所嗤。不求而獲誰復辭。今君高拱兩有之。笑我平生徒爾爲。</text>
<title>遊搴芝谷</title>,<text>首春已自和。深谷尙餘沍。陰崖有氷瀑。亭午始流乳。寅緣窺潭洞。水底見夭宇。矮松倒掛壁。瑟飁生風雨。此境世所罕。今來欣獨遇。眞源竟莫窮。返策愁日暮。</text>
<title>花郊小獵</title>,<text>新泥任濺襪。峻塗喜無氷。信馬驀澗坑。呼鷹上岡陵。得雉已堪笑。據鞍差可矜。西林淡將夕。回首新月昇。馳騁老氏戒。獵較聖所曾。一日且爲樂。是非安足徵。</text>
<title>挽牧使李公 堉○公與先公連姻同業。遇余善。卒時。將詣英陵。出令二吹。仆地而殞。</title>,<text>蓼莪微命滯江潭。百里逢公意未堪。先子故人餘白首。使君新秩換緋衫。牙門畫角纔吹兩。寢屋皐衣忽擧三。臥轍攀車那可得。丹旌明發廣陵南。</text>
<title>寄雪庵丈老頌體</title>,<text>老師如龍門。擧頭恒在目。橫空筍玉聳。洗雨螺黛綠。鄙夫等村巷。俯視應混茫。游絲野馬也。萬相迷一場。法意與俗觀。相去知幾許。聊裁非舌言。往問無頭語。</text>
<title>簡辛得輿 應望</title>,<text>黃紙題名我最困。布衣經患子偏多。人間薄相有如此。不往東山將奈何。</text>
<title>靑松篇。送沈娚 命世 移居嶺南。</title>,<text>靑松樹始產嶺海祭。百餘年來散根柢。明堂太室充棟梁。壁房錦殿薰椒桂。由來名品冠衆木。漢峴之南尤擅獨。魏姚園裏壓黃紫。王謝堂前配蘭玉。囷囷盤踞幾十丈。鬱鬱森敷百千相。未堪寂寞蒼山中。直須挺拔靑冥上。邇來魯史記螟異。徂徠嘉植多憔悴。況渠本是生南紀。受命以遷豈天意。已經雷斧擊藏蜴。猶存翠蓋留寡鶴。往年孤幹遭蹶起。勁質不受江瘴毒。今者群株盡從之。一枝風標吾自知。有心忍作紫荊拆。忘憂得與紅萱隨。萋萋芳草淮山遠。慽慽楓林楚岫晩。靑松樹莫歎移根向他方。他方却近渠家本。扶持自荷雨露沐。歷試且許霜飆觸。曦陽方丈混元氣。駕洛新羅古淳俗。祝爾從此壽而茂。使爾子支繁且又。一枯一榮會一時。人間物理無不有。苦李曾懷柏心悅。小草亦憐蘿絲密。使埋素骨共不朽。欲攀蒼髥怨相失。朱明白商幾變易。雪壑氷崖皆可卽。松乎松乎愼勿疏。歲寒見爾眞顏色。</text>
<title>材與僧僮。各一棲榻牛頭小庵。野火延爇。逃死無路。欲投小井則三人不容。遂封書函涵于井。冀見免。適風反得脫。鬚髥盡燒。戲以二絶紀之。</title>,<text>婚宦時違宜返少。耕桑藝乏合從髡。定知山火解人事。燒盡新鬚沒寸根。右燒鬚一井爭投勢已拘。寧拚勺水救焚書。不知身禍緣書癖。千載秦皇定笑渠。右藏書</text>
<title>送金同知 止男 朝燕 時余先赴北塞</title>,<text>勃碣之間古都會。羲唐以後全盛年。金湯百二鎖關壯。玉帛尋常藩漢連。使客風猷今最競。詩家物色定應傳。自嗟征戍無歸日。回首秋郊軟脚筵。</text>
<title>鴉谷作 太二首。一首入前集。</title>,<text>半嶺斜陽盡。虛溪缺月昏。啼烏各歸樹。饞虎已搘藩。展書有多事。懸燈無一言。山童困沈睡。喚起鎭風門。</text>
<title>送春 三首</title>,<text>晦日居然盡。東君可更留。花飛拾不得。春在見何由。嫩綠濃宜晝。晴光淡似秋。卲窩弄丸意。試向此中求。二墻角數桃樹。朝朝只獨看。韶華元倏忽。風雨又摧殘。病覺吟毫退。貧從酒榼乾。明春豈不好。白髮漸無懽。三見道都城好。春光特地多。姬姜餘氣色。姚魏角榮華。竝幕停遊騎。調箏按妙歌。殘生習鄕僻。隨眼看村花。</text>
<title>沙上畫字絶句 二首</title>,<text>檉間沙濕雨。魚背日舂波。曬網倚深渚。時看浮鳥過。二何許好風光。孤山水中渚。更晩不可尋。綠陰迷處所。</text>
<title>鐵原道中 北征錄</title>,<text>又度靑關阨。猶懷紫極朝。漲溪頻拒馬。深樹已嘶蜩。去國踰三宿。緣情爲一謠。東山數畝宅。回望路非遙。</text>
<title>病滯金化館</title>,<text>宿憊勞因作。層關度亦難。長亭三夜夢。遠意一時闌。畏俗忻靑眼。留程恥素飡。況逢連雨苦。愁絶問危灘。</text>
<title>次金城館韻。呈銀溪督郵。</title>,<text>卯酒風吹醒。林間見畫堂。停鞍日已暝。高枕雨微涼。去去浮生困。悠悠古意長。蓬山如可訪。一擬話滄桑。時與銀溪約遊金剛故及之</text>
<title>高山館夜坐</title>,<text>衆嶺蟠無極。長空礙到頭。離離雲抱木。稍稍雨侵樓。萬里親孤劍。衰懷惜壯遊。風泉繞臥榻。忽似故山秋。</text>
<title>居山驛次板韻</title>,<text>聖算昔無敵。頑民猶在邊。鯨鯢終就戮。猿鶴幾同阡。一片蒼山古。千齡赫業全。分明良史筆。不必要詩傳。</text>
<title>次韻奉酬許都事 二首○本三首。一首入前集。</title>,<text>久挹才華盛。新傾意氣饒。別離俱草草。關海極遙遙。俗態狙爭茅。功名鷁退潮。便思楡照暖。更耐朔風驕。二抱病靑油靜。思歸白髮長。關山秋憀慄。雲海晝微茫。宦拙從身遠。氓逋念歲荒。知公相領略。歎我謾彷徨。時以鎭戶逃亡。方伯命余括檢。</text>
<title>便面偶書</title>,<text>獨鶴投林誰比翼。孤鴻度塞不雙鳴。東流白日西流水。本是無情却有情。</text>
<title>茂陵遺草 月課</title>,<text>獻賦才名早軼群。暮年消渴爲羅裙。西征粗了昇橋志。東首仍留岱岳文。一代典章如揭日。九重光價尙凌雲。泥金檢玉終多事。本意輸忠却誤君。</text>
<title>柳亭。口號送別二絶。</title>,<text>征馬去不息。羈禽鳴自悲。年年柳亭樹。折盡向西枝。二萬里中秋月。孤臣北闕心。西風數行淚。更洒別時襟。</text>
<title>慶興府。次東岳韻。</title>,<text>絶漠高江盡海陲。憑城一覽壯心飛。黑山雲雪哀鴻苦。赤島蒹葭狡兔肥。竹葉杯濃凌朔氣。梅花管煖動春暉。功名不分麟臺畫。莫向沙場謾憶歸。</text>
<title>飛瓊詞 四絶</title>,<text>王母瑤池綺席開。紫雲黃霧鎖亭臺。桂枝一曲無人唱。探道飛瓊早晩回。飛瓊曾醉紫霞杯。笑泥雙成舞袖回。巡遍海山猶未返。人間知有謫仙子。璧月未完三夜魄。雛鶯初弄百般音。玄都觀裏春猶冷。須許劉郞再度尋。碧海桑田恨少遲。蟠桃猶有未開枝。應憐狡獪東方朔。歸及花深結子時。</text>
<title>穩城。次東岳韻。贈府使具令公。德齡</title>,<text>男兒弧矢此生涯。表裏山河慣險夷。塞漠舊肥番馬壯。隴雲初冷旅鴻悲。康居漠北今無戰。王粲軍中合有詩。努力使君期報國。行看召虎拜龍墀。</text>
<title>會寧府。次東岳韻。</title>,<text>曾聞虜騎避官軍。雄鎭當今壯國門。古壘縱橫邊大漠。穹廬牢落上行雲。烽消野戍吟笳發。鵰落平蕪起雁喧。安得控弦三十萬。橫行黑水靖塵氛。</text>
<title>西樓送客</title>,<text>客散層城暮。天空絶塞秋。那堪送人處。却起望鄕愁。</text>
<title>題鄭孝于 孝俊 扇面</title>,<text>泮宮西崦憶同遊。衮衮外沈十七秋。碧海靑天無限路。朔雲寒菊未歸愁。</text>
<title>贈涪翁 金時讓</title>,<text>太史留詩處。西監纘易餘。百年名偶似。今日意何如。紫塞風雲慘。玄冬草木疏。行藏未可料。早晩捧天書。</text>
<title>留別判官曹丈 友仁</title>,<text>五嶺皆天險。孤城近海安。吾儕堪此路。世事各多端。草草秋鴻別。茫茫宿莽殘。尋悔他日約。田舍去應寬。</text>
<title>又次韻留別</title>,<text>何處遡幽期。華亭洛水湄。相逢關塞晩。各怪翅翎垂。落日胡雲冷。高風野樹悲。去留均失跡。怊悵惜分岐。</text>
<title>五評事詠 幷引</title>,<text>公餘。偶閱前任人名氏案。就余寡陋所簡。記得聞人數公。知向時不偶于內者猶在。仍揀次近世以詩名者五子。誦述其平素一二。此外若可少者。洪公貴達，宋公象賢。皆詞苑而所就者大。不敢挽而倫之。其他用勳伐著者。已不數。獨岳叔氏志行才力。非數公比。而方強仕向用。前期未可卜。顧以其文學詞章。不早合于時。一斥塞幕。則知公雅量必肯喏乎此已。他日倘更有所建立。勳名節義。造次可傳。則固宜準山王例。而猥論者或以仲容代匱。斯又奇矣。呵呵。僉正朴公蘭 公屢擧不第。湖陰奇其文取之。旣而仕不合。拓落宂散。每見湖陰公言曰。令公誑我。使我久困。有集藏于家。朴正少奇僻。爲文類其人。晩遇湖陰老。見誦佳句新。靑衫困一第。白首歎千薪。棲遲靈臺夜。曠蕩窮塞春。高才信寡合。憤惋誰與陳。松川梁公應鼎 公自謂不能佔畢。但解強弓射胡。由內翰佐幕。以不檢束。不得居內。爲穩城府使。梁公名父子。風壑嘯於菟。欲投五色筆。彎弓西射胡。逶迤金馬客。落魄高陽徒。時來展志力。跅弛非凡夫。一麾諒素願。高位焉足圖。孤竹崔公慶昌 公詩。有云一夜黃楡葉盡飛。又陰磧茫茫落日愁。皆北征作。以不戒聲色躓於仕。又夭。崔先生岦跋其詩。以爲其才俊風流。非白彰卿之比。而世人誤謂崔白非倫。亦似知言。黃楡葉飛秋。陰磧日沈夕。每懷孤竹子。橫槊吐新作。壯士氣不平。聲色非可縛。豈無玉署班。終作金河客。賴有簡易評。免被郊島扼。白湖林公悌 公好兵法。有寶劍駿馬。日行數百里。自北評換西評。故犯御史前導。見劾著愁城志。以自見平生。奇偉事甚多。林郞三尺劍。詭然希世雄。向來孫吳法。得妙詩句中。偶騎將軍馬。不避御史驄。惜哉湖海氣。摧落隨孤蓬。君看出塞曲。耿耿吐晴虹。東岳李公 近奉叔父書。言去就狼狽。○按北塞錄。九鎭作最高。鳳沼一封書。龍沙九鎭作。誰言寵辱殊。古心獨自挹。金鍾聊擊撞。玉劍詎昏澁。榮名信來世。好爵嫌俛拾。公非嵇阮流。坐我相連及。</text>
<title>題雪岑詩軸。次東岳韻。</title>,<text>不學空門但愛僧。靑鞋布襪老猶能。只今岐路還多事。休問雲山有幾層。</text>
<title>奉別黃存吾 名奭。安置慶興。圍棘豆滿江岸。</title>,<text>豆滿江流帶棘籬。憐公何計此棲遲。一杯細說平生事。三步回看欲別時。天地無情心獨苦。山河有異淚長垂。君平詹尹休煩問。聖主恩深會見私。君請余推其數故云</text>
<title>二嶺歌</title>,<text>大嶺磨靑天。小嶺磨靑雲。雲天俱不極。衆山焉能群。大哉造化力。南北此區分。後來尙柔遠。開鑿事已勤。誰云二嶺高。履之如陵墳。昇天與躡雲。車馬日紛紛。輿琛輸土貢。荷戈指虜氛。棲棲靑油士。一歲再馳奔。來時潦豗蹙。堛塞胸如焚。去又衝大雪。寒急手足皸。回車與叱馭。向爲親與君。嗟余兩無補。秖以勞骸筋。歎息謂後乘。勞歌誰更開。</text>
<title>衝雪訪七寶山 本六絶。五絶入前集。○北征錄止此</title>,<text>未許謝公登海嶠。欲從坡老說登州。無端怪䘲藏靈嶽。輸却前人第一籌。右雲暗</text>
<title>正月初五日。自關北還驪家。呈表叔一絶。丁巳</title>,<text>兩脚關山踏遍歸。鄕園村路摠依依。少游兄弟平生語。不侍衰年判是非。</text>
<title>仲春。自京復之驪莊。</title>,<text>衰年厭道路。春日返田廬。旁舍酒初釅。後堂花漸舒。垂綸招舊侶。說稼著新書。七十今中半。吾生只自如。</text>
<title>答鄭德餘。用前韻。四首。</title>,<text>淵源柏殿與蘭亭。詞囿爭傳咳唾馨。出水芙蓉俱秀發。洗群龍驥合丹靑。端能解脫通三昧。肯復呻吟守一經。不朽期君千古事。未容龜鶴擅遐齡。鵷班標擧挹亭亭。浴殿曾聞鷄舌馨。京洛十年衣染素。風波一夢鬢凋靑。浮名濫托新懽重。妙句休嫌衆眼經。倘丐餘丹換凡骨。下帷何用費年齡。見說江潭孤草亭。幽人蘭佩爲誰馨。春來花鳥無窮趣。歲後㭅篁不改靑。復有文童供發越。不妨艱▒備嘗經。何由結社墻東住。一日過逢抵十齡。關山北走徧長亭。異域風謠混臭馨。蠻雨繡添孤劍紫。磧陰寒勒破衫靑。丹鉛妄擬圖麟閣。丘壑還來伴鶴經。願勖新知收晩節。兼修素業慰頹齡。</text>
<title>挽從叔李僉知 安謙</title>,<text>射虎前身數又奇。吾宗勳閥竟陵夷。傳家淸白貧非病。玩世沈酣聖似癡。慶席曾聯伯仲季。慈齡方算耋期頤。遠遊可戒今長逝。丹旐臨江阻一辭。大夫人方在江都。不敢告訃。</text>
<title>寄一玄僧還所借草鞋</title>,<text>幾曲林巒幾曲溪。招提歷盡更招提。烏靴却踏紅塵去。空愧山人兩部鞋。</text>
<title>芙蓉堂小酌。呈宋從事。 邦祚○海西錄</title>,<text>秋意登攀好。官樓結構雄。敗荷仍仰雨。高柳自吟風。細酌非耽宴。精言未要工。看君話王事。殘日耿深衷。</text>
<title>病吟呈宋從事</title>,<text>再宿煩公府。終朝病掩門。屯雲欺短景。細雨浥疏村。一笑平生契。衰年古意存。安危大國計。蓬轉更堪論。</text>
<title>自椒島。歷豐川，松禾，古長淵，烏漆浦，金沙寺。至白翎島。徧視馬場。水陸三百餘里。未嘗休息。困憊而作。</title>,<text>松縣憂霜雪。豐城望斗牛。楊舲烏漆浦。走馬白翎洲。地有三塗險。身無一日留。向來宣聖歎。浮海欲何求。</text>
<title>白翎島放言</title>,<text>天形大瓠壺。海作壺中水。地如衆浮漚。穩着旋波裏。中國占最大。吾邦珥其涘。旁羅小團圓。瑣沫不足記。蜂房與蟻垤。蝸角雜嗔喜。白翎亦有名。有官有田里。大小各一區。孰能分彼比。蚊睫棲焦螟。槍楡笑萬里。請問西海若。吾言非戲耳。</text>
<title>登鬪龍峯</title>,<text>峥嶸試一陟。滄海振窮埏。日落小靑 島名 外。天低太白 山名 巓。英雄饒遠想。險絶起衰年。直恐傍人笑。高吟戒放顚。</text>
<title>生日有感</title>,<text>早起先更鼓。山河曉望開。簷明海潮上。林黑瘴雲來。絶島逢生日。孤心着死灰。冬風吹手線。消息夢徒回。</text>
<title>題所江鎭控海堂</title>,<text>不謂關防地。幽偏得此亭。風煙連海島。花竹接山城。戍鼓今無警。行旌許暫停。南飛有旅雁。忽憶故江行。</text>
<title>昌麟島</title>,<text>昌麟亦島名。似爲周文王。詩人詠振振。郊藪迺效祥。文王今寂寞。麟亦閟其光。素王遭伐樹。豈不創鉏商。茲地極海外。倘有來遁藏。安知至神物。寓種在尋常。吾君夢華胥。庶覩斯民康。麟兮倘可紲。再使文物揚。</text>
<title>海陽遇雪歌。戲呈宋從事鄭都監。</title>,<text>海陽城中一尺雪。朔風三日行人絶。河濱祼俗怨苦寒。魚鱉僵死松竹折。元侯牙纛濕不妨。太守鈴繩凍猶掣。黃紬畫熊不可問。就中旅況偏騷屑。君不見均輸從事燭算撤。戴星寧州凌截嵲。思將六花變爲鹽。却訝孤衾冷如鐵。君不見點馬行官冬不裘。艨船十汎滄溟流。欲向林間尋馬跡。預愁筆尖迷蠅頭。讀書千卷技止此。濟世一毛心所羞。豈若瀟湘環佩奉芳約。官曹傲兀寄將作。紅爐綠醅一笑粲。西道何曾有此客。</text>
<title>芙蓉堂。與宋從事夜話。海西錄止此</title>,<text>夜宿芙蓉閣。寒侵榾拙鑪。一杯容笑語。百計摠艱虞。拙跡甘從滯。微誠只自愚。無端去住恨。城角曉嗚嗚。</text>
<title>歲暮 十首</title>,<text>歲暮悲親老。高堂返綵衣。南山風發發。西嶺日暉暉。險難攻吾短。因循悟昨非。從今啜菽水。歡意誓無違。二歲暮悲時難。中宵涕自漣。雲臺高議絶。象闕片心懸。白日臨頭上。滄溟在眼邊。殘生任朽骨。靑簡爲誰編。三歲暮悲身世。茅簷坐曝暄。歸雲呈晩巘。片雪入閑門。古義違干祿。親交戒肆言。鴉村耕谷口。從此息囂煩。四歲暮悲心事。丹田徧莠稂。稊秋防未熟。蘭晩恐無香。古道終難挽。衰懷苦不張。北風饒雨雪。松柏故山蒼。五歲暮悲民計。天災國役仍。吏姦同伺鼠。官慢似癡蠅。白屋無餘甔。朱門隔幾層。治安抱短策。終始老田塍。六歲暮喜還家。山扉掩日斜。年荒猶續酒。身健任差科。稚子文思進。慈親飮膳加。老奴強解事。時復話桑麻。七歲暮喜休官。靑雲不可干。慈恩許棲遁。聖際合盤桓。鷗鷺前盟重。風濤昨夢寒。課農兼養拙。從此覓心安。八歲暮喜歸田。幽棲占地徧。牛山近驪窟。白谷傍玄淵。黍稷當三寶。鷄豚共一廛。翻思抱關苦。役役枉經年。九歲暮喜窺園。陶公宿好敦。已看松菊茂。應見韭菘繁。築榭依山足。疏泉到水源。春來學抱甕。機事更能存。十歲暮喜尋書。開籤理蠹魚。古人餘糟粕。吾黨自籧篨。學貴深潛得。心須㵸滌虛。修名倘可立。夕死未爲徐。</text>
<title>送朴魯直之任安東 己未○本三首。二首入前集。</title>,<text>花城新太守。蓬館舊名流。試劇非全棄。藏身得自由。炎方春曀豁。北極暮雲愁。直待徵黃入。緋衣尙黑頭。</text>
<title>同具得元，李士以，士致 行遠 兄弟。送沈德用于洞口盤碕。以京洛雲山外分韻賦詩。得洛字。</title>,<text>淸溪自古今。巨石誰開鑿。古道臘氷殘。寒松夕陰落。人歸炎徼遙。酒對靑山酌。一日且爲歡。何須問東洛。</text>
<title>遊鬱巖寺。贈先歸數子。朴公應善，元生振溟及具得元，沈德用同歸。</title>,<text>鬱巖開士深結社。砥峽老翁來叩扃。飛湍自發琴筑響。怪壁返走熊豹形。雲窓僧語月灎灎。松逕客去風冷冷。西村數子肯相訪。邂逅沙頭雙素甁。</text>
<title>巖寺。呼韻各一字。示同遊。十首。</title>,<text>指點橫雲表。金銀梵宇鮮。松風含遠爽。水月蕩孤圓。忽忽三生夢。茫茫七祖禪。唯應相遇處。抱酒話前緣。二叱馬山精答。穿雲細路交。小軒專岳面。寒磬發林梢。妙諦誰分別。浮生卽幻泡。唯須卜傍舍。一把蓋頭茅。三夜榻猶談塵。晨樓已粥魚。淸暉度嶺遠。宿鷺起江虛。桂樹幽人宅。蓮花大士居。相忘俱淨域。不用問眞如。四咫尺花源境。行人摠不知。林深停客騎。日午響僧棋。暖谷春澌盡。晴簷鳥語宜。斯遊最淸奧。三宿未嫌遲。五一錫開神祕。三年拓寶坊。鍾聲穿峽少。塔影蘸江長。夜火停漁舫。春沙落野棠。重遊須及此。留興莫相忘。六倦客回遊轡。禪窓借短檠。連峯供宴坐。古木伴經行。淨界仍凡界。他生卽此生。逌然發自省。枕上吼華鯨。七逕窄容雙屐。山開僅一弓。經營數畝地。突兀大雄宮。素綆分江碧。朱欄絢日紅。塵纓且休濯。根念本來空。八淨地兼華構。淸幽冠數州。軒裳豈曾識。廚傳恐多憂。宿雨潛龍窟。奔川踞虎丘。幸無塵累縛。支許得同游。九捨宅初爲寺。居僧自管山。禪機誰得覷。幽興正相關。樹雜深深洞。巖回曲曲灣。惠師能領客。三宿不知還。十雨聲傳昨夜。山意已新春。暗淡燒香字。凄淸側葛巾。龍天氣色古。烏鳥性靈馴。倘負重來約。桃花笑殺人。</text>
<title>寄沈德顯</title>,<text>甕井齋中燒燭話。蠶頭江口放船回。謬將黃卷談當世。謾謂明堂見大材。萬事卽今無不有。餘生到底只麽來。知君懶把離騷筆。更覺涪陵勝儋雷。</text>
<title>到寺次李叔平 埈 見待韻</title>,<text>古洞春華晩。餘寒暮景凄。樓高鯨喚粥。林黑虎交蹄。一榻三禪舌。孤峯片月低。桃紅許重到。前路未應迷。</text>
<title>偶題信老卷首。時在先墓下。</title>,<text>積嶺重江內。孤村小彴危。終年無客到。一笑有僧期。啼鳥百千種。閑花三兩枝。齋居亦禪意。不耐哺烏悲。</text>
<title>初夏。有事客江華府。適除兵郞。吏持牒至。人言方在行旅中。不合以疾辭。不得已還趨都下。途中作。</title>,<text>負米來江郡。除郞赴漢都。食恩違素節。隨俗負微軀。紫闥朝參倦。靑山夜夢徂。終當掛冠去。猿鶴莫相呼。</text>
<title>自京還峽。田廬灰燼。悵歎有述。二首</title>,<text>草屋延回祿。山資化鬱攸。零陵無故籍。栗里有方舟。契闊常如此。棲遲蓋有由。逌然顧兒女。惟命更何求。二小技留窮鬼。虛名誤壯夫。風塵百錢杖。行李五山圖。象闕雲端隔。鳩居燼後蕪。滄溟咫尺路。吾道合乘桴。</text>
<title>秋懷 四首○本六首。二首入前集。</title>,<text>萬木霑秋影。楓林亦自誇。間松披錦罽。蘸水起紅霞。偶爾明人眼。依然當物華。斜陽故嫌媚。一半暫交加。二步屧且隨意。山巓㳄水涯。峽開峯又逼。霜落澗爭馳。萬木深秋景。流年忘士悲。歲荒安得酒。情至故裁詩。三理世頻災害。良民乃怨思。豺狼喧邑里。雀鼠共茅茨。白首多年疾。靑楓一夜衰。朝廷問行旅。消息久參差。四吾道終安適。斯文偶近名。詩書抵衰白。鹿豕共柴荊。草閣秋無睡。山泉夜有聲。仍悲宿計謬。浪迹幾關城。</text>
<title>寄大灘子 鄭百昌</title>,<text>峽內逢歸客。灘頭問謪仙。笑談疑昨夢。膠漆豈前緣。白雪憐高柱。紅塵懶着鞭。秋風江漢意。何處不悽然。</text>
<title>宿香谷盧可尊墳庵 本二首。一首入前集。</title>,<text>盧老幽棲地。齋堂擁碧層。烹鷄來餉客。衝虎去尋僧。淅瀝深秋雨。晶熒近壁燈。如河連曉語。一半似禪乘。</text>
<title>自稷山至天安。村落丘墟。皆因兵興歲饉而然也。</title>,<text>舊識千人聚。今疑一炬空。田廬從枳棘。丁壯化沙蟲。草樹初寒外。丘墟極望中。寒儒此身計。未暇泣途窮。</text>
<title>偶題弓院主人壁 庚戌。登第覲行。甲寅。遷祖墓。今冬爲醮妹。凡三過。</title>,<text>車嶺古今路。十年三往還。簪花堪一笑。扶櫬尙餘潸。氣序炎涼際。人情去就間。依然院前水。相送下江關。</text>
<title>折梅揷甁。置燈下戲作。</title>,<text>揀得氷霜第一枝。竹床蒲席貯幽奇。花隨燈焰房房拆。香襲甁湯陣陣披。自笑羅浮餘舊障。猶嫌䦘苑返仙姿。故山他夕勞歸夢。腸斷江南驛使遲。</text>
<title>戲寄林東野</title>,<text>中金百兩買娉婷。天末題詩古驛亭。應笑幽人臥空谷。一窓松火撿殘經。</text>
<title>東竺寺戲題 二首</title>,<text>東竺與西竺。中函幾洛叉。松聲近秖樹。月影到恒河。道在無方所。神通沒白窠。從知祖師旨。隻箭過新羅。二老屋僧三四。相迎手盡叉。山寒深雨雪。臺迥切星河。一塵龍參法。雙林鳥擇窠。棲棲滄海畔。亦自避雲羅。</text>
<title>除夜在光州 二首</title>,<text>幾處儺聲鬧。孤衾坐悄然。不眠非守歲。爲客又增年。羽檄喧遼塞。鄕書阻海堧。樗蒲兒女聚。想見在燈前。二萬古無涯智。平生未了心。年光燒燭短。客恨閉門深。況屬萱花暮。誰陪柏葉斟。寒梅隴頭信。明日又沾襟。</text>
<title>人日道中 庚申</title>,<text>人日悲人事。南歸復北歸。閭閻空賦斂。兵革間瘡痍。曠野浮雲去。盲飆白日微。不須曼倩說。已擬杜陵詩。</text>
<title>庚申夜。會話戲述。</title>,<text>山間雨雪尙愁春。依舊空齋老病身。欲作淸明兼上已。且防昏黑守庚申。深松月彩窺窓近。古澗泉聲傍枕新。說與三彭容上訴。村醪野蔌共親賓。</text>
<title>偶占近律。寄呈成退夫，朴巨源 潡，朴季善 鼎元 僉先生江舍。三首。四首。一首入前集。</title>,<text>爲問天遊老。休嗟旅食涼。琴兒敎鋤菜。櫪馬賣充糧。萬事詩成崇。殘年酒作鄕。龍頭舊聲價。付與鷺鷗行。右屬退夫。罷官寓居貧甚。中二聯。皆其實蹟。天遊其自號。二歎息郞中老。孤心我自知。相看病鶴瘦。不盡哺烏悲。柏谷新居穩。松村舊業宜。唯須檢藥訣。合眼過淸時。右屬巨源三近水樓皆好。淸奇更擅名。屋烏隨衆好。沙鳥共新盟。束帶身雖健。傷弓事可驚。河陽賦已就。但祝壽觴盈。右屬季善。以咸平守被論罷歸。作淸奇亭于驪上。間設壽席。極閑居之樂。</text>
<title>春日山居有懷 三首○本六首。三首入前集。</title>,<text>一臥松楸迥。三違桃李華。愁時黃卷在。枕上白雲多。拙迹人嫌僻。浮名自逼夸。向來章甫地。何限有蹉跎。二無數巖花落。隨波漲釣臺。頻來魚共樂。未去鳥相催。漠漠風光轉。欣欣物象開。自非陶謝手。幽賞付誰裁。三樸直常如此。安閑有是夫。一春今日在。萬事此心孤。碧澗隨移杖。殘花傍據梧。危時幸專壑。放迹豈窮途。</text>
<title>寄嚴敬夫 惺</title>,<text>憶昨催歸騎。經年歎索居。自緣身患繫。不是友情疏。澤畔多羈迹。明時數赦書。蘼蕪春色歇。騷興更何如。</text>
<title>謝安東朴使君寄大石硯歌</title>,<text>二十流落花山城。當年已忝詞苑盟。江心馬肝揀第一。製作亦費良工精。湖樓落筆驚四座。墨池逬出鮫珠顆。風流幾遣侍兒呵。護惜寧敎從者墮。時來人器頗愜稱。老去身名足蹭蹬。去年回祿失所在。神物豈與灰埃倂。今年多病悔少作。夢還江郞錦一尺。更無長物擾眞機。時憶舊遊寬愁膈。使君憐我太空涼。持贈不憚關嶺長。光凝乍翦洛江波。骨鏗似斲鄷山岡。晴窓開展彩暈浮。白日山精哭林藪。未論勺水三錢費。直許高價千金取。君才早擢金閨彥。起草明光人所羨。只今點綴桐鄕簿。那復賡歌柏梁宴。況我疏頑比瓦礫。徒煩箱篋收琮璧。有如將軍老不用。縱多兵械無機策。今君資我復何爲。信知見我非勍敵。但當金石托心素。表君千里長相憶。</text>
<title>答任茂叔古風</title>,<text>翩翩丹山雀。下窺夭濁世。回首三皇前。一萬八千歲。凶飆振南岳。衆草擢孤桂。竹花縱不實。茲焉暫相詣。吾人儀嘉德。芳潤嗽六藝。傲然風霜際。金石色愈厲。向來濠上樂。相看等莊惠。前期策高駕。致遠常恐泥。良會每患促。藥言猶在勵。娟娟想予美。宜笑又含睇。歲晏一丘中。能來拾蕙荔。</text>
<title>次曹子實見訪示韻</title>,<text>山霧欲成衣。風泉無歇時。行穿嘷虎窟。坐蔭掛猿枝。美景貧猶管。閑情老自知。休辭鞍馬倦。來往摠幽期。</text>
<title>衝雨宿盧明宰墳庵。次前韻。二首。去年此時。與盧氏叔姪宿此庵。又値雨。</title>,<text>細雨迷松逕。淸泉吼石層。蒲團曾宿客。竹院又逢僧。擧白追幽賞。繙書近佛燈。晨鍾催上馬。人事更相乘。二秋色松間路。泉聲石下龕。又聽今夜雨。重理故人談。萬事心全寂。孤吟舌未瘖。只應長漫浪。來往徧山巖。</text>
<title>謝崔大容見過山堂 三首○崔以戶曹郞。充採蔘官。向嶺東。</title>,<text>病後逢人少。山間此客過。飄零憐我輩。消息說京華。小閤風飄葉。空林月浸霞。明朝馬上作。應復厭塵沙。二子亦不得意。棲棲關海行。肯來尋此老。聊爲敍平生。一代安危體。千秋出處情。丁寧終夜語。山月枕邊明。三西風動行色。之子去蕭森。有路須攀桂。無民可掘蔘。浮沈存晩計。去住損秋心。爲訪安期子。三山水淺深。</text>
<title>與子實諸人。集石嶼口號。</title>,<text>叱馬千崖靜。披榛一線危。微霜昨夜下。落葉滿山吹。曲澗浮杯飮。斜陽返策遲。不緣良友合。秋氣易成悲。</text>
<title>柳川韓公與聞慶沈宰。共閱挹翠蠶頭錄。仍有所感。各和三篇示余。依韻效拙。</title>,<text>蓬館翹材際盛時。貞松不爲歲寒移。蠶崖萬古專淸勝。鶴洞同時較崛奇。劫石揚灰浮世變。孤蘭埋草美人遲。鏗然金石遺音在。不向脩泉嘆短期。右悼翠軒。翠軒與余高祖容齋公。同蠶頭之遊。鶴洞。容齋書室。明庭曾仰羽儀高。榮辱紛紛付一毫。病起尙堪尋蠹簡。謫來猶得刺魚舠。十年夢斷蓬萊路。萬事心驚灎澦濤。小子封侯本非願。荊州何幸得身遭。右奉柳川公。時謫居嘉興。山回主屹別開天。謝守窓臨列岫前。傲吏此間聊偶爾。浮生何處不翛然。官居冷落眞兼隱。心地淸涼更覺仙。莫恨暫來淹管庫。新詩已見世人傳。右奉沈宰。號竹西。好詩。時管稅嘉興。</text>
<title>送李善述以陳慰進香二使書狀官赴燕 本三首。二首入前集。</title>,<text>天壽千年地。仙遊七月期。蹌蹌同軌至。穆穆上陵儀。使价俱稱選。情文各得宜。應傳二戴禮。潤色史臣詞。</text>
<title>次任，鄭二子詠盆梅。用秦少游韻。</title>,<text>騷人歲暮悲凋槁。忽見寒梅便絶倒。已同綴蘭葆馨香。不用樹萱忘憂惱。高齋屛障爲護持。詩律自催芳意早。嚴風却屋太多猜。淡月窺帷故相好。若敎開晩占春序。紅紫紛紛皆可掃。孤根豈樂鬪霜雪。獨立窮冬愁欲老。江湖數子頗同調。比興聯翩托勁草。因渠表見天地心。爻象無勞問羲昊。康節詩。更請問庖羲。</text>
<title>阻雨舟坪村</title>,<text>匹馬千山裏。臨岐別友生。不緣逢暮雨。那更滯孤征。小澗聲還急。寒燈翳復明。客愁長少睡。展轉候鷄鳴。</text>
<title>除夜宿大丘村土窨 二首</title>,<text>羲媧急急傍征途。馬首駸駸近海隅。三百六旬除夜盡。一千餘里旅情孤。椒盤蒲局看鄕俗。土室煙爐伴僕夫。遙想野扉扃寂寞。更無人解寫桃符。去年除夕鄭家莊。篁竹林中掩小堂。人事凄涼如昨日。歲時流轉又他鄕。庭闈暗祝千齡壽。丘隴空懷一瓣香。不爲利名長役役。曉燈明滅照危腸。</text>
<title>元日登巴子嶺 在大丘淸道界上。比嶺南風氣頓殊。○辛酉</title>,<text>臥龍千里畫朱垠。搔首乾坤歲月新。南極老人元有地。東皇太一又回春。浮生著處皆吾土。行路多岐任此身。萬樹梅花如會意。衰年佳句未全貧。</text>
<title>贈金去非 地粹</title>,<text>邈邈唐虞世。翩翩屈賈辭。有身行患難。無力濟艱危。客路踰千里。羈囚滯一涯。向來湖海氣。相見摠低垂。</text>
<title>洛江卽事</title>,<text>表裏山河固。冬春氣候新。地高巴子峴。湖廣洛東津。雪岸梅初謝。煙沙柳正頻。傷心千里目。不獨有騷人。</text>
<title>南靈草歌 本名琰珀鬼。至我國易以此名。</title>,<text>南靈草出自海東洲。倭人傳是貞女魄。槁砧病時醫不得。以殉願化千金藥。不作焦卿木。且托虞姬草。葉如秋菘味似檗。羅生塚上色可寶。食者十人八九眩。良醫一見加劑調。沃以醇醪蒸以奧。不以湯熨以熏曉。黃銅作管象鼻吸。煙縷入內如烘窯。驅除痞塞消濕墊。能使斯須腸胃帖。南人用之代茶茗。率以一升估一葉。不知元精暗凋敝。壯者以悴稚者斃。嘗聞倭人政化亦如此。專秉酷烈少慈惠。一時快意爲長雄。佳兵不忘戰鬪功。伏屍流血世常然。民生眄眄半沙蟲。人情好異久難革。末俗滔滔良可惜。我來經歲作遠客。處處逢人做火厄。先師未達不敢嘗。作詩自箴非乖僻。</text>
<title>寄呈聞慶沈明府</title>,<text>淸詩句句墮瓊瑰。牲璧齊盟忝不才。彭澤樽前元亮在。臨邛客右馬卿來。江村一宿同看月。嶺路相思幾折梅。肯許浣花成小築。蓬門應待鄭公開。時余卜居虎溪末成故云</text>
<title>自京過大灘。聞茂叔輩飮而栗家。夜深不得就訪。留詩而去。</title>,<text>相思一夜隔前江。新月孤懸雁叫雙。想得滿堂歌醉帽。春風吹凸凍醪缸。</text>
<title>寄別李子時巡檢海防</title>,<text>花磚咫尺奉恩輝。少日才名冠瑣闈。歲歲征驂江海路。白鷗應識宦情微。子時書云連年鞍馬。筋力盡矣。海上鷗鳥。將謂我何如也云云。</text>
<title>過德餘家。憶去年事。疊前韻。</title>,<text>桃花籬外卽淸江。煙渚依依鳥自雙。忽憶往時聯句夜。案頭金粟落寒缸。德餘時在忠原</text>
<title>潭上口號</title>,<text>來往雲山歲屢移。每逢佳處輒思詩。而今多病渾成懶。綠水楓林只自知。</text>
<title>送士以南歸省內</title>,<text>桑弓射雉共柴荊。騎馬忽爲山外行。在世可無妻子累。中年更覺別離情。名都美醞消梅潤。野店香羹薦竹萌。莫愛湖南好風味。東溪孤負白鷗盟。</text>
<title>寄題曹僉知 友仁 梅湖精舍次韻 二首</title>,<text>冥鴻遠繳鶴深巢。自古緇塵避素袍。漁釣未妨君子樂。利名寧屬達人饕。山分嶺嶠雲常住。亭揭湖潭月竝高。梅塢菊籬俱不俗。逋仙何必讓於陶。開山結舍化橧巢。手製荷裳當錦袍。松影自知秋水靜。梅花正耐朔飆饕。靑雲一望秦京遠。綠綺新含郢調高。物我會觀眞樂在。形骸直付化工陶。</text>
<title>次疏庵江行漫興韻</title>,<text>浩浩奔波沒雨涯。深淸何處試新茶。使君樓館開賓讌。才子縑緗攬物華。促席屢傾金鑿落。扣舷閑唱浪淘沙。明朝砥峽穿微逕。無數雲蘿馬首遮。</text>
<title>又次疏庵舟中韻</title>,<text>跨蹇行穿山水幽。黃驪峽口共仙舟。詞場二子超前輩。官閣千秋據上流。甓寺暮鍾雲外濕。龍門秀色座中浮。百篇斗酒輸能事。病倦從今合縮頭。</text>
<title>次疏庵韻。上柳川相公。</title>,<text>坎流時義試參詳。萬事無如返舊鄕。却喜臥陶餘小築。何妨醉白揭新堂。溟鵬尙戢垂天羽。匣劍初鎖射斗光。只爲蒼生思宿德。未應田里久摧藏。</text>
<title>閔君士初 聖復 卜居林川南塘。以趾拙名堂。蓋其父兄。俱以拙自號而有顯行。今君能趾之。窮而好拙益堅。故歌以頌之。</title>,<text>大朴一已散。淳風遂變漓。素質旣受染。捷徑皆抵巇。都城四方會。衆巧之所馳。今君獨何苦。以拙名自隨。卜居江海交。四壁風雨吹。抱甕久忘劬。耕荒常苦飢。是皆拙之崇。寧以拙相資。君言是古道。自父兄所遺。養拙曁守拙。堂構靡少虧。不才叨世美。羹墻恒寓思。斷不效宗元。乞巧同女兒。何止善一身。可以天下移。人人皆返拙。傾奪何由滋。五技或招窮。三窟亦逢罹。通塞竟有命。豈伊巧拙爲。莫如一室內。寤寐羲皇時。我在木雁間。出處俱爽宜。將欲揭君訓。永爲薄俗規。羨君趾拙德。爲君陳拙詞。</text>
<title>發沔川</title>,<text>篝火戒征騶。窓光攬弊裘。蒼茫海山曙。淅瀝野風秋。客意無南北。塵緣有去留。況經先祖地。回夢愴松楸。</text>
<title>渡大津</title>,<text>利往從貞卜。遐觀豁滯胸。平明大津渡。極目衆山重。日射魚龍竄。風微瘴霧濃。終南何處是。沔水亦朝宗。</text>
<title>水原店中小睡</title>,<text>僮僕正炊黍。店中孤夢成。分明片時頃。却向故山行。巖洞含秋影。灘潬減夜聲。草間尋略彴。松下指柴荊。鷄鴨繞籬散。兒童蹋戶迎。苽園除未盡。稻壟刈初平。滿甑炊紅白。開樽瀉濁淸。上堂拜慈母。說盡遠遊情。</text>
<title>行松峙道中</title>,<text>霜楓相映露花明。滿壑飛泉送雨聲。一自金門收籍後。靑山何處不閑行。</text>
<title>送鍾英上人謁鄭玄谷</title>,<text>鄭谷喜題僧。英師遠叩扃。非無廬岳社。應念楚江醒。秀句須先和。幽談亦可聽。思君今夕夢。相逐度長亭。</text>
<title>次軸韻。贈印英禪師。本二首。一首入前集。</title>,<text>爲問空門友。誰知苦士懷。人情飜手異。名利到頭差。白業猶如昨。靑鞋奈莫偕。丁寧來歲約。幽樹趁鶯喈。</text>
<title>次韻贈鍾英禪師</title>,<text>蓬蓬噫氣寂中生。散作人間萬竅鳴。▣夜茅簷秋雨歇。滿山松檜濕無聲。</text>
<title>送權上舍 勛 落第歸南</title>,<text>紛紛得失竟誰知。北闕靑雲不可期。方丈伽倻千古地。北風雨雪是歸時。</text>
<title>歲暮 四首</title>,<text>風木騷騷日夜號。凍雲和雪壓亭皐。荒林有逕牛羊入。破壁無燈虎豹嘷。白首靑箱眞向晩。濁醪麤飯久忘勞。十年枉踏東華土。紋繡紛紛笑縕袍。龍門砥柱眞天險。漢水終南自日圻。朱雀通街曾走馬。白鴉寒峽早關扉。虞飜薄相從人枉。令伯私情與世違。回首壯圖成濩落。至今長往未全非。岸岸流澌步步氷。出門眞怯馬凌兢。孤村返照鴉窺井。曠野繁霜鶴啄塍。百歲光陰今欲半。古人憂樂幾相乘。題門欲作迎春頌。無那西山虜祲凝。磨嶺古稱甁項塞。壯遊曾歷雪山重。元戎錦幕催行酒。戍卒銅刀趁擧烽。四海風塵霜鬢暮。一龕香火故山冬。武侯心事南軒識。不管蘇公弄筆鋒。霜鬢暮。一作今日厄。</text>
<title>寒食書事 二首○壬戌</title>,<text>寒食不禁火。廚煙自曉曛。調餳供老母。澆酒拜先墳。寸祿曾慙素。浮名或用文。卽今綿上隱。非復類遭焚。二細雨空山道。寒鴉老樹枝。那堪介推夕。獨詠大蘇詞。一世浮休夢。孤生怵惕悲。從今庇松柏。存沒共隣兒。</text>
<title>次韻春雨 時在江上</title>,<text>春雲乍捲夕陽微。夜雨初收水面肥。遙想山妻茅屋下。自挑新菜待翁歸。</text>
<title>遊鬱巖爲鄭季欽 基崇 卜居</title>,<text>蘭若終宵話。菰蘆竝馬行。春波依舊綠。山氣使人淸。卜築君須早。休官我已輕。東隣倘許住。茅棟易經營。</text>
<title>虎巖</title>,<text>百折危崖鳥道通。雲根忽起鬪奔潨。七官混沌曾開竅。五色媧皇欲補空。沒矢何人驚虎豹。晒蓑終日伴鳧鴻。暮投方丈眠難穩。窓外澎浪殷壑風。</text>
<title>與洪勉卿 茂業 李士兼 行進 宿澤堂</title>,<text>野寺經行罷。相邀宿澤堂。谷寒花事晩。宵靜雨聲長。試問新蒭酒。還披古錦囊。醉懷多感慨。天地正含瘡。</text>
<title>遊鳳凰臺。次李正字一十韻。</title>,<text>邐迤凌危巘。聯翩度近郊。山容晴自媚。鳥語靜還譊。入澗衣初浥。緣崖馬屢跑。龍門疑禹鑿。遯谷想羲爻。鳳去層巖在。松間細路交。自天藏瑞羽。隨地可仙庖。蕩潏欹崖石。淸冷襲屋茅。憩陰花是藉。擷馥菜宜肴。極目橫雲表。開筵衆木梢。魚浮爭賸客。鷗狎不驚巢。祕境因人勝。塵緣特地拋。劇談初促膝。幽討暫勞骹。且覆杯中綠。休看水上泡。冥棲意轉拙。孤憤口難膠。藥物妨趨俗。山資倦打包。鳴皐無怨鶴。出泚有飢蛟。小友眞蘭玉。高詞敵竹匏。投瓊慙木李。觀海笑堂坳。才淑方承擢。衰慵早耐嘲。會應殊出處。寧久事推敲。李有時望。將入史局。</text>
<title>一直村權氏莊詠物 二絶○本十四絶。十二絶入前集。</title>,<text>嫣紅穠綠各生顏。那數區區一塊頑。欲識人間大奇怪。開門西北是華山。右怪石鵓鴿從來不一名。群飛只解鬧簷楹。請君試養靑田質。山夜時聞警露聲。右鴿</text>
<title>舟中口號次韻 時赴大灘之會</title>,<text>采石無人喚謫仙。黃岡從古有遺篇。今宵勝絶堪相敵。明月滄波棹酒舡。</text>
<title>曉涼喫酒一杯次韻</title>,<text>江水流明月。舟行若在空。非關旣望約。聊與故人同。曲渚連拳鷺。鳴灘 灘名 掠面風。平生一杯酒。何處不神通。</text>
<title>淸風徐來水波不興八字分韻</title>,<text>衰懷阻遠騁。深峽限脩程。蘭交空懷想。宿昔聚散幷。茲辰復何幸。共泛江浦淸。中元屬昨夜。皓月當秋晴。西風爲屛翳。山野皆光晶。水德況虛靜。上下同一明。微瀾自搖艣。一舸縱復橫。陶陶鑄大和。前有樽酒盈。二王子昇緱嶺。仙姑住閬風。古今所共慕。丹梯邈難通。豈似人世樂。親朋四座同。壽令雖有涯。神期固無窮。澄江映素娥。幻作白瑤宮。醇醪卽丹液。一吸超鴻濛。五字合雲謠。高歌徹蒼穹。何人創茲勝。四海一蘇公。三蘇公本仙骨。自與塵世疏。放逐迺良願。濯纓江海居。雄詞極遐想。浩蕩莊叟餘。而來六九十。秋月但盈虛。今宵屬壬戌。吾輩興方初。長安雖不遠。契闊同所如。楊江亦可遊。此會誰虛徐。中盤進素鱗。狀似武昌魚。四任老壓左席。曹呂聯翩來。俱過翰林舡似從采石回。湖名非郞官。高興掃氛埃。風流俱善價造物無多猜。蒼蒼水中洲。擊楫共沿洄。落日淡容與空同天宇開。團團玉宮桂。影入流霞杯。平生阮嗣宗一下胸磊嵬。五維楊雖僻峽。開闢此江水。龍門柱東北。倒揷空明裏。森沈楓櫪岸。窈窕蒹葭沚。月露洗炎雲。微微集涼吹。瀨聲響極浦。漁唱相與起。篙師忽絶叫。挺杈橫赤鯉。向來山水願。茲遊亦云侈。不知百代後。何人更樂此。六秋潦斂洲渚。極目皆澄波。姮娥靚一粲。江伯順風歌。驪龍睡不着。聽我五字哦。古今不同時。賢達亦殊科。區區數星紀。壬戌安足多。人生鮮歡適。光景餘幾何。得時便酣暢。是亦一東坡。鷄鳴取歸逕。草露濕層阿。七風淸思玄度。雪夕懷子猷。達士耿獨立。猶然顧良儔。況我守空谷。伊人常阻脩。尺書前日至。舟航不待求。相逢無雜語。興在山水幽。向者朝市喧。還有斯遊不。身閑始高致。樂極還離憂。他時緬此境。缺月生松楸。八有形皆變化。深谷或爲陵。今月非古月。陰光與時凝。卓哉至精理。坡公猶未徵。英雄亦一戲。吳魏誰復稱。豈未忘生死。無端感廢興。文章寄空名。於道殊未增。徒爲千歲計。得非愚可矜。存之且勿論。醉夢方騰騰。</text>
<title>江湖行和子實</title>,<text>羲和疾急循星紀。歷天入海凡幾里。來者冥茫不可聞。古人九原難再起。區區河伯誇兩涯。愚智相懸准與阿。況余孤蒙等贅疣。雕蟲晩學安足多。曹郞結髮與我遊。陸焉連車水竝舟。中間契闊八九年。或爲匏繫或梗浮。鹽車六月太行嶺。後策前鉤畏日暝。江湖之居君所樂。命駕不待秋菰冷。天隨釣舫米家書。白鷗鸕鶿行自如。君不見東柯崖谷一茅屋。貧交冷落誰記余。惟君到老敦夙契。自此過從便卒歲。昨者尋君集涯滸。又登水榭看新霽。當時此地冶遊子。屈指存亡更餘幾。愛君金石比心素。憐君蘭桂同臭味。男兒何必計太早。有酒三杯可通道。君雖不飮且酤我。酒後華牋爲余掃。詞鋒往往雜利鈍。武侯自與孫吳遠。武侯節制之兵。與孫吳狙詐者不同。曹詩尙唐格故云。 一觴一詠聊寄耳。餘事相期保歲晩。江湖有憂亦有樂。此樂莫敎憂相屬。長鯨千里偃溟渤。刺促鷽鳩一枝足。</text>
<title>疊前韻。竝加押雙韻。</title>,<text>滔滔江漢國之紀。深可百丈寬數里。黃驪下卽楊子水。其上龍門雙闕起。豈無漁家蠶戶占其涯。亦有層亭傑閣連周阿。曹生乃作江湖歌。摸寫勝事獨於騷人多。騷人落魄非好遊。偶然萍合滄浪舟。江湖行路亦多憂。巨石如馬蛟涎浮。我去江湖入雲嶺。深林虎豹朝晝暝。時來江上得酩酊。不比山間但酸冷。江湖此歡雖可書。江湖數子吾不如。幸君齒牙論有餘。詩中歷敍任鄭余。用蘇詩陳趙子句例 任鄭文章自相契。筆力挽回正始歲。豫章干霄氣凌厲。豈與葵槿爭朝霽。以我疏頑儗二子。今之信者寧有幾。況復年來百念死。咀嚼陳言劇無味。顚毛種種蒼白早。餘日駸駸復何道。君詩自與任鄭好。此外紛紛俱可掃。干將肯爲朽木鈍。騏驥伏槽心尙遠。我如曹衛久抑損。晉楚代興君未晩。東吳草聖又一樂。羅趙之徒可役屬。曹生曹生莫碌速。此事江湖君自足。僕少不好名。杜門呻吟。聊以自娛。惟左右知之。乃今將老。承乏詞場。稍稍取鬧於人世。甚非鹿門心計所安也。方欲推轂左右。以當此役。而自焚筆硯逃矣。因和左右江湖行一篇。盡抒悃愊。幸左右勿以詞觀而領其意可也。</text>
<title>勿關堂歌。爲李丈 重基 作。</title>,<text>全城丈人眼如虎。五十之年鬢全素。自言胸中常坦蕩。看人戚嗟徒辛苦。此翁伯仲世曾驚。王謝堂前挺玉樹。驊騮擧足中道蹶。陸海風波不可渡。歸來自酌砥柱湍。堂在砥山東溪上故云 漱盡東華三斗酸。初從漢浦學忘機。旋築溪堂額勿關。勿關之名由向平。男婚女嫁累已輕。世間損益早自悟。室中勃谿何足營。大兒詩書不離膝。小兒冠佩趨承明。公旣不學陶朱父子更老饕。三致千金空自勞。又不學太中大夫誇宴喜美人駿馬煩兒曹。有酒卽醑無卽沽。朝晡一盂隨所遭。兒呼進盥睡方晏。客來對局衣始擐。人生此是眞解脫。何必無身乃無患。鴉山道人衆所棄。布襪靑鞋久已辦。誓將從公五岳遊。乘凌瀛島窮滄洲。及公未耋還東溪。摩挲銅狄咸陽秋。應尋亭壁撿此詩。分付諸郞好護持。</text>
<title>次韻。謝曹子實，洪一初見訪。本三首。二首入前集。</title>,<text>忽枉詩人駕。山居正寂寥。呼童掃秋葉。隔屋問村醪。月彩松間靜。蘭香露下消。王孫遊不返。禽鳥亦求曹。</text>
<title>夕詠</title>,<text>一壑共豺虎。巖扉常早扃。高雲涼枕簟。缺月戀池亭。忽忽今非昔。時時醉未醒。無人存老馬。有感賦秋螢。</text>
<title>九日集南山</title>,<text>十日淋淋一日晴。孤村亂水繞柴荊。處世豈無重九厄。消愁合有兩三觥。煙莎藉席輕輕濕。露菊當尊箇箇明。京國近來多警急。莫因流落更傷情。</text>
<title>李舒川席上偶呈</title>,<text>候管移良月。名家聚德星。吟鞭還小徑。酒席復高亭。座接萊衣彩。杯傳阮眼靑。歲寒何以祝。籬菊王含馨。</text>
<title>冒雨宿川寧西村 時有衿川之行</title>,<text>夜到川寧西。山黑雨如注。不辨葦岸村。那問梨湖渡。林端閃砧火。一犬吠柴戶。千聲喚主人。反被主人怒。主人一何穩。行子一何苦。沈沈奧中煙。滴滴衣上露。急炊雜沙麋。麤呑攪腸肚。人生百年內。夷險固難數。近行猶酸辛。何況關塞路。雲衢已自卜。宿昔多窘步。故山一團茅。餘年可以度。</text>
<title>鷄爲狐貍所竊。村遠不聞鷄。曉枕偶吟。</title>,<text>塒鷄盡被狐貍竊。氷厚兼無咽絶聲。一夜山房添寂寞。臥看霜月照窓明。</text>
<title>曉雪偶吟 本二首。一首入前集。</title>,<text>凍水鳴何細。深宵靜不風。忽聞山木響。知是雪花濛。卷幔窓全白。開爐火失紅。會看晴旭動。千嶂玉朧朧。</text>
<title>疊鶉字。謝二李見和。</title>,<text>眞仙非外境。放跡卽閑人。幸有同心子。能令四座春。生涯堪友鹿。居止似巢鶉。爲報名途客。誰如二仲隣。</text>
<title>松都書感 癸亥</title>,<text>故國何須弔。曾遊又七齡。鬢添前度白。山作舊時靑。寂寞埋眞氣。喧闐閱使星。芳蘭那可惜。萬里一流萍。余曾遊滿月臺。見其蕪沒。有詩云。摠爲孤蘭埋衆草。金與行處不分明云云。○時以孟推官留住。故使客多聚。</text>
<title>劍水道中</title>,<text>候館誰名劍。前溪瑩似鋒。迎人山欲出。入眼霧還濃。客路連三月。家書阻一封。衰年未敢料。變化有蛟龍。</text>
<title>淸明日。與贊畫使李公 時發。 携一鶴遊山東松麓。適野僧來謁。公曰。此非軍中景也。命植賦詩。</title>,<text>松木瑟颯擁譙樓。寒食東風淡似秋。僧罷午齋尋寂寞。鶴隨徐步繞深幽。初疑洞府無人到。誰會旌旄向此遊。聞道胡塵猶近塞。一杯那易浣邊愁。</text>
<title>中和府。次元帥柳川韓公示韻。</title>,<text>幕府聯翩集。郵程絡繹行。驅馳雖世務。會合亦人情。得酒堪呼伯。無錢可喚兄。天涯瞻德宇。莫惜細傾觥。</text>
<title>永柔館宿偶吟</title>,<text>少能知戒老知尤。一寸禪心萬念休。惟有淸溪端正月。夜深和夢在西樓。在一作到</text>
<title>廣川上。遇三陟黃使君赴任之行。走筆爲贐。</title>,<text>白谷幽人境。丹溪小洞天。家居俱不俗。宦累奈相牽。却羨珠城勝。偏慙粉署姸。東川數杯酒。去住亦隨緣。黃居豐基之丹溪。山水甚奧。</text>
<title>雨夜。送德餘歸省忠州。大人爲牧。弟百亨爲察訪于其邑。</title>,<text>風雨東齋夜。留連酒易醒。癡應了官事。狂亦任臺評。白日中原館。淸秋古驛亭。萊衣與姜被。萬事付沈冥。鄭以試官事。被憲駁故云。</text>
<title>省墓向砥山。午憩平丘驛。</title>,<text>小憩郵亭午。前塗尙覺賖。玄雲低欲雨。白水迥無波。滿目勞生事。忘懷着處家。官童報炊熟。一夢下南柯。</text>
<title>李子淵 溟。 以黃海監司被誣。詣理得釋。旋陞全羅監司以出。余先莊在古阜。卽公所按也。詩以托之。</title>,<text>牘背疑初釋。棠陰望轉尊。西南俱劇部。夷險摠殊恩。惠澤偏圬戶。威聲壯國門。無勞屬邑子。髫白擧欣欣。</text>
<title>李子時之出按嶺南。約就湖堂爲別。會公故不果。追此爲謝。甲子</title>,<text>征西槍壘粟如京。籌筆爭看幕下生。校尉封侯安足伍。按臣增秩此爲榮。褰帷想見蠻兒喜。攪轡遙知洛瀆淸。已失仙舟追送約。一堆朱墨減詩情。</text>
<title>謝光牧趙怡叔寄扇。仍申長句。</title>,<text>湘筠發籟松墮膩。紙背透見龍蛇字。開書覽物獨歎息。爲謝美人珍重意。憶昨雷雨振泥蟠。公亦束帶來金門。密論時承宣室問。危衷不識漢相尊。男兒軒冕付上苴。金帶去作專城居。高吟舊刻堂上燭。別酒仍摻郭南裾。休翁已歿岳翁幽。天地雖寬吾輩隘。文星合在太微側。落落胡爲伴南極。君不見無等山頭片石橫。天陰欲雨時一鳴。莫欺埋沒秋蓬中。猶令夜壑吐晴虹。</text>
<title>送成德甫 俊耇 之任宣川</title>,<text>一日槐南夢。三遷澤畔吟。天恩湯網解。人事翟門箴。重鎭仍廷薦。多才豈陸沈。龍泉新斲鍔。待抉虜氛陰。</text>
<title>送回答副使姜任甫 弘重 赴日本</title>,<text>水陸四千里。朝朝指日輪。風雲隨畫鷁。冠冕照文身。異俗猶王化。淸標自使臣。莫愁鯨作橫。應識鳳含綸。</text>
<title>宋員外永叔 邦祚 內室挽詞</title>,<text>而來悼宋老。不及見淸時。又哭夫人歿。偏增我友思。虀鹽甘散宂。氷檗付孤羈。百世傳雙美。誰題婦德碑。</text>
<title>送趙參判 存性 出按關東 時余忝憲副。論存性耆老不宜按察。上不許。</title>,<text>臺評繾綣惜耆英。宵旰分憂重此行。王事敢辭原隰苦。道緣應覺組珪輕。鼇峯蜃市褰帷過。玉蕊丹砂問俗幷。句㴜銅章行欲借。買臣今亦厭承明。</text>
<title>送魯直赴任長淵</title>,<text>落日在蓬根。寒氷逗短轅。歡遊曾共被。別語重開尊。下邑淸朝選。危蹤聖主恩。唯應霜雪操。不作雨雲翻。</text>
<title>除夜書事</title>,<text>今宵又算一年除。四十知非愧衛蘧。七命徙官皆曠職。兩坊遷宅亦僑居。煙和白谷挑新。氷解驪江賣凍魚。歸夢五更纔了了。却聞衙鼓理朝裾。</text>
<title>八日。與德餘，道章，子久，韓振甫 興一。 遊劉老人枕流臺。賞盆梅。李尙古，嚴敬夫，洪勉叔 茂績 兄弟繼至。酒後次劉老人韻。乙丑</title>,<text>久識幽人宅。新遊自鳳池。春氷留石竇。初月漏松枝。病裏還思友。酣餘且覓詩。他年記勝事。酒熟落梅時。</text>
<title>雨中。招李畫師信欽。聚米盤中。指示東溪八景。仍求八屛。</title>,<text>伏波聚米爲山谷。炎漢奇功在隴西。老去書帷無一事。屛風八疊示東溪。</text>
<title>題名彥僧軸次韻</title>,<text>朝來爽氣在西峯。細雨淸暉翳復空。俗客在門麾且去。匡床方對一禪翁。</text>
<title>憶舊遊。奉寄松禾韓明府。</title>,<text>宴息齋中飮。居然五過春。君今疲簿領。我亦倦絲綸。聖際俱新渥。衰年各老親。有懷難永訣。溪壑豈深嗔。</text>
<title>寒食日修先墓</title>,<text>松檟離離逕就蕪。石泉鳴處舊堂孤。緋衣幸屬風雲慶。寒食偏驚雨露濡。朽壤每年容竄鼠。荒原落日怨棲烏。生耕死葬當年志。乾沒如今負薄軀。</text>
<title>春雨</title>,<text>春雨夜連朝。杏花紅已白。棠梨開最晩。雪片正堪摘。依微堤畔柳。歷亂隴上麥。吾亦感物華。俛仰成宿昔。四十一年非。草草飛梭擲。得酒借顏色。能復幾時赤。那將兩軟脚。去踏紅塵陌。功名等逆旅。於己百無益。一棹弄滄海。從此可遠適。</text>
<title>自驪江舟行一日至漢江。翌日。登讀書堂小樓。少睡得五絶句。二首入前集。一首見刪。</title>,<text>龍公應妬滿城紅。三日江間大雨風。綠浪靑林無限意。又輸詩格十分中。梨花經雨雪毰堆。落景層陰掩復開。暫借書樓尋午夢。不知山外有奔雷。</text>
<title>奉和院長金公 尙憲 重午受賜用杜詩韻</title>,<text>內醞隨珍箑。中書拜寵榮。頒從重五貴。未覺十千輕。碧節含颸爽。銀壺瀉露淸。陽春難屬和。感激只衷情。</text>
<title>送姜復而 碩期 從事赴關西</title>,<text>春盡西行景復佳。落花晴路亂鶯喈。褰篷浿岸潮迎艦。走馬生陽柳拂街。此地向來多浪跡。故人今去足離懷。白頭靑瑣惟昏睡。頓覺風流宿昔乖。</text>
<title>省中移菊二首。奉呈院中諸先生求敎。</title>,<text>省塢舊無菊。茲晨得雨移。未堪三夜直。猶待九秋期。物色分蘭苑。馨香近王墀。劉郞他日面。應記手栽時。二沃葉尋常見。秋花故自超。未須評色品。各已耐霜飆。松勁嫌無艶。梅芬惜易凋。陶園夙賞在。濁酒會相澆。</text>
<title>松京道中。送沈德用奉使西京五絶。</title>,<text>金碧樓臺照水鄕。畫舡簫鼓送斜陽。老來欲結香山社。回首名區夢一場。生陽柳色浿江松。從古遊人興盡濃。花月滿城曾宿處。永明西閣聽僧鍾。僕曾過箕城。齋宿永明寺故云。浿路繁華非昔時。八年兵甲盡瘡痍。丁寧戍客饒鄕夢。莫放紅樓玉笛吹。書生袖裏劍生霓。千里王程躍駃騠。試陟箕城西北望。大明天地虜氛迷。千里纔同兩日程。松京從此限箕京。少年勳業高麟閣。莫遣靑樓勒姓名。</text>
<title>送崔學士出守光山縣 二首○光州降號光山。猶爲都護鎭。方籍兵丁。</title>,<text>各有循陔志。俱叨侍禁榮。三章吾未退。百里子先行。降縣仍同牧。休民更籍兵。深知京兆笑。亦在撫瘝惸。二湖外千家邑。風煙處處村。歌鍾多巨室。花竹總名園。醉過林東野。眠同愼正言。平生倦遊處。送子一傷魂。</text>
<title>梅岳山人曹君友仁汝益。文雅士也。失祿家居嶺南。聞其歿。詩以誄之。君嘗爲余作澤堂記。故篇末云。</title>,<text>童時文律許周旋。最憶從軍北海年。衛霍何門容傲骨。江湖滿地足吟肩。人間四壁留虛白。歿後千言付太玄。欲奠生蒭雲嶠永。晴窓淚染澤堂篇。</text>
<title>戲贈李直夫學士以體府從事西行 二絶</title>,<text>一疏願乘西塞障。雙鞬仍屬上公招。秋風鐵馬從軍興。靑瑣寥寥送舊僚。八月霜風卷塞楡。靑油白面擁前驅。氷銜五十九箇字。試問單于怖也無。朝中堂下官中。直夫兼帶獨多。至五十九字。</text>
<title>次子時示韻</title>,<text>岧嶤華省接雲臺。襆被通宵漏箭催。院菊向芳秋露重。宮溝收漲曉泉哀。鵷鸞跡忝終何補。鷗鷺盟深苦未回。十載田園曾抱拙。久知支廈要良材。</text>
<title>復和前韻。兼奉吳春坊 竱 睦翰林 性善。</title>,<text>漁樵蹤跡狎仙臺。坐閱黃鷄白日催。秋興已隨梁燕逝。夜吟空弔砌蛩哀。銅樓石室連高邃。綵筆瑤編鬪往回。襪線自知慙衮繡。淸朝詞苑重掄材。</text>
<title>挽崔戶曹 暭</title>,<text>一代初恢運。群材略用長。猶聞盤錯器。暫試度支郞。白簡身名枉。文園肺疾妨。故山歸櫬處。秋色老隣莊。</text>
<title>詠省壁畫</title>,<text>黃驪浦東村逕微。鴉谷堂前松作扉。江城岳寺每孤往。樵叟牧兒同夜歸。三年學士葫蘆樣。初服山人薜荔衣。畫堂粉壁依俙處。巖巒猶是人去稀。</text>
<title>送李注書 士祥 赴北幕</title>,<text>陰山千騎憶從戎。橫槊題詩氣吐虹。際海峯巒秋已雪。壓城樓閣晝恒風。勳名未到幢麾底。形勝空存夢想中。香省此時君又去。十年陳迹一飛鴻。</text>
<title>重題塢菊</title>,<text>首夏看移植。淸秋滿塢香。謬恩空積日。貞操自凌霜。但愛新姿逸。休聯舊韻強。東籬眞物色。寂歷過重陽。</text>
<title>送高君涉 傅川 爲養之任興陽</title>,<text>臺廳風采揖崔嵬。鳳掖薇垣咫尺開。不爲老親那此別。卽今小縣更須才。魚蝦港口回官舶。橘竹林中勸客杯。江海舊遊曾不俗。白頭岐路此低徊。</text>
<title>送宗叔李汝復赴鍾城鎭</title>,<text>愁州關險壓銅鞮。頗牧今聞出紫閨。大漠東南江入海。高城西北路爲梯。軍筵夜按琵琶曲。獵騎朝披叱撥蹄。白首詞垣眞潦倒。壯遊陳迹夢中迷。</text>
<title>挽黃進士 有詹</title>,<text>甘陵南北謾相譏。蜀朔呶呶果是非。玉樹芝蘭眞有種。南箕貝錦自多機。名標大學千方履。身作窮鄕一布衣。關嶺接天雲雪暮。小詩聊餞旅魂歸。</text>
<title>送李晉哲出守瓮津 丙寅</title>,<text>瑤墀同着侍臣冠。珥筆英標迥獨看。豈是上天偏雨露。等閑平地有波瀾。菰蘆下邑移官僻。煙雨西溟騁望寬。不覺臨岐俱涕淚。故山猿鳥久盟寒。</text>
<title>挽李判書 時發</title>,<text>靑春金榜卽騫騰。三卜登壇古罕稱。八座身名高北斗。兼材文武際中興。軍民屬望時方泰。籌畫勞神病遽乘。從此家人祀黃石。精靈慘澹鎖丘陵。</text>
<title>宿澤堂書事</title>,<text>銓部今春又避賢。東歸快若箭離弦。翟門賓客今誰是。陶逕松筠故宛然。菜白新挑調糝滑。松明細爇照書姸。紅埃紫闥二年事。一夢風波過海舡。</text>
<title>大元帥張公 晩 之出師也。上親送之西郊。授以尙方劍。爲推轂禮。甚盛典也。公卽樹勘難大勳。朝中士大夫追爲歌詩。以侈其事。公以 植 晩叨體幕。命續貂其後。</title>,<text>千乘萬騎傾都出。爭覩君王推轂儀。崢嶸北極風雲氣。整肅三軍熊豹姿。錦幕高張天欲低。旌旗矗地披虹霓。鉤陳玄武擁後先。玉鉞翠葆分東西。當前靺韋跗注光。燕頷虎頭鬚眉蒼。高平合在車右驂。子房已受圮下方。早知禁中出頗牧。豈憂塞上空金湯。昨者漢運始反正。何等胡雛尙干命。張公拜跪至尊起。一閫之外將軍令。煌煌內府周宋鐔。此日君王親授柄。翻鋩立變斗牛精。攬環高懸日月明。群工在列色爲動。副將以下心無生。招搖直指攙搶落。列鈌先驅氛祲淸。社脤廟醮古禮耳。斯道於今久已矣。但聞弄印呼小兒。誰許開營揖天子。神明百代中興主。文武當朝第一人。無論此劍且三尺。指揮已無胡羯塵。賊臣惡子腰領盡。外捍內戢期彌綸。榮光殊錫合典則。後豈無繼前無倫。酸儒愧忝油幢客。安得▣詩能却賊。未容揚雄麟閣頌。直期班掾燕山勒。千秋盛業歌君臣。留與史家光簡策。</text>
<title>送羅察訪宜之 宜素 還驛</title>,<text>鐵嶺疑無路。桑溟詎有涯。山川行處險。榮辱世間多。自乏燕臺賞。徒聞郢客歌。元龍湖海氣。那更問田家。</text>
<title>奉贈洪令宰景時 二首</title>,<text>鳥嶺通南極。龍宮接永嘉。宓琴今臥理。萊服昔同過。往迹隨漂梗。餘生廢蓼莪。傷心驛邊水。東逝絶回波。二桃杏開何晩。芝蘭挺最先。休文名未籍。公幹疾何纏。一宦今逾嶺。孤愁又八篇。向來山水韻。一遇伯牙絃。</text>
<title>高陽道中</title>,<text>韶光不在早。四月花更好。花也亦有情。送我畿西道。畿西向關西。陵陸紛浩浩。雜花亦可悅。奇花合幽討。香飄瓜蔓水。色緞蘼蕪草。憶昔少壯時。逢花每醉倒。那知鞍馬間。離思催人老。</text>
<title>蔥秀山</title>,<text>泉潨滴瀝散幽竇。花木離披接上岑。乍隔路塵疑洞府。陡回暄景作秋陰。時當差晩便蒙翳。境或稍深難討尋。千里長程一快意。坐看山月到溪心。</text>
<title>宿齊安館。奉懷洪峽纍叔。二首。</title>,<text>梨花庭院雨霏微。綺席曾驚綵筆揮。冤氣總知神物是。古聲終覺善聽非。黃岡四月重回首。洪峽千峯獨掩扉。賈誼未應憂鵩鳥。吾人相憶自霑衣。幕府當年謬擧親。關河同候漢槎賓。朱絃白雪元同調。綠水紅蓮豈異倫。世故須臾如變劫。客程迢遰又經春。無人更討風流事。獨宿西軒月彩新。</text>
<title>十六夜。與李校理。乘小舟沿泝而歸。許庶尹追至。</title>,<text>城鴉初定漏聲稀。燈火家家已掩扉。暫借小舟乘月去。少留中渚順潮歸。滄波隱映仙人闕。錦石參差織女機。莫是漢濱捐佩會。侍臣衣袂墮蘭菲。</text>
<title>菡萏亭偶吟</title>,<text>荷葉牽風點小塘。落花庭院裊餘香。霄醒未解朝曦上。臥看雕梁漾水光。</text>
<title>次坡州朴使君示韻。使君於岳叔爲異姓再從兄弟。詩爲其在謫而作也。</title>,<text>鸞凰豈合久風塵。一枕邯鄲萬事新。南阮驂騑還此路。左徒蘭蕙又今春。千秋自少憐才句。我輩常多失意人。爲謝坡山賢刺史。仲翔知己有門親。</text>
<title>津亭。送子善先行。</title>,<text>岐路還相送。杯觴未覺頻。休言暫時別。俱作異鄕人。日色猶含嶺。潮痕欲上津。篙工莫催發。前去是邊塵。</text>
<title>題百祥樓</title>,<text>香山南陸古安州。大旆開營本勝籌。城勢平臨七佛寺。江光倒映百祥樓。風塵未盡狂胡運。樽酒能忘壯士憂。欲問隋唐征戰事。乙支祠下水空流。</text>
<title>渡澄心江。用東岳韻。</title>,<text>縣塢炊煙起。臨流喚小舠。桑麻知壤沃。兵馬屬民勞。絶塞行將遍。何人臥獨高。靑靑堤草色。十里迓征袍。</text>
<title>鶴谷洪學士。以迎慰使。在寧邊兵營。見和余黃崗韻。且招余同寓。時余已向龜城。不得迂轡。復疊韻以謝。二首。時兵使南以興好待賓。洪以副學充儐到此。被南眷留。南因洪請余。余以近聲色之嫌故不赴。</title>,<text>病就羸驂力更微。長途五月汗頻揮。深知下榻情彌重。只恐回車計亦非。戎幕最賢容藝苑。南宮雖忝近鼇扉。仙區可躡終難住。共是滄洲未拂衣。處處逢迎寡與親。煩公停館却呼賓。應緣雅量容疏放。豈以微蹤辱等倫。西塞驛程纔計日。東臺物色已抛春。淸篇觸手笙簧發。不但金篦刮目新。</text>
<title>次韻贈權學官遠遊</title>,<text>關塞相逢豈偶然。識君名姓已多年。文工早擬收科甲。官冷今無乞酒錢。儐幕一時供札翰。驛程千里管風煙。良宵竝枕邀華月。却勝襄陽伴直眠。</text>
<title>奉呈問安使宋公 駿</title>,<text>先朝學士幾人存。尙識當時老壯元。過客邯鄲初罷夢。逐臣湘浦復招魂。衣冠潦倒還京闕。軒蓋聯翩集塞門。半百悲懽榮辱事。一床風雨坐黃昏。</text>
<title>奉次巡使尹次野 暄 相公示韻</title>,<text>雲物凄淸雨點齊。海天斜照亂山低。盤渦鷗鷺翩翩下。深樹鸝鶊恰恰啼。身世豈堪常道路。生涯終擬在田畦。何時獨駕柴車去。破屋荒園峽澗西。</text>
<title>初六日又題 此上。有端午容舍書懷詩。入前集。</title>,<text>馹路行將盡。星槎候不來。邊聲方警急。明發亦儃徊。北闕祥雲迥。高堂短景催。無端動羈恨。城角落殘梅。</text>
<title>登凌漢城。偶吟三絶句。</title>,<text>凌漢城頭百尺臺。天風挾我上崔嵬。暮年猶有桑蓬志。觀取山河表裏回。憑高回首白雲間。極目滄溟萬點山。家在漢南歸日晩。夕陽何處客帆還。浿外繁華非昔時。遼陽形勝入荒夷。東歸匹馬新安道。惟見山城卓戍旗。</text>
<title>偶書 時以罷榜之論。避煩休官。</title>,<text>人言到耳休輕聽。世事經心莫浪憂。從此便尋安樂法。著衣啖飯度春秋。</text>
<title>題內騎省畫版</title>,<text>登山不必靈鷲寺。選勝不必黃鶴樓。唯有驪江三百里。荻花秋浪可歸舟。</text>
<title>席上。文川新守閔仁信携榼至。仁佶許筠徒也。筠之誅也。仁佶發其端。雖功在國家。而意亦有不安者。語次索詩。爲贐。</title>,<text>秋思正憀慓。邂逅臨一場。咸關已千里。別日又重陽。世事鬢俱雪。人寰海幾桑。贈行無長物。聊折菊花香。</text>
<title>次許司藝 樀 見贈</title>,<text>抱病官從遞。投閑力尙支。更無人疑戶。猶是菊依籬。世味酸甜飽。詩家得失知。誰如許司藝。同趣又同時。</text>
<title>直夜</title>,<text>畫省官猶貴。淸秋意甚長。枯荷依淺沼。衰柳帶斜陽。歲晩虛叨寵。才微只做狂。平生八字象。好在砥山堂。</text>
<title>送族兄李斯文 惟一 宰蔚珍 珍縣別號仙槎。俗傳張博望嘗泊此海岸而去。</title>,<text>養親爲至樂。離俗是仙鄕。此去蔚珍守。合盛群玉堂。王桃海可摘。蘇橘井應嘗。直是乘槎客。于今不姓張。</text>
<title>故趙參判 仁得 夫人挽</title>,<text>先輩風流遠。夫人壼德全。似緣惸獨甚。猶得耋期然。有慶孫如子。微痾化似仙。人間寧久樂。親黨已黃泉。</text>
<title>奉呈丁使君 好善 行軒</title>,<text>明月新安館。猶能一夜談。那知共城闕。却阻送官驂。節物重陽後。風煙大嶺南。淸時五馬貴。莫恨曠朝參。</text>
<title>送崔季昇睍出按關東 時行戶牌法</title>,<text>一間蝸室病昏昏。滿壁塵埃幼稚喧。聞說江原按廉使。明朝飮餞國東門。金剛鏡浦靈仙宅。雉岳牛頭隱遁村。願趁新春編戶統。濁醪山茗候華軒。</text>
<title>送洪景澤 霶 之任淸風 景澤新中重試科</title>,<text>淸風仙尉問何如。一棹秋江泝碧虛。潭月日高珠閣影。洞雲應護石床居。奇才再試初占鵠。逸軌難追已佩魚。不是尋常句漏令。會看雙舃引天除。</text>
<title>送李子時左官林川 二首○本五首。三首入前集。</title>,<text>或自疑封事。非緣許丐閑。否臧雖定見。榮辱每相關。畫戟蘇州寢。晴窓謝眺山。銀臺昨夜月。碧落向人間。二賴彼饒瞻眺。知君富札翰。魚蝦瀕海足。粳稻占陂寬。霸氣扶蘇古。秋波泗泚寒。郵筒披秀句。可獨喜平安。</text>
<title>兵亂後。乞暇歸省東谷。舟發漢江上峽。有感四絶。丁卯</title>,<text>初陪鶴駕向南州。旌旆依依此水頭。今日回朝無一事。白鷗淸浪進歸舟。梧翁廢宅廣陵津。呂子小亭雲浦濱。獻納至今論底事。囊書不復見風塵。李判書時發號碧梧。呂子久今官獻納。疏菴四壁遺墟在。灘老三間萬卷餘。天上豈知人世變。鳳池非復故溪魚。茂叔德餘赤壁千秋復縱舟。淸心六月共登樓。早知行世徒爲耳。只合終身水上遊。楊灘壬戌泛月。淸心辛酉避暑。今皆陳迹。當時號我輩爲水上七人。有欲構成黨禍者矣。</text>
<title>兵後。泝江向東峽。舟中作。</title>,<text>吾行又被逆風欺。舴艋三朝泝漢涯。囊橐縱空猶有劍。江山雖美不宜詩。濕雲含雨昏如夢。暗水穿汀咽似悲。東指鴉村餘百里。亂峯何許是茅茨。</text>
<title>宿子實草堂</title>,<text>篠簜初抽筍。玫瑰已落花。虛亭宜水月。高枕有漁歌。舊迹尋常見。時憂一半加。桃源那易就。簪紱各蹉跎。</text>
<title>謁沂川祠。見金察訪兄弟。小飮槎亭。察訪索一詠。走筆留此。</title>,<text>每到槎亭上。從君一醉還。數杯仍此地。浮世有餘酸。關塞兵猶動。江湖道又艱。昔賢雖已遠。終是仰高山。</text>
<title>宿呂子久江村</title>,<text>平生呂獻納。舊築白雲亭。水月虛簷牖。松風颯井陘。寵榮叨共荷。艱阻飽同經。一曲滄浪唱。今宵獨自聽。</text>
<title>九日寄石谷友人</title>,<text>登高無意把深杯。人世偏驚九九回。與問石村籬下菊。早霜能得幾枝開。</text>
<title>初拜忠州作</title>,<text>一壑松楸偃蹇身。佩銅聊欲慰慈親。州名有義民須厚。地勢無偏道亦均。白傅泝江詩意苦。敬輿遷峽肘方新。何如放迹紆殊渥。甘旨萱堂祝萬春。</text>
<title>將赴忠牧。聞關東逆變。被旨促赴任所。漢江舟中作。二首。</title>,<text>使檄催行色。官程冒曉寒。風回衫浥雪。水咽棹經灘。天地多奸賊。衣冠鮮適歡。湖堂舊祖道。小吏獨來看。二關海三千里。龍蛇百六災。腥塵纔汛滌。逆節又胚胎。仁聖終難敵。憂虞亦有開。孤臣北望眼。雲裏是蓬萊。</text>
<title>初到忠州偶題</title>,<text>忠州峽內似東川。四十專城亦偶然。彭澤去家仍百里。樂天栽木可三年。湖山古迹多名勝。嶺陸通衢控市廛。只爲時危將老母。使君無興醉華筵。</text>
<title>遣遇近體 二首</title>,<text>用則斯行捨則藏。古人茲理視尋常。如何此日艱危際。每覺吾生進退妨。金馬玉堂眞忝竊。銅章墨綬太踉蹌。白鷗滅沒煙波闊。應笑鸞凰竄棘芒。兩赴東堂一見收。利名從此便成尤。詞垣講幄常求外。諫省銓司數告休。太守亦知糊口好。老人重覺折腰羞。如何白谷驪江岸。三十年前不厭留。</text>
<title>寄挽高達谷，李忠義</title>,<text>十載靑山散馬蹄。村醪頻見野翁提。他年隣笛傷心處。落日寒氷古寺西。</text>
<title>正月五日。捕逆賊至山外村作。戊辰</title>,<text>五日斜川事。平生砥峽居。松林應自在。雪漲復何如。聖世憂災害。衰年畏簡書。誰爲歲時樂。白挺徧窮閭。</text>
<title>留別營將李廷臣 二首○余曾爲北評事。君守端川。今余守忠而君爲營將。故有兵民文武之句。</title>,<text>昔別是關塞。重逢亦鎭營。兵民雖異事。文武豈相輕。聚散尋常事。艱虞宿昔幷。何時解金甲。訪我峽中耕。二三尺匣中寶。六韜囊底奇。壯圖終廓落。衰歲尙驅馳。寇盜初平後。田園獨去時。將軍詎相識。只索五言詩。</text>
<title>題裵博士 尙益 村莊</title>,<text>天涯邂逅卽佳期。一雨留程未覺遲。平陸風波皆昨夢。故人情素有新詩。催歸谷鳥丁寧語。索笑簷梅的皪披。明發更添羈思苦。海山深處路多岐。</text>
<title>春夢</title>,<text>春夢亂無緖。春宵俄已晨。紛紜憂喜事。恍惚往來身。幻境誰能了。浮生亦匪眞。一筇東海路。千騎去年人。</text>
<title>角山驛感舊 先君有遺愛於此。路驛人有認者曰。驪州上典郞君也。</title>,<text>料峭東風寒食天。靑山駐馬意凄然。郵童見我纔能認。二十年前舊執鞭。</text>
<title>道中寒食</title>,<text>鼎鼎光陰逝。悠悠嶺海征。今朝過寒食。昨夜夢先塋。酒許孺人奠。香應稚子擎。他鄕有弟妹。流落各傷情。</text>
<title>離物嶺</title>,<text>峴名離物勢逾尊。石棧凌空衆壑奔。近海地暄花早發。傍溪林茂雀爭喧。魚鹽轉利多逢客。樵牧成蹊別有村。物外詎能無一事。但辭塵境卽仙源。</text>
<title>思歸</title>,<text>柳芽初動別鄕關。開盡桃花尙未還。滄海已窮千里路。白雲回望萬重山。燈前夜雨愁多緖。鏡裏秋霜鬢已斑。名利向來眞汩滑。遠遊今亦負安閉。</text>
<title>遊書院廢基卜居。仍視新渠。</title>,<text>終日桃花岸。岸回登石臺。古松多白甲。危壁半靑苔。近海時魚美。防川舊洫開。茅堂倘就築。絃誦亦從來。</text>
<title>謝安東判官沈天挺寄問</title>,<text>書來問我過宣城。回首郵驂一日程。南去北來身自老。鶯啼花落句還成。浮生在世常多事。久客逢人各有情。五岳眞遊俱不遂。閑行未必勝官行。</text>
<title>寄送進賀使閔士尙參判海航之行 幷後序</title>,<text>偏荒謾說中原大。短世空思萬古長。岳瀆山川區表裏。皇王帝伯跡興亡。君今壯觀資英略。誰復端憂守下鄕。正屬謳歌歸啓日。燕臺應覩俊雄翔。僕嘗病東人纔讀史策數卷。便開口談當世之務。喟然自以賈陸復出也。而殊不覺大小遠近古今之別不啻相千萬也。則以之騁一時決策。豈不迂繆而失據哉。吾友閔公士尙。以材略進。聲望臨一時。余嘗叩其所存。其於前史治亂得失之迹。蓋瞭然矣。然余退而省其注措施爲之間。雖有所不泥。而亦有所不背。能以大證小以遠參近者也。噫。非圓機達變之士。其孰能與於此。然公旣未嘗自言。而余亦不敢爲公言。又不欲爲不知者道也。臥病寒鄕。無復世念。適聞公有上國之行。當航勃碣。驂齊魯之郊。北上皇京。斜瞰中原之境。必能按故實增考據。有以資吾知而畜吾學。殆必優於耳剽而意揣者矣。余雖鈍滯。嘗辱公一言之知。敢不刮目以須。旣矢于詩。復行其說。</text>
<title>寄送韓參判仲安 汝稷 進賀朝天 二首</title>,<text>首夏無淫雨。陽侯戒遠津。風濤行自息。水怪見應馴。四海興衰日。中原有聖人。平生忠信力。好去謁楓宸。獨臥空山迥。遙聞駕海行。賢勞何足歎。契闊最關情。羈靮趨江島。兵戈會錦城。誰能忘在莒。白首歲寒盟。</text>
<title>志事</title>,<text>百謗叢中一病身。溪山隨處可藏眞。食簞屢空寧嫌糲。衣桁長閑且擁鶉。逋役廏奴偸馬去。索租衙吏打門嗔。澤風大象今猶昔。滿壑雲煙摠是春。</text>
<title>次韻謝崔子謙 鳴吉 巡察</title>,<text>文園誰問病相如。百里音書意未疏。三輔封疆瞻使節。兩都關鑰拱宸居。江湖亦有憂兼樂。險阻終期子與余。願見隨車甘雨至。分山不用伴耕鉏。</text>
<title>偶書</title>,<text>春夏連秋旱。秋分已降霜。百年初此沴。一國奈偏殃。室有嗷嗷泣。田皆滌滌荒。虛聞哀痛敎。賑策本無長。</text>
<title>獨坐澤堂。索壺瀝小啜。偶披習齋集。用其秋雨獨酌韻。</title>,<text>十日淸霜萬卉殘。午暄纔得燠初寒。呼兒索酒醺飢足。展卷賡詩顧影單。山菊盡開重九近。草蟲相近一床安。西州數月邊機息。白首孤愁恁地寬。</text>
<title>寄鬱巖僧惠宗 二絶</title>,<text>兩部粽鞋寄我來。淸秋須向鬱巖回。虎灘水落棠沙闊。不怕緣崖步步苔。荒秋無米乞山僧。荏子分將只四升。待我上房飜貝葉。石缸終曉點油燈。</text>
<title>山田種粟。爲群猪所食。聊以自嘲。</title>,<text>短策曾陳元帥府。長纓思繫老酋頭。尺鋒也未驅田彘。坐使山妻哭失秋。</text>
<title>嚴桐叟挽</title>,<text>一夢風塵際。經年闕寄書。存亡遽如許。夷險久相於。柏府空新豸。桐江但舊魚。唯應癸丑事。方與汗靑初。</text>
<title>寄嶺南洪按察 霶○二首</title>,<text>王事休言老未休。一年能辦兩奇遊。回槎渤海三千里。攬轡新羅七十州。才力要從艱險熟。錯盤方識剸裁優。白頭素祿羞匏繫。可獨城南送別愁。山南按節自先臣。福地分符晩爲親。積笏一床今玉樹。缺二字 千里復朱輪。絃歌嶺俗風猶遠。觴豆湖亭迹已陳。賓榻舊叨聯父子。廿年存沒共酸辛。</text>
<title>李侍直 尙質 妻鄭氏挽</title>,<text>北海承家誡。東床得壻佳。眞成兩美合。應誓百年偕。繡褓纔携幼。丹旌遽殯階。呱呱非解哭。潘令自傷懷。</text>
<title>寄呈東萊柳使君</title>,<text>西關方宿師。川谷尙塡骴。南倭舊則梗。勢與驕胡異。苗頑未易格。漢貨猶可餌。綢繆備陰雨。弛張在能事。萊山寔要衝。柳侯實國器。向時數人物。文翰待所致。低徊法從班。回斡亦造次。驅車太行晩。骨出見眞驥。男兒旣屬鞬。寧更覷文字。新恩復峻秩。緋服映鋈轡。懸旌爽氣奔。掛劍長鯨避。士生要世用。艱險安足忌。我衰轉疲劣。浮榮常內愧。自從夢還錦。已謝絲綸地。兀兀百不能。春風北窓睡。賢愚有定分。勞逸差可議。閑鷗余將狎。跕鳶君所視。或念少游言。何爽班生志。</text>
<title>送趙善述 緯韓 赴善山</title>,<text>浮生何處息塵機。笑領銀章計未非。白壁令人生暗忌。靑雲有路每斜飛。雪消淸洛抽鮮白。春入金烏薦蕨肥。京國衣冠亦憔悴。不應回首羨金扉。</text>
<title>澤堂對雪</title>,<text>雲月含淸質。氷溪斂細潺。平明開小牖。大雪滿空山。鳥雀愁無語。松杉硬不頑。長安斷消息。回夢紫宸班。</text>
<title>送李耳叔 後陽 員外自兵曹出扶安縣宰。時余方解兵曹堂上。歸省砥平。二首。己巳</title>,<text>古縣滄洲界。公堂碧海津。奇遊從弱歲。別恨動新春。谷寺觀耕到。林僧問俗親。翔鳧須暫往。早晩謁楓宸。騎省淸要地。吾參子亦郞。休官眞拙分。得縣是榮光。陸果隨業服。南烹進北堂。誰如東峽隱。菽水値年荒。</text>
<title>泊奉安驛前江</title>,<text>盛夏黃驪飮。初秋壬戌遊。風塵雙下涕。今古一東流。驛店山花晩。漁村水樹幽。向來吟望地。衰白艤孤舟。</text>
<title>送尹使君 暉 赴星州 二首</title>,<text>好去新安牧。爭瞻舊按廉。科條知幾在。政化認曾沾。美俗猶詞訟。全材奈米鹽。唯應水部興。二月趁梅簷。二故國三槐老。悲風大樹秋。逢公感存沒。領邑見沈浮。種秫饒陶畝。看出敞謝樓。京師政多事。回首得無憂。伯海昌就第。季觀察坐法故云。</text>
<title>除夜</title>,<text>羲輪舒馭任摧頹。不覺今宵漏箭催。萬事已添頭上雪。一尊聊起鼻中雷。身同舊曆宜先退。心似寒燈漸欲灰。但願天時符泰卦。東江早放客帆回。</text>
<title>東城。夜別德用之原州任。曉漏還省途中。口占却寄。己巳</title>,<text>醉別如常日。醒來倍黯然。城樓低落月。宮樹羃浮煙。短漏催呼箭。羸驂倦費鞭。離心兼客恨。回首泝江舡。</text>
<title>寄寧越金太守 守玄</title>,<text>門外陌塵冥。窓間困睡醒。遙知金太守。高臥錦江亭。綠浪平官渡。飛花滿訟庭。眞兼吏隱趣。公館卽雲扃。</text>
<title>洪澤芳 霙 家。遇權子淨 澳 小飮。權誦其江舍新題睦湯卿韻。走筆和之。</title>,<text>晩出中書掖。閑過廷尉門。偶逢堤縣友。來自廣陵村。細霂埋斜照。飛花過小軒。翛然塵事外。三客一匏尊。</text>
<title>敍事抒情。奉寄關西金方伯 時讓 節下。絶句十二首。</title>,<text>迢遰關西七十城。檀神箕敎舊昇平。天生浿水朝東海。地匝香山拱上京。纖歌屢接迎賓席。彩筆時看覽勝題。誰識練光曾宿客。二更孤枕怯荒鷄。玄牲歲祀崇仁殿。鐵馬宵嘶武烈祠。亂後臺隍知幾在。春來花鳥也應悲。龍灣士馬曾精銳。凌漢城墻亦險危。主將不知胡騎入。書生甘就賊臣纍。金帥少憨南帥胮。海興襟度自雍容。戎羶尙帶晴川水。殺氣猶纏乙密峯。和親失策無他策。廊廟休兵尙點兵。敝甲刓矛聯漢壘。靑綿白錦送胡營。官家借犢始春耕。戍客飛蒭給塞城。舊說箕都三萬戶。幾家新火作淸明。虜使初回漢使來。羽書纔斷喝書催。何人袖縮芙蓉鍔。萬里頑雲鬱不開。二品新銜三察使。獅蠻寶帶虎牙旗。太阿新試盤根地。看取男兒一着奇。鄒枚法從未爲多。管晏功名自許過。商略一心千載事。古人今日合如何。溫室省中誰問木。玄都觀裏舊看花。遙知新息南征幕。臥念平生下澤車。憶昔論文鞍馬前。當時壯髮已華顚。幅巾鞶帶西郊路。何日徯公奏凱旋。</text>
<title>送羅夢齎試士永興府 二首</title>,<text>氈車甲馬路駸駸。戍客聯翩向隴陰。誰似玉堂羅學士。手持天札試靑衿。荷風柳月鎖池亭。形勝曾聞入御屛。物色分留知幾許。舊題應記老夫經。</text>
<title>送忠淸水使宋子眞 英望</title>,<text>仕不必執金吾。遊不必天台嶽。願作公淸水軍將。高臥永保亭一角。此亭文賦自吾祖。形勝依然在寐覺。一方山海盡表裏。二儀高下分淸濁。玲瓏八窓元氣入。掃除三庚赫熱濯。颶母回翔潮湧白。明月飛來雲解駁。粉鵠高揭赤羽馳。螺角橫吹朱旆卓。中軍肅隊傳酒籌。上客題詩停舞槊。三山銀闕空明間。六時䆗窕來天樂。馮夷按節女媧歌。羊胛適熟金鷄喔。吾聞太上老君演道復演兵。陰符只在將軍握。狡蠻來日朝渭橋。水軍勢異防河朔。湖南壯士雲臺客。玄武鉤陳奉恩渥。此行何羨登神仙。吾徒自愧拘詞學。矮簷塵硯草餞章。傍鬼揶揄笑齪齪。</text>
<title>楮島祈雨二絶句</title>,<text>二陵松翠晩相迷。僧梵漁燈小島西。風露滿壇淸不寐。半江殘月子規啼。三杯椒醑起龍眠。點雨飛雲濕畫旃。白髮獻官憂歲旱。江山空復送歸舡。楮島祠法。以畫龍旗妥神以祀。斷鵝頸薦血。竝祝幣投江中。俚而不典。不知何據也。是曉。洒雨而止。</text>
<title>登楮島朴自興亭基有感</title>,<text>韓相漁竿迹久陳。豪家華屋忽叢榛。金張富貴應時運。箕穎高風孰等倫。碧海桑田朝暮變。煙波釣石顧瞻新。五湖一舸何人在。珂馬紛紛沒軟塵。</text>
<title>送尹參議 安國 朝天</title>,<text>楡關東北尙胡塵。木道今秋復使臣。安得剗平鐵山觜。送君徑到玉河津。靑丘市虎昭湔急。少海星虹慶賀新。七尺長身矜矍鑠。壯心非復澤車人。</text>
<title>送李同知 忔 賀至朝天</title>,<text>萬里三行莫憚頻。男兒行止視蒼旻。白髥豐頰身猶健。滄島天津道豈堙。文物朝班增舊觀。海邦天曆報明春。却從遼界論兵地。先識中原第一人。袁經略在寧遠貢道由此</text>
<title>追寄李尹兩使行軒</title>,<text>城外無端出餞遲。郵童忽報二星馳。官拘畫省仍留夜。詩到盤松亦後期。曾約追送贐章於盤松亭故云 關路雨收涼吹動。禁林秋早候蟲悲。古稱中歲難爲別。何況諸公各已衰。</text>
<title>權子淨亭子。次壁上韻。</title>,<text>磴瀑猶噴雪。池荷未褪靑。偶來停笮纜。長羨占林亭。野興眞相契。羈愁得暫醒。數杯增潦倒。浮世足沈冥。</text>
<title>信行詩軸次韻。時還自東山。</title>,<text>山水依依別。風塵屑屑來。禪門餘宿果。祿秩愧微才。古塔風煙迥。層城江漢廻。何時天柱月。携汝一徘徊。</text>
<title>九月晦日。永安尉 洪公柱元 第賞菊。</title>,<text>辜負重陽節。無端盡九秋。偶從都尉飮。仍爲菊花留。曲檻堆金貝。深杯灎玉蜉。他時緬此景。江海一漁舟。</text>
<title>張玉城 晩 挽詞 二首</title>,<text>間世英豪山嶽重。中興功烈鼎鐘鑱。帷中決勝妙黃石。淮上督師追紫巖。利鈍險夷臣節壹。哀榮終始聖恩涵。門生故吏感知己。最濕靑油從事衫。壺歌乍輟御醫臨。靈座旋開舊閤深。太史紀功書上諡。儀曹護葬副宸心。阿奴目下傳家業。逸少床東效國琛。無柰悲風吹大樹。龍泉往往匣中吟。</text>
<title>送崔大哉 來吉 出守長興</title>,<text>鑪灰撥盡硯氷生。聳膊孤吟句不成。正憶炎方風日好。忽聞烏次使君行。蓴菰秋熟登官廩。梔橘冬靑繞郡城。北饌向來稀此味。可憐麟閣是虛榮。</text>
<title>次稼亭龍頭洞韻。送趙敎官還鄕。龍頭洞在金堤郡。以出壯元趙簡故名。</title>,<text>湖山春動客將行。聞說新齋敞數楹。叢竹遣風吹逕淨。小梅和月印窓橫。渠分碧骨田宜稔。洞號龍頭世孕精。定有靑衿來聽講。依然九十濟南生。</text>
<title>送洪子由 履一 赴牧公州</title>,<text>湖西佳麗說公山。夙昔經過値世艱。學士扈鑾經敗北。參謀開府耐寒慳。甲子春。以修撰從軍潰歸。仍扈從到公州。丁卯春。以贊畫使扈分朝。殿後於此。皆備嘗險艱。 紅樓粉堞虛無裏。綠浪靑莎罨畫間。此時此景君管領。琴樽須趁簿書閑。</text>
<title>李善述誦近作。有所感矣。仍步續贈別。</title>,<text>燕薊妖氛暈日明。春來花鳥亦傷情。兵戈一紀終和約。禮義三韓舊擅聲。白首忍聞夷猾夏。孤忠只欲死無生。多君早卜桃源境。不爲除書到洛城。</text>
<title>送韓振甫從摠戎使西征 時赦滿贓罪人。爲間諜使島中。又以戊午降將爲先鋒▒。</title>,<text>君王推轂命元侯。椵島妖氛指日收。組練三千雲鳥合。艨艟五兩汛風遒。前軍定有生降虜。間使先憑死罪囚。草檄詞臣慙筆退。短章聊爲餞參謀。</text>
<title>風雨行戲贈諸公 淸州牧李直夫，李大諫天章，李應敎道章，崔應敎大容，李員外善應。泛江見招。</title>,<text>樓舡將軍泝渤海。五月飛鳶跕潦霧。麒麟彩畫欲生色。毒氣爍肌安足顧。兩省淸僚欲效顰。孤舟晩泛楊花渡。狂飆急雨浪如山。傾倒杯樽濕巾屨。東槎歸客西州牧。慣識風濤原隰路。招要餞席也不惡。擁袂蓬牕無乃誤。何似空齋老病叟。止酒詩成理書蠹。臥聽騷騷打窓聲。有茗一盂香一炷。</text>
<title>寄北評事尹孝永 六絶</title>,<text>春坊僚出北兵評。可道君行似我行。只是風雲非曩昔。鸞書不日召臺平。南樓幾度踞胡床。雲海蒼茫月出光。莫遣羌兒橫玉篴。關山一曲斷人腸。羔兒酌罷上驊騮。兔逸平林隼下鞲。介馬山前三丈雪。不妨遊獵莫忘休。琵琶莫奏明妃怨。如意須調壯士歌。圮上一篇堪膾炙。淸宵斗酒未爲多。沃沮東北女眞疆。天塹長江畫朔荒。土豹海靑媒猾夏。至今餘孼更猖狂。訪古頻投文肅祠。徵奇眞到慶興池。當時意氣成何事。十載城塵兩鬢絲。</text>
<title>李都事 惟一 挽章</title>,<text>敏捷專場手。才名只自奇。宦途堪潦倒。幕府任低垂。叔仲團圓處。庭闈燕喜時。醉魂何處閟。空奠柩前巵。</text>
<title>泰仁良民申命。服父母喪盡禮。又服前後國喪。分朝之南下。負米迎謁界上。完平諸公。批狀褒美。今年秋。來謁完平相公。以 植 贊畫其行。使之達於朝廷。備局諸宰。招見慰諭而送之。且令本道題給食物。余愧無以酬其意。以一絶句付之。</title>,<text>來往湖西四十春。眼中衿佩亦彬彬。誰知小聚詩山北。却有敦倫第一人。</text>
<title>李敦詩 時白 出牧楊州。開祖東郊飮射。余病不赴。戲送一絶。</title>,<text>三重銀甲六匀弧。不向遼河破羯胡。數騎東門誇飮餞。維楊咫尺左魚符。</text>
<title>聽瞽師金英伯葉笳 英伯安州伎工。時安州經兵火。樂籍名勝。多俘歿者。</title>,<text>絃斷琵琶柱落箏。滿堂傾耳聽笳聲。波寒貝闕雌龍泣。風引緱山別鳳鳴。虛閣夜深飄爽韻。古松陰合逗餘淸。憑渠莫捻關山曲。說着文姬恨未平。</text>
<title>問惠師首疾。仍約巖寺之遊。進退格。</title>,<text>巖寺深秋約。沙門尺素書。江寒楓早落。僧少逕全蕪。爾待頭風愈。吾看望魄舒。維摩方丈室。一鉢餉文殊。</text>
<title>仲木宗弟。以戶曹郞被汰。旋得平康宰以行。作此戲贈。</title>,<text>連城和氏珍。美價皇都最。天網一目疏。遂倂沙礫汰。復歸山澤底。奇蹤捨龜貝。何求粉署香。猶綴銀魚帶。物生貴全眞。沽哉反爲害。惟應木石間。光怪騰彩靄。</text>
<title>趙舍人 廷虎 內室挽詞</title>,<text>儒冠誤夫子。幾載厭糟糠。晩道華輧貴。同朝玉樹光。沈痾無上劑。復魄欠名香。朔雪吹征紼。江陰路亦長。</text>
<title>奉次東岳叔父別後示韻</title>,<text>浮世逢場是吉辰。相携更濯渴心塵。高談迭發無前敵。大白交酬孰主人。穎水群星堪奏瑞。彭城一夢訝尋眞。今朝阮巷門還掩。帳望江關雨雪頻。</text>
<title>西湖訪東岳叔父。會伯氏生辰。仲木使君弟設酒極歡而罷。翌日。用岳叔近日與諸公唱酬韻。兼以抒情。七首。辛未</title>,<text>干將乍斲氣衝辰。騕䮍方看步軼塵。韓杜高詞傾館閣。龔黃遺愛在民人。凡間未卞神仙表。身後誰爲富貴眞。大理本非三后匹。江湖應復夢歸頻。湘浦天開雨露辰。班公又踏入京塵。八年放迹還初秩。一代文盟不數人。老態相驚斑鬢兀。高懷早識徹皮眞。新正造請渾成懶。此地追歡未覺頻。荊花交映賀生辰。令宰華筵不雜塵。吏部竝鑣皆國士。納言聯席亦宗人。尊前綵勝催春早。雪後靑山獻狀眞。契闊幾年今會合。未嫌深爵勸頻頻。生朝不恨値三辰。箕斗虛名倂一塵。素祿微班將老母。靑雲新貴笑陳人。光陰轉眼看遷序。憂患驚心易喪眞。昨夜江湖春水動。數行歸雁叫群頻。奎躔重耀聖明辰。荊璧隋珠競出塵。牛耳堂壇欣有主。鳳毛家世不無人。提衡肯遣錙銖誤。啖蔗須知臭味眞。倘許金鎞開兩膜。祖師言下點頭頻。坎止流行自有辰。此心終愧礙根塵。墻東幸借棲身地。門外兼無問字人。擧世盡知貧是病。幾時方悟道爲眞。北窓高枕聞衙鼓。堪愧閑官引疾頻。餘生翹首太平辰。飽受東華五斗塵。但覺今年非舊日。不應吾道愧前人。田園暫往逢災魃。關塞多虞逼女眞。賴有吾宗文酒社。巷南從此杖鞋頻。</text>
<title>送聞韶宰鄭君則 世規</title>,<text>十上湖南考。初休地部郞。世方崇武健。君獨號循良。美味期調劑。高徽有弛張。聞韶千古地。棲鳳亦祥光。</text>
<title>送吳景虛 汝橃 使君赴昌原</title>,<text>幼誦先朝諫諍臣。白頭浮世算升淪。黃沙古驛驅驂遠。炎海荒城剖竹頻。萬變不窮須付幻。一官無事可藏眞。君歸試問孤雲迹。片月空臺閱幾人。</text>
<title>送北靑鄭半刺 時望 ○三絶</title>,<text>大比前年擢壯元。文星一夕耀東垣。鑾坡玉署從他好。五馬今朝出國門。雙鞬隻劍駿蹄輕。萬里曾過瀚海營。咫尺都門徒步倦。白頭今負送君行。三級浮屠俠骨香。邑人猶說李平章。一杯試酹階前土。應有英靈鎭朔荒。北靑。有開國元勳李豆蘭遺骨石塔。甚靈異云。</text>
<title>雙溪李學士尙輔乘月來訪。且示和岳老叔父辰韻新什。諷玩之餘。牽率續押。凡八篇。奉致几間。以謝雅意。自愧蕪甚。或慮惹爭。不必更溷諸公鑑也。</title>,<text>病掩寒扉不記辰。逢迎聊爲振衣塵。心閑自是忘機事。官罷曾非失意人。滿袖新篇輸子富。一床淸謔對吾眞。街西最喜芳隣近。歸路休愁警柝頻。高臥何妨落拓辰。靜聽車馬走街塵。挑燈覓句猶佳境。乘月敲門不俗人。半世峨洋今遇賞。幾時林壑共耽眞。相看每覺襟期好。准擬寒齋下榻頻。春來無興競芳辰。坐閱朝暉弄隙塵。巷柳欲迷沽酒市。園梅初學弄珠人。風光流轉空催老。世患侵陵孰保眞。尙有少時文字癖。短牋濡染爲君頻。賢哲猶嗟厄已辰。簞瓢那免拾煤塵。靑山入座非生客。明月披帷當美人。萬象反觀身是寄。一名堪笑假成眞。蒙君妙句開幽抱。燈火連宵報喜頻。長憶靑綾伴直辰。烏鞾共踏玉梯塵。良宵柱醞隨中使。慶節絲囊出內人。萬死詎堪酬寵渥。孤蹤曾愧廁仙眞。十年坐博山靈誚。空作王良屑屑頻。春後寒威似蜡辰。北風連日漲飛塵。東皇定避水兼雪。太史宜憂穀與人。詩律可能生暖熱。酒杯安得反淳眞。乾坤白首空搔悶。杜老抽簪太恁頻。追答人日陰雪之作 浮生攘攘各趨辰。蛻骨誰能出壒塵。斗粟支離長作客。文名齟齬轉欺人。壁間衡岳迷宗炳。世外桃源惑道眞。咫尺鴉村歸亦晏。山翁招我寄聲頻。正屬天家撫五辰。三邊十載厭腥塵。紆籌自有英賢地。受鉞誰爲感激人。祿秩久縻名已誤。江湖可適樂非眞。知君早晩昇元輔。莫怪長沙太息頻。</text>
<title>李執義 馨遠 挽詞 君家咀呪之變。出於至親。君含容不發。竟至閤▒夭歿故云。</title>,<text>龍榜靑春掛姓名。烏臺白簡際休明。曾開儐幕堪勞悴。晩佩州符尙潔淸。正氣未能消呪孼。至恩還復啓姦萌。若爲姻婭過逢地。挽哭連年送此行。</text>
<title>送吳肅羽出牧驪州</title>,<text>使君貽我黃菊牋。求我贐行驪江篇。驪江乃我外氏鄕。使君於我亦一天。栽方壁立闕祖餞。豈惜文字當盤筵。自從白簡齊叫閤。晨夕啓居宵困眠。有時呻吟不得語。操筆欲下心茫然。男兒局促有如是。況望與子同歸旋。江花已落江草遍。想見故里桑麻田。焉能留滯等束縛。送子此去增幽悁。已許請告上先丘。恩假豈被公事牽。回途定沽漁村酒。期子一醉淸心舡。</text>
<title>送金晦而 光煜 出牧洪州 二首</title>,<text>竝世稀相見。衷情是夙知。那堪湖海別。又對亂離時。海曲連年旱。山西六月師。隨車有嘉雨。安得洗瘡痍。二奕葉蟬貂地。靑春玉筍班。命應憎早達。時復植多艱。百里頻分竹。三湘舊紉蘭。行藏爲親養。一任鬢成斑。</text>
<title>寓舍門側。有菊一叢。人畜傍行。損傷可惜。今朝得雨。移植北墻下隙地。日月罕照。開發亦未卜。感而有作二絶。</title>,<text>六月終旬始得霖。干戈天地正昏陰。慇懃培植墻根菊。誰識曾無玩物心。各園佳卉擅都城。萬紫千紅各自榮。一后墻陰數條菊。歲寒聊欲結芳盟。</text>
<title>記事</title>,<text>大旱東方赤。飛霜六月寒。中秋又大水。后土幾曾乾。畎畝吹濤瀨。魚龍入井欄。連天江漢漲。消息阻長安。</text>
<title>朴員外仲漣 漪 將赴湖南。省覲其家大人謪所。屬余有杆城之行。以詩來別。次韻伸謝。</title>,<text>行裝草草帶秋光。客裏天時正剝陽。江路旅鴻同就暖。驛亭寒菊好飧香。休言郞舍三年滯。自有文芒萬丈長。東嶺小符吾亦逝。異方顏面只新章。</text>
<title>馬峴途中</title>,<text>萬壑隱楓樹。千崖散菊花。奔泉爭斷石。古木護崩沙。秋色如迎客。行人自憶家。從知濠濮意。不必在幽遐。</text>
<title>宿看儀驛</title>,<text>去去山彌峻。登登道倍難。人家秋草裏。客思暮雲端。畏雨催投店。侵晨更問灘。麒麟一派水。自此走長安。</text>
<title>十月十一日。余降期也。到官纔八日。時艱歲荒。且屬功慘。仍屛杯杓。終夕淸坐。仍憶東岳叔父今夏生辰。在北府亦未擧酒。作近體四篇寄示事。謹依其令。以志一時牢落之懷云。</title>,<text>平生宦迹任推遷。頭白東來亦靜緣。廿四員中班最庳。萬千峯下邑尤偏。山氓穫秫供官釀。海賈輸魚當稅錢。聞道蓬瀛頗冷落。且留平地做頑仙。兒年知命母垂頤。生日今朝喜更悲。歲紀甲申曾道泰。辰逢箕斗覺身危。沈痾久屛樽中綠。多難新添鬢上絲。湯餠草茶供宴坐。戲斑餘景且題詩。賦命窮通自我初。百年將半屢乘除。久陪玉筍才何補。晩佩銅符計未疏。雪岳金剛封管內。江楓巖桂品題餘。東溟咫尺三山在。休道仙官此謫居。四十人間剩八年。母恩君寵一身全。新安泉石宜徐叟。句漏丹砂愜稚川。傲吏不妨兼大隱。名區曾說有遊仙。時危未卜歡娛事。且可隨緣樂靜便。</text>
<title>因比丘尙全北遊。奉寄東岳叔父。</title>,<text>北塞開營日。東瀛宰邑初。相望關海永。一別夏秋除。嶺雪迷行棧。江氷阻傳車。聊憑白足力。奉寄數行書。</text>
<title>奉次岳叔悼趙玄夫絶句韻 玄夫趙纘韓號</title>,<text>川閱流波世閱人。黃壚太半是交親。餘生更覺知音少。海上秋風獨岸巾。</text>
<title>永郞湖</title>,<text>名區無數海山東。都在群仙管領中。何許永郞專此水。至今游客遡餘風。攢天雪嶽涵波白。隔岸扶桑射暈紅。王膾金虀樽蟻綠。未須料理轉丹功。</text>
<title>郡齋賞雪。偶覽東坡懷東武園詩。用其韻。壬申</title>,<text>金剛山下雪。合沓霜崖與世絶。龍宮冥漠不可到。惟見巑岏聳天闕。詠月樓前雪。水市山村煙火滅。溟濤倒瀉銀色界。時有鰌鯨露鼻額。十客西軒最幽奇。薰爐自煖雙鬢絲。試煎雪水點雀舌。亦有檀板低蛾眉。君不聞諫垣才子謫南州。藍田雪裏演舊詩。又不聞金門踏雪趨近侍。峨冠曳裾何濟濟。不如陶家之茗黨家酒。風味倂屬加羅守。</text>
<title>雪中留客</title>,<text>窓外雪三尺。窓間客四人。紅爐斟綠醑。低唱有輕顰。漠漠兵塵際。棲棲海岳濱。留連豈眞樂。聊復作新春。</text>
<title>聽姜訓鍊吹簫 名孝先。余同年武科。</title>,<text>東州壯士鬢毛凋。弓䪅生塵劍泣鞘。猶記關山舊曲譜。水城明月夜吹簫。</text>
<title>桐鈴</title>,<text>木者八音一。桐也最善鳴。詩人美楚丘。琴瑟所斲成。何知歲暮柯。自有叢鈴聲。乾皮裹枯核。空洞中自驚。風微似相怨。風急增不平。宮商遞回旋。金石俱琮琤。如聆曉衙報。若語明日晴。吹萬故不同。天機何自生。唯有據梧翁。嗒然無將迎。</text>
<title>寄朴君彥 弘美 ○三首○君罷三陟守。寓居江陵。喪兒及妾。欲歸家。未有行具云。</title>,<text>近聞三陟使。歸作五臺賓。官事誰能了。仙居轉益親。披襟石井月。賖酒鏡湖春。百八羊腸阪。應愁北向秦。二南海朝雲塔。東垣叔子環。古來俱幻影。何事謾悲酸。雪漲湖光動。春晴柳影斑。遙將兩鴟酒。一爲破愁顏。三老境棲遑甚。荒年菽水妨。久知羞束帶。那易辦還鄕。荊府羅舍宅。花溪杜老莊。何當卜隣舍。從子共倘佯。</text>
<title>樓上卽事</title>,<text>日日山樓坐寂寥。故園歸路近璿杓。海東春色先天地。嶺外風光異暮朝。雪嶽峯巓仍雪積。花津縣裏已花飄。驚聞農鳸爭來報。昨夜嚴霜隕稻苗。</text>
<title>次凌波臺韻。同使相申公賦。</title>,<text>千仞稜層鏤積氷。雲斤雷斧想登登。散蹄欲駐奔淵驥。褰噣驚看浴海鵬。順浪高吟思謝傳。觀濤奇筆憶枚乘。蓬山此去無多路。却恐凌波到不能。</text>
<title>楓岳道中。次安生 光郁 韻。</title>,<text>路入丹丘邃。身疑白鶴歸。峯危排石劍。崖滑老苔衣。避雨叢林近。窮源小彴微。雲關曾不掩。塵躅到全稀。</text>
<title>法堅長老。余幼時見於湖南。以敎授童學爲業。今聞住金剛白蓮菴。余到楡岾。以書問之。遂肩輿來訪。自言住此山三十餘年。足不出巖洞。又近二十年。今年八十一歲。而耳目聰明。氣象淳古。其談說禪義。往往穎異。與湖南相見時。殊不侔。且問余一生出處大致。與夫湖南舊遊鄕黨存沒。相與悽然。仍謂余曰。令公世味已飽矣。吾家事不可說。儒敎中。亦有心性之學。生死事大。宜早留意於此。其言甚有警。將歸。又手書一絶相示云。此性於人何乏少。吾民分上富良能。若敎反省天初賦。顏跖無殊一野僧。用其韻爲謝。</title>,<text>本來無欠亦無增。顏閔功程跖亦能。只爲三生文字癖。白頭岐路愧山僧。</text>
<title>愛男者。杆城土村漁商也。犯大雪逾嶺。爲崖雪所崩壓埋百丈底。旬日發之猶不死。蓋以馬鞍檐桷當其鼻孔。呼吸得通故也。癸酉</title>,<text>死有不弔三。其一是壓死。蚩蚩貿布氓。冒險不知止。死也何甚憐。生也何甚喜。我詩愛男名。特爲懦夫恥。彌天大嶺雪。死者不可記。一埋千丈積。再生旬日裏。焉知兩鼻孔。適當雙檐底。人言罔之幸。我悟命之理。乾坤動百變。殺伐經四紀。紛紛苟偸者。末必皆全已。請看這廝事。人生唯命耳。百中彀或差。五日病不起。但避巖墻危。其餘可順俟。</text>
<title>寄別均上人</title>,<text>歸途欲訪性均師。雪擁前岡奈險危。好是東林春夜月。禪心能復念相離。</text>
<title>留贈曇雄上人</title>,<text>憶昨松林洞。招携有老曇。孤燈方丈室。細雨百川潭。客路還相送。名區可更探。明朝穿雪嶺。一夢界仙凡。</text>
<title>送沈重鄕 詻 出守春川</title>,<text>憶在東溟問嶺西。春川形勝冠評題。山如建業瞻牛首。水似吳門泝剡溪。便有木公棲地迥。不應花艶使人迷。淸秋一棹吾能辦。逸氣年來未覺低。</text>
<title>送朴學士 遾 之任忠州</title>,<text>百日忠州飯。歸來已七年。時因送大守。猶復費新篇。㺚水秋堪味。琴臺月正弦。潘輿親宴喜。從此好留連。僕守忠原僅百一十日。騎牛子能卞水味。以㺚水爲第一。</text>
<title>謝洪景澤寄蟹魚 二絶</title>,<text>平山太守平安字。一束寒蒲八十螯。急喚數杯澆午渴。旅窓風葉響枯梢。三略才兼兩斛弓。華陰心事擬隆中。白頭方作山城將。何日楊旌大漠風。景澤自少好兵略。今尙落拓。</text>
<title>挽趙司藝母夫人</title>,<text>人羨高年九十三。孝兒寧稱一分心。追思大斗升堂祝。長擬維南萬古岑。</text>
<title>次道源示韻 二首</title>,<text>太古玄風縣。溪山擁地靈。煙霞分氣色。草樹發丹靑。客美萍鄕政。人疑楚澤醒。應瞻魏闕路。七十四長亭。二斗粟嗟無補。鍾山愧有靈。空添鬚鬢素。尙戀簡編靑。一指分榮辱。孤懷付醉醒。何時東峽裏。鷄黍會林亭。</text>
<title>挽進士李克健 初以上疏斥李爾瞻。杖流鍾城。放還未數月。坐兄子伏逆。流延曰移通川。余爲伸理于朝。放還一月病死。前後在謫十八年。</title>,<text>禮綱常疏禍網稠。一生布褐廿年流。心疑處仲終連累。疏斥東窓早見仇。乍喜窮鱗沾沛澤。那知玉樹掩荒丘。只應片語留靑簡。千古英風死不休。</text>
<title>代綾城 具公宏 次程副摠示韻</title>,<text>楡關氛䘲幾時淸。遼海鯨魚未就烹。天子至今勤旰昃。下邦何以答昇平。橫行上策歸防守。飛輓連年困寡惸。遙想佛堂殘燭夜。憧憧百慮算虧成。右山寺不眠○又有謝詩扇惠竹筍兩韻而不入選</text>
<title>送張成甫 紳 出按關西</title>,<text>朱墨花添眼。簡編雲擁床。魯魚尋蠹蝕。蛇蚓眩燈光。蜀賈虛齎米。胡孫不入囊。何如張按察。千騎下西疆。時在史局</text>
<title>初春。省暇峽中。聞姜巡察將赴臨瀛之會。悵望之餘。仍奉一律。兼致意睦府伯。甲戌</title>,<text>筒泉雪漲滾牛頭。鏡水春煙接鳳洲。見說星軺恢歷覽。懸知綺席更風流。衰年苦被浮名縛。仙境眞成昨夢遊。與報臨瀛賢地主。吟梅新作倘相投。</text>
<title>峴山謳兒。自監營來訪山中。卽東陽所贈詩者。仍憶舊遊。疊前韻以贈。二首。</title>,<text>明月秦樓夜。桃花阮洞春。從他話仙夢。不是惹情塵。二忽憶囊陽樂。煙花去歲春。銅鞮攔道處。繡轂輾香塵。</text>
<title>奉次東岳叔父寄示韻。兼寓從兄汝實。</title>,<text>江城晩色媚春旗。想像揮毫壯思飛。白璧屢勤虛牝擲。陽春更覺和人稀。才優盤錯頻分閫。跡滯鵷鸞未振衣。會合無多年易邁。幾時鷄黍共柴扉。旗疑暉</text>
<title>送李汝省 景曾 宗丈赴淸州</title>,<text>西原雖好亦他鄕。却怪吾宗去意忙。不爲偏親垂鶴髮。那將近侍博魚章。羅紈百頃披荷黛。罫局千疇漲麥黃。定向南樓開壽席。風流不減晉河陽。</text>
<title>次朴魯直示韻</title>,<text>二載東華食。親朋怪久留。風塵羞曲肘。江海費回頭。一宦恩從免。今朝病若瘳。西疇趁秋穫。藜杖木綿裘。</text>
<title>初遞吏部。欲歸東峽。魯直以詩邀餞。依韻以答。</title>,<text>役役終年苦。那無一日休。纔投銓部印。却問漢江舟。水國秋霖漲。松林舊築幽。歸時當就別。斗酒任牽留。</text>
<title>微陰湖口。遇驪州韓使君。停舟共酌。仍出示東岳，鶴谷所贈詩。次韻口號。</title>,<text>風江急水下楊州。忽遇黃驪太守舟。樽酒未乾催解纜。幾時重會在仙樓。</text>
<title>韓使君舟中。遇歌婢龍兒。卽疏庵舊侍姬也。用州字韻贈之。</title>,<text>離筵曾聽唱伊州。十載重逢八月舟。天上跨鯨人已遠。彎笙早晩會瓊樓。</text>
<title>尹牧使 敬得 挽</title>,<text>早用文科顯。兼包武藝奇。公帷不自有。世亦鮮相知。碩質纔中壽。通班竟一麾。重泉含虎視。無路慰親思。</text>
<title>送鄭使君 之羽 赴昇平府 三首</title>,<text>勝絶昇平府。風流太守轓。蒐兵尋海岳。省稼到山村。夜月梧桐塢。秋霜橋柚園。應知喚仙會。鳧舃共翩翻。二陸海驚頻試。名途早飽諳。誰如舊學士。獨向小江南。澤國秋泉落。霜林晩景酣。圖南只有夢。無路逐征驂。三巨鎭官都護。層城海一涯。魚鹽饒上賦。水石摠宜詩。白日雙忠廟。淸風八馬碑。須傳景賢錄。爲我洗昏眵。</text>
<title>送李泰安謫臨陂 以公罪受杖定配○乙亥</title>,<text>久宦常求外。今知外亦危。衣冠隣箠楚。文法易絓罹。歲暮淹梁獄。天涯賦楚籬。須營十畝地。頭白共幽期。</text>
<title>李承旨 景仁 挽</title>,<text>憶昔彙征日。憐君屈爲親。那知銅綬地。久翳玉堂珍。前席纔承寵。中年遽夭身。空餘小難在。衰謝共悲辛。</text>
<title>趙敎官 沐 家慶集。座有李正字月如 之恒 歸覲舒川。醉後口號題其扇面。以寓其大人一覽。</title>,<text>搰搰城塵裏。逢場強作歡。憑君報賢府。歲暮且加餐。</text>
<title>次魯直落葉示韻</title>,<text>霜露凄淸秋欲殘。園林蕭索葉初乾。風飄轉奏銅刀響。雨打全凋錦纈殷。吹作地茵欹坐穩。掃烘山竈宿灰寒。杜陵黃髮偏相對。勳業休煩鏡裏看。</text>
<title>次韻答黃翼就 一皓</title>,<text>山林早飽棲身苦。名利深知着脚難。惟有支離五斗粟。是非榮辱不相干。</text>
<title>尹監司 調元 挽 丁丑</title>,<text>白骨新交戰。靑山獨後來。天應憎我達。地少似君埋。夏壟曾聯席。秋齋舊把杯。眼前桑海換。何況隙駒催。</text>
<title>洪監司 命耇 挽 三首</title>,<text>倜儻靑雲氣。軒昂玉樹標。時來宜坐幄。世亂遂揚鑣。一柱當穹側。三光際彗妖。睢陽鬼雄在。早晩殪天驕。二臣節須拚命。兵家有變機。那知醴泉戰。無及奉天圍。素匣龍文掩。靑山馬革歸。哀榮荷王典。宰木亦光輝。三世務輸君健。書帷任我衰。江湖他日約。關塞隔年思。一瞥滄桑變。千秋汗竹垂。曹蜍未埋骨。幽顯愧相知。</text>
<title>沈歙谷 惕 挽</title>,<text>有謂今茲喪亂。豪家貴族。受禍尤酷。豈疾顚厚亡。常數然耶。沈君惕淳行苦節。亦不免焉。無聲名以昭後。無子女以主祀。是遵何理哉。德水李植契許有舊。哀而誄之。崑岡爍劫火。歷陽淪平湖。蕭蘭與瓦玉。蕩汩熛燼俱。天驕一鼓吻。豺虎血兩都。旣未卞貴賤。誰復論賢愚。嗟哉東陽彥。粹然生質殊。讀書秪爲己。踐履非俗儒。絃歌晩試可。寧久踵常途。一朝蹈白刃。義重輕全軀。和靖家旣殘。伯道兒亦無。身名共草莽。回首天地徂。人生貴正性。萬事皆泡漚。應知箕尾精。俯矉腥塵區。吾儕幸而免。已矣終鄙夫。</text>
<title>李判書 尙吉 挽</title>,<text>八座八旬壽。康寧獨有公。千三運方否。九五福無終。只見全身恥。誰言滅頂凶。當如漢龔勝。百世播淸風。</text>
<title>題義湘上人軸 自經兵禍。多所懺悔。不作漫戲文字。今日病不赴衙。困臥無聊中。東陽詞伯。委令老憚義湘索新軸。不免破戒奉副。湘方作報恩寺云。</title>,<text>喪亂心全折。嬉遊興已孤。戰場餘白骨。蕭寺只靑湖。暇日耽昏睡。閑門謝俗徒。逢僧強詩話。宿習未能無。</text>
<title>詠杜鵑花島 二絶○令兒輩製之不佳。卽書示。○己卯</title>,<text>蜀魄聲聲血。山榴樹樹紅。孤臣感時淚。共爾灑春風。二夜夜空山哭。枝枝怨血晞。若敎花解語。應道不如歸。</text>
<title>贈紳兒峽行</title>,<text>駑馬木鞍枝。超乘也復奇。堂堂食牛氣。莫遣路人窺。</text>
<title>兒端夏將婚加冠。適棲寄隘陋。不能備禮。書此以代祝辭。</title>,<text>畢娵吾全老。加冠汝亦丁。詩書先世業。廉節本心靈。學善非千譽。修容要踐形。唯思鹿門計。終始保脩齡。</text>
<title>從父旌善 李公安眞 歸櫬挽 四首</title>,<text>不謂孤生在。還逢從父喪。善人天不福。衰族命偏殃。已愴東門別。那堪北阜藏。桃源詩亦讖。仙路一茫茫。二早擅靑衿譽。爭看玉樹姿。那知一疏禍。便作十年遲。釋錮時將暮。褒忠位亦卑。彝倫幸不墜。靑史盛名垂。三忠孝吾家本。循良古道宜。錯盤恢利器。氷檗揭穹碑。句漏修丹計。匡廬築室時。雙鳧纔去路。忍見素綢披。四客櫬山重阻。先丘海一陬。空傳槐樹夢。無復竹林遊。天地腥塵暗。衣冠素祿羞。生緣與死別。只有淚長流。</text>
<title>朴參贊 東善 挽</title>,<text>崑玉藍金質。貞松勁竹姿。勞謙戡亂際。義烈斁倫時。不謂二朝舊。今無一老遺。哀詞吾豈怍。靑史有昭垂。</text>
<title>遣醮端兒</title>,<text>爾行迎爾相。吾病滯吾廬。行李須防病。留連勿廢書。志道先從內。宜家在敎初。慇懃臨路意。不獨惜分裾。防病。一作加飯。可兼看。</text>
<title>春日偶吟</title>,<text>悄悄傷春色。悠悠送遠眸。煙花九街路。雲日五城樓。止酒非嫌醉。吟詩轉惹愁。京華千古地。無復昔年遊。</text>
<title>謁鄭圃隱遺像。仍次鄭克謹贈主人韻。</title>,<text>大節洪猷自道眞。丹靑遺像凜如神。腥膻滿目滄桑變。它日誰爲第二人。</text>
<title>金參判 槃 挽</title>,<text>五福翻丁百六凶。三喪相踵四年中。蘭摧桂折寒飆急。鶴病龍顚夜壑空。東觀舊僚薰世德。南州多士挹儒風。嚴家萬石猶餘慶。遙想新阡擁鬱蔥。</text>
<title>遣懷</title>,<text>怨入烏頭變。驚聞鶴馭歸。衣冠俱涕泗。宗社欲光輝。剋復須恢算。周防在識微。豈容羶羯地。重汚杲卿衣。</text>
<title>次呈白軒 二絶○白軒。李公景奭號。</title>,<text>不爲虛文讓至三。老身乾沒晩方慙。雕蟲小技終爲累。付與閒人發笑談。交義從來益有三。詞壇相許意無慙。文窮觸諱吾誠拙。信在中心不在談。</text>
<title>又次寄六絶 時白軒罷散。方在交河。</title>,<text>交道從前不二三。文衡付我有惶慙。收將舊硯眞虛器。遞送新詩亦漫談。誰將李四比張三。素祿浮名一樣慙。安得盡抛文字役。深杯終日展淸談。憂喜紛紛四與三。顧君與我兩無慙。衰年薄技終爲祟。此事從今不欲談。千載遭逢書接三。知君俯仰不曾慙。鑾坡詞翰巖廊策。今伴河村野老談。市虎非關巧舌三。心應無怍面何慙。遙知兄弟登高處。古籍前賢與對談。濺淚看花月盡三。歸心長負故林慙。窽言違俗彈章峻。世事如今莫戲談。</text>
<title>題柏府契帖</title>,<text>衣冠潦倒屬時艱。柏府霜稜特地寒。驄馬幾番街上下。朱衣只在殿中間。靑雲聯步同僚義。彩筆摹奇異日看。曾押首班飢噤甚。題詩不覺赧生顏。</text>
<title>次朴魯直復初軒韻 在桃渚谷</title>,<text>餘生樂土更何鄕。兵後園廬太半荒。羨子拓基開屋宇。憶吾懷刺疑門墻。桃花挾渚看春漲。松翠緣岡引夏涼。二字名軒非一義。傳家心法竝無忘。</text>
<title>次寄魯直</title>,<text>一筇東路野僧如。數架依然木石居。京輔子能追趙尹。侍臣吾已謝終徐。回看華岳歸雲遠。臥聽齋堂過雨疏。最是國恩慙未報。九重頻奏丐還書。</text>
<title>贈朴慶州 守弘 赴任</title>,<text>千年徐伐國。六村始開彊。其人甚淳朴。其俗勤農桑。文武繼軌出。三韓竟同方。從知王者業。本由保民昌。干戈連四紀。宇縣迭罹殃。茲土尙遺俗。斯民異要荒。君爲大瓠派。尹彼君子鄕。仁廉著前績。邑里庶少康。同好愛莫助。老病甘棲遑。吾欲竟此曲。此曲易悲傷。緘封付君袖。歲晩毋相忘。</text>
<title>贈閔三陟 應協 赴任</title>,<text>吾聞海岳內。古稱靈仙鄕。服氣可延年。飢不飧粢粱。今君吏彼境。願爲求其方。普及八路民。濟此連歲荒。丹液恒注灌。自足果枵腸。縱逢酷吏刃。金骨安可戕。豈獨一身壽。萬姓俱歡康。但恐斯言洩。先被妖魔妨。密寫奉君子。我心增凄傷。</text>
<title>贈尹咸平 鏶 赴任</title>,<text>豺狼腥四海。威鳳已高翔。蓬蒿蔽中野。蕙草先秋霜。鴻雁戀稻穱。又恐矰弋妨。智者可卷懷。愚者徒周章。堂堂靑鎖賢。一麾下江鄕。此行不可挽。此言不可長。緘情在骨髓。流淚空自滂。</text>
<title>次題天圭上人軸</title>,<text>未怪天機淺。元因物蔽深。鸞凰鳴旭日。鬼魅瞰昏陰。處動寧違性。耽空亦在心。它家祖師旨。也要此間尋。</text>
<title>奉次湖上見寄韻。呈瓠兄。</title>,<text>試楷塵暯賞秋晴。湖水胸襟較孰淸。潮渚舊從漚鳥狎。灣碕新與野人爭。豈伊黃口能榮辱。曾是丹心壹死生。只恐今年霜雪早。芳蘭未刈鵙先鳴。</text>
<title>靑白堂。次樂全公韻。樂全。申公翊聖號。</title>,<text>靑白明人眼。湖山四望通。騷翁曾解榻。倦客復開篷。舊雨今還雨。心空境亦空。所嗟喧靜別。一水異西東。今春。過靑白亭。陪敍樂全公。舟上賞雨甚快。秋後經過復値雨。入亭憩宿。聞公前數日已上江。方在龍津莊上。爲之歎羨。故用以詩謝。</text>
<title>寄別沈都事 棇 棄官南歸 六絶</title>,<text>一劍橫穿豺虎叢。書生獨作萬夫雄。靑衫坐困千薪底。何日天山見掛弓。明庭對策孰司衡。投匭論兵漫請纓。高士不堪爲主簿。金吾安得絆人英。金華高議阻班生。枉負明時戚里名。看取伊優北堂上。不如歸隱海山耕。斗粟何堪久陸沈。棲遲只爲戀恩深。掛冠神武從今始。江海秋風萬里心。元亮中年慕孔明。壯心全露賦荊卿。定軍山下中宵血。何似東籬泛菊英。得失關天未可量。男兒事業只行藏。白頭乾沒非初志。千仞飄飄看鳳翔。</text>
<title>南判書 以恭 挽</title>,<text>江漢秋風動七哀。遙聞飛旐故山回。一炊爛熳邯鄲枕。萬斛撑過灎澦堆。利器早知恢肯䋜。高懷更覺掃氛埃。文昌黯淡台垣曠。其奈佳城閉不開。</text>
<title>九日與兒輩臨釣臺</title>,<text>牛山何必淚霑衣。生本如浮死是歸。霜露丘原心已折。風塵天地道全非。卽令埋土誠吾樂。且復開樽未願違。赤葉黃花臨釣石。它年此會也應稀。</text>
<title>寄呂子久北伯 二首</title>,<text>江湖樽酒昔留連。陳迹居然二十年。楊李豈知三士論。山王終愧五君篇。浮名枉我仍文柄。聖寵饒君有將權。北羽南鱗心尙素。朔雲寒日眼空穿。岐豐故國三千里。關海名藩二十州。猛士饒歌臨紫塞。書生談笑擁靑油。天翻地覆偸微命。頭白眸昏念昔遊。憑問磻溪舊釣侶。鷹揚何日表營丘。呂東江之按北關也。余以公事。不及出餞。欲以贈言替謝。則喪亂之餘。生意頓涸。詞不成章。搦管便止。頃蒙公寄書辱問。且恨無語爲別。尤覺不敏甚矣。近體二首。聊自紓懷。非以爲華也。</text>
<title>贈端兒嶺東之行 二首</title>,<text>王子西行日。吾兒亦向東。兒行纔隔嶺。翁別亦傷衷。況復歸殊域。何堪慰聖躬。陰風吹地白。殘日漏雲紅。東嶺半千里。險艱吾飽曾。溪澌休汔濟。棧雪莫輕登。夜宿防偸劫。晨征愼虎騰。早歸携爾相。驪水趁開氷。</text>
<title>李參判 景義 挽 四首</title>,<text>奕世仍文苑。巍科是緖餘。豹斑中自養。駿步晩方舒。一病違銓席。孤忠有諫書。千秋奎璧影。不盡掩泉墟。二天地昏氛裏。君臣草昧中。曾知醫國手。終辦濟時功。盡悴翻成瘵。殷憂轉劇衷。忍看埋玉樹。獨泣暮途窮。三半世誰知己。君年稍後吾。西關聯幕佐。東岳許門徒。契闊心猶在。過從迹未孤。蒼茫寢門哭。天地正蓁蕪。四晤語纔經日。龍顚忽眼前。餘生亦無幾。適去儘隨緣。片紼都門道。寒氷夕照天。隣家聞笛淚。忍復待明年。</text>
<title>寄題金吉州 鎭 草堂</title>,<text>北海初休戰。東溪舊卜居。松筠寒映牖。陂隴近循除。別鶴音含古。靑蛇氣射虛。誰如李飛將。白首困軍書。金有古琴寶劍故云</text>
<title>寄別金道源赴安邊之行 三首</title>,<text>缺月郊墟暝。孤燈客店深。聊同一夜語。未了百年心。朔氣春猶沍。時憂老不禁。鈴堂鐵關外。肯復白頭吟。二捧檄猶初志。移官是主恩。遲回辭鳳闕。惻愴眄鴒原。去住身誰適。行藏道卽存。城塵餘一老。痟病正關問。三尙想經行處。遙知感慨同。村疏兵火後。樓迥朔雲中。天地時方否。衣冠道盡窮。誰知嵇叔夜。目送一飛鴻。</text>
<title>寄題土谷鄭君 基成 新莊</title>,<text>散人新卜黃金谷。令伯曾開碧玉亭。石尉秖知誇富貴。瑤京誰覩貯仙靈。臨窓列岫排鬟髻。繞屋蒼溪潑醁醽。便是桃源眞計活。腥塵那得汚巖扄。韓記以土谷名黃金之谷故云</text>
<title>次永言堂韻。爲具生 鎰 作。</title>,<text>名區未必在深幽。數架精廬六代丘。幸有良朋硏古簡。不將遊子炫輕裘。松楸滿目培根遠。蘭玉當階奕葉休。喫緊斯文千古事。悟來聲利摠雲浮。</text>
<title>尹翊贊 元之 挽 二首</title>,<text>上舍聯衿早。微班脫屣輕。恢弘眞國器。燀赫舊家聲。一第才非短。多憂病轉嬰。浮生未半百。忍訣倚門情。二坊曲曾聯屋。江村晩卜隣。行藏時自異。夷險意愈親。白璧埋何處。黃塵困此身。空將寒食淚。寄洒薤歌晨。</text>
<title>寄土谷鄭公</title>,<text>六袠始爲人祖父。三元日擧首生孫。衰楊根幹春方壯。仙李條華晩更繁。英物定從啼處驗。儒風終見法門尊。知君宅相分佳氣。雉岳鴉山自一原。</text>
<title>次錦陽君 朴都尉瀰 韵。奉送樂全公休沐江行。公携子及妾。泝江入峽。本遊覽計而乞暇浴湯泉。</title>,<text>湯泉初賜暇。仙境洽成游。舴艋遙通峽。樓臺摠映流。茶從綠珠點。詩遣小坡酬。大勝華淸浴。翻懷蜀棧愁。</text>
<title>送尹判書 暉 質子敬之赴瀋陽 三絶</title>,<text>禪子之心處子身。門前不省有風塵。一飛未奮沖天翼。布褐羸驂塞外春。人間踏地摠傾危。不必遼行是死機。惟有別時心折處。背城斜景落花飛。文王演易孔麟經。夏授黃書圄臘更。信國風簷讀書意。臨分此語最關情。</text>
<title>送鄭方伯 良弼 赴湖西</title>,<text>沔曲松楸是祖塋。熊津壁壘舊屯營。百年多難傷心處。半世交親惜別情。水旱正乘呼癸急。干戈未息戍中行。知君利器無盤錯。庶見棠陰溢頌聲。</text>
<title>送呂學士 爾載 出守康津</title>,<text>滿目悲瘡痏。同朝鮮適歡。誰知花縣印。能賭柏臺冠。稻蟹陂田沃。雲霞水府寬。潘輿供宴喜。絶徼勝長安。</text>
<title>次樂全公見寄韻 四絶○公休憩龍津江舍。以遣興作五言三句四首見示。閑適沖怡之趣極矣。植在城市。愧無以和。仍賦白谷舊居。以寓思歸之意。却寄樂全公。以博一大噱。</title>,<text>東溪遶山廬。上有白雲宿。藏書一龕餘。糊口十畝足。時從二三子。詠歌追沂浴。採山蔬甲香。釣溪魚尾赤。春甕適及熟。獨酌山齋闃。松風醒午醉。不用陶公石。雲臥二十年。林僧同寄棲。淸泉通廚滿。綠樹與簷齊。漁郞逐水至。人境未全迷。楚蘭香可佩。商芝味可摘。采采欲贈誰。千秋淚一拭。長慙穎川翁。素節終不易。</text>
<title>送南文學 老星 赴瀋陽</title>,<text>凶飆攪宇宙。碧海驚波飛。西雲翳東旭。仲夏下霜威。龍蝦盡失水。佳穀俱已腓。吾儕死且緩。險艱安可違。忠孝有輕重。行藏多是非。臨岐欲有言。言盡恐沾衣。惟須勉素位。苟無渴與饑。</text>
<title>謝長城韓太守 振溟 寄茶筍</title>,<text>代舍方彈鋏。文園正渴喉。故人傳札翰。新味壓醪羞。羹煮龍孫美。茶煎雀舌柔。不須煩寄扇。今夏冷如秋。只有茶筍而不寄節扇故云</text>
<title>贈送黃半刺 㦿 赴鏡城</title>,<text>陰山萬疊赴滄瀛。都護名城上將營。半刺雙旌今左降。參軍一劍舊經行。緹帷幾結趨庭夢。畫角頻驚出塞聲。朔雪炎霖來往地。懸知同我遠遊情。記昔丙辰仲夏下弦。以北評事。冒暑潦逾重嶺。六月末。到鏡城。仍巡歷諸鎭堡。至季冬。犯大雪東歸。除日到京城。至今思之酸心。今送黃學士子由鏡府之行。適當比時。聊以韻語記之。祝其早歸。想不以冬行爲苦也。</text>
<title>贈送崔學士 有淵 出守星山</title>,<text>文昌芳躅古伽倻。容老高詞亦大家。千劫三災曾不到。君宗吾祖竝堪誇。應知作吏身兼隱。便欲藏書計恐差。萬事風塵雙涕淚。南天空指赤城霞。我東崔氏皆出鷄林。謂孤雲同宗。非贗也。伽倻占稱三災不到。故有八萬藏經。中朝學士曾請藏書。近欲以先集就著文字請公附藏。而恐不果。故聯語以爲章。非以爲詩也。</text>
<title>寄湖南方伯鄭君則 世規</title>,<text>舊識烏城勝。爭傳令宰名。熊車今按道。竹馬定傾城。惠澤須終始。官堂任毀成。行看循吏傳。功業致公卿。湖南方伯鄭公君則宰和順縣。不佞爲作軒記。引漢朱邑桐鄕事。反其意而美之。今年。鄭公以湖西方伯。歷都護府。觀察湖南。則朱仲卿之大司農。不足以道也。仍以小律跋舊篇。異日。或爲湖海一奇蹟。可知也。</text>
<title>申副元帥 景瑗 挽</title>,<text>曾提一旅赴重圍。直取單于計已非。尺劍詎忘曹沫恥。三軍爭覩華元歸。麒麟閣上形猶舊。桃李蹊陰客不稀。無奈祈連新冢起。故人衰涕重沾衣。</text>
<title>挽金恩津 友淹 母夫人 二首</title>,<text>白玉曾埋彩。孤蘭未沫芬。辛勤南澗藻。憔悴北堂萱。不盡林烏哺。翻驚隙駟奔。幽明更餘恨。湘浦有羈魂。二九裘纔除二。中年早守孀。猶專三釜養。賴有兩兒郞。復魄他鄕遠。同塋宿願償。諸孫俱秀發。積慶後應長。</text>
<title>歸東谷作</title>,<text>問余何好却東還。矮屋三間匝萬山。晝厭蚊蝱穿布褐。夜防豺虎吼柴關。松林翳日簷常暝。石磴緣崖道苦艱。惟喜地深塵迹絶。古書千軸伴人閑。</text>
<title>七月六日夜。夢至人家。遇曹生漢英追至。顏貌敷腴。謂言偸隙暫來。數日當復西入。余約後夜相訪。卽辭去。覺而記之。曹方被拘在瀋</title>,<text>瀋水遼山里數千。片時孤夢若因緣。乍看秀色知無恙。却愧危踪未脫攣。豺虎林中迷鸛鶴。網羅淵底盡鰌鱣。蟲吟四壁驚魂斷。依舊晨星限各天。</text>
<title>崔承旨 有海 挽 三首</title>,<text>草草都中別。悠悠病後思。緘書纔付遞。凶問忽同時。積雪千山阻。陰飆白日馳。蒼茫暮途恨。不盡薤歌悲。二白玉樓徵記。明珠蚌出胎。縑緗傳世業。籌筆幹時材。妙割無全目。奇蹤任衆咍。兒郞護玄草。虹暈未應埋。三江閣題詩處。山齋載酒時。行藏期共勉。夷險貴相知。世路豺牙血。人生劍首炊。鸞驂三島外。回首更何思。</text>
<title>啓山齋詩 余於萬曆癸丑秋。始卜先墓于砥平東谷。逾年。遷先祖妣兩墓于左壟。又卽考墓右阜下。作草菱以居。仍記經始之勤爲一帖。題曰啓山志。厥後貧窮苟活。未有目巧一宇。居谷中垂三十年。屢遷草茇。皆仍風捲火燒。國人嗤其鳩拙。今年春。余謝病歸谷。兒冕先作草屋八間。斤斧磨削。比前則太侈。西齋窓牖向陽明靜。最宜老眼看書。仍取前志。以啓山名之。復題一律。時辛巳九月中旬。</title>,<text>松林高下擁雲開。廿九年前此啓山。小子如今知肯構。病夫於此且偸閑。四時香火長瞻敬。一壑風煙好往還。最愛西齋明老眼。陳編朝暮爲開顏。</text>
<title>夜詠 二絶</title>,<text>千仞坑頭一棧懸。老人騎瞎夜催鞭。糜身碎骨須臾事。步步兢兢莫近邊。百尋淵底一枚珠。堪照君王十乘車。爲語虞師勤守取。精光中夜上騰虛。</text>
<title>寄天章遞送文衡硯 二絶○此時此任。此詩此物。皆是文山夢中好事。幸勿說與他人也。</title>,<text>父子文衡事絶倫。成蕃仲後更無人。靑氈今復君家舊。世美絲綸自有眞。重忝宗盟愧祖先。今將遺鉢屬君傳。天開地裂回春意。倘是曇花再瑞年。</text>
<title>題一珠軸</title>,<text>小閤風林響。空山草露滋。居隣雙樹靜。心許一珠知。祗覺身爲幻。誰言妄塞悲。偶同淸夜話。聊贈碧雲詞。</text>
<title>過東淮亭子。次壁上韻。東淮。申公翊聖一號。</title>,<text>江湖正欲話淮翁。城市無心謁子公。一日路岐成錯迕。百年人世足畸窮。松楸寂歷春猶淺。氷雪層凌凍未融。漫向壁間賡好句。羸驂還入亂山中。</text>
<title>伏蒙南坡沈 悅 相國垂示慶席唱酬詩四章。仍念 植 亦叨塵席次。病未終宴。以爲罪懼。輒依高韵。庸謝不敏。</title>,<text>蓮榜賢甥出。槐堂勝客來。台星連座耀。壽酒趁春開。岳翠晴排席。林寒晩破梅。病身虛簉席。遺恨負深杯。</text>
<title>送李仲深 穆 宗弟出宰昌平</title>,<text>一科與奪付兒戲。丞慢郞潛迹亦奇。笑領銅章湖海去。不應回羨鳳凰池。仲深登丙寅文科。未唱名罷榜。不復求擧。歷官驛丞佐郞。今得此縣。承旨洪勉叔。方以未第登庸直院。見仲深辭去。面規云君不求擧甚非矣。須回慮勿爲碌碌。仲深答云足下爲承旨。尙不足於心耶。士友傳笑以爲名言故云。</text>
<title>送金子珍 南重 出尹完山</title>,<text>人言湖南好。我覺湖南惡。每月地常震。連年旱爲虐。靑蒿沒田疇。白骨在溝壑。名都鎭岐豳。大尹出臺閣。功名信顯美。遊興奈蕭索。勖君後樂心。孤懷寄新作。</text>
<title>送姜學顏 大遂 出守晉州</title>,<text>少時交態老知眞。常苦中年作別頻。我縛文書無補國。君從州縣且安親。閉門京店三旬雪。飛舃仙鄕百里春。咫尺城南違祖道。風塵潦倒病纏身。</text>
<title>送鄭學士 致和 出守東萊</title>,<text>憶昔蠻方始款邊。萊城賴得岳翁賢。威行嶺徼同王式。辯折豪酋似魯連。絳悵舊稱門弟秀。黃堂又詘侍臣聯。端令廟算恢前績。更勝侯巴守太玄。釜館接倭歲船定額。皆東岳嚴▒。至今不改。鄭是岳之門生。故爲述此。</text>
<title>睦丞旨禹卿挽詞</title>,<text>雅望當年動士林。西崑連璧日南金。大冬霜雪看榮落。平陸波瀾試淺深。官到亞卿方盡悴。貴兼諸少且娛心。堂空駐景長春盡。隣笛斜陽思不禁。</text>
<title>閔水使 仁佶 挽</title>,<text>靑春快意五陵遊。醉擁胡姬躍紫騮。不害曹丘曾任俠。何論李廣未封侯。西山守死惟名節。東海求仙亦謬悠。直到蓬科迎薤曲。人間榮辱摠雲浮。</text>
<title>別槐山沈使君 暐 ○二絶</title>,<text>衰年作別已知難。臥病情懷轉覺酸。惟有午窓孤枕夢。時隨飛舃到槐安。春宵明月酒如油。聞說諸公餞隱侯。茶鼎藥爐寒店閉。病中空復動離愁。昨聞城東之會。病懷不堪馳遡。強吟韻語。以抒別懷。</text>
<title>送具上舍 鎰 之潭陽 二絶</title>,<text>竹亭風月擁紅粧。曾試吳兒木石腸。湖海舊遊眞一夢。白頭飢臥市門傍。右記潭府舊遊看君詞翰自能軍。一試驚人不足云。早返匡山讀書處。一床燈火更論文。</text>
<title>趙持平 公淑 挽 十二韻</title>,<text>昔作花城客。君爲慕老甥。屢陪飛閣會。先讓倚樓名。弱冠嬉遊竝。連床意氣傾。萍流俄聚散。桑海忽翻更。玉在泥中潔。松看雪後貞。淸班來却晩。半刺政方成。世患眞無妄。君恩許竝生。田園聊暇逸。疾病又纏嬰。每羨全淸操。深期到列卿。前年嗟在已。後死愧同庚。苦海生何樂。危途命亦輕。唯應舊遊地。聞笛淚先橫。</text>
<title>日本國日光山詩。次太學士韻。</title>,<text>鯨波不動海氛空。龍象千秋護祕宮。日色禪心同一照。山形祖印屹相雄。雕欄迥壓鼇身黑。畫棟高浮蜃氣紅。盛業洪休符傑搆。扶桑天竺自神通。</text>
<title>贈驪牧</title>,<text>驪江鄕里皆親舊。存念雖勤遍擧難。但願使君均惠澤。家家不用問平安。</text>
<title>贈別東萊鄭使君 維城○時通使日本。承命作源氏廟堂寺鍾銘。</title>,<text>銀潢一洗豕蛇腥。依舊城池壓海汀。學士新纍都護印。蠻兒方款日南扄。從知利器須盤錯。未必緋袍是寵靈。裹革初心吾已矣。毛錐堪愧梵鍾銘。</text>
<title>吳賓客汝完 竣 示以年前燈夕唱酬詩。其中有存念不敏之作亦數首。要余追和之。屬余重患頭痛熱眩。久未之思也。茲於病間。感其致意之勤。依韻襲律。少效衷私。牽強拗捏。不足爲詩也。凡十七首。</title>,<text>抱疾深居類獨園。移家且避市聲 一作門 喧。頭風翳眼抛詩筆。藥裹關心廢酒尊。未識壺中藏日月。那容銼內煮乾坤。應同丈室維摩老。一默都忘盡日言。楊花撩亂走空園。更着群蛙兩部喧。是處交親惟竹几。幾人歡賞共金尊。春催淑景纔成序。陽轉朱明已徹坤。身似蟄坏看物變。此間眞意亦難言。通衢咫尺閉閑園。惟見爭枝墮雀喧。幸有蒲團供宴坐。唯將藥餌當深尊。盈虛象在辛庚月。動靜心存六二坤。除却百年顚倒想。遺編猶可契微言。素志區區慕綺園。山棲半世息啾喧。臺宜把釣苔爲席。澗合流觴石作尊。蓬島豈逃秦日月。桃源自閟漢乾坤。自從誤逐旌招後。弧矢生涯尙忍言。金剛一面訪秪園。玉洞中藏萬瀑喧。雲衲口飜靑竹偈。羽人親酌紫霞尊。鶴歸玄圃巢傾樹。鯨蹙滄溟勢撼坤。蝸室一間勞夢想。奇蹤難與俗徒言。西岳當年謁寢園。仙家鷄犬入雲喧。霓爲旌旆風爲馬。山作盤盂海作尊。石老定知三過劫。潮來眞驗四遊坤。嵇生白首才爲累。空愧孫登曩日言。江邊曾占邵平園。樵唱漁歌未覺喧。老去甘貧惟飽菜。客來問字或携尊。慣聞孤鶴頻驚夢。愁見雙鵝遽坼坤。工部草堂寧復有。邇來歸訃但空言。城南高枕對丘園。淸疾年來慮不喧。與世多乖甘抱槧。向人眞性畏空尊。遙看縞帶江趨海。側望瑤簪岳鎭坤。朝暮煙嵐供悅目。盡收奇勝與精言。猗猗美竹秀淇園。知子淸標絶俗喧。詩格早追唐藝苑。筆鋒眞逼漢彝尊。偏蒙睿賞恩傾澤。合得高名響振坤。末路宦情從落拓。陳篇須對古人言。廢興曾候洛陽園。城闕新經虜騎喧。幾處腥塵漫勝迹。連年肺疾負朋尊。身纏罪累心茹恨。仰愧皇穹俯跼坤。欲爲故人賡好句。其如柔舌戒多言。燈宵詩播仲長園。布鼓雷門敢效喧。憶昔追遊看花竹。尋常豪飮罄罍尊。人生到此俱阽壑。國步何時再整坤。陳迹算來堪雪涕。一杯聊欲與君言。隱几厭心似漆園。耳邊天籟不知喧。高詞尙想吳興筆。豪氣思傾北海尊。雨脚如麻宵漏屋。雲陰似墨晝䨪坤。城南十里佳期阻。連榻何時諷道言。連年旱魃滌田園。惻耳嗷嗷澤雁喧。救暍不煩搖大扇。沃腸何必醉衢尊。願聞仁政行時雨。只在鴻猷效法坤。一閉蓬門朝議絶。早知廊廟厭蕘言。城東聞有給孤園。山翠成圍石瀨喧。佛榻靜須披竹簡。僧茶味足敵匏尊。早知巖洞宜肥遯。爭奈雲雷未轉坤。便合與君同作社。爇松燒芋講前言。軒冕何能博灌園。機心不管小兒喧。山東舊築誅茅宅。江上時尋泛菊尊。一落風波迷失所。豈知腥血已彌坤。銅駝荊棘都門嘆。倘記前時牘上言。甫里煙波栗里園。居非耽靜動非喧。閑中今古窮千卷。聖處風流盡一尊。岳老仙驂俄陟昊。疏翁精魄久藏坤。白頭羈宦終乾沒。孤負當年發萬言。名家已自闢場園。狗吠驢鳴亦恁喧。紫電競看森武庫。黃流誰愛湛瑤尊。孤輪月印江心水。一脈波漸海外坤。尙有觀風吳季子。對君那得易爲言。</text>
<title>鄭壺亭 斗源 挽</title>,<text>蘭玉承家骨格殊。志高前古隘寰區。神仙早覷壺天祕。富貴低看草露濡。楓岳頭流留玉局。桑洲度索蛻塵軀。淮南鷄犬何須問。荒冢遼城摠蟪蛄。</text>
<title>送朴盈德 守文 之任 二首</title>,<text>世亂無安地。官榮每苦貧。偸閑翻適遠。求養更離親。粉署靑門隔。黃堂碧海隣。唯須樹佳政。忠孝兩全倫。二東海曾思蹈。西村舊築陂。干戈未偃息。骨肉坐睽離。一念猿腸斷。餘生鶴髮垂。看君五馬去。別語轉成悲。僕欲卜居縣地西村。而事竟不成。女兒因此避兵寓居。不幸夭殞。今賦送行。不忍閑說形勝。次篇及之。不足以溷行橐也。</text>
<title>挽李彬正郞 二首○彬。玉峯白光勳之外孫也。玉峯生于弘治丁酉。萬曆壬午。在京客歿。官纔光陵參奉。彬生于後丁酉。今年壬午。亦客歿于京城。祖孫年皆四十六。而惟彬登文科。官至司憲府持平。遷兵曹正郞。爲養乞外。得長水縣監。未赴歿。官職頗優於祖。而詞翰聲價不▒。然玉峯與其子振男。皆以白衣參迎招儐幕。彬於丙寅夏。以白衣被昇平公辟則踵前武矣。</title>,<text>世稱南國美。今識外孫賢。翰墨眞傳蹟。功名稍掩前。何知火鷄晬。同盡水獅年。莫是香山老。滄洲伴鬼仙。二粉省頻辭劇。銅章爲奉慈。居然旅櫬返。未及板輿隨。南郭新開話。西關舊贈詩。哀詞猶故意。留付阿戎知。</text>
<title>贈別韓景洪 縝 赴鎭海縣 二首</title>,<text>靜女恥自媒。貞臣羞自市。監門分所安。往役義難已。英英西原秀。荊王內含美。科名秪爲親。世紛不到耳。一障非其任。胡爲漳海涘。棲棲馬如狗。觸暑戒行李。荒城米鹽間。誰識靑雲士。昇沈自有命。夷險貴適已。回頭聲利場。得失竟誰是。當時殷深源。枉爲蒼生起。二南海炎墟瘴霧鄕。翩翩鳧舃去何忙。多年索粲金門容。千里分符水部郞。叱馭詎嫌功坂路。望雲應陟太行岡。老夫離緖偏蕭索。環堵秋霖臥子桑。</text>
<title>贈別仁同李使君 惕然 赴任</title>,<text>弭筆何年侍玉墀。相逢斗覺盛容非。桑田碧海須臾改。社燕秋鴻造次違。知府榮踰毛義檄。趨庭喜動老萊衣。白頭悵望悲孤露。江漢凄風木葉稀。</text>
<title>贈趙平昌 國賓 赴任</title>,<text>莫笑稀年把一麾。騷人山邑正相宜。松經雷斧留貞幹。鶴唳晴皐竦瘦姿。蔘朮入廚宜養疾。雲山繞榻好題詩。誰知九十營丘叟。坐博食薇志士嗤。</text>
<title>次東岳叔父韻。贈片雲師。二首。</title>,<text>塵界埋金骨。仙遊記玉樓。支離吾獨老。棲屑六經秋。故里門留榜。斜陽笛起愁。雲公此時至。話舊一潛眸。二可慕雲林士。曾從楚澤臣。詩騷蒙發蔀。險阻任勞身。存沒相尋地。炎涼不俗人。蕭條阮咸在。非爾更誰親。</text>
<title>又次雲師贈余韻 竝後序</title>,<text>曾被東翁契許深。歸鴻佳句有遺音。侯芭玄草誰論價。廿九淸詩是碎金。東岳先生。志尙丘壑。雖身縻纓弁。而好班引緇衲。贈遺詩篇。殆無虛日。然其詩。唯談山水敍情素。而未嘗用竺書文字。或與之相對。終日穆然。蓋寄興方外。觀物適己而止。非如樂天，子瞻以異敎相求也。片雲比丘。乃捨講會出深山。從先生於謫所。自北而東而西。勞苦而不憚。其意氣相契。又與它從遊者不同。故先生前後寵以詩最多。比丘常和先生歸鴻歌。作一絶甚警。先生亟賞之。又從而和之。俱見集中。今距先生歿之六年。余方寓先生笠洞舊第。而雲師適至。以前後廿九首來示。余所舊和三絶亦附焉。撫覽今昔。悲愴可知也。仍和短律二篇。竝敍其槩以與之。顧此衰疾。文思枯落。無以發揮奇事。助爲不朽圖如坡老所傳。是可惜已。</text>
<title>次崔相 鳴吉 韻。題僧軸。三首。</title>,<text>身似寒蟲蟄。心隨倦鳥飛。風塵迷去住。世事有從違。是處逢雲枘。何時共翠微。禪談差可意。重肯款柴扉。二靜室薰爐一穗煙。醒時趺坐倦時眠。箇中自有天然趣。不是逃虛學上禪。三霧豹猶知自養斑。白頭何事尙塵間。綠蘿煙月仙山路。悵望高僧獨往還。</text>
<title>送李觀察 德洙 按關東</title>,<text>佳節蕭條病掩門。籬花斂蕊恥空尊。此時又送關東使。何日相尋峽裏村。自媿微踪仍近列。方知睿簡在名藩。神山浪迹應非願。努力旬宣答寵恩。</text>
<title>寄東淮</title>,<text>昔與鄭任輩。多從文酒遊。風塵餘白首。江漢失淸秋。正想高亭好。遙知勝事稠。錦囊新句富。知我有分留。</text>
<title>日遊亭十景 竝後序</title>,<text>煙雨前宵鎖北峯。朝來洗出碧芙蓉。幽人睡起開窓早。收攬晴光幾盪胸。右莎峯霽色望杏瞻蒲春事稠。縱橫白水散平疇。觀耕最是田家樂。預占黃雲十頃秋。右斗郊春耕汀沙鋪雪水縈回。落雁雙雙一陣開。最愛夜深霜月白。枕邊淸叫數聲來。右汀沙落雁荷笠翩翩帶夕暉。雲崖何處啓禪扉。遙知石逕孤筇響。驚起林間宿鳥飛。右石逕歸僧古壘蕭條繞家巓。蘇文名字豈眞傳。紛爭蠻觸千年事。都入遊人醉眼邊。右蘇文古城臥聽鳴鍾殷疊岑。高亭西畔是叢林。誰如晦老同安日。百八音中只一心。右彌勒曉鍾沈網投竿入夜多。搖搖篝火映江波。煙消日出渾無迹。竹落家家晒綠蓑。右浮瀛漁火桑竹靑蔥井落連。前臨漁渚傍陂田。烹銀炒玉家家興。驗取朝晡一抹煙。右金灘炊煙淸川一派海門通。賈客帆檣倚便風。此景最宜亭上看。營丘水墨畫江東。右前江風帆山名爲獨已超群。況有長松勢入雲。黛色三冬元自秀。風聲十里更堪聞。右獨山雪松成使君夏宗。曾以一冊子。求十景詩于東岳叔父。叔父許而未果。俄遭西變。以手帖還冊子于使君。亂後冊帖幸保。而叔父已下世矣。帖中所謂太學士。卽指植也。故悲感之餘。不敢以拙辭。亭在公州錦江上流。卽使君遠祖遺基也。叔父手帖。在大駕去邠之朝。余此詩成於赴遼途中。後之覽者。當知吾叔姪爲成使君眷眷意也。</text>
<title>鳳山途中紀異言志</title>,<text>征鞍暫解古城闉。鳴鳳寥寥去幾辰。十月寒天雷殷地。黃昏大道虎咬人。亂離從古難全節。文字於人祗誤身。俯仰乾坤堪一笑。浮生何似草頭塵。</text>
<title>中和西館感舊</title>,<text>十七年前四度過。東槎幙府最奢華。白頭今赴遼河路。古館凄涼對日斜。前疑間</text>
<title>松京途中。次領相示韻。</title>,<text>長途苦被簡書催。虛歷佳山好水隈。病後詩情如嚼蠟。時危世味劇嘗梅。蒼茫鶴野瞻東殿。次第星軺望上台。羈恨破除唯賴酒。邇來痟肺奈休杯。</text>
<title>蔥秀山次領相</title>,<text>蔥秀山前涕欲垂。東槎曾費幾篇詩。人生萬事無非有。露宿星行此一時。</text>
<title>曾於戊辰冬。起廢還朝。具景輝亦闋憂服。復入史館。奉命往江都。余賦七言近體詩以贈行。有衣冠重會鳳凰城之句。蓋指京城而言也。今者余與諸宰。被追入遼。拘留鳳凰城柵。東宮率春坊賓僚。自瀋陽來駐。景輝以關西方伯。策應館供。衣冠之會。宛然一大朝也。景輝仍記拙句示余云此豈非詩讖耶。余始驚悟。果若有前定之數。仍用前韻。私示景輝。景輝。具公鳳瑞字。</title>,<text>不謂衣冠此合幷。遼陽還有鳳凰城。春宮久冒風沙地。耆宰還同霧露行。早識才名身反累。豈知詩語讖仍成。唯應快覩虞庭瑞。鵷鷺聯翩會玉京。</text>
<title>鳳凰城寓店中。與同棲諸公。伏受東宮賜送酒饌。感涕之餘。仍記乙丑正月。臣植以輔德。陪冠策兩禮時。有賜酒之榮。卽畫簇記勝。臣植爲之題敍。今已十八年矣。感舊興悲。私成一律。不敢以示人。</title>,<text>憶昔春坊贊盛儀。虎闈佳氣接龍墀。黃封拜賜參諸彥。彩軸摛詞動一時。烏馬久淹秦地苦。衣冠空結楚囚悲。銀杯玉筋恩猶洽。朔雪關雲淚暗垂。</text>
<title>至日次白軒韻 二首</title>,<text>素祿長慙負盛明。危途一役未須驚。光陰荏苒經冬至。旅病支離滯塞城。宵夢屢回巡鐸響。曉班遙想唱臚聲。天心悔禍從今始。地底微陽正發生。西塞頑雲翳日明。胡沙千里朔風驚。裝囊暫卸如鄕里。冠蓋相迎似禁城。已覺有身眞有患。何妨同病是同聲。山林城市俱坑井。未必歸田可保生。</text>
<title>題劉松年觀蓮圖</title>,<text>百戰城池一軸全。中原三絶海東傳。何人管此湖山勝。回首風塵更喟然。</text>
<title>次白軒聽鍾韻 二首</title>,<text>天涯歸夢日邊遙。雪月寒窓度幾宵。却憶靑綾聯夜直。宮壺官燭供淸寥。雪擁孤城氷塞灣。寒房獨臥似弓彎。時聞樓上霜鍾吼。辜負鄕山片夢間。是夜夢先墓</text>
<title>統軍亭有感</title>,<text>表裏山河拱一亭。登臨轉使客心驚。龍灣俯瞰猶朝海。驛路遙瞻直走京。白骨蒼苔新戰地。荒原殘壘舊屯兵。東翁當日題詩處。蝙蝠棲塵畫桷傾。</text>
<title>次李知事 顯英 庚申感懷韻</title>,<text>世說屍蟲訐人過。眞宰亦容私逕行。今世此蟲劇三彭。遂令吾輩拘邊城。福善禍淫理如契。天日自鑑吾中情。何用區區守庚申。終宵不寐對孤檠。樗蒲一歡付少年。春意欲破陰崢嶸。四老但當歸故里。不待鍊丹金骨成。</text>
<title>次西磵贈李知事韻 二首○西磵。金公尙憲一號。</title>,<text>冠蓋無端會塞門。一城分占小丘園。壽星天上應分照。來歲須歸漢上村。落羽窮鱗意更親。人間憂喜亦相因。微軀敢道星文應。且作商顏第四人。附元韻 二首天涯邂逅接柴門。歡會依然似故園。它日龍灣輿地誌。定知編入壽星村。雨散星離未易親。關山萍水豈前因。明年各自東南去。更說幷州憶故人。</text>
<title>次曹守而 漢英 客堂西磵韻 二首</title>,<text>新亭擧目異江河。萬事驚心鬢髮華。縱有浣花工部屋。天涯何事此爲家。羅含宅舍仲宣樓。從古騷人選勝幽。一室他鄕君自適。灣城他日盛名留。</text>
<title>途中奉次西磵寄示作。仍和前韻。二首。</title>,<text>荒村連日款高門。一室蕭然似紺園。瓠繫萍流俱失意。明年重會又何村。遯野風期未敢親。後先同病各由因。唯須異日東都會。許作尊前潦倒人。附元韻 二首君行先我入脩門。雪裏春廻五畝園。從此魯家山下路。夢魂長繞水東村。蒼顏白髮已相親。詩語流通更有因。洛社舊聞容涑水。許君添作座中人。</text>
<title>次開府蓮亭韻</title>,<text>新闢池臺勝。淸幽擅此邦。沖襟和霽月。秀句敵澄江。賞淨朝憑檻。耽香夜拓窓。吾行當歲暮。恨負吸筒缸。</text>
<title>贈李大諫士深 厚源 ○二首</title>,<text>諫議淸名世已驚。儀曹辭命愧虛聲。一時共脫囚秦厄。他日能忘在莒情。山雪河氷馬屢驚。胡笳隴笛摠悲聲。一行先後休相較。摠是危時一種情。</text>
<title>李判書 顯英 挽 二首○癸未</title>,<text>滿目悲塗炭。同行仰老成。平生忠信力。一笑險艱輕。鶴野重關遠。龍灣數月更。那知松岳路。雪涕泝歸旌。二筍玉飛騰早。貂金位望尊。孤忠輸際遇。稀壽盛兒孫。亂世無全福。長途返客魂。前期冥府會。應說抱州村。</text>
<title>全知事 湜 挽 二首</title>,<text>經術揚名早。榮途振策遲。雲龍時遇合。戎馬事艱危。一老安田里。同朝望蔡蓍。無何歌薤露。不復詠商芝。二昔在彙征日。瀛洲忝列仙。知公眞長者。遇我豈徒然。江嶺終相阻。萍蓬亦有緣。龍鍾遲一死。冥會更何年。</text>
<title>韓延安 會一 挽 二首</title>,<text>往日山陽侶。知公契許深。行藏猶素履。艱險壹精忱。乍輟停驂話。俄傳屬纊音。冥期應不遠。吾已病涔涔。二比屋金張貴。聯車許史遊。古今同汩沒。吾子獨淸修。作郡聊供世。銜杯爲寫憂。郵亭一宿覺。天地等浮漚。</text>
<title>許府使 僩 挽</title>,<text>淸謹家傳業。恢奇間出姿。平生盤錯器。每苦簿書期。天靳稀年壽。人稱肯搆兒。它時思舊淚。唯有砥城碑。</text>
<title>贈朴仲久 長遠 出宰安陰</title>,<text>林烏妙句徹宸聰。天語丁寧感至衷。地部賙貧恩已渥。黃堂便養孝方隆。淸標合近神仙窟。餘力應多簡冊功。老子不須身自得。巖廊它日看移忠。</text>
<title>送尹學士樂天 順之 使日本</title>,<text>輕寒不散賣餳天。病起纔堪上別筵。梅雪落時人度嶺。蜃樓浮處客登舡。扶桑便是湖洲路。行李今歸玉署仙。村俊政需王事急。未應腸斷哺烏前。南冠北窖盡危途。惟見君行足壯圖。馬島舟航連日域。龍宮樓觀別仙區。天臨梵宇宸題額。雲擁靈壇法醞壺。最是蠻兒思偃武。不妨詞翰與霑濡。</text>
<title>送趙典翰日章使日本 二首</title>,<text>愚智雖殊迹。艱虞倂一時。吾經遼塞險。子蹈漢槎危。官事誰能了。文名竟自欺。何當湖外路。匹馬赴幽期。二水陸四千里。春秋八九蓂。須知綸綍重。豈憚險艱經。直道通溟漲。淸飆洗瘴腥。還應留彩筆。萬古照雲屛。</text>
<title>送申吏部君澤 濡 從使日本 二首</title>,<text>冠冕通桑海。君家有泛翁。文華今踵武。王事最輸忠。鷁首鯨濤外。鶯林蜃霧中。探奇仍問俗。不必到壺蓬。金馬神非蜀。樓舡使異秦。天心先息戰。海國自求親。幙府遴才子。星文動遠人。詩書開陋俗。何地不王春。</text>
<title>送張察訪 次周 赴官自如道 二首</title>,<text>南北無安地。乾坤盡殺機。山林人且阨。廊廟道全非。古驛堪投僻。微官可捄飢。平生長往志。白首羨君歸。二抱疾常關戶。追君此出郊。餘寒花未拆。乍雨草微苞。薄宦淹佳士。危途擬素交。南州一千里。離恨詎能抛。</text>
<title>送安海州 獻徵 出守</title>,<text>文章五彩自相宣。不許蓬山廁列仙。去佩首陽都護印。先題蓮閣早春篇。虹光莫惜輕投暗。龍氣應知上暈天。佇見春陵流美化。且休歸刺釣魚舡。</text>
<title>病中送仲木賢弟赴金溝</title>,<text>我病還休出。君行不少留。危途堪滯迹。老境倍離愁。客路花初謝。官園筍正抽。親年方賴祿。毛檄可輕投。</text>
<title>送端兒遊天磨山</title>,<text>容祖天磨遊。弱齡二十三。同時挹翠公。文苑竝兩驂。遺篇照今古。老語敵禪談。憶我三十四。行役投石龕。巖洞苦未遍。纔窺姑鉧潭。惡詩詠瀑布。回對雲山慙。勝遊不可再。衰鬢白盡鬖。爾兒年最少。方行事幽探。幸無名繮絆。遨遊興自酣。胸襟攬奇秀。浩氣當雲嵐。歸來謁乃翁。文字靑出藍。不用守庭闈。跧居舌若瘖。此外勉加飧。行李愼所愔。</text>
<title>次李進挾仙亭韻</title>,<text>箕城南陌卽長干。聞說新亭結搆安。家足素封宜納祿。名高文苑肯求官。漁村水市環三面。海月山嵐共一欄。不用挾仙超世外。滄洲玄圃座中看。</text>
<title>次東淮舟中示韻 二首○淮還自瀋陽。與其子最。欲趁端午。歸掃先壟。舟中小酌云。</title>,<text>已嚥蘇卿雪。何傷荀令香。東歸白雲閣。先擧綠蒲觴。以我仍拘宦。多公好返鄕。山林亦有累。何處覓康莊。二龍門休白傅。燕寢侍黃香。江漢看歸楫。晨昏好奉觴。向來名作祟。何似醉爲鄕。彷彿桐江叟。垂綸不姓莊。</text>
<title>趙參議 國賓 挽 二首</title>,<text>憶子分符去。當余伏枕時。旋拘西塞役。虛枉北樓詩。世事乖人事。生離遽死離。江鄕阻一哭。泉路倍長思。二早歲屠龍譽。中年履虎威。初收炎瘴迹。才亞白雲司。忽忽槐安夢。依依薤曲悲。思量不朽事。詩卷付瓊枝。</text>
<title>贈朴觀察 遾 赴海西 十絶</title>,<text>山陽舊侶早歸眞。末路浮沈愧此身。存沒卽今悲且喜。白眉文雅是天倫。雁行龍榜繼揚英。出入賢勞際聖明。馹傳初廻遼朔野。麟符新按海西營。海西都護海陽城。方伯曾從牧伯行。遙想北樓尋舊作。棠花落處淚先橫。海西方面控王畿。兵後人民太半非。飛輓至今猶未息。幾時寒谷徧陽暉。知君妙割目無全。氷檗家風自有傳。從此老夫揩病眼。佇看紅粟溢窮廛。卽山煮海民猶病。築壘懸軍士亦勞。惟是舊來椎剽俗。可无絃誦與坏陶。芙蓉閣古先朝御。薇蕨山名後代欽。栗老遺風祠院在。舊遊陳迹最關心。四聖玄蹤九月山。沙汀翎島海灣環。高吟爛醉今何有。三十年間一夢還。經旬霖雨病昏昏。蚓叫蛙鳴苦厭喧。謾把新篇追壯觀。眞成一嚼過屠門。衰疾年來屛百爲。故人交義只心知。城西一餞何由得。正屬公車請急時。</text>
<title>寄東淮閒居</title>,<text>北海初廻節。東江復掩扉。松筠相對瘦。魚鳥共忘機。處僻名逾逼。憂時計已違。先朝奉車地。歸夢定依依。</text>
<title>次金晦而栗里村莊韻 二首</title>,<text>墩姓無妨與謝公。里名眞合擬陶翁。半生身世榮枯變。千載心期出處同。屢把一麾開秫釀。頻來三逕薙榛叢。時應芋火尋幽興。賦得燒氈語更工。江海宜長往。兵戈奈未休。君居近京口。來往亦風流。釣渚魚跳夜。莊園栗綻秋。山陰如發興。一棹擬相求。</text>
<title>金判府事 時讓 挽</title>,<text>直節忠謀聖主知。奇蹤獨立衆人疑。將星乍耀都元帥。卿月增輝判度支。却爲衰年成廢疾。不隨塵世有遷移。丘明傳志猶堪續。郢質無憑我獨悲。</text>
<title>感懷 時受湖南考史之命</title>,<text>閱盡悲歡老世塵。盈虛得失摠相因。全生只在藏名地。適志終歸屈迹人。晩飯徐行貧自足。閉門高枕懶爲眞。年來一念難消遣。宣聖當時亦感麟。消遣。一作忘處。</text>
<title>銅雀李都事 光翼 亭子。次東岳韻。</title>,<text>朱闌高映綠楊灣。梧竹參差井臼間。漁子挺扠潮落渚。行人競楫日銜山。虛名我已成乾沒。薄宦君能做半閑。登眺却妨驅傳促。開樽擬趁菊花斑。</text>
<title>稷山客館東軒。次東岳韻。</title>,<text>壁上東翁筆。人間甲戌秋。餘生雙涕盡。往事一漚浮。古縣兵塵後。荒村野渡頭。嚴程聊借憩。無興賦登樓。</text>
<title>稷山途中</title>,<text>浮萍身世白駒催。南北東西幾往來。慰禮城前湖海路。經過已是十三回。</text>
<title>文義途中。苦熱流汗。自嘲之作。</title>,<text>一冬風雪遼陽役。腰骨經年尙帶酸。六月炎蒸湖外路。汗流霑眼欲成斑。都緣文字招災累。誰悶東西飽險艱。多少侯家好樓閣。玉床氷簟臥方閑。</text>
<title>山陽縣 有虎溪，降仙臺等處。東岳曾欲卜居。</title>,<text>萬山重匝一川回。行到山陽眼忽開。桑穀數村隣廨宇。楓杉一面敝亭臺。靑莎綠浪移舟穩。落景層陰去馹催。千古勝區誰領要。邑人猶記岳翁來。</text>
<title>茂朱縣次韻</title>,<text>歷徧千峯萬壑濱。桃源何處訪仙眞。忽逢古縣依林僻。便有高樓觸境新。積翠當簷排赫熱。淸漪映檻絶纖塵。驪江白谷依俙是。猿鳥年來奈怒嗔。</text>
<title>僧將覺明詩軸。次東淮韻。時考實錄于赤裳山。</title>,<text>寶閣依峯峻。芸編對日長。塵蹤仍水石。散地却衣裳。鉛槧平生累。風塵暮景忙。何當從此逝。鸞鶴與飛翔。</text>
<title>次遲川韻。題覺明詩軸。遲川。崔公鳴吉號。</title>,<text>風埃十載費行纏。虛送春鶯與晩蟬。鴻雁去秋隨北向。鷓鴣何事又南遷。仍投岳寺雲邊榻。更閱遲翁軸上篇。倚伏昇沈都夢幻。一彈指頃去來禪。遲翁尙在瀋中。吾輩遭厄。時有先後。故日過禪來禪之嘲。</text>
<title>錦山感古。次岳叔板韻。二首。</title>,<text>淚洒遺篇墨綬鄕。追遊無復似山陽。支離小阮人間世。南北行裝兩鬢蒼。志士捐軀比舍魚。盈朝賢俊愧簪裾。荒原舊路殘碑在。時見征人爲下輿。右永重峯遺迹</text>
<title>龍溪院樓午憩</title>,<text>跋履千崖路。來登古驛樓。醒心松籟爽。偸眼火雲浮。雨意偏催客。蟬音已帶秋。前驅還木杪。艱險幾時休。</text>
<title>礪山廨。見百日紅。</title>,<text>湖海經過地。陳踪似夢中。羞將雙鬢白。重見十旬紅。晩艶欺荷粉。新粧媚竹叢。仍思雨溪里。佳旬自兒童。百日紅。湖南多有之。余兒時在古阜雨日村。賦此花長句。得詩名實自此故云。</text>
<title>礪山會話南方伯追寄以謝</title>,<text>七月湖州界。逢君會此堂。壺水先解渴。棠樹好追涼。戒口思焚硯。消中久覆觴。憑誰酬勝事。歲暮勖毋忘。</text>
<title>題金溝客館 幷小序</title>,<text>金溝縣之客館。燼於龍蛇。萬曆辛亥。縣令李侯慶滉。重建而未完。以歲之久。隨以陊漏。今年春。宗弟仲木梣。出幸是邑。重加繕修。施以丹雘。奄作一新館。而館之西。舊有蓮堂。額以泝濂者。則縣令朴侯守弘所重建。今又一樣新之。時當歲荒。不費民力。便宜起廢。及於廨宇。可謂敏而有功矣。時余奉命紬史赤城。聞而喜甚。初欲造觀。竟以枉驛未果。湖海之遊。不及布衣時。良可慨也。仲木來會余于壺山。索一言以爲記。追占律絶各一以歸之。金城賓館屬重脩。湖海風煙念昔遊。王事未遑尋舊迹。友邦猶自說賢侯。梅香竹翠偏宜臘。稻熟魚肥正趁秋。京洛市塵門更掩。水雲千里夢悠悠。</text>
<title>題泝濂堂</title>,<text>圖書粗粕匪心傳。廬阜溪源未可沿。看取小堂眞景象。滿天明月一池蓮。</text>
<title>奉題宣廟書扇詩帖 曾見妻兄沈挺世得此書扇詩。今不知何自而刻傳于世。延川李子陵自以爲其田野之居。有類於詩中語。作帖爲畫。求詩於諸學士云。○秋水和煙釣春田帶雨耕。卽其詩句。</title>,<text>少小窺宸蹟。留藏是沈生。摹傳猶妙絶。詩畫亦隨成。釣石君新掃。畬田我舊耕。歸依須及早。此外更何營。</text>
<title>送李善述出守密陽</title>,<text>衰年此別意何如。南下密城千里餘。從事已嘗行路險。退憂今得好樓居。聞密陽新作嶺南樓甚壯 楓林菊岸秋方媚。鱸膾蓴美計未疏。只欠親朋開口笑。知君回首重躊躇。</text>
<title>挽朴魯直 二首</title>,<text>緩急人皆有。炎涼衆所移。吾儕惟義氣。此道未磷緇。白首怜同病。靑山負後期。龍鍾餘一死。獨立更何之。二桃渚春生漲。麻湖月上絃。過從非取醉。陶寫幾連篇。勝事堪傳後。陳蹤只在前。城塵淹老疾。無路哭新阡。</text>
<title>寄端兒</title>,<text>遊山如讀書。須及少年時。筋骸一衰謝。登陟奈力疲。記性亦在早。已老悔難追。乃翁幼多病。二戒俱犯之。白首坐蛙坎。俛仰空嗟咨。聞汝遊天磨。楓菊正紛披。一事卽無負。大業在書帷。歸來莫懶憘。簡編可孜孜。爲汝喜且勉。因之寄新詩。</text>
<title>題東淮畫帖 二首</title>,<text>匹馬曾從江路歸。千山凍雪鳥休飛。分明粉繪開生色。依舊溪橋跨石磯。右次韻茅茨蕭灑水西隈。寒勒叢篁雪正皚。不爲山陰乘興客。柴門日夕向誰開。</text>
<title>淮翁席上。次鄭子容韻。二首。時子容將歸湖外。諸公有唱酬之作。○甲申</title>,<text>富貴春花雨後紅。生涯泡沫水邊空。已知軒冕皆身外。安得江湖在眼中。是處杯觴聊暇日。故人棲遁自高風。唯應索句梅簷下。時念淮翁與澤翁。久宦令人面發紅。今年歸計又成空。霜靴累趼金門內。汗竹虛窺石室中。未報國恩頭已雪。試聞時事耳生風。多君浪迹江湖遠。應向塵埃惜此翁。</text>
<title>奉呈忠淸金按使 尙 行軒 五首</title>,<text>弱齡同榜盡凋零。頭白看君尙典刑。却喜聖恩猶歷試。高牙大旆國西扄。癘氣連年屬荐饑。湖西千里最瘡痍。行人去夏傷心處。只有靑山似舊時。僕去六月。奉使經過故云。慰禮扶蘇故國都。皇華問俗却殊途。魚鹽海邑多齊氣。絃誦山村足魯儒。脚底陽春待使君。獰飆虐雪正紛紛。龍蛇赤子須臾事。只在公私一念分。沔上松楸四代丘。孤生已擬托餘庥。須君惠澤蘇群槁。容我閑園號四休。</text>
<title>口號贈子容</title>,<text>病後始開酒。送君湖外村。生離與死別。都付醉醺醺。</text>
<title>送洪承旨叔京南歸</title>,<text>歲暮此爲別。故人情若何。携孥去京洛。犯雪渡關河。夙好詩書在。時憂畎畝多。風塵餘一老。萬事鬢雙皤。</text>
<title>寄題李子陵令公時雨亭</title>,<text>江甸連年旱。君亭好得名。溪聲多遠響。山氣少全晴。步屧蔬畦潤。開窓麥隴平。題詩當歲暮。三白殿秋成。</text>
<title>寄題李直夫尙書湖莊 二首</title>,<text>故國遺墟草樹多。亭臺隨意占坡陀。高欄寺近乘舡入。半月城空杖策過。亂世行藏吾已矣。古人憂樂子如何。江湖廊廟休分別。一種風塵兩鬢皤。右遠憂亭匹練江光動碧虛。堂開淸隱近精廬。小山疑自羅浮至。高閣應分禹穴書。仙骨有眞非素尙。道心無累合幽居。何當一棹經過便。竹徑梅簷任所如。右淸隱堂</text>
<title>送嶺伯林載叔 墰 再按</title>,<text>利器當盤錯。榮途未老衰。重臨仍嶺服。暫入亦樞司。七十城同俗。東南海接夷。宣風與備雨。秖在撫瘡痍。</text>
<title>豐寧君 洪公靌 挽</title>,<text>兩世通家近百年。孤生晩節倍相憐。虛名小技頗爭長。上第元勳孰竝先。滿目風塵收涕淚。一心金石保貞堅。深知不日泉途會。忍寫哀詞挽素旃。</text>
<title>韓判書 仁及 挽</title>,<text>玉樹淸標相國門。橫行白馬早承恩。周南留滯時當否。漢省超遷位更尊。絶域回槎添宿疾。良宵翦燭負前言。眼看朋舊凋零盡。潦倒風塵愧獨存。</text>
<title>韓留守 必遠 大夫人挽</title>,<text>五福天申命。三從道在身。恩華二品誥。祚胤四材臣。鶴算方垂耄。雲輧遽返眞。升堂事已昨。孤露轉添辛。</text>
<title>送寧海朴使君 吉應○使君出宿東郊往十里村。寄此以別。</title>,<text>十里城東驛。雙旌海上行。春寒餘凍雪。路險更脩程。亂世輕爲別。衰年獨有情。揚雄舊時宅。從此阻侯生。使君。是東岳舊門生。而僕時寓東岳舊第。與之相從而有此別故云。</text>
<title>具監司 鳳瑞 挽 二首</title>,<text>金門未識歲星精。一試囊錐萬目驚。兩郡十碑留惠澤。七年三路見澄淸。忠專報主寧辭難。善欲同人豈讓名。不道雪山傾井絡。虛疑玉舃上瑤京。膠漆相期自禁林。危途偏覺素交必。一寒念我綈袍在。半道煩君皁蓋臨。當日孰知仍永訣。此生那得更追尋。唯殘寂寞憂時淚。哭向西州倍濕襟。</text>
<title>送林使君 堜 赴南原。用崔東皐廣寒樓韻。二首。</title>,<text>三韓方丈廣寒樓。合着元龍最上頭。絶境便紆龜印去。新詩行見錦囊收。萍蓬忍作中年別。湖海曾同匹馬遊。寒店病吟添寂寞。短簷風日落蝸牛。出處曾同趣。賢愚却異倫。江湖占地勝。襟袍自天眞。乞退猶名邑。分憂自近臣。誰憐東峽老。芝製汚緇塵。</text>
<title>同諸公會淸風池閣。奉送金晦汝 光炫 甲丈解官歸鄕。雨前日三淸洞聯句韻。六韻</title>,<text>爲赴名園約。相將久別人。流年環舊甲。節物近佳辰。澗響琴含弄。山容黛蹙顰。偶成開口笑。一洗滿襟塵。宇宙悲身隘。江湖入夢頻。羨君歸興足。梅柳故鄕春。</text>
<title>尹參判 墀 挽</title>,<text>貴戚誰非士。淸名實自公。先王鍾宅相。元輔樹家風。玉剖西崑礦。蘭移上苑叢。脂膏曾不染。津筏自能通。粉署連珍館。金華邇紫宮。辭榮仍試劇。攬轡亦臨戎。獨立非違衆。多艱要匪躬。是非名未玷。出入寵愈隆。一病翻沈痼。中年遽告終。鬼應憎早達。天不憖孤忠。鶴髮方無恙。鴒原奈倂空。傳鑪嫠女隻。加絰庶孤恫。倚伏無窮事。幽明不盡衷。凄涼分陜樹。寂寞舊臺驄。末契疏慵忝。斯文趣味同。牙絃從此絶。郢斲爲誰工。故舊哀歌裏。乾坤痛哭中。何當聯玉舃。一笑會瀛蓬。</text>
<title>寄謝素隱愼伯擧</title>,<text>湖海曾遊興已闌。歸心尙憶對君歡。大冬嚴雪貞松老。千里狂湍砥柱安。聞道細民安畏壘。可知群盜避王官。小山松桂堪招隱。欲和微詞轉覺難。素隱子遯跡海山。余汩沒京國。相望千里。無由一接。今見寄書竝離騷一章。余愧無以和答。率占一律奉謝。且聞南中人祝素隱子如庚桑。可知盜不入谷。此亦亂世之福也。故篇中及之。非謂素隱之道止於庚桑，司空等夷也。</text>
<title>李韓平 慶全 挽</title>,<text>曲江磴榜覩昇平。揚歷三朝兀老成。香省玉堂疑昨夢。酒樓詩社笑浮生。歸來遼鶴人誰在。指點滄桑事可驚。正屬槐黃亡藻鑑。汗顏終始愧提衡。</text>
<title>韓正 琂 挽</title>,<text>泮水先朝彥。風塵老太常。芙蓉開苦晩。蘭蕙殞何忙。海岸封新墓。江村閉舊莊。應從地下友。人世笑山王。</text>
<title>東陽尉挽</title>,<text>間世眞豪俊。斯文尙典刑。驊騮徒惠養。蘭蕙自芳馨。末節嘗夷險。高懷任醉醒。鋪金誰作埒。枕石別開亭。一世傾風裁。三朝與寵靈。囊書纔奏御。斧屋忽封扄。爽氣超塵滓。精英付汗靑。殘生蒙寘醴。前閤許談經。鸞鳳嗟先逝。蒲楊却後零。山陽他日淚。隣笛更堪聽。</text>
<title>贈別鍾城柳使君 景緝</title>,<text>鍾城舊號是愁州。太守今行又屬秋。白草連天迷遠目。寒江繞郭界荒陬。酒燒麥汁那成醉。妓雜軍裝亦可羞。應有澤翁題壁字。知君登覽一銷憂。</text>
<title>題允禪比丘軸</title>,<text>澗溜穿林逕。松花覆石臺。僧歸山日暝。寺在隴雲堆。短世驚風樹。塵寰閱劫灰。從今共禪榻。一任歲華催。</text>
<title>沈判書 諿 挽</title>,<text>先朝學士典刑存。八座耆英譽望尊。主辱時危當盡瘁。計深機迫豈輕論。漳濱一疾仍乘化。湘畔孤臣尙抱冤。五福平生惟此恨。悲魂應逐斷腸猿。</text>
<title>任賓客 絖 挽 乙酉</title>,<text>遼朔風沙翳虎闈。商顏白髮困驂騑。秦關未及烏頭變。漢徼俄聞馬革歸。典備哀榮恩更重。家傳淸白道猶肥。傾都挽哭何須數。沿路行人涕盡揮。</text>
<title>錦陽尉挽 二首</title>,<text>脫略膏華地。婆娑翰墨場。早知憐俊爽。誰更惜摧傷。熟醉忘榮辱。高吟謝否臧。唯應恩澤表。不愧杜當陽。二亂世無全福。名家亦不長。詩應窮貴相。酒却誤剛腸。次第埋雙璧。凄涼閉一堂。空餘舊賓客。濺淚百花傍。</text>
<title>寄關東方伯南澤之 銑</title>,<text>苦憶關東勝。欣聞按使賢。褰帷滄海日。弭節玉峯煙。直以官兼隱。何妨醉得仙。應憐柱史老。昏眼困陳編。</text>
<title>申同福 起漢 挽</title>,<text>賀弔如何迭在門。冥茫天道不堪論。一作未堪言 競看荀鳳齊飛入。猶惜楊烏獨夭昏。榮宴公堂纔撤席。凶儀官路忍攀轅。春來未報梅花信。哀挽相將但淚痕。路一作道</text>
<title>朴校理 漪 挽</title>,<text>寒窓小話記春初。同病相憐竟未攄。不謂玉樓催檄召。忍看瓊樹掩丘墟。鑾坡翰墨留遺蹟。海岳煙霞想遯居。回夭黔貧誰預算。風燈泡沫摠歸虛。</text>
<title>柳縣宰周尹同牢壽宴詩次韻</title>,<text>千載瑤池會上仙。何如兩美世間全。合昏往日還今日。踰耋高年似少年。舞彩登筵增後慶。纏紅侑酌憶前緣。期公百甲尋茲會。待我賡歌續此篇。</text>
<title>飛字入海歌</title>,<text>靑鯨鬣束彤玉管。星泓晴日流銀漢。亭飛筆飛字自飛。謫仙已矯凌雲翰。霓旌羽蓋碧海東。蕭君肯顧蕭齋空。眞官錦誥詔風伯。不待點晴催龍公。人間長物唯此取。物外奇蹤定無偶。書蟲剝紙蝸畫涎。天祿靑黎欺白首。楊公士彥。嘗作飛來亭于鑑湖上。大書飛字帖壁。楊公在謫所觀化。其日風雷亭壁。捲飛字入海去。世人傳奇如此。乃楊公大胤理一爲求諸公歌詠。故勉爲之副。</text>
<title>題監察題名軸</title>,<text>每被殿中友。求題軸上詩。溪山空見畫。杯勺此非時。但勵朱絲直。休嫌紫綬遲。他年檢姓字。亦足見心期。</text>
<title>題李忠州 憪 八馬圖</title>,<text>八駿古圖已失眞。吳興此畫無奈是。骨稜肉強最難狀。精神權奇略相似。水墨依俙認驪黃。毛鬣颯爽霜飆起。一軸流傳數百年。李生得之遼陽市。不知眞骨落何處。下或爲龍上天駟。陰山鐵騎滿中原。一馬渡江何所止。侯家祕蹟散風塵。蓬轉璧全眞偶爾。吾東八駿亦虛傳。怊悵乘黃路旁死。安能萬里事橫行。百戰乾坤灑深恥。</text>
<title>浮江亭</title>,<text>二江環合小洲平。亭勢眞成畫舫橫。列岫參差來几席。滄波滉漾動簷楹。方壺靈境知非遠。絓組榮名直可輕。老我已孤江海興。新題謾寫臥遊情。</text>
<title>題隋煬帝行幸圖 二首</title>,<text>匝岸紅樓拂柳靑。畫舡緹騎擁雲𨍍。可憐千古繁華事。終愧河汾一草亭。木榻蒲團臥澤堂。短蓑垂釣卽溪航。龍舟錦纜千年事。輸與阿麽自擅場。</text>
<title>昭顯世子挽詞 三首</title>,<text>歲運丁艱否。天人亦札瘥。珠庭還薄相。玉質遽嬰痾。萬里銅車返。千秋隙駟過。旱炎翻泣雨。哀誄變謳歌。二遼薊三千里。風沙八九秋。烏頭纔變白。鶴馭遽昇緱。南撫曾遺澤。西行亦壯猷。宗祊猶有賴。聲烈豈長休。三少海涵濡普。微臣際遇偏。虎闈初奉引。鳳柵再生全。報答終無地。心肝但視天。菲詞愧幽誌。泚血續哀篇。</text>
<title>李應敎 必行 挽</title>,<text>不見芝眉歲十遷。風塵人事摠隨緣。蒙茸忽見孤蘭秀。霜雪方知老柏堅。明主有恩容遁跡。化工多忌促脩年。東皐相業南川節。百世芳名可竝傳。</text>
<title>奉寄金堤趙使君 涑 三絶</title>,<text>淸如寒玉直如絃。三絶才兼老鄭虔。芸閣詎容儒素寄。萍鄕應識使君賢。輞川本是詩兼畫。松雪人言畫掩詩。一幅湖山題好句。臥遊心事倘相知。池臺樽酒昔留連。回首湖山廿七年。忽喜故人新管領。壁間應有續題篇。忽一作且</text>
<title>寄冕兒</title>,<text>四歲膝置孫。隨爺上歸舟。挽鬚問祖翁。何不往驪州。意惜與翁別。琅琅言不休。翁本係廩祿。知非強淹留。向人故飾辭。云國恩未酬。兒旣不可誑。囁嚅面更羞。謾謂從此逝。携汝以優遊。斯言不容宿。宿志尙可求。疏糲苟能繼。茅茨亦足庥。屈指陽月間。蘭臺畢校讎。此外無補國。於身增悔尤。引年乞餘生。將身返故丘。暄簷抱孫坐。世事一雲浮。</text>
<title>寄李判書汝省謫所</title>,<text>正二品卿九十親。半千里路一孤臣。縱知雷雨開旬月。何忍車閭阻暮晨。數有乘除須順命。天將拂益且安身。不妨細酌澆愁酒。靜室薰爐味更眞。</text>
<title>郡主挽 二首</title>,<text>窈窕天人秀。柔嘉內則儀。如何一紀促。便與九重辭。湯沐加名數。哀傷倍聖慈。秋風素滻路。草露盡漣洏。二正屬前星耀。那知婺彩淪。鸞驂沖一隻。石鏡掩孤輪。露暵靑葵曉。霜凋碧蕙春。彭殤同一算。司命意何因。</text>
<title>贈別東萊黃使君 㦿</title>,<text>賦詩退虜已知難。萊鎭何煩侍從班。宋子精忠曾激懦。岳翁廉政得蘇殘。送君今謝靑綾地。從事纔經赤島關。千古斯文一心印。海雲仙蹟最堪觀。</text>
<title>贈關西方伯朴公 遾 行</title>,<text>東州使節換西關。閫鉞新陞二品班。王事此時堪首疾。宦途何處覓心閑。仙鄕水石應無分。故國樓臺亦足攀。秖是輸忠無遠近。正須努力濟危艱。</text>
<title>樂歲新居八詠</title>,<text>極望江天豁。披襟爽氣增。全輸一窓內。齊竦衆峯層。縹緲濛煙雨。峥嶸鏤雪氷。高吟謝眺句。幽興坐相仍。右窓間列岫萬古驪江峽。孤村鳳麓偏。鳴灘來枕上。淥漲是門前。稼圃多依渚。兒童慣刺船。濯纓歌自好。漁父莫相憐。右戶外長江境與東關接。群巒競聳霄。乍騰暘谷暈。先揭赤城標。映樹初成纈。穿雲更逞嬌。飧方久未試。隱几每終朝。右東嶺朝霞簇簇螺鬟列。離離金柱斜。園陵明瑞彩。城府散餘霞。鷺晒魚梁晩。鴉翻驛樹賖。陶公了眞意。不用費吟哦。右西山落照朝暮炊煙起。東南驛店孤。依微連綠樹。濃沫接晴湖。日照時明翳。風開乍有無。高齋常對眼。不必寫爲圖。右驛村炊煙掛席停牽繂。因忙便得閑。參差泝長浦。容易過前山。物色堪乘興。風期許破慳。蓴菰秋每熟。誰辦季鷹還。右風浦征帆入夜聞鐃角。前江近府城。隨風傳谷響。殷地雜灘聲。渚雁棲猶警。驪龍睡未成。幽人聞塞曲。亦復壯心驚。右江城暮角古寺居隣近。平分景物奇。淸鍾晨遞響。高枕夢先知。一翣迷明境。雙馳舜跖岐。同安示心法。不獨小陵詩。右甓寺晨鍾</text>
<title>質子別</title>,<text>何處別離苦。燕山質子行。燕山非舊國。萬里赴胡營。遼野曠無店。雪虐風正獰。健夫且病僵。弱兒焉保生。富者齎千金。尙虞飢凍嬰。貧者貸子錢。征橐已無贏。深知是死別。柰此迫嚴程。相携出西郊。寒日慘光晶。持杯忍流涕。上馬強呑聲。呑聲勿復道。但恐傷親情。邦家數喪亂。魚肉同一坑。天人在羅網。微命宜自輕。所恨臣罪大。危時未辭榮。骨肉不相保。何貴公與卿。擧頭仰蒼天。神理倘能明。</text>
<title>質子怨 六首</title>,<text>戚戚離親愛。依依越關河。關河萬里餘。氷雪橫嵯峨。晝行煙火絶。夜宿豺虎多。胡人驅我去。此身在網羅。生死向前途。命矣知奈何。二遼野雪沒肩。遼河氷墮指。朔風捲地起。羸馬僵不起。雪裏捋寸草。氷底求勺水。重裘凍裂膚。宿飯強澁齒。離憂詎能傷。不卞生與死。三遼塞百戰場。積屍堆成壘。氈車宿中野。左右皆枯骴。霜雪盈衣襟。僮僕相枕倚。高高仰明月。故國杳萬里。四故鄕不可思。歸期未卜早。殊俗不可親。羈人難獨保。雜種混一域。氷炭各異抱。哤音與詭服。觸境惟心擣。姦偸最可畏。匹夫死懷寶。五漠漠遼朔野。何時到燕山。燕山方瘡痏。生理百千艱。天人尙羈絆。朋類同辛酸。燕鄕似故鄕。故鄕安得還。直恐死道路。王命委草菅。六遠戍古稱苦。壯士不曾悲。戰伐可樹勳。縱死名亦垂。豈如質子行。聲實無所施。比如秋一葉。飄颻辭故枝。徒令骨肉親。雪涕摧心脾。</text>
<title>贈光州牧申汝萬 翊全○丙戌</title>,<text>生涯世亂似棲苴。出處何方可稅車。學士文章優吐鳳。使君湖海好垂魚。高亭風詠 亭名 行春後。瑞石煙霞拄笏餘。不覺買臣曾厭直。浮雲西北意躊躇。</text>
<title>人日有懷鄕山。時聽勘郊外。經年棲泊未穩。</title>,<text>人日茲晨是。占祥舊俗傳。朝陰初放旭。野氣欲生煙。竢罪棲難定。離官病欲痊。門前東下路。夜夜夢春田。</text>
<title>穀日又賦</title>,<text>正憶田家好。還愁穀日陰。亂雲霾夕照。急雪灑寒林。太史周南滯。騷人澤畔吟。何如元亮室。携幼酒先斟。</text>
<title>上元夜雨</title>,<text>郊端棲泊復江干。經歲行裝不暫安。赦令未加知罪大。刑章猶滯荷恩寬。連朝雨作元宵黑。破壁燈殘白屋寒。幾日氷澌開上峽。歸帆風便泝前灘。</text>
<title>觀讀書堂舊址</title>,<text>世道方修武。書堂只廢基。荊叢隨圮砌。莎壤覆枯池。却指湖山勝。虛疑澗谷移。舊胥年八十。垂淚說當時。</text>
<title>發東江舟中作</title>,<text>正月江生漲。連旬雨始開。懸帆風正滿。捩拖浪爭豗。去國憂難釋。思山夢已催。高飛有歸雁。何事亦鳴哀。</text>
<title>澤堂卽事 二絶</title>,<text>奔走東華底所成。歸來添得鬢霜明。澤堂高枕春宵月。依舊風泉落石聲。百謫猶甘一斥輕。病身丘壑足餘生。尋花問柳全無力。臥聽松風意自淸。</text>
<title>舟發驪江書感</title>,<text>峽內秋猶熱。江間雨乍收。此行非得意。吾道早宜休。歷歷佳山水。依依舊釣遊。滄茫柔櫓外。回首愧眠鷗。</text>
<title>靑雲君沈 命世 夫人挽</title>,<text>道蘊高風冠謝娘。富平門第近明光。榮枯遞作滄桑變。脩短俱成石火忙。隻劍雙珠先入地。新封舊冢此同岡。泉途自足團圓樂。大勝孤惸守洞房。</text>
<title>郭司藝 龍伯 挽 郭嶺南人也。余在銓選授司藝。臺評劾遞。遂病逝。妻子貧弱。寓京無依。可哀也。</title>,<text>吹噓無力上靑冥。學省官僚偶接廳。從古繡紋羞倚市。只今詞賦笑明經。寡妻孤子扶歸櫬。絶嶺長江杳客亭。不獨交親增一慟。路人相問涕須零。</text>
<title>送赴燕使 三首</title>,<text>驊騮談棗跼天閑。要試霜蹄歷險艱。直泛星槎超鴨水。橫穿朔雪到燕山。貂裘繡被寒都薄。爛醉高吟語豈酸。巷柳園桃應有待。東風好送節旄還。右上使全昌君駙馬都尉柳公 廷亮龍灣西去接楡關。半萬長程兩歲間。許國有身須盡瘁。匡時無策敢辭艱。三叉古渡層氷矗。百戰荒城殺氣頑。同病故人猶踏跡。仙槎迢遞悵難攀。右副使完南君李公士深雪擁關城氷塞河。鄕山回首白雲多。氈車夜聽邊笳響。何似驪江款乃歌。款乃。一作叩枻。右書狀官朴寺正 吉應</text>
<title>送朴仲久出守白川</title>,<text>林烏詞感聖明尊。名邑南西重拜恩。繡藤輿榮道觀。紅鮮紫蟹媚盤飡。卽將民事同家政。便是忠臣出孝門。白首東歸除墓地。羨君行色自傷魂。</text>
<title>道中感懷</title>,<text>江間風日冷蕭蕭。倦馬東歸自覺遙。三角回瞻神恍惚。九盤行度意飄搖。乾坤德大猶全命。魚鳥盟深是久要。朔野炎荒無不可。東溪何況老漁樵。</text>
<title>暮秋歸驪江村舍</title>,<text>別去稻初秀。歸來菊已殘。年光從晼晩。身世屬艱難。試問新蒭酒。還携舊釣竿。滄江回白首。落日近長安。</text>
<title>歸白谷舊居</title>,<text>臣罪誠無妄。山居似有緣。書堂猶澤畔。禪室是雲邊。靜閱楊稊象。閑吟桂樹篇。回頭舊迷路。六十有三年。初卜澤堂。得大過枯楊生稊之辭。</text>
<title>十孤詩</title>,<text>淇園不比萬株槍。隻簳依依衆卉傍。擬向歲寒留寸碧。風掀雪壓奈摧傷。右孤竹羞將紅紫競春容。獨保靑蔥傲衆茸。暮雀欲投翻却去。凍枝其奈雪霜封。右孤松滿山紅綠麗春陽。誰辨幽叢獨抱芳。擬待騷人秋紉佩。不堪蕭艾已充堂。右孤蘭衡陽千陣自群飛。一望雲霄舊侶違。月黑汀洲罾弋在。天寒畦壟稻粱微。右孤雁軒墀簉羽一分飛。水國風霜彩翮垂。淸唳數聲中夜發。滿林烏鵲不曾知。右孤鶴剸兕誅蛟自有精。衝星躍水兩無情。蒯緱塵壁無人識。武庫森羅漫得名。右孤劍千艘銜尾下江關。何許孤篷繫曲灣。日暮渡頭行旅絶。沙邊惟伴鷺絲閑。右孤舟白衣蒼狗變斯須。可愛當空一片孤。出岫不妨還入岫。幾時霖霔與蘇枯。右孤雲爲有蟠根九地深。江門千古立崟岑。商帆官舶從他過。雪礮雷車任爾侵。右孤嶼雲捲秋空點翳銷。氷輪一片湧寒霄。幽人獨臥窮山靜。贏得餘光照寂寥。右孤月少時。術士推余星命云。再犯孤辰。主一生孤隻艱危。今到老境。顚沛更甚。追算平生身事。無非孤字爲祟。聊賦十孤絶句以自嘲。</text>
<title>遣遇十首。摘杜句分韻。冬至作○杜句。卽結舌防讒柄。探腸有禍胎。</title>,<text>山木朔風號。澗泉層氷結。徂歲已向晏。餘景何卒卒。幽人中夜起。感嘆腸內熱。天運會有窮。人情良自別。二寒蟲已蟄坏。凍雀亦收舌。微物尙知時。吾人宜愼節。端居墐戶牖。山谷正風雪。永懷弄丸翁。安閑心自逸。三陰陽時作沴。君子愼周防。顧余昧將理。窮老沈膏肓。呻吟一室內。藥物盡迷方。尙有寸心明。中宵時激昂。四文豹來罟穽。佳冶多妬讒。厚味實腊毒。康莊或巉巖。此理早自知。此心天所監。從經臂九折。庶勉口三緘。五駑蹄知敗轅。醜女羞把鏡。顧我蒙眇姿。久叨文苑柄。天網終不漏。窮鱗焉得逬。玉成非所希。瓦全宜自慶。六林園可棲息。泉石可遊探。澤風有爻象。良占豈待三。老大失故步。行止多內慙。寬恩反初服。沒齒分所甘。七平生慕柔舌。末路戒剛腸。事主有本分。匡時乏材良。時窺竹素祕。自耀螢燭光。歲晏窮蔀底。何由晞太陽。八浮生隨物變。少壯寧能久。崇貴易顚覆。膏華奈腐朽。學仙身亦化。參佛性非有。生順死亦安。此心庶無疚。九隍鹿或爲眞。塞馬焉知禍。達人強解事。嘵嘵齊物我。寒裘與暑褐。天命無不可。積雪閉山扄。吾纍且安坐。十一氣有消息。二儀互胚胎。春花遞秋葉。衰盛如闔開。癯人戒不出。霜雪徧山皚。紅綠不必貴。靜觀地底雷。</text>
<title>次海嵩尉寄示韻</title>,<text>松窓岑寂鎖煙霏。山逕無人雪片飛。病眼忽看新句穩。窮途未覺素交稀。呂翁枕上知榮辱。蒙叟篇中了是非。唯有別懷終不忘。野亭秋日摻征衣。</text>
<title>次前韻題允禪軸</title>,<text>蘭若重恢搆。松林舊築臺。碧崖環作障。紅葉聚成堆。世事桑生海。塵心火變灰。時來得良晤。忘却暮鍾催。</text>
<title>次前韻題玄俊軸</title>,<text>澤老東歸日。鴉山歲暮天。無心對雲岫。不寐聽風泉。梵字災仍復。詩瓢失又傳。存亡人世感。欲說恐妨禪。</text>
<title>次前韻題哲會軸 曾屬白洲和之軸。亡於淮翁家。邊錄主詩。續題一首。以賦存亡之感。</title>,<text>故舊凋零盡。誰憐後死遲。鶯林餘老宿。鵷路摠新知。有約尋蓮社。無人賦草池。風花與電露。生滅豈前期。</text>
<title>答白軒相公寄示韻</title>,<text>窮途顧影斷朋儔。偏荷明公枉眷優。苫室昔蒙珍劑寄。澤居今見妙詞投。黃扉紫闥天同遠。白石蒼溪地自幽。秖有葵心均受畀。江湖廊廟共時憂。</text>
<title>杆城校生。津遣人致問饋窮谷。余去杆已十四冬矣。感念舊遊。爲寄一律。兼以謝厚風。</title>,<text>二載分符地。慙無敎澤留。到今蒙記問。屬我抱幽憂。雪棧通人遠。珍鮮入饌優。依然仙境夢。松月滿書樓。</text>
<title>寄謝江原方伯柳汝常 恒</title>,<text>天寒鳥雀共茅廬。忽枉皇華問僻居。澗道日斜回駟馬。郵亭書遞有雙魚。承家翰墨風流遠。攬轡澄淸緖業餘。三入仙蹤誰得躡。文園久臥病相如。</text>
<title>題法尙軸</title>,<text>住近巖前寺。時聞夜裏鍾。吾今淹病躄。爾自祕玄蹤。坐想峯銜月。遙知雪壓松。山陰興不淺。何日鎭相從。</text>
<title>五月十九日。口占代筆。丁亥</title>,<text>行年六十四春秋。弧矢生涯苦未休。文字虛名終速禍。淸班素廩每包羞。眼看天地無窮事。心抱君民不盡愁。便入九原無一念。碧山長在水東流。</text>
<title>大風賦 丙午</title>,<text>歲柔兆之仲冬夕。余駕乎城山。喜禪觀之偏靜。聊息偃乎蒲團。病渴睡而夜起。分佛燈而照榻。注爐薰而潛思。觀鼻端之生白。時北風之盛怒。挾寒威而用壯。怳鯨鬪之動海。沸萬里之波浪。訝鐵馬之脫銜。望敵場而群驟。時調刁而峻烈。忽鴻洞而凌厲。簸林藪之叢蔚。折草木之枯脆。鳴窓扉兮紙拆。掠簷呀兮瓦榻。添騷窣於嵌竇。增迅猛於本麓。聲難分於所觸。力易生於相激。駭側耳而靜聽。杳氣象之莫測。呼童子而出視。但口呿而嗳唈。仰天宇之高迥。積寒濛之負屭。湛雲物之掃迹。爛星辰之芒彩。潛大澤之龍蛇。號廣野之禽獸。水凍合而停響。山刻轢而改瘦。塊余處玆燠室。攝羸形而縮首。想必變之聖敬。持不出之賢戒。感鵲巢之擇下。明氣候以避害。彼敎外之莊生。亦有契於天籟。陋耳目之狹小。思獨觀夫無始。聞君子之遇物。析萬變於一理。扇斯風而鳴冬。孰主張而行是。陽囚陰以外揚。發動機於巽二。承眞宰之幹化。順四時以慘舒。撓萬物而能疾。乃一氣之先驅。雖戕賊以摧藏。亦同歸於生育。反吾躬而調息。吹爲冷而噓熱。縱小大之有殊。悟一致之不爽。聿覃思之未央。夜向晨而風定。聊揣稱於佔畢。和蘭臺之高唱。</text>
<title>贈趙甥士求挈家避地長城短辭</title>,<text>天時懟兮歲欲陰。嚴霜早降兮百穀瘥。豺狼橫噬兮麟鳳藏。鴻雁冥飛兮避罻羅。念君子兮遐擧。思季女兮偕逝。道之遠兮湖海瀰瀰。忽翶翔兮焉屆。人生各有所安。何時世之邅迍。骨肉離而殊鄕。胡越混兮同群。惟忠信之爲主兮。庶性命之可保。勖此心兮前途。願德音之毋阻。</text>
<title>學詩準的</title>,<text>書曰。詩言志。歌永言。記曰。溫柔敦厚。詩之敎也。此周詩三百篇宗旨也。韓子曰。詩正而葩。朱子取之。此詩之體格也。反是而志尙頗僻流蕩。詞意粗濁險怪。皆詩之外道也。今當以三百篇爲宗主。熟讀而諷詠之。此詩學之本也。楚辭。詩之變也。先儒取其忠義懇惻怨誹而不亂。然屈，賈之外。流而爲楊，馬。宏侈靡麗。去性情遠矣。今當讀誦朱子所選數十篇。爲之羽翼也。五言古詩。無出漢魏名家。然其近於性情者。古詩十九首外。曹 三曹 阮 籍 郭 璞 左 太沖 二陸 機，雲。 三謝 靈運，惠連，眺。 詞理圓暢者五六十首。可以抄讀。淵明詩。性情最正。朱子以爲可學。但文字質朴。不可專學。最好者四十餘首抄讀。唐人古詩。不必學。陳子昂及王 維 孟 浩然 之作最好者若干篇。韋 應物 柳 宗元 數十篇。竝熟看。李白古詩。飄逸難學。杜詩變體。性情詞意。古今爲最。記行及吏別等作。分明可愛者。不可不熟讀摹襲。以爲準的。其大篇如八哀等作。非學富才博。不可學。亦非詩之正宗。姑舍之。律詩非古也。而後世詩人。專用是鳴世。而古詩晦矣。今當於平居。述懷敍事等作。以五言小篇發之。此則不待習作。可效也。日用酬應。則專用律詩。不可已也。然唐以下律詩。百家浩汗。必須精選熟讀。又必多所習作。可以諧適音韻。名世擅場。可期也。初唐則沈，宋之流若干篇。可以抄覽。盛唐則王孟靑蓮近於古詩。不可學也。高 適，岑 參，李 頎，崔 灝 若干篇可觀。所當專精師法者。無過於杜。爲先熟讀吟諷。然其橫逸艱晦之作。不可學。專取其精細高邁者。以爲準的。然不參以唐律。則自不免隳於宋格。須以韓，柳，韋，錢 起，皇甫非一人 竇 五竇之類 兩劉數百首參之。長卿詩多抄 摹襲其聲色。方爲全美。絶句則律詩類也。五言絶則無出右丞 王維。同時名作。近於右丞者。略取之。七言絶則初唐不可學。太白以下。皆可取。晩唐絶句亦佳。竝抄誦數百首。以爲準的。七言歌行。最難學。才高學淺者。韋，柳，張 藉，王 建。如權石洲所學。庶可企及。然未易學也。李，杜歌行。雄放馳騁。必須健筆博才。可以追躡。然初學之士。學之易於韋，柳諸作。以其詞語平近故也。必不得已姑學李杜。參以蘇黃諸作。以爲準的。排律。雖當以杜詩爲主。然甚無次第。不可學。學短篇絶妙者。且不易學。須參以韓，柳律。以爲準的。七言排律。古無可法。須從俗酬酢。無過二十韻。宋詩雖多大家。非學富。不易學。非是正宗。不必學。惟兩陳 后山，簡齋 律詩。近於杜律者。時或參看。大明詩。惟李崆峒 夢陽 善學杜詩。與杜詩參看。近代學詩者。或以韓詩爲基。杜詩爲範。此五山，東岳所敎也。石洲雖終學唐律。初亦讀韓。崔孤竹末年。才涸氣萎。亦讀韓詩。吾雖學淺。殊不欲讀韓。旣被諸公勸誘。熟觀一遍。其律絶。固唐格也。不妨與杜詩竝看。大篇傑作。則乃楊，馬詞賦之換面也。與讀其詩。寧讀楊，馬之爲高也。惟晩學筆退者。抄讀百餘遍。則如敬字之補小學功。容可救急得力。若才學俱贍者。不必匍匐於下乘也。余兒時無師友。先讀杜詩。次及黃，蘇瀛奎律髓諸作。習作數千首。路脈已差。然後欲學選詩唐音。而菁華已耗。不能學。又不敢捨杜陵而學唐。故持疑未決。四十以後。得胡元瑞詩藪。然後方知學詩不必專門。先學古詩唐詩。歸宿於杜。乃是三百篇楚辭正脈。故始爲定論。而老不及學。惟以此訓語後進。大抵欲學詩者。不可不看詩藪也。</text>
